<!doctype html>
<html id="z3IBTOpG0" data-ver="1209">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘大集部">
  <meta period="西晋">
 </head>
 <body>
  <h1 id="a1">无言童子经卷上</h1>
  <p id="a2">闻如是。<a id="a-3"></a>一时佛游罗阅只耆阇崛山中。<a id="a-4"></a>与大比丘众千二百五十人俱。<a id="a-5"></a>摩诃菩萨无央数。<a id="a-6"></a>尔时城中。<a id="a-7"></a>师子将军。<a id="a-8"></a>第一夫人孕有德男。<a id="a-9"></a>天虚空唱大音声而告之曰。<a id="a-A"></a>童子。<a id="a-B"></a>汝当怀抱道教思惟经典。<a id="a-C"></a>慎莫宣说世之言谈。<a id="a-D"></a>晓了方便度世之法。<a id="a-E"></a>少言鲜辞舍方俗事。<a id="a-F"></a>当归正义不取美辞严饰之说。<a id="a-G"></a>童子遥闻如是音教。<a id="a-H"></a>未曾啼泣亦不出声。<a id="a-I"></a>初不自现婴儿之相。<a id="a-J"></a>至于七日颜貌悦豫无有憔瘁。<a id="a-K"></a>众人来观视之无厌。<a id="a-L"></a>或有人言。<a id="a-M"></a>此儿无声用为育养。<a id="a-N"></a>父母答曰。<a id="a-O"></a>是非随宿吾当育之。<a id="a-P"></a>所以者何。<a id="a-Q"></a>今观此儿威容颜貌端正姝妙巍巍难量。<a id="a-R"></a>非是凡庶之所能及。<a id="a-S"></a>实不虚妄。<a id="a-T"></a>于时父母亲属知识见儿无声。<a id="a-U"></a>因共字之号曰无言。</p>
  <p id="aV">于是无言童子。<a id="a-W"></a>渐遂长大至于八岁。<a id="a-X"></a>四方众人来观察者无有懈厌。<a id="a-Y"></a>其有方面。<a id="a-Z"></a>或有法会分别义者。<a id="a-a"></a>辄诣其所咨受法言。<a id="a-b"></a>寂然静思亦无所说。<a id="a-c"></a>时彼童子而于异日。<a id="a-d"></a>与其父母五种亲属朋友知识。<a id="a-e"></a>至耆阇崛山而诣佛所。<a id="a-f"></a>稽首足下右绕三匝。<a id="a-g"></a>于世尊前叉手而立。<a id="a-h"></a>睹无央数十方世界诸菩萨会亿百千垓各各处于严净之座。<a id="a-i"></a>心大欢然善意生焉。<a id="a-j"></a>时舍利弗前白佛言。<a id="a-k"></a>唯天中天。<a id="a-l"></a>是无言者师子将军之子。<a id="a-m"></a>端正姝好威光难量巍巍如此。<a id="a-n"></a>离于言谈而无所说。<a id="a-o"></a>其人前世有何余殃。<a id="a-p"></a>生无有声又不能言。<a id="a-q"></a>佛告舍利弗。<a id="a-r"></a>止止勿得辄慢无言童子。<a id="a-s"></a>所以者何。<a id="a-t"></a>此人则是菩萨大士。<a id="a-u"></a>于过去佛植众德本。<a id="a-v"></a>供养无数诸佛正觉。<a id="a-w"></a>稽首足下得不退转。<a id="a-x"></a>当成无上正真之道。<a id="a-y"></a>初生之时。<a id="a-z"></a>天于虚空宣扬大音。<a id="a-10"></a>童子。<a id="a-11"></a>汝当抱道意。<a id="a-12"></a>思惟经典勿有世谈。<a id="a-13"></a>以是之故。<a id="a-14"></a>今此菩萨寂然不言。<a id="a-15"></a>受柔顺教于兹八岁。<a id="a-16"></a>一心结舌而无所说。<a id="a-17"></a>以斯憺怕奉行四禅。<a id="a-18"></a>世尊复告舍利弗言。<a id="a-19"></a>其有众生。<a id="a-1A"></a>若能睹无言菩萨。<a id="a-1B"></a>悉顺道教由此无言。<a id="a-1C"></a>以是之故。<a id="a-1D"></a>今有大会。<a id="a-1E"></a>当说经法开化导利。<a id="a-1F"></a>于无央数不可称人民之众。<a id="a-1G"></a>于是无言菩萨即如其象。<a id="a-1H"></a>三昧正受而现瑞应。<a id="a-1I"></a>令诸声闻及众菩萨天龙鬼神揵沓和阿须伦伽留罗真陀罗摩睺勒比丘比丘尼优婆塞优婆夷一切众会。<a id="a-1J"></a>各于右掌化生莲华大如车轮。<a id="a-1K"></a>其色若干微妙鲜好。<a id="a-1L"></a>其香难量见者心欢。<a id="a-1M"></a>彼莲华上则有自然诸化菩萨。<a id="a-1N"></a>结跏趺坐。<a id="a-1O"></a>三十二相庄严其身。<a id="a-1P"></a>无言菩萨见大神足。<a id="a-1Q"></a>稽首世尊重自归命其莲华上诸坐菩萨。<a id="a-1R"></a>叉手卑身。<a id="a-1S"></a>亦三自归。<a id="a-1T"></a>无言菩萨。<a id="a-1U"></a>口适宣此稽首归命。<a id="a-1V"></a>应时自然恒边沙等诸佛世界六反震动。<a id="a-1W"></a>大音普闻。<a id="a-1X"></a>天于空中叹若雷震。<a id="a-1Y"></a>则雨众华。<a id="a-1Z"></a>箜篌乐器不鼓自鸣。<a id="a-1a"></a>无言菩萨承佛威神。<a id="a-1b"></a>大愿所致踊在空中。<a id="a-1c"></a>去地四丈九尺。<a id="a-1d"></a>大菩萨众亦复如是。<a id="a-1e"></a>无言大士而于中。<a id="a-1f"></a>与菩萨异口同音。<a id="a-1g"></a>以偈赞佛。</p>
  <p id="a1h">无形而现形　　亦不住于色</p>
  <p id="a1i">欲以开化众　　现身而有教</p>
  <p id="a1j">佛者无色会　　亦不著有为</p>
  <p id="a1k">皆度一切数　　导师故现身</p>
  <p id="a1l">显相三十二　　奇好八十种</p>
  <p id="a1m">以严其身体　　为众讲说法</p>
  <p id="a1n">法者则无相　　亦无有音响</p>
  <p id="a1o">无声不可得　　无念寂微妙</p>
  <p id="a1p">佛法觉了法　　处在佛树下</p>
  <p id="a1q">彼道无言教　　言辞无所说</p>
  <p id="a1r">其法无形法　　求相不可得</p>
  <p id="a1s">以无相之法　　安可有所说</p>
  <p id="a1t">愍伤于群生　　此佛之大恩</p>
  <p id="a1u">分别无所获　　所说不失时</p>
  <p id="a1v">晓了无所得　　解空无所获</p>
  <p id="a1w">能如此养者　　佛义无名字</p>
  <p id="a1x">有为之言教　　诸佛因所说</p>
  <p id="a1y">彼数无所有　　无为无自然</p>
  <p id="a1z">如无常形色　　导师缘见象</p>
  <p id="a20">此法无所有　　为众说此经</p>
  <p id="a21">又始至八岁　　口未曾有言</p>
  <p id="a22">我初生之时　　诸天唱大音</p>
  <p id="a23">以入惟经典　　其耳不闻声</p>
  <p id="a24">如是怀道业　　口亦无所说</p>
  <p id="a25">无言假有教　　辞语无所畅</p>
  <p id="a26">以言谓有说　　清净妙光曜</p>
  <p id="a27">念誓愿佛道　　志在于大乘</p>
  <p id="a28">当宣于尊教　　得佛人中上</p>
  <p id="a29">道心不可获　　无言无相念</p>
  <p id="a2A">是故曰道空　　解结成晖曜</p>
  <p id="a2B">于是童子。<a id="a-2C"></a>谓诸众会。<a id="a-2D"></a>道与言教等无有异。<a id="a-2E"></a>不可见。<a id="a-2F"></a>不可持。<a id="a-2G"></a>所可说无能睹。<a id="a-2H"></a>口说志道。<a id="a-2I"></a>人计于道而有所求。<a id="a-2J"></a>其所处愿斯无所有。<a id="a-2K"></a>不可得处则无所住。<a id="a-2L"></a>如是住者道之所立也。<a id="a-2M"></a>诸度无极亦复如是。<a id="a-2N"></a>及余无数众德之本。<a id="a-2O"></a>说于言教亦无所说。<a id="a-2P"></a>但是音声无有言辞。<a id="a-2Q"></a>又说布施者。<a id="a-2R"></a>以施当施者。<a id="a-2S"></a>惠与有所向。<a id="a-2T"></a>道住一切等。<a id="a-2U"></a>口说愍哀。<a id="a-2V"></a>施道教亦行慈。<a id="a-2W"></a>其道为自然。<a id="a-2X"></a>平均如虚空。<a id="a-2Y"></a>心所晓了有所说。<a id="a-2Z"></a>计彼一切悉为清净。<a id="a-2a"></a>其道为普虚端如是。<a id="a-2b"></a>身行口言心有所思。<a id="a-2c"></a>舍施施斯一切尘劳。<a id="a-2d"></a>是乃名曰施度无极。<a id="a-2e"></a>所可劝助亦复如是。<a id="a-2f"></a>布施非是道之恩惠。<a id="a-2g"></a>有计道者不依布施。<a id="a-2h"></a>是二事者但假声耳。<a id="a-2i"></a>永无所著亦无形像。<a id="a-2j"></a>假使如是受道教者。<a id="a-2k"></a>为菩萨行。<a id="a-2l"></a>彼乃名曰施度无极。<a id="a-2m"></a>于布施主则为清净。<a id="a-2n"></a>有所惠与不想报故。<a id="a-2o"></a>耳闻禁戒不住于色。<a id="a-2p"></a>则无所生亦无所灭。<a id="a-2q"></a>是为戒者。<a id="a-2r"></a>亦复如是。<a id="a-2s"></a>身口心事若无所造。<a id="a-2t"></a>悉无所有而反分别。<a id="a-2u"></a>所讲说因缘合成。<a id="a-2v"></a>口有所说因名曰戒。<a id="a-2w"></a>如口所说戒亦如是。<a id="a-2x"></a>此二事者俱无形像。<a id="a-2y"></a>诸禁戒业。<a id="a-2z"></a>一切假言语无章句。<a id="a-30"></a>计于道者无所言说。<a id="a-31"></a>其口所畅及心意。<a id="a-32"></a>以业是禁戒劝助道德。<a id="a-33"></a>言戒为道欲曜于戒。<a id="a-34"></a>一切无像犹如虚空。<a id="a-35"></a>能晓了此。<a id="a-36"></a>是谓独步报行禁戒。<a id="a-37"></a>所可游志超绝无侣。<a id="a-38"></a>入平等觉。<a id="a-39"></a>亹亹深妙难及之道。<a id="a-3A"></a>于是赞曰。</p>
  <p id="a3B">如言道亦然　　无持不可见</p>
  <p id="a3C">所说无所睹　　我宣者佛道</p>
  <p id="a3D">誓愿求于道　　所愿无所住</p>
  <p id="a3E">无住无处所　　道所立亦然</p>
  <p id="a3F">诸度无极然　　及所作众德</p>
  <p id="a3G">言辞托音声　　所说无所说</p>
  <p id="a3H">所可谓布施　　所施当所施</p>
  <p id="a3I">方当所宪者　　悉住平等道</p>
  <p id="a3J">口所畅布施　　敷演于道事</p>
  <p id="a3K">彼道亦自然　　等犹如虚空</p>
  <p id="a3L">若能晓了心　　口之所说者</p>
  <p id="a3M">彼一切清净　　闻净皆至道</p>
  <p id="a3N">身口及心念　　舍一切尘劳</p>
  <p id="a3O">所劝亦如斯　　是施度无极</p>
  <p id="a3P">布施不归道　　道不倚于施</p>
  <p id="a3Q">此二者假名　　无著亦无象</p>
  <p id="a3R">若无所依倚　　其受道若斯</p>
  <p id="a3S">若不望想报　　是名曰布施</p>
  <p id="a3T">而假闻禁戒　　不住于形色</p>
  <p id="a3U">不起无所灭　　是为戒之相</p>
  <p id="a3V">不行戒亦尔　　身口心无异</p>
  <p id="a3W">无作无所有　　假有言说耳</p>
  <p id="a3X">因缘合有辞　　说号禁戒耳</p>
  <p id="a3Y">如吾戒正等　　此二事无漏</p>
  <p id="a3Z">诸可禁戒事　　一切假于言</p>
  <p id="a3a">道义所获者　　无言亦无业</p>
  <p id="a3b">口说心所作　　禁戒劝助道</p>
  <p id="a3c">计戒及道教　　一切如虚空</p>
  <p id="a3d">若晓了此者　　独步普入戒</p>
  <p id="a3e">则游居于道　　深妙难解句</p>
  <p id="a3f">童子又谓诸来会者。<a id="a-3g"></a>所可谓言。<a id="a-3h"></a>忍辱教者亦是言辞。<a id="a-3i"></a>解空空义乃为忍辱。<a id="a-3j"></a>忍如平等三界亦如。<a id="a-3k"></a>说忍形类无像无见。<a id="a-3l"></a>等心于此乃名曰忍。<a id="a-3m"></a>若能虚静为忍辱根。<a id="a-3n"></a>音声香味因缘合成。<a id="a-3o"></a>彼无所有但文字耳。<a id="a-3p"></a>是故宣畅言忍辱矣。<a id="a-3q"></a>如来正觉。<a id="a-3r"></a>说有三忍身口心念。<a id="a-3s"></a>若能晓了此忍辱者。<a id="a-3t"></a>是曰为忍。<a id="a-3u"></a>解断其身节节离散。<a id="a-3v"></a>心无嗔恚。<a id="a-3w"></a>恩爱及身譬如墙壁。<a id="a-3x"></a>察身如是为忍辱。<a id="a-3y"></a>远闻恶口所畅说。<a id="a-3z"></a>若能堪任。<a id="a-40"></a>于诸言辞不味所说。<a id="a-41"></a>乃为忍辱。<a id="a-42"></a>若复游志一切瑕秽。<a id="a-43"></a>其心静然而无忧结。<a id="a-44"></a>意能分别诸文字者。<a id="a-45"></a>心乃入于忍辱。<a id="a-46"></a>计如忍道亦如此。<a id="a-47"></a>身口意俱同尔。<a id="a-48"></a>乃名曰道。<a id="a-49"></a>宣传于圣教。<a id="a-4A"></a>多所劝助者。<a id="a-4B"></a>一切精进上妙细微。<a id="a-4C"></a>及诸中间。<a id="a-4D"></a>亿劫合集而不可得至于成就。<a id="a-4E"></a>假使精进不可逮得。<a id="a-4F"></a>计于道德亦无所获。<a id="a-4G"></a>不得诸法。<a id="a-4H"></a>是曰精进。<a id="a-4I"></a>所修精进。<a id="a-4J"></a>设能如是不怀怯弱。<a id="a-4K"></a>亦无恐懅是谓极上通大精进猛勇菩萨仁义备悉。<a id="a-4L"></a>于是童子重颂曰。</p>
  <p id="a4M">可所谓忍辱　　口之所宣畅</p>
  <p id="a4N">空空义故忍　　如忍等三世</p>
  <p id="a4O">说于忍色像　　不貌不可见</p>
  <p id="a4P">若心等于斯　　尔乃名曰忍</p>
  <p id="a4Q">忍类为空静　　缘合声香味</p>
  <p id="a4R">彼无有文字　　此乃名曰忍</p>
  <p id="a4S">讲宣此三忍　　身口及心念</p>
  <p id="a4T">若人晓了此　　畅乃名曰忍</p>
  <p id="a4U">节节解其身　　而心不怀恚</p>
  <p id="a4V">身受如墙壁　　是为身忍辱</p>
  <p id="a4W">远闻有恶言　　不报于骂辞</p>
  <p id="a4X">入此音乃忍　　悉能住所说</p>
  <p id="a4Y">若于诸瑕疵　　心不怀爱结</p>
  <p id="a4Z">设能了字空　　是心入忍辱</p>
  <p id="a4a">如忍道亦然　　身口意如是</p>
  <p id="a4b">此乃名曰道　　名所而劝助</p>
  <p id="a4c">若诸所精进　　最上中微下</p>
  <p id="a4d">合集亿垓劫　　不得便成就</p>
  <p id="a4e">精进不可得　　道亦无所获</p>
  <p id="a4f">不逮一切法　　是曰为精进</p>
  <p id="a4g">若勤力行此　　无怯不怀难</p>
  <p id="a4h">彼则大精进　　为猛勇菩萨</p>
  <p id="a4i">童子复谓诸来会者。<a id="a-4j"></a>所谓禅思亦不有念。<a id="a-4k"></a>计于禅者亦无所住。<a id="a-4l"></a>弃一切想。<a id="a-4m"></a>是乃名曰寂度无极。<a id="a-4n"></a>则能寂然澹泊无言无放逸。<a id="a-4o"></a>离诸漏而烧灭一切尘。<a id="a-4p"></a>是名曰寂度无极。<a id="a-4q"></a>心于诸法不遣往反。<a id="a-4r"></a>于心离心是则名曰寂度无极。<a id="a-4s"></a>心及禅定常至道意。<a id="a-4t"></a>恒以平等观此众事。<a id="a-4u"></a>若能平等。<a id="a-4v"></a>于诸所观无有邪正。<a id="a-4w"></a>斯谓佛道不为难得。<a id="a-4x"></a>无有文字亦无所说。<a id="a-4y"></a>不可究竟亦无所有。<a id="a-4z"></a>无有放逸亦不自恣。<a id="a-50"></a>此乃曰智度无极。<a id="a-51"></a>无有此际不度彼岸。<a id="a-52"></a>又于此彼而无所住。<a id="a-53"></a>正立法界以无所住。<a id="a-54"></a>亦无所著。<a id="a-55"></a>亦无文字。<a id="a-56"></a>无所颁宣。<a id="a-57"></a>无文字已。<a id="a-58"></a>不复举假一切思想。<a id="a-59"></a>若能启受于此法者。<a id="a-5A"></a>尔乃名曰智度无极。<a id="a-5B"></a>六度无极亦复如是。<a id="a-5C"></a>假使有人等观此义。<a id="a-5D"></a>则能均平一切诸法。<a id="a-5E"></a>亦能等于一切众生。<a id="a-5F"></a>若能同象一切诸法。<a id="a-5G"></a>则能均平一切众生。<a id="a-5H"></a>若能平均一切众生。<a id="a-5I"></a>则能平等一切诸佛。<a id="a-5J"></a>等诸佛已。<a id="a-5K"></a>则能奉修于一切智。<a id="a-5L"></a>是故菩萨勇猛无畏。<a id="a-5M"></a>犹斯名曰无极智慧。<a id="a-5N"></a>若能顺从此教命者。<a id="a-5O"></a>则顺法眼不可思议。<a id="a-5P"></a>于是童子以偈颂曰。</p>
  <p id="a5Q">禅行无所思　　专心不有住</p>
  <p id="a5R">断一切诸想　　名寂度无极</p>
  <p id="a5S">寂然而澹泊　　不逸无诸漏</p>
  <p id="a5T">弃捐众尘劳　　是寂度无极</p>
  <p id="a5U">其心一切法　　未曾遣往反</p>
  <p id="a5V">无心脱于心　　寂然度彼岸</p>
  <p id="a5W">计心及与道　　观之悉平等</p>
  <p id="a5X">若能察平等　　佛道不难得</p>
  <p id="a5Y">舍文字无言　　无本无所有</p>
  <p id="a5Z">不乐不自恣　　乃名为智慧</p>
  <p id="a5a">无此不度岸　　不住彼此际</p>
  <p id="a5b">正立于法界　　不住无所著</p>
  <p id="a5c">文字无班宣　　不与一切想</p>
  <p id="a5d">以是受诸法　　乃名曰智慧</p>
  <p id="a5e">诸度无极然　　所见一同类</p>
  <p id="a5f">则能等诸法　　平均于众生</p>
  <p id="a5g">以能等诸法　　则能等众生</p>
  <p id="a5h">亦等于诸法　　便等一切智</p>
  <p id="a5i">是故大智慧　　菩萨其勇猛</p>
  <p id="a5j">能随此教令　　法眼不可议</p>
  <p id="a5k">彼诸正士。<a id="a-5l"></a>说此章句分别所趣。<a id="a-5m"></a>以千二百人皆发无上正真道意。<a id="a-5n"></a>六万菩萨得无所从生法忍。<a id="a-5o"></a>时莲华上诸坐菩萨。<a id="a-5p"></a>寻即退下稽首佛足。<a id="a-5q"></a>及复礼于无言菩萨。<a id="a-5r"></a>俱共启白。<a id="a-5s"></a>无言菩萨。<a id="a-5t"></a>吾等以报圣师之恩。<a id="a-5u"></a>钦乐正法奉事经典。<a id="a-5v"></a>修行孝顺而有反复。<a id="a-5w"></a>贤者舍利弗。<a id="a-5x"></a>前白佛言。<a id="a-5y"></a>唯然世尊。<a id="a-5z"></a>此诸菩萨。<a id="a-60"></a>何故口宣如来言辞。<a id="a-61"></a>吾等孝顺而有反复。<a id="a-62"></a>佛告舍利弗。<a id="a-63"></a>此诸菩萨。<a id="a-64"></a>悉是无言菩萨大士之所劝发。<a id="a-65"></a>令宣道教演于恩慈仁义礼节。<a id="a-66"></a>无上正真大乘之教。<a id="a-67"></a>开化未闻令发道意。<a id="a-68"></a>是为孝顺而有反复报师之恩。<a id="a-69"></a>今者故来行供养德。<a id="a-6A"></a>亦欲睹见于此大会奉觐佛圣。<a id="a-6B"></a>听省经典咨受所闻。</p>
  <p id="a6C">于是无言菩萨。<a id="a-6D"></a>白世尊曰。<a id="a-6E"></a>我欲启问如来至真等正觉所怀疑结。<a id="a-6F"></a>设见听者。<a id="a-6G"></a>乃敢自陈。<a id="a-6H"></a>世尊即告无言菩萨。<a id="a-6I"></a>恣意所问。<a id="a-6J"></a>诸不了者。<a id="a-6K"></a>如来一一当为发遣可悦其心令无余疑。<a id="a-6L"></a>时舍利弗。<a id="a-6M"></a>语无言菩萨。<a id="a-6N"></a>汝族姓子。<a id="a-6O"></a>不能语言。<a id="a-6P"></a>云何欲问如来义乎。<a id="a-6Q"></a>无言答曰。<a id="a-6R"></a>一切语法。<a id="a-6S"></a>悉无文字亦无言辞。<a id="a-6T"></a>所以者何。<a id="a-6U"></a>一切众生皆悉自然。<a id="a-6V"></a>无诸言教及众想念。<a id="a-6W"></a>唯舍利弗。<a id="a-6X"></a>因心所念口说言辞。<a id="a-6Y"></a>若无所思则无所言。<a id="a-6Z"></a>心所念者悉虚无实。<a id="a-6a"></a>言不可说。<a id="a-6b"></a>不可示人。<a id="a-6c"></a>亦不可得。<a id="a-6d"></a>咨问行念。<a id="a-6e"></a>其想著者悉无所有。<a id="a-6f"></a>而无文字。<a id="a-6g"></a>其虚无者亦无想念。<a id="a-6h"></a>亦不宣畅文字之说。<a id="a-6i"></a>其诸行念不自想言。<a id="a-6j"></a>吾当宣布文字之说。<a id="a-6k"></a>文字不念当行想念畅文字说。<a id="a-6l"></a>唯舍利弗。<a id="a-6m"></a>十二缘起深奥难逮。<a id="a-6n"></a>巍巍如是。<a id="a-6o"></a>因缘所生。<a id="a-6p"></a>彼则自然了无所有。<a id="a-6q"></a>假使自然无所有者。<a id="a-6r"></a>彼则无有逮成道者。<a id="a-6s"></a>唯舍利弗。<a id="a-6t"></a>一切诸法无所成因缘之事。<a id="a-6u"></a>依无所住有所造作。<a id="a-6v"></a>因于缘合。<a id="a-6w"></a>是故因缘无所兴立。<a id="a-6x"></a>唯舍利弗。<a id="a-6y"></a>一切诸法悉无有主。<a id="a-6z"></a>而君长亦无常主。<a id="a-70"></a>无有志念。<a id="a-71"></a>因己思想多所驰骋。<a id="a-72"></a>从对有念处于众想。<a id="a-73"></a>颠倒之党从其起生。<a id="a-74"></a>彼若有问见难问者。<a id="a-75"></a>所想知一切此法。<a id="a-76"></a>有想无想悉为一相。<a id="a-77"></a>谓无有想。<a id="a-78"></a>彼所以问。<a id="a-79"></a>是为菩萨行于大哀。<a id="a-7A"></a>唯舍利弗。<a id="a-7B"></a>吾以是故。<a id="a-7C"></a>兴发大哀咨问如来。<a id="a-7D"></a>不以言辞声音问事倚口言教。<a id="a-7E"></a>住于大哀菩萨所问。<a id="a-7F"></a>舍利弗问。<a id="a-7G"></a>若族姓子。<a id="a-7H"></a>设无众生无有人物。<a id="a-7I"></a>何因菩萨。<a id="a-7J"></a>而于众生兴大哀乎。<a id="a-7K"></a>无言答曰。<a id="a-7L"></a>唯舍利弗。<a id="a-7M"></a>设使众生不求成就至于道者。<a id="a-7N"></a>尔乃菩萨。<a id="a-7O"></a>不于众生兴发大哀。<a id="a-7P"></a>然而众生。<a id="a-7Q"></a>无有众生起众生想。<a id="a-7R"></a>是故菩萨处于众生兴发大哀。<a id="a-7S"></a>设说有人则反逆矣。<a id="a-7T"></a>一切五趣犹如幻化。<a id="a-7U"></a>呜呼痛哉诸人颠倒。<a id="a-7V"></a>无有众生想。<a id="a-7W"></a>是故为彼讲说经道。<a id="a-7X"></a>使无我本末皆空。<a id="a-7Y"></a>由是菩萨为诸众生兴发大哀。<a id="a-7Z"></a>无所破坏不毁所有。<a id="a-7a"></a>不坏吾我及人寿命。<a id="a-7b"></a>故曰菩萨入于大哀导利众生。<a id="a-7c"></a>见畅审如分别空事。<a id="a-7d"></a>为诸客尘之所沾污。<a id="a-7e"></a>所可游入等一切色。<a id="a-7f"></a>而自观见本悉清净。<a id="a-7g"></a>是故菩萨而于众生兴发大哀。<a id="a-7h"></a>时舍利弗。<a id="a-7i"></a>赞无言菩萨曰。<a id="a-7j"></a>善哉善哉。<a id="a-7k"></a>族姓子。<a id="a-7l"></a>实如所云一无有异。<a id="a-7m"></a>又从仁贤。<a id="a-7n"></a>向者听者。<a id="a-7o"></a>所讲辩才。<a id="a-7p"></a>故欲发问。<a id="a-7q"></a>当从正士启受如是不可思议。<a id="a-7r"></a>所班宣法。<a id="a-7s"></a>设问所说。<a id="a-7t"></a>当令弊魔不得其便。<a id="a-7u"></a>使如来法得久存立。<a id="a-7v"></a>此诸众会。<a id="a-7w"></a>天龙鬼干沓和阿须伦加留罗真陀罗摩睺勒等人非人。<a id="a-7x"></a>逮得无量道法光明。<a id="a-7y"></a>于是无言菩萨。<a id="a-7z"></a>前白佛言。<a id="a-80"></a>世尊。<a id="a-81"></a>常说修正见者。<a id="a-82"></a>有二因缘。<a id="a-83"></a>从他闻音思惟其行。<a id="a-84"></a>善哉大圣。<a id="a-85"></a>唯愿如来至真正觉。<a id="a-86"></a>分别宣扬。<a id="a-87"></a>何谓菩萨承于他音。<a id="a-88"></a>何谓思惟何贤圣之正见也。<a id="a-89"></a>佛告无言菩萨。<a id="a-8A"></a>族姓子。<a id="a-8B"></a>谛听善思念之。<a id="a-8C"></a>今当分别。<a id="a-8D"></a>犹如菩萨承他音声。<a id="a-8E"></a>因而思惟。<a id="a-8F"></a>奉顺贤圣之正见。<a id="a-8G"></a>善哉世尊愿乐欲闻。<a id="a-8H"></a>无言菩萨与大众会。<a id="a-8I"></a>受教而听。<a id="a-8J"></a>佛言。<a id="a-8K"></a>族姓子。<a id="a-8L"></a>若有菩萨。<a id="a-8M"></a>劝化众生入于佛道。<a id="a-8N"></a>是为菩萨承于他音。<a id="a-8O"></a>设令其人心不怀乱。<a id="a-8P"></a>是为思惟。<a id="a-8Q"></a>假使等观于道意者。<a id="a-8R"></a>是为贤圣之正见也。<a id="a-8S"></a>又若听省柔顺道法。<a id="a-8T"></a>此承他音。<a id="a-8U"></a>若能奉持佛之道义。<a id="a-8V"></a>是为思惟。<a id="a-8W"></a>若能奉行菩萨之道逮得法忍。<a id="a-8X"></a>是为贤圣之正见也。</p>
  <p id="a8Y">复次无言。<a id="a-8Z"></a>若能宣于所闻微妙之慧无上正真。<a id="a-8a"></a>承此他音。<a id="a-8b"></a>假使能通达不计吾我。<a id="a-8c"></a>是为思惟。<a id="a-8d"></a>志性清净无有谀谄发起洪业。<a id="a-8e"></a>是为贤圣之正见也。<a id="a-8f"></a>所闻顺义而不违法。<a id="a-8g"></a>是承他音。<a id="a-8h"></a>修众德本是为思惟。<a id="a-8i"></a>所行微妙劝助于道。<a id="a-8j"></a>是为贤圣之正见也。<a id="a-8k"></a>专精听受是承他音求殊特义。<a id="a-8l"></a>是为思惟。<a id="a-8m"></a>劝助道意未曾忘舍。<a id="a-8n"></a>是为贤圣之正见也。<a id="a-8o"></a>顺念如应劝助道意。<a id="a-8p"></a>初不废退等观贤圣。<a id="a-8q"></a>放舍一切所可闻念是承他音。<a id="a-8r"></a>一切所有敢可尊敬。<a id="a-8s"></a>悉能施与无所爱惜。<a id="a-8t"></a>是为思惟。<a id="a-8u"></a>不望其报。<a id="a-8v"></a>不贪着道。<a id="a-8w"></a>至于大乘。<a id="a-8x"></a>是为贤圣之正见也。<a id="a-8y"></a>闻于禁戒弘雅之教。<a id="a-8z"></a>此承他音。<a id="a-90"></a>所执戒心无所习舍。<a id="a-91"></a>是为思惟。<a id="a-92"></a>戒无所行。<a id="a-93"></a>笃信至真劝助于道。<a id="a-94"></a>是为贤圣之正见也。<a id="a-95"></a>听省忍辱仁义大慈。<a id="a-96"></a>此承他音。<a id="a-97"></a>而怀愍伤无有害心。<a id="a-98"></a>是为思惟。<a id="a-99"></a>究竟闲静。<a id="a-9A"></a>信诸法尽劝助佛道。<a id="a-9B"></a>是为贤圣之正见也。<a id="a-9C"></a>听省精进则而顺之。<a id="a-9D"></a>是承他音。<a id="a-9E"></a>其心不住懈怠垢秽。<a id="a-9F"></a>是为思惟。<a id="a-9G"></a>无合无散无所违失。<a id="a-9H"></a>殷勤精进以劝助道。<a id="a-9I"></a>是为贤圣之正见也。<a id="a-9J"></a>令闻禅定三脱之门三昧正受此承他音。<a id="a-9K"></a>心所为事而不可得观察心本。<a id="a-9L"></a>是为思惟。<a id="a-9M"></a>所修禅定不堕颠倒劝助佛道。<a id="a-9N"></a>是为贤圣之正见也。<a id="a-9O"></a>听闻智慧身根华实。<a id="a-9P"></a>此承他音。<a id="a-9Q"></a>所闻法观察本末之所归趣。<a id="a-9R"></a>是为思惟。<a id="a-9S"></a>弃捐诸流众崖底源开化之意。<a id="a-9T"></a>是为贤圣之正见。<a id="a-9U"></a>示以四恩。<a id="a-9V"></a>听摄所闻了无所著。<a id="a-9W"></a>此承他音。<a id="a-9X"></a>未曾放废四恩之教。<a id="a-9Y"></a>是为思惟。<a id="a-9Z"></a>所可救济恩及众生。<a id="a-9a"></a>斯平等义。<a id="a-9b"></a>开度立之于一切智。<a id="a-9c"></a>是为贤圣之正见也。<a id="a-9d"></a>修四梵行慈悲喜护。<a id="a-9e"></a>此承他音。<a id="a-9f"></a>而不坏除愍爱众类亦无所毁。<a id="a-9g"></a>所可奉行不求名称。<a id="a-9h"></a>是为思惟。<a id="a-9i"></a>遵乐空无。<a id="a-9j"></a>为众生故而修愍哀。<a id="a-9k"></a>以法之故而行欢悦。<a id="a-9l"></a>为二报故劝助道德。<a id="a-9m"></a>是为贤圣之正见也。<a id="a-9n"></a>设令听省四分别辩。<a id="a-9o"></a>此承他音。<a id="a-9p"></a>观察诸法威仪礼节。<a id="a-9q"></a>是为思惟。<a id="a-9r"></a>从法义等于平均。<a id="a-9s"></a>所行具足劝发道意。<a id="a-9t"></a>是为贤圣之正见也。<a id="a-9u"></a>若闻所当奉行微妙导利之事。<a id="a-9v"></a>此承他音。<a id="a-9w"></a>念御顺行而不远离。<a id="a-9x"></a>是为思惟。<a id="a-9y"></a>章句道迹。<a id="a-9z"></a>所由处所宣布佛道。<a id="a-A0"></a>是为贤圣之正见也。<a id="a-A1"></a>若能令闻三十七品正觉之法。<a id="a-A2"></a>此承他音。<a id="a-A3"></a>修于意止悉不愦乱。<a id="a-A4"></a>行于断意。<a id="a-A5"></a>未曾惑随不善之心。<a id="a-A6"></a>而常顺从德义之志。<a id="a-A7"></a>其神足者。<a id="a-A8"></a>精进禅定不怀怯弱。<a id="a-A9"></a>笃信如是。<a id="a-AA"></a>明解章句而不退还。<a id="a-AB"></a>慧能寻对一一观察。<a id="a-AC"></a>心由力不行尘劳。<a id="a-AD"></a>入觉意法等于道心。<a id="a-AE"></a>是为思惟。<a id="a-AF"></a>假使无意无所思念。<a id="a-AG"></a>于四意止不起不灭。<a id="a-AH"></a>于四意断柔和身心。<a id="a-AI"></a>于四神足审如真谛。<a id="a-AJ"></a>晓了如是。<a id="a-AK"></a>所趣若斯。<a id="a-AL"></a>执智慧刀截断众垢。<a id="a-AM"></a>情欲不散入于正法。<a id="a-AN"></a>而于觉意下入等观无有二事。<a id="a-AO"></a>所归径路劝助道心。<a id="a-AP"></a>是为贤圣之正见也。<a id="a-AQ"></a>若使听闻四圣谛者。<a id="a-AR"></a>此承他音。<a id="a-AS"></a>五阴苦患。<a id="a-AT"></a>恩爱之难。<a id="a-AU"></a>灭尽所习因缘之报。<a id="a-AV"></a>入于径路。<a id="a-AW"></a>是为思惟。<a id="a-AX"></a>虽处诸苦慧无所起。<a id="a-AY"></a>于诸所习慧无所习。<a id="a-AZ"></a>于诸所尽慧究竟尽。<a id="a-Aa"></a>由于径路慧无所著。<a id="a-Ab"></a>劝发大道。<a id="a-Ac"></a>是为贤圣之正见也。<a id="a-Ad"></a>若以听受于三脱门。<a id="a-Ae"></a>此承他音。<a id="a-Af"></a>笃信于空不畏无相。<a id="a-Ag"></a>而于无愿无所志求。<a id="a-Ah"></a>是为思惟。<a id="a-Ai"></a>不生空行开化诸见兴于无相教导一切。<a id="a-Aj"></a>诸所相行发于无愿。<a id="a-Ak"></a>所生至诚。<a id="a-Al"></a>是为贤圣之正见也。<a id="a-Am"></a>令初发意顺从大业。<a id="a-An"></a>此承他音。<a id="a-Ao"></a>修菩萨行不舍一切。<a id="a-Ap"></a>是为思惟。<a id="a-Aq"></a>不退转地当成正觉。<a id="a-Ar"></a>是为贤圣之正见也。<a id="a-As"></a>得善知识而从其教。<a id="a-At"></a>此承他音。<a id="a-Au"></a>目见世尊咨受圣路。<a id="a-Av"></a>是为思惟。<a id="a-Aw"></a>如口所言不违所言身口相应。<a id="a-Ax"></a>是为贤圣之正见也。<a id="a-Ay"></a>听所讲法等于惑乱。<a id="a-Az"></a>此承他音。<a id="a-B0"></a>观察诸法义之所归。<a id="a-B1"></a>是为思惟。<a id="a-B2"></a>奉行法义不失道教。<a id="a-B3"></a>是为贤圣之正见也。<a id="a-B4"></a>亲近如来咨受所宣。<a id="a-B5"></a>此承他音。<a id="a-B6"></a>识分别道心不舍大猷。<a id="a-B7"></a>是为思惟。<a id="a-B8"></a>受奉行有所开化能使成就。<a id="a-B9"></a>是为贤圣之正见也。<a id="a-BA"></a>设能听受八万四千诸道品法。<a id="a-BB"></a>此承他音。<a id="a-BC"></a>晓了分别八万四千诸佛之行也。<a id="a-BD"></a>是为思惟。<a id="a-BE"></a>八万四千众生之类各异根者。<a id="a-BF"></a>如应说法。<a id="a-BG"></a>是为贤圣之正见也。<a id="a-BH"></a>在在所由悉无所乐。<a id="a-BI"></a>发功德心。<a id="a-BJ"></a>此承他音。<a id="a-BK"></a>假使其心不舍功德。<a id="a-BL"></a>是为思惟。<a id="a-BM"></a>以是德心专精劝助于一切智。<a id="a-BN"></a>是为贤圣之正见也。<a id="a-BO"></a>此族姓子。<a id="a-BP"></a>设随顺念则为长命。<a id="a-BQ"></a>寿不可极无始无终。<a id="a-BR"></a>贤圣正见。<a id="a-BS"></a>所以者何。<a id="a-BT"></a>五趣周旋。<a id="a-BU"></a>如幻化梦影响野马水月芭蕉。<a id="a-BV"></a>晓了若斯。<a id="a-BW"></a>是承他音。<a id="a-BX"></a>一切诸法悉为平等而无偏邪。<a id="a-BY"></a>是为思惟。<a id="a-BZ"></a>若致平等。<a id="a-Ba"></a>乃为贤圣之正见也。<a id="a-Bb"></a>名曰思惟。<a id="a-Bc"></a>不举不下。<a id="a-Bd"></a>于一切法无应不应。<a id="a-Be"></a>无进不进。<a id="a-Bf"></a>无处不处。<a id="a-Bg"></a>无行不行。<a id="a-Bh"></a>无念不念。<a id="a-Bi"></a>无想不想。<a id="a-Bj"></a>无意不意。<a id="a-Bk"></a>无惟不惟。<a id="a-Bl"></a>无心意教。<a id="a-Bm"></a>是为名曰不二入法门。<a id="a-Bn"></a>晓了一品。<a id="a-Bo"></a>无合无散无违无顺。<a id="a-Bp"></a>晓了深念本性清净。<a id="a-Bq"></a>极为显曜而当讲说。<a id="a-Br"></a>无冥无明。<a id="a-Bs"></a>无浊无清。<a id="a-Bt"></a>无有品第。<a id="a-Bu"></a>则为法界无所破坏。<a id="a-Bv"></a>而于本际不为动摇。<a id="a-Bw"></a>入于无本。<a id="a-Bx"></a>处于三世而无所处。<a id="a-By"></a>无我无人无寿无命。<a id="a-Bz"></a>无音无声等诸文字。<a id="a-C0"></a>义无所获。<a id="a-C1"></a>无有财业。<a id="a-C2"></a>无所毕置。<a id="a-C3"></a>得诸所尽。<a id="a-C4"></a>一切所行无有众念。<a id="a-C5"></a>离一切想。<a id="a-C6"></a>皆悉断于放逸之事。<a id="a-C7"></a>灭除一切诸所惟行。<a id="a-C8"></a>而无所著舍诸所著。<a id="a-C9"></a>巍巍乃至如来所叹。<a id="a-CA"></a>无为之事。<a id="a-CB"></a>刈去众想是为平等。<a id="a-CC"></a>无有形貌一如应思惟。<a id="a-CD"></a>假使行者从三昧起。<a id="a-CE"></a>则以此法而为众生及他人说。<a id="a-CF"></a>便于其所推求斯本。<a id="a-CG"></a>如应思惟而疗治之。<a id="a-CH"></a>无所动摇。<a id="a-CI"></a>是为名曰立于大哀贤圣正见。<a id="a-CJ"></a>佛说贤圣正见之时。<a id="a-CK"></a>一万菩萨寻即逮得贤圣正见。<a id="a-CL"></a>于是舍利弗。<a id="a-CM"></a>谓无言菩萨。<a id="a-CN"></a>仁族姓子。<a id="a-CO"></a>从何闻法乃能兴此贤圣正见。<a id="a-CP"></a>无言答曰。<a id="a-CQ"></a>唯舍利弗。<a id="a-CR"></a>吾所从闻法无所造。<a id="a-CS"></a>不从过去心得至于道。<a id="a-CT"></a>亦不当来。<a id="a-CU"></a>亦不现在。<a id="a-CV"></a>平等三世等一切法。<a id="a-CW"></a>有所有趣者而无所归。<a id="a-CX"></a>亦无有法亦无所等。<a id="a-CY"></a>吾从于彼而听闻法。<a id="a-CZ"></a>不有为不无为。<a id="a-Ca"></a>无识无住无心意识。<a id="a-Cb"></a>于一切法莫有所奉。<a id="a-Cc"></a>制止一切众生之心。<a id="a-Cd"></a>可悦诸人。<a id="a-Ce"></a>义无所获亦不动摇。<a id="a-Cf"></a>于无力毒而无著。<a id="a-Cg"></a>吾正从彼而听闻法。<a id="a-Ch"></a>见生于世者不生不起。<a id="a-Ci"></a>一切法若不所兴。<a id="a-Cj"></a>分别无本而无所说。<a id="a-Ck"></a>吾正从彼而听闻法。<a id="a-Cl"></a>其住法界等御人界。<a id="a-Cm"></a>法界人界及虚空界不以差别。<a id="a-Cn"></a>平等诸界而无所生。<a id="a-Co"></a>不造若干。<a id="a-Cp"></a>吾正从彼而听闻法。<a id="a-Cq"></a>不处道场。<a id="a-Cr"></a>不坐树下。<a id="a-Cs"></a>亦不经行。<a id="a-Ct"></a>亦不得佛。<a id="a-Cu"></a>不倚于道。<a id="a-Cv"></a>不舍于俗。<a id="a-Cw"></a>不令诸着人民之等作是念心。<a id="a-Cx"></a>如来得道亦不得道。<a id="a-Cy"></a>得于相好若不得相。<a id="a-Cz"></a>作证不作证。<a id="a-D0"></a>悉从本净自然之性。<a id="a-D1"></a>惟舍利弗。<a id="a-D2"></a>法者无持。<a id="a-D3"></a>而不可捉则无有身。<a id="a-D4"></a>以无有身无所成就。<a id="a-D5"></a>以无所成就则无所生。<a id="a-D6"></a>以无所生则无所起。<a id="a-D7"></a>以无所起则无终没。<a id="a-D8"></a>以无终没则无所著。<a id="a-D9"></a>以无所著则不动摇。<a id="a-DA"></a>以不动摇则无所作。<a id="a-DB"></a>以无所作则游驶水。<a id="a-DC"></a>已游驶水则无所得。<a id="a-DD"></a>已无所得身度彼岸。<a id="a-DE"></a>已度彼岸无下。<a id="a-DF"></a>不下则无有器。<a id="a-DG"></a>已无有器则无所应。<a id="a-DH"></a>已无所应则离爱欲。<a id="a-DI"></a>已离爱欲则无有想。<a id="a-DJ"></a>已无有想则断众乱。<a id="a-DK"></a>已断众乱本性清净。<a id="a-DL"></a>以至清净则无有垢。<a id="a-DM"></a>已无有垢则无尘劳。<a id="a-DN"></a>已无尘劳则无同像。<a id="a-DO"></a>以无同像则住平等。<a id="a-DP"></a>以住本平等则立无动。<a id="a-DQ"></a>以立无动则无所求。<a id="a-DR"></a>以无所求则如真谛。<a id="a-DS"></a>已如真谛则如审实。<a id="a-DT"></a>以如审实则无所有。<a id="a-DU"></a>以无所有则于诸缘而无有缘。<a id="a-DV"></a>以于诸缘无有缘者则度境界。<a id="a-DW"></a>以度诸界所起无起则无所举。<a id="a-DX"></a>以无所举则无所下。<a id="a-DY"></a>以无所下则无有门。<a id="a-DZ"></a>以无有门便离言教。<a id="a-Da"></a>以离言教则度识句。<a id="a-Db"></a>以度识句则不复还。<a id="a-Dc"></a>以不复还则无有处。<a id="a-Dd"></a>以无有处则无非处。<a id="a-De"></a>以无非处。<a id="a-Df"></a>则无种稷。<a id="a-Dg"></a>以无种稷则无根芽。<a id="a-Dh"></a>以无根芽则无为。<a id="a-Di"></a>超度诸识之迹。<a id="a-Dj"></a>寂之然。<a id="a-Dk"></a>以至寂然究竟澹泊。<a id="a-Dl"></a>已至澹泊则至无惟然。<a id="a-Dm"></a>以无惟然究竟无恨。<a id="a-Dn"></a>已至无恨则至了意。<a id="a-Do"></a>以至了意不复更兴。<a id="a-Dp"></a>以不复兴。<a id="a-Dq"></a>则归平等无为之道。<a id="a-Dr"></a>是为法。<a id="a-Ds"></a>唯舍利弗。<a id="a-Dt"></a>法如是比说经如兹。<a id="a-Du"></a>其正见者为何像类。<a id="a-Dv"></a>其正见者。<a id="a-Dw"></a>等于己身。<a id="a-Dx"></a>以等己身则离合会。<a id="a-Dy"></a>以离合会。<a id="a-Dz"></a>于诸平等不见平等。<a id="a-E0"></a>睹诸所见若无所想。<a id="a-E1"></a>是舍利弗。<a id="a-E2"></a>宣畅法律贤圣正见。</p>
  <p id="aE3">无言菩萨。<a id="a-E4"></a>谓舍利弗。<a id="a-E5"></a>如等无明恩爱之着。<a id="a-E6"></a>亦等慧明解脱之事。<a id="a-E7"></a>等于灭度无作不作。<a id="a-E8"></a>是为等致贤圣正见。<a id="a-E9"></a>若有所睹不取异见。<a id="a-EA"></a>是为贤圣之正见也。<a id="a-EB"></a>复次念舍利弗。<a id="a-EC"></a>若能等于淫怒愚痴。<a id="a-ED"></a>亦等于空。<a id="a-EE"></a>无相无愿解脱之相则为一相。<a id="a-EF"></a>谓归无相已能归此平等事者。<a id="a-EG"></a>是为贤圣之正见也。<a id="a-EH"></a>复次处正见者。<a id="a-EI"></a>于诸平等不造二事。<a id="a-EJ"></a>已无二事不住相应。<a id="a-EK"></a>已无相应不有所住逮得诸法。<a id="a-EL"></a>一切平等而无差特。<a id="a-EM"></a>是为贤圣之正见也。<a id="a-EN"></a>复次等无二者则等众生。<a id="a-EO"></a>则等诸佛。<a id="a-EP"></a>则等诸法。<a id="a-EQ"></a>已等诸法则等国土。<a id="a-ER"></a>已等国土则等虚空。<a id="a-ES"></a>其于此等若不转移。<a id="a-ET"></a>能于此等平等住者。<a id="a-EU"></a>修无所处。<a id="a-EV"></a>是为贤圣之正见也。<a id="a-EW"></a>是故舍利弗。<a id="a-EX"></a>如法像类。<a id="a-EY"></a>听者亦然。<a id="a-EZ"></a>正见若兹。<a id="a-Ea"></a>又舍利弗。<a id="a-Eb"></a>耆年为兴正见乎。<a id="a-Ec"></a>从何闻法。<a id="a-Ed"></a>所见何类。<a id="a-Ee"></a>舍利弗答曰。<a id="a-Ef"></a>如我于今族姓子。<a id="a-Eg"></a>闻所说法。<a id="a-Eh"></a>察其义归。<a id="a-Ei"></a>有所讲说皆堕短乏。<a id="a-Ej"></a>无言答曰。<a id="a-Ek"></a>如是如是。<a id="a-El"></a>舍利弗。<a id="a-Em"></a>敢有言辞皆顾短乏。<a id="a-En"></a>舍利弗又问。<a id="a-Eo"></a>族姓子。<a id="a-Ep"></a>如来至真无量福会有所宣畅。<a id="a-Eq"></a>其所说者岂堕短乏。<a id="a-Er"></a>无言答曰。<a id="a-Es"></a>如是说者而无所说。<a id="a-Et"></a>不堕短乏。<a id="a-Eu"></a>所以者何。<a id="a-Ev"></a>如来至真不兴名德。<a id="a-Ew"></a>不当慕于如来上福。<a id="a-Ex"></a>所以者何。<a id="a-Ey"></a>其如来者无德无称。<a id="a-Ez"></a>若如来义无本。<a id="a-F0"></a>如来亦复如是。<a id="a-F1"></a>在于无本而不动转。<a id="a-F2"></a>若有不欲如来上德。<a id="a-F3"></a>彼所慕者则无平等。<a id="a-F4"></a>亦无偏邪于欲无欲。<a id="a-F5"></a>有所慕者则堕短乏。<a id="a-F6"></a>舍利弗问。<a id="a-F7"></a>唯族姓子。<a id="a-F8"></a>何谓于法而无短乏。<a id="a-F9"></a>无言答曰。<a id="a-FA"></a>无大五阴六入。<a id="a-FB"></a>不以顶受。<a id="a-FC"></a>无所招致。<a id="a-FD"></a>悉无所行。<a id="a-FE"></a>不有言辞。<a id="a-FF"></a>无诲不诲。<a id="a-FG"></a>而于道法。<a id="a-FH"></a>令心意识无所起生。<a id="a-FI"></a>是法无短。<a id="a-FJ"></a>假使有起心意识者。<a id="a-FK"></a>则堕短乏。<a id="a-FL"></a>若于诸法有作无作。<a id="a-FM"></a>则堕短乏。<a id="a-FN"></a>设于诸法无作不作。<a id="a-FO"></a>乃无短乏。<a id="a-FP"></a>复次若于诸法有所分别有所蠲除。<a id="a-FQ"></a>而有所行有所造证。<a id="a-FR"></a>则堕短乏。<a id="a-FS"></a>若无晓了无除所去。<a id="a-FT"></a>亦无所行不有造证。<a id="a-FU"></a>乃无短乏。<a id="a-FV"></a>假有所见无所闻说。<a id="a-FW"></a>教化获致识知所趣。<a id="a-FX"></a>则堕短乏。<a id="a-FY"></a>于一切界而无所行。<a id="a-FZ"></a>乃无短乏。<a id="a-Fa"></a>其有睹见功德瑕秽。<a id="a-Fb"></a>则堕短乏。<a id="a-Fc"></a>设使所行无有瑕秽。<a id="a-Fd"></a>无有德称。<a id="a-Fe"></a>亦无所见。<a id="a-Ff"></a>乃无短乏。<a id="a-Fg"></a>时佛嗟叹无言菩萨。<a id="a-Fh"></a>善哉善哉。<a id="a-Fi"></a>族姓子。<a id="a-Fj"></a>若欲讲法当作是说。<a id="a-Fk"></a>是时万二千菩萨。<a id="a-Fl"></a>逮得无所从生法忍。</p>
  <p id="aFm">无言菩萨。<a id="a-Fn"></a>复白佛言。<a id="a-Fo"></a>我识如来为诸菩萨讲说四力。<a id="a-Fp"></a>一曰信力。<a id="a-Fq"></a>二曰精进力。<a id="a-Fr"></a>三曰意力。<a id="a-Fs"></a>四曰智力。<a id="a-Ft"></a>唯如来至真正等正觉。<a id="a-Fu"></a>广分别说此四品力。<a id="a-Fv"></a>何谓菩萨笃信精进意智慧力。<a id="a-Fw"></a>佛告无言菩萨。<a id="a-Fx"></a>谛听善念。<a id="a-Fy"></a>善哉世尊。<a id="a-Fz"></a>愿乐欲闻。<a id="a-G0"></a>无言菩萨受教而听。<a id="a-G1"></a>佛言族姓子。<a id="a-G2"></a>假使菩萨信诸佛法。<a id="a-G3"></a>爱乐顺从不怀狐疑。<a id="a-G4"></a>亦无犹豫。<a id="a-G5"></a>是为信力。<a id="a-G6"></a>诸佛精进本求道时。<a id="a-G7"></a>志慕此典不以懈废。<a id="a-G8"></a>不怀怯弱亦不退转。<a id="a-G9"></a>是为精进力。<a id="a-GA"></a>若摄其志合集德本无所忘失。<a id="a-GB"></a>其意不乱不舍道心。<a id="a-GC"></a>所可兴废真正之心劝助于道。<a id="a-GD"></a>是为意力。<a id="a-GE"></a>所修智明于一切法。<a id="a-GF"></a>不须他慧而得自在。<a id="a-GG"></a>慧无所碍。<a id="a-GH"></a>是为智慧力。<a id="a-GI"></a>佛复告无言菩萨。<a id="a-GJ"></a>信于贤圣。<a id="a-GK"></a>独步三界无所疑难。<a id="a-GL"></a>是为信力。<a id="a-GM"></a>所施精勤恭敬奉顺。<a id="a-GN"></a>是为精进力。<a id="a-GO"></a>心之所念常思贤圣之所班宣。<a id="a-GP"></a>未曾忘舍。<a id="a-GQ"></a>是为意力。<a id="a-GR"></a>若从至圣。<a id="a-GS"></a>所闻智慧经典之本则能奉行。<a id="a-GT"></a>是为智力。<a id="a-GU"></a>复次假使笃信罪福之报而不疑乱。<a id="a-GV"></a>是为信力。<a id="a-GW"></a>若能勤行不当作而不为之。<a id="a-GX"></a>是为精进力。<a id="a-GY"></a>念所兴业终无腐朽。<a id="a-GZ"></a>是为意力。<a id="a-Ga"></a>若能晓了无有罪福报应。<a id="a-Gb"></a>有能分别一切诸法。<a id="a-Gc"></a>是为智力。</p>
  <p id="aGd">佛复告无言菩萨。<a id="a-Ge"></a>假使其心清澄无秽。<a id="a-Gf"></a>能摄其意顺道教者。<a id="a-Gg"></a>是为信力。<a id="a-Gh"></a>意所启受而将养之。<a id="a-Gi"></a>是精进力。<a id="a-Gj"></a>若令其心常顺志一。<a id="a-Gk"></a>是为意力。<a id="a-Gl"></a>心观诸法一切如幻。<a id="a-Gm"></a>是为智力。<a id="a-Gn"></a>复次信一切法皆悉为空。<a id="a-Go"></a>是为信力。<a id="a-Gp"></a>所修精进解诸见缚。<a id="a-Gq"></a>是为精进力。<a id="a-Gr"></a>于内外空不怀恐怖。<a id="a-Gs"></a>是为意力。<a id="a-Gt"></a>观究竟空本末悉空。<a id="a-Gu"></a>为智慧力。<a id="a-Gv"></a>无相无愿于一切法无所造行。<a id="a-Gw"></a>是为信力。<a id="a-Gx"></a>以此道法而为他人分别说者。<a id="a-Gy"></a>是精进力。<a id="a-Gz"></a>设使于此念于诸法所行安详。<a id="a-H0"></a>是为意力。<a id="a-H1"></a>昔所讲说方当宣畅令班宣者。<a id="a-H2"></a>一切推求永不可得。<a id="a-H3"></a>是为慧力。<a id="a-H4"></a>一切所有心自当思。<a id="a-H5"></a>欲以放舍信布施处。<a id="a-H6"></a>是为信力。<a id="a-H7"></a>有所放舍不怀懈倦。<a id="a-H8"></a>未曾怯劣大道。<a id="a-H9"></a>未曾违。<a id="a-HA"></a>舍施与发布施。<a id="a-HB"></a>又劝助道意。<a id="a-HC"></a>是为意力。<a id="a-HD"></a>不得施者亦无受者。<a id="a-HE"></a>不蒙想报。<a id="a-HF"></a>是智慧力。<a id="a-HG"></a>奉顺禁戒成就真正信戒果实。<a id="a-HH"></a>是为信力。<a id="a-HI"></a>以所精进灭除诸毁戒之心。<a id="a-HJ"></a>是为精进力。<a id="a-HK"></a>若以道心念之不忘。<a id="a-HL"></a>所尊禁戒。<a id="a-HM"></a>皆以劝助于一切智。<a id="a-HN"></a>是为意力。<a id="a-HO"></a>观身如影言如呼响心如幻化。<a id="a-HP"></a>察于禁戒而无所行。<a id="a-HQ"></a>是为智力。<a id="a-HR"></a>成就忍辱信于威势。<a id="a-HS"></a>是为信力。<a id="a-HT"></a>所行精进不听众想。<a id="a-HU"></a>不演粗辞欲加于人从邪径。<a id="a-HV"></a>假使令支解割截身肉。<a id="a-HW"></a>集忍辱力。<a id="a-HX"></a>未曾怀嗔。<a id="a-HY"></a>慈心忍辱。<a id="a-HZ"></a>是为精进力。<a id="a-Ha"></a>所行忍辱则以劝助于一切智。<a id="a-Hb"></a>是为意力。<a id="a-Hc"></a>无身意识不得身心。<a id="a-Hd"></a>是智慧力。<a id="a-He"></a>道为精进不为懈怠。<a id="a-Hf"></a>信于此者而心欢乐兴盛笃信。<a id="a-Hg"></a>是为信力。<a id="a-Hh"></a>常行精进不舍须臾。<a id="a-Hi"></a>亦无所著用化众生。<a id="a-Hj"></a>将护正典植众德本。<a id="a-Hk"></a>奉事于佛供养随顺。<a id="a-Hl"></a>皆为一切众生之故。<a id="a-Hm"></a>修治佛土庄严清净名德之称。<a id="a-Hn"></a>是精进力。<a id="a-Ho"></a>蠲除一切众生嗔恚懈怠垢秽。<a id="a-Hp"></a>以被德铠所修精进。<a id="a-Hq"></a>则以劝助于一切智。<a id="a-Hr"></a>是为意力。<a id="a-Hs"></a>若不殷勤望想于道。<a id="a-Ht"></a>不失威仪礼节之正。<a id="a-Hu"></a>选择精进。<a id="a-Hv"></a>不得一切诸法处所。<a id="a-Hw"></a>是智慧力。<a id="a-Hx"></a>乐于闲居宴静独处。<a id="a-Hy"></a>不慕众会发兴悦力。<a id="a-Hz"></a>是为信力。<a id="a-I0"></a>所行精进修于禅定。<a id="a-I1"></a>兴发脱门三昧正受。<a id="a-I2"></a>是精进力。<a id="a-I3"></a>因由所从致禅思者而不动摇。<a id="a-I4"></a>是为意力。<a id="a-I5"></a>于彼一心观于无常苦空非身。<a id="a-I6"></a>而不乱禅。<a id="a-I7"></a>不轻慢禅。<a id="a-I8"></a>不退转禅。<a id="a-I9"></a>晓了善权方谋宜适。<a id="a-IA"></a>是为善权方便诱进牵致至于智力。<a id="a-IB"></a>闻于一切诸度无极道品之法。<a id="a-IC"></a>若能信此是为信力。<a id="a-ID"></a>一切所闻执持不忘。<a id="a-IE"></a>能为他人嗟叹方便。<a id="a-IF"></a>设于彼法。<a id="a-IG"></a>若能奉遵若不奉遵。<a id="a-IH"></a>自察本末。<a id="a-II"></a>是精进力。<a id="a-IJ"></a>处于众生其心不乱。<a id="a-IK"></a>游于爱欲譬如莲华。<a id="a-IL"></a>教化一切。<a id="a-IM"></a>是为意力。<a id="a-IN"></a>察三界空犹如泡沫芭蕉野马影响幻化。<a id="a-IO"></a>开示未闻。<a id="a-IP"></a>是为智力。<a id="a-IQ"></a>以清澄心慈向众生仁靡不周。<a id="a-IR"></a>是为信力。<a id="a-IS"></a>信于大哀。<a id="a-IT"></a>心所兴造不以懈怠。<a id="a-IU"></a>是精进力。<a id="a-IV"></a>心好正典不舍法乐常执奉行。<a id="a-IW"></a>是为意力。<a id="a-IX"></a>心无所著而不怀害。<a id="a-IY"></a>不造有二。<a id="a-IZ"></a>无进不进。<a id="a-Ia"></a>逮得静观修行正法。<a id="a-Ib"></a>是智慧力。<a id="a-Ic"></a>思惟人身。<a id="a-Id"></a>以无央数众恶瑕秽荒乱众力。<a id="a-Ie"></a>不得久存。<a id="a-If"></a>供养于此[怡-台+龍]悷蛇蚖。<a id="a-Ig"></a>因由邪行。<a id="a-Ih"></a>晓了如此。<a id="a-Ii"></a>是为信力。<a id="a-Ij"></a>若速众没苦痛之患众恼并至。<a id="a-Ik"></a>此则为是死生之义。<a id="a-Il"></a>观察佛法。<a id="a-Im"></a>是精进力。<a id="a-In"></a>假使心变在于不善终不听从。<a id="a-Io"></a>心亦不随声闻缘觉。<a id="a-Ip"></a>又心不随尘欲贪嫉。<a id="a-Iq"></a>心亦不从毁戒恶智。<a id="a-Ir"></a>是为意力。<a id="a-Is"></a>若入法慧分别慧句。<a id="a-It"></a>入于宣畅体解之慧过去当来今现在慧。<a id="a-Iu"></a>是为智力。<a id="a-Iv"></a>欢乐为信相。<a id="a-Iw"></a>不退精进相。<a id="a-Ix"></a>观为意相。<a id="a-Iy"></a>晓了为智相。<a id="a-Iz"></a>行于信力。<a id="a-J0"></a>不舍进力。<a id="a-J1"></a>不失意力。<a id="a-J2"></a>修智慧力。<a id="a-J3"></a>为人说法应病与药。<a id="a-J4"></a>晓了挂碍则为笃信。<a id="a-J5"></a>度诸挂碍而为精进。<a id="a-J6"></a>无所复着。<a id="a-J7"></a>是名曰意。<a id="a-J8"></a>而审晓碍则为智慧。<a id="a-J9"></a>好喜佛法兴于笃信。<a id="a-JA"></a>以兴笃信即发道意。<a id="a-JB"></a>是为信力。<a id="a-JC"></a>奉修众行合集积累道品之法。<a id="a-JD"></a>是精进力。<a id="a-JE"></a>柔顺法忍则为意力。<a id="a-JF"></a>设使逮得无所从生法忍。<a id="a-JG"></a>是则智力。<a id="a-JH"></a>信根为忍。<a id="a-JI"></a>则为意力。<a id="a-JJ"></a>设使逮得无所从生法忍。<a id="a-JK"></a>是则智力。<a id="a-JL"></a>信根为信力。<a id="a-JM"></a>进根为精进力。<a id="a-JN"></a>意根为意力。<a id="a-JO"></a>禅思伏根。<a id="a-JP"></a>大圣达根。<a id="a-JQ"></a>靡不周至。<a id="a-JR"></a>是智慧力。<a id="a-JS"></a>佛说是时。<a id="a-JT"></a>八千菩萨逮得无所从生法忍。<a id="a-JU"></a>四万二千人皆发无上正真道意。</p>
 </body>
</html>