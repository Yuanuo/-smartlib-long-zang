<!doctype html>
<html id="z3IBTOuG1" data-ver="1345">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘大集部">
  <meta period="西晋">
 </head>
 <body>
  <h1 id="a1">无言童子经卷下</h1>
  <p id="a2">尔时会中有一菩萨。<a id="a-3"></a>名莲华净。<a id="a-4"></a>问无言菩萨。<a id="a-5"></a>如族姓子属者兴意。<a id="a-6"></a>白问如来。<a id="a-7"></a>宁见答解及微妙行。<a id="a-8"></a>如受法染可悦心乎。<a id="a-9"></a>无言答曰。<a id="a-A"></a>唯族姓子。<a id="a-B"></a>吾始以来未曾问法。<a id="a-C"></a>亦无所受。<a id="a-D"></a>当以何缘而致法染可染心耶。<a id="a-E"></a>曰族姓子。<a id="a-F"></a>仁为不曾因于如来听受法乎。<a id="a-G"></a>答曰不也。<a id="a-H"></a>又问何故。<a id="a-I"></a>答曰。<a id="a-J"></a>非其器故。<a id="a-K"></a>又问。<a id="a-L"></a>仁于讲法为非器乎。<a id="a-M"></a>答曰如是。<a id="a-N"></a>又问。<a id="a-O"></a>仁何所器。<a id="a-P"></a>答曰。<a id="a-Q"></a>吾于诸法之类而为非器。<a id="a-R"></a>无复奇异。<a id="a-S"></a>又问族姓子。<a id="a-T"></a>若为非器。<a id="a-U"></a>何因当逮无上正真之道成最正觉。<a id="a-V"></a>答曰道者。<a id="a-W"></a>非为法器。<a id="a-X"></a>又问。<a id="a-Y"></a>察其道者非佛法器乎。<a id="a-Z"></a>答曰。<a id="a-a"></a>假使其道离佛法者佛法非器。<a id="a-b"></a>又其道者不离佛法。<a id="a-c"></a>又计佛法则为是道。<a id="a-d"></a>又其道者则为佛法故。<a id="a-e"></a>族姓子。<a id="a-f"></a>吾不欲令诸佛道法离于尘劳。<a id="a-g"></a>常不志道。<a id="a-h"></a>况乐佛法离于道乎。<a id="a-i"></a>所以者何。<a id="a-j"></a>有佛法者不离尘劳。<a id="a-k"></a>又其尘劳不离于道。<a id="a-l"></a>觉了欲尘则名曰道。<a id="a-m"></a>吾以是故不计我所不别佛道。<a id="a-n"></a>其异意者各各计别。<a id="a-o"></a>不当异处而求道也。<a id="a-p"></a>假使有人于异处求。<a id="a-q"></a>此等诸异。<a id="a-r"></a>设复有人。<a id="a-s"></a>无有异求不以为别。<a id="a-t"></a>又问。<a id="a-u"></a>以何为异。<a id="a-v"></a>答曰。<a id="a-w"></a>谓吾我别与道不同。<a id="a-x"></a>是名曰异。<a id="a-y"></a>谓四大异我人寿命。<a id="a-z"></a>而心意异。<a id="a-10"></a>淫怒痴异。<a id="a-11"></a>是谓为异。<a id="a-12"></a>若能晓了。<a id="a-13"></a>吾我自然本末清净。<a id="a-14"></a>道者自然本末清净。<a id="a-15"></a>乃谓无异我人寿命。<a id="a-16"></a>淫怒愚痴自然清净。<a id="a-17"></a>道亦自然究竟清净。<a id="a-18"></a>乃谓无异。<a id="a-19"></a>假使异者。<a id="a-1A"></a>不可求异。<a id="a-1B"></a>则当于此四大之身于吾我中求一切法。<a id="a-1C"></a>如是求者。<a id="a-1D"></a>求无所得。<a id="a-1E"></a>设无所得中造所著。<a id="a-1F"></a>无所著者则无处所。<a id="a-1G"></a>一切诸法悉无所住。<a id="a-1H"></a>无有本际。<a id="a-1I"></a>设无本际则真本际。<a id="a-1J"></a>以真本际无断绝际。<a id="a-1K"></a>不计当际。<a id="a-1L"></a>无有限际。<a id="a-1M"></a>无无量际。<a id="a-1N"></a>一切诸法本际如是。<a id="a-1O"></a>若入此际则不有念亦不无念。<a id="a-1P"></a>不在生死亦不灭度。<a id="a-1Q"></a>究竟灭度了一切法。<a id="a-1R"></a>若以此法而灭度者则逮寂然。<a id="a-1S"></a>诸不灭度令得灭度。<a id="a-1T"></a>如世尊曰。<a id="a-1U"></a>不能调己不寂灭脱。<a id="a-1V"></a>而不随教不得灭度。<a id="a-1W"></a>欲开化人令得灭度。<a id="a-1X"></a>未之有也。<a id="a-1Y"></a>其自寂然解脱随律。<a id="a-1Z"></a>得度无为能度未度。<a id="a-1a"></a>此事如言是菩萨行。<a id="a-1b"></a>设使欲得至灭度法。<a id="a-1c"></a>辄当遵修菩萨之行。<a id="a-1d"></a>则能晓了一切诸行。<a id="a-1e"></a>达法界相。<a id="a-1f"></a>如是行者便能皆见众德之本。<a id="a-1g"></a>目不复睹诸魔官属轮迹之行。<a id="a-1h"></a>当遵修此合集佛法不失三昧。<a id="a-1i"></a>如是行者开化众生。<a id="a-1j"></a>宣畅一切诸界度于无我。<a id="a-1k"></a>如是行者受一切法。<a id="a-1l"></a>皆使尘劳自然悉除。<a id="a-1m"></a>如是行者虽行于世不着方俗。<a id="a-1n"></a>如是行者执持五阴不住于识。<a id="a-1o"></a>如是行者受诸四大立于法界而不动摇。<a id="a-1p"></a>如是行者摄于诸入致解脱门。<a id="a-1q"></a>如是行者所现诸界而度无极。<a id="a-1r"></a>独步大猷入于三界。<a id="a-1s"></a>示现尘劳而无垢秽。<a id="a-1t"></a>如是行者施度无极。<a id="a-1u"></a>不想无极亦无所住。<a id="a-1v"></a>戒忍精进一心智慧。<a id="a-1w"></a>慧度无极不想智慧亦无所住。<a id="a-1x"></a>如是行者不舍众行。<a id="a-1y"></a>所修审谛究竟清净。<a id="a-1z"></a>如是行者修菩萨行。<a id="a-20"></a>所可遵习道无若干。<a id="a-21"></a>行菩萨者则无有二。<a id="a-22"></a>无有二者乃菩萨行。<a id="a-23"></a>行菩萨道无有吾我及与我所。<a id="a-24"></a>不计有身亦无所受乃菩萨行。<a id="a-25"></a>其修道者无有结滞。<a id="a-26"></a>除诸福废乃为菩萨。<a id="a-27"></a>其修道者不患危害。<a id="a-28"></a>觉了分别无会无为乃为菩萨。<a id="a-29"></a>又问何谓正号为菩萨乎。<a id="a-2A"></a>答曰。<a id="a-2B"></a>为不晓了道义者故。<a id="a-2C"></a>因曰菩萨。<a id="a-2D"></a>顺从道教兴发寂然不毁佛教。<a id="a-2E"></a>奉持法言将护圣众。<a id="a-2F"></a>而于道心则不动转。<a id="a-2G"></a>心不住于声闻缘觉。<a id="a-2H"></a>不乱净性而不宣说无称之辞。<a id="a-2I"></a>究竟要誓。<a id="a-2J"></a>度诸未度。<a id="a-2K"></a>安诸不安。<a id="a-2L"></a>诸不灭度令得灭度。<a id="a-2M"></a>受持尘劳不堕无欲。<a id="a-2N"></a>观于无生所生。<a id="a-2O"></a>而审观于空无将济群生。<a id="a-2P"></a>观于无相不想着道。<a id="a-2Q"></a>行于无愿随俗而生。<a id="a-2R"></a>求于佛身不为众欲之所沾染。<a id="a-2S"></a>观于有为觉了所会。<a id="a-2T"></a>亦无所失而不愚颠。<a id="a-2U"></a>得世间慧。<a id="a-2V"></a>执智兵仗降五阴贼六衰之难。<a id="a-2W"></a>开化憍慢。<a id="a-2X"></a>施自庄严。<a id="a-2Y"></a>严净佛土。<a id="a-2Z"></a>戒庄严心所愿具足。<a id="a-2a"></a>被忍辱铠教授嗔恚。<a id="a-2b"></a>精进坚强能成就已犹如金刚。<a id="a-2c"></a>处于愦乱志执禅定而无所著。<a id="a-2d"></a>智慧明了。<a id="a-2e"></a>而不恶厌所生之秽。<a id="a-2f"></a>行权方便。<a id="a-2g"></a>所在一切推极道源。<a id="a-2h"></a>修于慈心安详柔和。<a id="a-2i"></a>发起众生行于大悲。<a id="a-2j"></a>见于众生未得度者。<a id="a-2k"></a>抚育使安遵修行喜。<a id="a-2l"></a>常为无依令护诸根。<a id="a-2m"></a>行于护观不永寂灭修于观也。<a id="a-2n"></a>遵承深奥难及之事。<a id="a-2o"></a>声闻缘觉所不能逮。<a id="a-2p"></a>念本义藏不思世典。<a id="a-2q"></a>多所将顺一切群生。<a id="a-2r"></a>庄严其身以相饰姿。<a id="a-2s"></a>庄严其口言行相应。<a id="a-2t"></a>庄严其心不舍道意。<a id="a-2u"></a>神通娱乐普能示现。<a id="a-2v"></a>一切所住持心如地。<a id="a-2w"></a>一切众生之所戴仰。<a id="a-2x"></a>洗一切垢。<a id="a-2y"></a>譬如火烧焦一切。<a id="a-2z"></a>艰难衰入譬若如火。<a id="a-30"></a>心犹若风无有恼热游步无碍。<a id="a-31"></a>心如虚空未曾愁想。<a id="a-32"></a>着一切诸法逮得总持。<a id="a-33"></a>一切所闻识念不忘。<a id="a-34"></a>辩才具足可悦众生欢然解释。<a id="a-35"></a>而为诸佛之所建立。<a id="a-36"></a>能自修心则令清净。<a id="a-37"></a>顺于法界晓了四食。<a id="a-38"></a>不想诸应。<a id="a-39"></a>威仪礼节清修己身。<a id="a-3A"></a>威仪礼节径路清净。<a id="a-3B"></a>为修正业。<a id="a-3C"></a>行步进止具足成就而修空行。<a id="a-3D"></a>乐于闲居开化众生。<a id="a-3E"></a>而不秽厌于诸聚会。<a id="a-3F"></a>乐于禅思不患其意。<a id="a-3G"></a>未曾贫匮。<a id="a-3H"></a>备悉一切诸贤圣财。<a id="a-3I"></a>修于祠祀伏弊恶心。<a id="a-3J"></a>游旷野者修于坚强。<a id="a-3K"></a>其心刚毅不可毁坏。<a id="a-3L"></a>遵行仁慈究竟灭度。<a id="a-3M"></a>身顺反复而不虚尽。<a id="a-3N"></a>往宿德本志常随顺。<a id="a-3O"></a>报前所由念行思好。<a id="a-3P"></a>为众生故所学精勤。<a id="a-3Q"></a>选择举要劝化无智。<a id="a-3R"></a>所修善业无烦恼热。<a id="a-3S"></a>悉能分别行于大哀。<a id="a-3T"></a>一切普游导于三乘不怀狐疑。<a id="a-3U"></a>于一切法众所瞻察。<a id="a-3V"></a>所问能答靡不戴仰。<a id="a-3W"></a>辩才无碍莫不受言。<a id="a-3X"></a>本愿所立明说和雅。<a id="a-3Y"></a>所至到处靡不欢悦。<a id="a-3Z"></a>所语随时未曾失节。<a id="a-3a"></a>功勋布施人所钦仰如月盛满。<a id="a-3b"></a>志性柔和辞无粗犷。<a id="a-3c"></a>得对能忍诸根不悴。<a id="a-3d"></a>善修其意等度往来犹如桥梁。<a id="a-3e"></a>度脱众生于四使水譬如大舡。<a id="a-3f"></a>亦如导师将导一切诸行来者。<a id="a-3g"></a>常主救济一切异学。<a id="a-3h"></a>为众群黎兴立佛事。<a id="a-3i"></a>故曰菩萨。<a id="a-3j"></a>而不退转如是众行及余德勋。<a id="a-3k"></a>不可思议具足导慧。<a id="a-3l"></a>乃谓菩萨。</p>
  <p id="a3m">于是莲华净菩萨白佛言。<a id="a-3n"></a>唯然世尊。<a id="a-3o"></a>今我观察无言菩萨智慧辩才宣畅道教如是。<a id="a-3p"></a>不久当成无上正真之道为最正觉。<a id="a-3q"></a>当转弘广无上法轮。<a id="a-3r"></a>若复有人。<a id="a-3s"></a>得闻无言菩萨所说。<a id="a-3t"></a>信乐爱敬顺而不讪不久亦当具足致此功德之法。<a id="a-3u"></a>佛言。<a id="a-3v"></a>如是如汝所言。<a id="a-3w"></a>诚无有异。<a id="a-3x"></a>无言菩萨逮得慧明三昧。<a id="a-3y"></a>发意之顷以一句法于百千劫分别说之。<a id="a-3z"></a>义不可尽。<a id="a-40"></a>莲华净菩萨复白佛言。<a id="a-41"></a>善哉世尊。<a id="a-42"></a>愍伤我等及此众会。<a id="a-43"></a>宿之本德众人云集。<a id="a-44"></a>为经典故当令庄严。<a id="a-45"></a>惟愿如来至真等正觉。<a id="a-46"></a>敷演说此慧明三昧。<a id="a-47"></a>若有菩萨得闻此教。<a id="a-48"></a>悉当逮得慧明三昧。<a id="a-49"></a>设有受者多所将济一切群生。<a id="a-4A"></a>疾成无上正真之道为最正觉。</p>
  <p id="a4B">佛告莲华净菩萨。<a id="a-4C"></a>谛听善思。<a id="a-4D"></a>当为善说慧明三昧。<a id="a-4E"></a>善哉世尊。<a id="a-4F"></a>愿乐欲闻。<a id="a-4G"></a>莲华净菩萨受教而听。<a id="a-4H"></a>佛言。<a id="a-4I"></a>族姓子。<a id="a-4J"></a>所云慧明圣曜之谓。<a id="a-4K"></a>所以名曰慧明。<a id="a-4L"></a>圣曜者何。<a id="a-4M"></a>蠲除众覆蔽结垢闇通过诸碍。<a id="a-4N"></a>离于秽浊荏若之谓。<a id="a-4O"></a>故曰慧明三昧。<a id="a-4P"></a>解法无二。<a id="a-4Q"></a>所观明彻无有犹豫。<a id="a-4R"></a>慧无有侣。<a id="a-4S"></a>不戴仰人。<a id="a-4T"></a>灭众瑕疵。<a id="a-4U"></a>卒发寻对。<a id="a-4V"></a>分别灭度。<a id="a-4W"></a>晓了一慧。<a id="a-4X"></a>解畅过去当来现在三世之慧。<a id="a-4Y"></a>严净三场。<a id="a-4Z"></a>明识三界。<a id="a-4a"></a>体三脱门。<a id="a-4b"></a>通三达智。<a id="a-4c"></a>广布三宝。<a id="a-4d"></a>畅示三乘。<a id="a-4e"></a>净于三眼。<a id="a-4f"></a>毁三垢本。<a id="a-4g"></a>明三峻聚。<a id="a-4h"></a>决定未定处耶。<a id="a-4i"></a>此谓三峻聚也。<a id="a-4j"></a>识畅入于心意识中。<a id="a-4k"></a>分别阴种诸入之事。<a id="a-4l"></a>觉了因缘和合报应。<a id="a-4m"></a>断不调定沉疑邪见。<a id="a-4n"></a>解知法界能说本无。<a id="a-4o"></a>审如本际最上第一方便至圣。<a id="a-4p"></a>明识一切文字音响。<a id="a-4q"></a>其所入处。<a id="a-4r"></a>若崇讲说言无所毁。<a id="a-4s"></a>辩才无碍莫能制止。<a id="a-4t"></a>若敷演法无能抑者。<a id="a-4u"></a>知识一切诸根各异。<a id="a-4v"></a>决断柔劣中容之源。<a id="a-4w"></a>有明无明入于三教。<a id="a-4x"></a>执持所应入于总持。<a id="a-4y"></a>班宣光晖归趣日行三昧。<a id="a-4z"></a>无量颂三昧。<a id="a-50"></a>分别宣畅金刚道场三昧。<a id="a-51"></a>如金刚三昧。<a id="a-52"></a>觉无嗔三昧。<a id="a-53"></a>意勇三昧。<a id="a-54"></a>降除魔场三昧。<a id="a-55"></a>日光明三昧。<a id="a-56"></a>曜魔不照无境界三昧。<a id="a-57"></a>慧无齐限入无想念幢英至三昧。<a id="a-58"></a>淳淑亲近一切诸法照明华三昧。<a id="a-59"></a>放无量光入音三昧。<a id="a-5A"></a>了别一切音声所趣德事三昧。<a id="a-5B"></a>普能示现一切功勋善住三昧。<a id="a-5C"></a>知一切法所立之处光曜三昧。<a id="a-5D"></a>等入一切众生之心尽尊王三昧。<a id="a-5E"></a>分别诸法一切悉尽无住三昧。<a id="a-5F"></a>了众平等无恚三昧。<a id="a-5G"></a>一切诸法究竟永无无动三昧。<a id="a-5H"></a>不着诸法钩锁三昧。<a id="a-5I"></a>开化诸见超表三昧。<a id="a-5J"></a>于一切慧无所蔽碍。<a id="a-5K"></a>佛言。<a id="a-5L"></a>族姓子。<a id="a-5M"></a>如是等类六万三昧。<a id="a-5N"></a>吾于往昔见定光佛而见授决。<a id="a-5O"></a>寻时逮得此诸三昧。<a id="a-5P"></a>又计于此六万三昧门。<a id="a-5Q"></a>皆来入于慧明三昧。<a id="a-5R"></a>慧明三昧则为元首。<a id="a-5S"></a>入于此中乃致大明。</p>
  <p id="a5T">佛告族姓子。<a id="a-5U"></a>如日宫殿照于水中。<a id="a-5V"></a>显现未曾兴立四事。<a id="a-5W"></a>何谓为四。<a id="a-5X"></a>灭除一切闇冥蔽碍。<a id="a-5Y"></a>放其光明所照广远。<a id="a-5Z"></a>示现一切诸色形像。<a id="a-5a"></a>所当作者。<a id="a-5b"></a>皆由是日兴业安。<a id="a-5c"></a>慧明三昧亦复如是。<a id="a-5d"></a>若有菩萨住此定者。<a id="a-5e"></a>现昔未有。<a id="a-5f"></a>亦兴四事。<a id="a-5g"></a>何谓为四。<a id="a-5h"></a>灭除一切尘劳垢冥。<a id="a-5i"></a>照曜无量广远智慧。<a id="a-5j"></a>察见一切众生心行像貌诸色。<a id="a-5k"></a>随其所学三乘之行。<a id="a-5l"></a>名为指示建立道业。</p>
  <p id="a5m">佛告族姓子。<a id="a-5n"></a>譬如八角大如意珠。<a id="a-5o"></a>妙光晖善清净玄妙。<a id="a-5p"></a>无诸瑕垢无有秽恶。<a id="a-5q"></a>建于幢首曜四十由旬。<a id="a-5r"></a>众人所志敢有所求皆令得愿。<a id="a-5s"></a>各各得所不失其侥。<a id="a-5t"></a>大如意珠无所爱吝。<a id="a-5u"></a>若有菩萨。<a id="a-5v"></a>得立于此慧明三昧。<a id="a-5w"></a>圣智超绝巍巍如是。<a id="a-5x"></a>清净鲜明若如意珠除诸尘劳结秽众垢。<a id="a-5y"></a>住八清净微妙禁戒三昧之定。<a id="a-5z"></a>智慧解脱度知见品。<a id="a-60"></a>诚谛鲜洁。<a id="a-61"></a>善权方便。<a id="a-62"></a>总持辩才。<a id="a-63"></a>分别忍辱。<a id="a-64"></a>靡所不畅。<a id="a-65"></a>彼以清净。<a id="a-66"></a>莫能当明。<a id="a-67"></a>离于瑕疵。<a id="a-68"></a>无极大哀以为大幢。<a id="a-69"></a>照曜一切无量佛土。<a id="a-6A"></a>各随众生心本所愿悉得解释。<a id="a-6B"></a>菩萨如是。<a id="a-6C"></a>救济五趣三处之碍。<a id="a-6D"></a>皆至大道。<a id="a-6E"></a>亦无想念。</p>
  <p id="a6F">佛告族姓子。<a id="a-6G"></a>譬如虚空。<a id="a-6H"></a>虚空无际悉能容受一切佛土。<a id="a-6I"></a>执持众水。<a id="a-6J"></a>一切诸火劫烧之时。<a id="a-6K"></a>一切众生无进退处。<a id="a-6L"></a>听其所归为作处所。<a id="a-6M"></a>虚空之域广远玄旷。<a id="a-6N"></a>不可限量无所挂碍。<a id="a-6O"></a>慧明三昧。<a id="a-6P"></a>亦复如是。<a id="a-6Q"></a>若有菩萨住此定者。<a id="a-6R"></a>为诸众生一切诸法示导处所。<a id="a-6S"></a>无所归者为受其归。<a id="a-6T"></a>植众德本因缘之报。<a id="a-6U"></a>开解己心。<a id="a-6V"></a>为无央数一切众生。<a id="a-6W"></a>导示径路教化与眼。<a id="a-6X"></a>强于因缘。<a id="a-6Y"></a>未得解脱永处邪见群萌之类。<a id="a-6Z"></a>听示处所。<a id="a-6a"></a>假使有人。<a id="a-6b"></a>不兴德本。<a id="a-6c"></a>不反道器。<a id="a-6d"></a>不在无本。<a id="a-6e"></a>各各开化为示弘器。<a id="a-6f"></a>显发无上正真道意。<a id="a-6g"></a>而示声闻缘觉处所。<a id="a-6h"></a>闻吾说法寻受奉行。<a id="a-6i"></a>则获果报。<a id="a-6j"></a>声闻缘觉之所慕乘。<a id="a-6k"></a>当为宣畅曾所忘失六典之要。<a id="a-6l"></a>令入法门。<a id="a-6m"></a>缘是之故。<a id="a-6n"></a>诸菩萨众欲求道者。<a id="a-6o"></a>当为颁宣六度无极四等之恩。<a id="a-6p"></a>善权方便劝助指道。<a id="a-6q"></a>各各为畅令心欢然。<a id="a-6r"></a>使不退转逮成无上正真之道。<a id="a-6s"></a>是为一切众生之类开示处所。<a id="a-6t"></a>于彼何谓为一切法示现处所。<a id="a-6u"></a>假使菩萨口自敷演八万四千经典法藏。<a id="a-6v"></a>若有众人心怀狐疑犹豫不决来启问者。<a id="a-6w"></a>菩萨皆常秉志一心。<a id="a-6x"></a>一一为人决其结滞。<a id="a-6y"></a>一句之义亿百千垓。<a id="a-6z"></a>难限劫数普演分别。<a id="a-70"></a>其慧无量玄旷广远。<a id="a-71"></a>无所挂碍而不可尽。<a id="a-72"></a>无有边际。<a id="a-73"></a>是为一切示法处所。<a id="a-74"></a>佛告族姓子。<a id="a-75"></a>譬如大炬光明照远。<a id="a-76"></a>诸有覆蔽曀匿形色悉为现矣。<a id="a-77"></a>炬之光曜所益如此。<a id="a-78"></a>慧明定意亦复如是。<a id="a-79"></a>若有菩萨住此定者。<a id="a-7A"></a>则能以一慧明之心显示章句。<a id="a-7B"></a>十方无量不可计会诸佛国土。<a id="a-7C"></a>诸佛菩萨一切众生。<a id="a-7D"></a>莫不睹见。<a id="a-7E"></a>亦不违远志不动移。<a id="a-7F"></a>慧明之心所察无边。</p>
  <p id="a7G">佛告族姓子。<a id="a-7H"></a>慧明之宅处于意止见诸法源于四意断未发意者。<a id="a-7I"></a>为兴慧源。<a id="a-7J"></a>于诸神足身意寂源。<a id="a-7K"></a>而于诸根处圣达源。<a id="a-7L"></a>所谓力者。<a id="a-7M"></a>云智慧力。<a id="a-7N"></a>于觉意法入于慧源。<a id="a-7O"></a>所谓道者。<a id="a-7P"></a>处正见源。<a id="a-7Q"></a>寂然观者观察憺怕。<a id="a-7R"></a>行真诚者善灭之源。<a id="a-7S"></a>其圣谛者善寂慧源。<a id="a-7T"></a>所归念者如义趣源。<a id="a-7U"></a>分别道者法义之源。<a id="a-7V"></a>神通达者漏尽之源。<a id="a-7W"></a>修梵行者兴于大哀四等心源。<a id="a-7X"></a>一切普念思法之源。<a id="a-7Y"></a>诸度无极。<a id="a-7Z"></a>智度无极以为源首。<a id="a-7a"></a>善权方便应众生心源。<a id="a-7b"></a>十种力者知限无限有处无处。<a id="a-7c"></a>以此为源。<a id="a-7d"></a>无所畏者。<a id="a-7e"></a>晓了平等佛道之源。<a id="a-7f"></a>不共法者。<a id="a-7g"></a>而于三世无所碍源。<a id="a-7h"></a>所言眼者。<a id="a-7i"></a>谓佛之眼庄严其身。<a id="a-7j"></a>眉间顶相无能睹源。<a id="a-7k"></a>庄严口者。<a id="a-7l"></a>颁宣经法无侵损源。<a id="a-7m"></a>庄严其心。<a id="a-7n"></a>行三昧定而不移源。<a id="a-7o"></a>是族姓子。<a id="a-7p"></a>一切诸法皆以归趣智慧之源。<a id="a-7q"></a>是则名曰慧明三昧一切诸法之源首。<a id="a-7r"></a>说是语时。<a id="a-7s"></a>莲华净菩萨逮得是慧明三昧。<a id="a-7t"></a>复有万菩萨亦逮斯三昧。<a id="a-7u"></a>三千大千世界六反震动。<a id="a-7v"></a>其大光明普照十方。<a id="a-7w"></a>尔时诸来一切众会。<a id="a-7x"></a>诸天人民各各赍华供养散佛。<a id="a-7y"></a>于时会中诸菩萨众志大乘者。<a id="a-7z"></a>悉白佛言。<a id="a-80"></a>我等本来未曾得闻此三昧名。<a id="a-81"></a>何况广解分别义者。<a id="a-82"></a>今所可供世尊之福。<a id="a-83"></a>愿令我等逮是三昧渐渐进行。<a id="a-84"></a>缘是所誓逮此定意。<a id="a-85"></a>必获无疑。<a id="a-86"></a>吾等善利为致善庆。<a id="a-87"></a>乃能遭遇闻是三昧。<a id="a-88"></a>若有逮闻于是三昧而欢喜信。<a id="a-89"></a>功祚难限。<a id="a-8A"></a>未曾违失菩萨之心。<a id="a-8B"></a>亦当不久致此三昧。<a id="a-8C"></a>佛言。<a id="a-8D"></a>如是如仁所言。<a id="a-8E"></a>而无有异。<a id="a-8F"></a>无德之人不种善本。<a id="a-8G"></a>不能值遇此三昧矣。<a id="a-8H"></a>何况得闻。<a id="a-8I"></a>欢喜信者未之有也。<a id="a-8J"></a>假使在于善知识边。<a id="a-8K"></a>若随明师。<a id="a-8L"></a>乃能信乐此定意耳。</p>
  <p id="a8M">佛说是语向欲竟时。<a id="a-8N"></a>世尊脐中一菩萨出。<a id="a-8O"></a>紫磨金色三十二相庄严其身。<a id="a-8P"></a>八十种好而饰其姿。<a id="a-8Q"></a>适出于脐。<a id="a-8R"></a>其菩萨身。<a id="a-8S"></a>寻即演放巍巍光明无极弘曜。<a id="a-8T"></a>皆悉覆蔽一切众明。<a id="a-8U"></a>唯世尊光独得显现。<a id="a-8V"></a>时彼菩萨。<a id="a-8W"></a>稽首佛足右绕七匝。<a id="a-8X"></a>则在前住。<a id="a-8Y"></a>启白佛言。<a id="a-8Z"></a>唯然世尊。<a id="a-8a"></a>执慧曜如来至真等正觉。<a id="a-8b"></a>敬问无量。<a id="a-8c"></a>进止康强游步轻利力势安乎。<a id="a-8d"></a>使我宣传问于大圣。<a id="a-8e"></a>斯六十亿垓数菩萨。<a id="a-8f"></a>来诣此会听说经典。<a id="a-8g"></a>奉觐世尊稽首咨受。<a id="a-8h"></a>又复欲见十方世界大会菩萨。<a id="a-8i"></a>无言菩萨。<a id="a-8j"></a>智慧辩才所可宣畅。<a id="a-8k"></a>启受未闻听是慧明三昧之定。<a id="a-8l"></a>唯天中天。<a id="a-8m"></a>为诸菩萨如应说法。<a id="a-8n"></a>使逮得是慧明三昧。<a id="a-8o"></a>获致无极大法光曜。<a id="a-8p"></a>而数周旋诣此佛土。</p>
  <p id="a8q">于是舍利弗前问佛言。<a id="a-8r"></a>唯然世尊。<a id="a-8s"></a>执慧曜如来至真等正觉。<a id="a-8t"></a>为在何方。<a id="a-8u"></a>今宁现世讲说法乎。<a id="a-8v"></a>去是远近。<a id="a-8w"></a>国土何类。<a id="a-8x"></a>并说于此正士名号。<a id="a-8y"></a>及六十亿垓数菩萨。<a id="a-8z"></a>为何所处。<a id="a-90"></a>佛告舍利弗。<a id="a-91"></a>东方去此恒河沙等诸佛国土。<a id="a-92"></a>有世界名住于坚固金刚之根。<a id="a-93"></a>执慧曜如来。<a id="a-94"></a>在于彼土今者现在。<a id="a-95"></a>佛告舍利弗。<a id="a-96"></a>彼之世界。<a id="a-97"></a>何故名曰住于坚固金刚之根。<a id="a-98"></a>其国下地从底至上。<a id="a-99"></a>坚固甚牢不可破坏。<a id="a-9A"></a>悉是金刚。<a id="a-9B"></a>斯皆其佛本愿所致。<a id="a-9C"></a>所以者何。<a id="a-9D"></a>其佛坚固金刚之行独步无难。<a id="a-9E"></a>及诸菩萨造金刚行。<a id="a-9F"></a>勇猛牢固无能坏者。<a id="a-9G"></a>己身威力巍巍具足乃如是也。<a id="a-9H"></a>假使世界泥土成者。<a id="a-9I"></a>则当破坏碎落微散。<a id="a-9J"></a>若其有人生彼世界。<a id="a-9K"></a>身如金刚皆亦坚固不可破坏。<a id="a-9L"></a>是故彼土。<a id="a-9M"></a>名曰住于坚固金刚之根。<a id="a-9N"></a>又舍利弗。<a id="a-9O"></a>卿属所问。<a id="a-9P"></a>今此菩萨名曰何等。<a id="a-9Q"></a>号金刚脐。<a id="a-9R"></a>此金刚脐菩萨。<a id="a-9S"></a>一发意顷通过铁围大铁围山。<a id="a-9T"></a>越江沙等诸佛国土。<a id="a-9U"></a>各各在于江河沙等诸佛脐出。<a id="a-9V"></a>悉是诸佛威神功德之所建立。<a id="a-9W"></a>亦复是己六通之慧神足之力。<a id="a-9X"></a>是故菩萨号金刚脐。<a id="a-9Y"></a>又舍利弗。<a id="a-9Z"></a>向者复问六十亿垓诸菩萨众为处何所。<a id="a-9a"></a>卿当以此问于正士。<a id="a-9b"></a>为汝发遣。<a id="a-9c"></a>贤者舍利弗问金刚脐菩萨。<a id="a-9d"></a>唯族姓子。<a id="a-9e"></a>六十亿垓诸菩萨众为住何所。<a id="a-9f"></a>金刚脐答曰。<a id="a-9g"></a>佛叹耆年智慧最尊。<a id="a-9h"></a>贤者舍利弗。<a id="a-9i"></a>以智慧眼推索本末。<a id="a-9j"></a>此诸菩萨为在何所。<a id="a-9k"></a>时舍利弗。<a id="a-9l"></a>以圣慧眼周遍普求。<a id="a-9m"></a>诸菩萨等不知所在。<a id="a-9n"></a>金刚脐菩萨答曰。<a id="a-9o"></a>尊者舍利弗。<a id="a-9p"></a>自有等类同学志脱。<a id="a-9q"></a>令求所在。<a id="a-9r"></a>即舍利弗。<a id="a-9s"></a>谓阿那律。<a id="a-9t"></a>佛叹耆年天眼最尊。<a id="a-9u"></a>求其所在。<a id="a-9v"></a>时阿那律。<a id="a-9w"></a>则以天眼清净之目超越天人。<a id="a-9x"></a>于是三千大千世界遍察求之。<a id="a-9y"></a>如观掌中果及宝珠。<a id="a-9z"></a>索诸菩萨永不能知。<a id="a-A0"></a>亦复不见之所住处。<a id="a-A1"></a>贤者阿那律报舍利弗。<a id="a-A2"></a>吾普推索。<a id="a-A3"></a>永不能知此诸菩萨为何所处。<a id="a-A4"></a>金刚脐菩萨谓舍利弗。<a id="a-A5"></a>诸贤者等。<a id="a-A6"></a>但有肉眼。<a id="a-A7"></a>不可复言谓有天眼。<a id="a-A8"></a>云何思惟共三昧禅。<a id="a-A9"></a>遍观诸国而不睹见诸国。<a id="a-AA"></a>而不睹诸菩萨众为何所住。<a id="a-AB"></a>舍利弗问。<a id="a-AC"></a>仁族姓子。<a id="a-AD"></a>天眼何类。<a id="a-AE"></a>谓我等辈所未见焉。<a id="a-AF"></a>金刚脐曰。<a id="a-AG"></a>唯舍利弗我之天眼未曾见色。<a id="a-AH"></a>舍利弗等及众弟子诸大声闻。<a id="a-AI"></a>从本以来不能见我。<a id="a-AJ"></a>天眼之德为何等类。<a id="a-AK"></a>亦无能当巍巍之明。<a id="a-AL"></a>舍利弗又问族姓子。<a id="a-AM"></a>说所见形像为何等类。<a id="a-AN"></a>而言我等本来未睹。<a id="a-AO"></a>金刚脐曰。<a id="a-AP"></a>耆年曾见住于坚固金刚世界及执慧曜如来至真。<a id="a-AQ"></a>舍利弗答曰。<a id="a-AR"></a>今日造闻彼世界名。<a id="a-AS"></a>何因得见。<a id="a-AT"></a>金刚脐曰。<a id="a-AU"></a>唯舍利弗。<a id="a-AV"></a>如是等类。<a id="a-AW"></a>不可称计诸佛国土及众菩萨人民众生。<a id="a-AX"></a>各各异趣所生不同。<a id="a-AY"></a>菩萨大士则以天眼。<a id="a-AZ"></a>皆悉见之无有遗脱而不遍者。<a id="a-Aa"></a>一切缘觉虽有天眼所不能睹。<a id="a-Ab"></a>何况声闻而能及见乎。<a id="a-Ac"></a>说是语时。<a id="a-Ad"></a>有六万人。<a id="a-Ae"></a>曾求声闻缘一觉乘。<a id="a-Af"></a>欢然大悦。<a id="a-Ag"></a>寻发无上正真道意。<a id="a-Ah"></a>同时发声如嗟叹言。<a id="a-Ai"></a>令吾等身得佛法眼。<a id="a-Aj"></a>不用声闻及缘一觉之天眼也。<a id="a-Ak"></a>荫蔽挂碍。<a id="a-Al"></a>佛之法眼无有限齐。<a id="a-Am"></a>亦无所碍。<a id="a-An"></a>于是金刚脐菩萨。<a id="a-Ao"></a>即如其像。<a id="a-Ap"></a>三昧正受建立感应。<a id="a-Aq"></a>而现神足佛之圣旨。<a id="a-Ar"></a>金刚脐菩萨。<a id="a-As"></a>威德之变。<a id="a-At"></a>宿福善本巍巍之力不可称限。<a id="a-Au"></a>普令一切诸来会者。<a id="a-Av"></a>皆共目见六十亿垓诸菩萨众。<a id="a-Aw"></a>在于佛身。<a id="a-Ax"></a>各处莲华结跏趺坐。<a id="a-Ay"></a>叉手听经。<a id="a-Az"></a>不近佛身。<a id="a-B0"></a>亦复不远。<a id="a-B1"></a>皆是如来弘恩无极之感应也。<a id="a-B2"></a>又世尊身不增不减无所挂碍。<a id="a-B3"></a>悉现如故若前不损。<a id="a-B4"></a>一切众会惊喜踊跃。<a id="a-B5"></a>得未曾有。<a id="a-B6"></a>一心叉手礼佛而立。<a id="a-B7"></a>各各叹言。<a id="a-B8"></a>难及难及。<a id="a-B9"></a>诸佛世尊。<a id="a-BA"></a>身形广长威圣无量。<a id="a-BB"></a>神变功德不可称限。<a id="a-BC"></a>乃能容受六十亿垓。<a id="a-BD"></a>在于佛身而坐听经。<a id="a-BE"></a>见本圣之体不增不减。<a id="a-BF"></a>时金刚脐菩萨。<a id="a-BG"></a>普察众会而举声告。<a id="a-BH"></a>以是之故当共知之。<a id="a-BI"></a>如来至真等正觉身。<a id="a-BJ"></a>则为法身广长无极。<a id="a-BK"></a>无有相好而不方圆。<a id="a-BL"></a>身无边际不可度量。<a id="a-BM"></a>如来至真发意之顷。<a id="a-BN"></a>欲令三千大千世界诸有众水大海江河川流泉源国土州域丛林草木诸山土地。<a id="a-BO"></a>悉入佛身不增不减。<a id="a-BP"></a>悉现如故。<a id="a-BQ"></a>又诸贤者。<a id="a-BR"></a>诸无央数亿百千垓诸佛国土众菩萨等若千万数。<a id="a-BS"></a>遥睹世尊微妙光明相好清净无有尘垢。<a id="a-BT"></a>咸皆发来欲见圣尊咨受经典。<a id="a-BU"></a>悉为天下。<a id="a-BV"></a>劝诸天人民释梵四天王。<a id="a-BW"></a>使蒙拥护。<a id="a-BX"></a>令得自归故往听经。<a id="a-BY"></a>设不来者。<a id="a-BZ"></a>不见道变不能发心。<a id="a-Ba"></a>佛欲开化度众生故。<a id="a-Bb"></a>是以如来。<a id="a-Bc"></a>取诸菩萨着于身内。<a id="a-Bd"></a>而听受法不见挂碍。<a id="a-Be"></a>无所疑难。<a id="a-Bf"></a>或有菩萨住于地里。<a id="a-Bg"></a>入宝交露。<a id="a-Bh"></a>而自省见坐于莲华。<a id="a-Bi"></a>皆佛威神之所感动。<a id="a-Bj"></a>道德高远巍巍难量。<a id="a-Bk"></a>时诸菩萨承佛圣旨及金刚脐至愿威力。<a id="a-Bl"></a>六十亿垓一切同时皆从大圣毛孔中出。<a id="a-Bm"></a>稽首佛足右绕七匝。<a id="a-Bn"></a>各以威德神足之力。<a id="a-Bo"></a>化微妙床身处其上。</p>
  <p id="aBp">于是金刚脐菩萨前白佛言。<a id="a-Bq"></a>唯然世尊。<a id="a-Br"></a>无言菩萨何故字无言。<a id="a-Bs"></a>佛言。<a id="a-Bt"></a>汝自以是问于正士。<a id="a-Bu"></a>当为汝说。<a id="a-Bv"></a>时金刚脐问无言曰。<a id="a-Bw"></a>仁族姓子。<a id="a-Bx"></a>何故自号为无言耶。<a id="a-By"></a>无言默然。<a id="a-Bz"></a>如是问三。<a id="a-C0"></a>亦不答报。<a id="a-C1"></a>时金刚脐复重问曰。<a id="a-C2"></a>何故三问而不相答。<a id="a-C3"></a>无言答曰。<a id="a-C4"></a>我求此辞永不得处。<a id="a-C5"></a>以是之故不相答耳。<a id="a-C6"></a>又于族姓子。<a id="a-C7"></a>理不宜问于无言者。<a id="a-C8"></a>用何以故而字无言。<a id="a-C9"></a>计其无言则无辞说。<a id="a-CA"></a>亦无音声。<a id="a-CB"></a>金刚齐又问。<a id="a-CC"></a>设无有言。<a id="a-CD"></a>今何以故口有所说。<a id="a-CE"></a>无言答曰。<a id="a-CF"></a>吾悉法效诸佛所说。<a id="a-CG"></a>亦复效于众生所语。<a id="a-CH"></a>又问。<a id="a-CI"></a>云何法于诸佛所说。<a id="a-CJ"></a>答曰。<a id="a-CK"></a>如一切佛所讲经法。<a id="a-CL"></a>吾以意力承其威神。<a id="a-CM"></a>亦复如之。<a id="a-CN"></a>以是之故。<a id="a-CO"></a>吾今悉法诸佛所说。<a id="a-CP"></a>假其音声而等文字无所毁坏。<a id="a-CQ"></a>演说经法。<a id="a-CR"></a>是为法于诸佛所说。<a id="a-CS"></a>又问。<a id="a-CT"></a>云何复效众生之言。<a id="a-CU"></a>答曰。<a id="a-CV"></a>随一切人众生之类音响言语。<a id="a-CW"></a>而为说法。<a id="a-CX"></a>是为效于一切众生人民所言。<a id="a-CY"></a>又问。<a id="a-CZ"></a>卿族姓子。<a id="a-Ca"></a>失言以来为几何乎。<a id="a-Cb"></a>答曰。<a id="a-Cc"></a>从失心念以来。<a id="a-Cd"></a>又问。<a id="a-Ce"></a>族姓子。<a id="a-Cf"></a>此言何谓。<a id="a-Cg"></a>答曰。<a id="a-Ch"></a>以是之故不亲心念。<a id="a-Ci"></a>亦非不乐。<a id="a-Cj"></a>心无所念口则无言。<a id="a-Ck"></a>又问。<a id="a-Cl"></a>族姓子。<a id="a-Cm"></a>言从何出。<a id="a-Cn"></a>为从心出从身出乎。<a id="a-Co"></a>答曰。<a id="a-Cp"></a>不从身出。<a id="a-Cq"></a>亦不从心出。<a id="a-Cr"></a>所以者何。<a id="a-Cs"></a>身非常存不得自在。<a id="a-Ct"></a>其心如幻。<a id="a-Cu"></a>以是之故。<a id="a-Cv"></a>不从身出亦不从心。<a id="a-Cw"></a>又问。<a id="a-Cx"></a>为从何出。<a id="a-Cy"></a>答曰。<a id="a-Cz"></a>设欲问之。<a id="a-D0"></a>所讲言辞为从何出。<a id="a-D1"></a>为从空出。<a id="a-D2"></a>空无有色亦不可见。<a id="a-D3"></a>今仁问吾。<a id="a-D4"></a>为何由乎。<a id="a-D5"></a>曰实因于空无见无像。<a id="a-D6"></a>答曰。<a id="a-D7"></a>是故族姓子。<a id="a-D8"></a>言如虚空而不可见。<a id="a-D9"></a>所问亦如其所言辞。<a id="a-DA"></a>亦如虚空而不可见。<a id="a-DB"></a>虚空如是永不可睹。<a id="a-DC"></a>亦无有相。<a id="a-DD"></a>以是之故。<a id="a-DE"></a>求一切法及所言辞。<a id="a-DF"></a>都不可得。<a id="a-DG"></a>如求言辞不可得者。<a id="a-DH"></a>一切诸法寂寞澹泊。<a id="a-DI"></a>论语音辞亦复如是。<a id="a-DJ"></a>一切诸法亦如人言。<a id="a-DK"></a>忽不知处。<a id="a-DL"></a>言如虚空无能见处。<a id="a-DM"></a>一切诸法亦如虚空。<a id="a-DN"></a>亦无处所。<a id="a-DO"></a>所言辞者因缘合成。<a id="a-DP"></a>一切诸法亦从缘起。<a id="a-DQ"></a>推求诸法根源所在。<a id="a-DR"></a>缘从何起而不可得。<a id="a-DS"></a>其不可得则无所起。<a id="a-DT"></a>便无所生。<a id="a-DU"></a>又无所起则无所兴。<a id="a-DV"></a>其无所兴者则无所发。<a id="a-DW"></a>其无所发彼无眼迹亦无色迹。<a id="a-DX"></a>亦无识迹。<a id="a-DY"></a>亦无耳鼻口身意之迹。<a id="a-DZ"></a>亦无法迹。<a id="a-Da"></a>无意识迹。<a id="a-Db"></a>其无迹者无去无来。<a id="a-Dc"></a>无去来者名曰独步。<a id="a-Dd"></a>其独步者则无所去。<a id="a-De"></a>于一切行而无所见。<a id="a-Df"></a>当作是观。<a id="a-Dg"></a>宁当睹见本所不见乎。<a id="a-Dh"></a>又问。<a id="a-Di"></a>本何不见。<a id="a-Dj"></a>答曰。<a id="a-Dk"></a>不生不起。<a id="a-Dl"></a>又问。<a id="a-Dm"></a>云何不生不起。<a id="a-Dn"></a>答曰。<a id="a-Do"></a>所不可察无有来者。<a id="a-Dp"></a>又问。<a id="a-Dq"></a>何谓所不可察无有来者。<a id="a-Dr"></a>答曰。<a id="a-Ds"></a>虚空不可见。<a id="a-Dt"></a>无有来者。<a id="a-Du"></a>虚空平等。<a id="a-Dv"></a>一切诸法亦等如空。<a id="a-Dw"></a>以是之故。<a id="a-Dx"></a>诸法平等亦如虚空。<a id="a-Dy"></a>故曰不遍一切诸法等如虚空。<a id="a-Dz"></a>又问。<a id="a-E0"></a>何谓诸法等如虚空。<a id="a-E1"></a>答曰。<a id="a-E2"></a>无有侣故。<a id="a-E3"></a>以用诸佛平等之故。<a id="a-E4"></a>一切诸法究竟平等。<a id="a-E5"></a>过去本等。<a id="a-E6"></a>来本亦等。<a id="a-E7"></a>中本亦等。<a id="a-E8"></a>无有分别。<a id="a-E9"></a>计此诸等。<a id="a-EA"></a>以一切诸法本际。<a id="a-EB"></a>如是如真。<a id="a-EC"></a>本际无本。<a id="a-ED"></a>本际如真。<a id="a-EE"></a>本际如审。<a id="a-EF"></a>本际无本。<a id="a-EG"></a>本际等无有异。<a id="a-EH"></a>是则名曰无有二际亦无若干。<a id="a-EI"></a>何谓言二。<a id="a-EJ"></a>用计吾我则名曰二。<a id="a-EK"></a>若不贪身不计吾我。<a id="a-EL"></a>则无有二。<a id="a-EM"></a>何谓有二。<a id="a-EN"></a>有眼有色则名曰二。<a id="a-EO"></a>耳声鼻香舌味身更意法。<a id="a-EP"></a>是名曰二。<a id="a-EQ"></a>取要言之。<a id="a-ER"></a>若有计着一切诸法。<a id="a-ES"></a>故名曰二。<a id="a-ET"></a>从使有二亦不可得。<a id="a-EU"></a>所以者何。<a id="a-EV"></a>观无所此得则无二。<a id="a-EW"></a>亦无言辞。<a id="a-EX"></a>其法心意及所有识。<a id="a-EY"></a>假使不修于此三事。<a id="a-EZ"></a>是名无二。<a id="a-Ea"></a>此之无二不当讲说。<a id="a-Eb"></a>所以者何。<a id="a-Ec"></a>有所说者不离于二。<a id="a-Ed"></a>无所言者乃无有二。<a id="a-Ee"></a>又问。<a id="a-Ef"></a>所云无二谁为造二。<a id="a-Eg"></a>答曰其无二者不可造二。<a id="a-Eh"></a>所以者何。<a id="a-Ei"></a>正使兴发若干方便。<a id="a-Ej"></a>欲变无二使有二者。<a id="a-Ek"></a>终不可辩。<a id="a-El"></a>又问。<a id="a-Em"></a>所说法律为是二乎为无二耶。<a id="a-En"></a>答曰。<a id="a-Eo"></a>其法律者无有二也。<a id="a-Ep"></a>坚固难移。<a id="a-Eq"></a>所以者何。<a id="a-Er"></a>无言乱相亦无所御。<a id="a-Es"></a>以无言说而开导之。<a id="a-Et"></a>无能破坏。<a id="a-Eu"></a>不可毁缺用不可坏。<a id="a-Ev"></a>是故名曰坚固导御。<a id="a-Ew"></a>则无有二。<a id="a-Ex"></a>于是金刚齐菩萨前白佛言。<a id="a-Ey"></a>唯然世尊。<a id="a-Ez"></a>无言菩萨所可宣畅。<a id="a-F0"></a>皆是慧明三昧勇猛之恩德也。<a id="a-F1"></a>佛言。<a id="a-F2"></a>汝所言皆慧明三昧之威恩也。<a id="a-F3"></a>尔时执慧曜国土诸菩萨来者。<a id="a-F4"></a>问于无言。<a id="a-F5"></a>仁族姓子。<a id="a-F6"></a>为学何法。<a id="a-F7"></a>辩才之慧巍巍无量乃如是乎。<a id="a-F8"></a>无言答曰。<a id="a-F9"></a>如佛所说。<a id="a-FA"></a>一切诸法皆从诫立。<a id="a-FB"></a>又复问曰。<a id="a-FC"></a>唯族姓子。<a id="a-FD"></a>宁可垂意顾愍我等。<a id="a-FE"></a>分别敷演建立诫者。<a id="a-FF"></a>答曰。<a id="a-FG"></a>贤者其不住身。<a id="a-FH"></a>不住口心。<a id="a-FI"></a>是为立诫。<a id="a-FJ"></a>不住内外亦无中间。<a id="a-FK"></a>是为立诫。<a id="a-FL"></a>若无思想无所惟念。<a id="a-FM"></a>及与教令言辞之事。<a id="a-FN"></a>是曰立诫。<a id="a-FO"></a>无应不应。<a id="a-FP"></a>无念不念。<a id="a-FQ"></a>亦无异念。<a id="a-FR"></a>是曰立诫。<a id="a-FS"></a>不住于善亦无不善。<a id="a-FT"></a>不处于世亦不度世。<a id="a-FU"></a>无在不在。<a id="a-FV"></a>无害不害。<a id="a-FW"></a>无漏不漏。<a id="a-FX"></a>无为不为。<a id="a-FY"></a>无生死无灭度。<a id="a-FZ"></a>此曰立诫。<a id="a-Fa"></a>假使建立如是比像。<a id="a-Fb"></a>住于诫者。<a id="a-Fc"></a>于一切法则无所住。<a id="a-Fd"></a>不住诸法。<a id="a-Fe"></a>不作是念。<a id="a-Ff"></a>吾有所说宣畅分别。<a id="a-Fg"></a>是故贤者。<a id="a-Fh"></a>是名曰诫。<a id="a-Fi"></a>有所说者则住于二。<a id="a-Fj"></a>其真本际。<a id="a-Fk"></a>及其住处并至无本。<a id="a-Fl"></a>又法界处。<a id="a-Fm"></a>吾以住彼而有所论。<a id="a-Fn"></a>有所论者永不可得。<a id="a-Fo"></a>斯所语者亦无所念。<a id="a-Fp"></a>其所宣畅亦无所想。<a id="a-Fq"></a>又问。<a id="a-Fr"></a>族姓子。<a id="a-Fs"></a>其不可得无所念者及无所想。<a id="a-Ft"></a>有何言说。<a id="a-Fu"></a>答曰自然之数而不可获。<a id="a-Fv"></a>亦无所念无有思想。<a id="a-Fw"></a>自然说之。<a id="a-Fx"></a>又问。<a id="a-Fy"></a>其所辞者谁为说之。<a id="a-Fz"></a>答曰。<a id="a-G0"></a>贤者吾所辞者。<a id="a-G1"></a>即时灭尽亦无所生。<a id="a-G2"></a>所以者何。<a id="a-G3"></a>向者诸所讲法皆归于尽。<a id="a-G4"></a>一切诸法悉无所生。<a id="a-G5"></a>所生法不可知处。<a id="a-G6"></a>现在有形悉无有形。<a id="a-G7"></a>不可得处。<a id="a-G8"></a>所以者何。<a id="a-G9"></a>斯闲尽而无诸相。<a id="a-GA"></a>其本际者无有言教。<a id="a-GB"></a>故世尊曰。<a id="a-GC"></a>不可想像取过去心。<a id="a-GD"></a>当来现在亦复如之。<a id="a-GE"></a>即起即灭碎散消尽。<a id="a-GF"></a>卒暴易转。<a id="a-GG"></a>不可捉持形像何类。<a id="a-GH"></a>彼欲取想着念虚伪。<a id="a-GI"></a>倚受思想悉如化幻。<a id="a-GJ"></a>是故推极一切所言。<a id="a-GK"></a>悉虚无实其义无获。<a id="a-GL"></a>亦不可以有所讲说。<a id="a-GM"></a>不可口宣若心念矣。<a id="a-GN"></a>所以者何。<a id="a-GO"></a>无所造作亦无所行。<a id="a-GP"></a>其有解识兴趣此义。<a id="a-GQ"></a>则不复用口之言辞。<a id="a-GR"></a>亦不以心有所念也。<a id="a-GS"></a>有所宣畅分别说者。<a id="a-GT"></a>犹如呼响音声之报。<a id="a-GU"></a>如化如来有所颁宣。<a id="a-GV"></a>其人所讲亦复如兹。<a id="a-GW"></a>是为诸佛及众菩萨一切世人所可保义。<a id="a-GX"></a>不可思议。<a id="a-GY"></a>善权方便无能制止。<a id="a-GZ"></a>辩才之辞所建立法。<a id="a-Ga"></a>不可动移。<a id="a-Gb"></a>时诸菩萨赞无言曰。<a id="a-Gc"></a>善哉善哉族姓子。<a id="a-Gd"></a>快说斯言。<a id="a-Ge"></a>是入法门我等亦闻。<a id="a-Gf"></a>所归于门实无有门。<a id="a-Gg"></a>等如虚空。<a id="a-Gh"></a>其佛世尊及诸菩萨。<a id="a-Gi"></a>现说如是。<a id="a-Gj"></a>吾等所受亦复如此。</p>
  <p id="aGk">于是金刚齐菩萨问无言曰。<a id="a-Gl"></a>来族姓子。<a id="a-Gm"></a>俱共往至住于坚固金刚根世界。<a id="a-Gn"></a>见执慧曜如来至真等正觉。<a id="a-Go"></a>观彼国土。<a id="a-Gp"></a>无言答曰。<a id="a-Gq"></a>又族姓子。<a id="a-Gr"></a>斯闻则是住于坚固金刚根世界。<a id="a-Gs"></a>执慧曜世尊亦复在此。<a id="a-Gt"></a>吾身何为舍此就彼。<a id="a-Gu"></a>金刚齐问曰。<a id="a-Gv"></a>今此世界泥土所成。<a id="a-Gw"></a>非为金刚。<a id="a-Gx"></a>无言答曰。<a id="a-Gy"></a>汝族姓子。<a id="a-Gz"></a>发意之顷。<a id="a-H0"></a>越恒沙等诸佛国土。<a id="a-H1"></a>通过铁围无所蔽碍。<a id="a-H2"></a>为能堪任取是佛土举一土尘。<a id="a-H3"></a>不尔乃当知而此世界泥土所成。<a id="a-H4"></a>无言菩萨。<a id="a-H5"></a>寻声则以金刚道场三昧正受。<a id="a-H6"></a>应时于此三千大千世界自然化成。<a id="a-H7"></a>甚大坚固不可伤毁。<a id="a-H8"></a>悉为金刚。<a id="a-H9"></a>于是金刚齐。<a id="a-HA"></a>作大威力兴显神变。<a id="a-HB"></a>被大坚固诫德之铠。<a id="a-HC"></a>欲举此地一土之尘而不能胜。<a id="a-HD"></a>心自念言。<a id="a-HE"></a>怪未曾有。<a id="a-HF"></a>为是大圣之所建立巍巍之变。<a id="a-HG"></a>斯是无言之所感兴。<a id="a-HH"></a>前白佛言。<a id="a-HI"></a>唯然世尊。<a id="a-HJ"></a>我者前时发心之顷。<a id="a-HK"></a>通过铁围大铁围山。<a id="a-HL"></a>越恒沙等诸佛国土。<a id="a-HM"></a>今者欲举于此土地一土之尘而不能胜。<a id="a-HN"></a>唯天中天。<a id="a-HO"></a>此谁威神之所兴立。<a id="a-HP"></a>是天中天。<a id="a-HQ"></a>慈恩圣旨。<a id="a-HR"></a>为是无言之所变动乎。<a id="a-HS"></a>佛言。<a id="a-HT"></a>无言菩萨之所建立也。<a id="a-HU"></a>所以者何。<a id="a-HV"></a>无言菩萨。<a id="a-HW"></a>金刚道场三昧正受。<a id="a-HX"></a>使此三千大千世界甚大坚固。<a id="a-HY"></a>不可毁缺悉成金刚。<a id="a-HZ"></a>若有菩萨住是三昧。<a id="a-Ha"></a>自恣其意。<a id="a-Hb"></a>欲变几何诸佛国土悉成金刚。<a id="a-Hc"></a>辄如所志。<a id="a-Hd"></a>智慧圣心兴显道德。<a id="a-He"></a>以是三昧而以正受。<a id="a-Hf"></a>令诸佛土悉成金刚无能毁触。<a id="a-Hg"></a>皆是三昧威神境界。<a id="a-Hh"></a>于是金刚齐及其所从六十亿垓菩萨前白佛言。<a id="a-Hi"></a>菩萨行何法。<a id="a-Hj"></a>乃能逮得金刚道场三昧。<a id="a-Hk"></a>佛告族姓子。<a id="a-Hl"></a>菩萨有四法。<a id="a-Hm"></a>逮得于此金刚道场三昧。<a id="a-Hn"></a>何谓为四。<a id="a-Ho"></a>一曰持志坚如金刚。<a id="a-Hp"></a>常怀道心超越一切诸功德本。<a id="a-Hq"></a>二曰性行具足无央数劫修治方便庄严大业。<a id="a-Hr"></a>三曰入于深法分别十二缘起之原。<a id="a-Hs"></a>四曰圣慧备悉无所缺漏。<a id="a-Ht"></a>是为四。<a id="a-Hu"></a>复有四而自欢娱。<a id="a-Hv"></a>何谓为四。<a id="a-Hw"></a>一曰超度慧德具足五通。<a id="a-Hx"></a>二曰空无相愿一心脱门。<a id="a-Hy"></a>三昧正受心不戏逸而自娱乐。<a id="a-Hz"></a>三曰建立于戒而住法界。<a id="a-I0"></a>所处无源成就慧明。<a id="a-I1"></a>四曰究竟至诚如深之义。<a id="a-I2"></a>晓了经义寂灭诸法靡所不达。<a id="a-I3"></a>复有四。<a id="a-I4"></a>何谓为四。<a id="a-I5"></a>一曰遵于大哀修四梵行。<a id="a-I6"></a>二曰奉行般若波罗蜜及六度无极。<a id="a-I7"></a>三曰行善权方便三十有七道品之法。<a id="a-I8"></a>四曰为诸众生修诸脱门及四圣谛。<a id="a-I9"></a>是为四。<a id="a-IA"></a>复有四。<a id="a-IB"></a>何谓为四。<a id="a-IC"></a>一曰身所造业犹如金刚。<a id="a-ID"></a>二曰口之所言清微柔和亦如金刚。<a id="a-IE"></a>三曰执心坚固不可动转亦如金刚。<a id="a-IF"></a>四曰志性秉毅不可毁坏。<a id="a-IG"></a>是为四法。<a id="a-IH"></a>菩萨所行速疾逮是金刚道场三昧。<a id="a-II"></a>说是语时。<a id="a-IJ"></a>是诸菩萨寻即获此金刚道场三昧。<a id="a-IK"></a>于是无言菩萨自白其父师子将军。<a id="a-IL"></a>大人岂见诸佛兴出。<a id="a-IM"></a>德馨之称威圣无量。<a id="a-IN"></a>道慧高远超绝无侣。<a id="a-IO"></a>得未曾有难及难及。<a id="a-IP"></a>如是比像不可譬喻。<a id="a-IQ"></a>本所悲忆今悉现矣。<a id="a-IR"></a>为无央数众生之类。<a id="a-IS"></a>导示灭度至于大安。<a id="a-IT"></a>惟愿大人。<a id="a-IU"></a>发于无上正真道意。<a id="a-IV"></a>师子将军报无言曰。<a id="a-IW"></a>子当知之。<a id="a-IX"></a>生七日后天来相令而见告语发大道意。<a id="a-IY"></a>佛天中天。<a id="a-IZ"></a>道目所观知我志操。<a id="a-Ia"></a>其心夙夜念于佛道。<a id="a-Ib"></a>无复异师发心可归。<a id="a-Ic"></a>惟当归命无极大圣。<a id="a-Id"></a>师子将军及正夫人。<a id="a-Ie"></a>男女内外亲属五百群从。<a id="a-If"></a>皆发无上正真道意。<a id="a-Ig"></a>无言菩萨自报父母兄弟姊妹及其亲族并大众人。<a id="a-Ih"></a>仁者今日以发大意。<a id="a-Ii"></a>当精进行庄严道心。<a id="a-Ij"></a>即时问言。<a id="a-Ik"></a>何谓发意庄严道心。<a id="a-Il"></a>无言答曰。<a id="a-Im"></a>有四十事庄严道心。<a id="a-In"></a>何谓四十事。<a id="a-Io"></a>至信佛道心不疑毁(一)。<a id="a-Ip"></a>喜乐于法而令久存(二)。<a id="a-Iq"></a>不慢圣众恭敬谦逊(三)。<a id="a-Ir"></a>常当习善友(四)。<a id="a-Is"></a>见诸菩萨视之如佛(五)。<a id="a-It"></a>未曾怀害向于众生(六)。<a id="a-Iu"></a>恭敬奉事尊长众祐(七)。<a id="a-Iv"></a>等心爱憎(八)。<a id="a-Iw"></a>入法无厌(九)。<a id="a-Ix"></a>勤听经典(十)。<a id="a-Iy"></a>闻趣尊习(一)。<a id="a-Iz"></a>为他人说(二)。<a id="a-J0"></a>无希翼心(三)。<a id="a-J1"></a>法无有师(四)。<a id="a-J2"></a>所念如应(五)。<a id="a-J3"></a>奉行无本(六)。<a id="a-J4"></a>一切所爱而不珍惜(七)。<a id="a-J5"></a>奉顺禁戒未曾缺漏(八)。<a id="a-J6"></a>宣畅分布忍辱之力(九)。<a id="a-J7"></a>所行精进靡不周遍(二十)。<a id="a-J8"></a>令备修习禅定一心而顺念于智慧之品(二)。<a id="a-J9"></a>以权方便开化众生(三)。<a id="a-JA"></a>所可劝助未曾忘舍(四)。<a id="a-JB"></a>随护群黎(五)。<a id="a-JC"></a>自调其心降伏他意(六本阙一法第七)。<a id="a-JD"></a>于欲教授不着尘劳(八)。<a id="a-JE"></a>常弃愦闹乐于寂静(九)。<a id="a-JF"></a>思处闲居以为德称(三十)。<a id="a-JG"></a>修贤圣行而知节限(一)。<a id="a-JH"></a>常行止足不可动移(二)。<a id="a-JI"></a>在于俗法不与同尘(三)。<a id="a-JJ"></a>而以顺从六坚之法(四)。<a id="a-JK"></a>又不舍废于四恩行(五)。<a id="a-JL"></a>而常奉遵坚固志愿(六)。<a id="a-JM"></a>恒不毁失善德之本(七)。<a id="a-JN"></a>所学业者而不放逸(八)。<a id="a-JO"></a>不乐小乘(九)。<a id="a-JP"></a>道心无动(四十)。<a id="a-JQ"></a>笃信微妙志不怯弱。<a id="a-JR"></a>舍一切恶无所犯负。<a id="a-JS"></a>皆悉具足一切功勋。<a id="a-JT"></a>合集名称无量福会。<a id="a-JU"></a>怀佩道法处于道场。<a id="a-JV"></a>而不退转是为丈夫四十事行。<a id="a-JW"></a>显发一切诸通慧矣。<a id="a-JX"></a>珍宝道心。<a id="a-JY"></a>以此功德而自庄严。<a id="a-JZ"></a>发意之顷三千大千佛之境界所兴德本悉现目前不复远求。<a id="a-Ja"></a>譬如日殿处于虚空靡所不曜。<a id="a-Jb"></a>师子将军报其子曰。<a id="a-Jc"></a>正士汝当数数往来念亲相见。<a id="a-Jd"></a>因告示诫将济拥护。<a id="a-Je"></a>令不退转究竟无上正真之道。<a id="a-Jf"></a>无言答曰。<a id="a-Jg"></a>大人欲知。<a id="a-Jh"></a>复有十法菩萨所行。<a id="a-Ji"></a>诸佛大士所见常念。<a id="a-Jj"></a>何谓为十。<a id="a-Jk"></a>恒行精进欲安众生。<a id="a-Jl"></a>不念己身独获大安。<a id="a-Jm"></a>身力坚强多所诱进。<a id="a-Jn"></a>见羸弱人而以慰喻。<a id="a-Jo"></a>所造德本皆以放舍施一切人。<a id="a-Jp"></a>未曾怀忧。<a id="a-Jq"></a>所可化人劝发道者。<a id="a-Jr"></a>被大德铠而自誓愿。<a id="a-Js"></a>此诸众生若得佛道受于正法。<a id="a-Jt"></a>当以供养而奉事之。<a id="a-Ju"></a>然后我乃取最正觉。<a id="a-Jv"></a>用正法故没弃身命。<a id="a-Jw"></a>不舍正典。<a id="a-Jx"></a>宣畅分别一品之义。<a id="a-Jy"></a>于百千劫流布一切。<a id="a-Jz"></a>被大德铠不以懈惓不怀怯弱。<a id="a-K0"></a>一切诸法皆悉本净。<a id="a-K1"></a>设闻此言不以恐惧。<a id="a-K2"></a>不限大道。<a id="a-K3"></a>不舍佛法。<a id="a-K4"></a>不以为空。<a id="a-K5"></a>所观睹者适知不虚。<a id="a-K6"></a>等于吾我亦等众生。<a id="a-K7"></a>已等众生则等于法。<a id="a-K8"></a>以等经法则便信乐。<a id="a-K9"></a>虚空平等不堕止观。<a id="a-KA"></a>不复堕落生老病死恼患之径。<a id="a-KB"></a>为诸世间所见动转。<a id="a-KC"></a>无央数众勤苦瑕秽。<a id="a-KD"></a>诸魔波旬所可兴者来说众难故诫诽谤。<a id="a-KE"></a>佛道难得。<a id="a-KF"></a>经法难遇。<a id="a-KG"></a>不如早求声闻而速度矣。<a id="a-KH"></a>菩萨闻此。<a id="a-KI"></a>坚持一心发无极志。<a id="a-KJ"></a>不以懈厌。<a id="a-KK"></a>不退不转。<a id="a-KL"></a>不舍大乘。<a id="a-KM"></a>住于真正审谛之法。<a id="a-KN"></a>言行相应未曾虚妄。<a id="a-KO"></a>身行至诚不欺己身。<a id="a-KP"></a>诸天众生及十方佛。<a id="a-KQ"></a>是为大人十法之事。<a id="a-KR"></a>菩萨所行则为诸佛及诸正士所见常念。<a id="a-KS"></a>说是语时。<a id="a-KT"></a>师子将军及与眷属。<a id="a-KU"></a>寻时逮得柔顺法忍。</p>
  <p id="aKV">尔时世尊告贤者何难。<a id="a-KW"></a>受是经法持讽诵读。<a id="a-KX"></a>具足广普为他人说。<a id="a-KY"></a>所以者何。<a id="a-KZ"></a>过去当来今诸佛大圣道德所兴。<a id="a-Ka"></a>皆出是法经典藏门。<a id="a-Kb"></a>无言菩萨今来至此。<a id="a-Kc"></a>思惟真谛宣畅于斯无量法门。<a id="a-Kd"></a>劝化无数一切人民。<a id="a-Ke"></a>令学佛道也。<a id="a-Kf"></a>是故阿难。<a id="a-Kg"></a>欲奉过去当来现在诸佛世尊启受法藏。<a id="a-Kh"></a>当奉此经怀抱在心。<a id="a-Ki"></a>广为人说是法藏门发无央数众生人民。<a id="a-Kj"></a>使成佛道。<a id="a-Kk"></a>如来在世灭度之后。<a id="a-Kl"></a>假使有人受此经者。<a id="a-Km"></a>悉是佛旨建立所致。<a id="a-Kn"></a>持讽诵读行如上教。<a id="a-Ko"></a>佛语阿难则有三事福不可量。<a id="a-Kp"></a>何谓为三。<a id="a-Kq"></a>一曰将护正法。<a id="a-Kr"></a>二曰身知道心。<a id="a-Ks"></a>三曰未发意者劝发道心。<a id="a-Kt"></a>是为三。<a id="a-Ku"></a>功德之福不可限量。<a id="a-Kv"></a>假使如来叹其功勋而不可尽。<a id="a-Kw"></a>何况声闻。<a id="a-Kx"></a>尔时会中有七亿垓诸菩萨众。<a id="a-Ky"></a>闻佛所说皆从座起。<a id="a-Kz"></a>欲护正法。<a id="a-L0"></a>各各说言。<a id="a-L1"></a>我等辈类。<a id="a-L2"></a>当共奉持世尊正典广远流布。<a id="a-L3"></a>持此经卷为他人说劝发道意。<a id="a-L4"></a>无言菩萨前白佛言。<a id="a-L5"></a>唯然世尊。<a id="a-L6"></a>所可解畅建正觉者。<a id="a-L7"></a>彼法宁可受取持乎。<a id="a-L8"></a>佛言不也。<a id="a-L9"></a>又问。<a id="a-LA"></a>佛言。<a id="a-LB"></a>以何等故。<a id="a-LC"></a>诸族姓子。<a id="a-LD"></a>向者佛说此。<a id="a-LE"></a>诸菩萨悉起住立。<a id="a-LF"></a>欲护正法。<a id="a-LG"></a>佛言。<a id="a-LH"></a>吾以将育诸族姓子故。<a id="a-LI"></a>以是像欲有所护。<a id="a-LJ"></a>彼无为事不可得法而为颁宣。<a id="a-LK"></a>因文字教言护于法将顺其意。<a id="a-LL"></a>所言护者。<a id="a-LM"></a>不以言问。<a id="a-LN"></a>不用文字而行道也。<a id="a-LO"></a>是则名曰护于正法。<a id="a-LP"></a>又族姓子则有二事护于正法。<a id="a-LQ"></a>何谓为二。<a id="a-LR"></a>一曰不可得者乃逮正法。<a id="a-LS"></a>所当拥护常将顺之。<a id="a-LT"></a>不以所说而拥护也。<a id="a-LU"></a>二曰亦不将济于诸虚妄。<a id="a-LV"></a>闻所说者即能奉行。<a id="a-LW"></a>不以慢恣求于名称。<a id="a-LX"></a>是为二。<a id="a-LY"></a>时诸菩萨欲供养佛无言菩萨及此经典。<a id="a-LZ"></a>普雨天华散于佛上及诸菩萨。<a id="a-La"></a>周遍大会。<a id="a-Lb"></a>口宣此言。<a id="a-Lc"></a>愿令世尊释迦文尼久在世间。<a id="a-Ld"></a>使此经法自然流布遍阎浮利。<a id="a-Le"></a>佛说如是。<a id="a-Lf"></a>无言菩萨师子将军与诸群从金刚齐菩萨及六十亿垓诸菩萨等舍利弗大目揵连阿难诸天世人阿须伦。<a id="a-Lg"></a>闻佛所说莫不欢喜。</p>
 </body>
</html>