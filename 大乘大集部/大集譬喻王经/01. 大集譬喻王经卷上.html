<!doctype html>
<html id="z3IBTO7Fm" data-ver="1316">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">大集譬喻王经卷上</h1>
  <p id="a2">复次说此法时，<a id="a-3"></a>命者奢利弗，<a id="a-4"></a>从座而起，<a id="a-5"></a>一肩优多罗僧伽作已，<a id="a-6"></a>右膝著地，<a id="a-7"></a>合掌白言：<a id="a-8"></a>“大德世尊，<a id="a-9"></a>我欲少问，<a id="a-A"></a>愿佛听许，<a id="a-B"></a>如我所问，<a id="a-C"></a>赐为解说。<a id="a-D"></a>”</p>
  <p id="aE">如是言已，<a id="a-F"></a>佛告命者奢利弗言：<a id="a-G"></a>“奢利弗，<a id="a-H"></a>随汝所欲，<a id="a-I"></a>当问如来阿罗诃三藐三佛陀。<a id="a-J"></a>其所问者，<a id="a-K"></a>我为汝说，<a id="a-L"></a>令心欢喜。<a id="a-M"></a>”</p>
  <p id="aN">如是语已，<a id="a-O"></a>命者奢利弗言：<a id="a-P"></a>“大德世尊，<a id="a-Q"></a>此阎浮洲若有雨时，<a id="a-R"></a>于何处雨当名善雨？<a id="a-S"></a>”</p>
  <p id="aT">如是语已，<a id="a-U"></a>佛告命者奢利弗言：<a id="a-V"></a>“甚善！<a id="a-W"></a>奢利弗，<a id="a-X"></a>汝以妙辩善思念，<a id="a-Y"></a>如是义欲问如来。<a id="a-Z"></a>汝欲利益多众生故，<a id="a-a"></a>欲令多人得安乐故，<a id="a-b"></a>怜愍世间利益安乐诸天人故，<a id="a-c"></a>亦为现在未来发菩萨乘诸善家子、<a id="a-d"></a>善家女等令生精进力故。<a id="a-e"></a>奢利弗，<a id="a-f"></a>善听善念，<a id="a-g"></a>我为汝说。<a id="a-h"></a>”</p>
  <p id="ai">奢利弗言：<a id="a-j"></a>“如是，<a id="a-k"></a>世尊，<a id="a-l"></a>我今乐闻。<a id="a-m"></a>”</p>
  <p id="an">佛告奢利弗言：<a id="a-o"></a>“奢利弗，<a id="a-p"></a>阎浮洲人，<a id="a-q"></a>所有甘蔗、<a id="a-r"></a>蒲桃、<a id="a-s"></a>大麦、<a id="a-t"></a>小麦、<a id="a-u"></a>胡麻、<a id="a-v"></a>稻粟、<a id="a-w"></a>小豆、<a id="a-x"></a>大豆、<a id="a-y"></a>江豆、<a id="a-z"></a>毕豆、<a id="a-10"></a>迦荼诃利那豆，<a id="a-11"></a>如是等田及余苗稼，<a id="a-12"></a>于彼处雨名为善雨。<a id="a-13"></a>何以故？<a id="a-14"></a>若于彼处成就诸味，<a id="a-15"></a>阎浮洲人得用活命，<a id="a-16"></a>是故于彼处雨名为善雨。<a id="a-17"></a>”</p>
  <p id="a18">奢利弗复言：<a id="a-19"></a>“世尊，<a id="a-1A"></a>善家子、<a id="a-1B"></a>善家女，<a id="a-1C"></a>若欲法施，<a id="a-1D"></a>于何处与名为善与？<a id="a-1E"></a>”</p>
  <p id="a1F">佛告奢利弗言：<a id="a-1G"></a>“奢利弗，<a id="a-1H"></a>我说法施，<a id="a-1I"></a>若于诸处普法施时名为善与。<a id="a-1J"></a>奢利弗，<a id="a-1K"></a>我今复说，<a id="a-1L"></a>若法施时与诸菩萨摩诃萨，<a id="a-1M"></a>于法施中名为胜上善与。<a id="a-1N"></a>何以故？<a id="a-1O"></a>彼善家子为诸众生求法，<a id="a-1P"></a>是故施彼法时，<a id="a-1Q"></a>名为胜上善与。</p>
  <p id="a1R">“奢利弗，<a id="a-1S"></a>譬如于大海雨，<a id="a-1T"></a>非不有果，<a id="a-1U"></a>非无受用。<a id="a-1V"></a>如是，<a id="a-1W"></a>奢利弗，<a id="a-1X"></a>若于菩萨摩诃萨所，<a id="a-1Y"></a>与法施时，<a id="a-1Z"></a>非不有果，<a id="a-1a"></a>非无受用。<a id="a-1b"></a>何以故？<a id="a-1c"></a>彼善家子为诸众生求法故。</p>
  <p id="a1d">“奢利弗，<a id="a-1e"></a>譬如有人磨拭摩尼宝时，<a id="a-1f"></a>若勤用力名为善作。<a id="a-1g"></a>何以故？<a id="a-1h"></a>奢利弗，<a id="a-1i"></a>磨拭摩尼宝时，<a id="a-1j"></a>与作百千水精珠等。<a id="a-1k"></a>如是，<a id="a-1l"></a>奢利弗，<a id="a-1m"></a>于诸菩萨摩诃萨所，<a id="a-1n"></a>若作力者名为善作。<a id="a-1o"></a>何以故？<a id="a-1p"></a>彼善家子为诸众生，<a id="a-1q"></a>当求阿耨多罗三藐三菩提，<a id="a-1r"></a>发行无上菩提故。</p>
  <p id="a1s">“奢利弗，<a id="a-1t"></a>譬如大海，<a id="a-1u"></a>无处不得下，<a id="a-1v"></a>无处不得入。<a id="a-1w"></a>何以故？<a id="a-1x"></a>大海渐深，<a id="a-1y"></a>大海渐下，<a id="a-1z"></a>是故无处不得下，<a id="a-20"></a>无处不得入。<a id="a-21"></a>如是，<a id="a-22"></a>奢利弗，<a id="a-23"></a>菩萨摩诃萨于般若波罗蜜巧方便中，<a id="a-24"></a>修菩萨行，<a id="a-25"></a>亦无有法而不能说。</p>
  <p id="a26">“奢利弗，<a id="a-27"></a>譬如一滴水池种优钵罗华叶出生，<a id="a-28"></a>虽同一池其华外叶不如是妙，<a id="a-29"></a>不得如是称赞贵重，<a id="a-2A"></a>然彼内华则为男子、<a id="a-2B"></a>女人称赞贵重。<a id="a-2C"></a>如是，<a id="a-2D"></a>奢利弗，<a id="a-2E"></a>声闻、<a id="a-2F"></a>独觉同一法界证已，<a id="a-2G"></a>不得如是称赞贵重；<a id="a-2H"></a>然彼如来阿罗诃三藐三佛陀，<a id="a-2I"></a>则为世间天、<a id="a-2J"></a>人、<a id="a-2K"></a>阿修罗等称赞贵重。<a id="a-2L"></a>是故，<a id="a-2M"></a>奢利弗，<a id="a-2N"></a>见是义故，<a id="a-2O"></a>善家子、<a id="a-2P"></a>善家女应发是心：<a id="a-2Q"></a>‘莫同一法界证而得声闻、<a id="a-2R"></a>独觉名字，<a id="a-2S"></a>不得如是称赞贵重。<a id="a-2T"></a>如彼如来阿罗诃三藐三佛陀，<a id="a-2U"></a>我等今者应发阿耨多罗三藐三菩提心，<a id="a-2V"></a>当得如是称赞贵重，<a id="a-2W"></a>如彼如来阿罗诃三藐三佛陀。<a id="a-2X"></a>’</p>
  <p id="a2Y">“奢利弗，<a id="a-2Z"></a>譬如若沉水树、<a id="a-2a"></a>若栴檀树，<a id="a-2b"></a>其叶不得称赞贵重如自体香。<a id="a-2c"></a>如是，<a id="a-2d"></a>奢利弗，<a id="a-2e"></a>同一法界证已，<a id="a-2f"></a>声闻、<a id="a-2g"></a>独觉智慧，<a id="a-2h"></a>不得具足如真实香；<a id="a-2i"></a>然彼如来阿罗诃三藐三佛陀，<a id="a-2j"></a>真香具足。<a id="a-2k"></a>奢利弗，<a id="a-2l"></a>见是义故，<a id="a-2m"></a>善家子、<a id="a-2n"></a>善家女所有善根，<a id="a-2o"></a>皆应回向阿耨多罗三藐三菩提。<a id="a-2p"></a>奢利弗，<a id="a-2q"></a>我说彼等由善友满，<a id="a-2r"></a>于阿耨多罗三藐三菩提中，<a id="a-2s"></a>欢喜爱者，<a id="a-2t"></a>教彼勤行令欢喜爱。<a id="a-2u"></a>何以故？<a id="a-2v"></a>奢利弗，<a id="a-2w"></a>我昔亦由善友摄故，<a id="a-2x"></a>今成阿耨多罗三藐三菩提。</p>
  <p id="a2y">“奢利弗，<a id="a-2z"></a>如有一人欲取珍宝，<a id="a-30"></a>更第二人亦欲取宝。<a id="a-31"></a>彼者前人示第二人向宝洲道所出宝处，<a id="a-32"></a>我说是人无有悭吝。<a id="a-33"></a>如是，<a id="a-34"></a>奢利弗，<a id="a-35"></a>若示遍智宝洲道者，<a id="a-36"></a>我说是人亦无悭吝。<a id="a-37"></a>奢利弗，<a id="a-38"></a>如大价宝，<a id="a-39"></a>直多百千出大海中，<a id="a-3A"></a>宝在海时无人磨拭，<a id="a-3B"></a>至阎浮洲乃有磨拭。<a id="a-3C"></a>如是，<a id="a-3D"></a>奢利弗，<a id="a-3E"></a>若有欲见如来者，<a id="a-3F"></a>发阿耨多罗三藐三菩提心，<a id="a-3G"></a>各各见佛胜功德已，<a id="a-3H"></a>彼即广行当成声闻，<a id="a-3I"></a>彼广行已当成独觉，<a id="a-3J"></a>彼广行已当成阿耨多罗三藐三菩提，<a id="a-3K"></a>余诸善根由值善友皆成广大。<a id="a-3L"></a>奢利弗，<a id="a-3M"></a>见是义故，<a id="a-3N"></a>善家子、<a id="a-3O"></a>善家女，<a id="a-3P"></a>应求善友亲近承事，<a id="a-3Q"></a>既承事已须修多业，<a id="a-3R"></a>不久当成阿耨多罗三藐三菩提。<a id="a-3S"></a>何以故？<a id="a-3T"></a>我昔亦由善友摄故，<a id="a-3U"></a>今成阿耨多罗三藐三菩提。</p>
  <p id="a3V">“奢利弗，<a id="a-3W"></a>如摩尼宝，<a id="a-3X"></a>若磨拭时细末流下，<a id="a-3Y"></a>然其细末不得如是称赞贵重。<a id="a-3Z"></a>如彼摩尼大宝，<a id="a-3a"></a>则为国王、<a id="a-3b"></a>若王大臣及余智人能别宝者，<a id="a-3c"></a>称赞贵重。<a id="a-3d"></a>如是，<a id="a-3e"></a>奢利弗，<a id="a-3f"></a>声闻、<a id="a-3g"></a>独觉虽同一法界证，<a id="a-3h"></a>不得如是称赞贵重；<a id="a-3i"></a>然彼如来阿罗诃三藐三佛陀，<a id="a-3j"></a>则为世间诸天及人、<a id="a-3k"></a>若乾闼婆、<a id="a-3l"></a>阿修罗等，<a id="a-3m"></a>称赞贵重。</p>
  <p id="a3n">“奢利弗，<a id="a-3o"></a>譬如有人，<a id="a-3p"></a>自将金抟诣金师所、<a id="a-3q"></a>若金师弟子所，<a id="a-3r"></a>到已告言：<a id="a-3s"></a>‘汝取此金为我作钏，<a id="a-3t"></a>我著脚上。<a id="a-3u"></a>’时彼金师若彼弟子告言：<a id="a-3v"></a>‘丈夫，<a id="a-3w"></a>我以此金为作璎珞，<a id="a-3x"></a>随汝顶戴若颈若手，<a id="a-3y"></a>击已多有百千人众，<a id="a-3z"></a>见生欢喜赞叹于汝。<a id="a-40"></a>’奢利弗，<a id="a-41"></a>时彼愚人不用金师利益善语，<a id="a-42"></a>报金师言：<a id="a-43"></a>‘汝但为我作于脚钏。<a id="a-44"></a>’如是，<a id="a-45"></a>奢利弗，<a id="a-46"></a>善家子、<a id="a-47"></a>善家女，<a id="a-48"></a>若如来所、<a id="a-49"></a>若声闻所，<a id="a-4A"></a>作胜上施法时，<a id="a-4B"></a>或有善友来至其所告言：<a id="a-4C"></a>‘丈夫，<a id="a-4D"></a>汝今作此胜上施法，<a id="a-4E"></a>是不顺善！<a id="a-4F"></a>所谓以此胜上施法，<a id="a-4G"></a>而于有量法中回向，<a id="a-4H"></a>若声闻地、<a id="a-4I"></a>若独觉地。<a id="a-4J"></a>汝今作此胜上施法，<a id="a-4K"></a>所有善根，<a id="a-4L"></a>堪能回向阿耨多罗三藐三菩提。<a id="a-4M"></a>’奢利弗，<a id="a-4N"></a>于世间、<a id="a-4O"></a>出世间法中，<a id="a-4P"></a>诸佛世尊最是第一巧胜智慧。<a id="a-4Q"></a>奢利弗，<a id="a-4R"></a>是故诸佛世尊，<a id="a-4S"></a>赞叹阿耨多罗三藐三菩提。<a id="a-4T"></a>何以故？<a id="a-4U"></a>此是无上回向，<a id="a-4V"></a>所谓阿耨多罗三藐三菩提。<a id="a-4W"></a>奢利弗，<a id="a-4X"></a>见是义故，<a id="a-4Y"></a>善家子、<a id="a-4Z"></a>善家女所有善根，<a id="a-4a"></a>皆应回向阿耨多罗三藐三菩提。</p>
  <p id="a4b">“奢利弗，<a id="a-4c"></a>如有二人，<a id="a-4d"></a>于中一人善作金色劫波娑缕，<a id="a-4e"></a>同一树生，<a id="a-4f"></a>所作细衣价直百千。<a id="a-4g"></a>一人欲作仆使粗衣，<a id="a-4h"></a>到织师所，<a id="a-4i"></a>告言：<a id="a-4j"></a>‘丈夫，<a id="a-4k"></a>我此金色劫波娑缕善料理讫，<a id="a-4l"></a>同一树生为我好织。<a id="a-4m"></a>’织师报言：<a id="a-4n"></a>‘丈夫，<a id="a-4o"></a>我当与汝作衣价直百千，<a id="a-4p"></a>何用粗衣？<a id="a-4q"></a>’彼人不纳织师善语，<a id="a-4r"></a>报织师言：<a id="a-4s"></a>‘但为我作仆使粗衣。<a id="a-4t"></a>’如是，<a id="a-4u"></a>奢利弗，<a id="a-4v"></a>虽同一法同一善根，<a id="a-4w"></a>或有攀缘声闻地者，<a id="a-4x"></a>或有攀缘独觉地者，<a id="a-4y"></a>或有住于无上道者。<a id="a-4z"></a>奢利弗，<a id="a-50"></a>于中若有攀缘声闻、<a id="a-51"></a>独觉地者，<a id="a-52"></a>应当语言：<a id="a-53"></a>‘汝此善根是如来因。<a id="a-54"></a>’若求无上佛菩提者，<a id="a-55"></a>应亦语言：<a id="a-56"></a>‘汝此施法所有善根，<a id="a-57"></a>当同一聚回向阿耨多罗三藐三菩提。<a id="a-58"></a>如是回向，<a id="a-59"></a>以彼善根施诸众生，<a id="a-5A"></a>作无尽心当摄取之。<a id="a-5B"></a>因此善根愿诸众生，<a id="a-5C"></a>当得具足不可思智、<a id="a-5D"></a>不可称智、<a id="a-5E"></a>三界最胜无上智等，<a id="a-5F"></a>如彼如来阿罗诃三藐三佛陀。<a id="a-5G"></a>’奢利弗，<a id="a-5H"></a>见是义故，<a id="a-5I"></a>善家子、<a id="a-5J"></a>善家女，<a id="a-5K"></a>应种善根于阿耨多罗三藐三菩提。</p>
  <p id="a5L">“奢利弗，<a id="a-5M"></a>譬如国王第一夫人产生八子，<a id="a-5N"></a>于诸子中惟有一子具足王相，<a id="a-5O"></a>得绍王位以水灌顶，<a id="a-5P"></a>余诸王子复悉围绕依法奉事。<a id="a-5Q"></a>奢利弗，<a id="a-5R"></a>于意云何？<a id="a-5S"></a>非彼母腹而有过失，<a id="a-5T"></a>令余王子不得灌顶大王位耶？<a id="a-5U"></a>”</p>
  <p id="a5V">奢利弗言：<a id="a-5W"></a>“不也，<a id="a-5X"></a>大德世尊。<a id="a-5Y"></a>何以故？<a id="a-5Z"></a>彼余王子，<a id="a-5a"></a>自于往昔不作王业不种善根，<a id="a-5b"></a>以是因缘，<a id="a-5c"></a>彼余王子悉不得绍灌顶王位。<a id="a-5d"></a>”</p>
  <p id="a5e">佛言：<a id="a-5f"></a>“如是，<a id="a-5g"></a>奢利弗，<a id="a-5h"></a>同证一法界已，<a id="a-5i"></a>如来阿罗诃三藐三佛陀得名法王，<a id="a-5j"></a>余诸善家子等得声闻名，<a id="a-5k"></a>非此法界有过失耶？<a id="a-5l"></a>”</p>
  <p id="a5m">奢利弗言：<a id="a-5n"></a>“不也，<a id="a-5o"></a>世尊，<a id="a-5p"></a>非此法界有其过失。<a id="a-5q"></a>然由彼等于往昔时所作善根不能回向无上菩提，<a id="a-5r"></a>不行此道，<a id="a-5s"></a>亦不发愿，<a id="a-5t"></a>不作胜上善根，<a id="a-5u"></a>又不愿求遍知利益，<a id="a-5v"></a>是故今但生声闻事。<a id="a-5w"></a>彼等亦不行如来行，<a id="a-5x"></a>又无如来功德，<a id="a-5y"></a>不具神通如诸如来阿罗诃三藐三佛陀。<a id="a-5z"></a>”</p>
  <p id="a60">“奢利弗，<a id="a-61"></a>以是义故，<a id="a-62"></a>善家子、<a id="a-63"></a>善家女，<a id="a-64"></a>所作善根皆应回向无上菩提。<a id="a-65"></a>奢利弗，<a id="a-66"></a>譬如波利质多罗俱毗陀罗树，<a id="a-67"></a>有时初生三十三天皆大欢喜，<a id="a-68"></a>作如是言：<a id="a-69"></a>‘此树既生，<a id="a-6A"></a>三十三天不应久空。<a id="a-6B"></a>’如是，<a id="a-6C"></a>奢利弗，<a id="a-6D"></a>有时善家子、<a id="a-6E"></a>善家女发无上菩提心，<a id="a-6F"></a>彼时所有正信三宝天、<a id="a-6G"></a>龙、<a id="a-6H"></a>夜叉、<a id="a-6I"></a>乾闼婆、<a id="a-6J"></a>阿修罗、<a id="a-6K"></a>伽留茶、<a id="a-6L"></a>紧那罗、<a id="a-6M"></a>摩睺罗伽、<a id="a-6N"></a>人非人等，<a id="a-6O"></a>心生忻跃云：<a id="a-6P"></a>‘此道场不应久空，<a id="a-6Q"></a>菩萨摩诃萨得成无上菩提。<a id="a-6R"></a>’奢利弗，<a id="a-6S"></a>譬如彼波利质多罗俱毗陀罗树，<a id="a-6T"></a>三十三天见叶出时不赞不重，<a id="a-6U"></a>若见华时心生忻跃。<a id="a-6V"></a>如是，<a id="a-6W"></a>奢利弗，<a id="a-6X"></a>声闻、<a id="a-6Y"></a>独觉证一法界，<a id="a-6Z"></a>诸天世人不赞不重，<a id="a-6a"></a>若见如来阿罗诃三藐三佛陀，<a id="a-6b"></a>心生欣跃。<a id="a-6c"></a>何以故？<a id="a-6d"></a>如来阿罗诃三藐三佛陀，<a id="a-6e"></a>具诸善根及三十二大丈夫相，<a id="a-6f"></a>所有光明胜于日月，<a id="a-6g"></a>能照无量诸佛刹土怜愍众生。<a id="a-6h"></a>奢利弗，<a id="a-6i"></a>譬如彼波利质多罗俱毗陀罗树，<a id="a-6j"></a>若增长时，<a id="a-6k"></a>三十三天应知此树不久当有多叶，<a id="a-6l"></a>百千俱致那由多叶，<a id="a-6m"></a>乃至无量阿僧祇叶以覆其上。<a id="a-6n"></a>如是，<a id="a-6o"></a>奢利弗，<a id="a-6p"></a>彼初发心菩萨摩诃萨，<a id="a-6q"></a>生时长时应知当有百千俱致那由多等声闻，<a id="a-6r"></a>乃至无量无边阿僧祇诸声闻众，<a id="a-6s"></a>围绕在前，<a id="a-6t"></a>多有声闻、<a id="a-6u"></a>独觉出现。</p>
  <p id="a6v">“奢利弗，<a id="a-6w"></a>譬如须弥山王，<a id="a-6x"></a>有别峰处高百踰阇那，<a id="a-6y"></a>或高二百踰阇那，<a id="a-6z"></a>乃至七百踰阇那，<a id="a-70"></a>此等别峰不得言是大须弥山。<a id="a-71"></a>如是，<a id="a-72"></a>奢利弗，<a id="a-73"></a>从如来智出生声闻，<a id="a-74"></a>亦不得言其智具足如诸如来阿罗诃三藐三佛陀，<a id="a-75"></a>彼亦不具足如来十力、<a id="a-76"></a>四无畏智、<a id="a-77"></a>无碍智等，<a id="a-78"></a>然其如来阿罗诃三藐三佛陀则具诸力、<a id="a-79"></a>无畏、<a id="a-7A"></a>无碍智等。<a id="a-7B"></a>奢利弗，<a id="a-7C"></a>譬如须弥山王住处，<a id="a-7D"></a>应知即有多天子众，<a id="a-7E"></a>百千俱致那由多等，<a id="a-7F"></a>乃至无量无边诸天子众，<a id="a-7G"></a>出现于彼在其山顶，<a id="a-7H"></a>受天福报心甚爱乐，<a id="a-7I"></a>天欲游处随意即游。<a id="a-7J"></a>如是，<a id="a-7K"></a>奢利弗，<a id="a-7L"></a>彼初发心菩萨摩诃萨生时长时，<a id="a-7M"></a>善根回向无上菩提，<a id="a-7N"></a>应知当有多声闻众，<a id="a-7O"></a>百千俱致那由多等乃至无量无边诸声闻众出现于世，<a id="a-7P"></a>诸圣行处随意即游。<a id="a-7Q"></a>奢利弗，<a id="a-7R"></a>譬如须弥山王住处，<a id="a-7S"></a>即有四畔俱时而住终无先后。<a id="a-7T"></a>如是，<a id="a-7U"></a>奢利弗，<a id="a-7V"></a>菩萨摩诃萨善根回向无上菩提，<a id="a-7W"></a>尔时即有佛性、<a id="a-7X"></a>佛地、<a id="a-7Y"></a>佛智、<a id="a-7Z"></a>佛功德等，<a id="a-7a"></a>俱时出生亦无先后。<a id="a-7b"></a>奢利弗，<a id="a-7c"></a>譬如须弥山王住处，<a id="a-7d"></a>若分分断比于余山犹为高大。<a id="a-7e"></a>如是，<a id="a-7f"></a>奢利弗，<a id="a-7g"></a>彼初发心菩萨摩诃萨，<a id="a-7h"></a>善根回向无上菩提，<a id="a-7i"></a>若即以比诸余善根，<a id="a-7j"></a>足为最上高大住持。<a id="a-7k"></a>奢利弗，<a id="a-7l"></a>譬如须弥山王有金色边，<a id="a-7m"></a>若诸鸟兽至其边者，<a id="a-7n"></a>皆同一色所谓金色，<a id="a-7o"></a>即与师子兽王同色。<a id="a-7p"></a>奢利弗，<a id="a-7q"></a>虽与师子兽王同一金色，<a id="a-7r"></a>然其力势功德名称，<a id="a-7s"></a>彼悉不共师子王等，<a id="a-7t"></a>亦复不如师子兽王游戏频申无畏吼声。<a id="a-7u"></a>如是，<a id="a-7v"></a>奢利弗，<a id="a-7w"></a>声闻、<a id="a-7x"></a>独觉虽与如来同于一味谓解脱味，<a id="a-7y"></a>不得即共如来阿罗诃三藐三佛陀等，<a id="a-7z"></a>彼无如来如是功德诸力、<a id="a-80"></a>无畏师子吼声。<a id="a-81"></a>然其如来则具方便智慧诸法，<a id="a-82"></a>此方便智声闻、<a id="a-83"></a>独觉尚皆不闻。<a id="a-84"></a>况能出生如来功德、<a id="a-85"></a>如来游戏、<a id="a-86"></a>如来雷声？<a id="a-87"></a>如来以师子吼而吼高出诸世。<a id="a-88"></a>奢利弗，<a id="a-89"></a>如诸鸟兽与师子王虽同一色，<a id="a-8A"></a>而余功德悉不共等，<a id="a-8B"></a>不得名为师子兽王。<a id="a-8C"></a>如是，<a id="a-8D"></a>奢利弗，<a id="a-8E"></a>声闻、<a id="a-8F"></a>独觉虽与如来同解脱味，<a id="a-8G"></a>而亦不共如来齐等，<a id="a-8H"></a>以彼不得功德名称，<a id="a-8I"></a>不得如来无上上名及如来体，<a id="a-8J"></a>又亦不得无上菩提诸力、<a id="a-8K"></a>无畏、<a id="a-8L"></a>无碍智等。<a id="a-8M"></a>以是诸力无畏无碍智等具足故，<a id="a-8N"></a>名如来阿罗诃三藐三佛陀。<a id="a-8O"></a>奢利弗，<a id="a-8P"></a>见是义故，<a id="a-8Q"></a>善家子、<a id="a-8R"></a>善家女所作善根皆当回向无上菩提。</p>
  <p id="a8S">“奢利弗，<a id="a-8T"></a>譬如四天王天普于须弥山边而住，<a id="a-8U"></a>三十三天住于山顶。<a id="a-8V"></a>奢利弗，<a id="a-8W"></a>于意云何？<a id="a-8X"></a>须弥山上岂不容受四天王天，<a id="a-8Y"></a>而彼四王不住顶耶？<a id="a-8Z"></a>”</p>
  <p id="a8a">奢利弗言：<a id="a-8b"></a>“不也，<a id="a-8c"></a>世尊，<a id="a-8d"></a>须弥山上非是不容四天王天。<a id="a-8e"></a>而彼不住，<a id="a-8f"></a>但彼往昔不种山上受用福报；<a id="a-8g"></a>以其不作如是业故，<a id="a-8h"></a>不得住于须弥山顶。<a id="a-8i"></a>”</p>
  <p id="a8j">“如是，<a id="a-8k"></a>奢利弗，<a id="a-8l"></a>我此法体亦无过失，<a id="a-8m"></a>而不容受诸声闻等，<a id="a-8n"></a>令其不得十方世界智。<a id="a-8o"></a>以彼往昔所作善根，<a id="a-8p"></a>不知回向无上菩提，<a id="a-8q"></a>亦不发愿修如是行，<a id="a-8r"></a>不发最上遍智智心，<a id="a-8s"></a>是故今作声闻，<a id="a-8t"></a>不得游于如来行处，<a id="a-8u"></a>又无如来功德，<a id="a-8v"></a>亦不具足诸力、<a id="a-8w"></a>无畏、<a id="a-8x"></a>无碍智等。<a id="a-8y"></a>以佛具足是智故，<a id="a-8z"></a>名如来阿罗诃三藐三佛陀。</p>
  <p id="a90">“奢利弗，<a id="a-91"></a>譬如大海不停死尸。<a id="a-92"></a>如是，<a id="a-93"></a>奢利弗，<a id="a-94"></a>阿鞞跋致菩萨摩诃萨不共悭居。<a id="a-95"></a>奢利弗，<a id="a-96"></a>譬如大海潮不过时。<a id="a-97"></a>如是，<a id="a-98"></a>奢利弗，<a id="a-99"></a>阿鞞跋致菩萨摩诃萨若乞士来终不过时。<a id="a-9A"></a>奢利弗，<a id="a-9B"></a>譬如有人若取滴水于大海中，<a id="a-9C"></a>皆是一味所谓碱味。<a id="a-9D"></a>如是，<a id="a-9E"></a>奢利弗，<a id="a-9F"></a>菩萨摩诃萨若以种种百千诸门，<a id="a-9G"></a>所作善根回向无上菩提，<a id="a-9H"></a>皆成一味谓遍智味。<a id="a-9I"></a>奢利弗，<a id="a-9J"></a>譬如金性出金，<a id="a-9K"></a>随种种意作诸璎珞，<a id="a-9L"></a>转得种种璎珞名字。<a id="a-9M"></a>如是，<a id="a-9N"></a>奢利弗，<a id="a-9O"></a>以一佛智转成多种百千璎珞，<a id="a-9P"></a>所谓出生众生善根。</p>
  <p id="a9Q">“奢利弗，<a id="a-9R"></a>如王作钱，<a id="a-9S"></a>若已印有文者得名为钱，<a id="a-9T"></a>若未印无文者不得钱名。<a id="a-9U"></a>如是，<a id="a-9V"></a>奢利弗，<a id="a-9W"></a>菩萨摩诃萨未得无生法忍，<a id="a-9X"></a>诸佛世尊未授阿耨多罗三藐三菩提记；<a id="a-9Y"></a>若得无生法忍已，<a id="a-9Z"></a>诸佛世尊然后记言：<a id="a-9a"></a>‘汝善家子，<a id="a-9b"></a>于未来世，<a id="a-9c"></a>当得如来阿罗诃三藐三佛陀。<a id="a-9d"></a>’奢利弗，<a id="a-9e"></a>譬如外道仙人有天眼者，<a id="a-9f"></a>若见有人初住胁胎未记色类，<a id="a-9g"></a>以其未成男女相故；<a id="a-9h"></a>后时若成男女相已，<a id="a-9i"></a>外道仙人方以天眼，<a id="a-9j"></a>记言当生是男是女。<a id="a-9k"></a>如是，<a id="a-9l"></a>奢利弗，<a id="a-9m"></a>菩萨未得无生法忍，<a id="a-9n"></a>诸佛世尊未授阿耨多罗三藐三菩提记；<a id="a-9o"></a>若彼后得无生法忍，<a id="a-9p"></a>诸佛世尊方与其记：<a id="a-9q"></a>‘汝善家子，<a id="a-9r"></a>于未来世当得如来阿罗诃三藐三佛陀。<a id="a-9s"></a>’</p>
  <p id="a9t">“奢利弗，<a id="a-9u"></a>譬如日轮出时不作是念：<a id="a-9v"></a>‘我光当照此阎浮洲。<a id="a-9w"></a>’但使日轮共光出时，<a id="a-9x"></a>于阎浮洲必作照明，<a id="a-9y"></a>令阎浮洲所有诸人显明诸色。<a id="a-9z"></a>如是，<a id="a-A0"></a>奢利弗，<a id="a-A1"></a>菩萨摩诃萨若得遍智智时，<a id="a-A2"></a>亦不作念：<a id="a-A3"></a>‘我当照明三千大千世界。<a id="a-A4"></a>’奢利弗，<a id="a-A5"></a>菩萨摩诃萨行是法行坐是地分，<a id="a-A6"></a>具是生相具是善根，<a id="a-A7"></a>彼当如是觉智；<a id="a-A8"></a>以是觉智，<a id="a-A9"></a>彼菩萨摩诃萨必自照明三千大千世界。</p>
  <p id="aAA">“奢利弗，<a id="a-AB"></a>譬如二人皆欲得宝入于宝洲，<a id="a-AC"></a>于中一人取无价宝，<a id="a-AD"></a>其第二人取有价宝。<a id="a-AE"></a>于时智人言：<a id="a-AF"></a>‘丈夫，<a id="a-AG"></a>此处有无价宝，<a id="a-AH"></a>汝可取之。<a id="a-AI"></a>此宝多价，<a id="a-AJ"></a>国王大臣若城邑人及余智人别识宝者皆共称赞贵重为上。<a id="a-AK"></a>’此人不用彼人语故取有价宝。<a id="a-AL"></a>如是，<a id="a-AM"></a>奢利弗，<a id="a-AN"></a>此佛教法亦似宝洲，<a id="a-AO"></a>有人到已即作无价念行具足，<a id="a-AP"></a>谓遍智智宝相应念，<a id="a-AQ"></a>远离声闻、<a id="a-AR"></a>独觉等念；<a id="a-AS"></a>复有第二人，<a id="a-AT"></a>以声闻、<a id="a-AU"></a>独觉相应念行。<a id="a-AV"></a>奢利弗，<a id="a-AW"></a>同一法界证已，<a id="a-AX"></a>如来阿罗诃三藐三佛陀在法王数，<a id="a-AY"></a>复有自余诸善家子成声闻已在声闻数，<a id="a-AZ"></a>得遍智者在普见数如如来阿罗诃三藐三佛陀。</p>
  <p id="aAa">“奢利弗，<a id="a-Ab"></a>譬如如意宝珠，<a id="a-Ac"></a>随到谁手彼即自在，<a id="a-Ad"></a>无有一宝而不得者。<a id="a-Ae"></a>如是，<a id="a-Af"></a>奢利弗，<a id="a-Ag"></a>菩萨摩诃萨无有一众生所而不与作宝事，<a id="a-Ah"></a>无有一众生所而不教作善根乃至无为涅槃。<a id="a-Ai"></a>奢利弗，<a id="a-Aj"></a>譬如作摩尼人若作摩尼弟子，<a id="a-Ak"></a>随所有宝外畔浊恶，<a id="a-Al"></a>若磨拭已光色胜上；<a id="a-Am"></a>知色胜已，<a id="a-An"></a>彼作珠人若彼弟子，<a id="a-Ao"></a>当得多种百千财聚而用活命。<a id="a-Ap"></a>如是，<a id="a-Aq"></a>奢利弗，<a id="a-Ar"></a>菩萨摩诃萨随于他心令生善根，<a id="a-As"></a>如彼善根皆以自心方便智摄，<a id="a-At"></a>以此善根成诸佛法。<a id="a-Au"></a>奢利弗，<a id="a-Av"></a>如摩尼宝若未净时须好覆藏。<a id="a-Aw"></a>何以故？<a id="a-Ax"></a>彼摩尼宝是无价故。<a id="a-Ay"></a>如是，<a id="a-Az"></a>奢利弗，<a id="a-B0"></a>彼初发心菩萨摩诃萨，<a id="a-B1"></a>初发心时诸天及人若乾闼婆、<a id="a-B2"></a>阿修罗世当须守护。<a id="a-B3"></a>何以故？<a id="a-B4"></a>彼善丈夫为诸大人阿修罗世发阿耨多罗三藐三菩提心。<a id="a-B5"></a>奢利弗，<a id="a-B6"></a>如摩尼宝虽未磨拭，<a id="a-B7"></a>当知即为国王、<a id="a-B8"></a>大臣、<a id="a-B9"></a>若城邑人及余智人别识宝者称赞贵重。<a id="a-BA"></a>如是，<a id="a-BB"></a>奢利弗，<a id="a-BC"></a>彼初发心菩萨摩诃萨，<a id="a-BD"></a>当知亦为诸佛世尊、<a id="a-BE"></a>菩萨、<a id="a-BF"></a>声闻称赞贵重。</p>
  <p id="aBG">“奢利弗，<a id="a-BH"></a>譬如有人若见佛时，<a id="a-BI"></a>当须如是生希有心：<a id="a-BJ"></a>‘彼如来阿罗诃三藐三佛陀，<a id="a-BK"></a>时时出世，<a id="a-BL"></a>我今可发阿耨多罗三藐三菩提心，<a id="a-BM"></a>丰正法业，<a id="a-BN"></a>以此正法教诸众生善根聚集。<a id="a-BO"></a>彼诸善根，<a id="a-BP"></a>皆当回向阿耨多罗三藐三菩提。<a id="a-BQ"></a>’彼回向时，<a id="a-BR"></a>若有无信比丘、<a id="a-BS"></a>比丘尼、<a id="a-BT"></a>优波塞、<a id="a-BU"></a>迦优波斯迦，<a id="a-BV"></a>若摩罗波卑、<a id="a-BW"></a>若摩罗身天来到其所，<a id="a-BX"></a>说大乘过令其舍离令不乐欲。<a id="a-BY"></a>奢利弗，<a id="a-BZ"></a>于意云何？<a id="a-Ba"></a>彼等岂不为多众生百千俱致那由多等，<a id="a-Bb"></a>乃至无量无边阿僧祇诸众生等，<a id="a-Bc"></a>作无义利，<a id="a-Bd"></a>作不安隐，<a id="a-Be"></a>令苦令堕耶？<a id="a-Bf"></a>”</p>
  <p id="aBg">奢利弗言：<a id="a-Bh"></a>“如是，<a id="a-Bi"></a>大德婆伽婆。<a id="a-Bj"></a>如是，<a id="a-Bk"></a>大德修伽多。<a id="a-Bl"></a>何以故？<a id="a-Bm"></a>为诸众生作无义利，<a id="a-Bn"></a>作不安隐，<a id="a-Bo"></a>令苦令堕，<a id="a-Bp"></a>所谓于发大乘诸善家子、<a id="a-Bq"></a>善家女所，<a id="a-Br"></a>说大乘过令不乐欲阿耨多罗三藐三菩提，<a id="a-Bs"></a>令退令离。<a id="a-Bt"></a>”</p>
  <p id="aBu">佛言：<a id="a-Bv"></a>“奢利弗，<a id="a-Bw"></a>若欲不舍如来阿罗诃三藐三佛陀者，<a id="a-Bx"></a>应求阿耨多罗三藐三菩提。<a id="a-By"></a>是故，<a id="a-Bz"></a>奢利弗，<a id="a-C0"></a>诸发大乘善家子、<a id="a-C1"></a>善家女，<a id="a-C2"></a>于阿耨多罗三藐三菩提，<a id="a-C3"></a>应当乐欲莫退莫离。<a id="a-C4"></a>何以故？<a id="a-C5"></a>我说不舍如来阿罗诃三藐三佛陀者，<a id="a-C6"></a>谓发大乘善家子、<a id="a-C7"></a>善家女，<a id="a-C8"></a>于阿耨多罗三藐三菩提乐欲不离不退者是。<a id="a-C9"></a>奢利弗，<a id="a-CA"></a>譬如饥馑恶世，<a id="a-CB"></a>所种不生如在石上种。<a id="a-CC"></a>时若王、<a id="a-CD"></a>若王大臣、<a id="a-CE"></a>若刹帝利、<a id="a-CF"></a>若刹帝利大臣、<a id="a-CG"></a>若婆罗门、<a id="a-CH"></a>若婆罗门大家、<a id="a-CI"></a>若长者、<a id="a-CJ"></a>若长者妇、<a id="a-CK"></a>若长者大家，<a id="a-CL"></a>在于城邑为众人故，<a id="a-CM"></a>集种种谷而作大仓。<a id="a-CN"></a>时众人等皆诣仓所，<a id="a-CO"></a>取种种谷将归而食。<a id="a-CP"></a>时有一人，<a id="a-CQ"></a>到彼仓处放火烧之。<a id="a-CR"></a>奢利弗，<a id="a-CS"></a>于意云何？<a id="a-CT"></a>是不善人，<a id="a-CU"></a>岂不于多百千俱致那由多等，<a id="a-CV"></a>乃至无量无边阿僧祇诸众生所，<a id="a-CW"></a>作无义利，<a id="a-CX"></a>作不安隐，<a id="a-CY"></a>令苦令堕耶？<a id="a-CZ"></a>所谓是不善人，<a id="a-Ca"></a>于彼仓处放火烧坏不令受用。<a id="a-Cb"></a>”</p>
  <p id="aCc">奢利弗言：<a id="a-Cd"></a>“如是，<a id="a-Ce"></a>世尊。<a id="a-Cf"></a>”</p>
  <p id="aCg">佛言：<a id="a-Ch"></a>“奢利弗，<a id="a-Ci"></a>如是，<a id="a-Cj"></a>如是，<a id="a-Ck"></a>正法欲灭于时有人，<a id="a-Cl"></a>闻如来阿罗诃三藐三佛陀或时出世；<a id="a-Cm"></a>彼人闻已于众生所而生大悲，<a id="a-Cn"></a>生大悲已，<a id="a-Co"></a>发阿耨多罗三藐三菩提心。<a id="a-Cp"></a>于时若有不善人出，<a id="a-Cq"></a>于发大乘诸善家子、<a id="a-Cr"></a>善家女所，<a id="a-Cs"></a>说大乘过令不乐欲，<a id="a-Ct"></a>阿耨多罗三藐三菩提令退令离。<a id="a-Cu"></a>奢利弗，<a id="a-Cv"></a>于意云何？<a id="a-Cw"></a>是不善人，<a id="a-Cx"></a>乃与无量无边阿僧祇诸众生等，<a id="a-Cy"></a>作无义利，<a id="a-Cz"></a>作不安隐，<a id="a-D0"></a>令苦令堕。<a id="a-D1"></a>所谓于发大乘诸善家子、<a id="a-D2"></a>善家女所，<a id="a-D3"></a>说大乘过令不乐欲，<a id="a-D4"></a>阿耨多罗三藐三菩提令退令离。<a id="a-D5"></a>”</p>
  <p id="aD6">奢利弗言：<a id="a-D7"></a>“如是，<a id="a-D8"></a>世尊。<a id="a-D9"></a>”</p>
  <p id="aDA">“奢利弗，<a id="a-DB"></a>譬如商主多将商人在道而去，<a id="a-DC"></a>逢大险河多有流水。<a id="a-DD"></a>时有一人语第二人作如是言：<a id="a-DE"></a>‘丈夫当作方便计校用力求船。<a id="a-DF"></a>’其第二人语彼人言：<a id="a-DG"></a>‘我正住此不能求船。<a id="a-DH"></a>’于时彼人有志有力，<a id="a-DI"></a>勤作方便求船将来置于河边，<a id="a-DJ"></a>乃有无量无边阿僧祇众生，<a id="a-DK"></a>得从此岸度至彼岸，<a id="a-DL"></a>既得度已于彼岸住。<a id="a-DM"></a>其第二人懒堕无智少力薄福，<a id="a-DN"></a>仍住本处不能度河。<a id="a-DO"></a>更有余人来到河所亦欲求度，<a id="a-DP"></a>见彼懒堕无智少力薄福人已，<a id="a-DQ"></a>语云：<a id="a-DR"></a>‘丈夫，<a id="a-DS"></a>汝何不度？<a id="a-DT"></a>’时懒堕人作如是言：<a id="a-DU"></a>‘共我伴者方便用力，<a id="a-DV"></a>求得船来置于河边，<a id="a-DW"></a>已令百千那由多俱致众生得从此岸度至彼岸。<a id="a-DX"></a>’时彼余人语是人言：<a id="a-DY"></a>‘奇懒堕人！<a id="a-DZ"></a>何不学伴而堕此处受无量苦？<a id="a-Da"></a>’如是，<a id="a-Db"></a>奢利弗，<a id="a-Dc"></a>我见二人行布施时，<a id="a-Dd"></a>一人语彼第二人言：<a id="a-De"></a>‘丈夫，<a id="a-Df"></a>汝可相应善作方便计校用力，<a id="a-Dg"></a>聚集善根于阿耨多罗三藐三菩提。<a id="a-Dh"></a>’第二人言：<a id="a-Di"></a>‘我不取阿耨多罗三藐三菩提，<a id="a-Dj"></a>但欲到阿罗汉。<a id="a-Dk"></a>’若欲到阿罗汉者，<a id="a-Dl"></a>亦须相应方便计校用力，<a id="a-Dm"></a>当得出生初第耶那，<a id="a-Dn"></a>如是出生第二、<a id="a-Do"></a>第三、<a id="a-Dp"></a>第四第耶那、<a id="a-Dq"></a>虚空无边处、<a id="a-Dr"></a>识无边处、<a id="a-Ds"></a>无所有无边处、<a id="a-Dt"></a>非想非非想处三摩跋帝，<a id="a-Du"></a>于其中间即便命终，<a id="a-Dv"></a>乘此得生非想非非想天，<a id="a-Dw"></a>身当得长寿久住，<a id="a-Dx"></a>乃至八万四千劫限而住。<a id="a-Dy"></a>尔时，<a id="a-Dz"></a>彼人证觉阿耨多罗三藐三菩提，<a id="a-E0"></a>觉已为多众生百千那由多俱致，<a id="a-E1"></a>乃至为无量无边阿僧祇众生说法，<a id="a-E2"></a>说法已于后以无余涅槃而取涅槃。<a id="a-E3"></a>时第二人，<a id="a-E4"></a>乘此仍在彼非想非非想天住。<a id="a-E5"></a>”</p>
  <p id="aE6">如是语已，<a id="a-E7"></a>命者奢利弗言：<a id="a-E8"></a>“如是，<a id="a-E9"></a>大德婆伽婆。<a id="a-EA"></a>如是，<a id="a-EB"></a>大德修伽多，<a id="a-EC"></a>实如如来所说。<a id="a-ED"></a>世尊，<a id="a-EE"></a>当知彼人是其懒堕，<a id="a-EF"></a>若乐初第耶那乃至非想非非想天，<a id="a-EG"></a>乐著彼处，<a id="a-EH"></a>即乐著已更不能与上人法合，<a id="a-EI"></a>不作方便计校用力，<a id="a-EJ"></a>不近善友随顺承事，<a id="a-EK"></a>不如实观三解脱门，<a id="a-EL"></a>当知是懒堕人。<a id="a-EM"></a>世尊，<a id="a-EN"></a>彼菩萨摩诃萨大勤精进，<a id="a-EO"></a>声闻少信是其懒堕。<a id="a-EP"></a>世尊，<a id="a-EQ"></a>见是义故，<a id="a-ER"></a>善家子、<a id="a-ES"></a>善家女所有善根，<a id="a-ET"></a>皆当回向阿耨多罗三藐三菩提。<a id="a-EU"></a>”</p>
  <p id="aEV">“奢利弗，<a id="a-EW"></a>譬如有摩尼宝具多功能，<a id="a-EX"></a>将问作摩尼宝人言：<a id="a-EY"></a>‘此摩尼宝有何功能？<a id="a-EZ"></a>’问已彼随所知如是为说，<a id="a-Ea"></a>于中若多知者说多，<a id="a-Eb"></a>若少知者说少。<a id="a-Ec"></a>如是，<a id="a-Ed"></a>奢利弗，<a id="a-Ee"></a>同证一法界已，<a id="a-Ef"></a>乃有转生声闻智者，<a id="a-Eg"></a>彼等随胜功德而知，<a id="a-Eh"></a>随胜功德而说，<a id="a-Ei"></a>随其所问还如是答，<a id="a-Ej"></a>依有限智，<a id="a-Ek"></a>以昔有限发愿故。<a id="a-El"></a>然如来阿罗诃三藐三佛陀有无限智，<a id="a-Em"></a>以昔无限发愿故；<a id="a-En"></a>有无限无碍智、<a id="a-Eo"></a>无限六波罗蜜，<a id="a-Ep"></a>善巧方便成熟众生。<a id="a-Eq"></a>何以故？<a id="a-Er"></a>如来阿罗诃三藐三佛陀，<a id="a-Es"></a>昔行菩萨道时集无边愿，<a id="a-Et"></a>以是无边功德法庄严故证于遍智。</p>
  <p id="aEu">“奢利弗，<a id="a-Ev"></a>譬如波利质多罗俱毗陀罗树，<a id="a-Ew"></a>初生小华其有香气，<a id="a-Ex"></a>彼阎浮洲诸生华香，<a id="a-Ey"></a>若稣摩那、<a id="a-Ez"></a>若婆梨师、<a id="a-F0"></a>若占波迦，<a id="a-F1"></a>自余诸生华香，<a id="a-F2"></a>彼皆不及波利质多罗俱毗陀罗树初生诸小华香。<a id="a-F3"></a>如是，<a id="a-F4"></a>奢利弗，<a id="a-F5"></a>其诸声闻、<a id="a-F6"></a>独觉所有善根，<a id="a-F7"></a>若名闻、<a id="a-F8"></a>若香、<a id="a-F9"></a>若威德、<a id="a-FA"></a>若力，<a id="a-FB"></a>皆不及彼初发菩提心菩萨摩诃萨，<a id="a-FC"></a>何况入行？<a id="a-FD"></a>何况不退？<a id="a-FE"></a>何况一生补处？<a id="a-FF"></a>何况至灌顶时？<a id="a-FG"></a>何况住普贤菩萨行？<a id="a-FH"></a>何况在胜道场？<a id="a-FI"></a>何况如来阿罗诃三藐三佛陀？<a id="a-FJ"></a>所有香、<a id="a-FK"></a>所有威德、<a id="a-FL"></a>所有力，<a id="a-FM"></a>具足此力所谓诸佛世尊。</p>
  <p id="aFN">“奢利弗，<a id="a-FO"></a>譬如此阎浮洲所有流泉浴池、<a id="a-FP"></a>泊河、<a id="a-FQ"></a>小河、<a id="a-FR"></a>大河等皆入大海，<a id="a-FS"></a>然其大海亦不厌足。<a id="a-FT"></a>如是，<a id="a-FU"></a>奢利弗，<a id="a-FV"></a>菩萨摩诃萨于陀那波罗蜜而不厌足；<a id="a-FW"></a>如是尸罗波罗蜜、<a id="a-FX"></a>羼帝波罗蜜、<a id="a-FY"></a>毗梨耶波罗蜜、<a id="a-FZ"></a>弟耶那波罗蜜、<a id="a-Fa"></a>般若波罗蜜、<a id="a-Fb"></a>方便遍智，<a id="a-Fc"></a>所有善根亦不厌足。<a id="a-Fd"></a>奢利弗，<a id="a-Fe"></a>譬如此阎浮洲所有流泉浴池、<a id="a-Ff"></a>泊河、<a id="a-Fg"></a>小河、<a id="a-Fh"></a>大河等，<a id="a-Fi"></a>大海之内悉能含受。<a id="a-Fj"></a>如是，<a id="a-Fk"></a>奢利弗，<a id="a-Fl"></a>所有天、<a id="a-Fm"></a>龙、<a id="a-Fn"></a>夜叉、<a id="a-Fo"></a>乾闼婆、<a id="a-Fp"></a>阿修罗、<a id="a-Fq"></a>伽留荼、<a id="a-Fr"></a>紧那罗、<a id="a-Fs"></a>摩睺罗伽、<a id="a-Ft"></a>人非人等，<a id="a-Fu"></a>乃至所有众生界等，<a id="a-Fv"></a>菩萨摩诃萨悉能含受，<a id="a-Fw"></a>与甘露味令彼等喜。</p>
  <p id="aFx">“奢利弗，<a id="a-Fy"></a>譬如大那伽那大力士神所著铠甲，<a id="a-Fz"></a>阎浮洲人皆不能著。<a id="a-G0"></a>如是，<a id="a-G1"></a>奢利弗，<a id="a-G2"></a>菩萨摩诃萨于佛法中所著铠甲，<a id="a-G3"></a>为诸众生著彼铠甲，<a id="a-G4"></a>其诸声闻、<a id="a-G5"></a>独觉不能著彼铠甲。<a id="a-G6"></a>如是，<a id="a-G7"></a>奢利弗，<a id="a-G8"></a>从初发心乃至坐胜道场，<a id="a-G9"></a>不舍菩萨摩诃萨如是铠甲行菩萨行。<a id="a-GA"></a>奢利弗，<a id="a-GB"></a>初发大乘善家子、<a id="a-GC"></a>善家女，<a id="a-GD"></a>应如是学，<a id="a-GE"></a>相应用力勤修于业，<a id="a-GF"></a>则当速成阿耨多罗三藐三菩提。</p>
  <p id="aGG">“奢利弗，<a id="a-GH"></a>如雪山王南畔所有诸树，<a id="a-GI"></a>具足诸华诸果诸香，<a id="a-GJ"></a>彼等诸树阎浮洲人皆不得用。<a id="a-GK"></a>如是，<a id="a-GL"></a>奢利弗，<a id="a-GM"></a>声闻、<a id="a-GN"></a>独觉虽有无漏戒、<a id="a-GO"></a>定、<a id="a-GP"></a>智、<a id="a-GQ"></a>解脱、<a id="a-GR"></a>解脱知见善根，<a id="a-GS"></a>彼等众生皆不得用。<a id="a-GT"></a>如诸菩萨摩诃萨戒、<a id="a-GU"></a>定、<a id="a-GV"></a>智、<a id="a-GW"></a>解脱、<a id="a-GX"></a>解脱知见善根，<a id="a-GY"></a>诸众生等皆当得用。<a id="a-GZ"></a>奢利弗，<a id="a-Ga"></a>是故菩萨摩诃萨应著如是铠甲，<a id="a-Gb"></a>所有戒、<a id="a-Gc"></a>定、<a id="a-Gd"></a>智、<a id="a-Ge"></a>解脱、<a id="a-Gf"></a>解脱知见善根，<a id="a-Gg"></a>彼诸众生皆当得用。<a id="a-Gh"></a>若诸众生不得用者，<a id="a-Gi"></a>我无如是善根戒、<a id="a-Gj"></a>定、<a id="a-Gk"></a>智、<a id="a-Gl"></a>解脱、<a id="a-Gm"></a>解脱知见。</p>
  <p id="aGn">“奢利弗，<a id="a-Go"></a>譬如恒伽大河所流行时，<a id="a-Gp"></a>彼流行处润此大地令其津泽；<a id="a-Gq"></a>又彼流行逼地而去，<a id="a-Gr"></a>凡诸尘土草木叶等，<a id="a-Gs"></a>彼流行时悉摄将去。<a id="a-Gt"></a>如是，<a id="a-Gu"></a>奢利弗，<a id="a-Gv"></a>菩萨摩诃萨于阎浮洲行住坐卧，<a id="a-Gw"></a>如是等处摄诸众生，<a id="a-Gx"></a>令其善根皆得润泽；<a id="a-Gy"></a>又复行住坐卧逼切，<a id="a-Gz"></a>诸无智行、<a id="a-H0"></a>欲嗔痴行及颠倒行，<a id="a-H1"></a>皆摄受已行住坐卧。<a id="a-H2"></a>奢利弗，<a id="a-H3"></a>若发大乘善家子、<a id="a-H4"></a>善家女，<a id="a-H5"></a>闻此上说，<a id="a-H6"></a>虽多懒堕必须发大精进。</p>
  <p id="aH7">“奢利弗，<a id="a-H8"></a>譬如恒伽大河，<a id="a-H9"></a>有处流时作声大声，<a id="a-HA"></a>有处少声有处无声。<a id="a-HB"></a>如是，<a id="a-HC"></a>奢利弗，<a id="a-HD"></a>得无生忍菩萨摩诃萨有处示现出生善根，<a id="a-HE"></a>有处自身示现随顺承事善友，<a id="a-HF"></a>有处自身为他而作善友，<a id="a-HG"></a>随众生器所堪，<a id="a-HH"></a>如是自身示现。<a id="a-HI"></a>奢利弗，<a id="a-HJ"></a>譬如镜轮若未善磨不善净时，<a id="a-HK"></a>见其形像即不善净；<a id="a-HL"></a>若彼镜轮善磨净时，<a id="a-HM"></a>然后分明见其形像。<a id="a-HN"></a>如是，<a id="a-HO"></a>奢利弗，<a id="a-HP"></a>初业菩萨摩诃萨，<a id="a-HQ"></a>如见自善根即承事善友，<a id="a-HR"></a>如承事善友然后增长佛法。<a id="a-HS"></a>奢利弗，<a id="a-HT"></a>譬如恒伽大河增长满时，<a id="a-HU"></a>于其两岸草木枝叶皆漂将去，<a id="a-HV"></a>乃至于四大海。<a id="a-HW"></a>如是，<a id="a-HX"></a>奢利弗，<a id="a-HY"></a>菩萨摩诃萨应著如是铠甲：<a id="a-HZ"></a>‘所有此岸助堕黑事，<a id="a-Ha"></a>行于诸见险道，<a id="a-Hb"></a>我皆将去乃至到无余涅槃界。<a id="a-Hc"></a>’奢利弗，<a id="a-Hd"></a>譬如恒伽大河有时增长多沫，<a id="a-He"></a>于中有多树等，<a id="a-Hf"></a>根茎叶果拔已将去；<a id="a-Hg"></a>于中复有第二大树，<a id="a-Hh"></a>犹生而住。<a id="a-Hi"></a>后时第二年中，<a id="a-Hj"></a>恒伽大河更长过前，<a id="a-Hk"></a>前者大树更及诸木拔已将去。<a id="a-Hl"></a>如是，<a id="a-Hm"></a>奢利弗，<a id="a-Hn"></a>若有善家子、<a id="a-Ho"></a>善家女，<a id="a-Hp"></a>承事善友发阿耨多罗三藐三菩提心已，<a id="a-Hq"></a>而为恶友力故，<a id="a-Hr"></a>以昔业行力故，<a id="a-Hs"></a>受五欲福娱乐受乐皆共随行，<a id="a-Ht"></a>于后必须承事善友，<a id="a-Hu"></a>乃至当得无生法忍。<a id="a-Hv"></a>何以故？<a id="a-Hw"></a>于诸佛所种诸善根终不虚弃，<a id="a-Hx"></a>彼等必当出世作佛，<a id="a-Hy"></a>号遍智者号普见者。</p>
  <p id="aHz">“奢利弗，<a id="a-I0"></a>譬如有时劫烧，<a id="a-I1"></a>彼时三千大千世界皆大炽然，<a id="a-I2"></a>而作光明同一炽然，<a id="a-I3"></a>若烧若坏无墨无影。<a id="a-I4"></a>如是，<a id="a-I5"></a>奢利弗，<a id="a-I6"></a>菩萨摩诃萨应著如是铠甲：<a id="a-I7"></a>‘无一众生可见，<a id="a-I8"></a>于彼众生界中，<a id="a-I9"></a>所有众生皆不知者，<a id="a-IA"></a>我于彼等当令作不退法。<a id="a-IB"></a>’奢利弗，<a id="a-IC"></a>譬如彼大焰聚然时，<a id="a-ID"></a>所有诸毒诸药，<a id="a-IE"></a>彼等皆同被烧。<a id="a-IF"></a>如是，<a id="a-IG"></a>奢利弗，<a id="a-IH"></a>菩萨摩诃萨应著如是铠甲：<a id="a-II"></a>‘若有乘众生、<a id="a-IJ"></a>若无乘众生，<a id="a-IK"></a>我于彼等皆当平等说法。<a id="a-IL"></a>如彼愿、<a id="a-IM"></a>如彼信，<a id="a-IN"></a>彼诸众生种种信行，<a id="a-IO"></a>当速令度不作二相。<a id="a-IP"></a>何以故？<a id="a-IQ"></a>诸法无二不作二相，<a id="a-IR"></a>诸法无我于如不知。<a id="a-IS"></a>’奢利弗，<a id="a-IT"></a>譬如彼大焰聚然时有焰，<a id="a-IU"></a>乃至光音天有焰，<a id="a-IV"></a>不能至尔许远处。<a id="a-IW"></a>如是，<a id="a-IX"></a>奢利弗，<a id="a-IY"></a>同一法界证已，<a id="a-IZ"></a>声闻、<a id="a-Ia"></a>独觉虽平等入，<a id="a-Ib"></a>而于十方世界智慧不转如彼如来阿罗诃三藐三佛陀，<a id="a-Ic"></a>法界证已具无量智。<a id="a-Id"></a>奢利弗，<a id="a-Ie"></a>譬如彼大火聚，<a id="a-If"></a>十方世界不来不去，<a id="a-Ig"></a>而烧三千大千世界，<a id="a-Ih"></a>彼火亦非无因。<a id="a-Ii"></a>如是，<a id="a-Ij"></a>奢利弗，<a id="a-Ik"></a>彼诸佛智，<a id="a-Il"></a>十方世界不来不去亦不共聚。<a id="a-Im"></a>如来阿罗诃三藐三佛陀具足智者，<a id="a-In"></a>如实知十方世界诸众生心行，<a id="a-Io"></a>彼智亦非无因，<a id="a-Ip"></a>最上遍智当如是见。</p>
  <p id="aIq">“奢利弗，<a id="a-Ir"></a>譬如日轮出时，<a id="a-Is"></a>当知蔽诸萤火而作照曜。<a id="a-It"></a>如是，<a id="a-Iu"></a>奢利弗，<a id="a-Iv"></a>初发心菩萨生时长时，<a id="a-Iw"></a>当知蔽诸具足分智声闻、<a id="a-Ix"></a>独觉光明而作照曜。<a id="a-Iy"></a>何以故？<a id="a-Iz"></a>彼作善根回向阿耨多罗三藐三菩提，<a id="a-J0"></a>是故具无边光。<a id="a-J1"></a>奢利弗，<a id="a-J2"></a>譬如日轮出时，<a id="a-J3"></a>当知蔽诸星宿色光而作照曜，<a id="a-J4"></a>诸处星光皆不复见。<a id="a-J5"></a>如是，<a id="a-J6"></a>奢利弗，<a id="a-J7"></a>菩萨摩诃萨从兜率天下时，<a id="a-J8"></a>多有百千俱致那由多诸天来阎浮洲，<a id="a-J9"></a>出如是声，<a id="a-JA"></a>告如是声，<a id="a-JB"></a>说如是声：<a id="a-JC"></a>‘汝诸人辈，<a id="a-JD"></a>此菩萨摩诃萨，<a id="a-JE"></a>今从兜率天宫舍身。<a id="a-JF"></a>’尔时，<a id="a-JG"></a>此阎浮洲所有独觉大智具者，<a id="a-JH"></a>皆闻声已发心向于涅槃。<a id="a-JI"></a>何以故？<a id="a-JJ"></a>最胜福田菩萨摩诃萨，<a id="a-JK"></a>从兜率天下时，<a id="a-JL"></a>有如是自在力，<a id="a-JM"></a>何况生时！<a id="a-JN"></a>何况行七步时！<a id="a-JO"></a>何况初出言时：<a id="a-JP"></a>‘我于世间最大最胜！<a id="a-JQ"></a>我当必尽生老病死！<a id="a-JR"></a>’何况出时！<a id="a-JS"></a>何况至道场时！<a id="a-JT"></a>何况证阿耨多罗三藐三菩提时！<a id="a-JU"></a>是故如来于诸众生，<a id="a-JV"></a>可云最胜、<a id="a-JW"></a>最上、<a id="a-JX"></a>最大、<a id="a-JY"></a>最妙无上无上上。<a id="a-JZ"></a>奢利弗，<a id="a-Ja"></a>见是义故，<a id="a-Jb"></a>善家子、<a id="a-Jc"></a>善家女所作善根，<a id="a-Jd"></a>皆当回向阿耨多罗三藐三菩提。</p>
  <p id="aJe">“奢利弗，<a id="a-Jf"></a>譬如大地所有种子，<a id="a-Jg"></a>彼等芽生有种种名，<a id="a-Jh"></a>同一地尘而有诸相。<a id="a-Ji"></a>如是，<a id="a-Jj"></a>奢利弗，<a id="a-Jk"></a>于一法界证已，<a id="a-Jl"></a>种种界众生出种种名而不破法界。<a id="a-Jm"></a>是故，<a id="a-Jn"></a>奢利弗，<a id="a-Jo"></a>菩萨摩诃萨应著如是铠甲：<a id="a-Jp"></a>‘当于彼时，<a id="a-Jq"></a>我证一法界已，<a id="a-Jr"></a>种种界众生种种名字以智当说。<a id="a-Js"></a>以是若干大智而亦不坏法界，<a id="a-Jt"></a>法界亦不作二，<a id="a-Ju"></a>法界亦无增减可知。<a id="a-Jv"></a>’奢利弗，<a id="a-Jw"></a>见是义故，<a id="a-Jx"></a>菩萨摩诃萨当思如是法行，<a id="a-Jy"></a>虽恒伽河沙数诸佛灭度，<a id="a-Jz"></a>法界亦无增减可知。<a id="a-K0"></a>现在十方世界所有诸佛世尊具无碍智，<a id="a-K1"></a>所有声闻具于少智，<a id="a-K2"></a>法界亦无增减可知。<a id="a-K3"></a>虚空界极法界相应，<a id="a-K4"></a>如是当知。<a id="a-K5"></a>法界为极，<a id="a-K6"></a>佛法相应亦如是知。<a id="a-K7"></a>是故，<a id="a-K8"></a>奢利弗，<a id="a-K9"></a>菩萨摩诃萨，<a id="a-KA"></a>此深法中当以智观觉无我法。</p>
  <p id="aKB">“奢利弗，<a id="a-KC"></a>譬如虚空界无与相似者。<a id="a-KD"></a>如是，<a id="a-KE"></a>奢利弗，<a id="a-KF"></a>法界亦无与相似者。<a id="a-KG"></a>是故，<a id="a-KH"></a>奢利弗，<a id="a-KI"></a>菩萨摩诃萨于此深法当以智观。<a id="a-KJ"></a>奢利弗，<a id="a-KK"></a>譬如有人于大海中取诸滴水，<a id="a-KL"></a>彼皆一味所谓盐味。<a id="a-KM"></a>如是，<a id="a-KN"></a>奢利弗，<a id="a-KO"></a>于一法界出生声闻。<a id="a-KP"></a>何以故？<a id="a-KQ"></a>法界一而无二。<a id="a-KR"></a>是故，<a id="a-KS"></a>奢利弗，<a id="a-KT"></a>菩萨摩诃萨此深法中，<a id="a-KU"></a>深处应当以智分别：<a id="a-KV"></a>于此法中般若波罗蜜当随顺行，<a id="a-KW"></a>非在余处广说譬喻。<a id="a-KX"></a>于无我法，<a id="a-KY"></a>当思、<a id="a-KZ"></a>当观、<a id="a-Ka"></a>当求、<a id="a-Kb"></a>当合、<a id="a-Kc"></a>当生欲心、<a id="a-Kd"></a>当发精进作业用力。<a id="a-Ke"></a>善家子、<a id="a-Kf"></a>善家女，<a id="a-Kg"></a>此深法中当以智观觉无我法。</p>
  <p id="aKh">“奢利弗，<a id="a-Ki"></a>譬如大海有鱼，<a id="a-Kj"></a>身长百踰阇那者，<a id="a-Kk"></a>乃至身长七百踰阇那者。<a id="a-Kl"></a>彼诸鱼身虽复增长七百踰阇那，<a id="a-Km"></a>大海亦无增减可见。<a id="a-Kn"></a>然彼七百踰阇那鱼身死时，<a id="a-Ko"></a>大海亦无增减可见。<a id="a-Kp"></a>如是，<a id="a-Kq"></a>奢利弗，<a id="a-Kr"></a>菩萨摩诃萨当如是学：<a id="a-Ks"></a>‘虽有恒伽河沙数等诸佛世尊灭度，<a id="a-Kt"></a>而法界亦无增减可见。<a id="a-Ku"></a>复有无量声闻灭度，<a id="a-Kv"></a>法界亦无增减可见。<a id="a-Kw"></a>此虽一味谓解脱味，<a id="a-Kx"></a>而诸声闻不能转生是智如诸如来阿罗诃三藐三佛陀。<a id="a-Ky"></a>’</p>
  <p id="aKz">“奢利弗，<a id="a-L0"></a>譬如转轮王有诸宝出，<a id="a-L1"></a>彼等诸宝余处不生，<a id="a-L2"></a>唯于宫内出生诸宝。<a id="a-L3"></a>何以故？<a id="a-L4"></a>彼转轮王昔作转轮王业，<a id="a-L5"></a>以作业故唯于宫内出生诸宝。<a id="a-L6"></a>如是，<a id="a-L7"></a>奢利弗，<a id="a-L8"></a>净心菩萨摩诃萨，<a id="a-L9"></a>净心发阿耨多罗三藐三菩提，<a id="a-LA"></a>若欲施他随其所欲，<a id="a-LB"></a>彼则出生。<a id="a-LC"></a>何以故？<a id="a-LD"></a>以彼先世善净心故。</p>
 </body>
</html>