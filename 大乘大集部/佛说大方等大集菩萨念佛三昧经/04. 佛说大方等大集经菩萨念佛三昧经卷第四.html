<!DOCTYPE html>
<html>
<head>
  <meta charset="utf-8"/>
  <meta name="author" content="达磨笈多/隋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>佛说大方等大集经菩萨念佛三昧经卷第四</title>
</head>
<body>
  <h1 class="head">佛说大方等大集经菩萨念佛三昧经卷第四</h1>
  <h2>神变品之余</h2>
  <p>尔时，阿难复作是念：“彼尊者须菩提，善修无诤行，于一切法已到彼岸，有大威德具足神通，或能为是不思议变。我今应当问其作不？”</p>
  <p>时，彼阿难如是念已，而复白彼须菩提言：“大德，我亲从佛闻如是说：我诸声闻大弟子中解空第一，则须菩提其人也。是不思议大庄严事，将非大德之所作乎？”</p>
  <p>时，须菩提答阿难曰：“阿难，世尊虽说我修无诤空行第一，然是神通非我能作。所以者何？我念一时入于三昧，如此三千大千世界弘广若斯，置一毛端往来旋转如陶家轮。当尔之时，无一众生有惊惧心，亦不觉知己之所处。阿难，我念往昔于如来前，欲作如是大师子吼白言：‘世尊，如此三千大千世界宽广如是，我能以口微气一吹皆令散灭，复令其中所有众生不惊不迫无往来想。’阿难，我于尔时在世尊前，已曾示现如是神通。阿难，我念一时复于佛前作师子吼白言：‘世尊，我今能以如此三千大千世界，其间所有一切众生，皆悉安置一指节端上至有顶，然后还来住于本处，令彼众生寂然无声，不相逼迫无往返想。’</p>
  <p>“阿难，我念一时宴坐三昧，见彼东方现前则有六万诸佛；如是南西北方、四维上下无量无边百千世界，各有六万诸佛世尊，昔所未见今皆见知。阿难，我于彼时住阎浮提，以是定心复发神力，至须弥顶天帝释边，撮取一掬栴檀末香，往彼无量诸世界中，供养向时尔许如来应供等正觉。彼彼世界诸众生等，皆悉明了见我住是阎浮提界，供养承事彼诸世尊，知我是此娑婆世界释迦牟尼如来应供等正觉，声闻大弟子上座须菩提，于空无诤三昧门中最第一者。阿难，我到如是神通彼岸，具足成就神通波罗蜜。</p>
  <p>“阿难，今此众中若天、若人、若梵、若魔、若沙门、婆罗门等，于我所说尚有疑心。彼若能问我师世尊，今在寂定自当证知。”</p>
  <p>尔时，佛神力故，于虚空中出大音声，命阿难曰：“阿难，如是，如是，如上座须菩提向师子吼，汝如是持。”</p>
  <p>时，彼天、人、梵、魔、沙门、婆罗门、阿修罗等，见闻是已身毛皆竖，发希有心得未曾有，作如是言：“甚为希有！实未曾睹如是大事。乃至世尊诸弟子等，尚有如是胜妙神通大威德力，何况诸佛所有三昧神通境界，而可思量，而可宣说？”</p>
  <p>尔时，尊者须菩提，见诸世间天、人、梵、魔、沙门、婆罗门生希有已，为重明此义，以偈颂曰：</p>
  <p>“我住禅定解脱门，　无诤三昧最第一，</p>
  <p>我昔曾于世尊所，　现神通力无有边。</p>
  <p>我转三千世界地，　一切令入毛道中，</p>
  <p>如彼陶轮无穷已，　众生安然不觉往。</p>
  <p>我昔住于如来前，　分散诸山及大地，</p>
  <p>时彼众生无损减，　以住如是神通门。</p>
  <p>我以此界及众生，　皆置掌中入后顶，</p>
  <p>乃至还下彼不觉，　一切咸是斯神通。</p>
  <p>我曾入定观东方，　见彼六万诸世尊，</p>
  <p>南西北方亦如是，　六万如来无有阙。</p>
  <p>又彼四维及上下，　诸佛亦足六十千，</p>
  <p>平等具相金色身，　我以天香而遍散。</p>
  <p>令彼众生悉知见，　各言我有须菩提，</p>
  <p>亦领此界牟尼尊，　声闻禅中最第一。</p>
  <p>我今作此师子吼，　时众若疑当问佛，</p>
  <p>佛放大声诫告曰： 如是阿难汝受持。</p>
  <p>我灭众生及我心，　乃至佛想无遗行，</p>
  <p>无诤空行无伦比，　我实住此三摩提。”</p>
  <h2>弥勒神通品第四</h2>
  <p>尔时，弥勒菩萨作如是念：“今者世尊诸大声闻弟子众辈，有大威德具足神通，各皆自陈师子吼事。如我今者，亦应于此一切世间天、人、梵、魔、沙门、婆罗门诸大众前，少现菩萨神通事耳！”</p>
  <p>时，彼弥勒菩萨如是念已，即告尊者阿难曰：“我念昔曾于晨朝时，著衣持钵诣世尊所，顶礼佛足白言：‘世尊，我今欲入此王舍城如法求食。’言已即行。阿难，我于尔日复如斯念：‘今于谁家初施食者，我要当令是人先住阿耨多罗三藐三菩提，然后方受斯人食也。’阿难，我时念已即入大城次第乞食，至一大姓婆罗门家，于彼门下默然立住。</p>
  <p>“阿难，时彼大姓施婆罗门，知我乞食见我默住，即告我言：‘善来阿逸多！圣者阿逸多！今日何故自屈临此？其有所须，愿取我食。’阿难，我即告彼婆罗门言：‘大婆罗门，汝今若能于阿耨多罗三藐三菩提种善根者，然后乃当受汝施食。’阿难，时婆罗门即答我言：‘仁今若能持此食分遍奉十方恒河沙等一切诸如来应供等正觉者，然后我当发阿耨多罗三藐三菩提心，尽力勤修诸菩萨行。所以者何？我亦先于诸如来所，种彼一切诸善根故。’阿难，我时复语婆罗门言：‘大婆罗门，汝今必能建立斯志，我当受食分布供养恒沙如来阿罗诃三藐三佛陀，无有疑也。’时，婆罗门复语我言：‘圣者阿逸多，但受我食分张奉献恒沙如来，我便发誓亦如誓行。’阿难，我复语彼婆罗门言：‘大婆罗门，汝今审能发如斯誓、如誓行者，我取汝食分散供养恒沙如来。’阿难，彼婆罗门乃至三反要我供养，我亦殷勤令其发心也。</p>
  <p>“阿难，我时如是与婆罗门，反覆周旋相约束已，然后告彼婆罗门言：‘大婆罗门，如汝言者，速将食来，吾当为汝分布供养恒沙世尊。’阿难，时婆罗门闻我言已，便授我食。我既受已，则于其前如弹指顷，分布供养恒沙如来。阿难，我于尔时分布彼食，供养恒沙诸世尊已，然后还彼婆罗门家。阿难，时婆罗门见我如是无碍神通，心生惊怪，身毛皆竖，然后欢喜踊跃无量，即持种种上妙饮食，奉施于我劝我饱食，我时受已自恣食之。彼婆罗门然后方持一切珍宝、一切诸香、一切众华、一切华鬘、一切上妙诸璎珞具，与我相随诣世尊所，恭敬合掌顶礼佛足，即于佛前发阿耨多罗三藐三菩提心，复作是愿：‘其有众生闻我施此抟食善根，皆即住于不退转地。世尊，若我此愿必得成就阿耨多罗三藐三菩提者，以此善根令我未来成菩提时，亦有如是无量无边诸声闻众，皆是清净大阿罗汉如今无异。若我此誓真实不虚者，以是因缘令此三千大千世界一切大地六种震动。’而彼大婆罗门发是愿时，佛神力故，应时此间三千大千世界所有一切大地六种震动。</p>
  <p>“阿难，今此众中若天若人于我此事生疑心者，世尊出时应当咨问。阿难，我今未成阿耨多罗三藐三菩提，已具如是大威德力，到于一切神通彼岸。阿难，我念往昔无量无边阿僧祇劫，有佛世尊号曰燃灯如来应供等正觉，出现世间。我时于彼燃灯佛前，获得如是一切菩萨念佛三昧；得三昧已，诸方所有一切诸佛现说法者，彼诸世尊常现在前。又我得此三昧门已，即于无量无边劫中，以此神通教化无量无边众生，悉令住于阿耨多罗三藐三菩提中，犹如今者王舍城中大婆罗门。阿难，复念往昔于彼莲华上如来应供等正觉所，以一神通教化成熟彼三万亿百千众生，皆令住于阿耨多罗三藐三菩提中。阿难，我又曾于最上不退转行佛世尊所，得一三昧名曰普明；得三昧已，教化成熟六万八千欲界诸天，皆令发于阿耨多罗三藐三菩提心。阿难，当如是知，菩萨摩诃萨一切皆有不可思议大神通力第一彼岸。”</p>
  <p>尔时，弥勒菩萨摩诃萨，为重明此义，而说颂曰：</p>
  <p>“我曾晨朝整衣钵，　请问释师教明行，</p>
  <p>于是顶礼辞如来：‘世尊我今将求食。’</p>
  <p>大师如是诫我曰：‘汝去当念利众生，</p>
  <p>我涅槃后汝成佛，　诸种功德皆圆满。’</p>
  <p>阿难我时如是念：‘未知今往前食所，</p>
  <p>当于谁家初受食？　我应教令住菩提。’</p>
  <p>我行乞食有所遇，　遂逢大姓婆罗门，</p>
  <p>以恭敬心称善来：‘希有远至阿逸多，</p>
  <p>我今自悔仁来晚，　唯愿时坐受我食；</p>
  <p>大士妙法难思议，　我当奉上精美膳。’</p>
  <p>我时语彼婆罗门：‘汝能先发菩提意，</p>
  <p>利益天人大众等，　然后我方受汝食。’</p>
  <p>彼婆罗门复要我：‘汝阿逸多今若能，</p>
  <p>以我此供恒沙尊，　如是我发菩提志。’</p>
  <p>我便许彼婆罗门：‘汝于菩提慎莫退！</p>
  <p>吾以汝供奉诸佛，　终令汝身获大果。’</p>
  <p>时婆罗门更诚誓：‘愿为我奉诸如来，</p>
  <p>诸佛胜尊若受者，　我行菩提无疑惑。’</p>
  <p>彼婆罗门信我言，　发诚至心受我食，</p>
  <p>我持彼供恒沙尊，　令婆罗门须臾见。</p>
  <p>彼既睹我大神通，　或惊或喜增珍膳，</p>
  <p>供养我毕至佛所，　便发无上菩提心。</p>
  <p>时婆罗门发心已，　复广弘誓不思议：</p>
  <p>‘若有菩萨得闻者，　彼于世界速成佛。’</p>
  <p>我昔在佛燃灯前，　得此微妙胜三昧，</p>
  <p>彼名菩萨念诸佛，　能与妙乐难称量。</p>
  <p>昔于燃灯世尊所，　受此胜念三昧时，</p>
  <p>我登得见十方佛，　以彼威德故能睹。</p>
  <p>若人住此三昧中，　能现无边诸神变，</p>
  <p>百僧祇劫诸所作，　皆为利益诸众生。</p>
  <p>我于莲华上佛所，　得三昧故现神通，</p>
  <p>满足七万诸众生，　皆因我住菩提道。</p>
  <p>我又最上如来前，　于彼精勤修梵行，</p>
  <p>所得三昧实端生，　能施深乐难称量。</p>
  <p>我于最上行佛所，　受一三昧名普明，</p>
  <p>月上佛时住胜禅，　迦叶佛前获深定。</p>
  <p>阿难如是大神通，　皆于往昔得成就，</p>
  <p>以此神通自在力，　我所修见诸如来。</p>
  <p>若人欲见诸世尊，　欲转无上妙法轮，</p>
  <p>欲拔众生出苦海，　是人应学斯妙定。”</p>
  <p>尔时，众中梵、魔、沙门、婆罗门、天、人、阿修罗一切世间，得闻弥勒菩萨摩诃萨师子吼时，皆大欢喜，生奇特心，叹未曾有。</p>
  <h2>叹佛妙音胜辩品第五</h2>
  <p>尔时，不空见菩萨摩诃萨，睹诸大众天、人、梵、魔、沙门、婆罗门，诸龙、夜叉、乾闼婆、阿修罗等，得未曾有生奇特心，或时惊怖身毛皆竖，见是事故，一心安详从三昧起已，即告尊者阿难言：“大德，善哉！妙哉！诸佛世尊甚为希有！甚为希有！所以者何？诸如来应供等正觉乃至能有大慈大悲，具足无量诸功德等。阿难，诸如来应供等正觉能证如是阿耨多罗三藐三菩提时，觉一切法无有生故，见一切法无有作故，知一切法不可得故，然后于彼波罗奈城古仙住处鹿苑林中，三转十二行无上妙法轮。而是法轮初未曾见，一切世间若梵、若魔、若天、若人、若沙门、婆罗门，有能如法为斯转者。何等名为三转法轮？云何复称十二行也？所谓此是苦、此是集、此苦灭、此苦灭道，乃至此苦已知、此集已断、此灭已证、此道已修，是为三转。如是三转得名为十二行也。又此为八圣道分是中有无量文字、无量名句、无量言音、无量义趣、无量解释，然说斯义为开示故，为论义故，为分别故，为显示深义故，为易知故，为具足故。”</p>
  <p>时，彼不空见菩萨摩诃萨，复告尊者阿难言：“阿难，是故我言，诸佛世尊甚为希有，诸如来应供等正觉有大慈悲具足功德。诸佛世尊既证得阿耨多罗三藐三菩提已，然后为诸声闻众等，于彼无教法中以教说故，无言法中以言说故，无相法中以相说故，无证得中教令证得彼法。虽无语言可说相貌可得，而诸智者皆已觉悟，诸贤善人亦得证知，诸阿罗汉咸得解脱于彼无始生死中也。复次，阿难，譬如有人持一束草，言欲堰塞恒河大流。于意云何？彼人如是其事可乎？”</p>
  <p>阿难答曰：“不也，大士。何以故？彼人所作世间本无，何论可不？”</p>
  <p>不空见言：“如是，阿难，如来应供等正觉，为诸声闻于无言法更以言宣，无名相中以名相说，其事若此。复次，阿难，譬如有人本无口舌，欲以一音遍诸世界咸得闻知。于意云何？彼人所作其事可乎？”</p>
  <p>阿难答曰：“不也，大士。何以故？彼人所作世间本无，何论可不？”</p>
  <p>不空见言：“如是，阿难，如来应供等正觉，为诸声闻无言说中更以言宣，无名相法以名相说，其事亦尔。复次，阿难，譬如有人手持彩笔书画虚空，望成文字。于意云何？彼人所作可成就乎？”</p>
  <p>阿难答曰：“不也，大士。彼人所作世间亦无，何问成不？”</p>
  <p>不空见言：“如是，阿难，如来应供等正觉，为诸声闻无言法中更以言宣，无名相法以名相说，其事若此。复次，阿难，譬如有人先无手足、咒术伎能，而大唱言：‘我能担负须弥山王。’于意云何？彼人所作其可遂乎？”</p>
  <p>阿难答曰：“不也，大士。是人所作世间既无，何问可不？”</p>
  <p>不空见言：“如是，阿难，如来应供等正觉，为诸声闻无言法中更以言宣，无名相法以名相说，其义亦尔。复次，阿难，亦如有人至大海际，或取一板，或持小筏，或欲身涉，或欲身浮，广施方便发如是言：‘我度大海登陟彼岸。’于意云何？彼人所作为可尔乎？”</p>
  <p>阿难答言：“不也，大士。一切世间本无斯事，何云可不？”</p>
  <p>不空见言：“如是，阿难，如来应供等正觉，为诸声闻无言说中更以言宣，无名相法以名相说，其义若此。”</p>
  <p>尔时，不空见菩萨摩诃萨，为重明此义，以偈颂曰：</p>
  <p>“诸佛大慈难思议，　常以悲光照一切，</p>
  <p>于无量亿那由劫，　正觉如是深法门。</p>
  <p>诸法本性无生处，　因缘集会往来空，</p>
  <p>无上天师虽善宣，　然彼自性常寂灭。</p>
  <p>诸佛正法难称量，　世尊慈爱故宣演，</p>
  <p>能开如是难见法，　利益世间诸天人。</p>
  <p>不可说法难值闻，　十力雄猛能广说，</p>
  <p>显示最上清凉道，　安隐世间天人众。</p>
  <p>世尊巧说无相法，　无师自然能觉知，</p>
  <p>破坏一切诸外道，　凡愚莫知此实际。</p>
  <p>诸佛智海难测量，　宣说法界亦无尽，</p>
  <p>一切声闻同已证，　开示转变不思议。</p>
  <p>如人把草塞恒河，　尊者我谓不为难，</p>
  <p>正觉转彼无生轮，　我持此事难于彼。</p>
  <p>若人手执五色笔，　种种众彩画虚空，</p>
  <p>无语言中置语言，　我持此事难于彼。</p>
  <p>若人无手亦无足，　求负须弥度大海，</p>
  <p>无相法中转相轮，　我谓此事难于彼。</p>
  <p>若人无舌复无口，　一言遍满恒沙界，</p>
  <p>无证法中能令证，　我谓斯事难于彼。”</p>
  <p>尔时，尊者不空见菩萨摩诃萨告阿难言：“尊者，诸佛如来应供等正觉，甚为希有！能于无量阿僧祇劫，觉了通达一切诸法究竟彼岸号佛世尊。然诸如来应供等正觉，随顺众生诸根差别乐欲所应，微妙圆音自然而出，普为宣说种种句门，所谓：若诸众生乐行布施，如来则为赞说檀波罗蜜，彼亦随念‘世尊为我宣说施法’；有诸众生乐修禁戒，如来则为赞说尸波罗蜜，彼复生念‘世尊为我宣说戒法’；有时众生乐行忍辱，如来则为赞说羼提波罗蜜，彼亦生念‘世尊为我宣说忍法’；有时众生乐行精进，如来则为赞说毗梨耶波罗蜜，彼亦生念‘世尊宣说精进’；或时众生乐习禅定，如来则为赞说禅波罗蜜，彼亦生念‘世尊为我宣说禅法’；或时众生乐求智慧，如来则为赞说般若波罗蜜，彼亦生念‘世尊为我宣说智慧’；或时众生乐求解脱，如来则为赞说解脱，彼亦生念‘世尊为我宣说解脱’；或时众生乐修解脱知见，如来则为赞说解脱知见，彼亦生念‘世尊为我宣说解脱知见’；或时众生乐生天者，如来则为赞说生天，彼亦生念‘世尊为我宣说生天’；有诸众生乐修无常，如来则为赞说无常，彼亦生念‘世尊为我宣说无常’；有诸众生乐修苦者，如来则为赞说众苦，彼亦生念‘世尊为我宣说苦法’；有诸众生乐修无我，如来则为赞说无我，彼亦生念‘世尊为我宣无我法’；有诸众生乐修空寂，如来则为赞说空法，彼亦生念‘世尊为我宣说空法’；有诸众生乐修不净，如来则为赞说不净，彼亦生念‘世尊为我宣说不净’；有诸众生乐欲生天，如来则为说生天法，彼亦生念‘世尊为我说生天法’。尊者，乃至有诸众生乐种种法，如来则为说种种法，彼亦生念‘世尊为我说种种法。’”</p>
  <p>尔时，不空见菩萨，欲重明此义，而说偈言：</p>
  <p>“诸佛世尊具圆音，　随众生类自然出，</p>
  <p>彼之意乐所欲闻，　如来随顺说发起：</p>
  <p>或有众生乐布施，　如来则为赞檀度；</p>
  <p>或有众生乐持戒，　如来复为赞尸罗；</p>
  <p>或有众生乐忍辱，　如来则为赞羼提；</p>
  <p>若有众生乐精进，　如来为赞毗梨耶；</p>
  <p>或有众生乐三昧，　如来则为赞禅定；</p>
  <p>若彼众生乐智慧，　如来则为赞般若；</p>
  <p>若彼众生乐解脱，　如来亦为赞解脱；</p>
  <p>若彼众生修无常，　即令闻彼无常法；</p>
  <p>彼若乐闻苦不净，　亦令闻苦不净音；</p>
  <p>彼若乐闻空无我，　不思议音赞空寂；</p>
  <p>彼若乐闻缘觉乘，　世师妙音说缘觉；</p>
  <p>彼或乐闻诸佛乘，　两足尊赞菩提道；</p>
  <p>乃至彼乐生天宫，　音中亦显生天事。</p>
  <p>如是妙音难思议，　随诸类感便应现，</p>
  <p>彼等既闻清净音，　其谁不趣菩提道？”</p>
  <p>尔时，不空见菩萨摩诃萨复告尊者阿难言：“阿难，诸佛世尊殊特希有！如来应供等正觉，能有如是炽然善根。所以者何？诸佛世尊从久远来，乃能供养无量无边过恒沙数诸如来等，又复常行施、忍、精进诸事，所谓捐舍身命头目髓脑，难作能作种种苦行，调伏身心，然后方证阿耨多罗三藐三菩提。证菩提已，则能具足无量辩才为他说法。云何辩才？谓不思议辩才、无上辩才、无胜辩才、无取著辩才、妙解脱辩才、无障碍辩才、善和合辩才、相应辩才、炽盛辩才、无有问辩才、豫知辩才、作相辩才、无作相辩才、静默然辩才、不怯弱辩才、除恚辩才、种种文字庄严辩才、种种词句庄严辩才、义句庄严辩才、甚深句庄严辩才、显现深义辩才、于深示浅易知辩才、无边譬喻辩才、捷疾辩才、善决疑辩才、成就无际辩才、能问辩才、略问广答辩才、利益辩才、无毁辩才、善思量辩才、无謇塞辩才、无耻辱辩才、具足成就离谤辩才、具足成就智人所赞辩才、具足无畏心辩才、具足不狭劣辩才、具足不错文句辩才、具足不忘辩才、具足无失辩才、具足随心说法辩才、具足知他至心为说辩才、具足开发无秽浊辩才、具足庄严音句能说辩才、具足能说过去辩才、具足能说未来辩才、具足能说现在辩才、具足圣者辩才、具足知无生妙知辩才、具足能令一切众生欢喜辩才。”</p>
  <p>尔时，不空见菩萨摩诃萨，重宣此义，而说偈曰：</p>
  <p>“供养最胜尊，　无数无边量，</p>
  <p>能证无上道，　世间大导师。</p>
  <p>广集诸善根，　得彼难思辩，</p>
  <p>无謇复无碍，　无量亦无边。</p>
  <p>和合解脱义，　尊胜无上人，</p>
  <p>善说断疑网，　随问皆能释。</p>
  <p>种种深密教，　及以诸譬喻，</p>
  <p>具足庄严辩，　妙音难可量。</p>
  <p>清净咸相应，　决了法安住，</p>
  <p>不思无能坏，　亦无惧畏心。</p>
  <p>妙音与智俱，　不惊不毁损，</p>
  <p>无错庄严句，　安乐无忘失。</p>
  <p>不惑于诸方，　无滓致心净，</p>
  <p>过去与当来，　现在无挂碍。</p>
  <p>凡圣平等转，　辩才非他生，</p>
  <p>近远同时闻，　佛音说时出。</p>
  <p>海水可知量，　毛滴可知数，</p>
  <p>诸佛大名称，　辩才难得边。</p>
  <p>虚空可尽边，　须弥易称量，</p>
  <p>无上天人师，　辩才深难测。”</p>
</body></html>