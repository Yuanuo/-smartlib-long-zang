<!doctype html>
<html id="z3IBTNKFM" data-ver="880">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">佛说大方等大集经菩萨念佛三昧经卷第四</h1>
  <h2 id="a2">神变品之余</h2>
  <p id="a3">尔时，<a id="a-4"></a>阿难复作是念：<a id="a-5"></a>“彼尊者须菩提，<a id="a-6"></a>善修无诤行，<a id="a-7"></a>于一切法已到彼岸，<a id="a-8"></a>有大威德具足神通，<a id="a-9"></a>或能为是不思议变。<a id="a-A"></a>我今应当问其作不？<a id="a-B"></a>”</p>
  <p id="aC">时，<a id="a-D"></a>彼阿难如是念已，<a id="a-E"></a>而复白彼须菩提言：<a id="a-F"></a>“大德，<a id="a-G"></a>我亲从佛闻如是说：<a id="a-H"></a>我诸声闻大弟子中解空第一，<a id="a-I"></a>则须菩提其人也。<a id="a-J"></a>是不思议大庄严事，<a id="a-K"></a>将非大德之所作乎？<a id="a-L"></a>”</p>
  <p id="aM">时，<a id="a-N"></a>须菩提答阿难曰：<a id="a-O"></a>“阿难，<a id="a-P"></a>世尊虽说我修无诤空行第一，<a id="a-Q"></a>然是神通非我能作。<a id="a-R"></a>所以者何？<a id="a-S"></a>我念一时入于三昧，<a id="a-T"></a>如此三千大千世界弘广若斯，<a id="a-U"></a>置一毛端往来旋转如陶家轮。<a id="a-V"></a>当尔之时，<a id="a-W"></a>无一众生有惊惧心，<a id="a-X"></a>亦不觉知己之所处。<a id="a-Y"></a>阿难，<a id="a-Z"></a>我念往昔于如来前，<a id="a-a"></a>欲作如是大师子吼白言：<a id="a-b"></a>‘世尊，<a id="a-c"></a>如此三千大千世界宽广如是，<a id="a-d"></a>我能以口微气一吹皆令散灭，<a id="a-e"></a>复令其中所有众生不惊不迫无往来想。<a id="a-f"></a>’阿难，<a id="a-g"></a>我于尔时在世尊前，<a id="a-h"></a>已曾示现如是神通。<a id="a-i"></a>阿难，<a id="a-j"></a>我念一时复于佛前作师子吼白言：<a id="a-k"></a>‘世尊，<a id="a-l"></a>我今能以如此三千大千世界，<a id="a-m"></a>其间所有一切众生，<a id="a-n"></a>皆悉安置一指节端上至有顶，<a id="a-o"></a>然后还来住于本处，<a id="a-p"></a>令彼众生寂然无声，<a id="a-q"></a>不相逼迫无往返想。<a id="a-r"></a>’</p>
  <p id="as">“阿难，<a id="a-t"></a>我念一时宴坐三昧，<a id="a-u"></a>见彼东方现前则有六万诸佛；<a id="a-v"></a>如是南西北方、<a id="a-w"></a>四维上下无量无边百千世界，<a id="a-x"></a>各有六万诸佛世尊，<a id="a-y"></a>昔所未见今皆见知。<a id="a-z"></a>阿难，<a id="a-10"></a>我于彼时住阎浮提，<a id="a-11"></a>以是定心复发神力，<a id="a-12"></a>至须弥顶天帝释边，<a id="a-13"></a>撮取一掬栴檀末香，<a id="a-14"></a>往彼无量诸世界中，<a id="a-15"></a>供养向时尔许如来应供等正觉。<a id="a-16"></a>彼彼世界诸众生等，<a id="a-17"></a>皆悉明了见我住是阎浮提界，<a id="a-18"></a>供养承事彼诸世尊，<a id="a-19"></a>知我是此娑婆世界释迦牟尼如来应供等正觉，<a id="a-1A"></a>声闻大弟子上座须菩提，<a id="a-1B"></a>于空无诤三昧门中最第一者。<a id="a-1C"></a>阿难，<a id="a-1D"></a>我到如是神通彼岸，<a id="a-1E"></a>具足成就神通波罗蜜。</p>
  <p id="a1F">“阿难，<a id="a-1G"></a>今此众中若天、<a id="a-1H"></a>若人、<a id="a-1I"></a>若梵、<a id="a-1J"></a>若魔、<a id="a-1K"></a>若沙门、<a id="a-1L"></a>婆罗门等，<a id="a-1M"></a>于我所说尚有疑心。<a id="a-1N"></a>彼若能问我师世尊，<a id="a-1O"></a>今在寂定自当证知。<a id="a-1P"></a>”</p>
  <p id="a1Q">尔时，<a id="a-1R"></a>佛神力故，<a id="a-1S"></a>于虚空中出大音声，<a id="a-1T"></a>命阿难曰：<a id="a-1U"></a>“阿难，<a id="a-1V"></a>如是，<a id="a-1W"></a>如是，<a id="a-1X"></a>如上座须菩提向师子吼，<a id="a-1Y"></a>汝如是持。<a id="a-1Z"></a>”</p>
  <p id="a1a">时，<a id="a-1b"></a>彼天、<a id="a-1c"></a>人、<a id="a-1d"></a>梵、<a id="a-1e"></a>魔、<a id="a-1f"></a>沙门、<a id="a-1g"></a>婆罗门、<a id="a-1h"></a>阿修罗等，<a id="a-1i"></a>见闻是已身毛皆竖，<a id="a-1j"></a>发希有心得未曾有，<a id="a-1k"></a>作如是言：<a id="a-1l"></a>“甚为希有！<a id="a-1m"></a>实未曾睹如是大事。<a id="a-1n"></a>乃至世尊诸弟子等，<a id="a-1o"></a>尚有如是胜妙神通大威德力，<a id="a-1p"></a>何况诸佛所有三昧神通境界，<a id="a-1q"></a>而可思量，<a id="a-1r"></a>而可宣说？<a id="a-1s"></a>”</p>
  <p id="a1t">尔时，<a id="a-1u"></a>尊者须菩提，<a id="a-1v"></a>见诸世间天、<a id="a-1w"></a>人、<a id="a-1x"></a>梵、<a id="a-1y"></a>魔、<a id="a-1z"></a>沙门、<a id="a-20"></a>婆罗门生希有已，<a id="a-21"></a>为重明此义，<a id="a-22"></a>以偈颂曰：</p>
  <p id="a23">“我住禅定解脱门，<a id="a-24"></a>　无诤三昧最第一，</p>
  <p id="a25">我昔曾于世尊所，<a id="a-26"></a>　现神通力无有边。</p>
  <p id="a27">我转三千世界地，<a id="a-28"></a>　一切令入毛道中，</p>
  <p id="a29">如彼陶轮无穷已，<a id="a-2A"></a>　众生安然不觉往。</p>
  <p id="a2B">我昔住于如来前，<a id="a-2C"></a>　分散诸山及大地，</p>
  <p id="a2D">时彼众生无损减，<a id="a-2E"></a>　以住如是神通门。</p>
  <p id="a2F">我以此界及众生，<a id="a-2G"></a>　皆置掌中入后顶，</p>
  <p id="a2H">乃至还下彼不觉，<a id="a-2I"></a>　一切咸是斯神通。</p>
  <p id="a2J">我曾入定观东方，<a id="a-2K"></a>　见彼六万诸世尊，</p>
  <p id="a2L">南西北方亦如是，<a id="a-2M"></a>　六万如来无有阙。</p>
  <p id="a2N">又彼四维及上下，<a id="a-2O"></a>　诸佛亦足六十千，</p>
  <p id="a2P">平等具相金色身，<a id="a-2Q"></a>　我以天香而遍散。</p>
  <p id="a2R">令彼众生悉知见，<a id="a-2S"></a>　各言我有须菩提，</p>
  <p id="a2T">亦领此界牟尼尊，<a id="a-2U"></a>　声闻禅中最第一。</p>
  <p id="a2V">我今作此师子吼，<a id="a-2W"></a>　时众若疑当问佛，</p>
  <p id="a2X">佛放大声诫告曰：<a id="a-2Y"></a> 如是阿难汝受持。</p>
  <p id="a2Z">我灭众生及我心，<a id="a-2a"></a>　乃至佛想无遗行，</p>
  <p id="a2b">无诤空行无伦比，<a id="a-2c"></a>　我实住此三摩提。<a id="a-2d"></a>”</p>
  <p data-pb></p>
  <h2 id="a2e">弥勒神通品第四</h2>
  <p id="a2f">尔时，<a id="a-2g"></a>弥勒菩萨作如是念：<a id="a-2h"></a>“今者世尊诸大声闻弟子众辈，<a id="a-2i"></a>有大威德具足神通，<a id="a-2j"></a>各皆自陈师子吼事。<a id="a-2k"></a>如我今者，<a id="a-2l"></a>亦应于此一切世间天、<a id="a-2m"></a>人、<a id="a-2n"></a>梵、<a id="a-2o"></a>魔、<a id="a-2p"></a>沙门、<a id="a-2q"></a>婆罗门诸大众前，<a id="a-2r"></a>少现菩萨神通事耳！<a id="a-2s"></a>”</p>
  <p id="a2t">时，<a id="a-2u"></a>彼弥勒菩萨如是念已，<a id="a-2v"></a>即告尊者阿难曰：<a id="a-2w"></a>“我念昔曾于晨朝时，<a id="a-2x"></a>著衣持钵诣世尊所，<a id="a-2y"></a>顶礼佛足白言：<a id="a-2z"></a>‘世尊，<a id="a-30"></a>我今欲入此王舍城如法求食。<a id="a-31"></a>’言已即行。<a id="a-32"></a>阿难，<a id="a-33"></a>我于尔日复如斯念：<a id="a-34"></a>‘今于谁家初施食者，<a id="a-35"></a>我要当令是人先住阿耨多罗三藐三菩提，<a id="a-36"></a>然后方受斯人食也。<a id="a-37"></a>’阿难，<a id="a-38"></a>我时念已即入大城次第乞食，<a id="a-39"></a>至一大姓婆罗门家，<a id="a-3A"></a>于彼门下默然立住。</p>
  <p id="a3B">“阿难，<a id="a-3C"></a>时彼大姓施婆罗门，<a id="a-3D"></a>知我乞食见我默住，<a id="a-3E"></a>即告我言：<a id="a-3F"></a>‘善来阿逸多！<a id="a-3G"></a>圣者阿逸多！<a id="a-3H"></a>今日何故自屈临此？<a id="a-3I"></a>其有所须，<a id="a-3J"></a>愿取我食。<a id="a-3K"></a>’阿难，<a id="a-3L"></a>我即告彼婆罗门言：<a id="a-3M"></a>‘大婆罗门，<a id="a-3N"></a>汝今若能于阿耨多罗三藐三菩提种善根者，<a id="a-3O"></a>然后乃当受汝施食。<a id="a-3P"></a>’阿难，<a id="a-3Q"></a>时婆罗门即答我言：<a id="a-3R"></a>‘仁今若能持此食分遍奉十方恒河沙等一切诸如来应供等正觉者，<a id="a-3S"></a>然后我当发阿耨多罗三藐三菩提心，<a id="a-3T"></a>尽力勤修诸菩萨行。<a id="a-3U"></a>所以者何？<a id="a-3V"></a>我亦先于诸如来所，<a id="a-3W"></a>种彼一切诸善根故。<a id="a-3X"></a>’阿难，<a id="a-3Y"></a>我时复语婆罗门言：<a id="a-3Z"></a>‘大婆罗门，<a id="a-3a"></a>汝今必能建立斯志，<a id="a-3b"></a>我当受食分布供养恒沙如来阿罗诃三藐三佛陀，<a id="a-3c"></a>无有疑也。<a id="a-3d"></a>’时，<a id="a-3e"></a>婆罗门复语我言：<a id="a-3f"></a>‘圣者阿逸多，<a id="a-3g"></a>但受我食分张奉献恒沙如来，<a id="a-3h"></a>我便发誓亦如誓行。<a id="a-3i"></a>’阿难，<a id="a-3j"></a>我复语彼婆罗门言：<a id="a-3k"></a>‘大婆罗门，<a id="a-3l"></a>汝今审能发如斯誓、<a id="a-3m"></a>如誓行者，<a id="a-3n"></a>我取汝食分散供养恒沙如来。<a id="a-3o"></a>’阿难，<a id="a-3p"></a>彼婆罗门乃至三反要我供养，<a id="a-3q"></a>我亦殷勤令其发心也。</p>
  <p id="a3r">“阿难，<a id="a-3s"></a>我时如是与婆罗门，<a id="a-3t"></a>反覆周旋相约束已，<a id="a-3u"></a>然后告彼婆罗门言：<a id="a-3v"></a>‘大婆罗门，<a id="a-3w"></a>如汝言者，<a id="a-3x"></a>速将食来，<a id="a-3y"></a>吾当为汝分布供养恒沙世尊。<a id="a-3z"></a>’阿难，<a id="a-40"></a>时婆罗门闻我言已，<a id="a-41"></a>便授我食。<a id="a-42"></a>我既受已，<a id="a-43"></a>则于其前如弹指顷，<a id="a-44"></a>分布供养恒沙如来。<a id="a-45"></a>阿难，<a id="a-46"></a>我于尔时分布彼食，<a id="a-47"></a>供养恒沙诸世尊已，<a id="a-48"></a>然后还彼婆罗门家。<a id="a-49"></a>阿难，<a id="a-4A"></a>时婆罗门见我如是无碍神通，<a id="a-4B"></a>心生惊怪，<a id="a-4C"></a>身毛皆竖，<a id="a-4D"></a>然后欢喜踊跃无量，<a id="a-4E"></a>即持种种上妙饮食，<a id="a-4F"></a>奉施于我劝我饱食，<a id="a-4G"></a>我时受已自恣食之。<a id="a-4H"></a>彼婆罗门然后方持一切珍宝、<a id="a-4I"></a>一切诸香、<a id="a-4J"></a>一切众华、<a id="a-4K"></a>一切华鬘、<a id="a-4L"></a>一切上妙诸璎珞具，<a id="a-4M"></a>与我相随诣世尊所，<a id="a-4N"></a>恭敬合掌顶礼佛足，<a id="a-4O"></a>即于佛前发阿耨多罗三藐三菩提心，<a id="a-4P"></a>复作是愿：<a id="a-4Q"></a>‘其有众生闻我施此抟食善根，<a id="a-4R"></a>皆即住于不退转地。<a id="a-4S"></a>世尊，<a id="a-4T"></a>若我此愿必得成就阿耨多罗三藐三菩提者，<a id="a-4U"></a>以此善根令我未来成菩提时，<a id="a-4V"></a>亦有如是无量无边诸声闻众，<a id="a-4W"></a>皆是清净大阿罗汉如今无异。<a id="a-4X"></a>若我此誓真实不虚者，<a id="a-4Y"></a>以是因缘令此三千大千世界一切大地六种震动。<a id="a-4Z"></a>’而彼大婆罗门发是愿时，<a id="a-4a"></a>佛神力故，<a id="a-4b"></a>应时此间三千大千世界所有一切大地六种震动。</p>
  <p id="a4c">“阿难，<a id="a-4d"></a>今此众中若天若人于我此事生疑心者，<a id="a-4e"></a>世尊出时应当咨问。<a id="a-4f"></a>阿难，<a id="a-4g"></a>我今未成阿耨多罗三藐三菩提，<a id="a-4h"></a>已具如是大威德力，<a id="a-4i"></a>到于一切神通彼岸。<a id="a-4j"></a>阿难，<a id="a-4k"></a>我念往昔无量无边阿僧祇劫，<a id="a-4l"></a>有佛世尊号曰燃灯如来应供等正觉，<a id="a-4m"></a>出现世间。<a id="a-4n"></a>我时于彼燃灯佛前，<a id="a-4o"></a>获得如是一切菩萨念佛三昧；<a id="a-4p"></a>得三昧已，<a id="a-4q"></a>诸方所有一切诸佛现说法者，<a id="a-4r"></a>彼诸世尊常现在前。<a id="a-4s"></a>又我得此三昧门已，<a id="a-4t"></a>即于无量无边劫中，<a id="a-4u"></a>以此神通教化无量无边众生，<a id="a-4v"></a>悉令住于阿耨多罗三藐三菩提中，<a id="a-4w"></a>犹如今者王舍城中大婆罗门。<a id="a-4x"></a>阿难，<a id="a-4y"></a>复念往昔于彼莲华上如来应供等正觉所，<a id="a-4z"></a>以一神通教化成熟彼三万亿百千众生，<a id="a-50"></a>皆令住于阿耨多罗三藐三菩提中。<a id="a-51"></a>阿难，<a id="a-52"></a>我又曾于最上不退转行佛世尊所，<a id="a-53"></a>得一三昧名曰普明；<a id="a-54"></a>得三昧已，<a id="a-55"></a>教化成熟六万八千欲界诸天，<a id="a-56"></a>皆令发于阿耨多罗三藐三菩提心。<a id="a-57"></a>阿难，<a id="a-58"></a>当如是知，<a id="a-59"></a>菩萨摩诃萨一切皆有不可思议大神通力第一彼岸。<a id="a-5A"></a>”</p>
  <p id="a5B">尔时，<a id="a-5C"></a>弥勒菩萨摩诃萨，<a id="a-5D"></a>为重明此义，<a id="a-5E"></a>而说颂曰：</p>
  <p id="a5F">“我曾晨朝整衣钵，<a id="a-5G"></a>　请问释师教明行，</p>
  <p id="a5H">于是顶礼辞如来：<a id="a-5I"></a>‘世尊我今将求食。<a id="a-5J"></a>’</p>
  <p id="a5K">大师如是诫我曰：<a id="a-5L"></a>‘汝去当念利众生，</p>
  <p id="a5M">我涅槃后汝成佛，<a id="a-5N"></a>　诸种功德皆圆满。<a id="a-5O"></a>’</p>
  <p id="a5P">阿难我时如是念：<a id="a-5Q"></a>‘未知今往前食所，</p>
  <p id="a5R">当于谁家初受食？<a id="a-5S"></a>　我应教令住菩提。<a id="a-5T"></a>’</p>
  <p id="a5U">我行乞食有所遇，<a id="a-5V"></a>　遂逢大姓婆罗门，</p>
  <p id="a5W">以恭敬心称善来：<a id="a-5X"></a>‘希有远至阿逸多，</p>
  <p id="a5Y">我今自悔仁来晚，<a id="a-5Z"></a>　唯愿时坐受我食；</p>
  <p id="a5a">大士妙法难思议，<a id="a-5b"></a>　我当奉上精美膳。<a id="a-5c"></a>’</p>
  <p id="a5d">我时语彼婆罗门：<a id="a-5e"></a>‘汝能先发菩提意，</p>
  <p id="a5f">利益天人大众等，<a id="a-5g"></a>　然后我方受汝食。<a id="a-5h"></a>’</p>
  <p id="a5i">彼婆罗门复要我：<a id="a-5j"></a>‘汝阿逸多今若能，</p>
  <p id="a5k">以我此供恒沙尊，<a id="a-5l"></a>　如是我发菩提志。<a id="a-5m"></a>’</p>
  <p id="a5n">我便许彼婆罗门：<a id="a-5o"></a>‘汝于菩提慎莫退！</p>
  <p id="a5p">吾以汝供奉诸佛，<a id="a-5q"></a>　终令汝身获大果。<a id="a-5r"></a>’</p>
  <p id="a5s">时婆罗门更诚誓：<a id="a-5t"></a>‘愿为我奉诸如来，</p>
  <p id="a5u">诸佛胜尊若受者，<a id="a-5v"></a>　我行菩提无疑惑。<a id="a-5w"></a>’</p>
  <p id="a5x">彼婆罗门信我言，<a id="a-5y"></a>　发诚至心受我食，</p>
  <p id="a5z">我持彼供恒沙尊，<a id="a-60"></a>　令婆罗门须臾见。</p>
  <p id="a61">彼既睹我大神通，<a id="a-62"></a>　或惊或喜增珍膳，</p>
  <p id="a63">供养我毕至佛所，<a id="a-64"></a>　便发无上菩提心。</p>
  <p id="a65">时婆罗门发心已，<a id="a-66"></a>　复广弘誓不思议：</p>
  <p id="a67">‘若有菩萨得闻者，<a id="a-68"></a>　彼于世界速成佛。<a id="a-69"></a>’</p>
  <p id="a6A">我昔在佛燃灯前，<a id="a-6B"></a>　得此微妙胜三昧，</p>
  <p id="a6C">彼名菩萨念诸佛，<a id="a-6D"></a>　能与妙乐难称量。</p>
  <p id="a6E">昔于燃灯世尊所，<a id="a-6F"></a>　受此胜念三昧时，</p>
  <p id="a6G">我登得见十方佛，<a id="a-6H"></a>　以彼威德故能睹。</p>
  <p id="a6I">若人住此三昧中，<a id="a-6J"></a>　能现无边诸神变，</p>
  <p id="a6K">百僧祇劫诸所作，<a id="a-6L"></a>　皆为利益诸众生。</p>
  <p id="a6M">我于莲华上佛所，<a id="a-6N"></a>　得三昧故现神通，</p>
  <p id="a6O">满足七万诸众生，<a id="a-6P"></a>　皆因我住菩提道。</p>
  <p id="a6Q">我又最上如来前，<a id="a-6R"></a>　于彼精勤修梵行，</p>
  <p id="a6S">所得三昧实端生，<a id="a-6T"></a>　能施深乐难称量。</p>
  <p id="a6U">我于最上行佛所，<a id="a-6V"></a>　受一三昧名普明，</p>
  <p id="a6W">月上佛时住胜禅，<a id="a-6X"></a>　迦葉佛前获深定。</p>
  <p id="a6Y">阿难如是大神通，<a id="a-6Z"></a>　皆于往昔得成就，</p>
  <p id="a6a">以此神通自在力，<a id="a-6b"></a>　我所修见诸如来。</p>
  <p id="a6c">若人欲见诸世尊，<a id="a-6d"></a>　欲转无上妙法轮，</p>
  <p id="a6e">欲拔众生出苦海，<a id="a-6f"></a>　是人应学斯妙定。<a id="a-6g"></a>”</p>
  <p id="a6h">尔时，<a id="a-6i"></a>众中梵、<a id="a-6j"></a>魔、<a id="a-6k"></a>沙门、<a id="a-6l"></a>婆罗门、<a id="a-6m"></a>天、<a id="a-6n"></a>人、<a id="a-6o"></a>阿修罗一切世间，<a id="a-6p"></a>得闻弥勒菩萨摩诃萨师子吼时，<a id="a-6q"></a>皆大欢喜，<a id="a-6r"></a>生奇特心，<a id="a-6s"></a>叹未曾有。</p>
  <p data-pb></p>
  <h2 id="a6t">叹佛妙音胜辩品第五</h2>
  <p id="a6u">尔时，<a id="a-6v"></a>不空见菩萨摩诃萨，<a id="a-6w"></a>睹诸大众天、<a id="a-6x"></a>人、<a id="a-6y"></a>梵、<a id="a-6z"></a>魔、<a id="a-70"></a>沙门、<a id="a-71"></a>婆罗门，<a id="a-72"></a>诸龙、<a id="a-73"></a>夜叉、<a id="a-74"></a>乾闼婆、<a id="a-75"></a>阿修罗等，<a id="a-76"></a>得未曾有生奇特心，<a id="a-77"></a>或时惊怖身毛皆竖，<a id="a-78"></a>见是事故，<a id="a-79"></a>一心安详从三昧起已，<a id="a-7A"></a>即告尊者阿难言：<a id="a-7B"></a>“大德，<a id="a-7C"></a>善哉！<a id="a-7D"></a>妙哉！<a id="a-7E"></a>诸佛世尊甚为希有！<a id="a-7F"></a>甚为希有！<a id="a-7G"></a>所以者何？<a id="a-7H"></a>诸如来应供等正觉乃至能有大慈大悲，<a id="a-7I"></a>具足无量诸功德等。<a id="a-7J"></a>阿难，<a id="a-7K"></a>诸如来应供等正觉能证如是阿耨多罗三藐三菩提时，<a id="a-7L"></a>觉一切法无有生故，<a id="a-7M"></a>见一切法无有作故，<a id="a-7N"></a>知一切法不可得故，<a id="a-7O"></a>然后于彼波罗奈城古仙住处鹿苑林中，<a id="a-7P"></a>三转十二行无上妙法轮。<a id="a-7Q"></a>而是法轮初未曾见，<a id="a-7R"></a>一切世间若梵、<a id="a-7S"></a>若魔、<a id="a-7T"></a>若天、<a id="a-7U"></a>若人、<a id="a-7V"></a>若沙门、<a id="a-7W"></a>婆罗门，<a id="a-7X"></a>有能如法为斯转者。<a id="a-7Y"></a>何等名为三转法轮？<a id="a-7Z"></a>云何复称十二行也？<a id="a-7a"></a>所谓此是苦、<a id="a-7b"></a>此是集、<a id="a-7c"></a>此苦灭、<a id="a-7d"></a>此苦灭道，<a id="a-7e"></a>乃至此苦已知、<a id="a-7f"></a>此集已断、<a id="a-7g"></a>此灭已证、<a id="a-7h"></a>此道已修，<a id="a-7i"></a>是为三转。<a id="a-7j"></a>如是三转得名为十二行也。<a id="a-7k"></a>又此为八圣道分是中有无量文字、<a id="a-7l"></a>无量名句、<a id="a-7m"></a>无量言音、<a id="a-7n"></a>无量义趣、<a id="a-7o"></a>无量解释，<a id="a-7p"></a>然说斯义为开示故，<a id="a-7q"></a>为论义故，<a id="a-7r"></a>为分别故，<a id="a-7s"></a>为显示深义故，<a id="a-7t"></a>为易知故，<a id="a-7u"></a>为具足故。<a id="a-7v"></a>”</p>
  <p id="a7w">时，<a id="a-7x"></a>彼不空见菩萨摩诃萨，<a id="a-7y"></a>复告尊者阿难言：<a id="a-7z"></a>“阿难，<a id="a-80"></a>是故我言，<a id="a-81"></a>诸佛世尊甚为希有，<a id="a-82"></a>诸如来应供等正觉有大慈悲具足功德。<a id="a-83"></a>诸佛世尊既证得阿耨多罗三藐三菩提已，<a id="a-84"></a>然后为诸声闻众等，<a id="a-85"></a>于彼无教法中以教说故，<a id="a-86"></a>无言法中以言说故，<a id="a-87"></a>无相法中以相说故，<a id="a-88"></a>无证得中教令证得彼法。<a id="a-89"></a>虽无语言可说相貌可得，<a id="a-8A"></a>而诸智者皆已觉悟，<a id="a-8B"></a>诸贤善人亦得证知，<a id="a-8C"></a>诸阿罗汉咸得解脱于彼无始生死中也。<a id="a-8D"></a>复次，<a id="a-8E"></a>阿难，<a id="a-8F"></a>譬如有人持一束草，<a id="a-8G"></a>言欲堰塞恒河大流。<a id="a-8H"></a>于意云何？<a id="a-8I"></a>彼人如是其事可乎？<a id="a-8J"></a>”</p>
  <p id="a8K">阿难答曰：<a id="a-8L"></a>“不也，<a id="a-8M"></a>大士。<a id="a-8N"></a>何以故？<a id="a-8O"></a>彼人所作世间本无，<a id="a-8P"></a>何论可不？<a id="a-8Q"></a>”</p>
  <p id="a8R">不空见言：<a id="a-8S"></a>“如是，<a id="a-8T"></a>阿难，<a id="a-8U"></a>如来应供等正觉，<a id="a-8V"></a>为诸声闻于无言法更以言宣，<a id="a-8W"></a>无名相中以名相说，<a id="a-8X"></a>其事若此。<a id="a-8Y"></a>复次，<a id="a-8Z"></a>阿难，<a id="a-8a"></a>譬如有人本无口舌，<a id="a-8b"></a>欲以一音遍诸世界咸得闻知。<a id="a-8c"></a>于意云何？<a id="a-8d"></a>彼人所作其事可乎？<a id="a-8e"></a>”</p>
  <p id="a8f">阿难答曰：<a id="a-8g"></a>“不也，<a id="a-8h"></a>大士。<a id="a-8i"></a>何以故？<a id="a-8j"></a>彼人所作世间本无，<a id="a-8k"></a>何论可不？<a id="a-8l"></a>”</p>
  <p id="a8m">不空见言：<a id="a-8n"></a>“如是，<a id="a-8o"></a>阿难，<a id="a-8p"></a>如来应供等正觉，<a id="a-8q"></a>为诸声闻无言说中更以言宣，<a id="a-8r"></a>无名相法以名相说，<a id="a-8s"></a>其事亦尔。<a id="a-8t"></a>复次，<a id="a-8u"></a>阿难，<a id="a-8v"></a>譬如有人手持彩笔书画虚空，<a id="a-8w"></a>望成文字。<a id="a-8x"></a>于意云何？<a id="a-8y"></a>彼人所作可成就乎？<a id="a-8z"></a>”</p>
  <p id="a90">阿难答曰：<a id="a-91"></a>“不也，<a id="a-92"></a>大士。<a id="a-93"></a>彼人所作世间亦无，<a id="a-94"></a>何问成不？<a id="a-95"></a>”</p>
  <p id="a96">不空见言：<a id="a-97"></a>“如是，<a id="a-98"></a>阿难，<a id="a-99"></a>如来应供等正觉，<a id="a-9A"></a>为诸声闻无言法中更以言宣，<a id="a-9B"></a>无名相法以名相说，<a id="a-9C"></a>其事若此。<a id="a-9D"></a>复次，<a id="a-9E"></a>阿难，<a id="a-9F"></a>譬如有人先无手足、<a id="a-9G"></a>咒术伎能，<a id="a-9H"></a>而大唱言：<a id="a-9I"></a>‘我能担负须弥山王。<a id="a-9J"></a>’于意云何？<a id="a-9K"></a>彼人所作其可遂乎？<a id="a-9L"></a>”</p>
  <p id="a9M">阿难答曰：<a id="a-9N"></a>“不也，<a id="a-9O"></a>大士。<a id="a-9P"></a>是人所作世间既无，<a id="a-9Q"></a>何问可不？<a id="a-9R"></a>”</p>
  <p id="a9S">不空见言：<a id="a-9T"></a>“如是，<a id="a-9U"></a>阿难，<a id="a-9V"></a>如来应供等正觉，<a id="a-9W"></a>为诸声闻无言法中更以言宣，<a id="a-9X"></a>无名相法以名相说，<a id="a-9Y"></a>其义亦尔。<a id="a-9Z"></a>复次，<a id="a-9a"></a>阿难，<a id="a-9b"></a>亦如有人至大海际，<a id="a-9c"></a>或取一板，<a id="a-9d"></a>或持小筏，<a id="a-9e"></a>或欲身涉，<a id="a-9f"></a>或欲身浮，<a id="a-9g"></a>广施方便发如是言：<a id="a-9h"></a>‘我度大海登陟彼岸。<a id="a-9i"></a>’于意云何？<a id="a-9j"></a>彼人所作为可尔乎？<a id="a-9k"></a>”</p>
  <p id="a9l">阿难答言：<a id="a-9m"></a>“不也，<a id="a-9n"></a>大士。<a id="a-9o"></a>一切世间本无斯事，<a id="a-9p"></a>何云可不？<a id="a-9q"></a>”</p>
  <p id="a9r">不空见言：<a id="a-9s"></a>“如是，<a id="a-9t"></a>阿难，<a id="a-9u"></a>如来应供等正觉，<a id="a-9v"></a>为诸声闻无言说中更以言宣，<a id="a-9w"></a>无名相法以名相说，<a id="a-9x"></a>其义若此。<a id="a-9y"></a>”</p>
  <p id="a9z">尔时，<a id="a-A0"></a>不空见菩萨摩诃萨，<a id="a-A1"></a>为重明此义，<a id="a-A2"></a>以偈颂曰：</p>
  <p id="aA3">“诸佛大慈难思议，<a id="a-A4"></a>　常以悲光照一切，</p>
  <p id="aA5">于无量亿那由劫，<a id="a-A6"></a>　正觉如是深法门。</p>
  <p id="aA7">诸法本性无生处，<a id="a-A8"></a>　因缘集会往来空，</p>
  <p id="aA9">无上天师虽善宣，<a id="a-AA"></a>　然彼自性常寂灭。</p>
  <p id="aAB">诸佛正法难称量，<a id="a-AC"></a>　世尊慈爱故宣演，</p>
  <p id="aAD">能开如是难见法，<a id="a-AE"></a>　利益世间诸天人。</p>
  <p id="aAF">不可说法难值闻，<a id="a-AG"></a>　十力雄猛能广说，</p>
  <p id="aAH">显示最上清凉道，<a id="a-AI"></a>　安隐世间天人众。</p>
  <p id="aAJ">世尊巧说无相法，<a id="a-AK"></a>　无师自然能觉知，</p>
  <p id="aAL">破坏一切诸外道，<a id="a-AM"></a>　凡愚莫知此实际。</p>
  <p id="aAN">诸佛智海难测量，<a id="a-AO"></a>　宣说法界亦无尽，</p>
  <p id="aAP">一切声闻同已证，<a id="a-AQ"></a>　开示转变不思议。</p>
  <p id="aAR">如人把草塞恒河，<a id="a-AS"></a>　尊者我谓不为难，</p>
  <p id="aAT">正觉转彼无生轮，<a id="a-AU"></a>　我持此事难于彼。</p>
  <p id="aAV">若人手执五色笔，<a id="a-AW"></a>　种种众彩画虚空，</p>
  <p id="aAX">无语言中置语言，<a id="a-AY"></a>　我持此事难于彼。</p>
  <p id="aAZ">若人无手亦无足，<a id="a-Aa"></a>　求负须弥度大海，</p>
  <p id="aAb">无相法中转相轮，<a id="a-Ac"></a>　我谓此事难于彼。</p>
  <p id="aAd">若人无舌复无口，<a id="a-Ae"></a>　一言遍满恒沙界，</p>
  <p id="aAf">无证法中能令证，<a id="a-Ag"></a>　我谓斯事难于彼。<a id="a-Ah"></a>”</p>
  <p id="aAi">尔时，<a id="a-Aj"></a>尊者不空见菩萨摩诃萨告阿难言：<a id="a-Ak"></a>“尊者，<a id="a-Al"></a>诸佛如来应供等正觉，<a id="a-Am"></a>甚为希有！<a id="a-An"></a>能于无量阿僧祇劫，<a id="a-Ao"></a>觉了通达一切诸法究竟彼岸号佛世尊。<a id="a-Ap"></a>然诸如来应供等正觉，<a id="a-Aq"></a>随顺众生诸根差别乐欲所应，<a id="a-Ar"></a>微妙圆音自然而出，<a id="a-As"></a>普为宣说种种句门，<a id="a-At"></a>所谓：<a id="a-Au"></a>若诸众生乐行布施，<a id="a-Av"></a>如来则为赞说檀波罗蜜，<a id="a-Aw"></a>彼亦随念‘世尊为我宣说施法’；<a id="a-Ax"></a>有诸众生乐修禁戒，<a id="a-Ay"></a>如来则为赞说尸波罗蜜，<a id="a-Az"></a>彼复生念‘世尊为我宣说戒法’；<a id="a-B0"></a>有时众生乐行忍辱，<a id="a-B1"></a>如来则为赞说羼提波罗蜜，<a id="a-B2"></a>彼亦生念‘世尊为我宣说忍法’；<a id="a-B3"></a>有时众生乐行精进，<a id="a-B4"></a>如来则为赞说毗梨耶波罗蜜，<a id="a-B5"></a>彼亦生念‘世尊宣说精进’；<a id="a-B6"></a>或时众生乐习禅定，<a id="a-B7"></a>如来则为赞说禅波罗蜜，<a id="a-B8"></a>彼亦生念‘世尊为我宣说禅法’；<a id="a-B9"></a>或时众生乐求智慧，<a id="a-BA"></a>如来则为赞说般若波罗蜜，<a id="a-BB"></a>彼亦生念‘世尊为我宣说智慧’；<a id="a-BC"></a>或时众生乐求解脱，<a id="a-BD"></a>如来则为赞说解脱，<a id="a-BE"></a>彼亦生念‘世尊为我宣说解脱’；<a id="a-BF"></a>或时众生乐修解脱知见，<a id="a-BG"></a>如来则为赞说解脱知见，<a id="a-BH"></a>彼亦生念‘世尊为我宣说解脱知见’；<a id="a-BI"></a>或时众生乐生天者，<a id="a-BJ"></a>如来则为赞说生天，<a id="a-BK"></a>彼亦生念‘世尊为我宣说生天’；<a id="a-BL"></a>有诸众生乐修无常，<a id="a-BM"></a>如来则为赞说无常，<a id="a-BN"></a>彼亦生念‘世尊为我宣说无常’；<a id="a-BO"></a>有诸众生乐修苦者，<a id="a-BP"></a>如来则为赞说众苦，<a id="a-BQ"></a>彼亦生念‘世尊为我宣说苦法’；<a id="a-BR"></a>有诸众生乐修无我，<a id="a-BS"></a>如来则为赞说无我，<a id="a-BT"></a>彼亦生念‘世尊为我宣无我法’；<a id="a-BU"></a>有诸众生乐修空寂，<a id="a-BV"></a>如来则为赞说空法，<a id="a-BW"></a>彼亦生念‘世尊为我宣说空法’；<a id="a-BX"></a>有诸众生乐修不净，<a id="a-BY"></a>如来则为赞说不净，<a id="a-BZ"></a>彼亦生念‘世尊为我宣说不净’；<a id="a-Ba"></a>有诸众生乐欲生天，<a id="a-Bb"></a>如来则为说生天法，<a id="a-Bc"></a>彼亦生念‘世尊为我说生天法’。<a id="a-Bd"></a>尊者，<a id="a-Be"></a>乃至有诸众生乐种种法，<a id="a-Bf"></a>如来则为说种种法，<a id="a-Bg"></a>彼亦生念‘世尊为我说种种法。<a id="a-Bh"></a>’”</p>
  <p id="aBi">尔时，<a id="a-Bj"></a>不空见菩萨，<a id="a-Bk"></a>欲重明此义，<a id="a-Bl"></a>而说偈言：</p>
  <p id="aBm">“诸佛世尊具圆音，<a id="a-Bn"></a>　随众生类自然出，</p>
  <p id="aBo">彼之意乐所欲闻，<a id="a-Bp"></a>　如来随顺说发起：</p>
  <p id="aBq">或有众生乐布施，<a id="a-Br"></a>　如来则为赞檀度；</p>
  <p id="aBs">或有众生乐持戒，<a id="a-Bt"></a>　如来复为赞尸罗；</p>
  <p id="aBu">或有众生乐忍辱，<a id="a-Bv"></a>　如来则为赞羼提；</p>
  <p id="aBw">若有众生乐精进，<a id="a-Bx"></a>　如来为赞毗梨耶；</p>
  <p id="aBy">或有众生乐三昧，<a id="a-Bz"></a>　如来则为赞禅定；</p>
  <p id="aC0">若彼众生乐智慧，<a id="a-C1"></a>　如来则为赞般若；</p>
  <p id="aC2">若彼众生乐解脱，<a id="a-C3"></a>　如来亦为赞解脱；</p>
  <p id="aC4">若彼众生修无常，<a id="a-C5"></a>　即令闻彼无常法；</p>
  <p id="aC6">彼若乐闻苦不净，<a id="a-C7"></a>　亦令闻苦不净音；</p>
  <p id="aC8">彼若乐闻空无我，<a id="a-C9"></a>　不思议音赞空寂；</p>
  <p id="aCA">彼若乐闻缘觉乘，<a id="a-CB"></a>　世师妙音说缘觉；</p>
  <p id="aCC">彼或乐闻诸佛乘，<a id="a-CD"></a>　两足尊赞菩提道；</p>
  <p id="aCE">乃至彼乐生天宫，<a id="a-CF"></a>　音中亦显生天事。</p>
  <p id="aCG">如是妙音难思议，<a id="a-CH"></a>　随诸类感便应现，</p>
  <p id="aCI">彼等既闻清净音，<a id="a-CJ"></a>　其谁不趣菩提道？<a id="a-CK"></a>”</p>
  <p id="aCL">尔时，<a id="a-CM"></a>不空见菩萨摩诃萨复告尊者阿难言：<a id="a-CN"></a>“阿难，<a id="a-CO"></a>诸佛世尊殊特希有！<a id="a-CP"></a>如来应供等正觉，<a id="a-CQ"></a>能有如是炽然善根。<a id="a-CR"></a>所以者何？<a id="a-CS"></a>诸佛世尊从久远来，<a id="a-CT"></a>乃能供养无量无边过恒沙数诸如来等，<a id="a-CU"></a>又复常行施、<a id="a-CV"></a>忍、<a id="a-CW"></a>精进诸事，<a id="a-CX"></a>所谓捐舍身命头目髓脑，<a id="a-CY"></a>难作能作种种苦行，<a id="a-CZ"></a>调伏身心，<a id="a-Ca"></a>然后方证阿耨多罗三藐三菩提。<a id="a-Cb"></a>证菩提已，<a id="a-Cc"></a>则能具足无量辩才为他说法。<a id="a-Cd"></a>云何辩才？<a id="a-Ce"></a>谓不思议辩才、<a id="a-Cf"></a>无上辩才、<a id="a-Cg"></a>无胜辩才、<a id="a-Ch"></a>无取著辩才、<a id="a-Ci"></a>妙解脱辩才、<a id="a-Cj"></a>无障碍辩才、<a id="a-Ck"></a>善和合辩才、<a id="a-Cl"></a>相应辩才、<a id="a-Cm"></a>炽盛辩才、<a id="a-Cn"></a>无有问辩才、<a id="a-Co"></a>豫知辩才、<a id="a-Cp"></a>作相辩才、<a id="a-Cq"></a>无作相辩才、<a id="a-Cr"></a>静默然辩才、<a id="a-Cs"></a>不怯弱辩才、<a id="a-Ct"></a>除恚辩才、<a id="a-Cu"></a>种种文字庄严辩才、<a id="a-Cv"></a>种种词句庄严辩才、<a id="a-Cw"></a>义句庄严辩才、<a id="a-Cx"></a>甚深句庄严辩才、<a id="a-Cy"></a>显现深义辩才、<a id="a-Cz"></a>于深示浅易知辩才、<a id="a-D0"></a>无边譬喻辩才、<a id="a-D1"></a>捷疾辩才、<a id="a-D2"></a>善决疑辩才、<a id="a-D3"></a>成就无际辩才、<a id="a-D4"></a>能问辩才、<a id="a-D5"></a>略问广答辩才、<a id="a-D6"></a>利益辩才、<a id="a-D7"></a>无毁辩才、<a id="a-D8"></a>善思量辩才、<a id="a-D9"></a>无謇塞辩才、<a id="a-DA"></a>无耻辱辩才、<a id="a-DB"></a>具足成就离谤辩才、<a id="a-DC"></a>具足成就智人所赞辩才、<a id="a-DD"></a>具足无畏心辩才、<a id="a-DE"></a>具足不狭劣辩才、<a id="a-DF"></a>具足不错文句辩才、<a id="a-DG"></a>具足不忘辩才、<a id="a-DH"></a>具足无失辩才、<a id="a-DI"></a>具足随心说法辩才、<a id="a-DJ"></a>具足知他至心为说辩才、<a id="a-DK"></a>具足开发无秽浊辩才、<a id="a-DL"></a>具足庄严音句能说辩才、<a id="a-DM"></a>具足能说过去辩才、<a id="a-DN"></a>具足能说未来辩才、<a id="a-DO"></a>具足能说现在辩才、<a id="a-DP"></a>具足圣者辩才、<a id="a-DQ"></a>具足知无生妙知辩才、<a id="a-DR"></a>具足能令一切众生欢喜辩才。<a id="a-DS"></a>”</p>
  <p id="aDT">尔时，<a id="a-DU"></a>不空见菩萨摩诃萨，<a id="a-DV"></a>重宣此义，<a id="a-DW"></a>而说偈曰：</p>
  <p id="aDX">“供养最胜尊，<a id="a-DY"></a>　无数无边量，</p>
  <p id="aDZ">能证无上道，<a id="a-Da"></a>　世间大导师。</p>
  <p id="aDb">广集诸善根，<a id="a-Dc"></a>　得彼难思辩，</p>
  <p id="aDd">无謇复无碍，<a id="a-De"></a>　无量亦无边。</p>
  <p id="aDf">和合解脱义，<a id="a-Dg"></a>　尊胜无上人，</p>
  <p id="aDh">善说断疑网，<a id="a-Di"></a>　随问皆能释。</p>
  <p id="aDj">种种深密教，<a id="a-Dk"></a>　及以诸譬喻，</p>
  <p id="aDl">具足庄严辩，<a id="a-Dm"></a>　妙音难可量。</p>
  <p id="aDn">清净咸相应，<a id="a-Do"></a>　决了法安住，</p>
  <p id="aDp">不思无能坏，<a id="a-Dq"></a>　亦无惧畏心。</p>
  <p id="aDr">妙音与智俱，<a id="a-Ds"></a>　不惊不毁损，</p>
  <p id="aDt">无错庄严句，<a id="a-Du"></a>　安乐无忘失。</p>
  <p id="aDv">不惑于诸方，<a id="a-Dw"></a>　无滓致心净，</p>
  <p id="aDx">过去与当来，<a id="a-Dy"></a>　现在无挂碍。</p>
  <p id="aDz">凡圣平等转，<a id="a-E0"></a>　辩才非他生，</p>
  <p id="aE1">近远同时闻，<a id="a-E2"></a>　佛音说时出。</p>
  <p id="aE3">海水可知量，<a id="a-E4"></a>　毛滴可知数，</p>
  <p id="aE5">诸佛大名称，<a id="a-E6"></a>　辩才难得边。</p>
  <p id="aE7">虚空可尽边，<a id="a-E8"></a>　须弥易称量，</p>
  <p id="aE9">无上天人师，<a id="a-EA"></a>　辩才深难测。<a id="a-EB"></a>”</p>
 </body>
</html>