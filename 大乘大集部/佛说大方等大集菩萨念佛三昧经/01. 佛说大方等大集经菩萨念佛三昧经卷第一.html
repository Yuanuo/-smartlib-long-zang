<!doctype html>
<html id="z3IBTNDFJ" data-ver="849">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">佛说大方等大集经菩萨念佛三昧经卷第一</h1>
  <h2 id="a2">序品第一</h2>
  <p id="a3">尔时，<a id="a-4"></a>婆伽婆在王舍城耆阇崛山中，<a id="a-5"></a>与大比丘众千二百五十人俱。<a id="a-6"></a>一切皆是大阿罗汉，<a id="a-7"></a>诸漏已尽无复烦恼，<a id="a-8"></a>心善解脱，<a id="a-9"></a>慧善解脱，<a id="a-A"></a>调伏一切犹如大龙，<a id="a-B"></a>舍离重担不受后有，<a id="a-C"></a>所作已办获真己利，<a id="a-D"></a>住平等智入解脱门，<a id="a-E"></a>自在得度众苦彼岸，<a id="a-F"></a>惟除尊者阿难一人。<a id="a-G"></a>复有无量诸菩萨摩诃萨众，<a id="a-H"></a>皆从十方世界来者，<a id="a-I"></a>各与一切菩萨摩诃萨众俱。</p>
  <p id="aJ">复有无量净居诸天子，<a id="a-K"></a>其名曰：<a id="a-L"></a>难陀天子、<a id="a-M"></a>须难陀天子、<a id="a-N"></a>栴檀那天子、<a id="a-O"></a>须摩那天子、<a id="a-P"></a>自在天子、<a id="a-Q"></a>大自在天子、<a id="a-R"></a>难胜天子、<a id="a-S"></a>善威光天子。<a id="a-T"></a>如是等诸天子众，<a id="a-U"></a>过夜半已放大光明，<a id="a-V"></a>直照于此耆阇崛山已，<a id="a-W"></a>咸诣佛所顶礼尊足，<a id="a-X"></a>即以天多摩罗跋香、<a id="a-Y"></a>天沉水香、<a id="a-Z"></a>天多伽罗香、<a id="a-a"></a>天末栴檀香及牛头栴檀香，<a id="a-b"></a>如是等种种诸香，<a id="a-c"></a>殷勤再三散于佛上已。<a id="a-d"></a>复以天散华及天鸡婆罗华、<a id="a-e"></a>摩诃鸡婆罗华、<a id="a-f"></a>曼陀罗华、<a id="a-g"></a>摩诃曼陀罗华、<a id="a-h"></a>曼殊沙华、<a id="a-i"></a>摩诃曼殊沙华、<a id="a-j"></a>阿地目多华，<a id="a-k"></a>以如是等种种众华，<a id="a-l"></a>亦殷勤再三散于佛上已，<a id="a-m"></a>而复渐进，<a id="a-n"></a>前诣佛所右绕三匝，<a id="a-o"></a>一心恭敬合十指掌，<a id="a-p"></a>稽首礼佛退住一面。</p>
  <p id="aq">尔时，<a id="a-r"></a>诸天子众各如是念：<a id="a-s"></a>“今此菩萨念一切佛三昧法门，<a id="a-t"></a>过去诸如来应供等正觉，<a id="a-u"></a>已曾于彼天人大众中，<a id="a-v"></a>宣扬分别利益一切诸众生故。<a id="a-w"></a>今我世尊，<a id="a-x"></a>岂不为斯天人大众，<a id="a-y"></a>梵、<a id="a-z"></a>魔、<a id="a-10"></a>沙门、<a id="a-11"></a>婆罗门，<a id="a-12"></a>诸龙、<a id="a-13"></a>夜叉、<a id="a-14"></a>乾闼婆、<a id="a-15"></a>阿修罗、<a id="a-16"></a>迦楼罗、<a id="a-17"></a>紧那罗、<a id="a-18"></a>摩睺罗伽、<a id="a-19"></a>人非人等，<a id="a-1A"></a>敷演宣说如是妙典？<a id="a-1B"></a>为欲利益一切世间天人大众故，<a id="a-1C"></a>亦令未来世一切众生咸蒙利益故。<a id="a-1D"></a>”</p>
  <p id="a1E">尔时，<a id="a-1F"></a>难陀天子、<a id="a-1G"></a>须难陀天子、<a id="a-1H"></a>栴檀那天子、<a id="a-1I"></a>须摩那天子、<a id="a-1J"></a>自在天子、<a id="a-1K"></a>大自在天子、<a id="a-1L"></a>难胜天子、<a id="a-1M"></a>善威光天子，<a id="a-1N"></a>如是一切诸天子众作是思惟已，<a id="a-1O"></a>即白佛言：<a id="a-1P"></a>“世尊，<a id="a-1Q"></a>婆伽婆，<a id="a-1R"></a>今此菩萨念一切佛三昧法门，<a id="a-1S"></a>过去诸如来应供等正觉，<a id="a-1T"></a>已曾为诸天人大众，<a id="a-1U"></a>梵、<a id="a-1V"></a>魔、<a id="a-1W"></a>沙门、<a id="a-1X"></a>婆罗门，<a id="a-1Y"></a>诸龙、<a id="a-1Z"></a>夜叉、<a id="a-1a"></a>乾闼婆乃至一切人非人等，<a id="a-1b"></a>敷扬演说如是经典，<a id="a-1c"></a>利益世间诸众生故。<a id="a-1d"></a>惟愿世尊大慈哀愍，<a id="a-1e"></a>今亦为此天人大众，<a id="a-1f"></a>梵、<a id="a-1g"></a>魔、<a id="a-1h"></a>沙门、<a id="a-1i"></a>婆罗门，<a id="a-1j"></a>及彼一切人非人等，<a id="a-1k"></a>演说如是方等法门，<a id="a-1l"></a>令诸世间多获利益安隐快乐故。<a id="a-1m"></a>”</p>
  <p id="a1n">尔时，<a id="a-1o"></a>世尊大悲熏心，<a id="a-1p"></a>为欲利益一切世间诸众生故，<a id="a-1q"></a>默然受是诸天子请。<a id="a-1r"></a>时诸天子见佛默然，<a id="a-1s"></a>知圣哀许，<a id="a-1t"></a>顶礼佛足围绕三匝，<a id="a-1u"></a>即于耆阇崛山忽然不见，<a id="a-1v"></a>还于天宫。</p>
  <p id="a1w">尔时，<a id="a-1x"></a>世尊过夜后分将明旦时，<a id="a-1y"></a>便作大师子王謦欬之声而复微笑。<a id="a-1z"></a>时佛如来应供等正觉，<a id="a-20"></a>忽发如是殊异声已，<a id="a-21"></a>须臾之间是耆阇崛山精舍所有诸比丘众，<a id="a-22"></a>承佛威神，<a id="a-23"></a>一切皆悉集于如来应供等正觉所。</p>
  <p id="a24">尔时，<a id="a-25"></a>复有众多异阿兰若处诸比丘等，<a id="a-26"></a>具大神通有大威德，<a id="a-27"></a>亦皆承佛威神，<a id="a-28"></a>俱从阿兰若处来，<a id="a-29"></a>入耆阇崛山集如来所。</p>
  <p id="a2A">尔时，<a id="a-2B"></a>王舍大城一切诸比丘尼亦皆承佛威神，<a id="a-2C"></a>入耆阇崛山集如来所。</p>
  <p id="a2D">尔时，<a id="a-2E"></a>摩伽陀国主，<a id="a-2F"></a>韦提希子阿阇世王，<a id="a-2G"></a>与无量百千眷属前后围绕，<a id="a-2H"></a>入耆阇崛山集如来所。</p>
  <p id="a2I">尔时，<a id="a-2J"></a>复有诸夜叉大将，<a id="a-2K"></a>其名曰：<a id="a-2L"></a>阿吒婆迦旷野居夜叉大将、<a id="a-2M"></a>伽陀婆迦驴形夜叉大将、<a id="a-2N"></a>金毗罗摩竭鱼夜叉大将、<a id="a-2O"></a>须脂路摩针毛夜叉大将、<a id="a-2P"></a>摩罗陀梨持华鬘夜叉大将，<a id="a-2Q"></a>如是等诸夜叉为首，<a id="a-2R"></a>并余诸夜叉辈，<a id="a-2S"></a>有大威神具大势力，<a id="a-2T"></a>各与无量百千眷属前后围绕，<a id="a-2U"></a>入耆阇崛山集于佛所。</p>
  <p id="a2V">尔时，<a id="a-2W"></a>复有诸阿修罗王，<a id="a-2X"></a>其名曰：<a id="a-2Y"></a>大叫罗睺阿修罗王、<a id="a-2Z"></a>种种可畏毗摩质多阿修罗王、<a id="a-2a"></a>须婆睺善臂阿修罗王、<a id="a-2b"></a>波诃罗舒展陀阿修罗王，<a id="a-2c"></a>有大威神具大势力，<a id="a-2d"></a>闻佛謦声，<a id="a-2e"></a>心生惊悚，<a id="a-2f"></a>身毛皆竖，<a id="a-2g"></a>各与无量百千眷属前后围绕，<a id="a-2h"></a>来入耆阇崛山集于佛所。</p>
  <p id="a2i">尔时，<a id="a-2j"></a>复有此三千大千世界所有诸大龙王，<a id="a-2k"></a>及其眷属彼各闻佛謦欬声时，<a id="a-2l"></a>心生惊悚，<a id="a-2m"></a>身毛皆竖，<a id="a-2n"></a>承佛威神，<a id="a-2o"></a>来入耆阇崛山集于佛所。</p>
  <p id="a2p">尔时，<a id="a-2q"></a>舍婆提大城给孤独长者，<a id="a-2r"></a>亦与无量百千眷属前后围绕，<a id="a-2s"></a>自舍婆提诣王舍城，<a id="a-2t"></a>入耆阇崛山集于佛所，<a id="a-2u"></a>为欲恭敬供养如来听闻正法故。</p>
  <p id="a2v">尔时，<a id="a-2w"></a>毗舍离大城，<a id="a-2x"></a>亦有无量诸梨车子，<a id="a-2y"></a>皆生大净婆罗门家，<a id="a-2z"></a>其名曰：<a id="a-30"></a>善思梨车子、<a id="a-31"></a>伏怨少壮梨车子、<a id="a-32"></a>功德生梨车子、<a id="a-33"></a>无边手梨车子、<a id="a-34"></a>举手梨车子、<a id="a-35"></a>然手长者子，<a id="a-36"></a>如是等而为上首，<a id="a-37"></a>皆已久住无上大乘，<a id="a-38"></a>各与无量百千眷属前后围绕，<a id="a-39"></a>自毗舍离诣王舍城，<a id="a-3A"></a>入耆阇崛山集于佛所。</p>
  <p id="a3B">尔时，<a id="a-3C"></a>瞻波大城，<a id="a-3D"></a>复有无量诸长者子，<a id="a-3E"></a>已于过去供养无量无边诸佛种诸善根，<a id="a-3F"></a>具大威德有大势力，<a id="a-3G"></a>其名曰：<a id="a-3H"></a>善住长者子、<a id="a-3I"></a>利益长者子、<a id="a-3J"></a>无边精进婆罗门子，<a id="a-3K"></a>如是等而为上首，<a id="a-3L"></a>及余无量长者居士，<a id="a-3M"></a>各与无量百千眷属前后围绕，<a id="a-3N"></a>自瞻波城诣王舍城，<a id="a-3O"></a>入耆阇崛山集于佛所，<a id="a-3P"></a>为欲恭敬供养如来听闻正法故。</p>
  <p id="a3Q">尔时，<a id="a-3R"></a>波罗奈城，<a id="a-3S"></a>有无量种异类人众，<a id="a-3T"></a>已于过去供养无量百千诸佛，<a id="a-3U"></a>植诸善根皆已纯熟，<a id="a-3V"></a>自波罗奈诣王舍城，<a id="a-3W"></a>入耆阇崛山集于佛所，<a id="a-3X"></a>为欲恭敬供养如来听闻正法故。</p>
  <p id="a3Y">尔时，<a id="a-3Z"></a>拘尸那城，<a id="a-3a"></a>复有无量诸力士末罗子，<a id="a-3b"></a>亦曾供养无量百千诸佛世尊，<a id="a-3c"></a>以久熏修诸善根故，<a id="a-3d"></a>有大威德具足势力，<a id="a-3e"></a>亦与无量眷属围绕，<a id="a-3f"></a>自拘尸那诣王舍城，<a id="a-3g"></a>入耆阇崛山集于佛所，<a id="a-3h"></a>亦为恭敬供养如来听闻正法故。</p>
  <p id="a3i">尔时，<a id="a-3j"></a>东方过无量恒河沙诸世界中，<a id="a-3k"></a>一切大梵天王并余天众，<a id="a-3l"></a>有大威德具大神通，<a id="a-3m"></a>闻佛世尊大师子王謦欬声时，<a id="a-3n"></a>咸大惊愕举身毛竖，<a id="a-3o"></a>承佛威神，<a id="a-3p"></a>各与无量千万天众眷属围绕，<a id="a-3q"></a>皆自本处发来诣此娑婆世界王舍大城，<a id="a-3r"></a>入耆阇崛山集于佛所。<a id="a-3s"></a>如是南西北方四维上下，<a id="a-3t"></a>皆有如是无量恒河沙世界，<a id="a-3u"></a>所有一切大梵天王及余天众，<a id="a-3v"></a>有大威德及大神通，<a id="a-3w"></a>闻佛世尊大师子王謦欬声时，<a id="a-3x"></a>亦咸惊悚举身毛竖，<a id="a-3y"></a>承佛威神，<a id="a-3z"></a>各与无量千万天众眷属围绕，<a id="a-40"></a>皆自本处发来诣此娑婆世界王舍大城耆阇崛山集于佛所。</p>
  <p id="a41">尔时，<a id="a-42"></a>耆阇崛山，<a id="a-43"></a>其地弘博纵广正等，<a id="a-44"></a>如此三千大千世界大众充满无有空处如杖头许。<a id="a-45"></a>然彼大众皆有无量大威德力及大神通，<a id="a-46"></a>一切天人，<a id="a-47"></a>诸龙、<a id="a-48"></a>夜叉、<a id="a-49"></a>乾闼婆、<a id="a-4A"></a>阿修罗、<a id="a-4B"></a>迦楼罗、<a id="a-4C"></a>紧那罗、<a id="a-4D"></a>摩睺罗伽、<a id="a-4E"></a>人非人辈皆悉充满。</p>
  <p id="a4F">尔时，<a id="a-4G"></a>世尊知诸世间天人大众一切集已，<a id="a-4H"></a>复发如是大师子王謦欬之声，<a id="a-4I"></a>发大声已自精舍出，<a id="a-4J"></a>至一方所而复微笑。<a id="a-4K"></a>时诸世间天人大众睹是事已，<a id="a-4L"></a>各舍己服及诸华鬘，<a id="a-4M"></a>以种种香而散佛上，<a id="a-4N"></a>供养恭敬至心瞻仰。</p>
  <p id="a4O">尔时，<a id="a-4P"></a>大众中有尊者舍利弗、<a id="a-4Q"></a>尊者目揵连、<a id="a-4R"></a>尊者大迦葉、<a id="a-4S"></a>尊者须菩提、<a id="a-4T"></a>尊者富楼那弥多罗尼子、<a id="a-4U"></a>尊者罗睺罗、<a id="a-4V"></a>尊者大劫宾那、<a id="a-4W"></a>尊者大迦旃延、<a id="a-4X"></a>尊者阿泥楼陀、<a id="a-4Y"></a>尊者护世、<a id="a-4Z"></a>尊者守笼那、<a id="a-4a"></a>尊者难陀、<a id="a-4b"></a>尊者阿难等而为上首，<a id="a-4c"></a>及余一切诸大声闻，<a id="a-4d"></a>皆是大德具大神通，<a id="a-4e"></a>一切皆来集斯会坐。</p>
  <p id="a4f">尔时，<a id="a-4g"></a>大众中复有尊者弥勒菩萨摩诃萨、<a id="a-4h"></a>越三界菩萨摩诃萨、<a id="a-4i"></a>踊大步菩萨摩诃萨、<a id="a-4j"></a>初发心即转法轮菩萨摩诃萨、<a id="a-4k"></a>善思菩萨摩诃萨、<a id="a-4l"></a>大音声菩萨摩诃萨、<a id="a-4m"></a>善行步菩萨摩诃萨、<a id="a-4n"></a>超三世菩萨摩诃萨、<a id="a-4o"></a>持世菩萨摩诃萨、<a id="a-4p"></a>文殊师利菩萨摩诃萨、<a id="a-4q"></a>不空见菩萨摩诃萨等而为上首，<a id="a-4r"></a>及余无量无数菩萨摩诃萨，<a id="a-4s"></a>皆于过去无量诸如来所，<a id="a-4t"></a>种诸善根众行熏修功德成满，<a id="a-4u"></a>久已得住阿耨多罗三藐三菩提。</p>
  <p id="a4v">尔时，<a id="a-4w"></a>尊者不空见菩萨摩诃萨，<a id="a-4x"></a>见佛世尊复微笑已，<a id="a-4y"></a>从座而起，<a id="a-4z"></a>整容理服，<a id="a-50"></a>偏袒右肩，<a id="a-51"></a>右膝著地，<a id="a-52"></a>合掌向佛而说偈曰：</p>
  <p id="a53">“最胜无上两足尊，<a id="a-54"></a>　无缘不应现微笑，</p>
  <p id="a55">一切世间无等侣，<a id="a-56"></a>　惟愿为我演笑因。</p>
  <p id="a57">常施贫穷诸所须，<a id="a-58"></a>　亦说大乘最妙宝，</p>
  <p id="a59">能与生盲决胎膜，<a id="a-5A"></a>　今事微笑何因缘？</p>
  <p id="a5B">世尊三界尚无比，<a id="a-5C"></a>　何况世间得论胜！</p>
  <p id="a5D">能作世间大导师，<a id="a-5E"></a>　今应显笑有何缘？<a id="a-5F"></a>”</p>
  <p id="a5G">尔时，<a id="a-5H"></a>世尊即告不空见菩萨摩诃萨言：<a id="a-5I"></a>“不空见，<a id="a-5J"></a>汝今见斯胜地方所，<a id="a-5K"></a>左右边动众相庄严可爱乐不？<a id="a-5L"></a>”</p>
  <p id="a5M">不空见言：<a id="a-5N"></a>“如是，<a id="a-5O"></a>世尊。<a id="a-5P"></a>如是，<a id="a-5Q"></a>婆伽婆。<a id="a-5R"></a>”</p>
  <p id="a5S">佛复告言：<a id="a-5T"></a>“不空见，<a id="a-5U"></a>汝应当知此地方所，<a id="a-5V"></a>往古诸如来应供等正觉，<a id="a-5W"></a>已曾受用教化游居。<a id="a-5X"></a>”</p>
  <p id="a5Y">尔时，<a id="a-5Z"></a>不空见菩萨闻佛教已，<a id="a-5a"></a>速疾而行趣彼方处，<a id="a-5b"></a>至彼方已，<a id="a-5c"></a>便入三昧。<a id="a-5d"></a>住三昧时，<a id="a-5e"></a>自然成就上妙宝座，<a id="a-5f"></a>种种庄严皆悉具足。<a id="a-5g"></a>严饰座已，<a id="a-5h"></a>还诣佛所，<a id="a-5i"></a>头面礼足而白佛言：<a id="a-5j"></a>“世尊，<a id="a-5k"></a>今此方处庄严若是。<a id="a-5l"></a>惟愿世尊，<a id="a-5m"></a>亦当及时处斯胜地。<a id="a-5n"></a>”</p>
  <p id="a5o">尔时，<a id="a-5p"></a>世尊便往方所，<a id="a-5q"></a>至方所已如法升座。<a id="a-5r"></a>于是如来应供等正觉升此座时，<a id="a-5s"></a>如此三千大千世界一切大地六种震动，<a id="a-5t"></a>所谓：<a id="a-5u"></a>动、<a id="a-5v"></a>遍动、<a id="a-5w"></a>等遍动，<a id="a-5x"></a>震、<a id="a-5y"></a>遍震、<a id="a-5z"></a>等遍震，<a id="a-60"></a>涌、<a id="a-61"></a>遍涌、<a id="a-62"></a>等遍涌，<a id="a-63"></a>吼、<a id="a-64"></a>遍吼、<a id="a-65"></a>等遍吼，<a id="a-66"></a>起、<a id="a-67"></a>遍起、<a id="a-68"></a>等遍起，<a id="a-69"></a>觉、<a id="a-6A"></a>遍觉、<a id="a-6B"></a>等遍觉，<a id="a-6C"></a>东涌西没、<a id="a-6D"></a>西涌东没、<a id="a-6E"></a>南涌北没、<a id="a-6F"></a>北涌南没、<a id="a-6G"></a>中涌边没、<a id="a-6H"></a>边涌中没。<a id="a-6I"></a>时此大地如是动已，<a id="a-6J"></a>佛神力故遍此世界有大光明，<a id="a-6K"></a>令诸众生等受快乐。<a id="a-6L"></a>下至阿鼻大地狱中，<a id="a-6M"></a>所有众生蒙光触身，<a id="a-6N"></a>诸苦消灭等受快乐。<a id="a-6O"></a>如是一切诸地狱中受苦众生，<a id="a-6P"></a>及以诸畜生辈，<a id="a-6Q"></a>更相残害阎罗王界诸饿鬼等，<a id="a-6R"></a>遇斯光已所有苦具皆悉消除，<a id="a-6S"></a>饥渴充满，<a id="a-6T"></a>无有众生不受乐者。<a id="a-6U"></a>当尔之时，<a id="a-6V"></a>一切众生悉舍恶念，<a id="a-6W"></a>皆起慈心，<a id="a-6X"></a>递相爱乐各怀悲愍，<a id="a-6Y"></a>犹如亲属相视欢欣和合同座，<a id="a-6Z"></a>于是赞曰：</p>
  <p id="a6a">“世尊处斯座，<a id="a-6b"></a>　能放大光明，</p>
  <p id="a6c">大地六反动，<a id="a-6d"></a>　令众生欢喜。</p>
  <p id="a6e">如来处斯座，<a id="a-6f"></a>　法王放光明，</p>
  <p id="a6g">当知如是时，<a id="a-6h"></a>　众生等受乐。</p>
  <p id="a6i">正觉处斯座，<a id="a-6j"></a>　大智归依处，</p>
  <p id="a6k">放光利世间，<a id="a-6l"></a>　遍照此佛刹。</p>
  <p id="a6m">奇哉是大乘，<a id="a-6n"></a>　最胜乘无上，</p>
  <p id="a6o">如来处斯座，<a id="a-6p"></a>　利益难思议！</p>
  <p id="a6q">奇哉是大乘，<a id="a-6r"></a>　最胜乘无上，</p>
  <p id="a6s">沙门婆罗门，<a id="a-6t"></a>　于此莫能测！<a id="a-6u"></a>”</p>
  <p id="a6v">尔时，<a id="a-6w"></a>世尊出广长舌，<a id="a-6x"></a>遍覆于此三千大千世界已，<a id="a-6y"></a>告诸菩萨摩诃萨及诸大声闻众言：<a id="a-6z"></a>“诸善男子，<a id="a-70"></a>汝等当知昨中夜后，<a id="a-71"></a>欻有净居诸天，<a id="a-72"></a>难陀天子、<a id="a-73"></a>须难陀天子、<a id="a-74"></a>栴檀天子、<a id="a-75"></a>须摩那天子、<a id="a-76"></a>难胜天子乃至须多波天子等，<a id="a-77"></a>与无量诸天子，<a id="a-78"></a>有大威德具大神通，<a id="a-79"></a>放盛光明直照耆阇崛山，<a id="a-7A"></a>来至我所，<a id="a-7B"></a>即以种种天上妙香，<a id="a-7C"></a>所谓天末栴檀乃至天多摩罗跋香等散于我上。<a id="a-7D"></a>复以种种天华，<a id="a-7E"></a>所谓优钵罗华乃至大曼殊沙华等，<a id="a-7F"></a>供养于我右绕三周，<a id="a-7G"></a>顶礼我足退住一面。<a id="a-7H"></a>彼退住已，<a id="a-7I"></a>更于我所增敬上心，<a id="a-7J"></a>合十指掌默然而住，<a id="a-7K"></a>住已即作如是思惟：<a id="a-7L"></a>‘今此一切菩萨念佛法门，<a id="a-7M"></a>过去诸如来应供等正觉，<a id="a-7N"></a>已曾为彼天人大众宣扬解释，<a id="a-7O"></a>惟欲安乐彼诸众生。<a id="a-7P"></a>今我世尊亦当为此天人大众，<a id="a-7Q"></a>如是演说念佛法门，<a id="a-7R"></a>安乐利益诸众生故。<a id="a-7S"></a>’彼诸天子如是念已，<a id="a-7T"></a>即便请我说此法门。<a id="a-7U"></a>时我默然许为其说，<a id="a-7V"></a>诸天知已于是不现。<a id="a-7W"></a>”</p>
  <p id="a7X">尔时，<a id="a-7Y"></a>世尊即说颂曰：</p>
  <p id="a7Z">“比丘知昨中夜后，<a id="a-7a"></a>　净居天王摩醯罗，</p>
  <p id="a7b">将诸天众及眷属，<a id="a-7c"></a>　难陀及以须难陀，</p>
  <p id="a7d">须摩那天栴檀等，<a id="a-7e"></a>　乃至难胜须多波，</p>
  <p id="a7f">普放世间胜光明，<a id="a-7g"></a>　直照此土耆阇崛。</p>
  <p id="a7h">彼天既来至我所，<a id="a-7i"></a>　以天华香而供养，</p>
  <p id="a7j">然始右绕我三周，<a id="a-7k"></a>　顶礼恭敬一面住。</p>
  <p id="a7l">彼诸天子默生念：<a id="a-7m"></a>‘今此念佛修多罗，</p>
  <p id="a7n">过去最胜曾广宣，<a id="a-7o"></a>　怜愍世间众生故。</p>
  <p id="a7p">今我释尊十力具，<a id="a-7q"></a>　宁不演说斯法门？</p>
  <p id="a7r">利益世间诸群生，<a id="a-7s"></a>　安隐一切天人故。<a id="a-7t"></a>’</p>
  <p id="a7u">诸天念已便发请，<a id="a-7v"></a>　时我默然遂许之，</p>
  <p id="a7w">我故欲于耆阇山，<a id="a-7x"></a>　如先诸佛所演说。</p>
  <p id="a7y">天知我已许之故，<a id="a-7z"></a>　生大欢乐尊敬心，</p>
  <p id="a80">一切咸复恭敬礼，<a id="a-81"></a>　右绕三周然后去。</p>
  <p id="a82">比丘汝辈当善听，<a id="a-83"></a>　我闻过去诸佛说，</p>
  <p id="a84">莫于是处生惊疑，<a id="a-85"></a>　诸如来智难可测。</p>
  <p id="a86">往昔诸佛所行道，<a id="a-87"></a>　我先知尽无复疑，</p>
  <p id="a88">现在一切人中尊，<a id="a-89"></a>　所得菩提我已证。</p>
  <p id="a8A">当来大悲愍世者，<a id="a-8B"></a>　自然法身我觉知，</p>
  <p id="a8C">我今具足无碍智，<a id="a-8D"></a>　如是大智难称量，</p>
  <p id="a8E">超出世间无与等，<a id="a-8F"></a>　一切众生莫能测！<a id="a-8G"></a>”</p>
  <p data-pb></p>
  <h2 id="a8H">不空见本事品第二之一</h2>
  <p id="a8I">尔时，<a id="a-8J"></a>世尊告尊者舍利弗、<a id="a-8K"></a>尊者大目揵连、<a id="a-8L"></a>尊者大迦葉、<a id="a-8M"></a>尊者须菩提、<a id="a-8N"></a>尊者富楼那弥多罗尼子，<a id="a-8O"></a>如是等具足神通有大威德诸大弟子言：<a id="a-8P"></a>“汝诸比丘，<a id="a-8Q"></a>如汝所知，<a id="a-8R"></a>依汝境界，<a id="a-8S"></a>当于我前各师子吼。<a id="a-8T"></a>何以故？<a id="a-8U"></a>若汝说者，<a id="a-8V"></a>令此一切天人大众诸声闻人咸得信解故。<a id="a-8W"></a>”</p>
  <p id="a8X">尔时，<a id="a-8Y"></a>世尊复告弥勒菩萨摩诃萨、<a id="a-8Z"></a>文殊师利菩萨摩诃萨、<a id="a-8a"></a>越三界菩萨摩诃萨、<a id="a-8b"></a>超不思议菩萨摩诃萨、<a id="a-8c"></a>善行步菩萨摩诃萨、<a id="a-8d"></a>初发心即转法轮菩萨摩诃萨、<a id="a-8e"></a>善思惟菩萨摩诃萨、<a id="a-8f"></a>大音声菩萨摩诃萨、<a id="a-8g"></a>持世菩萨摩诃萨、<a id="a-8h"></a>不空见菩萨摩诃萨等言：<a id="a-8i"></a>“不空见，<a id="a-8j"></a>汝今应当大师子吼，<a id="a-8k"></a>决定请说诸佛世尊所得功德真实相貌。<a id="a-8l"></a>汝若请者，<a id="a-8m"></a>则能利益一切世间诸众生辈，<a id="a-8n"></a>是故我今躬自劝汝。<a id="a-8o"></a>”</p>
  <p id="a8p">时，<a id="a-8q"></a>彼不空见菩萨闻圣教已，<a id="a-8r"></a>即于佛前以偈赞曰：</p>
  <p id="a8s">“世尊百福金色身，<a id="a-8t"></a>　慈悲妙觉第一义，</p>
  <p id="a8u">功德智慧斯无减，<a id="a-8v"></a>　忽令我请何因缘？</p>
  <p id="a8w">无有等类人中尊，<a id="a-8x"></a>　世间胜智靡超者，</p>
  <p id="a8y">法王功德已究竟，<a id="a-8z"></a>　何缘今日劝我请？</p>
  <p id="a90">佛灭清净禅第一，<a id="a-91"></a>　智慧深妙解脱真，</p>
  <p id="a92">解脱知见先圆满，<a id="a-93"></a>　何故今日劝咨问？</p>
  <p id="a94">法王威仪咸具足，<a id="a-95"></a>　一切世间最尊雄，</p>
  <p id="a96">既能自利亦利他，<a id="a-97"></a>　大师何因劝我请？</p>
  <p id="a98">世尊慈悲久淳至，<a id="a-99"></a>　旷劫常行无怨亲，</p>
  <p id="a9A">无障碍辩难称量，<a id="a-9B"></a>　何因世尊令我请？</p>
  <p id="a9C">能施一切贫乏财，<a id="a-9D"></a>　亦开世间生盲眼，</p>
  <p id="a9E">胜尊能令怖者安，<a id="a-9F"></a>　何缘世尊劝我请？</p>
  <p id="a9G">佛身滓秽不能污，<a id="a-9H"></a>　衣服本来离尘垢，</p>
  <p id="a9I">生处王中圣王家，<a id="a-9J"></a>　何因今者方劝请？</p>
  <p id="a9K">圣衣离身四指间，<a id="a-9L"></a>　终无近体而能住，</p>
  <p id="a9M">旋岚巨风吹不动，<a id="a-9N"></a>　圣尊何事而劝请？</p>
  <p id="a9O">世尊寻常行路时，<a id="a-9P"></a>　所至窊凸自平满，</p>
  <p id="a9Q">或经高阜即坦然，<a id="a-9R"></a>　何因今日令我请？</p>
  <p id="a9S">世尊身相悉圆满，<a id="a-9T"></a>　行步支节无动摇，</p>
  <p id="a9U">由得不坏难思议，<a id="a-9V"></a>　不应今日令我请。</p>
  <p id="a9W">我观世尊回顾时，<a id="a-9X"></a>　大地便随六反动，</p>
  <p id="a9Y">无有神足若如来，<a id="a-9Z"></a>　如是自在人中最。</p>
  <p id="a9a">世尊光明所照触，<a id="a-9b"></a>　能令狂者不失心，</p>
  <p id="a9c">但能暂睹如来光，<a id="a-9d"></a>　或时失念旋即复。</p>
  <p id="a9e">世尊行时足动尘，<a id="a-9f"></a>　众生遇者七日乐，</p>
  <p id="a9g">乃至寿终随意生，<a id="a-9h"></a>　故我归命与乐者。</p>
  <p id="a9i">若人遭病受大苦，<a id="a-9j"></a>　众痛酸迫不能堪，</p>
  <p id="a9k">暂蒙世尊以手摩，<a id="a-9l"></a>　即得安隐不可说。</p>
  <p id="a9m">世尊法身具斯力，<a id="a-9n"></a>　皆因旷劫长时修，</p>
  <p id="a9o">是处终无有疑惑，<a id="a-9p"></a>　导师不应劝我请。</p>
  <p id="a9q">人中独尊种种能，<a id="a-9r"></a>　调伏大仙度一切，</p>
  <p id="a9s">我今还白天人师，<a id="a-9t"></a>　是故不应劝我请。<a id="a-9u"></a>”</p>
  <p id="a9v">尔时，<a id="a-9w"></a>世尊复告不空见菩萨言：<a id="a-9x"></a>“善哉！<a id="a-9y"></a>善哉！<a id="a-9z"></a>汝不空见，<a id="a-A0"></a>快说是事！<a id="a-A1"></a>善思念之，<a id="a-A2"></a>吾当解说。<a id="a-A3"></a>”</p>
  <p id="aA4">不空见言：<a id="a-A5"></a>“如是，<a id="a-A6"></a>世尊，<a id="a-A7"></a>惟愿广释，<a id="a-A8"></a>我今谛受。<a id="a-A9"></a>”</p>
  <p id="aAA">佛告不空见：<a id="a-AB"></a>“我念过去无量无边阿僧祇劫，<a id="a-AC"></a>时彼有王，<a id="a-AD"></a>名无边精进，<a id="a-AE"></a>有大神通，<a id="a-AF"></a>具足威德正法治化，<a id="a-AG"></a>所居大城名曰善住。<a id="a-AH"></a>其城宽旷东西具满十二由旬，<a id="a-AI"></a>南北惟有七由旬半。<a id="a-AJ"></a>城有七重，<a id="a-AK"></a>其城重别皆以七宝，<a id="a-AL"></a>所谓金、<a id="a-AM"></a>银、<a id="a-AN"></a>琉璃、<a id="a-AO"></a>玻瓈、<a id="a-AP"></a>玛瑙、<a id="a-AQ"></a>砗磲、<a id="a-AR"></a>真珠、<a id="a-AS"></a>珊瑚，<a id="a-AT"></a>尽用如是众宝间错。<a id="a-AU"></a>复次，<a id="a-AV"></a>不空见，<a id="a-AW"></a>当知彼城，<a id="a-AX"></a>城有四面，<a id="a-AY"></a>面别三门，<a id="a-AZ"></a>门各皆有二阙相对，<a id="a-Aa"></a>楼阁高广庄严殊丽，<a id="a-Ab"></a>具足咸以妙宝合成。<a id="a-Ac"></a>当其门中竖帝释胜幢以为门限，<a id="a-Ad"></a>乃至所有楣枨枢阖，<a id="a-Ae"></a>一切皆是众宝厕窴。<a id="a-Af"></a>复次，<a id="a-Ag"></a>不空见，<a id="a-Ah"></a>彼城诸门，<a id="a-Ai"></a>咸有金银二种络网罗覆其上，<a id="a-Aj"></a>复于网上种种严饰，<a id="a-Ak"></a>金网银铃、<a id="a-Al"></a>银网金铃，<a id="a-Am"></a>清风吹动出微妙音，<a id="a-An"></a>具足和雅犹如天乐。</p>
  <p id="aAo">“复次，<a id="a-Ap"></a>不空见，<a id="a-Aq"></a>彼城七重，<a id="a-Ar"></a>于七重内具足宝阶，<a id="a-As"></a>斯有栏槛镂绮分明，<a id="a-At"></a>七宝所成杂色可爱。<a id="a-Au"></a>于金栏处垂白银茸，<a id="a-Av"></a>于银栏所悬真珠茸，<a id="a-Aw"></a>于珠栏处悬琉璃茸，<a id="a-Ax"></a>乃至种种诸彩交错，<a id="a-Ay"></a>众宝间悬互相映发。<a id="a-Az"></a>复次，<a id="a-B0"></a>不空见，<a id="a-B1"></a>彼城七重周匝皆有宝堑围绕，<a id="a-B2"></a>所谓金、<a id="a-B3"></a>银、<a id="a-B4"></a>琉璃、<a id="a-B5"></a>玻瓈、<a id="a-B6"></a>玛瑙，<a id="a-B7"></a>诸种庄严皆用宝成其堑，<a id="a-B8"></a>各有七宝阶陛杂色分炳微妙可观。</p>
  <p id="aB9">“复次，<a id="a-BA"></a>不空见，<a id="a-BB"></a>彼精进王，<a id="a-BC"></a>诸堑水中妙华盈满，<a id="a-BD"></a>所谓优昙钵华、<a id="a-BE"></a>钵头摩华、<a id="a-BF"></a>拘物头华、<a id="a-BG"></a>分陀利华。<a id="a-BH"></a>如是众华光明可爱，<a id="a-BI"></a>鲜洁柔软芳烈远闻，<a id="a-BJ"></a>众生受用无遮护者。<a id="a-BK"></a>复次，<a id="a-BL"></a>不空见，<a id="a-BM"></a>彼精进王，<a id="a-BN"></a>其堑岸上植种种华，<a id="a-BO"></a>所谓尼文迦多华、<a id="a-BP"></a>钵帝剑华、<a id="a-BQ"></a>阿地目多迦华、<a id="a-BR"></a>瞻波迦华、<a id="a-BS"></a>婆梨师迦华、<a id="a-BT"></a>拘毗罗陀华、<a id="a-BU"></a>达奴迦利迦华，<a id="a-BV"></a>如是诸华香鲜可爱犹如天华，<a id="a-BW"></a>民人取用亦无遮护。</p>
  <p id="aBX">“复次，<a id="a-BY"></a>不空见，<a id="a-BZ"></a>彼城各有七重行列，<a id="a-Ba"></a>多罗宝树周匝围绕，<a id="a-Bb"></a>鲜明可爱七宝合成。<a id="a-Bc"></a>其黄金树，<a id="a-Bd"></a>白银为叶及以华果；<a id="a-Be"></a>白银树者，<a id="a-Bf"></a>真珠为叶及以华果；<a id="a-Bg"></a>真珠树者，<a id="a-Bh"></a>琉璃为叶及以华果；<a id="a-Bi"></a>琉璃树者，<a id="a-Bj"></a>玻瓈为叶及以华果；<a id="a-Bk"></a>玻瓈树者，<a id="a-Bl"></a>玛瑙为叶及以华果；<a id="a-Bm"></a>玛瑙树者，<a id="a-Bn"></a>砗磲为叶及以华果；<a id="a-Bo"></a>砗磲树者，<a id="a-Bp"></a>赤真珠为叶及以华果；<a id="a-Bq"></a>赤真珠树者，<a id="a-Br"></a>珊瑚为叶及以华果；<a id="a-Bs"></a>珊瑚树者，<a id="a-Bt"></a>真金为叶及以华果。</p>
  <p id="aBu">“复次，<a id="a-Bv"></a>不空见，<a id="a-Bw"></a>诸多罗树光茂可观，<a id="a-Bx"></a>微风触动出妙音声，<a id="a-By"></a>若得闻者欢喜受乐。<a id="a-Bz"></a>如人作乐能生种种微妙音声，<a id="a-C0"></a>若有得闻无不受乐；<a id="a-C1"></a>彼多罗树风来触时出微妙音，<a id="a-C2"></a>令人乐闻亦复如是。<a id="a-C3"></a>复次，<a id="a-C4"></a>不空见，<a id="a-C5"></a>彼王城中常有如是种种诸声未曾断绝，<a id="a-C6"></a>所谓象声、<a id="a-C7"></a>马声、<a id="a-C8"></a>车声、<a id="a-C9"></a>步声、<a id="a-CA"></a>鼓声、<a id="a-CB"></a>贝声、<a id="a-CC"></a>箜篌声，<a id="a-CD"></a>琴瑟琵琶筝笛笳箫，<a id="a-CE"></a>如是一切种种音声未曾暂息。<a id="a-CF"></a>王恒宣令国内民人：<a id="a-CG"></a>‘谁有所须饮食、<a id="a-CH"></a>衣服、<a id="a-CI"></a>象马车乘，<a id="a-CJ"></a>随意所须皆悉给与。<a id="a-CK"></a>’复次，<a id="a-CL"></a>不空见，<a id="a-CM"></a>彼王城外多罗树林，<a id="a-CN"></a>行人游处在下休息，<a id="a-CO"></a>若饮若食，<a id="a-CP"></a>或卧或坐，<a id="a-CQ"></a>闻此宝树诸微妙音莫不皆受五欲妙乐。</p>
  <p id="aCR">“复次，<a id="a-CS"></a>不空见，<a id="a-CT"></a>彼精进王，<a id="a-CU"></a>于大城内近远皆如一射箭所置一华池，<a id="a-CV"></a>四岸及底皆四宝成，<a id="a-CW"></a>四面阶道七宝庄饰，<a id="a-CX"></a>所谓黄金阶道白银庄饰、<a id="a-CY"></a>白银阶道琉璃庄饰、<a id="a-CZ"></a>琉璃阶道玻瓈庄饰、<a id="a-Ca"></a>玻瓈阶道玛瑙庄饰、<a id="a-Cb"></a>玛瑙阶道珊瑚庄饰、<a id="a-Cc"></a>珊瑚阶道琥珀庄饰，<a id="a-Cd"></a>众宝杂厕见者欢喜。<a id="a-Ce"></a>复次，<a id="a-Cf"></a>不空见，<a id="a-Cg"></a>彼池复有诸种妙华，<a id="a-Ch"></a>所谓优钵罗华、<a id="a-Ci"></a>钵头摩华、<a id="a-Cj"></a>拘物头华、<a id="a-Ck"></a>分陀利华，<a id="a-Cl"></a>如是众华香气芬馥，<a id="a-Cm"></a>众生闻者无不爱乐。<a id="a-Cn"></a>于池岸上复植诸华，<a id="a-Co"></a>所谓伊尼摩迦乃至达[少/兔]迦利华，<a id="a-Cp"></a>众华可爱犹如天华。<a id="a-Cq"></a>彼华池门常开不闭，<a id="a-Cr"></a>人民往来无遮禁者。</p>
  <p id="aCs">“复次，<a id="a-Ct"></a>不空见，<a id="a-Cu"></a>彼精进王，<a id="a-Cv"></a>于大城内置游观园。<a id="a-Cw"></a>于诸园中复有种种七宝树林常有华果，<a id="a-Cx"></a>王与夫人后宫侍御，<a id="a-Cy"></a>同共游处欢欣取乐。<a id="a-Cz"></a>门亦不限，<a id="a-D0"></a>任彼人民游观嬉戏等受快乐。<a id="a-D1"></a>复次，<a id="a-D2"></a>不空见，<a id="a-D3"></a>又于彼园内面各一箭所别置华池，<a id="a-D4"></a>亦以金等四宝所成。<a id="a-D5"></a>复用七宝严饰阶陛，<a id="a-D6"></a>众色光丽见者乐观。<a id="a-D7"></a>彼池水内种种诸华，<a id="a-D8"></a>所谓优钵罗华乃至分陀利，<a id="a-D9"></a>是等众华芳鲜可爱。<a id="a-DA"></a>池岸复有多种林树及诸华果，<a id="a-DB"></a>所谓婆尼斫迦华、<a id="a-DC"></a>陀摩那伽乃至达[少/兔]迦利华，<a id="a-DD"></a>是等华果香鲜可爱，<a id="a-DE"></a>人民取用无遮禁者。</p>
  <p id="aDF">“复次，<a id="a-DG"></a>不空见，<a id="a-DH"></a>彼精进王禀性仁爱，<a id="a-DI"></a>慈念众生如母爱子，<a id="a-DJ"></a>亦常深心敬事沙门、<a id="a-DK"></a>婆罗门、<a id="a-DL"></a>刹利、<a id="a-DM"></a>长者，<a id="a-DN"></a>如子事父。<a id="a-DO"></a>复次，<a id="a-DP"></a>不空见，<a id="a-DQ"></a>彼王形量魁伟挺异常人，<a id="a-DR"></a>身体圆满众相具足，<a id="a-DS"></a>面目端正颜色光荣，<a id="a-DT"></a>威德弘普天人爱敬。<a id="a-DU"></a>复次，<a id="a-DV"></a>不空见，<a id="a-DW"></a>彼王宿植德本生刹利家，<a id="a-DX"></a>种姓尊高世无胜者，<a id="a-DY"></a>所生父母七世清净，<a id="a-DZ"></a>妻子眷属福庆会同，<a id="a-Da"></a>无有一人行过非者。<a id="a-Db"></a>复次，<a id="a-Dc"></a>不空见，<a id="a-Dd"></a>彼王以福业故，<a id="a-De"></a>天下丰饶，<a id="a-Df"></a>凡是百味恒满仓厨，<a id="a-Dg"></a>缯锦诸珍盈溢府库。</p>
 </body>
</html>