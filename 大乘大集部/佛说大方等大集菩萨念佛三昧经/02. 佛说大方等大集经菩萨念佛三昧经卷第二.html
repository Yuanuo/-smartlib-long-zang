<!doctype html>
<html id="z3IBTNGFK" data-ver="719">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">佛说大方等大集经菩萨念佛三昧经卷第二</h1>
  <h2 id="a2">不空见本事品之余</h2>
  <p id="a3">“复次，<a id="a-4"></a>不空见，<a id="a-5"></a>彼精进王，<a id="a-6"></a>以慈爱怜愍多好行檀，<a id="a-7"></a>常为大会无碍施主，<a id="a-8"></a>天下所有沙门、<a id="a-9"></a>婆罗门、<a id="a-A"></a>贫穷疾病诸乞求者，<a id="a-B"></a>随须给与无有休厌。</p>
  <p id="aC">“复次，<a id="a-D"></a>不空见，<a id="a-E"></a>彼精进王，<a id="a-F"></a>凡所统领八万四千城邑聚落，<a id="a-G"></a>皆是净业胜因所感七宝合成。<a id="a-H"></a>于诸城上一一复造八万四千栴檀楼观，<a id="a-I"></a>诸门左右亭传路次，<a id="a-J"></a>悉有堂舍众宝庄严。<a id="a-K"></a>门无昼夜常开不闭，<a id="a-L"></a>以拟一切等获大安。<a id="a-M"></a>又诸城内衢巷街陌，<a id="a-N"></a>恒燃灯烛有大光明，<a id="a-O"></a>令彼人民各力为作，<a id="a-P"></a>同共受斯安隐快乐。</p>
  <p id="aQ">“复次，<a id="a-R"></a>不空见，<a id="a-S"></a>彼精进王，<a id="a-T"></a>时有二子：<a id="a-U"></a>一名师子，<a id="a-V"></a>二名师子意。<a id="a-W"></a>诸根明利身相圆满，<a id="a-X"></a>有大威德具足神通，<a id="a-Y"></a>皆已先发阿耨多罗三藐三菩提心。</p>
  <p id="aZ">“复次，<a id="a-a"></a>不空见，<a id="a-b"></a>当尔之时有佛世尊，<a id="a-c"></a>号曰宝聚如来、<a id="a-d"></a>应供、<a id="a-e"></a>等正觉、<a id="a-f"></a>明行足、<a id="a-g"></a>善逝、<a id="a-h"></a>世间解、<a id="a-i"></a>无上士、<a id="a-j"></a>调御丈夫、<a id="a-k"></a>天人师、<a id="a-l"></a>佛世尊，<a id="a-m"></a>出现于世，<a id="a-n"></a>常为天、<a id="a-o"></a>人、<a id="a-p"></a>梵、<a id="a-q"></a>魔、<a id="a-r"></a>沙门、<a id="a-s"></a>婆罗门，<a id="a-t"></a>诸龙、<a id="a-u"></a>夜叉、<a id="a-v"></a>乾闼婆、<a id="a-w"></a>阿修罗乃至一切人非人等，<a id="a-x"></a>宣明正法初中后善，<a id="a-y"></a>义味深奥其文亦善，<a id="a-z"></a>纯备无杂清白梵行。<a id="a-10"></a>复次，<a id="a-11"></a>不空见，<a id="a-12"></a>时彼宝聚如来应供等正觉，<a id="a-13"></a>常与七十二亿百千诸大声闻皆阿罗汉，<a id="a-14"></a>具足神通有大威德，<a id="a-15"></a>近善住城说法教化。</p>
  <p id="a16">“复次，<a id="a-17"></a>不空见，<a id="a-18"></a>尔时宝聚如来应供等正觉，<a id="a-19"></a>即于食时著衣持钵，<a id="a-1A"></a>与彼七十二亿百千大声闻众前后围绕，<a id="a-1B"></a>威容详雅入善住城次第乞食。<a id="a-1C"></a>彼精进王，<a id="a-1D"></a>适与二子在高楼上，<a id="a-1E"></a>遥望见彼宝聚如来，<a id="a-1F"></a>大众围绕端严殊特威德巍巍，<a id="a-1G"></a>行人观睹莫不乐见，<a id="a-1H"></a>诸根清净心虑澹然，<a id="a-1I"></a>上下调伏胜奢摩陀，<a id="a-1J"></a>到于第一功德彼岸，<a id="a-1K"></a>具足圆满一切种地。<a id="a-1L"></a>王既见已，<a id="a-1M"></a>生奇特心喜勇无量，<a id="a-1N"></a>即与二子取诸华鬘、<a id="a-1O"></a>涂香、<a id="a-1P"></a>末香及余名香，<a id="a-1Q"></a>俱出宫门，<a id="a-1R"></a>速疾持诣宝聚如来应供等正觉所，<a id="a-1S"></a>奉献供养佛及大众，<a id="a-1T"></a>顶礼佛足却住一面。<a id="a-1U"></a>复次，<a id="a-1V"></a>不空见，<a id="a-1W"></a>彼精进王及其二子，<a id="a-1X"></a>即便要请宝聚如来，<a id="a-1Y"></a>与诸大众尽形供养，<a id="a-1Z"></a>所谓衣服、<a id="a-1a"></a>器具、<a id="a-1b"></a>饮食、<a id="a-1c"></a>医药，<a id="a-1d"></a>凡是所须悉皆奉给，<a id="a-1e"></a>庶事隆厚圣众获安。<a id="a-1f"></a>是精进王与其二子，<a id="a-1g"></a>宿植德本常求佛法，<a id="a-1h"></a>今既遭逢又蒙受请，<a id="a-1i"></a>心生欢喜庆幸特深。</p>
  <p id="a1j">“复次，<a id="a-1k"></a>不空见，<a id="a-1l"></a>时彼宝聚如来应供等正觉，<a id="a-1m"></a>于天人中说法教化所应作已，<a id="a-1n"></a>便于中夜入无余涅槃。<a id="a-1o"></a>不空见，<a id="a-1p"></a>时精进王，<a id="a-1q"></a>闻彼世尊般涅槃已，<a id="a-1r"></a>即与夫人及其二子，<a id="a-1s"></a>躬率群臣及诸民众，<a id="a-1t"></a>诣彼世尊般涅槃处，<a id="a-1u"></a>至已敬礼世尊足下，<a id="a-1v"></a>悲号啼哭椎胸大叫，<a id="a-1w"></a>举身投地如树中摧，<a id="a-1x"></a>躄地宛转而伤叹曰：<a id="a-1y"></a>‘世尊灭度一何驶哉！<a id="a-1z"></a>大圣涅槃遗弃我等，<a id="a-20"></a>世间方盲导师长逝，<a id="a-21"></a>众生贫困商主告终，<a id="a-22"></a>世界将昏慧灯忽灭！<a id="a-23"></a>’不空见，<a id="a-24"></a>彼精进王，<a id="a-25"></a>如是追慕极悲叹已，<a id="a-26"></a>方与二儿诣世尊所，<a id="a-27"></a>以诸香水沐浴圣身，<a id="a-28"></a>复用众香遍涂尊体，<a id="a-29"></a>更以种种殊异华鬘微妙乐音，<a id="a-2A"></a>尽虔供养然后方用迦尸迦衣，<a id="a-2B"></a>妙叠缠裹安处金棺及以铁椁，<a id="a-2C"></a>其棺又以七宝杂厕。<a id="a-2D"></a>如是盛置彼佛身已，<a id="a-2E"></a>方聚清净赤妙栴檀，<a id="a-2F"></a>高一由旬，<a id="a-2G"></a>纵广正方一拘卢舍，<a id="a-2H"></a>散诸种华及以华鬘，<a id="a-2I"></a>烧燃殊胜涂末香等，<a id="a-2J"></a>灌以酥油然后起火阇维宝聚如来色身。</p>
  <p id="a2K">“复次，<a id="a-2L"></a>不空见，<a id="a-2M"></a>时彼王子师子既见如来般涅槃已，<a id="a-2N"></a>如是思惟：<a id="a-2O"></a>‘天人大师舍我灭度，<a id="a-2P"></a>我于今日何义苟存？<a id="a-2Q"></a>今我若获随从如来应供等正觉而取灭度，<a id="a-2R"></a>岂不乐哉！<a id="a-2S"></a>’不空见，<a id="a-2T"></a>时彼王子如是念已，<a id="a-2U"></a>用诸名香自涂其身，<a id="a-2V"></a>复以诸香熏其衣服，<a id="a-2W"></a>以 氎缠裹，<a id="a-2X"></a>然后周围放大猛火梵烧其身。<a id="a-2Y"></a>火炽盛已，<a id="a-2Z"></a>师子方于猛焰之中，<a id="a-2a"></a>发大弘誓救诸众生，<a id="a-2b"></a>歌赞归依如来功德，<a id="a-2c"></a>以偈颂曰：</p>
  <p id="a2d">“‘世间宝中最尊上，<a id="a-2e"></a>　今日放舍入无余，</p>
  <p id="a2f">天人大师转法轮，<a id="a-2g"></a>　我等从此不复睹。</p>
  <p id="a2h">法王利益无量众，<a id="a-2i"></a>　今已弃置入涅槃，</p>
  <p id="a2j">吼宣如是大菩提，<a id="a-2k"></a>　长不复见众围绕。</p>
  <p id="a2l">不可思议大导师，<a id="a-2m"></a>　说法能令闻者喜，</p>
  <p id="a2n">一切天人诸魔梵，<a id="a-2o"></a>　从今永绝不闻声。</p>
  <p id="a2p">能施贫穷法财宝，<a id="a-2q"></a>　为众演说皆乐闻，</p>
  <p id="a2r">诸天龙鬼人非人，<a id="a-2s"></a>　自此长往无归趣。</p>
  <p id="a2t">世间从今无所依，<a id="a-2u"></a>　偏悼我王何恃怙？</p>
  <p id="a2v">并师子意失覆护，<a id="a-2w"></a>　永不闻佛说法音。</p>
  <p id="a2x">我宁捐躯及寿命，<a id="a-2y"></a>　无用独住于世间，</p>
  <p id="a2z">以是今灭所爱身，<a id="a-30"></a>　因兹更广弘誓愿。</p>
  <p id="a31">我于佛所种善根，<a id="a-32"></a>　父王亦常尊三宝，</p>
  <p id="a33">先愿以此诸功德，<a id="a-34"></a>　令王及我证法身。</p>
  <p id="a35">于不思议诸佛所，<a id="a-36"></a>　供养修行众善业，</p>
  <p id="a37">普愿群生同斯福，<a id="a-38"></a>　亦令我誓无虚言。</p>
  <p id="a39">世尊灭度我焚身，<a id="a-3A"></a>　其有得闻或亲见，</p>
  <p id="a3B">一切皆同等正觉，<a id="a-3C"></a>　非彼现在身证者。</p>
  <p id="a3D">若人觉悟及梦中，<a id="a-3E"></a>　但令见我今所作，</p>
  <p id="a3F">彼必成佛无有疑，<a id="a-3G"></a>　非彼现在身证者。</p>
  <p id="a3H">我此爱身终败坏，<a id="a-3I"></a>　事同水沫无坚牢，</p>
  <p id="a3J">愿彼食我诸虫兽，<a id="a-3K"></a>　皆得速成菩提道。</p>
  <p id="a3L">今我誓行精进事，<a id="a-3M"></a>　或有毁骂或轻诃，</p>
  <p id="a3N">令我速得调御师，<a id="a-3O"></a>　非彼现在身证者。</p>
  <p id="a3P">我求无上正觉时，<a id="a-3Q"></a>　其或慈心相观视，</p>
  <p id="a3R">即于世间疾成佛，<a id="a-3S"></a>　非彼现在身证人。</p>
  <p id="a3T">我今所愿及未发，<a id="a-3U"></a>　为是焚烧所爱身，</p>
  <p id="a3V">若此诚誓必不虚，<a id="a-3W"></a>　令我还见灭度佛。</p>
  <p id="a3X">如我暂得睹世尊，<a id="a-3Y"></a>　何异天师重出世！</p>
  <p id="a3Z">今我虽复盛焦燃，<a id="a-3a"></a>　犹冀身存得观佛。</p>
  <p id="a3b">世尊智慧无障碍，<a id="a-3c"></a>　常转三世清净轮，</p>
  <p id="a3d">如昔广利诸众生，<a id="a-3e"></a>　令我见佛从火起。</p>
  <p id="a3f">济世大师若暂起，<a id="a-3g"></a>　如先威力普眼尊！<a id="a-3h"></a>’</p>
  <p id="a3i">“佛知师子心精诚，<a id="a-3j"></a>　为之暂起视神力，</p>
  <p id="a3k">广与世间兴变事，<a id="a-3l"></a>　令无量众厌患身，</p>
  <p id="a3m">毕竟利益诸众生，<a id="a-3n"></a>　还复焚身入寂处。</p>
  <p id="a3o">大众睹佛巨神变，<a id="a-3p"></a>　以清净意赞妙音：</p>
  <p id="a3q">‘诸佛妙法难思议，<a id="a-3r"></a>　戒及禅定亦复然，</p>
  <p id="a3s">智慧解脱不可量，<a id="a-3t"></a>　神通变化亦难测，</p>
  <p id="a3u">虽已灭度能净我，<a id="a-3v"></a>　今故归命焰炽身。</p>
  <p id="a3w">世尊威德无有比，<a id="a-3x"></a>　神通已达彼岸边，</p>
  <p id="a3y">灭度能令生厌离，<a id="a-3z"></a>　今我归依普眼观。</p>
  <p id="a40">慈悲一切最尊胜，<a id="a-41"></a>　能以自心知他心，</p>
  <p id="a42">悉治无边界众生，<a id="a-43"></a>　归命无等善逝者。</p>
  <p id="a44">于诸医中第一尊，<a id="a-45"></a>　常以妙药施众生，</p>
  <p id="a46">能除无量众病苦，<a id="a-47"></a>　归命怜愍救护人。</p>
  <p id="a48">以我称赞诸善根，<a id="a-49"></a>　恭敬供养诸功德，</p>
  <p id="a4A">放舍爱身所获福，<a id="a-4B"></a>　先愿利益诸众生。<a id="a-4C"></a>’</p>
  <p id="a4D">“不空见，<a id="a-4E"></a>时彼王子师子，<a id="a-4F"></a>发斯大愿以自庄严，<a id="a-4G"></a>然后增火卒舍身命。<a id="a-4H"></a>时诸世间天、<a id="a-4I"></a>人、<a id="a-4J"></a>梵、<a id="a-4K"></a>魔、<a id="a-4L"></a>沙门、<a id="a-4M"></a>婆罗门，<a id="a-4N"></a>乃至一切人非人等，<a id="a-4O"></a>见斯事已，<a id="a-4P"></a>咸于世间生重厌离。</p>
  <p id="a4Q">“复次，<a id="a-4R"></a>不空见，<a id="a-4S"></a>时彼王子舍身命已，<a id="a-4T"></a>即生梵天作大梵王，<a id="a-4U"></a>于诸梵中最尊最胜，<a id="a-4V"></a>有大威德具大神通。<a id="a-4W"></a>不空见，<a id="a-4X"></a>时彼王子生梵宫已，<a id="a-4Y"></a>即自思惟：<a id="a-4Z"></a>‘我从何处作何善根而来生此，<a id="a-4a"></a>得有如是功德果报大神通力？<a id="a-4b"></a>’作是念已，<a id="a-4c"></a>便自了了分明见知：<a id="a-4d"></a>‘我于人间为精进王子，<a id="a-4e"></a>我与父王众具供养恭敬歌赞宝聚世尊。<a id="a-4f"></a>世尊灭度，<a id="a-4g"></a>我即焚身于彼炽然猛火之中，<a id="a-4h"></a>发大誓愿叹佛功德，<a id="a-4i"></a>以此善根今生梵宫。<a id="a-4j"></a>然我今应还下人间，<a id="a-4k"></a>开慰我父答所生恩，<a id="a-4l"></a>复当供养宝聚如来入于涅槃烧身处也。<a id="a-4m"></a>’</p>
  <p id="a4n">“复次，<a id="a-4o"></a>不空见，<a id="a-4p"></a>时大梵王如是念已，<a id="a-4q"></a>与眷属天于彼宫没，<a id="a-4r"></a>犹如壮士屈伸臂顷，<a id="a-4s"></a>即至人间往诣宝聚如来应供等正觉阇毗身处，<a id="a-4t"></a>以天众香所谓天末旃檀及天牛头沉水、<a id="a-4u"></a>多摩罗跋香等而为供养，<a id="a-4v"></a>复散种种天上妙华，<a id="a-4w"></a>华若车轮犹云遍满而为供养。<a id="a-4x"></a>师子梵天供养佛已，<a id="a-4y"></a>方慰其父精进王言：<a id="a-4z"></a>‘大王当知，<a id="a-50"></a>王子师子烧身丧命，<a id="a-51"></a>今我是也。<a id="a-52"></a>我时即生大梵天中，<a id="a-53"></a>愿王勿复忧悲痛恼，<a id="a-54"></a>惟应欢喜深自庆快。<a id="a-55"></a>何以故？<a id="a-56"></a>王今已获第一大利。<a id="a-57"></a>所以者何？<a id="a-58"></a>诸佛世尊难遭难遇，<a id="a-59"></a>而王已得值遇世尊宝聚如来应供等正觉，<a id="a-5A"></a>尊重恭敬具足供养，<a id="a-5B"></a>是为希有第一大利。<a id="a-5C"></a>是故大王从今已后，<a id="a-5D"></a>惟当一心受持是法，<a id="a-5E"></a>弟师子意亦应如是受持此法；<a id="a-5F"></a>复应供养世尊舍利，<a id="a-5G"></a>处处流布广兴塔庙。<a id="a-5H"></a>我于梵宫亦常如是，<a id="a-5I"></a>持斯妙法尊奉舍利。<a id="a-5J"></a>’如是言已忽然不现。</p>
  <p id="a5K">“复次，<a id="a-5L"></a>不空见，<a id="a-5M"></a>时彼精进王闻梵语故，<a id="a-5N"></a>即与其子师子意者，<a id="a-5O"></a>往诣宝聚如来应等正觉舍利之所，<a id="a-5P"></a>恭敬礼拜歌诵赞叹，<a id="a-5Q"></a>持一切香、<a id="a-5R"></a>一切华鬘并诸音乐，<a id="a-5S"></a>复持诸种幢幡宝盖奉献供养。<a id="a-5T"></a>又少时间，<a id="a-5U"></a>于彼八万四千诸城，<a id="a-5V"></a>纯以七宝兴起八万四千塔，<a id="a-5W"></a>高一由旬，<a id="a-5X"></a>面各广长一拘卢舍，<a id="a-5Y"></a>殊特端严光耀可爱，<a id="a-5Z"></a>安止舍利咸令供奉。<a id="a-5a"></a>又于一一宝塔之所，<a id="a-5b"></a>常燃八万四千灯明，<a id="a-5c"></a>各各复以一切名香、<a id="a-5d"></a>一切妙华，<a id="a-5e"></a>及以华鬘、<a id="a-5f"></a>一切幢幡、<a id="a-5g"></a>一切宝盖、<a id="a-5h"></a>一切乐音，<a id="a-5i"></a>鼓蠃角贝钟铃磬铎，<a id="a-5j"></a>凡是众具莫不毕备，<a id="a-5k"></a>如是供养受持是法。<a id="a-5l"></a>彼精进王以斯善根，<a id="a-5m"></a>于八万四千劫不生恶道，<a id="a-5n"></a>及师子意亦同果报。<a id="a-5o"></a>王大夫人名曰善意，<a id="a-5p"></a>其最大臣多曰无嗔，<a id="a-5q"></a>亦于八万四千劫中受胜果报。<a id="a-5r"></a>彼王如是于诸劫中，<a id="a-5s"></a>次第供养六万诸佛，<a id="a-5t"></a>所生常受转轮王身，<a id="a-5u"></a>正法治化利益众生。</p>
  <p id="a5v">“复次，<a id="a-5w"></a>不空见，<a id="a-5x"></a>彼宝聚佛灭度之后，<a id="a-5y"></a>时节未几，<a id="a-5z"></a>有一菩萨摩诃萨，<a id="a-60"></a>名普密王现生世间，<a id="a-61"></a>为世间故舍家出家示修苦行，<a id="a-62"></a>诣菩提树坐于道场，<a id="a-63"></a>以一念慧断除无明烦恼习气，<a id="a-64"></a>即证阿耨多罗三藐三菩提。<a id="a-65"></a>不空见，<a id="a-66"></a>时彼师子大梵天王，<a id="a-67"></a>以天眼观见普密王如来应供等正觉出兴于世，<a id="a-68"></a>即复还下住虚空中，<a id="a-69"></a>持天众香及以妙华散于佛上，<a id="a-6A"></a>然后至地右绕三周，<a id="a-6B"></a>恭敬合掌头面礼拜，<a id="a-6C"></a>劝请世尊转大法轮。<a id="a-6D"></a>时，<a id="a-6E"></a>彼师子梵王住于佛前，<a id="a-6F"></a>以偈请曰：</p>
  <p id="a6G">“‘世尊今应阐妙法，<a id="a-6H"></a>　我等众生堪听闻，</p>
  <p id="a6I">智慧摧敌今适兴，<a id="a-6J"></a>　一切世间莫能毁。</p>
  <p id="a6K">如来无上调御者，<a id="a-6L"></a>　具足至真十种号，</p>
  <p id="a6M">利世大师今已起，<a id="a-6N"></a>　自然正觉妙菩提。</p>
  <p id="a6O">功德圆满人中上，<a id="a-6P"></a>　圣智久修非始然，</p>
  <p id="a6Q">世尊但为演妙音，<a id="a-6R"></a>　今此大众乐闻受。</p>
  <p id="a6S">弘誓本为度世间，<a id="a-6T"></a>　无归依者作覆护，</p>
  <p id="a6U">如昔所愿今既满，<a id="a-6V"></a>　已到寂静无为处，</p>
  <p id="a6W">今当速开甘露门，<a id="a-6X"></a>　能坏三缚出众恼。<a id="a-6Y"></a>’</p>
  <p id="a6Z">梵王陈请义已周，<a id="a-6a"></a>　如来于是默然许，</p>
  <p id="a6b">于须臾顷普密佛，<a id="a-6c"></a>　遂令彼梵极欢喜，</p>
  <p id="a6d">及无量亿天人众，<a id="a-6e"></a>　以闻善逝转法轮。</p>
  <p id="a6f">时彼梵天蒙说已，<a id="a-6g"></a>　广持众具奉报恩，</p>
  <p id="a6h">于是复发弘誓愿：<a id="a-6i"></a>‘为求无上菩提处。</p>
  <p id="a6j">今于普密世尊前，<a id="a-6k"></a>　陈我所作诸功德，</p>
  <p id="a6l">以此善根所生处，<a id="a-6m"></a>　常奉十方诸世尊。</p>
  <p id="a6n">我昔道场供养佛，<a id="a-6o"></a>　请听慈说利众生，</p>
  <p id="a6p">因是微善凡所居，<a id="a-6q"></a>　愿于佛前常歌赞。<a id="a-6r"></a>’”</p>
  <p id="a6s">尔时，<a id="a-6t"></a>世尊复告不空见菩萨摩诃萨言：<a id="a-6u"></a>“不空见，<a id="a-6v"></a>时彼精进王子师子梵天，<a id="a-6w"></a>以烧身善根得生梵宫，<a id="a-6x"></a>次第供养五千诸佛，<a id="a-6y"></a>听闻正法增长善根，<a id="a-6z"></a>常发广大不思议愿。<a id="a-70"></a>不空见，<a id="a-71"></a>汝今当知，<a id="a-72"></a>尔时无边精进王者，<a id="a-73"></a>岂异人乎？<a id="a-74"></a>即我身是。<a id="a-75"></a>”</p>
  <p id="a76">时，<a id="a-77"></a>彼不空见菩萨复白佛言：<a id="a-78"></a>“世尊，<a id="a-79"></a>彼王二子，<a id="a-7A"></a>师子及师子意者，<a id="a-7B"></a>今何所在？<a id="a-7C"></a>为于现世供养诸佛？<a id="a-7D"></a>为已灭度在他世耶？<a id="a-7E"></a>”</p>
  <p id="a7F">佛言：<a id="a-7G"></a>“不空见，<a id="a-7H"></a>汝知尔时王子师子意者，<a id="a-7I"></a>今此弥勒菩萨摩诃萨是；<a id="a-7J"></a>尔时王子师子者，<a id="a-7K"></a>即汝不空见菩萨是也。<a id="a-7L"></a>以汝于彼宝聚如来佛法之中，<a id="a-7M"></a>发大誓愿一舍身故，<a id="a-7N"></a>能令三万天人大众发阿耨多罗三藐三菩提心。<a id="a-7O"></a>彼辈终必证大菩提无有疑也！<a id="a-7P"></a>”</p>
  <p id="a7Q">尔时，<a id="a-7R"></a>世尊为重宣此义，<a id="a-7S"></a>以偈颂曰：</p>
  <p id="a7T">“我观过去久远劫，<a id="a-7U"></a>　佛号宝聚无上尊，</p>
  <p id="a7V">无师自觉现世间，<a id="a-7W"></a>　能益天人群生类。</p>
  <p id="a7X">具足百福金色相，<a id="a-7Y"></a>　慈心显发实义门，</p>
  <p id="a7Z">开示众生菩提路，<a id="a-7a"></a>　吼唱能尽众苦源。</p>
  <p id="a7b">宝聚挺特人中胜，<a id="a-7c"></a>　七十二亿众圣贤，</p>
  <p id="a7d">三明六通具八解，<a id="a-7e"></a>　随佛入城而分卫。</p>
  <p id="a7f">我于今日为胜王，<a id="a-7g"></a>　无边精进大威力，</p>
  <p id="a7h">恒将二子从左右，<a id="a-7i"></a>　因巡游观处高楼。</p>
  <p id="a7j">遥见调伏大仙神，<a id="a-7k"></a>　比丘僧众悉围绕，</p>
  <p id="a7l">我时及子趋疾下，<a id="a-7m"></a>　驰诣无等尊胜前。</p>
  <p id="a7n">既至大师善逝所，<a id="a-7o"></a>　施设诸种妙供具，</p>
  <p id="a7p">顶礼尊足口发言，<a id="a-7q"></a>　启请如来及僧众。</p>
  <p id="a7r">衣食众具尽形奉，<a id="a-7s"></a>　满足八万四千年，</p>
  <p id="a7t">并是二子净信心，<a id="a-7u"></a>　为求无上菩提故。</p>
  <p id="a7v">人中极尊既涅槃，<a id="a-7w"></a>　兴起八万四千塔，</p>
  <p id="a7x">众宝间厕奇光耀，<a id="a-7y"></a>　但为人宝遗余身。</p>
  <p id="a7z">一一城中宝塔所，<a id="a-80"></a>　各燃无量百千灯，</p>
  <p id="a81">香华音乐鼓钟铃，<a id="a-82"></a>　彼王为佛兴斯供。</p>
  <p id="a83">因种如是胜善根，<a id="a-84"></a>　次第遭遇六万佛，</p>
  <p id="a85">悉皆供养亲承事，<a id="a-86"></a>　为求无上大菩提。</p>
  <p id="a87">汝不空见勿复疑，<a id="a-88"></a>　曩时统领大地主，</p>
  <p id="a89">彼深智王我身是，<a id="a-8A"></a>　其号无边精进力。</p>
  <p id="a8B">常以华香修供养，<a id="a-8C"></a>　教化一切诸众生，</p>
  <p id="a8D">具燃无量百千灯，<a id="a-8E"></a>　为世除闇作光明。</p>
  <p id="a8F">施与财宝未曾休，<a id="a-8G"></a>　听闻正法亦无厌，</p>
  <p id="a8H">精进苦行不暂舍，<a id="a-8I"></a>　为证无上大涅槃。</p>
  <p id="a8J">汝于宝聚如来所，<a id="a-8K"></a>　以衣缠身火洞燃，</p>
  <p id="a8L">犹如灯炷涂膏油，<a id="a-8M"></a>　须臾火至即[火+韱]烬。</p>
  <p id="a8N">汝时身火炽焰盛，<a id="a-8O"></a>　毛色无动神不惊，</p>
  <p id="a8P">于彼人宝灭度日，<a id="a-8Q"></a>　尔躬如是为世间。</p>
  <p id="a8R">猛火如斯煎迫时，<a id="a-8S"></a>　汝犹方便而劝请：</p>
  <p id="a8T">‘愿见世尊从火起，<a id="a-8U"></a>　大悲护世现本形。</p>
  <p id="a8V">我今所愿成就者，<a id="a-8W"></a>　方得如意舍身命，</p>
  <p id="a8X">但能暂见如往昔，<a id="a-8Y"></a>　所获功德不思议。</p>
  <p id="a8Z">我凡所有诸誓言，<a id="a-8a"></a>　冀其一切皆和会，</p>
  <p id="a8b">若我当来必成佛，<a id="a-8c"></a>　愿于猛焰见世尊。<a id="a-8d"></a>’</p>
  <p id="a8e">佛智清净无障碍，<a id="a-8f"></a>　于彼三世坦然平，</p>
  <p id="a8g">照明师子淳净心，<a id="a-8h"></a>　佛以精诚从火现。</p>
  <p id="a8i">不空见此愿力持，<a id="a-8j"></a>　护世须臾应念起，</p>
  <p id="a8k">因兹更发庄严誓，<a id="a-8l"></a>　不思议愿实难量。</p>
  <p id="a8m">世尊从彼火起时，<a id="a-8n"></a>　一切皆得厌离心，</p>
  <p id="a8o">又以净意发赞音，<a id="a-8p"></a>　佛威希有难可测！</p>
  <p id="a8q">无边相好火盛燃，<a id="a-8r"></a>　法王应念忽便起，</p>
  <p id="a8s">以佛世尊现神变，<a id="a-8t"></a>　千数众得解脱心。</p>
  <p id="a8u">汝不空见知师子，<a id="a-8v"></a>　大慈应感忽还坐，</p>
  <p id="a8w">由见世尊此神变，<a id="a-8x"></a>　千数众发菩提心。</p>
  <p id="a8y">大悲为世利益已，<a id="a-8z"></a>　还复偃卧猛火中，</p>
  <p id="a90">师子于是放舍身，<a id="a-91"></a>　一念往生大梵处。</p>
  <p id="a92">即从梵宫还佛所，<a id="a-93"></a>　具足供养人中尊，</p>
  <p id="a94">奉持微妙天华香，<a id="a-95"></a>　投散彼佛碎身地。</p>
  <p id="a96">彼宝聚尊涅槃后，<a id="a-97"></a>　其间时节无几何，</p>
  <p id="a98">复有普密天人师，<a id="a-99"></a>　为利世间故兴世，</p>
  <p id="a9A">坐于道树等至真，<a id="a-9B"></a>　是天中天号大觉。</p>
  <p id="a9C">大梵天王设供养，<a id="a-9D"></a>　恭敬顶礼两足尊，</p>
  <p id="a9E">请转法轮利世间，<a id="a-9F"></a>　佛知心净默然许。</p>
  <p id="a9G">梵王闻法大欢庆，<a id="a-9H"></a>　身得安乐心怡然，</p>
  <p id="a9I">更发殊常大誓愿，<a id="a-9J"></a>　植不思议众善根。</p>
  <p id="a9K">一劫值遇五千佛，<a id="a-9L"></a>　皆得亲承兴供养，</p>
  <p id="a9M">智者不应更他疑，<a id="a-9N"></a>　彼时师子汝即是。</p>
  <p id="a9O">不空见时为吾息，<a id="a-9P"></a>　汝后事佛经五千，</p>
  <p id="a9Q">我皆明见汝烧身，<a id="a-9R"></a>　求斯无上菩提道。</p>
  <p id="a9S">汝复无量千佛所，<a id="a-9T"></a>　于彼灭度舍利时，</p>
  <p id="a9U">亦烧无量所爱躯，<a id="a-9V"></a>　皆为他乐自受苦。</p>
  <p id="a9W">我知汝今及异世，<a id="a-9X"></a>　无量千生长时修，</p>
  <p id="a9Y">或佛现在或涅槃，<a id="a-9Z"></a>　汝常建斯诚实语。</p>
  <p id="a9a">经昔无量百千生，<a id="a-9b"></a>　惟我神力能知汝，</p>
  <p id="a9c">不空汝久发斯愿，<a id="a-9d"></a>　果报今者皆明现。</p>
  <p id="a9e">汝于诸佛大师前，<a id="a-9f"></a>　不思议行悉圆满，</p>
  <p id="a9g">常业歌赞两足尊，<a id="a-9h"></a>　苦行熏修诸大誓。</p>
  <p id="a9i">今获偈叹大法王，<a id="a-9j"></a>　斯由往积胜因缘，</p>
  <p id="a9k">又于普密王佛前，<a id="a-9l"></a>　摄取最上无边愿，</p>
  <p id="a9m">汝今果获如斯报，<a id="a-9n"></a>　蒙佛如来现威神。<a id="a-9o"></a>”</p>
  <p id="a9p">时不空见于众所，<a id="a-9q"></a>　恭敬合掌顶礼佛：</p>
  <p id="a9r">“请问天尊调御师，<a id="a-9s"></a>　慈悲利益众生事，</p>
  <p id="a9t">大仙我曾何誓愿，<a id="a-9u"></a>　而能舍弃无量生？</p>
  <p id="a9v">惟愿世尊开少分，<a id="a-9w"></a>　我蒙圣说乃能了。<a id="a-9x"></a>”</p>
  <p id="a9y">“不空汝于往昔事，<a id="a-9z"></a>　吾今为汝粗说之，</p>
  <p id="aA0">汝于云音如来所，<a id="a-A1"></a>　已发如是广大愿：</p>
  <p id="aA2">诸佛若证菩提时，<a id="a-A3"></a>　当今我身常奉觐。</p>
  <p id="aA4">又于帝幢普眼佛，<a id="a-A5"></a>　彼时亦发大誓愿：</p>
  <p id="aA6">世间若有最导师，<a id="a-A7"></a>　当令我即同斯道。</p>
  <p id="aA8">汝于日灯如来所，<a id="a-A9"></a>　亦发胜妙诸行愿。</p>
  <p id="aAA">汝不空见惟我知，<a id="a-AB"></a>　造作众宝经行处，</p>
  <p id="aAC">或营壮丽佛精舍，<a id="a-AD"></a>　若构殊异僧伽蓝，</p>
  <p id="aAE">彼皆微妙七宝成，<a id="a-AF"></a>　一切资具奉诸佛。</p>
  <p id="aAG">于不思议众所尊，<a id="a-AH"></a>　人中师子善生佛，</p>
  <p id="aAI">持七宝盖及众具，<a id="a-AJ"></a>　供奉超世天中天。</p>
  <p id="aAK">于彼普眼如来所，<a id="a-AL"></a>　尔时又起妙愿行，</p>
  <p id="aAM">广施灯明众供调，<a id="a-AN"></a>　奉献世间天人师。</p>
  <p id="aAO">汝于如是无量佛，<a id="a-AP"></a>　过千万亿那由他，</p>
  <p id="aAQ">自受勤苦安众生，<a id="a-AR"></a>　发彼庄严弘广誓。</p>
  <p id="aAS">汝于普密王佛前，<a id="a-AT"></a>　所发诚愿我今说：</p>
  <p id="aAU">如其修行成佛者，<a id="a-AV"></a>　我所散华遍大地。</p>
  <p id="aAW">汝于云雷音佛所，<a id="a-AX"></a>　为世间故发斯愿：</p>
  <p id="aAY">若有众生闻我名，<a id="a-AZ"></a>　愿彼咸即成佛道。</p>
  <p id="aAa">复于帝释幢佛前，<a id="a-Ab"></a>　广兴供养因誓愿：</p>
  <p id="aAc">凡我所处若见闻，<a id="a-Ad"></a>　彼彼皆得成佛道。</p>
  <p id="aAe">汝于日灯如来所，<a id="a-Af"></a>　奉施七宝经行处。</p>
  <p id="aAg">无边威所大明佛，<a id="a-Ah"></a>　汝当尔时发愿言：</p>
  <p id="aAi">常施胜处妙庄严，<a id="a-Aj"></a>　愿我佛刹亦如是。</p>
  <p id="aAk">汝于月上如来所，<a id="a-Al"></a>　愿得第一最天宫，</p>
  <p id="aAm">佛尊处中而游化，<a id="a-An"></a>　众生游者悉成佛。</p>
  <p id="aAo">汝于澡浴善逝前，<a id="a-Ap"></a>　实作如是至诚愿：</p>
  <p id="aAq">若于夏日盛暑时，<a id="a-Ar"></a>　众生身心离热恼。</p>
  <p id="aAs">汝于鸯只罗佛所，<a id="a-At"></a>　亦发如是增上愿：</p>
  <p id="aAu">恒于长夜黑闇时，<a id="a-Av"></a>　愿施灯明除迷惑。</p>
  <p id="aAw">若我舍施身命处，<a id="a-Ax"></a>　其有食肉诸众生，</p>
  <p id="aAy">必皆成佛无有疑，<a id="a-Az"></a>　非彼现在身证者。</p>
  <p id="aB0">或于觉悟及梦里，<a id="a-B1"></a>　若有众生闻我名，</p>
  <p id="aB2">一切成佛无有疑，<a id="a-B3"></a>　非彼现在身证者。</p>
  <p id="aB4">汝于勇猛精进时，<a id="a-B5"></a>　其有爱憎尔所作，</p>
  <p id="aB6">斯等皆当成法王，<a id="a-B7"></a>　非彼现在得证者。</p>
  <p id="aB8">汝先无量世生处，<a id="a-B9"></a>　于彼恒愿求菩提，</p>
  <p id="aBA">我今说汝实功德，<a id="a-BB"></a>　当来必获无上尊。</p>
  <p id="aBC">若有禽兽及余众，<a id="a-BD"></a>　彼必成佛无复疑，</p>
  <p id="aBE">诸是食汝身肉等，<a id="a-BF"></a>　一切自然证法身。</p>
  <p id="aBG">我知汝有千数行，<a id="a-BH"></a>　皆为利益诸众生，</p>
  <p id="aBI">若有闻者或生疑，<a id="a-BJ"></a>　以时未至我不说。</p>
  <p id="aBK">凡我所说汝诸事，<a id="a-BL"></a>　其或众生愿乐闻，</p>
  <p id="aBM">彼彼得佛必无疑，<a id="a-BN"></a>　非余现在身证者。</p>
  <p id="aBO">若人欲见救世尊，<a id="a-BP"></a>　转此清净胜法轮，</p>
  <p id="aBQ">闻已能破诸苦恼，<a id="a-BR"></a>　为证菩提故乐闻。</p>
  <p id="aBS">若人欲见三世佛，<a id="a-BT"></a>　恭敬供养上福田，</p>
  <p id="aBU">具足积聚诸功德，<a id="a-BV"></a>　必先受持此三昧。<a id="a-BW"></a>”</p>
  <p id="aBX">为利世间天人故，<a id="a-BY"></a>　世尊宣说是事已，</p>
  <p id="aBZ">遂下法座而徐行，<a id="a-Ba"></a>　即还归寂于本室。</p>
 </body>
</html>