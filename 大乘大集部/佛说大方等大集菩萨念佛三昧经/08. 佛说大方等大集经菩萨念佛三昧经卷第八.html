<!doctype html>
<html id="z3IBTNRFQ" data-ver="688">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">佛说大方等大集经菩萨念佛三昧经卷第八</h1>
  <h2 id="a2">思惟三昧品之余</h2>
  <p id="a3">尔时，<a id="a-4"></a>不空见菩萨摩诃萨复白佛言：<a id="a-5"></a>“世尊，<a id="a-6"></a>菩萨摩诃萨当何证知舍离我见耶？<a id="a-7"></a>”</p>
  <p id="a8">佛言：<a id="a-9"></a>“不空见，<a id="a-A"></a>若诸菩萨摩诃萨得证知时，<a id="a-B"></a>无有住著则离我见。<a id="a-C"></a>如是菩萨虽无住著，<a id="a-D"></a>而能为彼一切世间天人众生作大利益。<a id="a-E"></a>云何利益？<a id="a-F"></a>所谓为大法明、<a id="a-G"></a>燃大法炬、<a id="a-H"></a>吹大法蠡、<a id="a-I"></a>击大法鼓、<a id="a-J"></a>奋大法鞀、<a id="a-K"></a>乘大法船、<a id="a-L"></a>设大法桥，<a id="a-M"></a>方当欲渡一切众生出于生死四流瀑河，<a id="a-N"></a>置于涅槃无为彼岸。<a id="a-O"></a>即当观察是身本性，<a id="a-P"></a>次当观身不净臭秽、<a id="a-Q"></a>腐烂痈脓、<a id="a-R"></a>屎尿盈溢，<a id="a-S"></a>是身无常不暂停住，<a id="a-T"></a>破坏枯槁不可长久，<a id="a-U"></a>诳惑小儿危脆不坚，<a id="a-V"></a>犹水沫聚，<a id="a-W"></a>户虫充满，<a id="a-X"></a>筋骨相辅，<a id="a-Y"></a>空负而行无实用处。<a id="a-Z"></a>或经百年及百千岁，<a id="a-a"></a>纵八万劫一切乐具守护长养，<a id="a-b"></a>终归堕坏。<a id="a-c"></a>此身长夜不离烦恼，<a id="a-d"></a>不出颠倒，<a id="a-e"></a>恒为诸恶鸟兽食啖，<a id="a-f"></a>又亦常与地狱、<a id="a-g"></a>饿鬼、<a id="a-h"></a>畜生共行，<a id="a-i"></a>生死往来受诸苦恼，<a id="a-j"></a>或为奴隶种种苦事，<a id="a-k"></a>常系于他不得自在，<a id="a-l"></a>而彼所生，<a id="a-m"></a>云何当能见苦、<a id="a-n"></a>断集、<a id="a-o"></a>证灭、<a id="a-p"></a>修道？<a id="a-q"></a>今我此身但是虚空，<a id="a-r"></a>诳曜愚痴无一坚法，<a id="a-s"></a>以是我今当应持此一切身分施诸众生。<a id="a-t"></a>若有众生宝重己身，<a id="a-u"></a>我当为彼放舍身命。<a id="a-v"></a>若有众生须我精气，<a id="a-w"></a>我当给与彼之精气。<a id="a-x"></a>若有众生须我肉者，<a id="a-y"></a>我当以肉供奉彼等。<a id="a-z"></a>何以故？<a id="a-10"></a>宁我先施令彼得食，<a id="a-11"></a>无容不施使彼自食。<a id="a-12"></a>今我以此净心布施所获善根，<a id="a-13"></a>愿即灭除我见根本。<a id="a-14"></a>而彼菩萨如是观时不著我见，<a id="a-15"></a>灭我见已然后舍身，<a id="a-16"></a>令众生用为惜命者弃舍命根，<a id="a-17"></a>须精气者授以精气，<a id="a-18"></a>须肉食者便以肉施。<a id="a-19"></a>若有众生须其力用，<a id="a-1A"></a>即时为奴充彼驱策。</p>
  <p id="a1B">“不空见，<a id="a-1C"></a>以是因缘，<a id="a-1D"></a>彼菩萨摩诃萨除舍我见，<a id="a-1E"></a>不住我见，<a id="a-1F"></a>证知我见，<a id="a-1G"></a>而能于此不牢固中求牢固身。<a id="a-1H"></a>不空见，<a id="a-1I"></a>譬如都城邑聚村落之中，<a id="a-1J"></a>多有童男或多童女，<a id="a-1K"></a>自舍出已至河岸边见水沫聚，<a id="a-1L"></a>以彼水沫更相嬉戏，<a id="a-1M"></a>所谓破坏水沫分段磨灭，<a id="a-1N"></a>令其消散无有遗余。<a id="a-1O"></a>而彼沫聚不作是念：<a id="a-1P"></a>‘谁于今日能分散我？<a id="a-1Q"></a>’是沫虽坏无恼恨心。<a id="a-1R"></a>不空见，<a id="a-1S"></a>如是菩萨摩诃萨，<a id="a-1T"></a>自观己身无常破坏，<a id="a-1U"></a>如彼沫聚不可长久，<a id="a-1V"></a>当知是人得此三昧，<a id="a-1W"></a>疾成阿耨多罗三藐三菩提。<a id="a-1X"></a>”</p>
  <p id="a1Y">尔时，<a id="a-1Z"></a>世尊为重明此义，<a id="a-1a"></a>以偈颂曰：</p>
  <p id="a1b">“若能远离我见者，<a id="a-1c"></a>　一切无有住著处，</p>
  <p id="a1d">为利世间天人故，<a id="a-1e"></a>　当证难见大菩提。</p>
  <p id="a1f">彼若厌身诸不净，<a id="a-1g"></a>　痈疮所处脓血流，</p>
  <p id="a1h">此身变坏不坚牢，<a id="a-1i"></a>　无常羸劣斯破法。</p>
  <p id="a1j">暂住如幻无实体，<a id="a-1k"></a>　犹彼聚沫空无真，</p>
  <p id="a1l">长夜养育终无宜，<a id="a-1m"></a>　鸟狗斯食最可恶。</p>
  <p id="a1n">虽以众具供赡之，<a id="a-1o"></a>　是身会当归败灭，</p>
  <p id="a1p">既不能得牢固法，<a id="a-1q"></a>　经无量劫唯有苦。</p>
  <p id="a1r">地狱畜生饿鬼苦，<a id="a-1s"></a>　饥渴众恼恒炽然，</p>
  <p id="a1t">世间催切超百罗，<a id="a-1u"></a>　初不觉知彼如实。</p>
  <p id="a1v">我身今日自空虚，<a id="a-1w"></a>　不常之体须臾变，</p>
  <p id="a1x">谓诸众生食肉者，<a id="a-1y"></a>　精气仆役我甘为。</p>
  <p id="a1z">我思此时常发言，<a id="a-20"></a>　其有食肉及精血，</p>
  <p id="a21">我为其故今放舍，<a id="a-22"></a>　任从啖食我此身。</p>
  <p id="a23">当令一切宝身者，<a id="a-24"></a>　悉得观我舍斯命，</p>
  <p id="a25">我今躯命不敢爱，<a id="a-26"></a>　愿速成彼三摩提。</p>
  <p id="a27">犹如彼沫常破坏，<a id="a-28"></a>　未曾起一嗔恨心，</p>
  <p id="a29">今我此身如沫团，<a id="a-2A"></a>　岂有生于嫌怨事？</p>
  <p id="a2B">若能观身如水沫，<a id="a-2C"></a>　此人必定求菩提，</p>
  <p id="a2D">非但得奉十方尊，<a id="a-2E"></a>　彼当速获胜三昧。<a id="a-2F"></a>”</p>
  <p data-pb></p>
  <h2 id="a2G">示现微笑品第十二</h2>
  <p id="a2H">尔时，<a id="a-2I"></a>世尊怡然微笑。<a id="a-2J"></a>诸佛世尊法如是故，<a id="a-2K"></a>即微笑时，<a id="a-2L"></a>世尊口放种种光明，<a id="a-2M"></a>所谓青、<a id="a-2N"></a>黄、<a id="a-2O"></a>赤、<a id="a-2P"></a>白、<a id="a-2Q"></a>金色、<a id="a-2R"></a>玻瓈。<a id="a-2S"></a>其光远照上至梵宫，<a id="a-2T"></a>而复还下右绕三周入世尊顶。<a id="a-2U"></a>时，<a id="a-2V"></a>尊者阿难见斯事已，<a id="a-2W"></a>即从座起，<a id="a-2X"></a>整理衣服，<a id="a-2Y"></a>右膝著地，<a id="a-2Z"></a>合十指掌向佛世尊，<a id="a-2a"></a>以偈问曰：</p>
  <p id="a2b">“最胜世尊非无因，<a id="a-2c"></a>　今现微笑当有以，</p>
  <p id="a2d">世间调御应为说，<a id="a-2e"></a>　而复微笑何因缘？</p>
  <p id="a2f">金刚色体百福身，<a id="a-2g"></a>　由证真如能利益，</p>
  <p id="a2h">一切世间所归依，<a id="a-2i"></a>　今此微笑有何缘？</p>
  <p id="a2j">世尊无上亦无比，<a id="a-2k"></a>　何处当有能超胜，</p>
  <p id="a2l">功德备具无可毁，<a id="a-2m"></a>　今斯微笑有何缘？</p>
  <p id="a2n">一切世间皆归趣，<a id="a-2o"></a>　调御丈夫今当宣，</p>
  <p id="a2p">谁于今日获大利？<a id="a-2q"></a>　世尊无何微笑者？</p>
  <p id="a2r">今日谁当受大位？<a id="a-2s"></a>　今日谁得真福聚？</p>
  <p id="a2t">今日谁为安隐王，<a id="a-2u"></a>　能致世尊是微笑？</p>
  <p id="a2v">一切世间所归依，<a id="a-2w"></a>　天人大师今应说，</p>
  <p id="a2x">若闻佛尊斯妙音，<a id="a-2y"></a>　天人欢喜众圣赞。<a id="a-2z"></a>”</p>
  <p id="a30">尊者阿难设斯问已，<a id="a-31"></a>于是世尊告阿难曰：<a id="a-32"></a>“阿难，<a id="a-33"></a>我当说是正念三昧法门义时，<a id="a-34"></a>此大众中有三万人，<a id="a-35"></a>远离尘垢得法眼净；<a id="a-36"></a>复有八万亿百千那由他诸天子，<a id="a-37"></a>远尘离垢得法眼净；<a id="a-38"></a>复有三万比丘、<a id="a-39"></a>比丘尼众得阿那含果；<a id="a-3A"></a>复有三万比丘、<a id="a-3B"></a>比丘尼、<a id="a-3C"></a>优婆塞、<a id="a-3D"></a>优婆夷得无生忍法；<a id="a-3E"></a>复有三万众生发阿耨多罗三藐三菩提心。<a id="a-3F"></a>此辈皆于星宿劫中成等正觉，<a id="a-3G"></a>此即前发菩提心者是也。<a id="a-3H"></a>复有九万亿那由他菩萨摩诃萨，<a id="a-3I"></a>安住菩提无有退转。<a id="a-3J"></a>此辈当来皆得成佛，<a id="a-3K"></a>彼诸世尊有四种号，<a id="a-3L"></a>或号光明，<a id="a-3M"></a>或号毗卢遮那，<a id="a-3N"></a>或号释迦牟尼，<a id="a-3O"></a>或名日月岁星。<a id="a-3P"></a>有如是等诸种名号，<a id="a-3Q"></a>随其刹土出现于世。<a id="a-3R"></a>复有九十二亿百千那由他众生，<a id="a-3S"></a>但发声闻心，<a id="a-3T"></a>是辈未来皆证声闻果。<a id="a-3U"></a>”</p>
  <p id="a3V">尔时，<a id="a-3W"></a>世尊知是事已，<a id="a-3X"></a>以净天眼过于人眼观察十方，<a id="a-3Y"></a>见九十亿百千那由他诸佛世界，<a id="a-3Z"></a>应作如是大利益故，<a id="a-3a"></a>更出殊大微妙之声，<a id="a-3b"></a>遍此三千大千世界咸得闻已，<a id="a-3c"></a>然后及彼诸佛国土，<a id="a-3d"></a>所有众生亦皆得闻。<a id="a-3e"></a>然后复从眉间白毫相中，<a id="a-3f"></a>放大光明名无边威。<a id="a-3g"></a>此光遍照十方佛国，<a id="a-3h"></a>令无量亿百千那由他众生得须陀洹果、<a id="a-3i"></a>斯陀含果、<a id="a-3j"></a>阿那含果、<a id="a-3k"></a>阿罗汉果。<a id="a-3l"></a>复有过于前数众生发阿耨多罗三藐三菩提心。<a id="a-3m"></a>彼等当来皆得不退转于阿耨多罗三藐三菩提，<a id="a-3n"></a>然后于彼十方国土皆得成佛，<a id="a-3o"></a>号曰难伏如来应供等正觉出现于世。</p>
  <p id="a3p">尔时，<a id="a-3q"></a>世尊为重宣此义，<a id="a-3r"></a>以偈颂曰：</p>
  <p id="a3s">“过百千数无减少，<a id="a-3t"></a>　三种三十复九十，</p>
  <p id="a3u">如是一切见菩提，<a id="a-3v"></a>　彼为发心利益故。</p>
  <p id="a3w">彼满十千诸众生，<a id="a-3x"></a>　复三万智得净眼，</p>
  <p id="a3y">闻已正思等正觉，<a id="a-3z"></a>　解脱人身诸恶道。</p>
  <p id="a40">复过八亿那由他，<a id="a-41"></a>　诸天获于圣净眼，</p>
  <p id="a42">以闻如来妙音故，<a id="a-43"></a>　永灭恶趣无遗余。</p>
  <p id="a44">得忍三万亿由他，<a id="a-45"></a>　发心即离三恶道，</p>
  <p id="a46">彼辈当来悉成佛，<a id="a-47"></a>　其犹盛春草木敷。</p>
  <p id="a48">复有三万亿众生，<a id="a-49"></a>　从座而起发大心，</p>
  <p id="a4A">以此威德当成佛，<a id="a-4B"></a>　于大地上利世间。</p>
  <p id="a4C">复有六万诸天子，<a id="a-4D"></a>　皆发无上菩提心，</p>
  <p id="a4E">彼等斯同弥勒尊，<a id="a-4F"></a>　以修乐因证乐处。</p>
  <p id="a4G">以是因缘天人师，<a id="a-4H"></a>　为斯广大故微笑，</p>
  <p id="a4I">我已宣扬微笑旨，<a id="a-4J"></a>　阿难当知此笑缘。<a id="a-4K"></a>”</p>
  <p data-pb></p>
  <h2 id="a4L">神通品第十三之一</h2>
  <p id="a4M">尔时，<a id="a-4N"></a>不空见菩萨摩诃萨白佛言：<a id="a-4O"></a>“世尊，<a id="a-4P"></a>云何当知菩萨摩诃萨住于惭愧，<a id="a-4Q"></a>远离于彼无惭愧已，<a id="a-4R"></a>然后当得此三昧耶？<a id="a-4S"></a>”</p>
  <p id="a4T">尔时，<a id="a-4U"></a>佛告不空见菩萨言：<a id="a-4V"></a>“不空见，<a id="a-4W"></a>若有菩萨摩诃萨常行惭愧，<a id="a-4X"></a>而是菩萨行惭愧时，<a id="a-4Y"></a>或能造作种种恶事，<a id="a-4Z"></a>所谓身恶行时即生惭愧，<a id="a-4a"></a>口恶行时亦生惭愧，<a id="a-4b"></a>意恶行时亦生惭愧，<a id="a-4c"></a>起嫉妒心亦生惭愧，<a id="a-4d"></a>起懈怠心亦生惭愧，<a id="a-4e"></a>于诸如来所亦生惭愧，<a id="a-4f"></a>于大菩萨摩诃萨所亦生惭愧，<a id="a-4g"></a>于住菩萨乘诸众生所亦生惭愧，<a id="a-4h"></a>于声闻乘人所亦生惭愧，<a id="a-4i"></a>于辟支佛乘人所亦生惭愧，<a id="a-4j"></a>于人天所亦生惭愧。<a id="a-4k"></a>云何惭愧？<a id="a-4l"></a>所谓常愧于他，<a id="a-4m"></a>亦惭自身住于一切不善法中故常惭愧；<a id="a-4n"></a>住惭愧已，<a id="a-4o"></a>远离一切无惭无愧，<a id="a-4p"></a>除灭不善思惟善事，<a id="a-4q"></a>荷负重担体性清净，<a id="a-4r"></a>终无毁犯他不能谤，<a id="a-4s"></a>而是菩萨常能具足无毁身业，<a id="a-4t"></a>亦能具足无毁口业，<a id="a-4u"></a>亦能具足无毁意业；<a id="a-4v"></a>具足斯已，<a id="a-4w"></a>然后乃能住是三昧；<a id="a-4x"></a>住三昧已，<a id="a-4y"></a>常不远离见一切诸佛，<a id="a-4z"></a>常不远离听闻诸佛所说妙法，<a id="a-50"></a>常不远离恭敬供养一切圣僧；<a id="a-51"></a>具足如斯已，<a id="a-52"></a>然后乃能疾成阿耨多罗三藐三菩提。</p>
  <p id="a53">“复次，<a id="a-54"></a>不空见，<a id="a-55"></a>我念往昔过无量无边阿僧祇劫，<a id="a-56"></a>时有大劫名曰善来；<a id="a-57"></a>于彼善来劫中，<a id="a-58"></a>后有第三劫名曰宝炬。<a id="a-59"></a>不空见，<a id="a-5A"></a>彼于劫中复有小劫名九庄严，<a id="a-5B"></a>于彼时中名多劫浊。<a id="a-5C"></a>复次有劫名曰千岁，<a id="a-5D"></a>彼中有转轮王，<a id="a-5E"></a>名善观作。<a id="a-5F"></a>而彼善观作王，<a id="a-5G"></a>宿植德本具大威德。<a id="a-5H"></a>不空见，<a id="a-5I"></a>时善观作王所居大城，<a id="a-5J"></a>名曰净华，<a id="a-5K"></a>妙香充满。<a id="a-5L"></a>其城东西广六十由旬，<a id="a-5M"></a>南北长七十由旬，<a id="a-5N"></a>墙壁周围有一千二百重。<a id="a-5O"></a>彼城身量纯以真金，<a id="a-5P"></a>众具庄严间用七宝。<a id="a-5Q"></a>不空见，<a id="a-5R"></a>汝今欲知净华香城善观作王，<a id="a-5S"></a>果报众具庄严殊丽，<a id="a-5T"></a>如先所说无边精进王，<a id="a-5U"></a>善住大城无差异也。<a id="a-5V"></a>不空见，<a id="a-5W"></a>彼城北面有一内门，<a id="a-5X"></a>名曰华鬘门。<a id="a-5Y"></a>外有园名曰无畏，<a id="a-5Z"></a>其园纵广四十由旬，<a id="a-5a"></a>周匝皆有七宝树林而为围绕。<a id="a-5b"></a>有一大池，<a id="a-5c"></a>形量方广面十由旬，<a id="a-5d"></a>八功德水弥满其间，<a id="a-5e"></a>如忉利天镘陀吉尼池也。<a id="a-5f"></a>彼池四面周匝皆有宝多罗树，<a id="a-5g"></a>其金多罗树银为华果，<a id="a-5h"></a>银多罗树琉璃华果，<a id="a-5i"></a>如是乃至真珠多罗树金为华果，<a id="a-5j"></a>如善住城一等无异。</p>
  <p id="a5k">“复次，<a id="a-5l"></a>不空见，<a id="a-5m"></a>当尔之时有佛世尊，<a id="a-5n"></a>号鸯耆罗娑如来、<a id="a-5o"></a>应供、<a id="a-5p"></a>等正觉、<a id="a-5q"></a>明行足、<a id="a-5r"></a>善逝、<a id="a-5s"></a>世间解、<a id="a-5t"></a>无上士、<a id="a-5u"></a>调御丈夫、<a id="a-5v"></a>天人师、<a id="a-5w"></a>佛世尊，<a id="a-5x"></a>出现于世。<a id="a-5y"></a>不空见，<a id="a-5z"></a>时彼鸯耆罗娑如来，<a id="a-60"></a>处游居止无畏园中，<a id="a-61"></a>与大比丘众九十九亿百千那由他人俱，<a id="a-62"></a>前后围绕皆阿罗汉，<a id="a-63"></a>诸漏已尽无复烦恼皆得自在，<a id="a-64"></a>心善解脱，<a id="a-65"></a>慧善解脱，<a id="a-66"></a>所作已办捐舍重担，<a id="a-67"></a>尽获己利不受后有，<a id="a-68"></a>随顺正教达于彼岸。<a id="a-69"></a>不空见，<a id="a-6A"></a>时彼鸯耆罗娑如来应供等正觉，<a id="a-6B"></a>于晨朝时著衣持钵，<a id="a-6C"></a>与九十九亿百千那由他声闻大众，<a id="a-6D"></a>左右围绕入净华香城。<a id="a-6E"></a>不空见，<a id="a-6F"></a>时彼善观作王知彼世尊晨朝入城，<a id="a-6G"></a>即自庄严乘大调象名曰乐手，<a id="a-6H"></a>与无量亿百千那由他众前后导从，<a id="a-6I"></a>自彼净华香城而出，<a id="a-6J"></a>为奉迎彼佛世尊故。<a id="a-6K"></a>不空见，<a id="a-6L"></a>时善观作王既遥见彼鸯耆世尊寻路而来，<a id="a-6M"></a>光仪端远状若金山，<a id="a-6N"></a>诸根寂静神志和穆，<a id="a-6O"></a>已达第一调柔彼岸，<a id="a-6P"></a>犹如大龙降伏一切，<a id="a-6Q"></a>亦如大象所为自在，<a id="a-6R"></a>又如大池澄清映彻。<a id="a-6S"></a>如是见已，<a id="a-6T"></a>自乘而下进诣世尊，<a id="a-6U"></a>头面作礼右绕三周而启白言：<a id="a-6V"></a>‘唯愿世尊，<a id="a-6W"></a>受我明朝所设供养。<a id="a-6X"></a>’</p>
  <p id="a6Y">“复次，<a id="a-6Z"></a>不空见，<a id="a-6a"></a>时彼鸯耆罗娑如来应供等正觉，<a id="a-6b"></a>闻善观作王如是请已，<a id="a-6c"></a>为诸众生作利益故默然受请。<a id="a-6d"></a>复次，<a id="a-6e"></a>不空见，<a id="a-6f"></a>时善观作王闻彼世尊许纳其请，<a id="a-6g"></a>即于斯夜速命厨官，<a id="a-6h"></a>严办众种上味美食，<a id="a-6i"></a>人间所有靡不毕具。<a id="a-6j"></a>于净华城平治道路，<a id="a-6k"></a>以诸香泥涂饰其地，<a id="a-6l"></a>所在街巷建立宝幢，<a id="a-6m"></a>妙善名幡处处罗布，<a id="a-6n"></a>兼列种种金宝器具。<a id="a-6o"></a>又用上妙牛头栴檀，<a id="a-6p"></a>以为香水洒散其地。<a id="a-6q"></a>复以种种末香、<a id="a-6r"></a>种种散华，<a id="a-6s"></a>上徹于佛而为供养。<a id="a-6t"></a>然后于彼如来应等正觉前，<a id="a-6u"></a>烧种种名香、<a id="a-6v"></a>积种种华鬘而为供养，<a id="a-6w"></a>又以种种歌颂赞叹偈句法言而为供养，<a id="a-6x"></a>又作种种上妙乐音及诸玩具而为供养。<a id="a-6y"></a>彼王如是作诸供养，<a id="a-6z"></a>然后奉献上妙饮食，<a id="a-70"></a>供养世尊及比丘众。<a id="a-71"></a>复次，<a id="a-72"></a>不空见，<a id="a-73"></a>尔时彼善观作王，<a id="a-74"></a>广设如是微妙第一最上众具，<a id="a-75"></a>满足供养鸯耆如来应供等正觉已，<a id="a-76"></a>更于异时庄严大驾，<a id="a-77"></a>躬自率彼无量千数诸众生等诣无畏园，<a id="a-78"></a>至彼鸯耆如来应供等正觉所，<a id="a-79"></a>顶礼尊足已而白佛言：<a id="a-7A"></a>‘世尊，<a id="a-7B"></a>今正是时，<a id="a-7C"></a>唯愿垂慈作所应作也。<a id="a-7D"></a>’</p>
  <p id="a7E">“复次，<a id="a-7F"></a>不空见，<a id="a-7G"></a>时彼鸯耆罗娑如来闻善观作王殷勤请已，<a id="a-7H"></a>知诸众生堪受化故，<a id="a-7I"></a>于是为彼如所应作种种神通；<a id="a-7J"></a>现神通已，<a id="a-7K"></a>遂与九十九亿百千那由他诸阿罗汉等身升虚空；<a id="a-7L"></a>住虚空已，<a id="a-7M"></a>即放九十九亿百千那由他光明，<a id="a-7N"></a>照于东方无量世界；<a id="a-7O"></a>如是复放前数光明，<a id="a-7P"></a>照彼南方及以西、<a id="a-7Q"></a>北、<a id="a-7R"></a>四维、<a id="a-7S"></a>上、<a id="a-7T"></a>下，<a id="a-7U"></a>周遍十方亦皆如是。<a id="a-7V"></a>彼一一方各有九十九亿百千那由他诸大光明，<a id="a-7W"></a>彼一一光皆各化作八十亿百千那由他等大莲华座，<a id="a-7X"></a>彼诸华座皆各有一化如来坐。<a id="a-7Y"></a>诸如来形量长短乃至一切威仪多少，<a id="a-7Z"></a>一如鸯耆罗娑如来应供等正觉无差别也。<a id="a-7a"></a>不空见，<a id="a-7b"></a>如彼变化诸佛世尊，<a id="a-7c"></a>各有无量亿那由他诸比丘众，<a id="a-7d"></a>前后围绕住虚空中。<a id="a-7e"></a>又亦各有化天帝释及化梵王，<a id="a-7f"></a>形量大小皆如今此无超胜梵天及大供养天帝释等无有异也。<a id="a-7g"></a>不空见，<a id="a-7h"></a>时彼鸯耆罗娑如来应供等正觉，<a id="a-7i"></a>示现如是神通事时，<a id="a-7j"></a>于须臾间一切诸天所有音乐不鼓自鸣，<a id="a-7k"></a>一切众具不作自现。<a id="a-7l"></a>不空见，<a id="a-7m"></a>时彼欲界诸天既睹鸯耆世尊示现如是大神变时，<a id="a-7n"></a>即以天栴檀、<a id="a-7o"></a>末香、<a id="a-7p"></a>沉水香、<a id="a-7q"></a>多伽罗香、<a id="a-7r"></a>多摩罗跋、<a id="a-7s"></a>牛头栴檀、<a id="a-7t"></a>黑沉水香等奉散佛上。<a id="a-7u"></a>复以种种妙华，<a id="a-7v"></a>所谓鸡娑罗华、<a id="a-7w"></a>大鸡娑罗华等，<a id="a-7x"></a>奉散于彼鸯耆罗娑如来应等正觉。</p>
  <p id="a7y">“复次，<a id="a-7z"></a>不空见，<a id="a-80"></a>尔时鸯耆世尊告彼善观作王言：<a id="a-81"></a>‘大王，<a id="a-82"></a>诸行无常。<a id="a-83"></a>大王，<a id="a-84"></a>诸行皆苦。<a id="a-85"></a>大王，<a id="a-86"></a>诸行无我。<a id="a-87"></a>大王，<a id="a-88"></a>诸行暂住不得久停。<a id="a-89"></a>大王，<a id="a-8A"></a>诸行不坚是破坏法。<a id="a-8B"></a>大王，<a id="a-8C"></a>诸行炽然如猛火焰。<a id="a-8D"></a>大王，<a id="a-8E"></a>诸行深奥如大火坑。<a id="a-8F"></a>大王，<a id="a-8G"></a>乃至应当念舍诸行，<a id="a-8H"></a>当生深厌亦不可乐，<a id="a-8I"></a>当念远离终思解脱。<a id="a-8J"></a>’不空见，<a id="a-8K"></a>尔时善观作王，<a id="a-8L"></a>一心合掌恭敬向彼鸯耆如来，<a id="a-8M"></a>具领赞曰：<a id="a-8N"></a>‘如是，<a id="a-8O"></a>如是。<a id="a-8P"></a>大德修伽陀，<a id="a-8Q"></a>大德婆伽婆，<a id="a-8R"></a>诸行无常。<a id="a-8S"></a>大德婆伽婆，<a id="a-8T"></a>诸行是苦，<a id="a-8U"></a>诸行无我。<a id="a-8V"></a>大德婆伽婆，<a id="a-8W"></a>诚如圣教，<a id="a-8X"></a>一切诸行皆应远离，<a id="a-8Y"></a>亦须弃舍终当免脱。<a id="a-8Z"></a>’不空见，<a id="a-8a"></a>尔时彼鸯耆罗娑如来，<a id="a-8b"></a>为彼善观作王，<a id="a-8c"></a>说如斯法，<a id="a-8d"></a>令其欢喜，<a id="a-8e"></a>令其专念，<a id="a-8f"></a>令其奉行；<a id="a-8g"></a>令欢喜已，<a id="a-8h"></a>令专念已，<a id="a-8i"></a>令奉行已，<a id="a-8j"></a>然令发阿耨多罗三藐三菩提心。</p>
  <p id="a8k">“复次，<a id="a-8l"></a>不空见，<a id="a-8m"></a>尔时鸯耆罗娑如来，<a id="a-8n"></a>见善观作王闻法欢喜发菩提心，<a id="a-8o"></a>一切众生咸得益已，<a id="a-8p"></a>即与九十九亿百千那由他诸阿罗汉比丘大众，<a id="a-8q"></a>举身腾踊足步虚空出净华城，<a id="a-8r"></a>然后还下如常威仪，<a id="a-8s"></a>前后围绕入无畏园。<a id="a-8t"></a>不空见，<a id="a-8u"></a>时彼善观作王，<a id="a-8v"></a>既得亲睹鸯耆罗娑如来应等正觉广现如是神通事时，<a id="a-8w"></a>发菩提心更作誓曰：<a id="a-8x"></a>‘当令我等于未来世，<a id="a-8y"></a>悉获如是大神通慧，<a id="a-8z"></a>复当令我悉得如是统诸大众，<a id="a-90"></a>复当令我于未来世悉得如是天人众前大师子吼，<a id="a-91"></a>一如今日鸯耆如来应供等正觉无有异也。<a id="a-92"></a>’不空见，<a id="a-93"></a>时彼善观作王，<a id="a-94"></a>见彼世尊鸯耆罗娑如来应供等正觉及诸大众乘空而返，<a id="a-95"></a>王便严驾奉从世尊达本住所，<a id="a-96"></a>然后乃还。</p>
  <p id="a97">“复次，<a id="a-98"></a>不空见，<a id="a-99"></a>后于异时，<a id="a-9A"></a>彼鸯耆如来应供等正觉，<a id="a-9B"></a>与诸大众次第而行，<a id="a-9C"></a>至善观王宫殿中已当铺而坐。<a id="a-9D"></a>诸比丘僧亦次第坐已，<a id="a-9E"></a>尔时彼善观作王及诸大臣，<a id="a-9F"></a>与其眷属各自围绕，<a id="a-9G"></a>城内人民及其眷属亦各围绕，<a id="a-9H"></a>又皆自持所有供食，<a id="a-9I"></a>各自手奉鸯耆世尊及诸弟子声闻大众。<a id="a-9J"></a>其食香美众味具足，<a id="a-9K"></a>随意奉上佛及众僧，<a id="a-9L"></a>一切啖食皆得充满。<a id="a-9M"></a>然后更以种种妙香、<a id="a-9N"></a>种种华鬘、<a id="a-9O"></a>种种衣服、<a id="a-9P"></a>种种珍宝、<a id="a-9Q"></a>一切众具微妙音乐，<a id="a-9R"></a>供养恭敬已，<a id="a-9S"></a>即于是日呼召太子，<a id="a-9T"></a>加以天冠受以王位，<a id="a-9U"></a>弃四天下及诸眷属，<a id="a-9V"></a>深厌生死，<a id="a-9W"></a>请佛出家。<a id="a-9X"></a>即于鸯耆佛世尊所，<a id="a-9Y"></a>剔除须发，<a id="a-9Z"></a>法服著身。<a id="a-9a"></a>时有八万四千亿百千那由他人民，<a id="a-9b"></a>善根既淳熟故，<a id="a-9c"></a>亦深厌世从王出家。</p>
  <p id="a9d">“复次，<a id="a-9e"></a>不空见，<a id="a-9f"></a>时彼善观作王既出家已，<a id="a-9g"></a>即于众中整理衣服，<a id="a-9h"></a>恭敬合掌，<a id="a-9i"></a>遂便请彼鸯耆如来应供等正觉言：<a id="a-9j"></a>‘世尊，<a id="a-9k"></a>云何菩萨修习思惟念佛三昧耶？<a id="a-9l"></a>菩萨摩诃萨云何证此念佛三昧，<a id="a-9m"></a>即得住于不退转地，<a id="a-9n"></a>速疾成就阿耨多罗三藐三菩提，<a id="a-9o"></a>现前成就诸功德法？<a id="a-9p"></a>’不空见，<a id="a-9q"></a>时彼善观作王比丘如是问已，<a id="a-9r"></a>彼鸯耆如来即便告彼王比丘言：<a id="a-9s"></a>‘善观作，<a id="a-9t"></a>汝应当知有二种法，<a id="a-9u"></a>菩萨摩诃萨具足修习，<a id="a-9v"></a>即便得此菩萨念佛三昧，<a id="a-9w"></a>能速成就阿耨多罗三藐三菩提。<a id="a-9x"></a>何等为二？<a id="a-9y"></a>一者、<a id="a-9z"></a>信诸如来不生违逆，<a id="a-A0"></a>二者、<a id="a-A1"></a>信佛所说不敢谤毁。<a id="a-A2"></a>作如斯念，<a id="a-A3"></a>是为诸佛广大境界不可思议。<a id="a-A4"></a>善观作，<a id="a-A5"></a>是为菩萨摩诃萨得此三昧，<a id="a-A6"></a>能速成就阿耨多罗三藐三菩提。<a id="a-A7"></a>善观作，<a id="a-A8"></a>复有二法，<a id="a-A9"></a>菩萨摩诃萨具足修习，<a id="a-AA"></a>能速成就阿耨多罗三藐三菩提。<a id="a-AB"></a>何等为二？<a id="a-AC"></a>一者、<a id="a-AD"></a>奢摩他，<a id="a-AE"></a>二者、<a id="a-AF"></a>毗婆舍那。<a id="a-AG"></a>善观作，<a id="a-AH"></a>是为菩萨摩诃萨具足修习得此三昧，<a id="a-AI"></a>能速成就阿耨多罗三藐三菩提。<a id="a-AJ"></a>善观作，<a id="a-AK"></a>复有二法，<a id="a-AL"></a>菩萨摩诃萨具足修习得此三昧，<a id="a-AM"></a>能速成就阿耨多罗三藐三菩提。<a id="a-AN"></a>何等为二？<a id="a-AO"></a>一者、<a id="a-AP"></a>远离断见，<a id="a-AQ"></a>二者、<a id="a-AR"></a>灭除常见。<a id="a-AS"></a>善观作，<a id="a-AT"></a>是为菩萨摩诃萨具足修习得此三昧，<a id="a-AU"></a>能速成就阿耨多罗三藐三菩提耶。<a id="a-AV"></a>善观作，<a id="a-AW"></a>复有二法，<a id="a-AX"></a>菩萨摩诃萨具足修习得此三昧，<a id="a-AY"></a>能速成就阿耨多罗三藐三菩提。<a id="a-AZ"></a>何等为二？<a id="a-Aa"></a>一者、<a id="a-Ab"></a>住于羞惭，<a id="a-Ac"></a>二者、<a id="a-Ad"></a>修于耻愧。<a id="a-Ae"></a>善观作，<a id="a-Af"></a>是为菩萨摩诃萨具足修习得此三昧，<a id="a-Ag"></a>能速成就阿耨多罗三藐三菩提。<a id="a-Ah"></a>’</p>
  <p id="aAi">“复次，<a id="a-Aj"></a>不空见，<a id="a-Ak"></a>时彼如来如是说已，<a id="a-Al"></a>彼善观作王比丘，<a id="a-Am"></a>复白鸯耆罗娑如来言：<a id="a-An"></a>‘世尊，<a id="a-Ao"></a>云何菩萨摩诃萨住惭愧已，<a id="a-Ap"></a>而能得斯念佛三昧耶？<a id="a-Aq"></a>’尔时，<a id="a-Ar"></a>鸯耆罗娑如来应等正觉，<a id="a-As"></a>即告彼善观作比丘言：<a id="a-At"></a>‘善观作，<a id="a-Au"></a>若诸菩萨摩诃萨于诸所作常行惭愧，<a id="a-Av"></a>谓起身恶行生惭愧心，<a id="a-Aw"></a>起口恶行生惭愧心，<a id="a-Ax"></a>起意恶行生惭愧心，<a id="a-Ay"></a>起嫉妒时生惭愧心，<a id="a-Az"></a>起懈怠时生惭愧心，<a id="a-B0"></a>于诸佛所生惭愧心，<a id="a-B1"></a>于诸菩萨摩诃萨所生惭愧心，<a id="a-B2"></a>于住诸菩萨乘众生所生惭愧心，<a id="a-B3"></a>于诸声闻乘所生惭愧心，<a id="a-B4"></a>于诸辟支佛乘所生惭愧心，<a id="a-B5"></a>于诸天人所生惭愧心。</p>
 </body>
</html>