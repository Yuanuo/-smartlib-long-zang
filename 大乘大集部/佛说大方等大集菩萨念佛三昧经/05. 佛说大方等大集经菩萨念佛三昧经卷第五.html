<!doctype html>
<html id="z3IBTNMFN" data-ver="810">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">佛说大方等大集经菩萨念佛三昧经卷第五</h1>
  <h2 id="a2">叹佛妙音胜辩品之余</h2>
  <p id="a3">尔时，<a id="a-4"></a>不空见菩萨摩诃萨，<a id="a-5"></a>复告尊者阿难言：<a id="a-6"></a>“阿难，<a id="a-7"></a>诸佛世尊是大梵声，<a id="a-8"></a>是大师子声，<a id="a-9"></a>是大雄朗声，<a id="a-A"></a>是大龙王声，<a id="a-B"></a>是大妙鼓声，<a id="a-C"></a>是大妙歌声，<a id="a-D"></a>是妙好声，<a id="a-E"></a>是大风声，<a id="a-F"></a>是大云声，<a id="a-G"></a>是大雷声等。<a id="a-H"></a>阿难，<a id="a-I"></a>诸佛世尊是大善声，<a id="a-J"></a>不思议声，<a id="a-K"></a>是无量声，<a id="a-L"></a>是无边声，<a id="a-M"></a>是不可称声，<a id="a-N"></a>是满足声，<a id="a-O"></a>是无碍声，<a id="a-P"></a>是迦陵频伽声。<a id="a-Q"></a>阿难，<a id="a-R"></a>诸佛如来是圆满声，<a id="a-S"></a>诸如来是可证声，<a id="a-T"></a>诸如来是可知声，<a id="a-U"></a>诸如来是深远智声，<a id="a-V"></a>诸如来是不可坏清声，<a id="a-W"></a>诸如来是无垢声，<a id="a-X"></a>诸如来是无讥诃声，<a id="a-Y"></a>诸如来是无嘶破声，<a id="a-Z"></a>诸如来是妙好声，<a id="a-a"></a>诸如来是最上妙好声，<a id="a-b"></a>诸如来是无缺声，<a id="a-c"></a>诸如来是不怯弱声，<a id="a-d"></a>诸如来是具足一切功德声。<a id="a-e"></a>阿难，<a id="a-f"></a>诸佛如来应供等正觉出音声时，<a id="a-g"></a>若欲一音遍满一佛世界即能遍满；<a id="a-h"></a>若欲遍满二佛世界，<a id="a-i"></a>若三、<a id="a-j"></a>若四、<a id="a-k"></a>若五、<a id="a-l"></a>若十乃至百千世界乃至亿那由他，<a id="a-m"></a>乃至无量无边阿僧祇不可数知世界，<a id="a-n"></a>如来世尊还出如是无量无边阿僧祇不可数不可知殊异声音，<a id="a-o"></a>皆悉充满彼诸世界，<a id="a-p"></a>令彼众生诸有得闻如来声者，<a id="a-q"></a>咸作是念：<a id="a-r"></a>‘今者世尊独为我转如斯法轮。<a id="a-s"></a>’阿难，<a id="a-t"></a>诸佛世尊有如是等不思议声。<a id="a-u"></a>阿难，<a id="a-v"></a>诸佛世尊有如是声如是利益。</p>
  <p id="aw">“尊者阿难，<a id="a-x"></a>譬如日轮，<a id="a-y"></a>为阎浮提诸众生辈有眼目者作大利益。<a id="a-z"></a>云何利益？<a id="a-10"></a>所谓光明照了一切。<a id="a-11"></a>如是，<a id="a-12"></a>阿难，<a id="a-13"></a>诸如来应供等正觉，<a id="a-14"></a>清净声轮凡所至处，<a id="a-15"></a>能为一切信根众生，<a id="a-16"></a>随宜宣说作大利益，<a id="a-17"></a>其义亦尔。<a id="a-18"></a>复次，<a id="a-19"></a>阿难，<a id="a-1A"></a>譬如秋月十五日夜，<a id="a-1B"></a>彼月光轮清净圆满，<a id="a-1C"></a>阎浮提人见者欢喜。<a id="a-1D"></a>如是，<a id="a-1E"></a>阿难，<a id="a-1F"></a>诸如来应供等正觉圆满声轮，<a id="a-1G"></a>能为一切法音光明，<a id="a-1H"></a>闻者欢喜得大利益，<a id="a-1I"></a>其义亦尔。<a id="a-1J"></a>复次，<a id="a-1K"></a>阿难，<a id="a-1L"></a>譬如大海水，<a id="a-1M"></a>平等一味常住澹然难入难度，<a id="a-1N"></a>其间多有诸异珍宝，<a id="a-1O"></a>而能为彼一切众生若人非人作大饶益。<a id="a-1P"></a>如是，<a id="a-1Q"></a>阿难，<a id="a-1R"></a>诸如来应供等正觉，<a id="a-1S"></a>圆音平等一味湛然难入难测，<a id="a-1T"></a>微妙而能安乐一切众生，<a id="a-1U"></a>其义亦尔。<a id="a-1V"></a>复次，<a id="a-1W"></a>阿难，<a id="a-1X"></a>譬如大地，<a id="a-1Y"></a>任持一切山林河海、<a id="a-1Z"></a>王都大城、<a id="a-1a"></a>民人聚落，<a id="a-1b"></a>复能生长诸种苗稼根茎华果，<a id="a-1c"></a>饶益安乐一切众生。<a id="a-1d"></a>如是，<a id="a-1e"></a>阿难，<a id="a-1f"></a>诸如来应供等正觉，<a id="a-1g"></a>普载声轮任持一切令无坏损，<a id="a-1h"></a>复能生长众生善根功德华果饶益世间，<a id="a-1i"></a>其义亦尔。<a id="a-1j"></a>复次，<a id="a-1k"></a>阿难，<a id="a-1l"></a>譬如虚空容受一切，<a id="a-1m"></a>能令众生种种兴作，<a id="a-1n"></a>往来游处为大利益。<a id="a-1o"></a>如是，<a id="a-1p"></a>阿难，<a id="a-1q"></a>诸如来应供等正觉，<a id="a-1r"></a>广大声轮遍满一切，<a id="a-1s"></a>能令众生多有所作，<a id="a-1t"></a>受用去来无不利益，<a id="a-1u"></a>其义亦尔。<a id="a-1v"></a>复次，<a id="a-1w"></a>阿难，<a id="a-1x"></a>譬如三十三天波利质多罗树，<a id="a-1y"></a>其华敷时能令三十三天皆生欢喜多受适乐。<a id="a-1z"></a>如是，<a id="a-20"></a>阿难，<a id="a-21"></a>诸如来应供等正觉，<a id="a-22"></a>开发声轮，<a id="a-23"></a>能为一切启甘露门，<a id="a-24"></a>令诸众生等证常乐，<a id="a-25"></a>其义亦尔。<a id="a-26"></a>”</p>
  <p id="a27">尔时，<a id="a-28"></a>不空见菩萨摩诃萨，<a id="a-29"></a>为重明此义，<a id="a-2A"></a>以偈颂曰：</p>
  <p id="a2B">“世尊真善大梵音，<a id="a-2C"></a>　师子妙音牛王吼，</p>
  <p id="a2D">最上龙吼满世界，<a id="a-2E"></a>　器度雄朗丈夫声，</p>
  <p id="a2F">云雷风等弘壮声，<a id="a-2G"></a>　彼不思议悉无量，</p>
  <p id="a2H">转行十方无边界，<a id="a-2I"></a>　所至无碍皆悉闻。</p>
  <p id="a2J">如来出声甚圆备，<a id="a-2K"></a>　世间未能障其声，</p>
  <p id="a2L">亦如迦陵频伽音，<a id="a-2M"></a>　所闻清婉甚微妙。</p>
  <p id="a2N">圣不望报生物喜，<a id="a-2O"></a>　教令证此最胜声，</p>
  <p id="a2P">解脱深句无有比，<a id="a-2Q"></a>　世间无有能毁坏。</p>
  <p id="a2R">不破不缺微妙声，<a id="a-2S"></a>　相续不断和合出，</p>
  <p id="a2T">救护世间无穷已，<a id="a-2U"></a>　具足一切功德音。</p>
  <p id="a2V">调伏丈夫如意声，<a id="a-2W"></a>　其声遍闻于三界，</p>
  <p id="a2X">彼诸众生斯念喜，<a id="a-2Y"></a>　各言为我宣妙声。</p>
  <p id="a2Z">若欲声满一世界，<a id="a-2a"></a>　若二三四及与五，</p>
  <p id="a2b">若十二十至五十，<a id="a-2c"></a>　百千亿数复过前，</p>
  <p id="a2d">若复过彼恒沙土，<a id="a-2e"></a>　皆能充满一切刹，</p>
  <p id="a2f">令彼众生无异心，<a id="a-2g"></a>　咸作是念但为我。</p>
  <p id="a2h">譬如日轮出现时，<a id="a-2i"></a>　能为阎浮作明导；</p>
  <p id="a2j">如是世尊天人师，<a id="a-2k"></a>　法声光明照世间。</p>
  <p id="a2l">犹如秋月处众星，<a id="a-2m"></a>　其轮圆满异明净，</p>
  <p id="a2n">彼为阎浮兴大利，<a id="a-2o"></a>　众生睹见皆欢喜；</p>
  <p id="a2p">世尊如是满月声，<a id="a-2q"></a>　不思议净胜世间，</p>
  <p id="a2r">其有闻者心无厌，<a id="a-2s"></a>　为诸众生作饶益。</p>
  <p id="a2t">犹如大海水湛然，<a id="a-2u"></a>　深广无边难得底，</p>
  <p id="a2v">其间常出众异宝，<a id="a-2w"></a>　为诸世间作利益；</p>
  <p id="a2x">如是诸佛大名称，<a id="a-2y"></a>　其声深远亦难穷，</p>
  <p id="a2z">恒教证彼清净音，<a id="a-30"></a>　与不可坏一切乐。</p>
  <p id="a31">若此三千诸大地，<a id="a-32"></a>　能持异类诸众生；</p>
  <p id="a33">如是诸佛普载声，<a id="a-34"></a>　生成一切众饶益。</p>
  <p id="a35">譬如虚空能容受，<a id="a-36"></a>　飞鸟群生皆获益；</p>
  <p id="a37">如是足尊广纳音，<a id="a-38"></a>　恒以胜善利众生。</p>
  <p id="a39">犹如忉利质多罗，<a id="a-3A"></a>　华时已乐彼诸天；</p>
  <p id="a3B">如是诸佛甘露音，<a id="a-3C"></a>　能为众生毕竟利。</p>
  <p id="a3D">尊者设我满一劫，<a id="a-3E"></a>　或复百劫赞其声，</p>
  <p id="a3F">生生弗能得其边，<a id="a-3G"></a>　佛不思议声若是。</p>
  <p id="a3H">假使十方诸众生，<a id="a-3I"></a>　各各恣口长歌叹，</p>
  <p id="a3J">终亦莫能致少分，<a id="a-3K"></a>　佛音如是难思议。</p>
  <p id="a3L">假彼行住诸众生，<a id="a-3M"></a>　或于一时皆成佛，</p>
  <p id="a3N">彼诸佛说亦无尽，<a id="a-3O"></a>　佛声如是难思议。</p>
  <p id="a3P">世尊如是众妙音，<a id="a-3Q"></a>　庄严具足无伦匹，</p>
  <p id="a3R">若人但能生喜心，<a id="a-3S"></a>　彼等终无恶道畏。</p>
  <p id="a3T">佛音如是难思议，<a id="a-3U"></a>　第一微妙无可比，</p>
  <p id="a3V">若有菩萨得斯喜，<a id="a-3W"></a>　不久则成佛法王。<a id="a-3X"></a>”</p>
  <p id="a3Y">尔时，<a id="a-3Z"></a>四天王、<a id="a-3a"></a>天主帝释、<a id="a-3b"></a>须夜摩天王、<a id="a-3c"></a>兜率陀天王、<a id="a-3d"></a>化乐天王、<a id="a-3e"></a>他化自在天王、<a id="a-3f"></a>魔王之息导师太子、<a id="a-3g"></a>娑婆世界主大梵天王，<a id="a-3h"></a>乃至净居天王，<a id="a-3i"></a>及余一切大威德诸天，<a id="a-3j"></a>与欲色界中复有无量诸天子等，<a id="a-3k"></a>闻不空见菩萨摩诃萨称赞世尊音声功德已，<a id="a-3l"></a>一切皆于不空见所起尊重心，<a id="a-3m"></a>欢喜踊跃不能自持，<a id="a-3n"></a>咸以天妙栴檀末香、<a id="a-3o"></a>天华及鬘、<a id="a-3p"></a>天妙衣服、<a id="a-3q"></a>宝盖幡幢、<a id="a-3r"></a>杂色雕彩，<a id="a-3s"></a>施散悬置于不空见菩萨摩诃萨上。</p>
  <p id="a3t">时，<a id="a-3u"></a>会众中有六万亿那由他百千欲色界天，<a id="a-3v"></a>闻说如来音声功德，<a id="a-3w"></a>为当得故发阿耨多罗三藐三菩提心种诸善根。<a id="a-3x"></a>复有五千比丘，<a id="a-3y"></a>被精进铠于阿耨多罗三藐三菩提种诸善根。<a id="a-3z"></a>复有七百千万诸比丘尼，<a id="a-40"></a>发阿耨多罗三藐三菩提心及弘誓愿。<a id="a-41"></a>复有百千优婆塞，<a id="a-42"></a>皆各从彼宝莲华座起，<a id="a-43"></a>直诣不空见菩萨摩诃萨所。<a id="a-44"></a>复有二亿那由他百千女人，<a id="a-45"></a>各解自身众宝璎珞散掷虚空，<a id="a-46"></a>住于不空见菩萨摩诃萨上，<a id="a-47"></a>皆于阿耨多罗三藐三菩提种诸善根。</p>
  <p data-pb></p>
  <h2 id="a48">赞如来功德品第六</h2>
  <p id="a49">尔时，<a id="a-4A"></a>不空见菩萨摩诃萨，<a id="a-4B"></a>复告尊者阿难言：<a id="a-4C"></a>“阿难，<a id="a-4D"></a>诸佛世尊甚为希有！<a id="a-4E"></a>诸如来功德具足故，<a id="a-4F"></a>自天降下具足故，<a id="a-4G"></a>入胎具足故，<a id="a-4H"></a>住胎具足故，<a id="a-4I"></a>出胎具足故，<a id="a-4J"></a>母生具足故，<a id="a-4K"></a>善根具足故，<a id="a-4L"></a>众相具足故，<a id="a-4M"></a>众好具足故，<a id="a-4N"></a>庄严具足故，<a id="a-4O"></a>出家具足故，<a id="a-4P"></a>入定具足故，<a id="a-4Q"></a>大入定具足故，<a id="a-4R"></a>深心具足故，<a id="a-4S"></a>至心具足故，<a id="a-4T"></a>真信具足故，<a id="a-4U"></a>无畏具足故，<a id="a-4V"></a>戒身具足故，<a id="a-4W"></a>定身具足故，<a id="a-4X"></a>慧身具足故，<a id="a-4Y"></a>解脱身具足故，<a id="a-4Z"></a>解脱知见身具足故，<a id="a-4a"></a>诸通具足故，<a id="a-4b"></a>证智具足故，<a id="a-4c"></a>至一切证知第一彼岸故，<a id="a-4d"></a>至慈大慈第一彼岸故，<a id="a-4e"></a>至悲大悲第一彼岸故，<a id="a-4f"></a>至喜大喜第一彼岸故，<a id="a-4g"></a>至舍大舍第一彼岸故，<a id="a-4h"></a>至最胜无等第一彼岸故，<a id="a-4i"></a>至诸威仪第一彼岸故，<a id="a-4j"></a>至诸神通第一彼岸故，<a id="a-4k"></a>至一切诸法无碍第一彼岸故，<a id="a-4l"></a>至是处非处力第一彼岸故，<a id="a-4m"></a>至诸开道利益第一彼岸故，<a id="a-4n"></a>至奢摩他、<a id="a-4o"></a>毗婆舍那第一彼岸故，<a id="a-4p"></a>至一切禅定解脱三摩跋提第一彼岸故；<a id="a-4q"></a>至无贪无嗔无痴无慢无放逸无嫉妒无恚，<a id="a-4r"></a>舍离诸过解脱五道，<a id="a-4s"></a>至四无畏第一彼岸故；<a id="a-4t"></a>令一切众生种诸善根受业果报，<a id="a-4u"></a>教论发起第一彼岸故；<a id="a-4v"></a>令一切众生诸戒行聚，<a id="a-4w"></a>不破不缺不浊不杂，<a id="a-4x"></a>成丈夫志无所触犯，<a id="a-4y"></a>智者所赞无有过愆，<a id="a-4z"></a>一切世间若天、<a id="a-50"></a>若人、<a id="a-51"></a>若梵、<a id="a-52"></a>若魔、<a id="a-53"></a>沙门、<a id="a-54"></a>婆罗门，<a id="a-55"></a>乃至无能如法诃责非理毁者。</p>
  <p id="a56">“阿难，<a id="a-57"></a>诸佛世尊功德殊胜，<a id="a-58"></a>一切世间众生类中，<a id="a-59"></a>乃至无有能得测量宣说如来戒等功德知其少分，<a id="a-5A"></a>何处有人复能过者？<a id="a-5B"></a>阿难，<a id="a-5C"></a>汝等从今当如斯观：<a id="a-5D"></a>此虚空界如是广大，<a id="a-5E"></a>此四方界如是弘宽，<a id="a-5F"></a>我皆了知限量边际，<a id="a-5G"></a>诸佛功德不可测量。<a id="a-5H"></a>如是，<a id="a-5I"></a>阿难，<a id="a-5J"></a>诸佛世尊所有戒聚、<a id="a-5K"></a>所有定聚、<a id="a-5L"></a>所有慧聚及解脱聚、<a id="a-5M"></a>解脱知见聚，<a id="a-5N"></a>乃至一切威仪神通利益无碍，<a id="a-5O"></a>不可宣说，<a id="a-5P"></a>不可显示，<a id="a-5Q"></a>不可得知，<a id="a-5R"></a>不可得入。<a id="a-5S"></a>所以者何？<a id="a-5T"></a>阿难，<a id="a-5U"></a>诸佛世尊所有功德皆无有边。<a id="a-5V"></a>何以故？<a id="a-5W"></a>诸佛世尊有无量戒行，<a id="a-5X"></a>有无量定行，<a id="a-5Y"></a>有无量慧行，<a id="a-5Z"></a>有无量解脱行，<a id="a-5a"></a>有无量解脱知见，<a id="a-5b"></a>乃至有无量诸功德悉等。<a id="a-5c"></a>是故，<a id="a-5d"></a>阿难，<a id="a-5e"></a>当知诸佛世尊具足若此。<a id="a-5f"></a>”</p>
  <p id="a5g">尔时，<a id="a-5h"></a>不空见菩萨摩诃萨，<a id="a-5i"></a>为重明此义，<a id="a-5j"></a>以偈颂曰：</p>
  <p id="a5k">“世尊天降入胎时，<a id="a-5l"></a>　住不思议出亦尔，</p>
  <p id="a5m">生家最胜母无比，<a id="a-5n"></a>　最上第一诸功德。</p>
  <p id="a5o">体备众相三十二，<a id="a-5p"></a>　诸好具足庄严身，</p>
  <p id="a5q">诸佛所作不思议，<a id="a-5r"></a>　皆缘旷劫久修集。</p>
  <p id="a5s">人中胜上求出家，<a id="a-5t"></a>　成就禅定大三昧，</p>
  <p id="a5u">正心淳信斯坚固，<a id="a-5v"></a>　一切方便无不知。</p>
  <p id="a5w">戒行三昧皆具足，<a id="a-5x"></a>　智慧成满无伦比，</p>
  <p id="a5y">解脱知见亦已获，<a id="a-5z"></a>　神通威德彼岸边。</p>
  <p id="a60">能灭炽苦救众生，<a id="a-61"></a>　慈悲要行最为首，</p>
  <p id="a62">喜舍亦妙行平等，<a id="a-63"></a>　诸佛世尊自证知。</p>
  <p id="a64">身口常与意行合，<a id="a-65"></a>　所行随智难思量，</p>
  <p id="a66">威仪无比超世间，<a id="a-67"></a>　法王神力到彼岸。</p>
  <p id="a68">无诤三昧见法如，<a id="a-69"></a>　是处非处皆明了，</p>
  <p id="a6A">禅定解脱难测度，<a id="a-6B"></a>　普能饶益诸众生。</p>
  <p id="a6C">定慧止观斯成就，<a id="a-6D"></a>　光明遍觉灭垢心，</p>
  <p id="a6E">无有贪恚众过愆，<a id="a-6F"></a>　解脱无畏皆善学。</p>
  <p id="a6G">戒行无破亦无羸，<a id="a-6H"></a>　无浊无杂尽清净，</p>
  <p id="a6I">多众生触不嗔恼，<a id="a-6J"></a>　不求果报智所称。</p>
  <p id="a6K">内无过失外无毁，<a id="a-6L"></a>　假彼天人及梵魔，</p>
  <p id="a6M">或复沙门婆罗门，<a id="a-6N"></a>　莫能讥诃常清净。</p>
  <p id="a6O">虚空犹可尽其界，<a id="a-6P"></a>　诸方亦可极其边，</p>
  <p id="a6Q">无上调御天人师，<a id="a-6R"></a>　清净戒行孰能测？</p>
  <p id="a6S">大海可以口饮干，<a id="a-6T"></a>　无边水聚亦复尔，</p>
  <p id="a6U">诸佛光明不可识，<a id="a-6V"></a>　清净戒行谁得边？</p>
  <p id="a6W">须弥可以口吹散，<a id="a-6X"></a>　大小铁围亦复然，</p>
  <p id="a6Y">诸佛妙行不可知，<a id="a-6Z"></a>　清净戒行难得底。<a id="a-6a"></a>”</p>
  <p id="a6b">尔时，<a id="a-6c"></a>不空见菩萨摩诃萨作是思惟：<a id="a-6d"></a>“今者如来应供等正觉，<a id="a-6e"></a>若降威神俯临斯会可谓善哉！<a id="a-6f"></a>今我亦当为诸菩萨摩诃萨故，<a id="a-6g"></a>请问世尊一切菩萨念佛三昧微妙法门。<a id="a-6h"></a>如来先已显示其名，<a id="a-6i"></a>今者当应为诸弟子，<a id="a-6j"></a>演说斯法宣明义理。<a id="a-6k"></a>世尊，<a id="a-6l"></a>宁当过安禅寂乎？<a id="a-6m"></a>”</p>
  <p id="a6n">尔时，<a id="a-6o"></a>世尊知彼不空见菩萨摩诃萨如是念已，<a id="a-6p"></a>佛神力故，<a id="a-6q"></a>应时此会三千大千世界大地六种震动，<a id="a-6r"></a>所谓动、<a id="a-6s"></a>涌、<a id="a-6t"></a>起、<a id="a-6u"></a>震、<a id="a-6v"></a>吼、<a id="a-6w"></a>觉等，<a id="a-6x"></a>如是具足十八相动乃至涌没。<a id="a-6y"></a>如是动已，<a id="a-6z"></a>时佛世尊，<a id="a-70"></a>复以神力放大光明，<a id="a-71"></a>照此三千大千世界。<a id="a-72"></a>彼光出时能令一切星宿天宫、<a id="a-73"></a>月天子宫、<a id="a-74"></a>日天子宫，<a id="a-75"></a>乃至欲界诸天宫殿，<a id="a-76"></a>所有光明丧灭不现。<a id="a-77"></a>复有如是无量无边不可思议阿僧祇恒河沙数，<a id="a-78"></a>诸梵天宫所有威光，<a id="a-79"></a>悉皆暗晦；<a id="a-7A"></a>乃至色界一切天宫，<a id="a-7B"></a>蒙佛光故亦皆不现。<a id="a-7C"></a>诸光没已，<a id="a-7D"></a>唯佛世尊神光独盛。<a id="a-7E"></a>尔时，<a id="a-7F"></a>世尊大慈熏心，<a id="a-7G"></a>为欲饶益诸众生故，<a id="a-7H"></a>从禅定起安详徐步，<a id="a-7I"></a>诣彼大众，<a id="a-7J"></a>周旋观察是不空见菩萨摩诃萨等已，<a id="a-7K"></a>于是一切世间诸天及人、<a id="a-7L"></a>若梵、<a id="a-7M"></a>若魔、<a id="a-7N"></a>沙门、<a id="a-7O"></a>婆罗门、<a id="a-7P"></a>诸龙、<a id="a-7Q"></a>夜叉、<a id="a-7R"></a>阿修罗辈遇佛光明，<a id="a-7S"></a>咸各自彼莲华座起，<a id="a-7T"></a>前诣佛所曲躬合掌，<a id="a-7U"></a>礼敬世尊各还退坐。</p>
  <p id="a7V">尔时，<a id="a-7W"></a>不空见菩萨摩诃萨遥见世尊，<a id="a-7X"></a>身相分明端严殊特，<a id="a-7Y"></a>诸根寂静如调象王，<a id="a-7Z"></a>心意朗然若澄净水，<a id="a-7a"></a>一切种具足，<a id="a-7b"></a>一切智圆满，<a id="a-7c"></a>自彼而来深生喜已。<a id="a-7d"></a>于是不空见菩萨即告尊者阿难言：<a id="a-7e"></a>“阿难，<a id="a-7f"></a>汝观世尊从禅定起，<a id="a-7g"></a>如来世尊从静室来，<a id="a-7h"></a>必当开演第一诚谛终无虚妄。<a id="a-7i"></a>如来世尊是妙语者、<a id="a-7j"></a>是真语者、<a id="a-7k"></a>是实语者、<a id="a-7l"></a>是如语者、<a id="a-7m"></a>是不异语者、<a id="a-7n"></a>是善语者，<a id="a-7o"></a>心善思惟常行善事，<a id="a-7p"></a>身业无失、<a id="a-7q"></a>口业无失、<a id="a-7r"></a>意业无失，<a id="a-7s"></a>一切功德斯皆具足。<a id="a-7t"></a>所谓具足最上第一戒聚故，<a id="a-7u"></a>具足最上第一定聚故，<a id="a-7v"></a>具足最上第一实慧聚故，<a id="a-7w"></a>具足最上第一解脱聚故，<a id="a-7x"></a>具足最上第一解脱知见聚故，<a id="a-7y"></a>具足最上第一威仪故，<a id="a-7z"></a>具足最上第一神通故，<a id="a-80"></a>具足最上第一利益故，<a id="a-81"></a>具足最上第一不思议辩才故，<a id="a-82"></a>具足最上第一成就故，<a id="a-83"></a>具足最上第一微妙故，<a id="a-84"></a>具足最上第一无退故，<a id="a-85"></a>具足最上第一入胎故，<a id="a-86"></a>具足最上第一住胎故，<a id="a-87"></a>具足最上第一生家故，<a id="a-88"></a>具足最上第一圆满功德故，<a id="a-89"></a>具足最上第一不思议诸相故，<a id="a-8A"></a>具足最上第一不思议诸好故，<a id="a-8B"></a>具足最上第一过去业故，<a id="a-8C"></a>具足最上第一善根故，<a id="a-8D"></a>具足最上第一具足发心故，<a id="a-8E"></a>具足信心故，<a id="a-8F"></a>具足破烦恼故，<a id="a-8G"></a>具足大破烦恼故，<a id="a-8H"></a>具足舍家故，<a id="a-8I"></a>具足知五种故——所谓具足第一戒身故、<a id="a-8J"></a>具足第一定身故、<a id="a-8K"></a>具足第一慧身故、<a id="a-8L"></a>具足第一解脱身故、<a id="a-8M"></a>具足第一解脱知见身故，<a id="a-8N"></a>已到第一神通彼岸故，<a id="a-8O"></a>已到第一无余智证彼岸故，<a id="a-8P"></a>已到第一分别法彼岸故，<a id="a-8Q"></a>已到第一分别义彼岸故，<a id="a-8R"></a>已到第一分别辩才彼岸故，<a id="a-8S"></a>已到第一寂静定彼岸故，<a id="a-8T"></a>已到第一明达彼岸故，<a id="a-8U"></a>已到第一根力觉道彼岸故，<a id="a-8V"></a>已到第一慈及大慈彼岸故，<a id="a-8W"></a>已到第一悲及大悲彼岸故，<a id="a-8X"></a>已到第一喜及大喜彼岸故，<a id="a-8Y"></a>已到第一舍及大舍彼岸故，<a id="a-8Z"></a>已到第一不思议威仪彼岸故，<a id="a-8a"></a>已到第一惭愧彼岸故，<a id="a-8b"></a>已到第一于一切法自在彼岸故，<a id="a-8c"></a>已到第一过去智知见无碍彼岸故，<a id="a-8d"></a>已到第一未来智知见无碍彼岸故，<a id="a-8e"></a>已到第一现在智知见无碍彼岸故，<a id="a-8f"></a>已到第一身业随智慧行彼岸故，<a id="a-8g"></a>已到第一口业随智慧行彼岸故，<a id="a-8h"></a>已到第一意业随智慧行彼岸故。<a id="a-8i"></a>阿难，<a id="a-8j"></a>如来应等正觉，<a id="a-8k"></a>于一念中能具足知一切众生心心所行，<a id="a-8l"></a>若善若恶、<a id="a-8m"></a>若净若垢等。<a id="a-8n"></a>”</p>
  <p id="a8o">尔时，<a id="a-8p"></a>不空见菩萨摩诃萨，<a id="a-8q"></a>复告尊者阿难言：<a id="a-8r"></a>“尊者阿难，<a id="a-8s"></a>诸佛世尊如大海，<a id="a-8t"></a>净戒聚不可得底故。<a id="a-8u"></a>尊者阿难，<a id="a-8v"></a>诸佛世尊如须弥山，<a id="a-8w"></a>三昧聚不可动摇故。<a id="a-8x"></a>尊者阿难，<a id="a-8y"></a>诸佛世尊如虚空，<a id="a-8z"></a>智慧聚无有边故。<a id="a-90"></a>尊者阿难，<a id="a-91"></a>诸佛世尊如虚空，<a id="a-92"></a>摄一切众生无障碍故。<a id="a-93"></a>尊者阿难，<a id="a-94"></a>诸佛世尊如日轮，<a id="a-95"></a>为诸世间作法光明故。<a id="a-96"></a>尊者阿难，<a id="a-97"></a>诸佛世尊如大火聚，<a id="a-98"></a>焚烧一切众生诸烦恼薪故。<a id="a-99"></a>尊者阿难，<a id="a-9A"></a>诸佛世尊如河如陂如池如泉，<a id="a-9B"></a>洗荡众生生老病死垢故。<a id="a-9C"></a>尊者阿难，<a id="a-9D"></a>诸佛世尊如良医，<a id="a-9E"></a>能愈一切众生诸疫病苦故。<a id="a-9F"></a>尊者阿难，<a id="a-9G"></a>诸佛世尊如大云雨，<a id="a-9H"></a>能以法水润泽众生枯槁故。<a id="a-9I"></a>尊者阿难，<a id="a-9J"></a>诸佛世尊如师子王，<a id="a-9K"></a>能破一切众生大我慢故。<a id="a-9L"></a>尊者阿难，<a id="a-9M"></a>诸佛世尊如大船，<a id="a-9N"></a>能度众生生死河故。<a id="a-9O"></a>尊者阿难，<a id="a-9P"></a>诸佛世尊如那罗延，<a id="a-9Q"></a>能伏一切世间大力故。<a id="a-9R"></a>尊者阿难，<a id="a-9S"></a>诸佛世尊如优昙华，<a id="a-9T"></a>一切世间难得见故。<a id="a-9U"></a>尊者阿难，<a id="a-9V"></a>诸佛世尊如波利质多树华，<a id="a-9W"></a>三十二大人相可爱乐故。<a id="a-9X"></a>尊者阿难，<a id="a-9Y"></a>诸佛世尊如父母，<a id="a-9Z"></a>能与一切众生安乐利益故。<a id="a-9a"></a>尊者阿难，<a id="a-9b"></a>诸佛世尊作利益作安乐，<a id="a-9c"></a>能今一切众生得住故。</p>
  <p id="a9d">“尊者阿难，<a id="a-9e"></a>若人说言‘如来出世有无量辩才’，<a id="a-9f"></a>如是说者，<a id="a-9g"></a>是则名为善说如来。<a id="a-9h"></a>如来出世有不思议辩才，<a id="a-9i"></a>是名善说。<a id="a-9j"></a>尊者阿难，<a id="a-9k"></a>乃至如是略说，<a id="a-9l"></a>如来出世有无边辩才，<a id="a-9m"></a>如来出世有无碍辩才，<a id="a-9n"></a>如来出世有无取著辩才，<a id="a-9o"></a>如来出世有胜解脱辩才，<a id="a-9p"></a>如来出世有随顺义辩才、<a id="a-9q"></a>相应义辩才、<a id="a-9r"></a>微妙净辩才、<a id="a-9s"></a>巧问辩才、<a id="a-9t"></a>不问辩才、<a id="a-9u"></a>上辩才、<a id="a-9v"></a>无上辩才、<a id="a-9w"></a>慈辩才、<a id="a-9x"></a>大慈辩才、<a id="a-9y"></a>悲辩才、<a id="a-9z"></a>大悲辩才、<a id="a-A0"></a>喜辩才、<a id="a-A1"></a>大喜辩才、<a id="a-A2"></a>舍辩才、<a id="a-A3"></a>大舍辩才、<a id="a-A4"></a>佛出世利益辩才。<a id="a-A5"></a>尊者阿难，<a id="a-A6"></a>若人说言‘如来出世具足利益一切众生’，<a id="a-A7"></a>是则名为善说如来。<a id="a-A8"></a>尊者阿难，<a id="a-A9"></a>若人正言‘同义辩才利益众生’，<a id="a-AA"></a>是则如来出于世间。<a id="a-AB"></a>又说若言‘彼利益辩才，<a id="a-AC"></a>为一切众生得利益故，<a id="a-AD"></a>当正言音悉令具足，<a id="a-AE"></a>是则如来出于世间’，<a id="a-AF"></a>斯人亦名善说如来。<a id="a-AG"></a>尊者阿难，<a id="a-AH"></a>若人说言‘彼无归众生、<a id="a-AI"></a>无依众生、<a id="a-AJ"></a>无救众生、<a id="a-AK"></a>无护众生、<a id="a-AL"></a>无怜愍众生，<a id="a-AM"></a>如来出世，<a id="a-AN"></a>为归、<a id="a-AO"></a>为依、<a id="a-AP"></a>为救、<a id="a-AQ"></a>为护、<a id="a-AR"></a>为怜愍’者，<a id="a-AS"></a>是则名为善说如来。</p>
  <p id="aAT">“尊者阿难，<a id="a-AU"></a>假使我今若经一劫若减一劫，<a id="a-AV"></a>长时歌赞诸佛世尊辩才功德终不得一。<a id="a-AW"></a>又复经于无量劫数，<a id="a-AX"></a>具足演说如来应供等正觉辩才功德，<a id="a-AY"></a>终亦不得其少分边。<a id="a-AZ"></a>尊者阿难，<a id="a-Aa"></a>譬如有人老病羸瘠，<a id="a-Ab"></a>至大众中发如是言：<a id="a-Ac"></a>‘诸人当知，<a id="a-Ad"></a>我虽年迈为病所摧，<a id="a-Ae"></a>而犹能以一毛端勺渧取大海，<a id="a-Af"></a>令即干枯。<a id="a-Ag"></a>’是人素无神通咒术，<a id="a-Ah"></a>而能如是果决壮言。<a id="a-Ai"></a>尊者，<a id="a-Aj"></a>于意云何？<a id="a-Ak"></a>彼人言义可取信不？<a id="a-Al"></a>”</p>
  <p id="aAm">阿难答曰：<a id="a-An"></a>“不也，<a id="a-Ao"></a>大士。<a id="a-Ap"></a>”</p>
  <p id="aAq">不空见复言：<a id="a-Ar"></a>“尊者，<a id="a-As"></a>彼人之言，<a id="a-At"></a>一切世间诸天及人颇曾惊叹此事希有，<a id="a-Au"></a>如是困人能以毛端尽大海水如斯念不？<a id="a-Av"></a>”</p>
  <p id="aAw">阿难答曰：<a id="a-Ax"></a>“不也，<a id="a-Ay"></a>大士。<a id="a-Az"></a>”</p>
  <p id="aB0">“如是，<a id="a-B1"></a>尊者，<a id="a-B2"></a>此事本无依，<a id="a-B3"></a>何取信？<a id="a-B4"></a>我今赞说诸佛世尊辩才功德不得少边，<a id="a-B5"></a>其事若此。<a id="a-B6"></a>尊者阿难，<a id="a-B7"></a>且置斯事。<a id="a-B8"></a>假使佛今还自赞说毛分功德，<a id="a-B9"></a>过亿百千那由他劫亦不能尽，<a id="a-BA"></a>而况余人？<a id="a-BB"></a>尊者阿难，<a id="a-BC"></a>且置斯事。<a id="a-BD"></a>我今更说假使大地所有一切众生，<a id="a-BE"></a>若干种类有足、<a id="a-BF"></a>无足、<a id="a-BG"></a>二足、<a id="a-BH"></a>四足乃至多足，<a id="a-BI"></a>有色、<a id="a-BJ"></a>无色、<a id="a-BK"></a>有想、<a id="a-BL"></a>无想、<a id="a-BM"></a>非有想非无想，<a id="a-BN"></a>如此世界及以十方无量无边诸世界中所有众生，<a id="a-BO"></a>设使尽皆一时成佛。<a id="a-BP"></a>彼诸世尊经无量劫，<a id="a-BQ"></a>皆还叹佛一毛功德终亦不尽。<a id="a-BR"></a>尊者阿难，<a id="a-BS"></a>当知一切诸佛世尊，<a id="a-BT"></a>乃有如是不可思议具足功德。<a id="a-BU"></a>”</p>
  <p id="aBV">尔时，<a id="a-BW"></a>不空见菩萨摩诃萨，<a id="a-BX"></a>为重明此义，<a id="a-BY"></a>以偈颂曰：</p>
  <p id="aBZ">“尊者当观法王来，<a id="a-Ba"></a>　一切世间应供养，</p>
  <p id="aBb">功德威光殊显赫，<a id="a-Bc"></a>　一切智满难可倾。</p>
  <p id="aBd">最上妙言佛真说，<a id="a-Be"></a>　实语及如无异言，</p>
  <p id="aBf">善说圣法真实知，<a id="a-Bg"></a>　身口离过意亦尔。</p>
  <p id="aBh">心无异念绝分别，<a id="a-Bi"></a>　戒行最胜三昧深，</p>
  <p id="aBj">智慧解脱悉超伦，<a id="a-Bk"></a>　解脱知见无可比。</p>
  <p id="aBl">威仪具足不思议，<a id="a-Bm"></a>　无上神通如实智，</p>
  <p id="aBn">利益世间无有量，<a id="a-Bo"></a>　辩才妙行亦无类。</p>
  <p id="aBp">降天下生象牛王，<a id="a-Bq"></a>　入胎成就世中胜，</p>
  <p id="aBr">住胎殊异无有等，<a id="a-Bs"></a>　家生具足母尊高。</p>
  <p id="aBt">成就众根最第一，<a id="a-Bu"></a>　胜相圆满不思议，</p>
  <p id="aBv">妙好咸备极庄严，<a id="a-Bw"></a>　一切分明世瞻仰。</p>
  <p id="aBx">具足真心信清净，<a id="a-By"></a>　禅定除垢有大威，</p>
  <p id="aBz">放舍世欲乐出家，<a id="a-C0"></a>　菩提成就得五种。</p>
  <p id="aC1">已度神通第一岸，<a id="a-C2"></a>　智慧无碍亦无边，</p>
  <p id="aC3">及奢摩他毗舍那，<a id="a-C4"></a>　法王通达斯自在。</p>
  <p id="aC5">大海之水广且深，<a id="a-C6"></a>　其或可以毛端测，</p>
  <p id="aC7">调御丈夫清净戒，<a id="a-C8"></a>　虽经旷劫不能知。</p>
  <p id="aC9">须弥虽固犹可动，<a id="a-CA"></a>　以手投掷至梵宫，</p>
  <p id="aCB">诸佛初住定禅时，<a id="a-CC"></a>　已自无能动乱者。</p>
  <p id="aCD">虚空容有得其边，<a id="a-CE"></a>　四方亦可知其限，</p>
  <p id="aCF">终无能见正觉境，<a id="a-CG"></a>　思惟分别此彼处。</p>
  <p id="aCH">尊者大地实弘广，<a id="a-CI"></a>　然可以指遍度量，</p>
  <p id="aCJ">舍离烦恼人中尊，<a id="a-CK"></a>　彼心意识不可尽。</p>
  <p id="aCL">如日轮光破众闇，<a id="a-CM"></a>　观诸善恶若见色，</p>
  <p id="aCN">如是自在世间师，<a id="a-CO"></a>　能破巨黑无明云。</p>
  <p id="aCP">犹如秋月出重云，<a id="a-CQ"></a>　众生见者皆欢喜，</p>
  <p id="aCR">法王智光如满月，<a id="a-CS"></a>　如睹妙色无不乐。</p>
  <p id="aCT">冥寂长夜如明灯，<a id="a-CU"></a>　为诸眼目作先导，</p>
  <p id="aCV">世间智者能除暗，<a id="a-CW"></a>　恒以法光照众生。</p>
  <p id="aCX">能设法炬自在尊，<a id="a-CY"></a>　天人大师为他作，</p>
  <p id="aCZ">一切诸有皆灭尽，<a id="a-Ca"></a>　是故称佛光明王。</p>
  <p id="aCb">圣智如河及泉水，<a id="a-Cc"></a>　能荡生老病死尘，</p>
  <p id="aCd">如大医王施良药，<a id="a-Ce"></a>　调御能除众疾苦。</p>
  <p id="aCf">犹如龙王降大雨，<a id="a-Cg"></a>　能满一切诸大地，</p>
  <p id="aCh">诸佛如是行慈悲，<a id="a-Ci"></a>　充足一切乐法者。</p>
  <p id="aCj">大师子王震吼时，<a id="a-Ck"></a>　降伏世间诸恶兽，</p>
  <p id="aCl">世尊如斯决定说，<a id="a-Cm"></a>　破除外道我慢心。</p>
  <p id="aCn">如大舟船常往返，<a id="a-Co"></a>　济度一切诸去来，</p>
  <p id="aCp">诸佛如是遍周旋，<a id="a-Cq"></a>　拔彼常没四流者。</p>
  <p id="aCr">优昙钵华世希有，<a id="a-Cs"></a>　此阎浮提最难见，</p>
  <p id="aCt">天人世尊难中难，<a id="a-Cu"></a>　一切世间归依处。</p>
  <p id="aCv">如波利树华现时，<a id="a-Cw"></a>　三十三天甚爱乐，</p>
  <p id="aCx">大人相好出兴世，<a id="a-Cy"></a>　众生睹见悉欢喜。</p>
  <p id="aCz">世尊神变难穷尽，<a id="a-D0"></a>　如我今者谓宣说，</p>
  <p id="aD1">我以叹佛诸功德，<a id="a-D2"></a>　毕竟利益诸群生。<a id="a-D3"></a>”</p>
 </body>
</html>