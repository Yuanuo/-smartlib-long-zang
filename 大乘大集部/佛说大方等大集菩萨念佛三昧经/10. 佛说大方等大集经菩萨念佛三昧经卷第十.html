<!doctype html>
<html id="z3IBTNUFS" data-ver="745">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">佛说大方等大集经菩萨念佛三昧经卷第十</h1>
  <h2 id="a2">说修习三昧品之余</h2>
  <p id="a3">“时，<a id="a-4"></a>彼慈行如来大化将末，<a id="a-5"></a>有一比丘名曰树王，<a id="a-6"></a>广为众生说此三昧示教利喜。<a id="a-7"></a>于彼如来应供等正觉灭度之后正法之际，<a id="a-8"></a>有转轮王名曰天主，<a id="a-9"></a>具足威德有大神通，<a id="a-A"></a>七宝金轮正法治世。<a id="a-B"></a>不空见，<a id="a-C"></a>彼天主王所居大城，<a id="a-D"></a>名曰因陀罗跋帝，<a id="a-E"></a>纵广正等十二由旬。<a id="a-F"></a>其城内外楼观台殿，<a id="a-G"></a>皆以七宝杂色所成，<a id="a-H"></a>复以金廊而覆城上。<a id="a-I"></a>不空见，<a id="a-J"></a>彼城四面各有三门，<a id="a-K"></a>若说其城诸庄严事，<a id="a-L"></a>如上所说精进力王善住大城，<a id="a-M"></a>庄严华丽殊妙无差也。<a id="a-N"></a>不空见，<a id="a-O"></a>后于一时夜过半已，<a id="a-P"></a>彼天主王睡犹未觉，<a id="a-Q"></a>有净居天下降王所令王梦见，<a id="a-R"></a>即于梦中为王说此念佛三昧法门名字：<a id="a-S"></a>‘大王，<a id="a-T"></a>汝应求此念佛三昧。<a id="a-U"></a>何以故？<a id="a-V"></a>若诸菩萨摩诃萨能得成就此三昧者，<a id="a-W"></a>常不远离诸佛世尊，<a id="a-X"></a>亦于世间、<a id="a-Y"></a>出世间文字章句音名语言，<a id="a-Z"></a>皆悉明了具足辩才，<a id="a-a"></a>自然速成阿耨多罗三藐三菩提。<a id="a-b"></a>’不空见，<a id="a-c"></a>时天主王梦见天已，<a id="a-d"></a>即便觉寤白彼天言：<a id="a-e"></a>‘诸天人辈，<a id="a-f"></a>如是三昧谁能持者？<a id="a-g"></a>’彼天报曰：<a id="a-h"></a>‘大王，<a id="a-i"></a>汝宁不闻耶？<a id="a-j"></a>今有比丘名曰树王，<a id="a-k"></a>现能受持如斯三昧，<a id="a-l"></a>广为世间分别演说，<a id="a-m"></a>利益一切人天大众。<a id="a-n"></a>’</p>
  <p id="ao">“不空见，<a id="a-p"></a>彼天主王当得闻此三昧名时，<a id="a-q"></a>即能受持思惟观察，<a id="a-r"></a>并亦诵念彼比丘名。<a id="a-s"></a>过是夜已，<a id="a-t"></a>即于晨朝，<a id="a-u"></a>舍四天下金轮王位，<a id="a-v"></a>亦复弃舍八十亿百千那由他后宫妃后女侍之属，<a id="a-w"></a>又尽放弃五欲众具，<a id="a-x"></a>斯皆为是三昧王故。<a id="a-y"></a>王时复与九十六亿百千那由他众生，<a id="a-z"></a>求彼比丘舍家出家。<a id="a-10"></a>不空见，<a id="a-11"></a>时彼树王比丘，<a id="a-12"></a>与四部众天、<a id="a-13"></a>龙、<a id="a-14"></a>夜叉及人非人周匝围绕，<a id="a-15"></a>复有九十亿欲界诸天左右听法。<a id="a-16"></a>复有八十那由他诸菩萨众在前赞说是三昧王，<a id="a-17"></a>分别解释显其义趣。<a id="a-18"></a>彼天主王至其所已，<a id="a-19"></a>即以众宝散比丘上，<a id="a-1A"></a>然后方始五体投地，<a id="a-1B"></a>一心顶礼彼比丘足。<a id="a-1C"></a>又以八十宝箱各容一斛，<a id="a-1D"></a>盛满金华奉散其上。<a id="a-1E"></a>复以天华，<a id="a-1F"></a>所谓优钵罗华、<a id="a-1G"></a>钵头摩华、<a id="a-1H"></a>拘物头华、<a id="a-1I"></a>分陀利华、<a id="a-1J"></a>曼陀罗华、<a id="a-1K"></a>摩诃曼陀罗华，<a id="a-1L"></a>用散其上。<a id="a-1M"></a>复以天诸妙香，<a id="a-1N"></a>所谓天沉水香、<a id="a-1O"></a>多伽罗香、<a id="a-1P"></a>多摩罗跋、<a id="a-1Q"></a>牛头栴檀、<a id="a-1R"></a>黑沉水栴檀末香等，<a id="a-1S"></a>用散其上。<a id="a-1T"></a>广设如是众供具已，<a id="a-1U"></a>然后请为比丘弟子。<a id="a-1V"></a>即于是日，<a id="a-1W"></a>与九十六亿百千那由他臣佐民人在比丘前，<a id="a-1X"></a>剃除须发，<a id="a-1Y"></a>服袈裟衣，<a id="a-1Z"></a>厌世出家，<a id="a-1a"></a>皆为求此妙三昧故。<a id="a-1b"></a>是后其天主比丘，<a id="a-1c"></a>常得与彼九十六亿那由他百千眷属比丘，<a id="a-1d"></a>亲近供养恒河沙等诸佛世尊，<a id="a-1e"></a>亦皆为此胜三昧故。</p>
  <p id="a1f">“不空见，<a id="a-1g"></a>尔时彼天主比丘，<a id="a-1h"></a>经八十四亿那由他百千岁，<a id="a-1i"></a>以种种众具供养事彼树王比丘求此三昧，<a id="a-1j"></a>读诵受持，<a id="a-1k"></a>如说修行，<a id="a-1l"></a>教诸弟子终不暂懈，<a id="a-1m"></a>又彼眷属比丘大众勇猛精进亦无倦心。<a id="a-1n"></a>不空见，<a id="a-1o"></a>彼天主比丘及其眷属，<a id="a-1p"></a>于树王法师生尊重心起诸佛想，<a id="a-1q"></a>闻说妙法一心受持，<a id="a-1r"></a>长夜精勤初不休息。<a id="a-1s"></a>彼树王比丘皆悉成就彼九十六亿百千比丘，<a id="a-1t"></a>行菩萨行住不退地，<a id="a-1u"></a>然后灭度。<a id="a-1v"></a>彼诸眷属皆亦命终。<a id="a-1w"></a>时复有佛，<a id="a-1x"></a>名阎浮幢如来应供等正觉出现于世，<a id="a-1y"></a>而彼天主比丘与诸眷属，<a id="a-1z"></a>而更于彼阎浮幢如来应供等正觉所，<a id="a-20"></a>勤求咨问如此甚深三昧经典读诵受持，<a id="a-21"></a>思惟其义，<a id="a-22"></a>如说修行，<a id="a-23"></a>为他解释，<a id="a-24"></a>利益世间一切天人，<a id="a-25"></a>为证无上大菩提故。<a id="a-26"></a>又彼天主比丘为此无上胜三昧故，<a id="a-27"></a>广分别说诸佛所宣甚深经典，<a id="a-28"></a>过三千劫已然后作佛；<a id="a-29"></a>又能教化无量大众，<a id="a-2A"></a>皆得成熟毕竟安住不退转地，<a id="a-2B"></a>悉受阿耨多罗三藐三菩提记。<a id="a-2C"></a>”</p>
  <p id="a2D">佛告不空见：<a id="a-2E"></a>“汝今当知，<a id="a-2F"></a>尔时彼天主王者，<a id="a-2G"></a>岂异人乎？<a id="a-2H"></a>即今之最上行如来应供等正觉是也！<a id="a-2I"></a>是故汝今不应疑惑。</p>
  <p id="a2J">“复次，<a id="a-2K"></a>不空见，<a id="a-2L"></a>汝当一心思惟观察此三昧王善根浅深功德少多，<a id="a-2M"></a>吾今为汝少分说耳！<a id="a-2N"></a>若彼世间无量无边亿那由他百千众生，<a id="a-2O"></a>但能耳闻此三昧名，<a id="a-2P"></a>当来必定成等正觉，<a id="a-2Q"></a>何况此众菩萨摩诃萨，<a id="a-2R"></a>亲于我前或在我后，<a id="a-2S"></a>闻我广说此三昧王，<a id="a-2T"></a>若读诵、<a id="a-2U"></a>若受持、<a id="a-2V"></a>若思惟义、<a id="a-2W"></a>若修行、<a id="a-2X"></a>若能为他称扬广说也！<a id="a-2Y"></a>不空见，<a id="a-2Z"></a>若有菩萨摩诃萨住菩萨乘，<a id="a-2a"></a>闻此三昧经于心耳，<a id="a-2b"></a>彼亦不久必当成就阿耨多罗三藐三菩提。<a id="a-2c"></a>复有初住菩萨乘诸菩萨等，<a id="a-2d"></a>即便速证不退转地，<a id="a-2e"></a>于阿耨多罗三藐三菩提亦不为远。</p>
  <p id="a2f">“复次，<a id="a-2g"></a>不空见，<a id="a-2h"></a>譬如夜分将尽，<a id="a-2i"></a>其日未出，<a id="a-2j"></a>东方明相始现之时，<a id="a-2k"></a>阎浮提人莫不欢喜。<a id="a-2l"></a>何以故？<a id="a-2m"></a>知彼日轮不久当现，<a id="a-2n"></a>广为世间作大照明，<a id="a-2o"></a>令阎浮人咸得睹见，<a id="a-2p"></a>若善若恶、<a id="a-2q"></a>净秽诸色得有所作。<a id="a-2r"></a>如是，<a id="a-2s"></a>不空见，<a id="a-2t"></a>若有善男子、<a id="a-2u"></a>善女人，<a id="a-2v"></a>若但能闻此念佛三昧经于耳者，<a id="a-2w"></a>彼辈不久尽得成于阿耨多罗三藐三菩提。<a id="a-2x"></a>是故汝等于此三昧，<a id="a-2y"></a>作决定心起不坏信，<a id="a-2z"></a>莫生异见，<a id="a-30"></a>勿怀疑网。</p>
  <p id="a31">“复次，<a id="a-32"></a>不空见，<a id="a-33"></a>如劫将尽，<a id="a-34"></a>彼第六日现世间时，<a id="a-35"></a>如是一切三千大千世界大地尽皆烟出；<a id="a-36"></a>烟既出已，<a id="a-37"></a>当知不久第七日出，<a id="a-38"></a>一切世界皆悉洞燃。<a id="a-39"></a>如是，<a id="a-3A"></a>不空见，<a id="a-3B"></a>若有善男子、<a id="a-3C"></a>善女人，<a id="a-3D"></a>或已住彼菩萨乘中及未住者，<a id="a-3E"></a>若曾闻此念佛三昧经于耳者，<a id="a-3F"></a>或时读诵，<a id="a-3G"></a>或有受持，<a id="a-3H"></a>或思惟义，<a id="a-3I"></a>或如说行，<a id="a-3J"></a>乃至或能为他广说，<a id="a-3K"></a>彼等决定速得成就阿耨多罗三藐三菩提。</p>
  <p id="a3L">“复次，<a id="a-3M"></a>不空见，<a id="a-3N"></a>如人穿井，<a id="a-3O"></a>若见湿土黏污手足，<a id="a-3P"></a>或时复见水泥杂和，<a id="a-3Q"></a>智者当知去水不远。<a id="a-3R"></a>如是，<a id="a-3S"></a>不空见，<a id="a-3T"></a>若有善男子、<a id="a-3U"></a>善女人，<a id="a-3V"></a>闻此菩萨念佛三昧，<a id="a-3W"></a>正意受持，<a id="a-3X"></a>谛善思惟，<a id="a-3Y"></a>分别义理，<a id="a-3Z"></a>广为他人宣扬解释，<a id="a-3a"></a>当知彼诸善男子、<a id="a-3b"></a>善女人，<a id="a-3c"></a>不久自成阿耨多罗三藐三菩提。</p>
  <p id="a3d">“复次，<a id="a-3e"></a>不空见，<a id="a-3f"></a>譬如有人吞金刚丸，<a id="a-3g"></a>当知是人不久必死。<a id="a-3h"></a>何以故？<a id="a-3i"></a>彼金刚丸不可消故。<a id="a-3j"></a>如是，<a id="a-3k"></a>不空见，<a id="a-3l"></a>若有善男子、<a id="a-3m"></a>善女人，<a id="a-3n"></a>但能听闻如是三昧，<a id="a-3o"></a>或复思惟，<a id="a-3p"></a>或常亲近，<a id="a-3q"></a>或亦修习，<a id="a-3r"></a>或能宣说，<a id="a-3s"></a>当知彼诸善男子、<a id="a-3t"></a>善女人，<a id="a-3u"></a>不久必成阿耨多罗三藐三菩提。<a id="a-3v"></a>何以故？<a id="a-3w"></a>此三昧者，<a id="a-3x"></a>即是过去、<a id="a-3y"></a>现在、<a id="a-3z"></a>未来三世一切诸如来应供等正觉，<a id="a-40"></a>思惟修习清净成就真实金刚，<a id="a-41"></a>无有虚伪不可破坏，<a id="a-42"></a>复能教化诸菩萨辈令其安住，<a id="a-43"></a>以诸菩萨必能安隐住于大乘故。</p>
  <p id="a44">“复次，<a id="a-45"></a>不空见，<a id="a-46"></a>譬如三十三天，<a id="a-47"></a>见欢喜园皆生安乐。<a id="a-48"></a>如是，<a id="a-49"></a>不空见，<a id="a-4A"></a>彼一切菩萨摩诃萨，<a id="a-4B"></a>皆因闻此三昧名字故，<a id="a-4C"></a>能速成阿耨多罗三藐三菩提。<a id="a-4D"></a>以是三昧法门名字，<a id="a-4E"></a>往昔诸佛之所赞叹，<a id="a-4F"></a>为他广说释解理义，<a id="a-4G"></a>开发显示名味句身，<a id="a-4H"></a>具足圆满安住法界拥护摄持，<a id="a-4I"></a>诸大菩萨教化增长，<a id="a-4J"></a>令乐真道正直淳和常受安乐。<a id="a-4K"></a>不空见，<a id="a-4L"></a>以是因缘，<a id="a-4M"></a>汝应知此，<a id="a-4N"></a>若诸菩萨闻此三昧暂经心耳，<a id="a-4O"></a>如是诸善男子、<a id="a-4P"></a>善女人，<a id="a-4Q"></a>不久当证阿耨多罗三藐三菩提。<a id="a-4R"></a>不空见，<a id="a-4S"></a>吾故语汝，<a id="a-4T"></a>汝当善知：<a id="a-4U"></a>若诸菩萨摩诃萨闻此甚深念佛三昧能受持者，<a id="a-4V"></a>彼等善男子、<a id="a-4W"></a>善女人，<a id="a-4X"></a>自然疾成阿耨多罗三藐三菩提。</p>
  <p id="a4Y">“复次，<a id="a-4Z"></a>不空见，<a id="a-4a"></a>汝应受持如是三昧，<a id="a-4b"></a>常念为彼一切世间比丘、<a id="a-4c"></a>比丘尼、<a id="a-4d"></a>优婆塞、<a id="a-4e"></a>优婆夷，<a id="a-4f"></a>及诸国王、<a id="a-4g"></a>大臣、<a id="a-4h"></a>宰相、<a id="a-4i"></a>刹利、<a id="a-4j"></a>婆罗门、<a id="a-4k"></a>毗舍、<a id="a-4l"></a>首陀一切乞士，<a id="a-4m"></a>并余种种外道尼乾遮罗迦波利婆阇迦等颁宣广说。<a id="a-4n"></a>何以故？<a id="a-4o"></a>以此三昧大德威力，<a id="a-4p"></a>能令彼等速成阿耨多罗三藐三菩提故。</p>
  <p id="a4q">“复次，<a id="a-4r"></a>不空见，<a id="a-4s"></a>若有善男子、<a id="a-4t"></a>善女人，<a id="a-4u"></a>净信敬心分明知此念佛三昧，<a id="a-4v"></a>过去诸佛之所赞叹，<a id="a-4w"></a>一切如来之所印可。<a id="a-4x"></a>如是知已，<a id="a-4y"></a>当即读诵，<a id="a-4z"></a>当即受持，<a id="a-50"></a>当即修行，<a id="a-51"></a>当即敷演，<a id="a-52"></a>复应当作如是思惟：<a id="a-53"></a>‘今此三昧为不思议大功德聚。<a id="a-54"></a>’如是思已，<a id="a-55"></a>当更信敬，<a id="a-56"></a>当更尊重，<a id="a-57"></a>当更深入，<a id="a-58"></a>当更证知。<a id="a-59"></a>所以者何？<a id="a-5A"></a>今此三昧，<a id="a-5B"></a>乃是一切诸佛之所说也，<a id="a-5C"></a>一切诸佛之所行处也，<a id="a-5D"></a>一切诸佛之所印可也，<a id="a-5E"></a>一切诸佛之正教也，<a id="a-5F"></a>一切诸佛之辩才也，<a id="a-5G"></a>一切诸佛之所觉也，<a id="a-5H"></a>一切诸佛之选择也，<a id="a-5I"></a>一切诸佛之所作也，<a id="a-5J"></a>一切诸佛之财宝也，<a id="a-5K"></a>一切诸佛之府库也，<a id="a-5L"></a>一切诸佛之伏藏也，<a id="a-5M"></a>一切诸佛之仓廪也，<a id="a-5N"></a>一切诸佛之印玺也，<a id="a-5O"></a>一切诸佛之舍利也，<a id="a-5P"></a>一切诸佛之体性也。<a id="a-5Q"></a>不空见，<a id="a-5R"></a>若彼善男子、<a id="a-5S"></a>善女人等，<a id="a-5T"></a>能如是知即得无量无边善根。<a id="a-5U"></a>缘此功德，<a id="a-5V"></a>所生常处大刹利家、<a id="a-5W"></a>大婆罗门家，<a id="a-5X"></a>及余一切大威势家、<a id="a-5Y"></a>大尊重家、<a id="a-5Z"></a>大德天处，<a id="a-5a"></a>乃至当证阿耨多罗三藐三菩提。<a id="a-5b"></a>何以故？<a id="a-5c"></a>不空见，<a id="a-5d"></a>由此三昧具足能得不思议出世间果报聚故。<a id="a-5e"></a>不空见，<a id="a-5f"></a>彼善男子、<a id="a-5g"></a>善女人，<a id="a-5h"></a>若但耳闻此三昧名，<a id="a-5i"></a>当得无量无边福聚，<a id="a-5j"></a>亦复当作无量无边福行，<a id="a-5k"></a>然彼所得福聚善根，<a id="a-5l"></a>福行功德广大甚深，<a id="a-5m"></a>不可校计，<a id="a-5n"></a>不可算数，<a id="a-5o"></a>不可称量，<a id="a-5p"></a>不可得知。</p>
  <p id="a5q">“复次，<a id="a-5r"></a>不空见，<a id="a-5s"></a>言粗若此义尚未明，<a id="a-5t"></a>我今为汝更引譬喻，<a id="a-5u"></a>令诸智者少分解之。<a id="a-5v"></a>不空见，<a id="a-5w"></a>若有菩萨摩诃萨专心信乐修行檀波罗蜜，<a id="a-5x"></a>日三时施，<a id="a-5y"></a>于日初分以神通力故即令七宝及余众具，<a id="a-5z"></a>充满于彼恒沙世界，<a id="a-60"></a>还用奉上恒沙如来应供等正觉，<a id="a-61"></a>及诸弟子声闻众等；<a id="a-62"></a>如日初分如是行施，<a id="a-63"></a>日中、<a id="a-64"></a>后分行施亦然。<a id="a-65"></a>日别如是三时行施，<a id="a-66"></a>乃至经彼无量无边亿那由他恒河沙劫，<a id="a-67"></a>而常行是无有休废，<a id="a-68"></a>亦复求于阿耨多罗三藐三菩提。<a id="a-69"></a>不空见，<a id="a-6A"></a>于意云何？<a id="a-6B"></a>彼菩萨摩诃萨能于如是长时行施，<a id="a-6C"></a>所获功德可谓多不？<a id="a-6D"></a>”</p>
  <p id="a6E">不空见言：<a id="a-6F"></a>“甚多，<a id="a-6G"></a>世尊，<a id="a-6H"></a>无量无边，<a id="a-6I"></a>不可算数，<a id="a-6J"></a>不可称量，<a id="a-6K"></a>不可思议也！<a id="a-6L"></a>”</p>
  <p id="a6M">时，<a id="a-6N"></a>佛复告不空见菩萨言：<a id="a-6O"></a>“不空见，<a id="a-6P"></a>吾更语汝，<a id="a-6Q"></a>汝宜谛听。<a id="a-6R"></a>假彼菩萨摩诃萨如是修行檀波罗蜜，<a id="a-6S"></a>所种善根所获福聚实为广大，<a id="a-6T"></a>然犹不及斯善男子、<a id="a-6U"></a>善女人但能耳闻此三昧名，<a id="a-6V"></a>或时书写，<a id="a-6W"></a>或时读诵，<a id="a-6X"></a>或时信解如来所说深妙法门少功德也！<a id="a-6Y"></a>不空见，<a id="a-6Z"></a>然此善男子、<a id="a-6a"></a>善女人，<a id="a-6b"></a>但以闻名所获功德，<a id="a-6c"></a>尚超前福无量无边，<a id="a-6d"></a>不可称量，<a id="a-6e"></a>不可校比，<a id="a-6f"></a>何况彼善男子、<a id="a-6g"></a>善女人，<a id="a-6h"></a>具足得闻是三昧，<a id="a-6i"></a>能即书写、<a id="a-6j"></a>读诵受持、<a id="a-6k"></a>思惟义理，<a id="a-6l"></a>善能为诸人天大众宣扬广释也！<a id="a-6m"></a>不空见，<a id="a-6n"></a>汝今当知我但略说三昧功德，<a id="a-6o"></a>若欲广说此定善根，<a id="a-6p"></a>假经多劫终不能尽。</p>
  <p data-pb></p>
  <h2 id="a6q">诸菩萨本行品第十五</h2>
  <p id="a6r">尔时，<a id="a-6s"></a>不空见菩萨摩诃萨、<a id="a-6t"></a>善现菩萨摩诃萨、<a id="a-6u"></a>善喜光菩萨摩诃萨、<a id="a-6v"></a>无边见菩萨摩诃萨、<a id="a-6w"></a>无边庄严菩萨摩诃萨、<a id="a-6x"></a>无边幢菩萨摩诃萨、<a id="a-6y"></a>无边光明菩萨摩诃萨、<a id="a-6z"></a>无边称菩萨摩诃萨、<a id="a-70"></a>无边禅菩萨摩诃萨、<a id="a-71"></a>无边智菩萨摩诃萨、<a id="a-72"></a>无边发王菩萨摩诃萨、<a id="a-73"></a>无边自在王菩萨摩诃萨、<a id="a-74"></a>思惟最胜无边菩萨摩诃萨、<a id="a-75"></a>思惟一切法意菩萨摩诃萨、<a id="a-76"></a>思惟虚空意菩萨摩诃萨、<a id="a-77"></a>思惟无碍意菩萨摩诃萨、<a id="a-78"></a>无边宝意菩萨摩诃萨、<a id="a-79"></a>能灭一切怖畏菩萨摩诃萨、<a id="a-7A"></a>善净意菩萨摩诃萨，<a id="a-7B"></a>如是等菩萨摩诃萨为首，<a id="a-7C"></a>与九十亿那由他百千菩萨摩诃萨俱从座起，<a id="a-7D"></a>偏袒右肩，<a id="a-7E"></a>右膝著地，<a id="a-7F"></a>合掌恭敬而白佛言：<a id="a-7G"></a>“世尊，<a id="a-7H"></a>我等从佛闻是菩萨念佛三昧功德利益，<a id="a-7I"></a>我等要当躬自书写、<a id="a-7J"></a>读诵受持、<a id="a-7K"></a>思惟义理、<a id="a-7L"></a>广为他说，<a id="a-7M"></a>亦令他人如说修行。<a id="a-7N"></a>何以故？<a id="a-7O"></a>我等为欲摄受阿耨多罗三藐三菩提故。<a id="a-7P"></a>世尊，<a id="a-7Q"></a>我等于此诸佛世尊所说三昧甚深经典，<a id="a-7R"></a>令诸众生闻已欢喜，<a id="a-7S"></a>我等亦当益其气力与其安乐。<a id="a-7T"></a>所以者何？<a id="a-7U"></a>彼等若能于是大乘修多罗中，<a id="a-7V"></a>次第修行闻已书写、<a id="a-7W"></a>读诵受持、<a id="a-7X"></a>分别思惟、<a id="a-7Y"></a>广为他说，<a id="a-7Z"></a>亦令他人分别解说，<a id="a-7a"></a>必得成就阿耨多罗三藐三菩提故。<a id="a-7b"></a>”</p>
  <p id="a7c">尔时，<a id="a-7d"></a>世尊知诸菩萨摩诃萨等一心念求，<a id="a-7e"></a>遂便微笑。<a id="a-7f"></a>诸佛世尊法如是故，<a id="a-7g"></a>即微笑时，<a id="a-7h"></a>世尊面门放种种光，<a id="a-7i"></a>所谓金、<a id="a-7j"></a>银、<a id="a-7k"></a>琉璃、<a id="a-7l"></a>玻瓈、<a id="a-7m"></a>玛瑙、<a id="a-7n"></a>砗磲、<a id="a-7o"></a>真珠，<a id="a-7p"></a>如是一切诸宝光中，<a id="a-7q"></a>各皆复出无量百千异色光明，<a id="a-7r"></a>皆自世尊面门而出，<a id="a-7s"></a>遍游十方无量世界，<a id="a-7t"></a>上至梵宫还住佛顶，<a id="a-7u"></a>如天帝释建立宝幢，<a id="a-7v"></a>端直光华见者欢喜。<a id="a-7w"></a>时此三千大千世界，<a id="a-7x"></a>庄严壮丽微妙无比。</p>
  <p id="a7y">尔时，<a id="a-7z"></a>彼诸菩萨摩诃萨众，<a id="a-80"></a>见是神变庄严事已，<a id="a-81"></a>咸皆惊叹：<a id="a-82"></a>“奇哉希有世尊神通！<a id="a-83"></a>”于是众中有一菩萨摩诃萨，<a id="a-84"></a>名如意定智神通，<a id="a-85"></a>即从座起正持威仪，<a id="a-86"></a>合掌恭敬顶礼世尊已，<a id="a-87"></a>用天沉水香、<a id="a-88"></a>多伽罗香、<a id="a-89"></a>多摩罗跋香、<a id="a-8A"></a>牛头栴檀、<a id="a-8B"></a>末栴檀等奉散佛上，<a id="a-8C"></a>复以天曼陀罗华、<a id="a-8D"></a>摩诃曼陀罗华、<a id="a-8E"></a>天优钵罗华、<a id="a-8F"></a>波头摩华、<a id="a-8G"></a>拘物头华、<a id="a-8H"></a>分陀利华、<a id="a-8I"></a>鸡娑罗华、<a id="a-8J"></a>摩诃鸡娑罗华等，<a id="a-8K"></a>供养世尊已，<a id="a-8L"></a>说偈赞曰：</p>
  <p id="a8M">“世尊调御无伦匹，<a id="a-8N"></a>　金色相好具足人，</p>
  <p id="a8O">光明威德遍十方，<a id="a-8P"></a>　状若林间开华树，</p>
  <p id="a8Q">妙行圆满智无边，<a id="a-8R"></a>　大威能为世间益，</p>
  <p id="a8S">最胜方便愿演说，<a id="a-8T"></a>　今复微笑有何缘？</p>
  <p id="a8U">世尊无等无边智，<a id="a-8V"></a>　挺超众类谁能加？</p>
  <p id="a8W">无上威德今应宣，<a id="a-8X"></a>　何因今日复微笑？</p>
  <p id="a8Y">今此世界遍大千，<a id="a-8Z"></a>　华敷尽若帝天树，</p>
  <p id="a8a">一切众生皆欢喜，<a id="a-8b"></a>　今更微笑何所因？</p>
  <p id="a8c">盲者能视聋得闻，<a id="a-8d"></a>　哑者得言蹇能步，</p>
  <p id="a8e">狂乱失心获本念，<a id="a-8f"></a>　今复微笑何因缘？</p>
  <p id="a8g">群兽喜跃悉鸣吼，<a id="a-8h"></a>　异鸟欢欣吐清音，</p>
  <p id="a8i">众乐不鼓自然鸣，<a id="a-8j"></a>　今者何因复微笑？</p>
  <p id="a8k">一切乐音同时作，<a id="a-8l"></a>　本非天人之所鼓，</p>
  <p id="a8m">而令人天获安乐，<a id="a-8n"></a>　今更微笑何所缘？</p>
  <p id="a8o">彼天观人明照此，<a id="a-8p"></a>　斯人今亦见彼天，</p>
  <p id="a8q">天人交发希有心，<a id="a-8r"></a>　何缘今更现微笑？</p>
  <p id="a8s">无上丈夫世依止，<a id="a-8t"></a>　大尊今日为我宣，</p>
  <p id="a8u">若闻大慈怜笑者，<a id="a-8v"></a>　唯深庆幸岂能报！<a id="a-8w"></a>”</p>
  <p id="a8x">尔时，<a id="a-8y"></a>世尊即为如意定智神通菩萨摩诃萨，<a id="a-8z"></a>宣说大士所有妙问，<a id="a-90"></a>亦即宣彼恒沙诸如来应供等正觉名号，<a id="a-91"></a>其偈词曰：</p>
  <p id="a92">“诸善男子等，<a id="a-93"></a>　闻法王妙声，</p>
  <p id="a94">彼六十八千，<a id="a-95"></a>　悉发菩提愿。</p>
  <p id="a96">亦于当来世，<a id="a-97"></a>　正法毁坏时，</p>
  <p id="a98">世尊自护持，<a id="a-99"></a>　如是深妙典。</p>
  <p id="a9A">我闻大名称，<a id="a-9B"></a>　终无有厌倦，</p>
  <p id="a9C">不思议法门，<a id="a-9D"></a>　诸佛之所说。</p>
  <p id="a9E">汝听我今说，<a id="a-9F"></a>　斯诸菩萨众，</p>
  <p id="a9G">非但一佛所，<a id="a-9H"></a>　发此诚敬心。</p>
  <p id="a9I">我念往昔诸生处，<a id="a-9J"></a>　六十六亿那由他，</p>
  <p id="a9K">尔时皆亦如斯起，<a id="a-9L"></a>　唯为护持此深法。</p>
  <p id="a9M">又复过去前于兹，<a id="a-9N"></a>　无量恒沙诸佛所，</p>
  <p id="a9O">于彼为首修虔敬，<a id="a-9P"></a>　最上妙法我护持。</p>
  <p id="a9Q">斯诸大士为法故，<a id="a-9R"></a>　能舍重命岂爱身，</p>
  <p id="a9S">其何甘法不惮苦，<a id="a-9T"></a>　独为菩提无上证！</p>
  <p id="a9U">不可思议恒沙数，<a id="a-9V"></a>　无量威德诸如来，</p>
  <p id="a9W">彼时上首皆敬起，<a id="a-9X"></a>　亦唯爱乐斯法故。</p>
  <p id="a9Y">宝光火光大光佛，<a id="a-9Z"></a>　电光普光不思议，</p>
  <p id="a9a">斯辈三等摄持法，<a id="a-9b"></a>　为求菩提无上道。</p>
  <p id="a9c">唯我神力能知汝，<a id="a-9d"></a>　果报今日皆明现，</p>
  <p id="a9e">不空汝久发斯愿，<a id="a-9f"></a>　经昔无量百千生。</p>
  <p id="a9g">汝于诸佛大师前，<a id="a-9h"></a>　不思议行悉圆满，</p>
  <p id="a9i">常业歌赞两足尊，<a id="a-9j"></a>　苦行熏修诸大誓，</p>
  <p id="a9k">由往积集胜因缘，<a id="a-9l"></a>　今获偈叹大法王。</p>
  <p id="a9m">往昔世尊号善眼，<a id="a-9n"></a>　亦名火幢无边威，</p>
  <p id="a9o">斯辈彼时为上首，<a id="a-9p"></a>　欲求无上正觉故。</p>
  <p id="a9q">往昔有佛庄严王，<a id="a-9r"></a>　刹若他化天宫所，</p>
  <p id="a9s">斯辈多是胜上士，<a id="a-9t"></a>　彼时已就大菩提。</p>
  <p id="a9u">过去有佛名放光，<a id="a-9v"></a>　亦无边光无量相，</p>
  <p id="a9w">斯辈于彼己为首，<a id="a-9x"></a>　初求如是妙三昧。</p>
  <p id="a9y">大摩尼珠火光佛，<a id="a-9z"></a>　普光明聚调御师，</p>
  <p id="aA0">彼时摄法为首起，<a id="a-A1"></a>　求于菩提安乐故。</p>
  <p id="aA2">大光日光不思议，<a id="a-A3"></a>　无量精进无边定，</p>
  <p id="aA4">于彼摄法上首起，<a id="a-A5"></a>　为求安乐菩提故。</p>
  <p id="aA6">善华香佛及金华，<a id="a-A7"></a>　无漏如来无诤行，</p>
  <p id="aA8">彼时皆为护法首，<a id="a-A9"></a>　为求如是上菩提。</p>
  <p id="aAA">如是过去诸如来，<a id="a-AB"></a>　无边智尊两足尊，</p>
  <p id="aAC">于彼三种摄持故，<a id="a-AD"></a>　祈愿最上佛菩提。</p>
  <p id="aAE">八万丈夫通达士，<a id="a-AF"></a>　为证第一妙菩提，</p>
  <p id="aAG">斯辈因是胜善根，<a id="a-AH"></a>　当来奉侍人中觉。</p>
  <p id="aAI">所生常处尊胜家，<a id="a-AJ"></a>　一切永除诸恶道，</p>
  <p id="aAK">斯等集会为法朋，<a id="a-AL"></a>　终不远离世间觉。</p>
  <p id="aAM">长违一切外论师，<a id="a-AN"></a>　亦舍一切邪智友，</p>
  <p id="aAO">摄诸功德不可说，<a id="a-AP"></a>　此福要登以菩提。</p>
  <p id="aAQ">当来得值弥勒尊，<a id="a-AR"></a>　此辈尔时皆集会，</p>
  <p id="aAS">于是三业持护法，<a id="a-AT"></a>　因此能成胜菩提。</p>
  <p id="aAU">复于弥勒涅槃后，<a id="a-AV"></a>　有佛师子调御师，</p>
  <p id="aAW">亦求彼法三业持，<a id="a-AX"></a>　因此得成等正觉。</p>
  <p id="aAY">当来千佛无上尊，<a id="a-AZ"></a>　即是贤劫众生导，</p>
  <p id="aAa">斯等法师世恒说，<a id="a-Ab"></a>　因证无碍妙色身。</p>
  <p id="aAc">过是贤劫诸佛已，<a id="a-Ad"></a>　复有正觉无量威，</p>
  <p id="aAe">更有如来厥号贤，<a id="a-Af"></a>　及以世尊毗婆尸。</p>
  <p id="aAg">贤与毗婆尸灭后，<a id="a-Ah"></a>　复有佛出名娑罗，</p>
  <p id="aAi">彼时智者皆摄持，<a id="a-Aj"></a>　广设众具兴供养。</p>
  <p id="aAk">娑罗世尊既涅槃，<a id="a-Al"></a>　有佛如来名观察，</p>
  <p id="aAm">斯辈于彼求法故，<a id="a-An"></a>　而复供养妙法王。</p>
  <p id="aAo">观察如来涅槃已，<a id="a-Ap"></a>　有佛世尊名遍见；</p>
  <p id="aAq">遍见如来涅槃已，<a id="a-Ar"></a>　有佛厥名莲华上；</p>
  <p id="aAs">华上如来涅槃已，<a id="a-At"></a>　有佛称号优钵罗，</p>
  <p id="aAu">尔时诸智还求法，<a id="a-Av"></a>　承事供养两足尊。</p>
  <p id="aAw">优钵罗佛涅槃已，<a id="a-Ax"></a>　有佛世尊名曰华；</p>
  <p id="aAy">彼华如来涅槃已，<a id="a-Az"></a>　有佛世尊号庄严；</p>
  <p id="aB0">庄严如来涅槃已，<a id="a-B1"></a>　有佛世尊名胜智；</p>
  <p id="aB2">斯辈于彼亦求法，<a id="a-B3"></a>　兴建供养无有边。</p>
  <p id="aB4">胜智如来涅槃已，<a id="a-B5"></a>　有佛世尊名善见；</p>
  <p id="aB6">善见如来涅槃已，<a id="a-B7"></a>　有佛世尊名善持；</p>
  <p id="aB8">善持如来涅槃已，<a id="a-B9"></a>　有佛名曰具威仪；</p>
  <p id="aBA">彼亦三种法摄持，<a id="a-BB"></a>　唯求证斯菩提道。</p>
  <p id="aBC">具威仪佛涅槃已，<a id="a-BD"></a>　有佛世尊无量威；</p>
  <p id="aBE">无量威佛涅槃已，<a id="a-BF"></a>　有佛世尊名胜王；</p>
  <p id="aBG">胜王如来涅槃已，<a id="a-BH"></a>　有佛世尊名现前；</p>
  <p id="aBI">现前如来涅槃已，<a id="a-BJ"></a>　有佛世尊最炽王。</p>
  <p id="aBK">尔时此等为法故，<a id="a-BL"></a>　广设供养不思议，</p>
  <p id="aBM">如是未来诸世尊，<a id="a-BN"></a>　世间胜智超一切，</p>
  <p id="aBO">于已身命无爱吝，<a id="a-BP"></a>　但为求证佛菩提，</p>
  <p id="aBQ">因藉如斯胜善根，<a id="a-BR"></a>　将来奉承胜威德。</p>
  <p id="aBS">是佛人中最第一，<a id="a-BT"></a>　如彼调御阿弥陀，</p>
  <p id="aBU">于彼殊胜世尊所，<a id="a-BV"></a>　即欲修证上菩提，</p>
  <p id="aBW">为求法故常精勤，<a id="a-BX"></a>　当设无边妙供养。</p>
  <p id="aBY">彼方所有诸世界，<a id="a-BZ"></a>　远离衰恼除五尘，</p>
  <p id="aBa">唯求法乐利群生，<a id="a-Bb"></a>　供养忆数恒沙佛。</p>
  <p id="aBc">当来成佛无边智，<a id="a-Bd"></a>　能多利益灭众苦，</p>
  <p id="aBe">为求安乐诸众生，<a id="a-Bf"></a>　供养无量无边佛。</p>
  <p id="aBg">当得成佛大名称，<a id="a-Bh"></a>　彼刹庄严难思议，</p>
  <p id="aBi">尽是众宝人乐观，<a id="a-Bj"></a>　犹安乐国殊广大。</p>
  <p id="aBk">多亿那由诸菩萨，<a id="a-Bl"></a>　咸受佛记人中尊，</p>
  <p id="aBm">以不思议诸佛智，<a id="a-Bn"></a>　如是赞称大法王。</p>
  <p id="aBo">我于今者为汝说，<a id="a-Bp"></a>　一切大众诸天人，</p>
  <p id="aBq">其有求于正觉真，<a id="a-Br"></a>　终自同彼如来证。</p>
  <p id="aBs">若能愿乐胜菩提，<a id="a-Bt"></a>　彼号上人蒙威护，</p>
  <p id="aBu">诸天守卫及龙鬼，<a id="a-Bv"></a>　鸠槃金鸟并夜叉。</p>
  <p id="aBw">若欲祈愿成菩提，<a id="a-Bx"></a>　心常乐修佛胜道，</p>
  <p id="aBy">世尊哀愍如一子，<a id="a-Bz"></a>　身金色力智多闻。<a id="a-C0"></a>”</p>
 </body>
</html>