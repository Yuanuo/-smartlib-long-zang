<!doctype html>
<html id="z3IBTNNFO" data-ver="798">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">佛说大方等大集经菩萨念佛三昧经卷第六</h1>
  <h2 id="a2">佛作神通品第七</h2>
  <p id="a3">尔时，<a id="a-4"></a>世尊自袈裟内出金色手，<a id="a-5"></a>摩彼不空见菩萨摩诃萨顶，<a id="a-6"></a>复出广长舌相，<a id="a-7"></a>即告不空见菩萨言：<a id="a-8"></a>“善哉！<a id="a-9"></a>善哉！<a id="a-A"></a>汝不空见，<a id="a-B"></a>汝今乃能为诸众生，<a id="a-C"></a>如是叹说如来应供等正觉真实功德也。<a id="a-D"></a>不空见，<a id="a-E"></a>若有说言：<a id="a-F"></a>‘世间众生无救护时，<a id="a-G"></a>是中必有能救护者，<a id="a-H"></a>出现世间为作救护。<a id="a-I"></a>’不空见，<a id="a-J"></a>当知即是善说如来也。<a id="a-K"></a>复次，<a id="a-L"></a>不空见，<a id="a-M"></a>若复说言：<a id="a-N"></a>‘世间众生无归趣时，<a id="a-O"></a>是时必有不思议辩才、<a id="a-P"></a>无量辩才出现于世，<a id="a-Q"></a>能与众生作大归依。<a id="a-R"></a>’不空见，<a id="a-S"></a>当知即是善说如来也。<a id="a-T"></a>复次，<a id="a-U"></a>不空见，<a id="a-V"></a>若复说言：<a id="a-W"></a>‘世间众生多贪欲行，<a id="a-X"></a>多嗔恚行，<a id="a-Y"></a>多愚痴行，<a id="a-Z"></a>是时必有无欲恚痴大师出世为除三毒。<a id="a-a"></a>’不空见，<a id="a-b"></a>当知即是善说如来也。<a id="a-c"></a>复次，<a id="a-d"></a>不空见，<a id="a-e"></a>若复说言：<a id="a-f"></a>‘世间众生多悭吝时，<a id="a-g"></a>多嫉妒时，<a id="a-h"></a>是时必有远离悭嫉好行布施大师出兴为破悭嫉。<a id="a-i"></a>’不空见，<a id="a-j"></a>当知即是善说如来也。<a id="a-k"></a>复次，<a id="a-l"></a>不空见，<a id="a-m"></a>若复说言：<a id="a-n"></a>‘世间众生无有惭愧羞耻之行，<a id="a-o"></a>是时必有惭愧羞耻大师出世除无惭耻。<a id="a-p"></a>’不空见，<a id="a-q"></a>当知即是善说如来也。<a id="a-r"></a>复次，<a id="a-s"></a>不空见，<a id="a-t"></a>若复说言：<a id="a-u"></a>‘世间众生多行憍慢贡高之事，<a id="a-v"></a>是时必有和敬调柔大师出世为除憍慢。<a id="a-w"></a>’不空见，<a id="a-x"></a>当知即是善说如来也。<a id="a-y"></a>复次，<a id="a-z"></a>不空见，<a id="a-10"></a>若复说言：<a id="a-11"></a>‘世间众生无有慈悲不能喜舍，<a id="a-12"></a>多行嗔恚秽浊毒心，<a id="a-13"></a>是时必有断除嗔毒具足四等导师出世教修慈悲大利益事。<a id="a-14"></a>’不空见，<a id="a-15"></a>当知即是善说如来也。<a id="a-16"></a>复次，<a id="a-17"></a>不空见，<a id="a-18"></a>若复说言：<a id="a-19"></a>‘世若多恶无善众生，<a id="a-1A"></a>其有能教令生善根，<a id="a-1B"></a>先有善根令其增广，<a id="a-1C"></a>如是利益大师出兴。<a id="a-1D"></a>’不空见，<a id="a-1E"></a>当知则是善说如来也。<a id="a-1F"></a>复次，<a id="a-1G"></a>不空见，<a id="a-1H"></a>若复说言：<a id="a-1I"></a>‘五浊恶世众生病增，<a id="a-1J"></a>世有大人能行利益，<a id="a-1K"></a>导以出法安乐众生。<a id="a-1L"></a>’不空见，<a id="a-1M"></a>当知是言则谓我也。<a id="a-1N"></a>所以者何？<a id="a-1O"></a>吾今出于五浊恶世，<a id="a-1P"></a>宣扬妙法断除邪垢，<a id="a-1Q"></a>能多利益诸众生故。<a id="a-1R"></a>”</p>
  <p id="a1S">尔时，<a id="a-1T"></a>世尊手摩不空见菩萨顶时，<a id="a-1U"></a>即以神力于一念间，<a id="a-1V"></a>令此大众咸见东方无量无边不可说阿僧祇现在一切诸佛国土。<a id="a-1W"></a>彼国土中诸佛世尊未灭度者，<a id="a-1X"></a>及彼众生一切境界皆悉现前，<a id="a-1Y"></a>亦闻彼佛说法音声，<a id="a-1Z"></a>亦见彼刹清净庄严种种具足。<a id="a-1a"></a>如是乃至南西北方、<a id="a-1b"></a>四维上下十方所有诸佛净土，<a id="a-1c"></a>一切境界明了现前，<a id="a-1d"></a>若观掌中庵摩勒果。<a id="a-1e"></a>又复世尊以手摩彼不空见菩萨摩诃萨顶时，<a id="a-1f"></a>以佛神力及不空见本愿因缘，<a id="a-1g"></a>于一念间，<a id="a-1h"></a>即见十方无量无边阿僧祇不可数过去诸佛入涅槃者，<a id="a-1i"></a>乃至彼刹清净庄严了了分明若观手掌；<a id="a-1j"></a>又蒙佛力亦见当来诸佛世尊，<a id="a-1k"></a>清净刹土庄严具足。</p>
  <p id="a1l">尔时，<a id="a-1m"></a>不空见菩萨摩诃萨，<a id="a-1n"></a>以本愿力承佛威神，<a id="a-1o"></a>尽见十方三世诸佛及彼佛刹清净庄严已，<a id="a-1p"></a>为重宣此义，<a id="a-1q"></a>即从座起，<a id="a-1r"></a>正持威仪，<a id="a-1s"></a>偏袒右肩，<a id="a-1t"></a>右膝著地，<a id="a-1u"></a>合掌向佛，<a id="a-1v"></a>以偈颂曰：</p>
  <p id="a1w">“三千世界所有水，<a id="a-1x"></a>　若人欲量皆可知，</p>
  <p id="a1y">调御丈夫天人师，<a id="a-1z"></a>　戒行深远孰能测！</p>
  <p id="a20">须弥高广最巍巍，<a id="a-21"></a>　羸老病人口吹散，</p>
  <p id="a22">世尊初入于禅定，<a id="a-23"></a>　亿百千劫难可了。</p>
  <p id="a24">虚空足量能尽边，<a id="a-25"></a>　四方亦可步其际，</p>
  <p id="a26">世尊大师等正觉，<a id="a-27"></a>　智慧甚深无源底。</p>
  <p id="a28">虚空平等无挂碍，<a id="a-29"></a>　可为暴风所飘动，</p>
  <p id="a2A">如来本性无烦恼，<a id="a-2B"></a>　贪恚痴毒何所居？</p>
  <p id="a2C">日轮圆满处空中，<a id="a-2D"></a>　清净光明遍世界，</p>
  <p id="a2E">如是阿罗仙种姓，<a id="a-2F"></a>　于此天众而曜晖。</p>
  <p id="a2G">又如秋月合昴宿，<a id="a-2H"></a>　威光超世挺众星，</p>
  <p id="a2I">如是满月大法王，<a id="a-2J"></a>　炎赫独出天人上。</p>
  <p id="a2K">若优昙华甚希有，<a id="a-2L"></a>　时乃一遇不世出，</p>
  <p id="a2M">诸天中天调御师，<a id="a-2N"></a>　有时而现随意感。</p>
  <p id="a2O">世尊妙手摩我顶，<a id="a-2P"></a>　金色百福相庄严，</p>
  <p id="a2Q">不可毁坏悉具足，<a id="a-2R"></a>　其为利益斯若是。</p>
  <p id="a2S">世尊真言及实语，<a id="a-2T"></a>　人中法王转正轮，</p>
  <p id="a2U">普遍十方世界中，<a id="a-2V"></a>　甚为利益悉自在。</p>
  <p id="a2W">蒙世尊手摩顶时，<a id="a-2X"></a>　我见十方最上人，</p>
  <p id="a2Y">如恒河中说沙数，<a id="a-2Z"></a>　大威德仙众多彼。</p>
  <p id="a2a">大牟尼尊手加我，<a id="a-2b"></a>　即见诸佛如弥陀，</p>
  <p id="a2c">犹恒河中算沙数，<a id="a-2d"></a>　人中最胜众多彼。</p>
  <p id="a2e">如来慈手亲摩觉，<a id="a-2f"></a>　安乐世界我见知，</p>
  <p id="a2g">阿閦应供两足尊，<a id="a-2h"></a>　大悲光明作饶益。</p>
  <p id="a2i">我蒙世尊神手触，<a id="a-2j"></a>　尽见世间灭度尊，</p>
  <p id="a2k">于一念顷如恒沙，<a id="a-2l"></a>　大慈降伏诸根者。</p>
  <p id="a2m">世尊以手摩我时，<a id="a-2n"></a>　亦睹弥勒昔诸愿，</p>
  <p id="a2o">如彼当来一切事，<a id="a-2p"></a>　了了明白无复疑。</p>
  <p id="a2q">过去诸佛我已见，<a id="a-2r"></a>　未来现在亦复然，</p>
  <p id="a2s">十方三世诸如来，<a id="a-2t"></a>　神通德力难称说。</p>
  <p id="a2u">世尊以手摩我时，<a id="a-2v"></a>　普见十方救世者，</p>
  <p id="a2w">并睹诸佛清净刹，<a id="a-2x"></a>　我因更发最上愿。</p>
  <p id="a2y">诸佛神通难思议，<a id="a-2z"></a>　戒定智慧亦如是，</p>
  <p id="a30">诸余功德不可说，<a id="a-31"></a>　唯愿如今常教示。</p>
  <p id="a32">如来下手摩我时，<a id="a-33"></a>　即见十方诸塔庙，</p>
  <p id="a34">众宝金色如恒沙，<a id="a-35"></a>　具足种种微妙供。</p>
  <p id="a36">诸佛皆具大名称，<a id="a-37"></a>　彼彼相好充十方，</p>
  <p id="a38">百千乐音以供养，<a id="a-39"></a>　我见彼刹悉如是。</p>
  <p id="a3A">彼刹复有诸佛塔，<a id="a-3B"></a>　金缕间错宝玻瓈，</p>
  <p id="a3C">高大过于一由旬，<a id="a-3D"></a>　端正庄严皆若此。</p>
  <p id="a3E">复见大尊诸塔庙，<a id="a-3F"></a>　众宝杂厕甚精华，</p>
  <p id="a3G">亦有住于虚空中，<a id="a-3H"></a>　常以天华散其上。</p>
  <p id="a3I">我复见彼诸胜塔，<a id="a-3J"></a>　涌出高满十二旬，</p>
  <p id="a3K">彼诸佛所名灯燃，<a id="a-3L"></a>　光明遍照十方刹。</p>
  <p id="a3M">世尊以手摩顶时，<a id="a-3N"></a>　我见妙塔不可说，</p>
  <p id="a3O">彼佛各有大名称，<a id="a-3P"></a>　其间皆悉如来力。</p>
  <p id="a3Q">世尊手摩我顶时，<a id="a-3R"></a>　于是得见诸佛刹，</p>
  <p id="a3S">彼或烧身或受辱，<a id="a-3T"></a>　种种行类不可宣。</p>
  <p id="a3U">各于自刹修苦行，<a id="a-3V"></a>　无有昼夜如救燃，</p>
  <p id="a3W">勇猛弘誓度众生，<a id="a-3X"></a>　皆为无上菩提故。</p>
  <p id="a3Y">我又睹见十方刹，<a id="a-3Z"></a>　有诸菩萨常辛勤，</p>
  <p id="a3a">自剜身肉燃多灯，<a id="a-3b"></a>　彼为菩提光明故。</p>
  <p id="a3c">我又复见清净身，<a id="a-3d"></a>　于诸佛前常立住，</p>
  <p id="a3e">至彼世尊涅槃已，<a id="a-3f"></a>　为求菩提大德故。</p>
  <p id="a3g">我又复见为法人，<a id="a-3h"></a>　香油灌身燃灯炬，</p>
  <p id="a3i">苦身精意遍十方，<a id="a-3j"></a>　终不系心财食类。</p>
  <p id="a3k">我又更见诸丈夫，<a id="a-3l"></a>　恒舍头目及身手，</p>
  <p id="a3m">妻子王位与国城，<a id="a-3n"></a>　志令群生获安乐。</p>
  <p id="a3o">如我所见无遗余，<a id="a-3p"></a>　不可口言而宣说，</p>
  <p id="a3q">我所知见最胜等，<a id="a-3r"></a>　蒙佛威灵故遍观。</p>
  <p id="a3s">世尊威神加持故，<a id="a-3t"></a>　令我见斯希有事，</p>
  <p id="a3u">吉祥第一天中天，<a id="a-3v"></a>　我今归依最无上。<a id="a-3w"></a>”</p>
  <p data-pb></p>
  <h2 id="a3x">见无边佛广请问品第八</h2>
  <p id="a3y">尔时，<a id="a-3z"></a>不空见菩萨摩诃萨白佛言：<a id="a-40"></a>“世尊，<a id="a-41"></a>今此一切天人大众，<a id="a-42"></a>既见世尊久处禅定，<a id="a-43"></a>默无言说咸生渴仰，<a id="a-44"></a>唯愿世尊俯就斯座。<a id="a-45"></a>”</p>
  <p id="a46">尔时，<a id="a-47"></a>世尊闻不空见菩萨摩诃萨，<a id="a-48"></a>为彼天人大众请已，<a id="a-49"></a>端身正念，<a id="a-4A"></a>默然许之。</p>
  <p id="a4B">尔时，<a id="a-4C"></a>不空见菩萨既蒙默许，<a id="a-4D"></a>偏袒右臂，<a id="a-4E"></a>右膝著地，<a id="a-4F"></a>合掌向佛复白佛言：<a id="a-4G"></a>“世尊，<a id="a-4H"></a>我今欲问，<a id="a-4I"></a>若圣听者乃敢发言。<a id="a-4J"></a>”</p>
  <p id="a4K">佛告不空见：<a id="a-4L"></a>“如来应供等正觉，<a id="a-4M"></a>随汝所问，<a id="a-4N"></a>当为汝说，<a id="a-4O"></a>断汝所疑，<a id="a-4P"></a>令尔心喜。<a id="a-4Q"></a>然是天、<a id="a-4R"></a>人、<a id="a-4S"></a>梵、<a id="a-4T"></a>魔、<a id="a-4U"></a>沙门、<a id="a-4V"></a>婆罗门等皆当证知。<a id="a-4W"></a>”</p>
  <p id="a4X">时，<a id="a-4Y"></a>不空见菩萨摩诃萨承佛教已，<a id="a-4Z"></a>即便白言：<a id="a-4a"></a>“世尊，<a id="a-4b"></a>菩萨摩诃萨应当思惟何等三昧？<a id="a-4c"></a>应当亲近何等三昧？<a id="a-4d"></a>应当修行何等三昧？<a id="a-4e"></a>如是菩萨思惟亲近，<a id="a-4f"></a>及以修行此三昧已，<a id="a-4g"></a>现见何法而得安乐？<a id="a-4h"></a>云何当得如大海，<a id="a-4i"></a>多闻受故？<a id="a-4j"></a>云何当得如须弥山，<a id="a-4k"></a>菩提心安住不倾故？<a id="a-4l"></a>云何当得如大铁围山，<a id="a-4m"></a>一切外道邪论不能动故？<a id="a-4n"></a>云何当得如虚空，<a id="a-4o"></a>一切法无碍故？<a id="a-4p"></a>云何当得如虚空，<a id="a-4q"></a>心无染著故？<a id="a-4r"></a>云何当得如日轮，<a id="a-4s"></a>破除一切无明闇故？<a id="a-4t"></a>云何当得如月轮，<a id="a-4u"></a>白净法圆满故？<a id="a-4v"></a>云何当得如灯轮，<a id="a-4w"></a>作法光明故？<a id="a-4x"></a>云何当得如大炬，<a id="a-4y"></a>一切受阴灭故？<a id="a-4z"></a>云何当得如火聚，<a id="a-50"></a>焚烧一切诸烦恼故？<a id="a-51"></a>云何当得如河池泉源，<a id="a-52"></a>一切众生随意受用故？<a id="a-53"></a>云何当得如大船，<a id="a-54"></a>一切众生度彼岸故？<a id="a-55"></a>云何当得如桥梁，<a id="a-56"></a>不没生死烦恼中故？<a id="a-57"></a>云何当得降伏众敌，<a id="a-58"></a>破坏魔军诸憍慢故？<a id="a-59"></a>云何当得如波利质多罗树，<a id="a-5A"></a>为一切诸方所有众生，<a id="a-5B"></a>开七菩提华香风普熏故？<a id="a-5C"></a>云何当得如优昙钵华，<a id="a-5D"></a>希有难得故？<a id="a-5E"></a>云何当得如药王，<a id="a-5F"></a>等疗一切众生病苦故？<a id="a-5G"></a>云何当得如大医王，<a id="a-5H"></a>起大悲心愍痛众生故？<a id="a-5I"></a>云何当得如栴檀树，<a id="a-5J"></a>除众热恼作清凉故？<a id="a-5K"></a>云何当得如大云雨，<a id="a-5L"></a>等注法雨令满足故？<a id="a-5M"></a>云何当得如蜜器，<a id="a-5N"></a>能具足说一味法故？<a id="a-5O"></a>云何当得如师子吼，<a id="a-5P"></a>能与一切众生无怖畏故？<a id="a-5Q"></a>云何当得如父母，<a id="a-5R"></a>等与一切众生安乐利益故？<a id="a-5S"></a>云何当得见真法，<a id="a-5T"></a>至如法性实际彼岸故？<a id="a-5U"></a>云何当得解释深趣，<a id="a-5V"></a>至实义彼岸故？<a id="a-5W"></a>云何当得巧说法辩，<a id="a-5X"></a>至能分别彼岸故？<a id="a-5Y"></a>云何当得善巧说法，<a id="a-5Z"></a>至具足方便彼岸故？<a id="a-5a"></a>云何当得分别了义，<a id="a-5b"></a>善知字句法故？<a id="a-5c"></a>云何当得正意正行，<a id="a-5d"></a>具知足故？<a id="a-5e"></a>云何当得统御大众，<a id="a-5f"></a>无所畏故？<a id="a-5g"></a>云何当得说如实义，<a id="a-5h"></a>入实际故？<a id="a-5i"></a>云何当得如大海，<a id="a-5j"></a>一切法同一味故？<a id="a-5k"></a>云何当得如大山，<a id="a-5l"></a>三昧安静无能动摇故？<a id="a-5m"></a>云何当得如门闑，<a id="a-5n"></a>菩提心不可动转故？<a id="a-5o"></a>云何当得坚固力，<a id="a-5p"></a>心志具故？<a id="a-5q"></a>云何当得具足威仪，<a id="a-5r"></a>不作虚谄故？<a id="a-5s"></a>云何当得端正身，<a id="a-5t"></a>为他欢喜说法故？<a id="a-5u"></a>云何当得最妙最上色相故？<a id="a-5v"></a>云何当得尊贵大姓家生故？<a id="a-5w"></a>云何当得大法王福报功德故？<a id="a-5x"></a>云何当得具足无量辩才故？<a id="a-5y"></a>云何当得不取著辩才故？<a id="a-5z"></a>云何当得不错辩才故？<a id="a-60"></a>云何当得分别种种名字句辩才故？<a id="a-61"></a>云何当得不思议辩才故？<a id="a-62"></a>云何当得无边辩才故？<a id="a-63"></a>云何当得解脱辩才故？<a id="a-64"></a>云何当得同义辩才故？<a id="a-65"></a>云何当得随他意义辩才故？<a id="a-66"></a>云何当得渐亲近辩才故？<a id="a-67"></a>云何当得所问能答辩才故？<a id="a-68"></a>云何当得无问自说辩才故？<a id="a-69"></a>云何当得不毁坏辩才故？<a id="a-6A"></a>云何当得无退转辩才故？<a id="a-6B"></a>云何当得甚深句字种种说辩才故？<a id="a-6C"></a>云何当得无量无边譬况辩才故？<a id="a-6D"></a>云何当得未证大菩提，<a id="a-6E"></a>已能具足梵音声故？<a id="a-6F"></a>云何当得第一微妙音声故？<a id="a-6G"></a>云何当得迦陵频伽音声故？<a id="a-6H"></a>云何当得师子王音声故？<a id="a-6I"></a>云何当得大龙王音声故？<a id="a-6J"></a>云何当得大牛王音声故？<a id="a-6K"></a>云何当得大钟鼓音声故？<a id="a-6L"></a>云何当得胜妙歌赞音声故？<a id="a-6M"></a>云何当得乐弦音声故？<a id="a-6N"></a>云何当得哀婉清美音声故？<a id="a-6O"></a>云何当得风云雷震音声故？<a id="a-6P"></a>云何当得甚深庄严辩才音声故？<a id="a-6Q"></a>云何当得诸妙语言文字章句真正庄严辩才音声故？<a id="a-6R"></a>云何当得甚深能大巧说音声故？<a id="a-6S"></a>云何当得种种譬喻辩才音声故？<a id="a-6T"></a>云何当得一切世间最胜供养音声故？<a id="a-6U"></a>云何当得共他论义辩才音声故？<a id="a-6V"></a>云何当得神通彼岸音声故？<a id="a-6W"></a>云何当得不忘失法音声故？<a id="a-6X"></a>云何当得不缺少善法音声故？<a id="a-6Y"></a>云何当得诸善根行具足他赞音声故？<a id="a-6Z"></a>如是一切悉皆具足。<a id="a-6a"></a>”</p>
  <p id="a6b">尔时，<a id="a-6c"></a>不空见菩萨摩诃萨，<a id="a-6d"></a>发如是等诸疑问已，<a id="a-6e"></a>为重宣此义，<a id="a-6f"></a>以偈问曰：</p>
  <p id="a6g">“具足金色百福相，<a id="a-6h"></a>　能觉一法利无边，</p>
  <p id="a6i">最胜功德我今问，<a id="a-6j"></a>　何等三昧先应思？</p>
  <p id="a6k">如来妙智无等伦，<a id="a-6l"></a>　世间宁有加上者？</p>
  <p id="a6m">我今请尊修何定，<a id="a-6n"></a>　所获功德不思议？</p>
  <p id="a6o">天人大师上调御，<a id="a-6p"></a>　思惟是定何功德？</p>
  <p id="a6q">菩萨于此云何修，<a id="a-6r"></a>　而能安乐于一切？</p>
  <p id="a6s">云何自然多闻海？<a id="a-6t"></a>　云何守护决定心，</p>
  <p id="a6u">得住诸佛功德处？<a id="a-6v"></a>　云何如大铁围山，</p>
  <p id="a6w">是中都无恚恨心，<a id="a-6x"></a>　而能降伏诸外道？</p>
  <p id="a6y">云何无碍如虚空？<a id="a-6z"></a>　云何复得心自在？</p>
  <p id="a70">云何如日复如月？<a id="a-71"></a>　云何同炬亦如灯？</p>
  <p id="a72">云何为众作光明？<a id="a-73"></a>　云何复须观三昧？</p>
  <p id="a74">云何解脱诸烦恼？<a id="a-75"></a>　云何能度生死岸？</p>
  <p id="a76">云何发心苦轮中，<a id="a-77"></a>　独超三界无与等？</p>
  <p id="a78">云何波利质多树，<a id="a-79"></a>　大人相好妙庄严？</p>
  <p id="a7A">云何如彼优昙华，<a id="a-7B"></a>　勇健雄猛不出世？</p>
  <p id="a7C">云何施药不望报，<a id="a-7D"></a>　良医救苦调御师，</p>
  <p id="a7E">能除众生诸热病，<a id="a-7F"></a>　安住净戒得清凉？</p>
  <p id="a7G">云何当得如法宝，<a id="a-7H"></a>　无量功德度彼岸？</p>
  <p id="a7I">云何甚深微妙法，<a id="a-7J"></a>　犹蜜甜味妙无加？</p>
  <p id="a7K">云何得此师子音，<a id="a-7L"></a>　能令众生无怖畏？</p>
  <p id="a7M">云何等益如父母，<a id="a-7N"></a>　得彼深乐不思议？</p>
  <p id="a7O">云何能得妙辩才，<a id="a-7P"></a>　行于菩提大名称？</p>
  <p id="a7Q">云何说彼最胜道？<a id="a-7R"></a>　云何而得无碍智？</p>
  <p id="a7S">云何于义能巧便？<a id="a-7T"></a>　云何妙知诸法相？</p>
  <p id="a7U">云何分别名句身？<a id="a-7V"></a>　云何世法及出世？</p>
  <p id="a7W">云何正念与正行？<a id="a-7X"></a>　云何知足具思惟？</p>
  <p id="a7Y">云何多闻如大海？<a id="a-7Z"></a>　云何叹佛真实德？</p>
  <p id="a7a">云何说彼诸众生，<a id="a-7b"></a>　生死根本如实际？</p>
  <p id="a7c">云何诸法无差别，<a id="a-7d"></a>　犹如大海同一碱？</p>
  <p id="a7e">云何如山定无动，<a id="a-7f"></a>　不退转心如门闑？</p>
  <p id="a7g">云何一心无余业，<a id="a-7h"></a>　但求无上大菩提？</p>
  <p id="a7i">云何具足诸威仪，<a id="a-7j"></a>　身相端严见者喜？</p>
  <p id="a7k">云何常生大姓家，<a id="a-7l"></a>　亦受法王大福聚？</p>
  <p id="a7m">云何得彼无量辩，<a id="a-7n"></a>　所有言论世莫思？</p>
  <p id="a7o">云何字句义深微，<a id="a-7p"></a>　我今请问护世者？</p>
  <p id="a7q">云何无上难得胜，<a id="a-7r"></a>　亲近真辩无遗忘？</p>
  <p id="a7s">云何同义称根性，<a id="a-7t"></a>　若问不问斯相应？</p>
  <p id="a7u">云何未证具梵音，<a id="a-7v"></a>　其声清婉甚微妙，</p>
  <p id="a7w">迦陵频伽声可爱，<a id="a-7x"></a>　大智雄猛声远闻？</p>
  <p id="a7y">云何师子大龙音，<a id="a-7z"></a>　更得深重牛王吼？</p>
  <p id="a80">云何世尊得弦乐，<a id="a-81"></a>　具足种种诸器声？</p>
  <p id="a82">云何获彼甜味音，<a id="a-83"></a>　而常演说众欣乐？</p>
  <p id="a84">云何功德音无毁，<a id="a-85"></a>　其出如风若震雷？</p>
  <p id="a86">云何多种譬喻音，<a id="a-87"></a>　能宣甚深诸言说？</p>
  <p id="a88">云何所出善语言？<a id="a-89"></a>　云何诸法不忘失？</p>
  <p id="a8A">云何有中获宿命？<a id="a-8B"></a>　彼诸神通云何修？</p>
  <p id="a8C">云何修行无疲倦，<a id="a-8D"></a>　遍知一切诸善法？</p>
  <p id="a8E">如是诸法不思议，<a id="a-8F"></a>　自然轮转遍十方，</p>
  <p id="a8G">世尊我皆无复疑，<a id="a-8H"></a>　是故今问归依处。<a id="a-8I"></a>”</p>
  <p id="a8J">尔时，<a id="a-8K"></a>不空见菩萨摩诃萨，<a id="a-8L"></a>殷勤郑重如是问已，<a id="a-8M"></a>即以神力身升虚空，<a id="a-8N"></a>于虚空中自然化作天宝华盖，<a id="a-8O"></a>庄严微妙七宝所成，<a id="a-8P"></a>谓金、<a id="a-8Q"></a>银、<a id="a-8R"></a>琉璃、<a id="a-8S"></a>玻瓈、<a id="a-8T"></a>玛瑙、<a id="a-8U"></a>砗磲、<a id="a-8V"></a>真珠，<a id="a-8W"></a>具如是等种种宝饰。<a id="a-8X"></a>彼宝盖中雨种种华，<a id="a-8Y"></a>而彼众华右绕三匝住佛顶上，<a id="a-8Z"></a>即彼华中以偈叹曰：</p>
  <p id="a8a">“归命丈夫大调御，<a id="a-8b"></a>　无上正觉两足尊，</p>
  <p id="a8c">一切世间天人辈，<a id="a-8d"></a>　宁有可以比类者？</p>
  <p id="a8e">长夜黑暗诸众生，<a id="a-8f"></a>　愚痴颠倒堕邪道，</p>
  <p id="a8g">极尊明智世间眼，<a id="a-8h"></a>　能令还复平正路。</p>
  <p id="a8i">失于清白法种子，<a id="a-8j"></a>　众生烦恼内烧心，</p>
  <p id="a8k">胜尊犹如世父母，<a id="a-8l"></a>　能令安止白法处。</p>
  <p id="a8m">遗丧善法深利人，<a id="a-8n"></a>　后世方将可怖畏，</p>
  <p id="a8o">最尊成就大慈行，<a id="a-8p"></a>　为诸众生真导师。</p>
  <p id="a8q">一切众生无善利，<a id="a-8r"></a>　无有覆护无救者，</p>
  <p id="a8s">希有大悲教世师，<a id="a-8t"></a>　世尊真为作救护。<a id="a-8u"></a>”</p>
  <p id="a8v">尔时，<a id="a-8w"></a>华中说是偈已，<a id="a-8x"></a>彼华方至如来足上，<a id="a-8y"></a>须臾即飞遍往三千大千世界，<a id="a-8z"></a>遍诸佛前施散供养。<a id="a-90"></a>彼宝盖中复出栴檀末团大如车轮，<a id="a-91"></a>至如来身忽然不现。<a id="a-92"></a>而彼栴檀香气微妙，<a id="a-93"></a>充满三千大千世界，<a id="a-94"></a>所有众生得闻此香，<a id="a-95"></a>皆悉受于上妙快乐，<a id="a-96"></a>犹如菩萨入第四禅。</p>
  <p id="a97">尔时，<a id="a-98"></a>不空见菩萨摩诃萨，<a id="a-99"></a>示现如是神通事已，<a id="a-9A"></a>即白佛言：<a id="a-9B"></a>“世尊，<a id="a-9C"></a>是诸菩萨摩诃萨等，<a id="a-9D"></a>云何当得如斯智慧？<a id="a-9E"></a>所谓大智慧、<a id="a-9F"></a>速疾智慧、<a id="a-9G"></a>机捷智慧、<a id="a-9H"></a>猛利智慧、<a id="a-9I"></a>无相智慧、<a id="a-9J"></a>巧入智慧、<a id="a-9K"></a>甚深智慧、<a id="a-9L"></a>广普智慧、<a id="a-9M"></a>无畏智慧、<a id="a-9N"></a>圆满智慧。<a id="a-9O"></a>云何复得不可算数不可称量诸妙善根？<a id="a-9P"></a>所谓心如金刚，<a id="a-9Q"></a>善根穿彻一切法故；<a id="a-9R"></a>心如迦邻提衣，<a id="a-9S"></a>柔软善根能作业故；<a id="a-9T"></a>心如大海，<a id="a-9U"></a>善根摄诸戒聚故；<a id="a-9V"></a>心如平石，<a id="a-9W"></a>善根住持一切事业故；<a id="a-9X"></a>心如山王，<a id="a-9Y"></a>善根发生一切善法故；<a id="a-9Z"></a>心如大地，<a id="a-9a"></a>善根负持众生事业故；<a id="a-9b"></a>得心不随他行，<a id="a-9c"></a>善根远离非法教诲故；<a id="a-9d"></a>得心善修行，<a id="a-9e"></a>善根一切法安住故；<a id="a-9f"></a>得不坏信善根，<a id="a-9g"></a>于诸如来所行之处不疑惑故；<a id="a-9h"></a>住一世界自然遍见十方诸佛，<a id="a-9i"></a>亦闻彼佛宣说妙法；<a id="a-9j"></a>复见菩萨声闻大众，<a id="a-9k"></a>又睹佛刹清净庄严受用等事悉无疑故；<a id="a-9l"></a>乃至摄受决定善根，<a id="a-9m"></a>于一切时自利利他故。</p>
  <p id="a9n">“世尊，<a id="a-9o"></a>如我今者实为自利，<a id="a-9p"></a>复欲利益诸众生故，<a id="a-9q"></a>请问如来也。<a id="a-9r"></a>世尊，<a id="a-9s"></a>我今复为弘广众生净信心故，<a id="a-9t"></a>请问如来也。<a id="a-9u"></a>世尊，<a id="a-9v"></a>我今复为彼诸菩萨摩诃萨辈，<a id="a-9w"></a>具足圆满不思议善根故，<a id="a-9x"></a>请问如来也。<a id="a-9y"></a>世尊，<a id="a-9z"></a>我复为斯被大精进弘誓铠甲诸大菩萨摩诃萨故，<a id="a-A0"></a>请问如来也。<a id="a-A1"></a>世尊，<a id="a-A2"></a>有诸菩萨摩诃萨辈，<a id="a-A3"></a>于生死中发大精进，<a id="a-A4"></a>为一切众生而亦不取众生之相，<a id="a-A5"></a>然是菩萨摩诃萨虽于生死烦恼中，<a id="a-A6"></a>长夜度脱一切众生，<a id="a-A7"></a>而实不住生死烦恼想。<a id="a-A8"></a>世尊，<a id="a-A9"></a>我为如是诸众生故，<a id="a-AA"></a>请问如来也。<a id="a-AB"></a>世尊，<a id="a-AC"></a>有诸菩萨摩诃萨等，<a id="a-AD"></a>行慈悲时于诸众生都无嗔恨，<a id="a-AE"></a>设诸众生诃责骂辱楚挞挝打种种苦迫，<a id="a-AF"></a>如是菩萨于众生所终无报答，<a id="a-AG"></a>乃至不起嫌心不失本愿，<a id="a-AH"></a>无异分别及余思惟一心修行大慈大悲。<a id="a-AI"></a>世尊，<a id="a-AJ"></a>我为如是住于大乘诸菩萨故，<a id="a-AK"></a>请问如来也。<a id="a-AL"></a>世尊，<a id="a-AM"></a>有诸菩萨摩诃萨辈，<a id="a-AN"></a>为众生故欲舍己乐及诸乐具，<a id="a-AO"></a>欲受一切炽然大苦，<a id="a-AP"></a>发如斯念：<a id="a-AQ"></a>‘我当云何令一切众生得最胜乐，<a id="a-AR"></a>令一切众生得大法明？<a id="a-AS"></a>’世尊，<a id="a-AT"></a>彼诸菩萨如是念时，<a id="a-AU"></a>凡所有物若内若外，<a id="a-AV"></a>无不施者，<a id="a-AW"></a>无不益者，<a id="a-AX"></a>无不饶者。<a id="a-AY"></a>世尊，<a id="a-AZ"></a>我为如斯诸菩萨故，<a id="a-Aa"></a>请问如来也。<a id="a-Ab"></a>世尊，<a id="a-Ac"></a>有诸菩萨摩诃萨辈，<a id="a-Ad"></a>被著如是精进铠时，<a id="a-Ae"></a>发如斯念：<a id="a-Af"></a>‘我今当应为一一众生，<a id="a-Ag"></a>于恒河沙劫住大地狱受诸苦恼，<a id="a-Ah"></a>犹入出息不以为苦，<a id="a-Ai"></a>亦不退没菩提之心。<a id="a-Aj"></a>’世尊，<a id="a-Ak"></a>我复为是诸菩萨故，<a id="a-Al"></a>请问如来也。<a id="a-Am"></a>世尊，<a id="a-An"></a>有诸菩萨摩诃萨辈，<a id="a-Ao"></a>被著如是精进铠已，<a id="a-Ap"></a>发如斯念：<a id="a-Aq"></a>‘我今当为一切众生，<a id="a-Ar"></a>执诸事业厮役服勤，<a id="a-As"></a>种种承事不以为苦。<a id="a-At"></a>于是或为奴婢，<a id="a-Au"></a>或为仆隶，<a id="a-Av"></a>或为傧从，<a id="a-Aw"></a>或为弟子，<a id="a-Ax"></a>我应如是乃至为作种种眷属成熟众生。<a id="a-Ay"></a>’世尊，<a id="a-Az"></a>我复为是诸菩萨故，<a id="a-B0"></a>请问如来也。<a id="a-B1"></a>世尊，<a id="a-B2"></a>有诸菩萨摩诃萨辈，<a id="a-B3"></a>为一切众生故，<a id="a-B4"></a>发大勇猛修诸苦行，<a id="a-B5"></a>舍身手足头目髓脑，<a id="a-B6"></a>或时节节支解其形，<a id="a-B7"></a>析骨消髓不以为苦，<a id="a-B8"></a>无有休懈，<a id="a-B9"></a>方更炽然于阿耨多罗三藐三菩提事。<a id="a-BA"></a>世尊，<a id="a-BB"></a>我为如斯诸菩萨故，<a id="a-BC"></a>请世尊耳！<a id="a-BD"></a>”</p>
  <p id="aBE">尔时，<a id="a-BF"></a>不空见菩萨摩诃萨，<a id="a-BG"></a>如是问已，<a id="a-BH"></a>为重宣此义，<a id="a-BI"></a>以偈颂曰：</p>
  <p id="aBJ">“我问天师诸胜智，<a id="a-BK"></a>　大智彼等云何成？</p>
  <p id="aBL">云何速智及捷疾，<a id="a-BM"></a>　利智聪明能通达？</p>
  <p id="aBN">何因得彼甚深智，<a id="a-BO"></a>　尽无边智为我宣，</p>
  <p id="aBP">弘广普遍一切智，<a id="a-BQ"></a>　是为最胜求菩提？</p>
  <p id="aBR">云何当得无怖畏，<a id="a-BS"></a>　具足善巧为我说？</p>
  <p id="aBT">云何而得金刚心，<a id="a-BU"></a>　一切法中无疑惑？</p>
  <p id="aBV">云何得是柔软心，<a id="a-BW"></a>　戒行清明净如海？</p>
  <p id="aBX">云何如山不动转，<a id="a-BY"></a>　菩提决定愿庄严？</p>
  <p id="aBZ">云何行行不随他，<a id="a-Ba"></a>　于义明了得安住？</p>
  <p id="aBb">云何而得不坏信，<a id="a-Bc"></a>　诸佛所作无复疑？</p>
  <p id="aBd">云何得彼生念智，<a id="a-Be"></a>　住于一界现十方，</p>
  <p id="aBf">遍睹诸佛及闻法，<a id="a-Bg"></a>　并大集众亦明了？</p>
  <p id="aBh">其身不离于一刹，<a id="a-Bi"></a>　而能供养十方尊，</p>
  <p id="aBj">妙华众香及涂香，<a id="a-Bk"></a>　诸余众具难可说。</p>
  <p id="aBl">心住此刹无他缘，<a id="a-Bm"></a>　身现十方无量土，</p>
  <p id="aBn">亲承奉事彼诸佛，<a id="a-Bo"></a>　悉由神通力无边。</p>
  <p id="aBp">无请我今为行慈，<a id="a-Bq"></a>　住于惭愧修行者，</p>
  <p id="aBr">不自利己常益他，<a id="a-Bs"></a>　为斯我请大名称。</p>
  <p id="aBt">诸有发心求佛智，<a id="a-Bu"></a>　善根成熟不思议，</p>
  <p id="aBv">如是三昧云何修？<a id="a-Bw"></a>　我故为彼问无著。</p>
  <p id="aBx">被此忍铠为众生，<a id="a-By"></a>　我要当拔诸重苦，</p>
  <p id="aBz">彼等已离众生想，<a id="a-C0"></a>　为斯故问正觉真。</p>
  <p id="aC1">彼辈常住平等心，<a id="a-C2"></a>　观察众生无异想，</p>
  <p id="aC3">常能成就慈悲者，<a id="a-C4"></a>　我为彼故问如来。</p>
  <p id="aC5">是中应行何等法，<a id="a-C6"></a>　速得如是不思议，</p>
  <p id="aC7">所得功德无有边？<a id="a-C8"></a>　我为彼故请调御。</p>
  <p id="aC9">被弘誓铠勇猛人，<a id="a-CA"></a>　为一众生恒沙劫，</p>
  <p id="aCB">大地狱中受焰苦，<a id="a-CC"></a>　善哉安乐诸众生。</p>
  <p id="aCD">彼等无睡亦无疲，<a id="a-CE"></a>　内外诸物无不施，</p>
  <p id="aCF">如是摄受众生者，<a id="a-CG"></a>　我今为彼同普观。</p>
  <p id="aCH">呵责毁辱及捶骂，<a id="a-CI"></a>　身受煎迫众事苦，</p>
  <p id="aCJ">为他奴婢及仆隶，<a id="a-CK"></a>　皆由斯辈请世尊。</p>
  <p id="aCL">无量百千数亿头，<a id="a-CM"></a>　有来求索皆能舍，</p>
  <p id="aCN">当舍头时极欢喜，<a id="a-CO"></a>　为求无上妙菩提。</p>
  <p id="aCP">为诸众生而更舍，<a id="a-CQ"></a>　手足及以身余肢，</p>
  <p id="aCR">救解失道众生类，<a id="a-CS"></a>　除拨生死还正路。</p>
  <p id="aCT">又施妻妾及男女，<a id="a-CU"></a>　七宝珠玉及金银，</p>
  <p id="aCV">亦舍上妙众器具，<a id="a-CW"></a>　我为彼故问如来。</p>
  <p id="aCX">舍身命财无厌倦，<a id="a-CY"></a>　长夜听说不疲劳，</p>
  <p id="aCZ">心常寂灭行头陀，<a id="a-Ca"></a>　我以彼故问正觉。</p>
  <p id="aCb">真实妙语恒系心，<a id="a-Cc"></a>　粗鄙恶言闻即离，</p>
  <p id="aCd">而于他所无嫌恨，<a id="a-Ce"></a>　我缘彼故咨自在。</p>
  <p id="aCf">常以慈心观众生，<a id="a-Cg"></a>　其犹父母爱一子，</p>
  <p id="aCh">而于怨亲行平等，<a id="a-Ci"></a>　故我为彼请人王。</p>
  <p id="aCj">现有如斯诸功德，<a id="a-Ck"></a>　然我今日以宣陈，</p>
  <p id="aCl">其或未具诸众等，<a id="a-Cm"></a>　我亦为是咨问佛。</p>
  <p id="aCn">世尊我今有善根，<a id="a-Co"></a>　初发问时便克获，</p>
  <p id="aCp">藉此菩萨诸功德，<a id="a-Cq"></a>　速证寂静三昧王。<a id="a-Cr"></a>”</p>
 </body>
</html>