<!doctype html>
<html id="z3IBTO5Fl" data-ver="1480">
 <head>
  <meta charset="utf-8">
  <meta author="智严">
  <meta author="宝云">
  <meta library="龙藏">
  <meta catalog="大乘大集部">
  <meta period="刘宋">
 </head>
 <body>
  <h1 id="a1">无尽意菩萨经卷第四</h1>
  <p id="a2"></p>
  <p id="a3">“复次，<a id="a-4"></a>舍利弗，<a id="a-5"></a>菩萨摩诃萨修集助道功德、<a id="a-6"></a>智慧亦不可尽。<a id="a-7"></a>云何修集功德无尽？<a id="a-8"></a>若布施、<a id="a-9"></a>持戒心所修集，<a id="a-A"></a>发行慈悲自所有罪发露忏悔，<a id="a-B"></a>亦代众生发露忏悔。<a id="a-C"></a>已行忏悔次当随喜，<a id="a-D"></a>一切众生学无学人及辟支佛、<a id="a-E"></a>发心菩萨已习行者、<a id="a-F"></a>坚住不退一生补处，<a id="a-G"></a>如是诸人于三世中所集功德，<a id="a-H"></a>当以一心随其欢喜，<a id="a-I"></a>复于过去、<a id="a-J"></a>未来、<a id="a-K"></a>现在诸佛世尊所有善根生随喜心，<a id="a-L"></a>是随喜菩萨悉当成就如是功德。<a id="a-M"></a>随喜已讫，<a id="a-N"></a>次当劝请十方世界一切诸佛，<a id="a-O"></a>始成道者请转法轮，<a id="a-P"></a>示涅槃者常住于世，<a id="a-Q"></a>及请一切菩萨圣人，<a id="a-R"></a>常为众生住世说法，<a id="a-S"></a>如是善根如菩提想，<a id="a-T"></a>悉以回向无上菩提。<a id="a-U"></a>是菩萨未发心者劝令发心，<a id="a-V"></a>已发心者为说诸度，<a id="a-W"></a>有贫穷者救摄以财，<a id="a-X"></a>病施医药随时瞻疗，<a id="a-Y"></a>无势力者劝行忍辱，<a id="a-Z"></a>有犯禁者令不覆藏，<a id="a-a"></a>已覆藏者劝令发露，<a id="a-b"></a>现在诸佛及涅槃者悉皆发心供养恭敬，<a id="a-c"></a>敬重师长如佛世尊，<a id="a-d"></a>若求法时没命不懈，<a id="a-e"></a>于此法宝生无价想，<a id="a-f"></a>于说法者生诸佛想，<a id="a-g"></a>为听法故过百由旬心力勇锐无疲劳想，<a id="a-h"></a>凡所讲说不为利养，<a id="a-i"></a>于父母所知恩报恩，<a id="a-j"></a>供养给事心初无悔，<a id="a-k"></a>所作功德常无厌足，<a id="a-l"></a>护身口意令无谄曲，<a id="a-m"></a>建立佛塔所得功德等于梵天劝请之福，<a id="a-n"></a>具足诸相开门大施故，<a id="a-o"></a>得随形好修诸善根故，<a id="a-p"></a>庄严身者无憍慢故，<a id="a-q"></a>庄严口者离口过故，<a id="a-r"></a>庄严意者不住法故，<a id="a-s"></a>庄严佛土者神通教化故，<a id="a-t"></a>庄严法者离诸欲故，<a id="a-u"></a>庄严大众者不两舌恶口破坏他故，<a id="a-v"></a>于受法者如实说故，<a id="a-w"></a>说法欢喜称赞善哉，<a id="a-x"></a>所作功业不唐捐故，<a id="a-y"></a>离覆盖者往听法故，<a id="a-z"></a>庄严菩提树者以妙园林奉施佛故，<a id="a-10"></a>庄严道场者成就一切诸善根故，<a id="a-11"></a>出生清净者不为烦恼所染污故，<a id="a-12"></a>得宝手者能舍一切所重物故，<a id="a-13"></a>得无尽者无量宝藏以布施故，<a id="a-14"></a>见者欢喜常和悦故，<a id="a-15"></a>体得法性者心慧光明等照众生故，<a id="a-16"></a>庄严光明者不轻未学善诱导故，<a id="a-17"></a>生生清净者持戒功德悉成就故，<a id="a-18"></a>处胎清净者不见他罪故，<a id="a-19"></a>生人天者净行十善故，<a id="a-1A"></a>慧明独步者所可教化不生分别故，<a id="a-1B"></a>于法自在者所爱重法无吝惜故，<a id="a-1C"></a>世中独胜者毕竟清净故，<a id="a-1D"></a>微妙解脱者不求少分行故，<a id="a-1E"></a>行一切功德者不舍一切智心故，<a id="a-1F"></a>七财满具者信为根本故，<a id="a-1G"></a>摄取正法者不惜身命故，<a id="a-1H"></a>不诳世间者具本誓愿故，<a id="a-1I"></a>具足一切佛法者诸善根本本已行故。<a id="a-1J"></a>舍利弗，<a id="a-1K"></a>是名略说菩萨功德。<a id="a-1L"></a>若广说者，<a id="a-1M"></a>若经一劫若过一劫不可得尽。</p>
  <p id="a1N">“云何菩萨智慧无尽？<a id="a-1O"></a>若一一因闻说智慧，<a id="a-1P"></a>若一一缘得于智慧。<a id="a-1Q"></a>云何为因？<a id="a-1R"></a>内增上欲。<a id="a-1S"></a>云何为缘？<a id="a-1T"></a>外勤求法。<a id="a-1U"></a>如是因缘依佛智慧，<a id="a-1V"></a>非依声闻、<a id="a-1W"></a>缘觉智慧，<a id="a-1X"></a>亲近智者心无憍慢，<a id="a-1Y"></a>常于其人起世尊想。<a id="a-1Z"></a>是诸智者知受法人心已柔和，<a id="a-1a"></a>为说智慧教令依止，<a id="a-1b"></a>随其正器说无染法；<a id="a-1c"></a>听法之人于是法中，<a id="a-1d"></a>勤修聚集助法精进，<a id="a-1e"></a>是为智慧。<a id="a-1f"></a>云何菩萨助法精进？<a id="a-1g"></a>若无希求简绝事务省少语言，<a id="a-1h"></a>于诸所欲心常知足，<a id="a-1i"></a>初夜后夜减损睡眠，<a id="a-1j"></a>凡所闻义能善思惟筹量分别，<a id="a-1k"></a>数求善法心无爱浊，<a id="a-1l"></a>除诸阴盖无有障蔽，<a id="a-1m"></a>所犯过失寻能除灭，<a id="a-1n"></a>正行坚固趣向倾仰，<a id="a-1o"></a>尊敬法行具精进行，<a id="a-1p"></a>求法不懈如救头燃，<a id="a-1q"></a>无有我行不迟缓行，<a id="a-1r"></a>不舍本行心增上行，<a id="a-1s"></a>呵众闹行爱乐独行，<a id="a-1t"></a>向阿兰若处思惟行，<a id="a-1u"></a>圣种知足行，<a id="a-1v"></a>不动头陀行，<a id="a-1w"></a>欣乐法行，<a id="a-1x"></a>不思惟世间言语行，<a id="a-1y"></a>求出世间法行，<a id="a-1z"></a>不失正念行，<a id="a-20"></a>发诸法义行，<a id="a-21"></a>真正道行，<a id="a-22"></a>知缘总持行，<a id="a-23"></a>惭愧庄严行，<a id="a-24"></a>智慧坚牢行，<a id="a-25"></a>除无明网缠结系缚净慧眼行，<a id="a-26"></a>善觉了行，<a id="a-27"></a>广觉了行，<a id="a-28"></a>不灭觉行，<a id="a-29"></a>分析觉行，<a id="a-2A"></a>现在知行，<a id="a-2B"></a>不从他功德行，<a id="a-2C"></a>不自恃功德行，<a id="a-2D"></a>赞叹他人诸功德行，<a id="a-2E"></a>善修作业行，<a id="a-2F"></a>因果不动行，<a id="a-2G"></a>知清净业行。<a id="a-2H"></a>舍利弗，<a id="a-2I"></a>是名助法精进。</p>
  <p id="a2J">“复次，<a id="a-2K"></a>舍利弗，<a id="a-2L"></a>菩萨摩诃萨有四种施具足智慧。<a id="a-2M"></a>何等为四？<a id="a-2N"></a>一者、<a id="a-2O"></a>以纸笔墨施与法师令书写经，<a id="a-2P"></a>二者、<a id="a-2Q"></a>种种校饰庄严妙座以施法师，<a id="a-2R"></a>三者、<a id="a-2S"></a>以诸所须供养之具奉上法师，<a id="a-2T"></a>四者、<a id="a-2U"></a>无谄曲心赞叹法师。<a id="a-2V"></a>舍利弗，<a id="a-2W"></a>是名菩萨四种布施具足智慧。<a id="a-2X"></a>菩萨复有四持禁戒具足智慧。<a id="a-2Y"></a>何等为四？<a id="a-2Z"></a>一者、<a id="a-2a"></a>持戒常演说法，<a id="a-2b"></a>二者、<a id="a-2c"></a>持戒常勤求法，<a id="a-2d"></a>三者、<a id="a-2e"></a>持戒正分别法，<a id="a-2f"></a>四者、<a id="a-2g"></a>持戒回向菩提，<a id="a-2h"></a>是名菩萨四种持戒具足智慧。<a id="a-2i"></a>菩萨复有四种忍辱具足智慧。<a id="a-2j"></a>何等为四？<a id="a-2k"></a>一者、<a id="a-2l"></a>于求法时忍他恶骂，<a id="a-2m"></a>二者、<a id="a-2n"></a>于求法时不避饥渴寒热风雨，<a id="a-2o"></a>三者、<a id="a-2p"></a>于求法时随顺和尚阿阇梨行，<a id="a-2q"></a>四者、<a id="a-2r"></a>于求法时能忍空无相无愿。<a id="a-2s"></a>舍利弗，<a id="a-2t"></a>是名菩萨四种忍辱具足智慧。<a id="a-2u"></a>菩萨复有四种精进具足智慧。<a id="a-2v"></a>何等为四？<a id="a-2w"></a>一者、<a id="a-2x"></a>勤于多闻，<a id="a-2y"></a>二者、<a id="a-2z"></a>勤于总持，<a id="a-30"></a>三者、<a id="a-31"></a>勤于乐说，<a id="a-32"></a>四者、<a id="a-33"></a>勤于正行。<a id="a-34"></a>舍利弗，<a id="a-35"></a>是名菩萨四种精进具足智慧。<a id="a-36"></a>菩萨复有四种禅定具足智慧。<a id="a-37"></a>何等为四？<a id="a-38"></a>一者、<a id="a-39"></a>常乐独处，<a id="a-3A"></a>二者、<a id="a-3B"></a>常乐一心，<a id="a-3C"></a>三者、<a id="a-3D"></a>求禅及通，<a id="a-3E"></a>四者、<a id="a-3F"></a>求无碍解智。<a id="a-3G"></a>舍利弗，<a id="a-3H"></a>是名菩萨四种禅定具足智慧。<a id="a-3I"></a>菩萨复有四种智慧具足智慧。<a id="a-3J"></a>何等为四？<a id="a-3K"></a>一者、<a id="a-3L"></a>不住断见，<a id="a-3M"></a>二者、<a id="a-3N"></a>不入常见，<a id="a-3O"></a>三者、<a id="a-3P"></a>了十二缘，<a id="a-3Q"></a>四者、<a id="a-3R"></a>忍无我行。<a id="a-3S"></a>舍利弗，<a id="a-3T"></a>是名菩萨修行四慧具足智慧。<a id="a-3U"></a>菩萨复有四拥护法具足智慧。<a id="a-3V"></a>何等为四？<a id="a-3W"></a>一者、<a id="a-3X"></a>拥护法师如己君主，<a id="a-3Y"></a>二者、<a id="a-3Z"></a>护诸善根，<a id="a-3a"></a>三者、<a id="a-3b"></a>将护世间，<a id="a-3c"></a>四者、<a id="a-3d"></a>护利益他。<a id="a-3e"></a>舍利弗，<a id="a-3f"></a>是名菩萨四拥护法具足智慧。<a id="a-3g"></a>菩萨复有四满足法具足智慧。<a id="a-3h"></a>何等为四？<a id="a-3i"></a>一者、<a id="a-3j"></a>说法满足，<a id="a-3k"></a>二者、<a id="a-3l"></a>智慧满足，<a id="a-3m"></a>三者、<a id="a-3n"></a>利益满足，<a id="a-3o"></a>四者、<a id="a-3p"></a>诸法满足。<a id="a-3q"></a>舍利弗，<a id="a-3r"></a>是名菩萨四满足法具足智慧。<a id="a-3s"></a>菩萨复有四力具足智慧。<a id="a-3t"></a>何等为四？<a id="a-3u"></a>一者、<a id="a-3v"></a>精进力求于多闻得解脱故，<a id="a-3w"></a>二者、<a id="a-3x"></a>念力菩提之心不忘失故，<a id="a-3y"></a>三者、<a id="a-3z"></a>定力等无分别故，<a id="a-40"></a>四者、<a id="a-41"></a>慧力修多闻故，<a id="a-42"></a>是名四力具足智慧。<a id="a-43"></a>复有四方便具足智慧。<a id="a-44"></a>何等为四？<a id="a-45"></a>一者、<a id="a-46"></a>随世所行，<a id="a-47"></a>二者、<a id="a-48"></a>随众生行，<a id="a-49"></a>三者、<a id="a-4A"></a>随诸法行，<a id="a-4B"></a>四者、<a id="a-4C"></a>随智慧行，<a id="a-4D"></a>是名四方便具足智慧。<a id="a-4E"></a>菩萨复有四道具足智慧。<a id="a-4F"></a>何等为四？<a id="a-4G"></a>一者、<a id="a-4H"></a>诸波罗蜜道，<a id="a-4I"></a>二者、<a id="a-4J"></a>助菩提道，<a id="a-4K"></a>三者、<a id="a-4L"></a>行八圣道，<a id="a-4M"></a>四者、<a id="a-4N"></a>求一切智慧道，<a id="a-4O"></a>是名四道具足智慧。<a id="a-4P"></a>菩萨复有四无厌足行具足智慧。<a id="a-4Q"></a>何等为四？<a id="a-4R"></a>一者、<a id="a-4S"></a>乐于多闻无有厌足，<a id="a-4T"></a>二者、<a id="a-4U"></a>乐于说法无有厌足，<a id="a-4V"></a>三者、<a id="a-4W"></a>行慧无厌，<a id="a-4X"></a>四者、<a id="a-4Y"></a>行智无厌，<a id="a-4Z"></a>是名菩萨四无厌足具足智慧。<a id="a-4a"></a>复次，<a id="a-4b"></a>助智慧者，<a id="a-4c"></a>随一切众生心行，<a id="a-4d"></a>随一切法行，<a id="a-4e"></a>随布施行，<a id="a-4f"></a>随持戒、<a id="a-4g"></a>忍辱、<a id="a-4h"></a>精进、<a id="a-4i"></a>禅定、<a id="a-4j"></a>智慧行，<a id="a-4k"></a>随慈悲喜舍行，<a id="a-4l"></a>得具智慧。<a id="a-4m"></a>何以故？<a id="a-4n"></a>如诸菩萨所发起行，<a id="a-4o"></a>皆以智慧而为根本，<a id="a-4p"></a>智慧成已还依止智。<a id="a-4q"></a>是菩萨安住于智依一切智，<a id="a-4r"></a>诸魔眷属不能留难，<a id="a-4s"></a>是故能得具一切智。<a id="a-4t"></a>舍利弗，<a id="a-4u"></a>是名菩萨助智无尽。</p>
  <p id="a4v">“复次，<a id="a-4w"></a>舍利弗，<a id="a-4x"></a>菩萨摩诃萨四念处亦不可尽。<a id="a-4y"></a>是菩萨观身修身行，<a id="a-4z"></a>见过去、<a id="a-50"></a>未来、<a id="a-51"></a>现在诸身颠倒和合，<a id="a-52"></a>如外草木墙壁瓦石，<a id="a-53"></a>从因缘有不可长养无所系属。<a id="a-54"></a>此身如是从因缘生，<a id="a-55"></a>不可长养无所系属，<a id="a-56"></a>是阴界入中我我所空、<a id="a-57"></a>常无常空，<a id="a-58"></a>是身无我无有我所，<a id="a-59"></a>是身不坚不可依怙，<a id="a-5A"></a>当求菩提正觉之身。<a id="a-5B"></a>云何菩提正觉之身？<a id="a-5C"></a>所谓法身、<a id="a-5D"></a>金刚之身、<a id="a-5E"></a>不可坏身、<a id="a-5F"></a>坚牢身、<a id="a-5G"></a>出三界身。<a id="a-5H"></a>我身虽有无量过患，<a id="a-5I"></a>愿当除灭成如来身。<a id="a-5J"></a>是菩萨所以堪忍久处四大诸结焦然，<a id="a-5K"></a>皆为利益诸众生故。<a id="a-5L"></a>如外四大地水火风，<a id="a-5M"></a>种种门，<a id="a-5N"></a>种种所作，<a id="a-5O"></a>种种形貌，<a id="a-5P"></a>种种器物，<a id="a-5Q"></a>种种所用，<a id="a-5R"></a>皆为利益一切众生；<a id="a-5S"></a>我今此身为利众生亦复如是。<a id="a-5T"></a>菩萨摩诃萨见如是利益已，<a id="a-5U"></a>观身众苦不生厌离，<a id="a-5V"></a>观身无常不厌生死，<a id="a-5W"></a>观身无我不舍教化，<a id="a-5X"></a>观身寂灭不随于舍。<a id="a-5Y"></a>是菩萨观内身时不生烦恼，<a id="a-5Z"></a>观于外身亦复如是。<a id="a-5a"></a>是菩萨离黑污身成白净身业，<a id="a-5b"></a>具足妙相以自庄严，<a id="a-5c"></a>于天人中多所利益，<a id="a-5d"></a>是名菩萨观身修身行。</p>
  <p id="a5e">“云何菩萨观受修受行？<a id="a-5f"></a>菩萨如是思惟：<a id="a-5g"></a>诸受一切皆苦善分别受，<a id="a-5h"></a>智慧筹量知受寂灭。<a id="a-5i"></a>若受乐时不贪所欲，<a id="a-5j"></a>若受苦时观三恶道起大悲心不生嗔恚，<a id="a-5k"></a>若受不苦不乐时不起愚痴。<a id="a-5l"></a>是菩萨正念受处，<a id="a-5m"></a>如其所受若苦、<a id="a-5n"></a>若乐、<a id="a-5o"></a>不苦不乐，<a id="a-5p"></a>于是诸受知出知修，<a id="a-5q"></a>观诸众生受寂灭庄严：<a id="a-5r"></a>‘是诸众生于诸受中不知出修，<a id="a-5s"></a>若受乐时生于贪著，<a id="a-5t"></a>若受苦时便生嗔恚，<a id="a-5u"></a>若受不苦不乐时便生愚痴。<a id="a-5v"></a>我今要当进修智慧，<a id="a-5w"></a>除一切受发诸善根，<a id="a-5x"></a>起大悲心摄取智慧，<a id="a-5y"></a>亦为众生除断诸受而为说法：<a id="a-5z"></a>未解受者受苦，<a id="a-60"></a>解受者受乐。<a id="a-61"></a>’云何解受者？<a id="a-62"></a>所谓无受者、<a id="a-63"></a>无我人众生寿命养育士夫，<a id="a-64"></a>除摄取受者。<a id="a-65"></a>摄者受、<a id="a-66"></a>取者受、<a id="a-67"></a>受者受、<a id="a-68"></a>有者受、<a id="a-69"></a>颠倒者受、<a id="a-6A"></a>分别者受、<a id="a-6B"></a>诸见者受、<a id="a-6C"></a>眼相者受、<a id="a-6D"></a>耳鼻舌身意相者受、<a id="a-6E"></a>色相者受、<a id="a-6F"></a>声香味触法相者受、<a id="a-6G"></a>眼缘色生触受、<a id="a-6H"></a>苦受乐受不苦不乐受、<a id="a-6I"></a>耳声鼻香舌味身触心缘法生触受，<a id="a-6J"></a>苦受、<a id="a-6K"></a>乐受、<a id="a-6L"></a>不苦不乐，<a id="a-6M"></a>是名为受。<a id="a-6N"></a>复有一受，<a id="a-6O"></a>心意觉了；<a id="a-6P"></a>复有二受，<a id="a-6Q"></a>内受、<a id="a-6R"></a>外受；<a id="a-6S"></a>复有三受，<a id="a-6T"></a>过去、<a id="a-6U"></a>未来、<a id="a-6V"></a>现在受；<a id="a-6W"></a>复有四受，<a id="a-6X"></a>觉了四大；<a id="a-6Y"></a>复有五受，<a id="a-6Z"></a>思惟五阴；<a id="a-6a"></a>复有六受，<a id="a-6b"></a>分别六入；<a id="a-6c"></a>复有七受，<a id="a-6d"></a>七识住处；<a id="a-6e"></a>复有八受，<a id="a-6f"></a>八邪法也；<a id="a-6g"></a>复有九受，<a id="a-6h"></a>九众生居处；<a id="a-6i"></a>复有十受，<a id="a-6j"></a>十不善法。<a id="a-6k"></a>舍利弗，<a id="a-6l"></a>举要言之，<a id="a-6m"></a>无量众生诸受思惟所缘境界一切名受。<a id="a-6n"></a>菩萨于中修受观行起大智慧，<a id="a-6o"></a>知诸众生善不善受生住灭相。<a id="a-6p"></a>舍利弗，<a id="a-6q"></a>是名菩萨正受念处而不可尽。</p>
  <p id="a6r">“云何菩萨观心念处？<a id="a-6s"></a>菩提之心不忘不失，<a id="a-6t"></a>正念不乱如是观心，<a id="a-6u"></a>心生已灭无有住相，<a id="a-6v"></a>不于内住不从外来。<a id="a-6w"></a>‘我初所发菩提心者，<a id="a-6x"></a>是心已尽过去变异，<a id="a-6y"></a>不至方所不可宣说无有住处。<a id="a-6z"></a>若心所集诸善根等亦是过去尽灭变异，<a id="a-70"></a>不至方所不可宣说无有住处。<a id="a-71"></a>若心善根回向阿耨多罗三藐三菩提，<a id="a-72"></a>是亦灭尽变异之法，<a id="a-73"></a>不至方所不可宣说无有住处。<a id="a-74"></a>心不知心，<a id="a-75"></a>心不见心，<a id="a-76"></a>心不生心，<a id="a-77"></a>我以何心成阿耨多罗三藐三菩提？<a id="a-78"></a>’是菩提心不与善根心合，<a id="a-79"></a>善根心不与回向心合，<a id="a-7A"></a>回向心不与菩提心合。<a id="a-7B"></a>若菩萨作是观时不惊不怖，<a id="a-7C"></a>是名菩萨勤精进也。<a id="a-7D"></a>又复思惟观察甚深十二因缘不失因果，<a id="a-7E"></a>知是心性属众因缘，<a id="a-7F"></a>不可长养无作无系，<a id="a-7G"></a>一切诸法亦复如是，<a id="a-7H"></a>如法修行如所庄严。<a id="a-7I"></a>‘我今当勤修集庄严不离心性。<a id="a-7J"></a>’云何心性？<a id="a-7K"></a>云何庄严？<a id="a-7L"></a>心性者，<a id="a-7M"></a>犹如幻化无主无作无有施设；<a id="a-7N"></a>庄严者，<a id="a-7O"></a>所作布施悉以回向严净佛土。<a id="a-7P"></a>心性者，<a id="a-7Q"></a>如梦所见心相寂灭；<a id="a-7R"></a>庄严者，<a id="a-7S"></a>具足持戒修集诸通。<a id="a-7T"></a>心性者，<a id="a-7U"></a>如镜中像其相清净；<a id="a-7V"></a>庄严者，<a id="a-7W"></a>所修诸忍悉以回向无生法忍。<a id="a-7X"></a>心性者，<a id="a-7Y"></a>如热时焰究竟寂灭；<a id="a-7Z"></a>庄严者，<a id="a-7a"></a>于一切善深发精进回向具足无上佛法。<a id="a-7b"></a>心性者，<a id="a-7c"></a>无色无对无所为作；<a id="a-7d"></a>庄严者，<a id="a-7e"></a>一切所修禅定解脱三摩跋提回向具足佛之禅定。<a id="a-7f"></a>心性者，<a id="a-7g"></a>不可得见亦不可取；<a id="a-7h"></a>庄严者，<a id="a-7i"></a>于一切问难善能分别回向具足佛之智慧。<a id="a-7j"></a>心性者，<a id="a-7k"></a>无缘不生；<a id="a-7l"></a>庄严者，<a id="a-7m"></a>常观善根。<a id="a-7n"></a>心性者，<a id="a-7o"></a>无因不生；<a id="a-7p"></a>庄严者，<a id="a-7q"></a>因助菩提而发起心。<a id="a-7r"></a>心性者，<a id="a-7s"></a>舍离六尘心则无起；<a id="a-7t"></a>庄严者，<a id="a-7u"></a>入佛境界。<a id="a-7v"></a>如是菩萨观是心行系念神通，<a id="a-7w"></a>得神通已能知一切众生诸心，<a id="a-7x"></a>既知心已如其心量而为说法。<a id="a-7y"></a>又观心行系念大悲，<a id="a-7z"></a>教化众生无有厌倦。<a id="a-80"></a>又观心行不起尽灭变异之相，<a id="a-81"></a>不舍生死相续烦恼，<a id="a-82"></a>正念是心知无生起成正决定。<a id="a-83"></a>如是行者不堕声闻、<a id="a-84"></a>辟支佛地，<a id="a-85"></a>极是心势以一念智成阿耨多罗三藐三菩提。<a id="a-86"></a>舍利弗，<a id="a-87"></a>是名菩萨正心念处而不可尽。</p>
  <p id="a88">“舍利弗，<a id="a-89"></a>云何菩萨观法念处？<a id="a-8A"></a>常以慧眼见一切法，<a id="a-8B"></a>至坐道场未曾中失。<a id="a-8C"></a>是菩萨当观法时，<a id="a-8D"></a>不见一法乃至微相离空无相无愿无作无生无灭无物，<a id="a-8E"></a>亦不见一法乃至微相入十二缘者。<a id="a-8F"></a>菩萨观法，<a id="a-8G"></a>见诸非法无不是法。<a id="a-8H"></a>云何为法？<a id="a-8I"></a>谓无我义、<a id="a-8J"></a>无众生义、<a id="a-8K"></a>无寿命义、<a id="a-8L"></a>无人义，<a id="a-8M"></a>是名为法。<a id="a-8N"></a>云何非法？<a id="a-8O"></a>谓我见、<a id="a-8P"></a>众生见、<a id="a-8Q"></a>寿命见、<a id="a-8R"></a>人见，<a id="a-8S"></a>断见常见，<a id="a-8T"></a>有见无见，<a id="a-8U"></a>是名非法。<a id="a-8V"></a>复次，<a id="a-8W"></a>一切法是法，<a id="a-8X"></a>一切法是非法。<a id="a-8Y"></a>何以故？<a id="a-8Z"></a>观空无相无愿，<a id="a-8a"></a>是名一切法是法；<a id="a-8b"></a>我慢、<a id="a-8c"></a>憍慢、<a id="a-8d"></a>我及我所摄取诸见，<a id="a-8e"></a>是名一切法非法。<a id="a-8f"></a>是菩萨观法时不见有法非菩提因、<a id="a-8g"></a>出世道因，<a id="a-8h"></a>是菩萨知一切法悉是出世得无碍大悲，<a id="a-8i"></a>观一切法烦恼结缚如幻化相，<a id="a-8j"></a>知是诸法非有烦恼非无烦恼。<a id="a-8k"></a>何以故？<a id="a-8l"></a>了诸法义无有二性。<a id="a-8m"></a>是诸烦恼无隐藏处无有聚集，<a id="a-8n"></a>若解烦恼即解菩提，<a id="a-8o"></a>如烦恼性即菩提性。<a id="a-8p"></a>是菩萨安住正念，<a id="a-8q"></a>无有一法可作分别，<a id="a-8r"></a>无诸障碍善能解了正住法性，<a id="a-8s"></a>如住法性即住众生性，<a id="a-8t"></a>如住众生性即住虚空性，<a id="a-8u"></a>如住虚空性即住一切法性。<a id="a-8v"></a>菩萨观法时，<a id="a-8w"></a>依于佛法解一切法即是佛法，<a id="a-8x"></a>其心尔时不生尽智无为，<a id="a-8y"></a>虽尽而亦不尽入无生智，<a id="a-8z"></a>亦观众生不舍假名。<a id="a-90"></a>法念处者，<a id="a-91"></a>安住正念一切诸法，<a id="a-92"></a>所谓声闻、<a id="a-93"></a>缘觉、<a id="a-94"></a>菩萨、<a id="a-95"></a>正觉所知一切假名诸法，<a id="a-96"></a>尽未来际终不忘失。<a id="a-97"></a>又法念处者，<a id="a-98"></a>说无量行亲近佛法，<a id="a-99"></a>坏诸魔众得自然智。<a id="a-9A"></a>舍利弗，<a id="a-9B"></a>是名菩萨正法念处而不可尽。</p>
  <p id="a9C">“复次，<a id="a-9D"></a>舍利弗，<a id="a-9E"></a>菩萨摩诃萨四正勤亦不可尽。<a id="a-9F"></a>何等为四？<a id="a-9G"></a>若未生恶不善法不生故，<a id="a-9H"></a>生欲勤精进摄心正除；<a id="a-9I"></a>已生恶不善法为断故，<a id="a-9J"></a>生欲勤精进摄心正除；<a id="a-9K"></a>未生善法为生故，<a id="a-9L"></a>生欲勤精进摄心正除；<a id="a-9M"></a>已生善法安住修习为增广不失故，<a id="a-9N"></a>生欲勤精进摄心正除。<a id="a-9O"></a>未生恶不善法为不生故，<a id="a-9P"></a>生欲勤精进。<a id="a-9Q"></a>所谓欲者，<a id="a-9R"></a>善思惟也。<a id="a-9S"></a>勤精进者，<a id="a-9T"></a>不舍善思惟也。<a id="a-9U"></a>摄心正除者，<a id="a-9V"></a>观善思惟也。<a id="a-9W"></a>何以故？<a id="a-9X"></a>善思惟时，<a id="a-9Y"></a>恶不善法不令入心。<a id="a-9Z"></a>云何恶不善法？<a id="a-9a"></a>恶不善法，<a id="a-9b"></a>非戒聚伴，<a id="a-9c"></a>非禅定伴，<a id="a-9d"></a>非智慧伴。<a id="a-9e"></a>云何非戒聚伴？<a id="a-9f"></a>若破重戒及毁余戒，<a id="a-9g"></a>是名非戒聚伴。<a id="a-9h"></a>云何非定聚伴？<a id="a-9i"></a>若毁威仪及余乱心法，<a id="a-9j"></a>是非定聚伴。<a id="a-9k"></a>云何非智慧伴？<a id="a-9l"></a>若摄取诸见及余见障碍，<a id="a-9m"></a>是非智慧伴。<a id="a-9n"></a>是名恶不善法，<a id="a-9o"></a>善思惟时如是等恶法不令入心，<a id="a-9p"></a>是名初正勤。<a id="a-9q"></a>已生恶不善法为断故，<a id="a-9r"></a>生欲勤精进摄心正除。<a id="a-9s"></a>如上所说，<a id="a-9t"></a>恶不善法心不聚集，<a id="a-9u"></a>无有方所无有住处，<a id="a-9v"></a>是不善法心行断故，<a id="a-9w"></a>已觉了故，<a id="a-9x"></a>从缘生故净故生欲，<a id="a-9y"></a>碍故生恚，<a id="a-9z"></a>无明缘故生于愚痴。<a id="a-A0"></a>是善思惟观不净时灭于欲心，<a id="a-A1"></a>修集慈心灭于嗔恚，<a id="a-A2"></a>观十二因缘灭于愚痴。<a id="a-A3"></a>如是烦恼永寂灭者，<a id="a-A4"></a>即是除断一切假名，<a id="a-A5"></a>亦复不见有可断者，<a id="a-A6"></a>是名第二正勤。<a id="a-A7"></a>未生善法为生故，<a id="a-A8"></a>生欲勤精进摄心正除，<a id="a-A9"></a>是诸善法说有无量。<a id="a-AA"></a>何以故？<a id="a-AB"></a>无量善法菩萨修集，<a id="a-AC"></a>于是法中欲为根本勤进修集，<a id="a-AD"></a>摄心者出过善法，<a id="a-AE"></a>正除者在在处处常在善法，<a id="a-AF"></a>是名第三正勤。<a id="a-AG"></a>已生善法安住修集，<a id="a-AH"></a>为增广不失故摄心正住，<a id="a-AI"></a>是诸善根悉已回向阿耨多罗三藐三菩提。<a id="a-AJ"></a>何以故？<a id="a-AK"></a>善根回向无上菩提者则不可尽。<a id="a-AL"></a>所以者何？<a id="a-AM"></a>如是善根不依三界，<a id="a-AN"></a>若依三界是则损耗，<a id="a-AO"></a>是故回向一切种智诸善根等不可得尽，<a id="a-AP"></a>是名第四正勤。<a id="a-AQ"></a>舍利弗，<a id="a-AR"></a>是名菩萨修四正勤不可穷尽。</p>
  <p id="aAS">“复次，<a id="a-AT"></a>舍利弗，<a id="a-AU"></a>菩萨摩诃萨四如意分亦不可尽。<a id="a-AV"></a>何等为四？<a id="a-AW"></a>欲、<a id="a-AX"></a>进、<a id="a-AY"></a>心、<a id="a-AZ"></a>思惟。<a id="a-Aa"></a>如是四法，<a id="a-Ab"></a>以慈悲喜舍而为根本。<a id="a-Ac"></a>是四无量心常亲近，<a id="a-Ad"></a>常亲近故心得调柔，<a id="a-Ae"></a>心调柔故得入初禅、<a id="a-Af"></a>第二禅、<a id="a-Ag"></a>第三禅、<a id="a-Ah"></a>第四禅，<a id="a-Ai"></a>入诸禅故身得轻软，<a id="a-Aj"></a>成就如是身轻心柔入如意分，<a id="a-Ak"></a>善入如意分已即生神通。<a id="a-Al"></a>若欲、<a id="a-Am"></a>若进、<a id="a-An"></a>若心、<a id="a-Ao"></a>若思惟，<a id="a-Ap"></a>欲者专向彼法，<a id="a-Aq"></a>精进者成就彼法，<a id="a-Ar"></a>心者观察彼法，<a id="a-As"></a>思惟者彼法方便，<a id="a-At"></a>是如意分已具足故能得神通。<a id="a-Au"></a>欲者庄严，<a id="a-Av"></a>进者成就，<a id="a-Aw"></a>心者正住，<a id="a-Ax"></a>思惟者能善分别。<a id="a-Ay"></a>是菩萨得如意分随其所解，<a id="a-Az"></a>如其所作心得自在，<a id="a-B0"></a>随意所往善作诸业，<a id="a-B1"></a>毕竟成就一切本行，<a id="a-B2"></a>如风行空无所挂碍。<a id="a-B3"></a>舍利弗，<a id="a-B4"></a>是名菩萨四如意分不可穷尽。</p>
  <p id="aB5">“复次，<a id="a-B6"></a>舍利弗，<a id="a-B7"></a>菩萨摩诃萨五根亦不可尽。<a id="a-B8"></a>何等为五？<a id="a-B9"></a>信根、<a id="a-BA"></a>进根、<a id="a-BB"></a>念根、<a id="a-BC"></a>定根、<a id="a-BD"></a>慧根。<a id="a-BE"></a>云何信根？<a id="a-BF"></a>信于四法。<a id="a-BG"></a>何等四？<a id="a-BH"></a>于生死中行世正见信于业报，<a id="a-BI"></a>乃至失命终不作恶；<a id="a-BJ"></a>信菩萨行不随诸见，<a id="a-BK"></a>专求菩提不求余乘；<a id="a-BL"></a>信解诸法同空无相无愿之法，<a id="a-BM"></a>同第一义同于了义，<a id="a-BN"></a>甚深因缘无我众生无有分别；<a id="a-BO"></a>信一切佛十力、<a id="a-BP"></a>四无所畏、<a id="a-BQ"></a>十八不共法。<a id="a-BR"></a>如是信已消除疑网修集佛法，<a id="a-BS"></a>是名信根。<a id="a-BT"></a>何等进根？<a id="a-BU"></a>若法信根所摄，<a id="a-BV"></a>是法即为进根所修，<a id="a-BW"></a>是名进根。<a id="a-BX"></a>云何念根？<a id="a-BY"></a>若法进根所修，<a id="a-BZ"></a>是法终不忘失，<a id="a-Ba"></a>是名念根。<a id="a-Bb"></a>云何定根？<a id="a-Bc"></a>若法念根所摄，<a id="a-Bd"></a>是法不忘不失一心不乱，<a id="a-Be"></a>是名定根。<a id="a-Bf"></a>云何慧根？<a id="a-Bg"></a>若法定根所摄，<a id="a-Bh"></a>是慧所观是慧体性，<a id="a-Bi"></a>内自照了不从他知自住正行，<a id="a-Bj"></a>是名慧根。<a id="a-Bk"></a>是五根者共相续生，<a id="a-Bl"></a>具一切法得授记别。<a id="a-Bm"></a>譬如外道五通神仙不能定知胎中差别男女相现然后乃知，<a id="a-Bn"></a>多有菩萨无信等根，<a id="a-Bo"></a>诸佛世尊不为授记，<a id="a-Bp"></a>若成就者便与授记。<a id="a-Bq"></a>舍利弗，<a id="a-Br"></a>是名菩萨五根无尽。</p>
  <p id="aBs">“复次，<a id="a-Bt"></a>舍利弗，<a id="a-Bu"></a>菩萨五力亦不可尽。<a id="a-Bv"></a>何等为五？<a id="a-Bw"></a>信力、<a id="a-Bx"></a>进力、<a id="a-By"></a>念力、<a id="a-Bz"></a>定力、<a id="a-C0"></a>慧力。<a id="a-C1"></a>云何信力？<a id="a-C2"></a>是信一向不可沮坏，<a id="a-C3"></a>乃至天魔变为佛身，<a id="a-C4"></a>示现出入禅定解脱，<a id="a-C5"></a>不能倾动菩萨信力，<a id="a-C6"></a>是名信力。<a id="a-C7"></a>云何进力？<a id="a-C8"></a>菩萨精进于诸善法得坚固力，<a id="a-C9"></a>如所得力，<a id="a-CA"></a>修诸禅定诸天及人所不能坏，<a id="a-CB"></a>如本所愿皆悉成就，<a id="a-CC"></a>是名进力。<a id="a-CD"></a>云何念力？<a id="a-CE"></a>菩萨住诸善法不为烦恼之所破坏。<a id="a-CF"></a>何以故？<a id="a-CG"></a>是菩萨正念之力能摧伏故。<a id="a-CH"></a>如是念力无能坏者，<a id="a-CI"></a>是名念力。<a id="a-CJ"></a>云何定力？<a id="a-CK"></a>远离愦闹常乐独行。<a id="a-CL"></a>是菩萨虽有所说，<a id="a-CM"></a>言语音声不碍初禅，<a id="a-CN"></a>善住觉观不碍二禅，<a id="a-CO"></a>心生欢喜不碍三禅。<a id="a-CP"></a>是菩萨虽乐化众生，<a id="a-CQ"></a>不舍佛法而亦不碍于第四禅。<a id="a-CR"></a>是菩萨行四禅时，<a id="a-CS"></a>诸妨定法无能为也。<a id="a-CT"></a>菩萨尔时不舍于定亦不随定，<a id="a-CU"></a>而能自在处处往生，<a id="a-CV"></a>是名定力。<a id="a-CW"></a>云何慧力？<a id="a-CX"></a>是菩萨知世间法、<a id="a-CY"></a>出世间法，<a id="a-CZ"></a>无有一法能坏是智。<a id="a-Ca"></a>菩萨在在所生之处，<a id="a-Cb"></a>一切伎艺不从师受悉自然知。<a id="a-Cc"></a>世间外道苦行难行，<a id="a-Cd"></a>是菩萨为教化故，<a id="a-Ce"></a>亦悉现受同其所行。<a id="a-Cf"></a>是出世法能过世者，<a id="a-Cg"></a>慧力成就故，<a id="a-Ch"></a>诸天及人所不能伏，<a id="a-Ci"></a>是名慧力。<a id="a-Cj"></a>舍利弗，<a id="a-Ck"></a>是名菩萨五力无尽。</p>
  <p id="aCl">“复次，<a id="a-Cm"></a>舍利弗，<a id="a-Cn"></a>菩萨摩诃萨七觉分亦不可尽。<a id="a-Co"></a>何等为七？<a id="a-Cp"></a>念觉分、<a id="a-Cq"></a>择法觉分、<a id="a-Cr"></a>精进觉分、<a id="a-Cs"></a>喜觉分、<a id="a-Ct"></a>除觉分、<a id="a-Cu"></a>定觉分、<a id="a-Cv"></a>舍觉分。<a id="a-Cw"></a>云何念觉分？<a id="a-Cx"></a>若念觉分能观于法，<a id="a-Cy"></a>能分别法撰集思智，<a id="a-Cz"></a>亦能观察诸法自相。<a id="a-D0"></a>何等自相？<a id="a-D1"></a>观一切法自性皆空，<a id="a-D2"></a>念如是等令其觉了，<a id="a-D3"></a>是名念觉分。<a id="a-D4"></a>云何择法觉分？<a id="a-D5"></a>若能分别晓了八万四千法聚，<a id="a-D6"></a>如所了法，<a id="a-D7"></a>了义是了义，<a id="a-D8"></a>不了义是不了义，<a id="a-D9"></a>世谛是世谛，<a id="a-DA"></a>第一义谛是第一义谛，<a id="a-DB"></a>假名是假名，<a id="a-DC"></a>正了无疑是正了无疑，<a id="a-DD"></a>如是等法分别选择，<a id="a-DE"></a>是名择法觉分。<a id="a-DF"></a>云何进觉分？<a id="a-DG"></a>若念法、<a id="a-DH"></a>择法、<a id="a-DI"></a>喜法、<a id="a-DJ"></a>除法、<a id="a-DK"></a>定法、<a id="a-DL"></a>舍法，<a id="a-DM"></a>以智摄取精进勇猛，<a id="a-DN"></a>欲不退转勤修力励，<a id="a-DO"></a>不舍本意行于正道，<a id="a-DP"></a>是名进觉分。<a id="a-DQ"></a>云何喜觉分？<a id="a-DR"></a>所修法喜，<a id="a-DS"></a>于无量法心生悦豫无有懈怠，<a id="a-DT"></a>清净乐法是喜踊跃，<a id="a-DU"></a>能除身心舍诸烦恼，<a id="a-DV"></a>是名喜觉分。<a id="a-DW"></a>云何除觉分？<a id="a-DX"></a>若除身心及诸烦恼，<a id="a-DY"></a>离于覆盖入定境界令心正住，<a id="a-DZ"></a>是名除觉分。<a id="a-Da"></a>云何定觉分？<a id="a-Db"></a>如所入定悉能觉了，<a id="a-Dc"></a>非不入定是觉了法。<a id="a-Dd"></a>又了诸见烦恼结缚，<a id="a-De"></a>无始无终其心平等，<a id="a-Df"></a>一切诸法无别异相，<a id="a-Dg"></a>能觉如是诸法等者，<a id="a-Dh"></a>是名定觉分。<a id="a-Di"></a>云何舍觉分？<a id="a-Dj"></a>若法忧喜其心不没，<a id="a-Dk"></a>亦复不为世法所牵，<a id="a-Dl"></a>无高无下正住不动，<a id="a-Dm"></a>无有诸漏无喜无著，<a id="a-Dn"></a>无诸障碍正直随顺真谛正道，<a id="a-Do"></a>是名舍觉分。<a id="a-Dp"></a>舍利弗，<a id="a-Dq"></a>是名菩萨七觉分亦不可尽。</p>
  <p id="aDr">“复次，<a id="a-Ds"></a>舍利弗，<a id="a-Dt"></a>菩萨摩诃萨八圣道分亦不可尽。<a id="a-Du"></a>何等为八？<a id="a-Dv"></a>正见、<a id="a-Dw"></a>正思惟、<a id="a-Dx"></a>正语、<a id="a-Dy"></a>正业、<a id="a-Dz"></a>正命、<a id="a-E0"></a>正精进、<a id="a-E1"></a>正念、<a id="a-E2"></a>正定。<a id="a-E3"></a>云何正见？<a id="a-E4"></a>若见出世不起我见、<a id="a-E5"></a>众生寿命养育士夫、<a id="a-E6"></a>断见常见、<a id="a-E7"></a>有见无见，<a id="a-E8"></a>亦复不起善与不善无记等见，<a id="a-E9"></a>乃至不起生死涅槃二相之见，<a id="a-EA"></a>是名正见。<a id="a-EB"></a>云何正思惟？<a id="a-EC"></a>若思能起贪欲、<a id="a-ED"></a>嗔、<a id="a-EE"></a>痴诸烦恼等，<a id="a-EF"></a>是不名正。<a id="a-EG"></a>是正思惟不思不起如是等事，<a id="a-EH"></a>唯思戒、<a id="a-EI"></a>定、<a id="a-EJ"></a>智慧、<a id="a-EK"></a>解脱、<a id="a-EL"></a>解脱知见。<a id="a-EM"></a>是正思惟能思如是住戒等聚，<a id="a-EN"></a>如是思惟名正思惟。<a id="a-EO"></a>云何正语？<a id="a-EP"></a>凡所演说不令其身而有燋恼，<a id="a-EQ"></a>亦不损他，<a id="a-ER"></a>成就如是善妙好语趣于正道，<a id="a-ES"></a>是名正语。<a id="a-ET"></a>云何正业？<a id="a-EU"></a>若业黑有黑报、<a id="a-EV"></a>白有白报、<a id="a-EW"></a>黑白有黑白报，<a id="a-EX"></a>终不敢作；<a id="a-EY"></a>若业非黑非白有非黑非白报，<a id="a-EZ"></a>若业能尽业是业必作。<a id="a-Ea"></a>是菩萨所依止业，<a id="a-Eb"></a>勤修如是诸正业等，<a id="a-Ec"></a>是名正业。<a id="a-Ed"></a>云何正命？<a id="a-Ee"></a>若不舍圣种头陀威仪，<a id="a-Ef"></a>不动不转无诸奸谄，<a id="a-Eg"></a>不为世间利养所牵，<a id="a-Eh"></a>易养易满常自坚持威仪礼节，<a id="a-Ei"></a>见他得利心不生热，<a id="a-Ej"></a>于己利养常知止足，<a id="a-Ek"></a>如是正行圣人所赞，<a id="a-El"></a>是名正命。<a id="a-Em"></a>云何正进？<a id="a-En"></a>若进向邪非圣所赞，<a id="a-Eo"></a>所谓贪淫、<a id="a-Ep"></a>嗔恚、<a id="a-Eq"></a>愚痴烦恼，<a id="a-Er"></a>是正精进终不为之；<a id="a-Es"></a>若法能入正谛圣道寂灭涅槃攀缘正路，<a id="a-Et"></a>是正精进修集勤行，<a id="a-Eu"></a>是名正进。<a id="a-Ev"></a>云何正念？<a id="a-Ew"></a>若念不失不动于法，<a id="a-Ex"></a>正直不曲，<a id="a-Ey"></a>见生死过进向涅槃，<a id="a-Ez"></a>系心不忘不失正道，<a id="a-F0"></a>是名正念。<a id="a-F1"></a>云何正定？<a id="a-F2"></a>若定不乱于一切法，<a id="a-F3"></a>是菩萨如是住时成正决定，<a id="a-F4"></a>是名正定。<a id="a-F5"></a>菩萨住是三昧为一切众生得解脱故成正决定，<a id="a-F6"></a>是名正定。<a id="a-F7"></a>是八圣道悉是过去、<a id="a-F8"></a>未来、<a id="a-F9"></a>现在诸佛之道，<a id="a-FA"></a>是菩萨觉了已演说开示，<a id="a-FB"></a>分别显现成就佛道。<a id="a-FC"></a>舍利弗，<a id="a-FD"></a>是名菩萨八圣道分亦不可尽。</p>
  <p id="aFE">“复次，<a id="a-FF"></a>舍利弗，<a id="a-FG"></a>菩萨摩诃萨修行定、<a id="a-FH"></a>慧亦不可尽。<a id="a-FI"></a>云何为定？<a id="a-FJ"></a>若心寂静正寂静寂灭不然，<a id="a-FK"></a>心常不乱守护诸根，<a id="a-FL"></a>不动不转无有卒暴，<a id="a-FM"></a>安详静默坚持不失，<a id="a-FN"></a>善调柔软独处闲静，<a id="a-FO"></a>其身远离心不回转，<a id="a-FP"></a>思乐空寂阿练若处，<a id="a-FQ"></a>无有恶求亦无所求非有多求，<a id="a-FR"></a>正命正行威仪坚固，<a id="a-FS"></a>知时随时常知止足，<a id="a-FT"></a>易养易满堪忍力故，<a id="a-FU"></a>心无高下能忍恶骂，<a id="a-FV"></a>发心专向善法思惟，<a id="a-FW"></a>乐思惟处及诸禅支，<a id="a-FX"></a>发起慈心入于悲心，<a id="a-FY"></a>安住喜心善修舍心，<a id="a-FZ"></a>正入初禅、<a id="a-Fa"></a>二禅、<a id="a-Fb"></a>三禅、<a id="a-Fc"></a>四禅、<a id="a-Fd"></a>空处、<a id="a-Fe"></a>识处、<a id="a-Ff"></a>无所有处、<a id="a-Fg"></a>非有想非无想处，<a id="a-Fh"></a>善能思惟九次第定，<a id="a-Fi"></a>是名为定。<a id="a-Fj"></a>举要言之，<a id="a-Fk"></a>菩萨助定无量无边勤行修集，<a id="a-Fl"></a>是名菩萨定不可尽。<a id="a-Fm"></a>云何为慧？<a id="a-Fn"></a>是慧修道入于诸法无我、<a id="a-Fo"></a>无人众生寿命，<a id="a-Fp"></a>如是智慧分别诸阴如幻如化，<a id="a-Fq"></a>诸界平等入如空聚，<a id="a-Fr"></a>分别诸谛皆悉明了，<a id="a-Fs"></a>随顺观知十二因缘，<a id="a-Ft"></a>分别诸见因果果证。<a id="a-Fu"></a>所谓分别者，<a id="a-Fv"></a>于一切法能得正见、<a id="a-Fw"></a>如实而见、<a id="a-Fx"></a>真见、<a id="a-Fy"></a>空见、<a id="a-Fz"></a>无相愿见。<a id="a-G0"></a>又分别者无分别故分别。<a id="a-G1"></a>所谓见者，<a id="a-G2"></a>亦无所见无所别知，<a id="a-G3"></a>如是见者为真实见，<a id="a-G4"></a>见真实者即得方便。<a id="a-G5"></a>是菩萨如是慧见不随无为，<a id="a-G6"></a>修行诸善心无所住，<a id="a-G7"></a>是名为慧。<a id="a-G8"></a>舍利弗，<a id="a-G9"></a>是名菩萨修行定慧而不可尽。</p>
  <p id="aGA">“复次，<a id="a-GB"></a>舍利弗，<a id="a-GC"></a>菩萨摩诃萨总持辩才亦不可尽。<a id="a-GD"></a>云何总持？<a id="a-GE"></a>所修善根正念积集，<a id="a-GF"></a>所有八万四千法聚能正受持不忘不失，<a id="a-GG"></a>是名总持。<a id="a-GH"></a>又复总持，<a id="a-GI"></a>若一切佛所说妙法，<a id="a-GJ"></a>一切菩萨、<a id="a-GK"></a>缘觉、<a id="a-GL"></a>声闻凡夫众生音声善语，<a id="a-GM"></a>悉能受持是名总持。<a id="a-GN"></a>设劫灾起舍命余生，<a id="a-GO"></a>菩萨尔时正念总持不忘不失。<a id="a-GP"></a>如观掌中阿摩勒果，<a id="a-GQ"></a>菩萨观见一切诸法亦复如是，<a id="a-GR"></a>是名总持。<a id="a-GS"></a>云何辩才？<a id="a-GT"></a>菩萨所说无有滞碍，<a id="a-GU"></a>所说无住、<a id="a-GV"></a>所说无断、<a id="a-GW"></a>所说通利、<a id="a-GX"></a>所说喜豫、<a id="a-GY"></a>所说捷疾，<a id="a-GZ"></a>如是所说皆是先业清净果报，<a id="a-Ga"></a>诸佛护念诸天摄受，<a id="a-Gb"></a>说无错谬功不唐捐进向涅槃。<a id="a-Gc"></a>菩萨成就如是辩才，<a id="a-Gd"></a>所有色像及众生类，<a id="a-Ge"></a>辩才应机不豫思惟不豫分别，<a id="a-Gf"></a>善能赞说契经偈颂。<a id="a-Gg"></a>若至大众、<a id="a-Gh"></a>刹利众、<a id="a-Gi"></a>婆罗门众、<a id="a-Gj"></a>长者众、<a id="a-Gk"></a>沙门众、<a id="a-Gl"></a>四天王众、<a id="a-Gm"></a>三十三天众、<a id="a-Gn"></a>魔众、<a id="a-Go"></a>梵众，<a id="a-Gp"></a>在在处处自然能知众生根量，<a id="a-Gq"></a>以无碍辩而为说法。<a id="a-Gr"></a>是菩萨如本喜乐讲宣法要终身不断，<a id="a-Gs"></a>是名辩才。<a id="a-Gt"></a>舍利弗，<a id="a-Gu"></a>是名菩萨总持辩才亦不可尽。</p>
  <p id="aGv">“复次，<a id="a-Gw"></a>舍利弗，<a id="a-Gx"></a>菩萨摩诃萨撰集四法亦不可尽。<a id="a-Gy"></a>何等四？<a id="a-Gz"></a>是菩萨知一切行无常、<a id="a-H0"></a>一切行苦、<a id="a-H1"></a>一切法无我、<a id="a-H2"></a>一切法寂灭涅槃。<a id="a-H3"></a>云何无常？<a id="a-H4"></a>义无所有是无常义，<a id="a-H5"></a>无所破坏是无常义。<a id="a-H6"></a>是无常义者即无我义，<a id="a-H7"></a>若法无我无能坏者性寂灭故，<a id="a-H8"></a>是名无常义。<a id="a-H9"></a>云何苦义？<a id="a-HA"></a>无所求故是苦义，<a id="a-HB"></a>爱染尽故是苦义，<a id="a-HC"></a>无愿故是苦义，<a id="a-HD"></a>空无有故是苦义，<a id="a-HE"></a>是名苦义。<a id="a-HF"></a>云何无我义？<a id="a-HG"></a>毕竟无我是无我义，<a id="a-HH"></a>如无我义即是空义、<a id="a-HI"></a>无所有义、<a id="a-HJ"></a>虚诳不实义，<a id="a-HK"></a>是名无我义。<a id="a-HL"></a>云何寂灭涅槃义？<a id="a-HM"></a>是寂灭义非念念灭，<a id="a-HN"></a>如非念念灭即是寂灭，<a id="a-HO"></a>菩萨得是无尽智慧，<a id="a-HP"></a>知一切法相同于寂灭，<a id="a-HQ"></a>寂灭者即是涅槃，<a id="a-HR"></a>是名寂灭涅槃义。<a id="a-HS"></a>舍利弗，<a id="a-HT"></a>是名菩萨撰集四法而不可尽。</p>
  <p id="aHU">“复次，<a id="a-HV"></a>舍利弗，<a id="a-HW"></a>菩萨摩诃萨一道亦不可尽。<a id="a-HX"></a>云何一道？<a id="a-HY"></a>菩萨所得真实智慧不从他闻。<a id="a-HZ"></a>又一道者，<a id="a-Ha"></a>菩萨独一无有伴侣，<a id="a-Hb"></a>已于阿耨多罗三藐三菩提能大庄严，<a id="a-Hc"></a>以自力势精进摄取，<a id="a-Hd"></a>毕竟自修不假他作，<a id="a-He"></a>自以因缘勇猛之力建立如是坚固庄严。<a id="a-Hf"></a>‘如诸众生所作善业，<a id="a-Hg"></a>我亦如是悉当作之；<a id="a-Hh"></a>及诸圣人从初发心所作诸行，<a id="a-Hi"></a>我亦当作。<a id="a-Hj"></a>施非我伴、<a id="a-Hk"></a>我是施伴，<a id="a-Hl"></a>戒忍精进禅定智慧非是我伴、<a id="a-Hm"></a>我是彼伴，<a id="a-Hn"></a>诸波罗蜜不能使我，<a id="a-Ho"></a>而我能使诸波罗蜜，<a id="a-Hp"></a>一切善根皆亦如是。<a id="a-Hq"></a>如是等法虽非我伴我要当行，<a id="a-Hr"></a>不恃于他勇猛自力独行无伴，<a id="a-Hs"></a>坐于道场金刚座处坏诸魔众，<a id="a-Ht"></a>以一念慧成阿耨多罗三藐三菩提，<a id="a-Hu"></a>我当如是觉了分别。<a id="a-Hv"></a>’舍利弗，<a id="a-Hw"></a>是名菩萨一道无尽。</p>
  <p id="aHx">“复次，<a id="a-Hy"></a>舍利弗，<a id="a-Hz"></a>菩萨摩诃萨所修方便亦不可尽。<a id="a-I0"></a>云何方便？<a id="a-I1"></a>是方便见一切法是方便，<a id="a-I2"></a>发起诸法是方便，<a id="a-I3"></a>为菩萨使是方便，<a id="a-I4"></a>毕竟分别是方便，<a id="a-I5"></a>无有齐限是方便，<a id="a-I6"></a>志意常求出世之法是方便，<a id="a-I7"></a>于布施时即能具足诸波罗蜜是方便，<a id="a-I8"></a>持禁戒时在在处处自在往生是方便，<a id="a-I9"></a>行忍辱时庄严自身及菩提道是方便，<a id="a-IA"></a>行精进时心无所住是方便，<a id="a-IB"></a>修禅定时无有退失是方便，<a id="a-IC"></a>修行慧时不证无为是方便，<a id="a-ID"></a>修慈心时愍无力势是方便，<a id="a-IE"></a>修悲心时不厌生死是方便，<a id="a-IF"></a>修喜心时无乐处乐是方便，<a id="a-IG"></a>修舍心时发心修集一切善根是方便，<a id="a-IH"></a>能修天眼为欲成就诸佛眼故是方便，<a id="a-II"></a>修集天耳为欲成就诸佛耳故是方便，<a id="a-IJ"></a>修他心智为得佛智知诸众生根量深浅故是方便，<a id="a-IK"></a>修宿命智为得佛智知于三世无挂碍故是方便，<a id="a-IL"></a>修集神通为得诸佛神通力是方便，<a id="a-IM"></a>随众生心是方便，<a id="a-IN"></a>既自晓了复了众生是方便，<a id="a-IO"></a>能自度已示现未度而方勤修求于度世是方便，<a id="a-IP"></a>已离烦恼示有烦恼是方便，<a id="a-IQ"></a>已舍重担示有重担是方便，<a id="a-IR"></a>能知根量随量说法是方便，<a id="a-IS"></a>善能诱进钝根众生是方便，<a id="a-IT"></a>知时非时是方便，<a id="a-IU"></a>知可行道堕邪众生安置正道是方便，<a id="a-IV"></a>能令量作无量无量作量是方便，<a id="a-IW"></a>令损坏者还复如本是方便，<a id="a-IX"></a>示现胜地是方便，<a id="a-IY"></a>示说涅槃有五欲乐是方便，<a id="a-IZ"></a>已得解脱示有系缚是方便，<a id="a-Ia"></a>处在生死不堕生死是方便，<a id="a-Ib"></a>于诸威仪无所专当亦不退失是方便，<a id="a-Ic"></a>唯观众生不观持戒及以毁戒是方便，<a id="a-Id"></a>摄诸见缘不生诤竞是方便，<a id="a-Ie"></a>悉是音声假名无实是方便，<a id="a-If"></a>常行三界是方便，<a id="a-Ig"></a>得解脱相行是方便，<a id="a-Ih"></a>亲近凡夫如亲近圣人是方便，<a id="a-Ii"></a>不证涅槃常处生死是方便，<a id="a-Ij"></a>于魔行处显大光明无有烦恼是方便，<a id="a-Ik"></a>一切是一切非一切是一切。<a id="a-Il"></a>舍利弗，<a id="a-Im"></a>是名菩萨修行方便亦不可尽。<a id="a-In"></a>舍利弗，<a id="a-Io"></a>是名菩萨摩诃萨八十无尽。<a id="a-Ip"></a>是八十无尽悉能含受一切佛法。<a id="a-Iq"></a>”</p>
  <p id="aIr">无尽意菩萨摩诃萨说是法门品时，<a id="a-Is"></a>六十七百千众生未发心者即发阿耨多罗三藐三菩提心，<a id="a-It"></a>五百二千菩萨摩诃萨得无生法忍。</p>
  <p id="aIu">尔时，<a id="a-Iv"></a>大众以种种华香、<a id="a-Iw"></a>种种华鬘、<a id="a-Ix"></a>种种华盖，<a id="a-Iy"></a>供养如来及无尽意并是经典。<a id="a-Iz"></a>于上空中有无量天乐，<a id="a-J0"></a>自然出声作如是言：<a id="a-J1"></a>“诸佛世尊于无量劫所集阿耨多罗三藐三菩提，<a id="a-J2"></a>无尽意菩萨今于是大集经中已说其义。<a id="a-J3"></a>若有闻是无尽法门，<a id="a-J4"></a>信解受持，<a id="a-J5"></a>读诵解说，<a id="a-J6"></a>当知是人为具足无尽法。<a id="a-J7"></a>”</p>
  <p id="aJ8">尔时，<a id="a-J9"></a>世尊以覆肩衣与无尽意赞言：<a id="a-JA"></a>“善哉！<a id="a-JB"></a>善哉！<a id="a-JC"></a>大士快说是义！<a id="a-JD"></a>非但我许，<a id="a-JE"></a>十方诸佛亦复如是。<a id="a-JF"></a>”</p>
  <p id="aJG">尔时，<a id="a-JH"></a>无尽意菩萨摩诃萨两手捧衣置自顶上，<a id="a-JI"></a>而白佛言：<a id="a-JJ"></a>“世尊，<a id="a-JK"></a>诸天世人当视是衣过于塔想，<a id="a-JL"></a>以是如来所受用故。<a id="a-JM"></a>”</p>
  <p id="aJN">尔时，<a id="a-JO"></a>多有种种宝衣、<a id="a-JP"></a>种种宝盖、<a id="a-JQ"></a>种种宝幡、<a id="a-JR"></a>种种宝树、<a id="a-JS"></a>种种宝鬘，<a id="a-JT"></a>从十方世界自然而来，<a id="a-JU"></a>覆无尽意而为供养。<a id="a-JV"></a>是时，<a id="a-JW"></a>宝衣、<a id="a-JX"></a>幡盖、<a id="a-JY"></a>树鬘自然演出如是之言：<a id="a-JZ"></a>“善哉！<a id="a-Ja"></a>善哉！<a id="a-Jb"></a>善男子，<a id="a-Jc"></a>善能说是无尽法门。<a id="a-Jd"></a>如汝所说，<a id="a-Je"></a>我等所许。<a id="a-Jf"></a>”</p>
  <p id="aJg">尔时，<a id="a-Jh"></a>舍利弗白佛言：<a id="a-Ji"></a>“世尊，<a id="a-Jj"></a>如是宝衣供养之具，<a id="a-Jk"></a>从何处来乃出是言？<a id="a-Jl"></a>”</p>
  <p id="aJm">佛告舍利弗：<a id="a-Jn"></a>“是无尽意菩萨初发阿耨多罗三藐三菩提心时，<a id="a-Jo"></a>所化众生皆于十方已成阿耨多罗三藐三菩提。<a id="a-Jp"></a>是彼诸佛正遍知等，<a id="a-Jq"></a>知恩报恩故，<a id="a-Jr"></a>遣是来称扬赞叹是无尽意真实功德，<a id="a-Js"></a>并复供养所说经典。<a id="a-Jt"></a>”</p>
  <p id="aJu">尔时，<a id="a-Jv"></a>大众于无尽意菩萨摩诃萨，<a id="a-Jw"></a>倍生恭敬尊重赞叹，<a id="a-Jx"></a>作如是言：<a id="a-Jy"></a>“我等今者快得大利，<a id="a-Jz"></a>得见无尽意菩萨，<a id="a-K0"></a>恭敬供养尊重赞叹，<a id="a-K1"></a>并得闻是无尽法门。<a id="a-K2"></a>若有直得闻无尽意菩萨名字亦得善利，<a id="a-K3"></a>何况眼见兼闻是典！<a id="a-K4"></a>”</p>
  <p id="aK5">尔时，<a id="a-K6"></a>世尊于大众中闻是语已，<a id="a-K7"></a>告舍利弗：<a id="a-K8"></a>“若有善男子、<a id="a-K9"></a>善女人学菩萨道，<a id="a-KA"></a>于一劫中供养诸佛，<a id="a-KB"></a>学戒威仪，<a id="a-KC"></a>以堪忍力尽诸众生生死苦际，<a id="a-KD"></a>精勤修集如救头燃，<a id="a-KE"></a>于诸禅定一心成就智慧方便，<a id="a-KF"></a>若离此经，<a id="a-KG"></a>我说是人未能具足六波罗蜜。<a id="a-KH"></a>舍利弗，<a id="a-KI"></a>若有善男子、<a id="a-KJ"></a>善女人，<a id="a-KK"></a>闻是经典信解受持、<a id="a-KL"></a>读诵解义、<a id="a-KM"></a>如说修行，<a id="a-KN"></a>我说是人已为具足诸波罗蜜，<a id="a-KO"></a>速得成就阿耨多罗三藐三菩提。<a id="a-KP"></a>何以故？<a id="a-KQ"></a>舍利弗，<a id="a-KR"></a>若有菩萨受持此经为他演说，<a id="a-KS"></a>即为具足檀那波罗蜜。<a id="a-KT"></a>何以故？<a id="a-KU"></a>于诸施中法施为胜。<a id="a-KV"></a>初不忘失菩萨之心，<a id="a-KW"></a>若持此经即是持戒，<a id="a-KX"></a>故能具足尸罗波罗蜜。<a id="a-KY"></a>何以故？<a id="a-KZ"></a>一切菩萨所学禁戒是经所摄。<a id="a-Ka"></a>若于此经能堪忍乐，<a id="a-Kb"></a>一切众生所不能坏，<a id="a-Kc"></a>能于是中进修忍辱，<a id="a-Kd"></a>即为具足羼提波罗蜜。<a id="a-Ke"></a>若是经典勤行转说，<a id="a-Kf"></a>身口意业精勤修集，<a id="a-Kg"></a>即为具足毗梨耶波罗蜜。<a id="a-Kh"></a>若于是经其心寂灭无有散乱，<a id="a-Ki"></a>一心定意分别法相，<a id="a-Kj"></a>即为具足禅那波罗蜜。<a id="a-Kk"></a>若于是经自得现智，<a id="a-Kl"></a>不从他闻得正行智，<a id="a-Km"></a>即为具足般若波罗蜜。<a id="a-Kn"></a>舍利弗，<a id="a-Ko"></a>若有菩萨勤学是经，<a id="a-Kp"></a>若欲具足诸波罗蜜则为不难。<a id="a-Kq"></a>舍利弗，<a id="a-Kr"></a>若有菩萨学习此经，<a id="a-Ks"></a>受持读诵，<a id="a-Kt"></a>如说修行，<a id="a-Ku"></a>书写经卷，<a id="a-Kv"></a>当知是人一切佛法已为在手。<a id="a-Kw"></a>四大之性可变令异，<a id="a-Kx"></a>是菩萨心于阿耨多罗三藐三菩提不可复转。<a id="a-Ky"></a>舍利弗，<a id="a-Kz"></a>此经典者即是菩萨不退转印，<a id="a-L0"></a>是故菩萨当求是印。<a id="a-L1"></a>若有善男子、<a id="a-L2"></a>善女人亲近是印者，<a id="a-L3"></a>则为亲近一切佛法。<a id="a-L4"></a>”</p>
  <p id="aL5">尔时，<a id="a-L6"></a>四天王及其眷属即从座起，<a id="a-L7"></a>合掌向佛白佛言：<a id="a-L8"></a>“世尊，<a id="a-L9"></a>我等四王是佛弟子，<a id="a-LA"></a>已得道迹。<a id="a-LB"></a>若有善男子、<a id="a-LC"></a>善女人受持是经，<a id="a-LD"></a>我等堪任为作卫护供给侍使，<a id="a-LE"></a>当于是人起如来想。<a id="a-LF"></a>何以故？<a id="a-LG"></a>是经典中出诸乘故。<a id="a-LH"></a>”</p>
  <p id="aLI">尔时，<a id="a-LJ"></a>释提桓因即从座起，<a id="a-LK"></a>合掌向佛白佛言：<a id="a-LL"></a>“世尊，<a id="a-LM"></a>我数从佛闻无量无边百千经典，<a id="a-LN"></a>未曾得闻如是经典分别深义。<a id="a-LO"></a>世尊，<a id="a-LP"></a>在在处处国土郡县城邑村落有说此经者，<a id="a-LQ"></a>我躬当与三十三天故往听受，<a id="a-LR"></a>并护法师益其气力，<a id="a-LS"></a>勇猛精进正念辩才，<a id="a-LT"></a>令是法师于诸大众得无所畏广能宣说如是经典。<a id="a-LU"></a>”</p>
  <p id="aLV">佛言：<a id="a-LW"></a>“善哉！<a id="a-LX"></a>善哉！<a id="a-LY"></a>憍尸迦，<a id="a-LZ"></a>汝欲拥护是说法者，<a id="a-La"></a>令得勇进正念辩才。<a id="a-Lb"></a>憍尸迦，<a id="a-Lc"></a>若欲拥护是说法人，<a id="a-Ld"></a>即为拥护诸佛正法，<a id="a-Le"></a>护正法者则为拥护一切众生。<a id="a-Lf"></a>”</p>
  <p id="aLg">尔时，<a id="a-Lh"></a>梵自在天王合掌长跪前白佛言：<a id="a-Li"></a>“世尊，<a id="a-Lj"></a>若是经典流布之处，<a id="a-Lk"></a>我躬当与其余梵众并诸眷属，<a id="a-Ll"></a>舍禅喜乐往诣彼所听受咨请。<a id="a-Lm"></a>我往彼时当现四瑞令其觉知。<a id="a-Ln"></a>云何为四？<a id="a-Lo"></a>一者、<a id="a-Lp"></a>令见微妙光明；<a id="a-Lq"></a>二者、<a id="a-Lr"></a>得闻殊异之香；<a id="a-Ls"></a>三者、<a id="a-Lt"></a>令说法者得无碍辩及正忆念，<a id="a-Lu"></a>所说吉祥不失章句；<a id="a-Lv"></a>四者、<a id="a-Lw"></a>令其大众发善欲心，<a id="a-Lx"></a>喜乐听法无有厌足。<a id="a-Ly"></a>以是四瑞，<a id="a-Lz"></a>应知梵天王与其眷属躬来听法。<a id="a-M0"></a>”</p>
  <p id="aM1">尔时，<a id="a-M2"></a>第六魔王波旬合掌白佛言：<a id="a-M3"></a>“世尊，<a id="a-M4"></a>如是经典，<a id="a-M5"></a>令我势力一切羸劣。<a id="a-M6"></a>何以故？<a id="a-M7"></a>若有菩萨闻是经典受持读诵为他广说，<a id="a-M8"></a>当知其人即为受记。<a id="a-M9"></a>世尊，<a id="a-MA"></a>如是菩萨所往之处至诸佛界，<a id="a-MB"></a>当知如佛世尊，<a id="a-MC"></a>我今所有憍慢嫉妒贡高之心，<a id="a-MD"></a>以无尽意威德力故皆已摧伏。<a id="a-ME"></a>我今当护如是经典及说法者，<a id="a-MF"></a>是经所在流布之处，<a id="a-MG"></a>乃至不起一念之心而作留难，<a id="a-MH"></a>何况身往故作因缘？<a id="a-MI"></a>”</p>
  <p id="aMJ">尔时，<a id="a-MK"></a>佛告尊者阿难：<a id="a-ML"></a>“汝从今日当为正法久住世故，<a id="a-MM"></a>受是经典，<a id="a-MN"></a>受持读诵解说。<a id="a-MO"></a>”</p>
  <p id="aMP">尔时，<a id="a-MQ"></a>阿难正服而起，<a id="a-MR"></a>偏露右肩，<a id="a-MS"></a>右膝著地，<a id="a-MT"></a>前白佛言：<a id="a-MU"></a>“世尊，<a id="a-MV"></a>我今敬奉佛教受持是经，<a id="a-MW"></a>但恨不能广宣流布如诸菩萨。<a id="a-MX"></a>”</p>
  <p id="aMY">佛告阿难：<a id="a-MZ"></a>“汝且自安，<a id="a-Ma"></a>今此会中有诸菩萨摩诃萨等，<a id="a-Mb"></a>自能护持令此经典广宣流布。<a id="a-Mc"></a>”</p>
  <p id="aMd">尔时，<a id="a-Me"></a>会中有六十亿诸菩萨摩诃萨应护法者，<a id="a-Mf"></a>即从座起合掌白佛言：<a id="a-Mg"></a>“世尊，<a id="a-Mh"></a>我等要当宣传此经令至十方。<a id="a-Mi"></a>娑婆世界弥勒大士，<a id="a-Mj"></a>自当于中护持是典及说法者。<a id="a-Mk"></a>世尊，<a id="a-Ml"></a>若佛灭后后五百岁，<a id="a-Mm"></a>若有菩萨闻是经典受持读诵，<a id="a-Mn"></a>当知皆是弥勒神力之所建立。<a id="a-Mo"></a>”</p>
  <p id="aMp">尔时，<a id="a-Mq"></a>佛赞护法菩萨摩诃萨众：<a id="a-Mr"></a>“善哉！<a id="a-Ms"></a>善哉！<a id="a-Mt"></a>诸善男子，<a id="a-Mu"></a>汝等不但今于我前护持正法，<a id="a-Mv"></a>亦曾护持过去恒沙诸佛正法。<a id="a-Mw"></a>”</p>
  <p id="aMx">尔时，<a id="a-My"></a>无尽意菩萨摩诃萨白佛言：<a id="a-Mz"></a>“世尊，<a id="a-N0"></a>我今自以少智慧分说是经典，<a id="a-N1"></a>文字句义必不具足，<a id="a-N2"></a>今于佛前及无尽法所可成就诸菩萨等忏悔过失。<a id="a-N3"></a>”</p>
  <p id="aN4">佛告无尽意菩萨：<a id="a-N5"></a>“善男子，<a id="a-N6"></a>若有菩萨得四无碍智，<a id="a-N7"></a>凡所讲说无有错谬。<a id="a-N8"></a>如是菩萨得真空义分别法门，<a id="a-N9"></a>乃能宣说如是经典。<a id="a-NA"></a>善男子，<a id="a-NB"></a>汝今已到第一之处，<a id="a-NC"></a>成就四辩自在无碍，<a id="a-ND"></a>是大乘经不从他闻而能分别。<a id="a-NE"></a>善男子，<a id="a-NF"></a>汝今成就如是住位，<a id="a-NG"></a>身口意业无有错谬。<a id="a-NH"></a>何以故？<a id="a-NI"></a>菩萨所修三业成就，<a id="a-NJ"></a>常以智慧为根本故。<a id="a-NK"></a>善男子，<a id="a-NL"></a>已有无量百千万亿诸佛世尊，<a id="a-NM"></a>皆共称扬听汝所说。<a id="a-NN"></a>无尽意，<a id="a-NO"></a>汝本已于我所及诸佛所，<a id="a-NP"></a>毕竟忏悔无有漏失。<a id="a-NQ"></a>”</p>
  <p id="aNR">尔时，<a id="a-NS"></a>尊者阿难白佛言：<a id="a-NT"></a>“世尊，<a id="a-NU"></a>此经何名？<a id="a-NV"></a>云何奉持？<a id="a-NW"></a>”</p>
  <p id="aNX">佛告阿难：<a id="a-NY"></a>“此经名《无尽意所说不可尽义章句之门》，<a id="a-NZ"></a>又名《大集》，<a id="a-Na"></a>当如是奉持。<a id="a-Nb"></a>阿难，<a id="a-Nc"></a>汝应信受如是经典。<a id="a-Nd"></a>何以故？<a id="a-Ne"></a>汝受是已所得持念倍前千数，<a id="a-Nf"></a>若为他说则立佛事。<a id="a-Ng"></a>”</p>
  <p id="aNh">佛说是已，<a id="a-Ni"></a>无尽意菩萨摩诃萨，<a id="a-Nj"></a>尊者阿难、<a id="a-Nk"></a>舍利弗，<a id="a-Nl"></a>诸天、<a id="a-Nm"></a>龙、<a id="a-Nn"></a>神、<a id="a-No"></a>乾闼婆、<a id="a-Np"></a>阿修罗等，<a id="a-Nq"></a>一切大众莫不欢喜，<a id="a-Nr"></a>作礼而去。</p>
 </body>
</html>