<!doctype html>
<html id="z3IBTO2Fj" data-ver="1637">
 <head>
  <meta charset="utf-8">
  <meta author="智严">
  <meta author="宝云">
  <meta library="龙藏">
  <meta catalog="大乘大集部">
  <meta period="刘宋">
 </head>
 <body>
  <h1 id="a1">无尽意菩萨经卷第二</h1>
  <p id="a2"></p>
  <p id="a3">尔时，<a id="a-4"></a>舍利弗语无尽意言：<a id="a-5"></a>“善哉！<a id="a-6"></a>善哉！<a id="a-7"></a>善男子，<a id="a-8"></a>汝已快说菩萨羼提波罗蜜而不可尽。<a id="a-9"></a>唯愿仁者当说菩萨毗梨耶波罗蜜，<a id="a-A"></a>如诸菩萨所得无尽毗梨耶波罗蜜。<a id="a-B"></a>”</p>
  <p id="aC">无尽意言：<a id="a-D"></a>“唯舍利弗，<a id="a-E"></a>菩萨具足八事，<a id="a-F"></a>修行精进而不可尽。<a id="a-G"></a>何等八？<a id="a-H"></a>发大庄严而无有尽，<a id="a-I"></a>积集勇进而不可尽，<a id="a-J"></a>修行诸善而不可尽，<a id="a-K"></a>教化众生而不可尽，<a id="a-L"></a>助道功德而不可尽，<a id="a-M"></a>助无上智而不可尽，<a id="a-N"></a>助无上慧而不可尽，<a id="a-O"></a>集助佛法而不可尽。</p>
  <p id="aP">“云何菩萨庄严无尽？<a id="a-Q"></a>于诸生死心不疲倦，<a id="a-R"></a>不计劫数当成佛道，<a id="a-S"></a>若干劫在而作庄严，<a id="a-T"></a>若干劫在不作庄严，<a id="a-U"></a>菩萨庄严所经劫数不可称计。<a id="a-V"></a>如从今日至生死本为一日一夜，<a id="a-W"></a>如是三十日为一月，<a id="a-X"></a>十二月为一岁，<a id="a-Y"></a>于是百千万岁，<a id="a-Z"></a>一发道心一见如来；<a id="a-a"></a>如是发心所见诸佛如恒沙数，<a id="a-b"></a>于尔所佛边方得知一众生心行，<a id="a-c"></a>如是遍知一切众生心之所行犹不退没，<a id="a-d"></a>是则名曰不懈庄严、<a id="a-e"></a>无尽庄严。<a id="a-f"></a>经于如是见佛发心，<a id="a-g"></a>知他众生心所行时，<a id="a-h"></a>常修具足檀波罗蜜、<a id="a-i"></a>尸波罗蜜、<a id="a-j"></a>羼提波罗蜜、<a id="a-k"></a>毗梨耶波罗蜜、<a id="a-l"></a>禅波罗蜜、<a id="a-m"></a>般若波罗蜜，<a id="a-n"></a>修集一切助菩提法，<a id="a-o"></a>具修相好、<a id="a-p"></a>十力无畏、<a id="a-q"></a>不共之法，<a id="a-r"></a>具修一切诸佛法故，<a id="a-s"></a>是名不懈庄严、<a id="a-t"></a>无尽庄严。<a id="a-u"></a>若有菩萨闻作是说，<a id="a-v"></a>不惊不怖不畏，<a id="a-w"></a>当知是菩萨不懈精进。<a id="a-x"></a>是名菩萨庄严无尽。</p>
  <p id="ay">“云何菩萨勇进无尽？<a id="a-z"></a>若三千大千世界满中盛火，<a id="a-10"></a>为见佛故，<a id="a-11"></a>要当从是火中而过，<a id="a-12"></a>若为闻法教化众生安止众生于善法故，<a id="a-13"></a>亦应如是从火中过，<a id="a-14"></a>是名菩萨勇进无尽。<a id="a-15"></a>何因缘故名曰勇进？<a id="a-16"></a>常为他故，<a id="a-17"></a>为静他故，<a id="a-18"></a>为调伏他故，<a id="a-19"></a>为灭尽他故，<a id="a-1A"></a>常不懈慢坚牢不退，<a id="a-1B"></a>心善安止于大悲中常勤精进，<a id="a-1C"></a>而为众生故名勇进。<a id="a-1D"></a>菩萨行时步步御心悉向菩提，<a id="a-1E"></a>常观众生为化度故，<a id="a-1F"></a>虽作是观不起烦恼。<a id="a-1G"></a>是名菩萨勇进无尽。</p>
  <p id="a1H">“云何菩萨修习无尽？<a id="a-1I"></a>如所发起一切善心常愿菩提，<a id="a-1J"></a>是名菩萨修集无尽。<a id="a-1K"></a>何以故？<a id="a-1L"></a>以诸善根回向阿耨多罗三藐三菩提初无尽故。<a id="a-1M"></a>舍利弗，<a id="a-1N"></a>譬如天雨一渧之水堕大海中，<a id="a-1O"></a>其渧虽微终无灭尽；<a id="a-1P"></a>菩萨善根愿向菩提，<a id="a-1Q"></a>亦复如是无有灭尽。<a id="a-1R"></a>修集善根者，<a id="a-1S"></a>所谓正回向修集善根，<a id="a-1T"></a>为护众生修集善根，<a id="a-1U"></a>为随众生诸所须故修集善根，<a id="a-1V"></a>为欲成就一切智故修集善根。<a id="a-1W"></a>是名菩萨修集无尽。</p>
  <p id="a1X">“云何菩萨教化无尽？<a id="a-1Y"></a>众生之性不可称计，<a id="a-1Z"></a>菩萨于中不应称计。<a id="a-1a"></a>若言一日教化三千大千世界满中众生，<a id="a-1b"></a>如是计数乃至无量不可思议不可称劫教化众生者，<a id="a-1c"></a>虽作如是教化众生不可称计不可思议。<a id="a-1d"></a>于众生分犹未是化百分、<a id="a-1e"></a>千分、<a id="a-1f"></a>百千分、<a id="a-1g"></a>百千万分乃至算数譬喻所知众生。<a id="a-1h"></a>何以故？<a id="a-1i"></a>是众生性无量无边不可称计不可思议。<a id="a-1j"></a>若菩萨闻作是说，<a id="a-1k"></a>不惊不怖不畏，<a id="a-1l"></a>当知是菩萨勤修精进。<a id="a-1m"></a>是名菩萨教化无尽。</p>
  <p id="a1n">“云何菩萨助道无尽？<a id="a-1o"></a>菩萨所修助道功德无量无边，<a id="a-1p"></a>菩萨于中不应限量。<a id="a-1q"></a>何以故？<a id="a-1r"></a>一切众生所有功德若去来现在，<a id="a-1s"></a>及声闻、<a id="a-1t"></a>缘觉所有功德，<a id="a-1u"></a>于佛世尊始是成就一毛孔功德；<a id="a-1v"></a>如是一一毛孔所有功德，<a id="a-1w"></a>乃至一切毛孔功德，<a id="a-1x"></a>聚集成就始成如来一随形好；<a id="a-1y"></a>如是一一随形好等，<a id="a-1z"></a>乃至一切随形好功德，<a id="a-20"></a>聚集成就如是成就如来一相；<a id="a-21"></a>如是一一相至三十相，<a id="a-22"></a>聚集如是三十相百倍功德，<a id="a-23"></a>始成如来眉间毫相；<a id="a-24"></a>乃至修集倍是毫相百千功德，<a id="a-25"></a>始成如来无见顶相。<a id="a-26"></a>是名菩萨助道功德无尽。</p>
  <p id="a27">“云何菩萨助智无尽？<a id="a-28"></a>菩萨所修助智无量无边，<a id="a-29"></a>菩萨于中不应限数。<a id="a-2A"></a>若三千大千世界所有众生，<a id="a-2B"></a>如一信行所成就智；<a id="a-2C"></a>如是信行，<a id="a-2D"></a>比一法行所成就智，<a id="a-2E"></a>百分、<a id="a-2F"></a>千分、<a id="a-2G"></a>百千分、<a id="a-2H"></a>百千万分乃至算数譬喻所不能及。<a id="a-2I"></a>若三千大千世界众生悉为法行，<a id="a-2J"></a>比一八人所成就智，<a id="a-2K"></a>百分、<a id="a-2L"></a>千分、<a id="a-2M"></a>百千分、<a id="a-2N"></a>百千万分乃至算数譬喻所不能及。<a id="a-2O"></a>若三千大千世界所有众生悉为八人智，<a id="a-2P"></a>比一须陀洹所成就智，<a id="a-2Q"></a>百分、<a id="a-2R"></a>千分、<a id="a-2S"></a>百千分、<a id="a-2T"></a>百千万分乃至算数譬喻所不能及。<a id="a-2U"></a>若三千大千世界所有众生悉为须陀洹智，<a id="a-2V"></a>比一斯陀含所成就智，<a id="a-2W"></a>百分、<a id="a-2X"></a>千分、<a id="a-2Y"></a>百千分、<a id="a-2Z"></a>百千万分乃至算数譬喻所不能及。<a id="a-2a"></a>若三千大千世界所有众生悉为斯陀含智，<a id="a-2b"></a>比一阿那含所成就智，<a id="a-2c"></a>百分、<a id="a-2d"></a>千分、<a id="a-2e"></a>百千分、<a id="a-2f"></a>百千万分乃至算数譬喻所不能及。<a id="a-2g"></a>若三千大千世界所有众生悉为阿那含智，<a id="a-2h"></a>比一阿罗汉所成就智，<a id="a-2i"></a>百分、<a id="a-2j"></a>千分、<a id="a-2k"></a>百千分、<a id="a-2l"></a>百千万分乃至算数譬喻所不能及。<a id="a-2m"></a>若三千大千世界所有众生悉为阿罗汉智，<a id="a-2n"></a>比一缘觉所成就智，<a id="a-2o"></a>百分、<a id="a-2p"></a>千分、<a id="a-2q"></a>百千分、<a id="a-2r"></a>百千万分乃至算数譬喻所不能及。<a id="a-2s"></a>若三千大千世界所有众生悉成缘觉智，<a id="a-2t"></a>比一百劫菩萨所成就智，<a id="a-2u"></a>百分、<a id="a-2v"></a>千分、<a id="a-2w"></a>百千分、<a id="a-2x"></a>百千万分乃至算数譬喻所不能及。<a id="a-2y"></a>若三千大千世界所有众生悉为百劫菩萨所成就智，<a id="a-2z"></a>比一得忍菩萨所成就智，<a id="a-30"></a>百分、<a id="a-31"></a>千分、<a id="a-32"></a>百千分、<a id="a-33"></a>百千万分乃至算数譬喻所不能及。<a id="a-34"></a>若三千大千世界所有众生悉为得忍菩萨所成就智，<a id="a-35"></a>比一得不退菩萨所成就智，<a id="a-36"></a>百分、<a id="a-37"></a>千分、<a id="a-38"></a>百千分、<a id="a-39"></a>百千万分乃至算数譬喻所不能及。<a id="a-3A"></a>若三千大千世界所有众生悉得不退菩萨智，<a id="a-3B"></a>比一补处菩萨所成就智，<a id="a-3C"></a>百分、<a id="a-3D"></a>千分、<a id="a-3E"></a>百千分、<a id="a-3F"></a>百千万分乃至算数譬喻所不能及。<a id="a-3G"></a>若无量无边世界众生悉如补处所成就智，<a id="a-3H"></a>比一如来是处非处智，<a id="a-3I"></a>百分、<a id="a-3J"></a>千分、<a id="a-3K"></a>百千分、<a id="a-3L"></a>百千万分乃至算数譬喻所不能及，<a id="a-3M"></a>总说如来诸力、<a id="a-3N"></a>无畏、<a id="a-3O"></a>不共之法亦复如是。<a id="a-3P"></a>若菩萨闻作是说，<a id="a-3Q"></a>不惊不怖不畏，<a id="a-3R"></a>当知是菩萨勤行精进。<a id="a-3S"></a>是名菩萨助智无尽。</p>
  <p id="a3T">“云何菩萨助慧无尽？<a id="a-3U"></a>一切众生所有心行不可穷尽，<a id="a-3V"></a>菩萨于中不应计数。<a id="a-3W"></a>若过去、<a id="a-3X"></a>未来、<a id="a-3Y"></a>现在众生所有心行，<a id="a-3Z"></a>若有一人于一念中具如是等三世众生所有心行，<a id="a-3a"></a>如是念念皆亦如是具诸心行。<a id="a-3b"></a>如一人心中所具心行，<a id="a-3c"></a>一切无量无边众生皆亦如是。<a id="a-3d"></a>若过去、<a id="a-3e"></a>未来、<a id="a-3f"></a>现在众生所有贪淫、<a id="a-3g"></a>嗔恚、<a id="a-3h"></a>愚痴及诸烦恼，<a id="a-3i"></a>若有一人于一念中具如是等三世众生所有烦恼，<a id="a-3j"></a>如是念念当亦如是具诸烦恼无量无边。<a id="a-3k"></a>如一人心中所具诸结，<a id="a-3l"></a>一切无量无边众生皆亦如是。<a id="a-3m"></a>菩萨于中生慧光明，<a id="a-3n"></a>一念慧光无诸尘翳，<a id="a-3o"></a>悉照过去、<a id="a-3p"></a>未来、<a id="a-3q"></a>现在众生烦恼诸心所缘境界生住灭相无有遗余。<a id="a-3r"></a>是菩萨于诸众生三世相应诸烦恼等无不尽知。<a id="a-3s"></a>舍利弗，<a id="a-3t"></a>譬如虚空无所不覆，<a id="a-3u"></a>菩萨慧光亦复如是无所不照。<a id="a-3v"></a>若菩萨闻作是说，<a id="a-3w"></a>不惊不怖不畏，<a id="a-3x"></a>当知是菩萨勤行精进。<a id="a-3y"></a>是名菩萨助慧无尽。</p>
  <p id="a3z">“云何菩萨修集助佛法无尽？<a id="a-40"></a>菩萨所行修助佛法无量无边，<a id="a-41"></a>若菩萨于中不应限量。<a id="a-42"></a>从初发心至坐道场，<a id="a-43"></a>于其中间，<a id="a-44"></a>修行具足六波罗蜜，<a id="a-45"></a>修行具足诸助道法，<a id="a-46"></a>如是一切发心修行一切善根不可称计悉助佛法，<a id="a-47"></a>是名菩萨修助佛法而无有尽。<a id="a-48"></a>是名菩萨八事修行精进无尽。</p>
  <p id="a49">“复次，<a id="a-4A"></a>舍利弗，<a id="a-4B"></a>菩萨精进亦不可尽，<a id="a-4C"></a>若身善业、<a id="a-4D"></a>若口善业、<a id="a-4E"></a>若意善业常勤不住。<a id="a-4F"></a>何以故？<a id="a-4G"></a>菩萨所作精进，<a id="a-4H"></a>常与身口意相应。<a id="a-4I"></a>虽身口精进皆由于心，<a id="a-4J"></a>心为增上。<a id="a-4K"></a>云何菩萨心精进？<a id="a-4L"></a>所谓心始心终。<a id="a-4M"></a>云何心始？<a id="a-4N"></a>初发心故。<a id="a-4O"></a>云何心终？<a id="a-4P"></a>菩提心寂灭故。<a id="a-4Q"></a>云何心始？<a id="a-4R"></a>于诸众生起大悲故。<a id="a-4S"></a>云何心终？<a id="a-4T"></a>无我人故。<a id="a-4U"></a>云何心始？<a id="a-4V"></a>摄众生故。<a id="a-4W"></a>云何心终？<a id="a-4X"></a>不取诸法故。<a id="a-4Y"></a>云何心始？<a id="a-4Z"></a>不厌生死故。<a id="a-4a"></a>云何心终？<a id="a-4b"></a>无三界故。<a id="a-4c"></a>云何心始？<a id="a-4d"></a>舍所有故。<a id="a-4e"></a>云何心终？<a id="a-4f"></a>无所轻故。<a id="a-4g"></a>云何心始？<a id="a-4h"></a>受持戒故。<a id="a-4i"></a>云何心终？<a id="a-4j"></a>不持戒故。<a id="a-4k"></a>云何心始？<a id="a-4l"></a>修行忍故。<a id="a-4m"></a>云何心终？<a id="a-4n"></a>无忿诤故。<a id="a-4o"></a>云何心始？<a id="a-4p"></a>发行诸善故。<a id="a-4q"></a>云何心终？<a id="a-4r"></a>独不杂故。<a id="a-4s"></a>云何心始？<a id="a-4t"></a>修集定故。<a id="a-4u"></a>云何心终？<a id="a-4v"></a>心清净故。<a id="a-4w"></a>云何心始？<a id="a-4x"></a>多闻无厌故。<a id="a-4y"></a>云何心终？<a id="a-4z"></a>善思惟故。<a id="a-50"></a>云何心始？<a id="a-51"></a>习问义故。<a id="a-52"></a>云何心终？<a id="a-53"></a>法无言说故。<a id="a-54"></a>云何心始？<a id="a-55"></a>求智慧故。<a id="a-56"></a>云何心终？<a id="a-57"></a>断戏论故。<a id="a-58"></a>云何心始？<a id="a-59"></a>修四梵行故。<a id="a-5A"></a>云何心终？<a id="a-5B"></a>舍真智故。<a id="a-5C"></a>云何心始？<a id="a-5D"></a>具五通故。<a id="a-5E"></a>云何心终？<a id="a-5F"></a>具漏尽故。<a id="a-5G"></a>云何心始？<a id="a-5H"></a>发念处故。<a id="a-5I"></a>云何心终？<a id="a-5J"></a>念无思惟故。<a id="a-5K"></a>云何心始？<a id="a-5L"></a>发正勤故。<a id="a-5M"></a>云何心终？<a id="a-5N"></a>脱善不善故。<a id="a-5O"></a>云何心始？<a id="a-5P"></a>发如意分故。<a id="a-5Q"></a>云何心终？<a id="a-5R"></a>具报得故。<a id="a-5S"></a>云何心始？<a id="a-5T"></a>发诸根方便故。<a id="a-5U"></a>云何心终？<a id="a-5V"></a>观诸根法故。<a id="a-5W"></a>云何心始？<a id="a-5X"></a>集诸力故。<a id="a-5Y"></a>云何心终？<a id="a-5Z"></a>智不坏故。<a id="a-5a"></a>云何心始？<a id="a-5b"></a>发助菩提分故。<a id="a-5c"></a>云何心终？<a id="a-5d"></a>善知分别诸学方便故。<a id="a-5e"></a>云何心始？<a id="a-5f"></a>求助道法故。<a id="a-5g"></a>云何心终？<a id="a-5h"></a>无进趣故。<a id="a-5i"></a>云何心始？<a id="a-5j"></a>求寂灭故。<a id="a-5k"></a>云何心终？<a id="a-5l"></a>心永寂故。<a id="a-5m"></a>云何心始？<a id="a-5n"></a>发起慧故。<a id="a-5o"></a>云何心终？<a id="a-5p"></a>善知法故。<a id="a-5q"></a>云何心始？<a id="a-5r"></a>觉知因故。<a id="a-5s"></a>云何心终？<a id="a-5t"></a>善知因故。<a id="a-5u"></a>云何心始？<a id="a-5v"></a>从他闻故。<a id="a-5w"></a>云何心终？<a id="a-5x"></a>于诸法中无放逸故。<a id="a-5y"></a>云何心始？<a id="a-5z"></a>发严饰故。<a id="a-60"></a>云何心终？<a id="a-61"></a>知身性故。<a id="a-62"></a>云何心始？<a id="a-63"></a>庄严口故。<a id="a-64"></a>云何心终？<a id="a-65"></a>圣默然故。<a id="a-66"></a>云何心始？<a id="a-67"></a>行三脱故。<a id="a-68"></a>云何心终？<a id="a-69"></a>无所作故。<a id="a-6A"></a>云何心始？<a id="a-6B"></a>降四魔故。<a id="a-6C"></a>云何心终？<a id="a-6D"></a>舍结习故。<a id="a-6E"></a>云何心始？<a id="a-6F"></a>知方便故。<a id="a-6G"></a>云何心终？<a id="a-6H"></a>了于慧故。<a id="a-6I"></a>云何心始？<a id="a-6J"></a>善知发故。<a id="a-6K"></a>云何心终？<a id="a-6L"></a>善知度故。<a id="a-6M"></a>云何心始？<a id="a-6N"></a>知世俗故。<a id="a-6O"></a>云何心终？<a id="a-6P"></a>善知真谛故。<a id="a-6Q"></a>是名菩萨心精进也。<a id="a-6R"></a>是心具足精进无尽故说始终。<a id="a-6S"></a>菩萨具足如是作相，<a id="a-6T"></a>而心未常住于作业。<a id="a-6U"></a>是菩萨于诸业相知而故作。<a id="a-6V"></a>云何菩萨知而故作？<a id="a-6W"></a>为诸善根故。<a id="a-6X"></a>为诸众生修大悲故不离有为，<a id="a-6Y"></a>为一切佛真妙智故不随生死，<a id="a-6Z"></a>是名菩萨摩诃萨毗梨耶波罗蜜而不可尽。<a id="a-6a"></a>”</p>
  <p id="a6b">说是法时，<a id="a-6c"></a>七十那由他诸天及人发阿耨多罗三藐三菩提心，<a id="a-6d"></a>三万二千菩萨摩诃萨得无生法忍。</p>
  <p id="a6e">尔时，<a id="a-6f"></a>舍利弗语无尽意言：<a id="a-6g"></a>“善哉！<a id="a-6h"></a>善哉！<a id="a-6i"></a>善男子，<a id="a-6j"></a>仁已快说菩萨毗梨耶波罗蜜而不可尽。<a id="a-6k"></a>唯愿仁者当说菩萨禅波罗蜜，<a id="a-6l"></a>如诸菩萨所得无尽禅波罗蜜。<a id="a-6m"></a>”</p>
  <p id="a6n">无尽意言：<a id="a-6o"></a>“若菩萨摩诃萨以十六事修行禅定而无有尽，<a id="a-6p"></a>不与声闻、<a id="a-6q"></a>辟支佛共。<a id="a-6r"></a>何等十六？<a id="a-6s"></a>菩萨修定无有吾我，<a id="a-6t"></a>具足如来诸禅定故。<a id="a-6u"></a>菩萨修定不味不著，<a id="a-6v"></a>不求己乐故；<a id="a-6w"></a>菩萨修定行于大悲，<a id="a-6x"></a>断诸众生烦恼结故；<a id="a-6y"></a>菩萨修定增益诸禅观，<a id="a-6z"></a>见欲界诸过患故；<a id="a-70"></a>菩萨修定具诸通业，<a id="a-71"></a>为知众生诸心行故；<a id="a-72"></a>菩萨修定其心柔软，<a id="a-73"></a>于众生中得自在故；<a id="a-74"></a>菩萨修定诸禅三昧善知入出，<a id="a-75"></a>过于色界、<a id="a-76"></a>无色界故；<a id="a-77"></a>菩萨修定其心寂灭，<a id="a-78"></a>胜于二乘诸禅三昧故；<a id="a-79"></a>菩萨修定更无有发，<a id="a-7A"></a>毕竟已作故；<a id="a-7B"></a>菩萨修定无诸衰耗，<a id="a-7C"></a>善断除灭诸习气故；<a id="a-7D"></a>菩萨修定常入智慧，<a id="a-7E"></a>过诸世间到彼岸故；<a id="a-7F"></a>菩萨修定为知众生心，<a id="a-7G"></a>度脱一切诸众生故；<a id="a-7H"></a>菩萨修定不断三宝种，<a id="a-7I"></a>具足无尽诸禅定故，<a id="a-7J"></a>菩萨修定无有退失，<a id="a-7K"></a>其心常定无诸错谬故；<a id="a-7L"></a>菩萨修定而得自在，<a id="a-7M"></a>具足一切诸善法故；<a id="a-7N"></a>菩萨修定内善思惟，<a id="a-7O"></a>断入出息得胜智故。<a id="a-7P"></a>舍利弗，<a id="a-7Q"></a>是名菩萨以十六事修行禅定而无有尽，<a id="a-7R"></a>不与声闻、<a id="a-7S"></a>辟支佛共。<a id="a-7T"></a>云何名为菩萨修定？<a id="a-7U"></a>具诸通智故。<a id="a-7V"></a>云何为通？<a id="a-7W"></a>云何为智？<a id="a-7X"></a>若见诸色相是名为通，<a id="a-7Y"></a>若知一切色尽法性而不证尽是名为智。<a id="a-7Z"></a>若闻音声是名为通，<a id="a-7a"></a>解了三世一切音声无言辞相是名为智。<a id="a-7b"></a>若知一切众生心行是名为通，<a id="a-7c"></a>若知心行悉皆灭尽不证于灭是名为智。<a id="a-7d"></a>若念过去是名为通，<a id="a-7e"></a>若知三世无有挂碍是名为智。<a id="a-7f"></a>若能遍至诸佛世界是名为通，<a id="a-7g"></a>若知佛界同虚空相是名为智。<a id="a-7h"></a>若求诸法无破坏相是名为通，<a id="a-7i"></a>若不见法是名为智。<a id="a-7j"></a>若不坏世间是名为通，<a id="a-7k"></a>若不见杂行是名为智。<a id="a-7l"></a>若过梵释护世天王是名为通，<a id="a-7m"></a>过于二乘学无学智是名为智。<a id="a-7n"></a>是名菩萨修行禅定通智差别。</p>
  <p id="a7o">“唯舍利弗，<a id="a-7p"></a>菩萨若知一切众生烦恼乱心，<a id="a-7q"></a>是故修集诸禅定法助成住心。<a id="a-7r"></a>舍利弗，<a id="a-7s"></a>如是众生烦恼心乱，<a id="a-7t"></a>菩萨于中善修聚集助成禅定，<a id="a-7u"></a>令此禅定住平等心，<a id="a-7v"></a>是名菩萨修行禅定。<a id="a-7w"></a>若住众生平等智中，<a id="a-7x"></a>是名为定。<a id="a-7y"></a>心行平等，<a id="a-7z"></a>性相平等，<a id="a-80"></a>毕竟平等，<a id="a-81"></a>发行平等，<a id="a-82"></a>是名为定。<a id="a-83"></a>住于施、<a id="a-84"></a>戒、<a id="a-85"></a>忍辱、<a id="a-86"></a>精进、<a id="a-87"></a>禅定、<a id="a-88"></a>智慧及诸法等，<a id="a-89"></a>是名为定。<a id="a-8A"></a>如定等者则众生等，<a id="a-8B"></a>众生等者则诸法等，<a id="a-8C"></a>入如是等是名为定。<a id="a-8D"></a>如是等定则等于空，<a id="a-8E"></a>等于空者则众生等，<a id="a-8F"></a>众生等者则诸法等，<a id="a-8G"></a>入如是等是名为定。<a id="a-8H"></a>如空等者则无相等，<a id="a-8I"></a>无相等者则无愿等，<a id="a-8J"></a>无愿等者则无作等，<a id="a-8K"></a>无作等者则众生等，<a id="a-8L"></a>众生等者则诸法等，<a id="a-8M"></a>入如是等是名为定。<a id="a-8N"></a>自心等故他心亦等，<a id="a-8O"></a>是名为定。<a id="a-8P"></a>一切等者，<a id="a-8Q"></a>所谓利衰如地水火风，<a id="a-8R"></a>得是等心心如虚空，<a id="a-8S"></a>无有高下常住不动，<a id="a-8T"></a>所行威仪常定不转，<a id="a-8U"></a>本性自尔不恌不高，<a id="a-8V"></a>自在无畏寂默无言，<a id="a-8W"></a>知义知法知时非时，<a id="a-8X"></a>随世所行不杂于世，<a id="a-8Y"></a>舍世八法灭一切结，<a id="a-8Z"></a>远离愦闹乐于独处。<a id="a-8a"></a>菩萨如是修行诸法，<a id="a-8b"></a>于诸禅定心安止住离世所作。<a id="a-8c"></a>是菩萨以方便慧入禅波罗蜜，<a id="a-8d"></a>入禅定时生大悲心为诸众生，<a id="a-8e"></a>是名方便；<a id="a-8f"></a>其心永寂，<a id="a-8g"></a>是名为慧。<a id="a-8h"></a>入时念佛，<a id="a-8i"></a>是名方便；<a id="a-8j"></a>不依止禅，<a id="a-8k"></a>是名为慧。<a id="a-8l"></a>入时摄取一切善法，<a id="a-8m"></a>是名方便；<a id="a-8n"></a>不分别法性，<a id="a-8o"></a>是名为慧。<a id="a-8p"></a>入时趣向庄严佛身，<a id="a-8q"></a>是名方便；<a id="a-8r"></a>于佛法身不生分别，<a id="a-8s"></a>是名为慧。<a id="a-8t"></a>入时念佛声如梵音，<a id="a-8u"></a>是名方便；<a id="a-8v"></a>于法性中无言说相，<a id="a-8w"></a>是名为慧。<a id="a-8x"></a>入时受持心如金刚，<a id="a-8y"></a>是名方便；<a id="a-8z"></a>思惟诸法本性不乱，<a id="a-90"></a>是名为慧。<a id="a-91"></a>入时不舍本所誓愿教化众生，<a id="a-92"></a>是名方便；<a id="a-93"></a>于一切法思惟无我，<a id="a-94"></a>是名为慧。<a id="a-95"></a>入时思惟一切善根，<a id="a-96"></a>是名方便；<a id="a-97"></a>思惟善根性无所住，<a id="a-98"></a>是名为慧。<a id="a-99"></a>入时遍观诸佛世界，<a id="a-9A"></a>是名方便；<a id="a-9B"></a>见诸佛界同于虚空，<a id="a-9C"></a>是名为慧。<a id="a-9D"></a>入时庄严菩提道场，<a id="a-9E"></a>是名方便；<a id="a-9F"></a>观所庄严同于寂灭，<a id="a-9G"></a>是名为慧。<a id="a-9H"></a>入时欲转无上法轮，<a id="a-9I"></a>是名方便；<a id="a-9J"></a>思惟法轮无转不转，<a id="a-9K"></a>是名为慧。<a id="a-9L"></a>入时一向修助觉分，<a id="a-9M"></a>是名方便；<a id="a-9N"></a>为知众生诸热恼心，<a id="a-9O"></a>是故修集如来禅定，<a id="a-9P"></a>知一切法相应不相应、<a id="a-9Q"></a>有相无相、<a id="a-9R"></a>一切相续，<a id="a-9S"></a>随顺菩萨决定思惟，<a id="a-9T"></a>是名为慧。<a id="a-9U"></a>是名菩萨入于禅定方便慧也。<a id="a-9V"></a>如是菩萨禅波罗蜜方便、<a id="a-9W"></a>智慧，<a id="a-9X"></a>二事俱行得佛法器，<a id="a-9Y"></a>一切诸魔不能破坏。<a id="a-9Z"></a>”</p>
  <p id="a9a">说是法时，<a id="a-9b"></a>三万二千菩萨得日灯三昧。</p>
  <p id="a9c">“何因缘故名日灯三昧？<a id="a-9d"></a>譬如日出，<a id="a-9e"></a>灯火月光星宿诸明悉不复现；<a id="a-9f"></a>菩萨大士得是定已，<a id="a-9g"></a>先所修智一切二乘学与无学，<a id="a-9h"></a>及余众生所得诸智，<a id="a-9i"></a>皆亦如是悉不复现，<a id="a-9j"></a>是名日灯三昧。<a id="a-9k"></a>菩萨住于禅波罗蜜，<a id="a-9l"></a>即于无量百千种种诸禅三昧而得自在，<a id="a-9m"></a>今于此中当说少分。<a id="a-9n"></a>其名曰：<a id="a-9o"></a>电灯三昧、<a id="a-9p"></a>净三昧、<a id="a-9q"></a>月光三昧、<a id="a-9r"></a>净庄严三昧、<a id="a-9s"></a>日光三昧、<a id="a-9t"></a>不可思议三昧、<a id="a-9u"></a>勇出三昧、<a id="a-9v"></a>照明三昧、<a id="a-9w"></a>无垢光明三昧、<a id="a-9x"></a>功德光明三昧、<a id="a-9y"></a>一切法中得自在三昧、<a id="a-9z"></a>吉道三昧、<a id="a-A0"></a>无忧三昧、<a id="a-A1"></a>坚称三昧、<a id="a-A2"></a>勇出如须弥山等三昧、<a id="a-A3"></a>法炬三昧、<a id="a-A4"></a>法健三昧、<a id="a-A5"></a>法尊三昧、<a id="a-A6"></a>自在知一切法三昧、<a id="a-A7"></a>住法聚三昧、<a id="a-A8"></a>总持法净三昧、<a id="a-A9"></a>随知他心行三昧、<a id="a-AA"></a>法幢璎珞三昧、<a id="a-AB"></a>烧一切烦恼三昧、<a id="a-AC"></a>破四魔力三昧、<a id="a-AD"></a>十力声勇健三昧、<a id="a-AE"></a>无碍断碍三昧、<a id="a-AF"></a>手灯三昧、<a id="a-AG"></a>施得名闻三昧、<a id="a-AH"></a>持地三昧、<a id="a-AI"></a>住无我如须弥山三昧、<a id="a-AJ"></a>胜诸明智三昧、<a id="a-AK"></a>智焰三昧、<a id="a-AL"></a>生慧三昧、<a id="a-AM"></a>修禅三昧、<a id="a-AN"></a>无量自在三昧、<a id="a-AO"></a>心调伏无我无我所成就三昧、<a id="a-AP"></a>水月三昧、<a id="a-AQ"></a>日声三昧、<a id="a-AR"></a>无有高下如佛三昧、<a id="a-AS"></a>离相三昧、<a id="a-AT"></a>如善调象师子游戏三昧、<a id="a-AU"></a>念佛三昧、<a id="a-AV"></a>念法得智自在无碍三昧、<a id="a-AW"></a>无退不退三昧、<a id="a-AX"></a>不眴三昧、<a id="a-AY"></a>胜净光无我三昧、<a id="a-AZ"></a>空三昧、<a id="a-Aa"></a>无相三昧、<a id="a-Ab"></a>无愿三昧、<a id="a-Ac"></a>住心平等三昧、<a id="a-Ad"></a>金刚三昧、<a id="a-Ae"></a>增上三昧、<a id="a-Af"></a>无能胜三昧、<a id="a-Ag"></a>旋三昧、<a id="a-Ah"></a>净声三昧、<a id="a-Ai"></a>善分别三昧、<a id="a-Aj"></a>离烦恼三昧、<a id="a-Ak"></a>广大如空三昧、<a id="a-Al"></a>入诸功德三昧、<a id="a-Am"></a>念意进觉三昧、<a id="a-An"></a>勇慧三昧、<a id="a-Ao"></a>辩无尽三昧、<a id="a-Ap"></a>语无尽三昧、<a id="a-Aq"></a>总持三昧、<a id="a-Ar"></a>不忘三昧、<a id="a-As"></a>善作三昧、<a id="a-At"></a>观一切世三昧、<a id="a-Au"></a>善知所乐三昧、<a id="a-Av"></a>生踊跃三昧、<a id="a-Aw"></a>勇慈心净三昧、<a id="a-Ax"></a>大悲根本三昧、<a id="a-Ay"></a>入喜三昧、<a id="a-Az"></a>舍离三缠三昧、<a id="a-B0"></a>法义三昧、<a id="a-B1"></a>法作三昧、<a id="a-B2"></a>智炬三昧、<a id="a-B3"></a>智海三昧、<a id="a-B4"></a>不波荡三昧、<a id="a-B5"></a>一切心喜三昧、<a id="a-B6"></a>调伏三昧、<a id="a-B7"></a>解脱智三昧、<a id="a-B8"></a>已自在三昧、<a id="a-B9"></a>法场金刚幢三昧、<a id="a-BA"></a>莲华三昧、<a id="a-BB"></a>莲华增上三昧、<a id="a-BC"></a>离世法三昧、<a id="a-BD"></a>不动三昧、<a id="a-BE"></a>慧增上三昧、<a id="a-BF"></a>诸佛所念首楞严三昧、<a id="a-BG"></a>无诤三昧、<a id="a-BH"></a>火三昧、<a id="a-BI"></a>火明三昧、<a id="a-BJ"></a>解脱胜智三昧、<a id="a-BK"></a>庄严佛身三昧、<a id="a-BL"></a>遍照三昧、<a id="a-BM"></a>入众生心欢喜三昧、<a id="a-BN"></a>顺助道三昧、<a id="a-BO"></a>庄严诸波罗蜜三昧、<a id="a-BP"></a>宝鬘三昧、<a id="a-BQ"></a>与诸觉华三昧、<a id="a-BR"></a>与解脱果三昧、<a id="a-BS"></a>甘露三昧、<a id="a-BT"></a>速疾如风三昧、<a id="a-BU"></a>实际三昧、<a id="a-BV"></a>遮海涛三昧、<a id="a-BW"></a>山相搏三昧、<a id="a-BX"></a>广大神足三昧、<a id="a-BY"></a>见无量诸佛三昧、<a id="a-BZ"></a>闻持三昧、<a id="a-Ba"></a>不乱三昧、<a id="a-Bb"></a>一念智无量功德海净三昧，<a id="a-Bc"></a>如是等不可计那由他诸三昧，<a id="a-Bd"></a>入禅波罗蜜三昧悉得清净。<a id="a-Be"></a>舍利弗，<a id="a-Bf"></a>是名菩萨修行禅定而不可尽。<a id="a-Bg"></a>”</p>
  <p id="aBh">尔时，<a id="a-Bi"></a>舍利弗语无尽意言：<a id="a-Bj"></a>“善哉！<a id="a-Bk"></a>善哉！<a id="a-Bl"></a>善男子，<a id="a-Bm"></a>仁已快说菩萨禅波罗蜜。<a id="a-Bn"></a>唯愿仁者当说菩萨般若波罗蜜，<a id="a-Bo"></a>如诸菩萨所得无尽般若波罗蜜。<a id="a-Bp"></a>善男子，<a id="a-Bq"></a>般若波罗蜜，<a id="a-Br"></a>云何行？<a id="a-Bs"></a>云何入？<a id="a-Bt"></a>”</p>
  <p id="aBu">无尽意言：<a id="a-Bv"></a>“唯舍利弗，<a id="a-Bw"></a>般若波罗蜜，<a id="a-Bx"></a>如闻修行，<a id="a-By"></a>善入思惟。<a id="a-Bz"></a>”</p>
  <p id="aC0">舍利弗言：<a id="a-C1"></a>“唯善男子，<a id="a-C2"></a>云何如闻修行？<a id="a-C3"></a>”</p>
  <p id="aC4">无尽意言：<a id="a-C5"></a>“闻者具八十行。<a id="a-C6"></a>何等八十？<a id="a-C7"></a>欲修行，<a id="a-C8"></a>顺心行，<a id="a-C9"></a>毕竟心行，<a id="a-CA"></a>常发起行，<a id="a-CB"></a>亲近善友行，<a id="a-CC"></a>无憍慢行，<a id="a-CD"></a>不放逸行，<a id="a-CE"></a>恭敬行，<a id="a-CF"></a>随顺教行，<a id="a-CG"></a>从善语行，<a id="a-CH"></a>数往师所行，<a id="a-CI"></a>至心听法行，<a id="a-CJ"></a>善思惟行，<a id="a-CK"></a>不乱心行，<a id="a-CL"></a>勤进心行，<a id="a-CM"></a>生宝想行，<a id="a-CN"></a>起药想行，<a id="a-CO"></a>除诸病行，<a id="a-CP"></a>念器行，<a id="a-CQ"></a>进觉行，<a id="a-CR"></a>意喜行，<a id="a-CS"></a>入觉行，<a id="a-CT"></a>闻无厌行，<a id="a-CU"></a>增长舍行，<a id="a-CV"></a>调智行，<a id="a-CW"></a>亲近多闻行，<a id="a-CX"></a>发欢喜行，<a id="a-CY"></a>身轻悦行，<a id="a-CZ"></a>心柔和行，<a id="a-Ca"></a>闻无疲倦行，<a id="a-Cb"></a>闻义行，<a id="a-Cc"></a>闻法行，<a id="a-Cd"></a>闻威仪行，<a id="a-Ce"></a>闻他说行，<a id="a-Cf"></a>闻所未闻行，<a id="a-Cg"></a>闻诸通行，<a id="a-Ch"></a>不求余乘行，<a id="a-Ci"></a>闻诸波罗蜜行，<a id="a-Cj"></a>闻菩萨藏行，<a id="a-Ck"></a>闻诸摄法行，<a id="a-Cl"></a>闻方便行，<a id="a-Cm"></a>闻四梵行，<a id="a-Cn"></a>闻念正智行，<a id="a-Co"></a>闻生方便行，<a id="a-Cp"></a>闻无生方便行，<a id="a-Cq"></a>观不净行，<a id="a-Cr"></a>思惟慈行，<a id="a-Cs"></a>观因缘行，<a id="a-Ct"></a>观无常行，<a id="a-Cu"></a>观苦行，<a id="a-Cv"></a>观无我行，<a id="a-Cw"></a>观寂灭行，<a id="a-Cx"></a>观空行，<a id="a-Cy"></a>观无相行，<a id="a-Cz"></a>观无愿行，<a id="a-D0"></a>观无作行，<a id="a-D1"></a>作善行，<a id="a-D2"></a>持真实行，<a id="a-D3"></a>不失行，<a id="a-D4"></a>好恶住处防护心行，<a id="a-D5"></a>勤进无懈行，<a id="a-D6"></a>善分别诸法行，<a id="a-D7"></a>知诸烦恼非伴侣行，<a id="a-D8"></a>护诸善法自伴侣行，<a id="a-D9"></a>降伏烦恼非伴侣行，<a id="a-DA"></a>亲近正法财行，<a id="a-DB"></a>断诸贫穷行，<a id="a-DC"></a>智者所赞行，<a id="a-DD"></a>欣乐利根行，<a id="a-DE"></a>众圣所劝行，<a id="a-DF"></a>令非圣者生欢喜行，<a id="a-DG"></a>观诸谛行，<a id="a-DH"></a>观阴过患行，<a id="a-DI"></a>思量有为多过患行，<a id="a-DJ"></a>思义行，<a id="a-DK"></a>不作一切恶行，<a id="a-DL"></a>自利利他行，<a id="a-DM"></a>随顺增进诸善业行，<a id="a-DN"></a>进增上行，<a id="a-DO"></a>得一切佛法行。<a id="a-DP"></a>舍利弗，<a id="a-DQ"></a>是名菩萨如其所闻具八十行。</p>
  <p id="aDR">“舍利弗，<a id="a-DS"></a>菩萨摩诃萨行般若波罗蜜，<a id="a-DT"></a>具三十二事善入思惟。<a id="a-DU"></a>何等三十二？<a id="a-DV"></a>善入受持定，<a id="a-DW"></a>善入分别慧，<a id="a-DX"></a>善入心柔和，<a id="a-DY"></a>善入身独行，<a id="a-DZ"></a>善入十二缘，<a id="a-Da"></a>善入不断，<a id="a-Db"></a>善入不常，<a id="a-Dc"></a>善入因缘生法，<a id="a-Dd"></a>善入无众生无命无人，<a id="a-De"></a>善入无来去住处，<a id="a-Df"></a>善入无进不断因果，<a id="a-Dg"></a>善入空不懈，<a id="a-Dh"></a>善入无相不废，<a id="a-Di"></a>善入无愿不舍，<a id="a-Dj"></a>善入不证空无相无愿，<a id="a-Dk"></a>善入生诸禅三昧，<a id="a-Dl"></a>善入不随禅定生，<a id="a-Dm"></a>善入生诸通智，<a id="a-Dn"></a>善入不证无漏法，<a id="a-Do"></a>善入内观法，<a id="a-Dp"></a>善入不证决定，<a id="a-Dq"></a>善入思量有为法过患，<a id="a-Dr"></a>善入不著有为法，<a id="a-Ds"></a>善入观一切众生无我而不舍大悲，<a id="a-Dt"></a>善入一切趣诸怖畏处，<a id="a-Du"></a>善入虽生诸趣非业故生，<a id="a-Dv"></a>善入离欲，<a id="a-Dw"></a>善入不证离欲法，<a id="a-Dx"></a>善入舍所乐欲，<a id="a-Dy"></a>善入不舍法乐，<a id="a-Dz"></a>善入舍一切戏论诸觉，<a id="a-E0"></a>善入不舍方便诸观。<a id="a-E1"></a>舍利弗，<a id="a-E2"></a>是名菩萨行般若波罗蜜三十二事善入思惟。</p>
  <p id="aE3">“又复善思惟者，<a id="a-E4"></a>所谓善顺句。<a id="a-E5"></a>善顺句者是不始句，<a id="a-E6"></a>是不终句，<a id="a-E7"></a>是不住句，<a id="a-E8"></a>是无依句，<a id="a-E9"></a>是不动句，<a id="a-EA"></a>是不猗句，<a id="a-EB"></a>是平等句，<a id="a-EC"></a>是非等句，<a id="a-ED"></a>是真实句，<a id="a-EE"></a>是正真句，<a id="a-EF"></a>是不变句，<a id="a-EG"></a>是清净句，<a id="a-EH"></a>是永寂句，<a id="a-EI"></a>是不然句，<a id="a-EJ"></a>是不举句，<a id="a-EK"></a>是不下句，<a id="a-EL"></a>是不灭句，<a id="a-EM"></a>是不增句，<a id="a-EN"></a>是不共句，<a id="a-EO"></a>是不戏论句，<a id="a-EP"></a>是如句，<a id="a-EQ"></a>是不如句，<a id="a-ER"></a>是如非如句，<a id="a-ES"></a>是非如非不如句，<a id="a-ET"></a>是如实句，<a id="a-EU"></a>是三世平等句，<a id="a-EV"></a>是三际句，<a id="a-EW"></a>是不住色句，<a id="a-EX"></a>是不住受想行识句，<a id="a-EY"></a>是不住地大句，<a id="a-EZ"></a>是不住水火风句，<a id="a-Ea"></a>是不住眼界、<a id="a-Eb"></a>色界、<a id="a-Ec"></a>眼识界句，<a id="a-Ed"></a>是不住耳界、<a id="a-Ee"></a>声界、<a id="a-Ef"></a>耳识界句，<a id="a-Eg"></a>是不住鼻界、<a id="a-Eh"></a>香界、<a id="a-Ei"></a>鼻识界句，<a id="a-Ej"></a>是不住舌界、<a id="a-Ek"></a>味界、<a id="a-El"></a>舌识界句，<a id="a-Em"></a>是不住身界、<a id="a-En"></a>触界、<a id="a-Eo"></a>身识界句，<a id="a-Ep"></a>是不住意界、<a id="a-Eq"></a>法界、<a id="a-Er"></a>意识界句，<a id="a-Es"></a>是念义句，<a id="a-Et"></a>是念智句，<a id="a-Eu"></a>是了义经句，<a id="a-Ev"></a>是念法句，<a id="a-Ew"></a>是名菩萨善入思惟。</p>
  <p id="aEx">“又复善思惟者，<a id="a-Ey"></a>所谓一切诸法若我无我，<a id="a-Ez"></a>如是诸法随顺观察。<a id="a-F0"></a>若知众生无有我者，<a id="a-F1"></a>即是随顺观察诸法，<a id="a-F2"></a>如是观察即是善入思惟，<a id="a-F3"></a>如善思惟即是思惟生死涅槃同一法界，<a id="a-F4"></a>观是二句无有差别，<a id="a-F5"></a>如是见者是名勤进善入思惟。<a id="a-F6"></a>若观黑法及以白法二性平等无有差别，<a id="a-F7"></a>是名勤进善入思惟。<a id="a-F8"></a>若观诸枙及以无枙不动不恃，<a id="a-F9"></a>是名勤进善入思惟。<a id="a-FA"></a>若菩萨起善思惟，<a id="a-FB"></a>为诸众生而不舍离，<a id="a-FC"></a>于诸法相亦不分别，<a id="a-FD"></a>是名菩萨发善思惟。<a id="a-FE"></a>舍利弗，<a id="a-FF"></a>如闻行者，<a id="a-FG"></a>如是得入报善思惟，<a id="a-FH"></a>是名为慧。</p>
  <p id="aFI">“舍利弗，<a id="a-FJ"></a>菩萨慧者，<a id="a-FK"></a>有十六法不于中住。<a id="a-FL"></a>云何十六？<a id="a-FM"></a>不住无明、<a id="a-FN"></a>行、<a id="a-FO"></a>识、<a id="a-FP"></a>名色、<a id="a-FQ"></a>六入、<a id="a-FR"></a>触、<a id="a-FS"></a>受、<a id="a-FT"></a>爱、<a id="a-FU"></a>取、<a id="a-FV"></a>有、<a id="a-FW"></a>生、<a id="a-FX"></a>老死乃至不住无明灭至生死灭，<a id="a-FY"></a>不住根本身见乃至不住六十二见，<a id="a-FZ"></a>不住高下乃至不住世法利衰毁誉称讥苦乐，<a id="a-Fa"></a>不住慢慢、<a id="a-Fb"></a>增上慢、<a id="a-Fc"></a>胜慢、<a id="a-Fd"></a>我慢、<a id="a-Fe"></a>下慢、<a id="a-Ff"></a>憍慢、<a id="a-Fg"></a>邪慢乃至不住二十烦恼，<a id="a-Fh"></a>不住因贪所起诸结若粗若细若上中下乃至不住贪欲所起一切诸结，<a id="a-Fi"></a>不住痴闇覆盖诸碍乃至不住因痴所起一切诸结，<a id="a-Fj"></a>不住淫欲爱浊，<a id="a-Fk"></a>不住阴死烦恼天魔乃至不住因魔所起诸魔事等，<a id="a-Fl"></a>不住我、<a id="a-Fm"></a>人、<a id="a-Fn"></a>众生、<a id="a-Fo"></a>寿者、<a id="a-Fp"></a>养育、<a id="a-Fq"></a>士夫乃至不住取众生相，<a id="a-Fr"></a>不住业障、<a id="a-Fs"></a>报障、<a id="a-Ft"></a>法障、<a id="a-Fu"></a>烦恼障、<a id="a-Fv"></a>诸见障乃至不住一切习气，<a id="a-Fw"></a>不住思想、<a id="a-Fx"></a>忆想、<a id="a-Fy"></a>分别想、<a id="a-Fz"></a>缘相想、<a id="a-G0"></a>境界见闻觉知乃至不住一切诸结，<a id="a-G1"></a>不住随众生心行智乃至不住八万四千法聚，<a id="a-G2"></a>不住悭贪布施、<a id="a-G3"></a>破戒持戒、<a id="a-G4"></a>嗔恚忍辱、<a id="a-G5"></a>懈怠精进、<a id="a-G6"></a>乱意禅定、<a id="a-G7"></a>愚痴智慧乃至不住诸波罗蜜伴非伴等，<a id="a-G8"></a>不住定乱、<a id="a-G9"></a>邪正、<a id="a-GA"></a>善不善、<a id="a-GB"></a>世间出世间、<a id="a-GC"></a>可作不可作、<a id="a-GD"></a>有漏无漏、<a id="a-GE"></a>有为无为、<a id="a-GF"></a>黑法白法、<a id="a-GG"></a>生死涅槃乃至不住一切诸法伴非伴等，<a id="a-GH"></a>不住众生异相、<a id="a-GI"></a>诸乘异相、<a id="a-GJ"></a>佛界异相、<a id="a-GK"></a>诸佛异相、<a id="a-GL"></a>诸法异相、<a id="a-GM"></a>圣众异相乃至不住一切异相，<a id="a-GN"></a>不住知不知、<a id="a-GO"></a>识不识、<a id="a-GP"></a>世谛真谛乃至不住一切诸相。<a id="a-GQ"></a>所谓菩萨思惟慧者，<a id="a-GR"></a>无闻无行，<a id="a-GS"></a>无身无相，<a id="a-GT"></a>无形无为。<a id="a-GU"></a>如是真慧，<a id="a-GV"></a>不住一切忆想思惟心作止住名字异相。<a id="a-GW"></a>舍利弗，<a id="a-GX"></a>是名菩萨真智慧者不住如是十六法中。</p>
  <p id="aGY">“舍利弗，<a id="a-GZ"></a>云何菩萨慧者？<a id="a-Ga"></a>处所具八方便。<a id="a-Gb"></a>何等八？<a id="a-Gc"></a>诸阴方便，<a id="a-Gd"></a>诸界方便，<a id="a-Ge"></a>诸入方便，<a id="a-Gf"></a>诸谛方便，<a id="a-Gg"></a>诸缘方便，<a id="a-Gh"></a>三世方便，<a id="a-Gi"></a>诸乘方便，<a id="a-Gj"></a>诸法方便。</p>
  <p id="aGk">“云何诸阴方便？<a id="a-Gl"></a>若说诸阴如沫如泡，<a id="a-Gm"></a>如热时焰，<a id="a-Gn"></a>如芭蕉树，<a id="a-Go"></a>如幻如梦，<a id="a-Gp"></a>如呼声响，<a id="a-Gq"></a>如镜中像，<a id="a-Gr"></a>如影如化色，<a id="a-Gs"></a>如水沫如水沫性，<a id="a-Gt"></a>非我非众生，<a id="a-Gu"></a>非命非人，<a id="a-Gv"></a>色亦如是，<a id="a-Gw"></a>能如是知是名菩萨观色方便。<a id="a-Gx"></a>受喻如泡，<a id="a-Gy"></a>想喻如焰，<a id="a-Gz"></a>行如芭蕉，<a id="a-H0"></a>识喻如幻；<a id="a-H1"></a>如泡、<a id="a-H2"></a>如焰、<a id="a-H3"></a>如芭蕉、<a id="a-H4"></a>幻性，<a id="a-H5"></a>无我、<a id="a-H6"></a>无众生、<a id="a-H7"></a>无命、<a id="a-H8"></a>无人，<a id="a-H9"></a>受想行识亦复如是，<a id="a-HA"></a>能如是知，<a id="a-HB"></a>是名菩萨观受想行识方便。<a id="a-HC"></a>诸阴如梦、<a id="a-HD"></a>如响、<a id="a-HE"></a>如像、<a id="a-HF"></a>如影、<a id="a-HG"></a>如化、<a id="a-HH"></a>如化等性，<a id="a-HI"></a>无我、<a id="a-HJ"></a>无众生、<a id="a-HK"></a>无命、<a id="a-HL"></a>无人，<a id="a-HM"></a>是诸阴等亦复如是，<a id="a-HN"></a>能如是知，<a id="a-HO"></a>是名菩萨观阴方便。<a id="a-HP"></a>所谓阴者即世间相，<a id="a-HQ"></a>世间相者是可坏相，<a id="a-HR"></a>如可坏相即无常性、<a id="a-HS"></a>苦性、<a id="a-HT"></a>无我性、<a id="a-HU"></a>寂灭性，<a id="a-HV"></a>能如是知，<a id="a-HW"></a>是名菩萨观阴方便。</p>
  <p id="aHX">“云何菩萨知界方便？<a id="a-HY"></a>法界、<a id="a-HZ"></a>地界、<a id="a-Ha"></a>水火风界，<a id="a-Hb"></a>是法界中，<a id="a-Hc"></a>无有坚相、<a id="a-Hd"></a>湿相、<a id="a-He"></a>热相、<a id="a-Hf"></a>动相。<a id="a-Hg"></a>法界、<a id="a-Hh"></a>眼界、<a id="a-Hi"></a>耳界、<a id="a-Hj"></a>鼻舌身意界，<a id="a-Hk"></a>是法界中，<a id="a-Hl"></a>无有见相、<a id="a-Hm"></a>闻相、<a id="a-Hn"></a>嗅相、<a id="a-Ho"></a>别相、<a id="a-Hp"></a>觉相、<a id="a-Hq"></a>知相。<a id="a-Hr"></a>法界、<a id="a-Hs"></a>色界、<a id="a-Ht"></a>声香味触法，<a id="a-Hu"></a>是法界中，<a id="a-Hv"></a>无眼可见相、<a id="a-Hw"></a>耳可闻相、<a id="a-Hx"></a>鼻可嗅相、<a id="a-Hy"></a>舌可别相、<a id="a-Hz"></a>身可觉相、<a id="a-I0"></a>意可知相。<a id="a-I1"></a>法界、<a id="a-I2"></a>眼识界、<a id="a-I3"></a>耳鼻舌身意识界，<a id="a-I4"></a>是法界中，<a id="a-I5"></a>无眼识知色，<a id="a-I6"></a>乃至无意识知法。<a id="a-I7"></a>法界、<a id="a-I8"></a>色界，<a id="a-I9"></a>法界非色作相，<a id="a-IA"></a>乃至法界亦复如是。<a id="a-IB"></a>法界、<a id="a-IC"></a>我界无二无别，<a id="a-ID"></a>法界、<a id="a-IE"></a>欲界、<a id="a-IF"></a>色界、<a id="a-IG"></a>无色界、<a id="a-IH"></a>我界、<a id="a-II"></a>生死界、<a id="a-IJ"></a>涅槃界无二无别。<a id="a-IK"></a>法界、<a id="a-IL"></a>虚空界，<a id="a-IM"></a>一切法界、<a id="a-IN"></a>我界、<a id="a-IO"></a>空界，<a id="a-IP"></a>无相无愿无作不出不生悉无所有等如涅槃。<a id="a-IQ"></a>虚空、<a id="a-IR"></a>涅槃，<a id="a-IS"></a>及一切法等无有二。<a id="a-IT"></a>如是无量有为法界入无为界，<a id="a-IU"></a>能如是知如是说者，<a id="a-IV"></a>是名菩萨知界方便。</p>
  <p id="aIW">“云何菩萨观入方便？<a id="a-IX"></a>如佛所说，<a id="a-IY"></a>眼空、<a id="a-IZ"></a>我空、<a id="a-Ia"></a>我所空。<a id="a-Ib"></a>何以故？<a id="a-Ic"></a>是眼性中，<a id="a-Id"></a>无我、<a id="a-Ie"></a>无我所，<a id="a-If"></a>耳鼻舌身意空亦复如是。<a id="a-Ig"></a>观是入者见一切法，<a id="a-Ih"></a>若善不善无有二相，<a id="a-Ii"></a>是名菩萨观入方便。<a id="a-Ij"></a>若眼入、<a id="a-Ik"></a>色入，<a id="a-Il"></a>若见眼色离欲不证离欲法，<a id="a-Im"></a>是名菩萨观入方便。<a id="a-In"></a>耳入、<a id="a-Io"></a>声入、<a id="a-Ip"></a>鼻入、<a id="a-Iq"></a>香入、<a id="a-Ir"></a>舌入、<a id="a-Is"></a>味入、<a id="a-It"></a>身入、<a id="a-Iu"></a>触入、<a id="a-Iv"></a>意入、<a id="a-Iw"></a>法入，<a id="a-Ix"></a>若见离欲不证离欲法，<a id="a-Iy"></a>是名菩萨观入方便。<a id="a-Iz"></a>所谓入者，<a id="a-J0"></a>若圣入、<a id="a-J1"></a>非圣入。<a id="a-J2"></a>云何圣入？<a id="a-J3"></a>若修集道。<a id="a-J4"></a>云何非圣入？<a id="a-J5"></a>不修集道。<a id="a-J6"></a>若菩萨住道，<a id="a-J7"></a>于不修道者生大悲心不舍入道，<a id="a-J8"></a>是名菩萨观入方便。</p>
  <p id="aJ9">“云何菩萨观谛方便？<a id="a-JA"></a>所谓甚深难入。<a id="a-JB"></a>云何难入？<a id="a-JC"></a>若苦智、<a id="a-JD"></a>集智、<a id="a-JE"></a>灭智、<a id="a-JF"></a>道智。<a id="a-JG"></a>苦智者观阴无生，<a id="a-JH"></a>集智者观断爱因，<a id="a-JI"></a>灭智者观无明等诸烦恼无有和合，<a id="a-JJ"></a>道智者得平等观于一切法无所倚著。<a id="a-JK"></a>菩萨若于四圣谛中作如是观，<a id="a-JL"></a>而不取证为化众生，<a id="a-JM"></a>是名菩萨观谛方便。<a id="a-JN"></a>复有三谛。<a id="a-JO"></a>何等三？<a id="a-JP"></a>俗谛、<a id="a-JQ"></a>第一义谛、<a id="a-JR"></a>相谛。<a id="a-JS"></a>云何俗谛？<a id="a-JT"></a>若世间所用语言文字假名法等。<a id="a-JU"></a>云何第一义谛？<a id="a-JV"></a>乃至无有心行，<a id="a-JW"></a>何况当有言语文字？<a id="a-JX"></a>云何相谛？<a id="a-JY"></a>观一切相同于一相，<a id="a-JZ"></a>一相者即是无相。<a id="a-Ja"></a>菩萨随顺俗谛而不厌倦，<a id="a-Jb"></a>观第一义谛而不取证，<a id="a-Jc"></a>观诸烦恼相谛一相无相，<a id="a-Jd"></a>是名菩萨观谛方便。<a id="a-Je"></a>复有二谛。<a id="a-Jf"></a>何等二？<a id="a-Jg"></a>俗谛、<a id="a-Jh"></a>第一义谛。<a id="a-Ji"></a>何等俗谛？<a id="a-Jj"></a>若说苦集道谛，<a id="a-Jk"></a>若世间语言文字假名法等。<a id="a-Jl"></a>云何第一义谛？<a id="a-Jm"></a>若于涅槃法终不忘失。<a id="a-Jn"></a>何以故？<a id="a-Jo"></a>如与法界其性常故。<a id="a-Jp"></a>菩萨随俗不生厌倦，<a id="a-Jq"></a>观第一义而不取证。<a id="a-Jr"></a>复有一谛。<a id="a-Js"></a>何等为一？<a id="a-Jt"></a>于一切法无所倚著。<a id="a-Ju"></a>为化众生现有所著，<a id="a-Jv"></a>是名菩萨观谛方便。<a id="a-Jw"></a>复次五阴苦，<a id="a-Jx"></a>若见五阴苦相是名为苦观，<a id="a-Jy"></a>苦即空是名苦智观苦圣谛。<a id="a-Jz"></a>若观五阴诸烦恼爱因见因是名为集，<a id="a-K0"></a>若观爱因见因不取不著不希不求，<a id="a-K1"></a>是名集智观集圣谛。<a id="a-K2"></a>若五阴毕竟尽相，<a id="a-K3"></a>过去已灭，<a id="a-K4"></a>未来未生，<a id="a-K5"></a>现在不住，<a id="a-K6"></a>是名为灭，<a id="a-K7"></a>能如是知，<a id="a-K8"></a>是名灭智观灭圣谛。<a id="a-K9"></a>若得道者证集灭智比智知已是名为道，<a id="a-KA"></a>若于是中悉见空性，<a id="a-KB"></a>是名道智观道圣谛。<a id="a-KC"></a>若能如是观四圣谛，<a id="a-KD"></a>是名菩萨观谛方便。<a id="a-KE"></a>若一切受是名为苦，<a id="a-KF"></a>若于诸受思惟分别，<a id="a-KG"></a>是名苦智观苦圣谛。<a id="a-KH"></a>受因和合是名为集，<a id="a-KI"></a>若于受因知如真实，<a id="a-KJ"></a>是名集智观集圣谛。<a id="a-KK"></a>若除诸受无受者受，<a id="a-KL"></a>观受灭尽不证于灭为化众生，<a id="a-KM"></a>是名灭智观灭圣谛。<a id="a-KN"></a>若有所受是名为道，<a id="a-KO"></a>虽有和合犹如筏喻，<a id="a-KP"></a>不为所受不求于道，<a id="a-KQ"></a>是名道智观道圣谛。<a id="a-KR"></a>作如是知，<a id="a-KS"></a>见四圣谛清净平等，<a id="a-KT"></a>是名菩萨观谛方便。<a id="a-KU"></a>复次略说生苦是名为苦，<a id="a-KV"></a>若观于生，<a id="a-KW"></a>是名苦智观苦圣谛。<a id="a-KX"></a>生从因缘是名为集，<a id="a-KY"></a>若观有非有，<a id="a-KZ"></a>是名集智观集圣谛。<a id="a-Ka"></a>一切生非生是即非灭，<a id="a-Kb"></a>若法不生即无有灭，<a id="a-Kc"></a>是名为灭，<a id="a-Kd"></a>若观此灭即是灭智观灭圣谛。<a id="a-Ke"></a>若如是等，<a id="a-Kf"></a>推求称量思惟分别是名为道；<a id="a-Kg"></a>若灭如是求称量等，<a id="a-Kh"></a>入法门者是名道智。<a id="a-Ki"></a>观道圣谛，<a id="a-Kj"></a>若住于智不证圣谛，<a id="a-Kk"></a>是名菩萨观谛方便。</p>
  <p id="aKl">“云何菩萨观缘方便？<a id="a-Km"></a>集不善思惟故无明集，<a id="a-Kn"></a>无明集故行集，<a id="a-Ko"></a>行集故识集，<a id="a-Kp"></a>识集故名色集，<a id="a-Kq"></a>名色集故六入集，<a id="a-Kr"></a>六入集故触集，<a id="a-Ks"></a>触集故受集，<a id="a-Kt"></a>受集故爱集，<a id="a-Ku"></a>爱集故取集，<a id="a-Kv"></a>取集故有集，<a id="a-Kw"></a>有集故生集，<a id="a-Kx"></a>生集故老死集，<a id="a-Ky"></a>老死集故忧悲苦恼集。<a id="a-Kz"></a>若知如是诸苦聚集，<a id="a-L0"></a>是名菩萨观缘方便。<a id="a-L1"></a>若住如是诸法聚集，<a id="a-L2"></a>则不长养，<a id="a-L3"></a>无所作，<a id="a-L4"></a>无诤讼，<a id="a-L5"></a>无有主，<a id="a-L6"></a>无所属，<a id="a-L7"></a>无系缚，<a id="a-L8"></a>所谓若因善法、<a id="a-L9"></a>因不善法、<a id="a-LA"></a>因不动法、<a id="a-LB"></a>若因向涅槃法，<a id="a-LC"></a>如是等法如实分别。<a id="a-LD"></a>若诸众生根量齐限，<a id="a-LE"></a>因是诸根所作诸业，<a id="a-LF"></a>若有受报及非受报，<a id="a-LG"></a>善知其因聚集方便，<a id="a-LH"></a>是名菩萨观缘方便。<a id="a-LI"></a>不善思惟灭则无明灭，<a id="a-LJ"></a>无明灭故行灭，<a id="a-LK"></a>行灭故识灭，<a id="a-LL"></a>识灭故名色灭，<a id="a-LM"></a>名色灭故六入灭，<a id="a-LN"></a>六入灭故触灭，<a id="a-LO"></a>触灭故受灭，<a id="a-LP"></a>受灭故爱灭，<a id="a-LQ"></a>爱灭故取灭，<a id="a-LR"></a>取灭故有灭，<a id="a-LS"></a>有灭故生灭，<a id="a-LT"></a>生灭故老死灭，<a id="a-LU"></a>老死灭故忧悲苦恼诸苦聚灭。<a id="a-LV"></a>若知如是诸苦聚灭，<a id="a-LW"></a>是名菩萨观缘方便。<a id="a-LX"></a>一切诸法属因属缘属和合，<a id="a-LY"></a>若法属因缘和合，<a id="a-LZ"></a>是法则不属我、<a id="a-La"></a>人、<a id="a-Lb"></a>众生、<a id="a-Lc"></a>寿命，<a id="a-Ld"></a>若法不属我、<a id="a-Le"></a>人、<a id="a-Lf"></a>众生、<a id="a-Lg"></a>寿命则不入法数，<a id="a-Lh"></a>能如是知，<a id="a-Li"></a>是名菩萨观缘方便。<a id="a-Lj"></a>若菩萨所修诸法，<a id="a-Lk"></a>为助菩提安止菩提，<a id="a-Ll"></a>如是诸缘悉见灭尽，<a id="a-Lm"></a>而不取证为化众生，<a id="a-Ln"></a>是名菩萨观缘方便。</p>
  <p id="aLo">“云何观三世方便？<a id="a-Lp"></a>若念过去己身他身善不善心心心数法，<a id="a-Lq"></a>不善心法呵责毁呰，<a id="a-Lr"></a>善心数法悉以回向无上菩提，<a id="a-Ls"></a>是名菩萨观过去方便。<a id="a-Lt"></a>若未来世心心数法。<a id="a-Lu"></a>一向专念菩提之道，<a id="a-Lv"></a>若起善心愿悉回向无上菩提，<a id="a-Lw"></a>所有不善心心数法不令入心，<a id="a-Lx"></a>发如是愿是名菩萨未来方便。<a id="a-Ly"></a>若现在世心心数法，<a id="a-Lz"></a>善思惟等所作诸业，<a id="a-M0"></a>悉以回向无上菩提，<a id="a-M1"></a>是名菩萨观现在方便。<a id="a-M2"></a>作如是方便，<a id="a-M3"></a>是名菩萨观三世方便。<a id="a-M4"></a>复次，<a id="a-M5"></a>善解三世空无所有，<a id="a-M6"></a>若作是观，<a id="a-M7"></a>观三世空智慧力故，<a id="a-M8"></a>若于三世诸佛所种无量功德，<a id="a-M9"></a>悉以回向无上菩提方便力故。<a id="a-MA"></a>如是方便，<a id="a-MB"></a>是名菩萨观三世方便。<a id="a-MC"></a>复次，<a id="a-MD"></a>虽见过去尽法不至未来，<a id="a-ME"></a>而常修善精勤不懈，<a id="a-MF"></a>观未来法虽无生出不舍精进愿向菩提，<a id="a-MG"></a>观现在法虽念念灭其心不忘发趣菩提。<a id="a-MH"></a>如是方便，<a id="a-MI"></a>是名菩萨观三世方便。<a id="a-MJ"></a>过去已灭，<a id="a-MK"></a>未来未至，<a id="a-ML"></a>现在不住，<a id="a-MM"></a>虽如是观心心数法生灭散坏，<a id="a-MN"></a>而常不舍聚集善根助菩提法。<a id="a-MO"></a>如是方便，<a id="a-MP"></a>是名菩萨观三世方便。<a id="a-MQ"></a>复次，<a id="a-MR"></a>若诸神通，<a id="a-MS"></a>念过去世所作善根，<a id="a-MT"></a>念已回向无上菩提；<a id="a-MU"></a>念未来世未生善根，<a id="a-MV"></a>愿心所图如意成就；<a id="a-MW"></a>现在世中常生善根，<a id="a-MX"></a>专念不懈回向无上菩提之道。<a id="a-MY"></a>如是方便，<a id="a-MZ"></a>是名菩萨观三世方便。<a id="a-Ma"></a>复次，<a id="a-Mb"></a>若化众生，<a id="a-Mc"></a>念过去世所作善根助道功德，<a id="a-Md"></a>所谓随众生心应可化者，<a id="a-Me"></a>如其所乐悉已化讫；<a id="a-Mf"></a>若未来世所有众生，<a id="a-Mg"></a>或须见佛及诸圣人而得度者，<a id="a-Mh"></a>随形应适悉令得度；<a id="a-Mi"></a>若现在世所有众生，<a id="a-Mj"></a>若应闻法应见神力，<a id="a-Mk"></a>亦随所应皆悉化之。<a id="a-Ml"></a>随所教化诸众生已，<a id="a-Mm"></a>即于三世成自他利，<a id="a-Mn"></a>如是之利悉为菩提具无碍智。<a id="a-Mo"></a>如是方便，<a id="a-Mp"></a>是名菩萨观三世方便。</p>
  <p id="aMq">“舍利弗，<a id="a-Mr"></a>云何菩萨观诸乘方便？<a id="a-Ms"></a>世有三乘。<a id="a-Mt"></a>何等三？<a id="a-Mu"></a>声闻乘、<a id="a-Mv"></a>缘觉乘、<a id="a-Mw"></a>大乘。<a id="a-Mx"></a>复有二乘。<a id="a-My"></a>何等二？<a id="a-Mz"></a>天乘、<a id="a-N0"></a>人乘。<a id="a-N1"></a>云何菩萨观声闻乘？<a id="a-N2"></a>佛未出世无声闻乘。<a id="a-N3"></a>何以故？<a id="a-N4"></a>从他闻法生于正见。<a id="a-N5"></a>所谓闻者持戒威仪，<a id="a-N6"></a>威仪具故戒聚具足，<a id="a-N7"></a>戒聚具足已定聚具足，<a id="a-N8"></a>定聚具足已慧聚具足，<a id="a-N9"></a>慧聚具足已解脱聚具足，<a id="a-NA"></a>解脱聚具足已解脱知见聚具足。<a id="a-NB"></a>如是方便，<a id="a-NC"></a>是名菩萨观声闻乘方便。<a id="a-ND"></a>复次，<a id="a-NE"></a>观声闻乘，<a id="a-NF"></a>若善不善及不动行，<a id="a-NG"></a>心常毁呰厌离三界，<a id="a-NH"></a>观一切行无常苦无我寂灭涅槃，<a id="a-NI"></a>乃至一念不希受生，<a id="a-NJ"></a>常怀怖惧心不甘乐，<a id="a-NK"></a>观阴如怨、<a id="a-NL"></a>界如毒蛇、<a id="a-NM"></a>入如空聚，<a id="a-NN"></a>于一切趣不愿受生。<a id="a-NO"></a>若能如是开示分别，<a id="a-NP"></a>是名菩萨观声闻乘方便。<a id="a-NQ"></a>云何菩萨观缘觉乘方便？<a id="a-NR"></a>若缘觉出世，<a id="a-NS"></a>观其所行如实知之。<a id="a-NT"></a>缘觉所行出过声闻所有功德，<a id="a-NU"></a>欲精进不放逸，<a id="a-NV"></a>持戒少闻不多供养，<a id="a-NW"></a>诸佛世尊给侍使令，<a id="a-NX"></a>以中根故常有厌心，<a id="a-NY"></a>所作众事皆悉鲜少，<a id="a-NZ"></a>厌患愦闹常乐远离，<a id="a-Na"></a>独住空闲威仪庠序，<a id="a-Nb"></a>出入凝重安心静默简于人事，<a id="a-Nc"></a>能为众生现世福田，<a id="a-Nd"></a>其心玩乐观十二缘，<a id="a-Ne"></a>常念一法出世涅槃，<a id="a-Nf"></a>数游禅定不从他闻自然觉了少分境界，<a id="a-Ng"></a>因缘悟道故名缘觉。<a id="a-Nh"></a>若能如是开示分别，<a id="a-Ni"></a>是名菩萨观缘觉乘方便。<a id="a-Nj"></a>云何菩萨观大乘方便？<a id="a-Nk"></a>其乘无量，<a id="a-Nl"></a>今于此中当说少分。<a id="a-Nm"></a>是乘无量悉能容受一切众生，<a id="a-Nn"></a>无挂碍故。<a id="a-No"></a>是乘增长一切善根，<a id="a-Np"></a>令无量众生得受用故。<a id="a-Nq"></a>是乘具足诸波罗蜜，<a id="a-Nr"></a>能随众生心行化故。<a id="a-Ns"></a>是乘能过助道之法，<a id="a-Nt"></a>进趣无碍至道场故。<a id="a-Nu"></a>是乘平等无碍，<a id="a-Nv"></a>光明照于一切无量众生悉堪受故。<a id="a-Nw"></a>是乘无畏过怯弱道，<a id="a-Nx"></a>悉能示现诸佛法故。<a id="a-Ny"></a>是乘能坏一切诸魔外道邪众，<a id="a-Nz"></a>了十二缘建立佐助菩提幢故。<a id="a-O0"></a>是乘能除一切诸边有无断常因缘诸见所起烦恼、<a id="a-O1"></a>障碍、<a id="a-O2"></a>覆盖、<a id="a-O3"></a>疑网、<a id="a-O4"></a>调戏，<a id="a-O5"></a>得佛无碍真智慧故。<a id="a-O6"></a>是乘富足具诸珍宝真实不虚能益众生，<a id="a-O7"></a>大悲勇猛本愿成就故。<a id="a-O8"></a>是乘具足十力无畏不共之法，<a id="a-O9"></a>相好严身身口意故。<a id="a-OA"></a>如是方便，<a id="a-OB"></a>是名菩萨观大乘方便。<a id="a-OC"></a>云何菩萨观一切法方便？<a id="a-OD"></a>所谓若有为、<a id="a-OE"></a>若无为，<a id="a-OF"></a>菩萨于中善知方便。<a id="a-OG"></a>云何善观有为方便？<a id="a-OH"></a>所有身善业、<a id="a-OI"></a>口善业、<a id="a-OJ"></a>意善业，<a id="a-OK"></a>愿以回向无上菩提，<a id="a-OL"></a>是名有为方便。<a id="a-OM"></a>若观身口意业业同菩提相回向菩提，<a id="a-ON"></a>是名菩萨观无为方便。<a id="a-OO"></a>复次有为方便，<a id="a-OP"></a>若能聚集五波罗蜜，<a id="a-OQ"></a>是名有为方便。<a id="a-OR"></a>虽知般若波罗蜜其性无为，<a id="a-OS"></a>于所聚集终无厌贱要欲具足诸波罗蜜，<a id="a-OT"></a>深解善根同无漏菩提而犹愿成一切种智，<a id="a-OU"></a>是名菩萨无为方便。<a id="a-OV"></a>复次有为方便，<a id="a-OW"></a>住于无碍平等心中，<a id="a-OX"></a>以四摄法摄取众生，<a id="a-OY"></a>是名有为方便。<a id="a-OZ"></a>云何无为方便？<a id="a-Oa"></a>善解众生无我、<a id="a-Ob"></a>无人、<a id="a-Oc"></a>无所希求，<a id="a-Od"></a>知四摄法同无为解脱而能回向一切种智，<a id="a-Oe"></a>是名无为方便。<a id="a-Of"></a>复次有为方便，<a id="a-Og"></a>若诸烦恼生死相续断令不起，<a id="a-Oh"></a>所有善根助菩提者令不断绝，<a id="a-Oi"></a>乃至不行少烦恼分，<a id="a-Oj"></a>是名有为方便。<a id="a-Ok"></a>云何无为方便？<a id="a-Ol"></a>虽观空无相无愿，<a id="a-Om"></a>知此三空即助道方便故能不证，<a id="a-On"></a>是名无为方便。<a id="a-Oo"></a>复次有为方便，<a id="a-Op"></a>虽在三界不为三界烦恼所污，<a id="a-Oq"></a>是名有为方便。<a id="a-Or"></a>云何无为方便？<a id="a-Os"></a>虽出三界不证于出，<a id="a-Ot"></a>是名无为方便。<a id="a-Ou"></a>如佛所说知诸法方便则能具足一切种智。<a id="a-Ov"></a>何以故？<a id="a-Ow"></a>一切种智无量无边，<a id="a-Ox"></a>具足正念慧方便故。<a id="a-Oy"></a>是故名为一切法方便。<a id="a-Oz"></a>舍利弗，<a id="a-P0"></a>是名菩萨智慧所缘八方便也。<a id="a-P1"></a>舍利弗，<a id="a-P2"></a>是八方便能摄菩萨无尽智慧。</p>
  <p id="aP3">“舍利弗，<a id="a-P4"></a>是慧能解，<a id="a-P5"></a>观了善法不善法故。<a id="a-P6"></a>是慧如箭，<a id="a-P7"></a>善射法故。<a id="a-P8"></a>是慧财行，<a id="a-P9"></a>圣法现在故。<a id="a-PA"></a>是慧真解，<a id="a-PB"></a>断除诸见烦恼障碍诸覆盖故。<a id="a-PC"></a>是慧定愿，<a id="a-PD"></a>悉能满足本所求故。<a id="a-PE"></a>是慧消融，<a id="a-PF"></a>能除烦恼诸焦热故。<a id="a-PG"></a>是慧悦豫，<a id="a-PH"></a>不断法乐故。<a id="a-PI"></a>是慧正念，<a id="a-PJ"></a>了所缘义故。<a id="a-PK"></a>是慧安住，<a id="a-PL"></a>具三十七助道法故。<a id="a-PM"></a>是慧得相，<a id="a-PN"></a>如所行乘能具足故。<a id="a-PO"></a>是慧解相，<a id="a-PP"></a>性智照故。<a id="a-PQ"></a>是慧能度，<a id="a-PR"></a>过诸流故。<a id="a-PS"></a>是慧能进，<a id="a-PT"></a>成正决定故。<a id="a-PU"></a>是慧正见，<a id="a-PV"></a>具足一切诸善法故。<a id="a-PW"></a>是慧欢喜，<a id="a-PX"></a>堕烦恼者能拔济故。<a id="a-PY"></a>是慧殊胜，<a id="a-PZ"></a>得顶法故。<a id="a-Pa"></a>是慧微妙，<a id="a-Pb"></a>自然觉故。<a id="a-Pc"></a>是慧不行，<a id="a-Pd"></a>不近三世故。<a id="a-Pe"></a>是慧摄取，<a id="a-Pf"></a>具一切方便故。<a id="a-Pg"></a>是慧能断，<a id="a-Ph"></a>过诸思想故。<a id="a-Pi"></a>是慧不放逸，<a id="a-Pj"></a>舍离闇曚故。<a id="a-Pk"></a>是慧初始，<a id="a-Pl"></a>发行一切诸善法故。<a id="a-Pm"></a>是慧能发，<a id="a-Pn"></a>具诸乘故。<a id="a-Po"></a>是慧照明，<a id="a-Pp"></a>除无明网故。<a id="a-Pq"></a>是慧与眼，<a id="a-Pr"></a>一切众生如其所解得明了故。<a id="a-Ps"></a>是慧无依，<a id="a-Pt"></a>过眼色故。<a id="a-Pu"></a>是慧第一义，<a id="a-Pv"></a>出真实故。<a id="a-Pw"></a>是慧无诤，<a id="a-Px"></a>善分别故。<a id="a-Py"></a>是慧明了，<a id="a-Pz"></a>向智门故。<a id="a-Q0"></a>是慧无尽，<a id="a-Q1"></a>能遍行故。<a id="a-Q2"></a>是慧不逆，<a id="a-Q3"></a>见十二缘故。<a id="a-Q4"></a>是慧解脱，<a id="a-Q5"></a>诸缠系缚悉善断故。<a id="a-Q6"></a>是慧不杂，<a id="a-Q7"></a>离于一切障碍法故。<a id="a-Q8"></a>舍利弗，<a id="a-Q9"></a>一切众生所有心行，<a id="a-QA"></a>如是智慧悉能照达。<a id="a-QB"></a>如众生心行慧思智知诸烦恼门，<a id="a-QC"></a>如是智慧皆悉观了。<a id="a-QD"></a>若声闻、<a id="a-QE"></a>缘觉、<a id="a-QF"></a>菩萨、<a id="a-QG"></a>如来所有智慧，<a id="a-QH"></a>是菩萨悉能遍学。<a id="a-QI"></a>舍利弗，<a id="a-QJ"></a>是名菩萨无尽之慧，<a id="a-QK"></a>以是无尽慧具无尽智。<a id="a-QL"></a>”</p>
  <p id="aQM">说是法时，<a id="a-QN"></a>三万二千菩萨善根熟者，<a id="a-QO"></a>得无生法忍。</p>
 </body>
</html>