<!doctype html>
<html id="z3IBTO4Fk" data-ver="1318">
 <head>
  <meta charset="utf-8">
  <meta author="智严">
  <meta author="宝云">
  <meta library="龙藏">
  <meta catalog="大乘大集部">
  <meta period="刘宋">
 </head>
 <body>
  <h1 id="a1">无尽意菩萨经卷第三</h1>
  <p id="a2"></p>
  <p id="a3">尔时，<a id="a-4"></a>无尽意菩萨复语舍利弗：<a id="a-5"></a>“菩萨修慈亦不可尽。<a id="a-6"></a>何以故？<a id="a-7"></a>菩萨之慈无量无边。<a id="a-8"></a>是修慈者无有齐限等众生界，<a id="a-9"></a>菩萨修慈发心普覆。<a id="a-A"></a>舍利弗，<a id="a-B"></a>譬如虚空无不普覆；<a id="a-C"></a>是菩萨慈亦复如是，<a id="a-D"></a>一切众生无不覆者。<a id="a-E"></a>舍利弗，<a id="a-F"></a>如众生界无量无边不可穷尽；<a id="a-G"></a>菩萨修慈亦复如是，<a id="a-H"></a>无量无边，<a id="a-I"></a>无有穷尽。<a id="a-J"></a>虚空无尽故众生无尽，<a id="a-K"></a>众生无尽故菩萨修慈亦不可尽，<a id="a-L"></a>是谓大士所修慈心不可得尽。<a id="a-M"></a>”</p>
  <p id="aN">舍利弗言：<a id="a-O"></a>“善男子，<a id="a-P"></a>齐几名众生界？<a id="a-Q"></a>”</p>
  <p id="aR">无尽意言：<a id="a-S"></a>“所有地界、<a id="a-T"></a>水火风界其量无边，<a id="a-U"></a>而犹不多于众生界。<a id="a-V"></a>”</p>
  <p id="aW">舍利弗言：<a id="a-X"></a>“唯善男子，<a id="a-Y"></a>颇可得说譬喻比不？<a id="a-Z"></a>”</p>
  <p id="aa">无尽意言：<a id="a-b"></a>“可说，<a id="a-c"></a>但不得以小事为喻。<a id="a-d"></a>舍利弗，<a id="a-e"></a>东方去此尽一恒河沙佛之世界，<a id="a-f"></a>南西北方、<a id="a-g"></a>四维、<a id="a-h"></a>上、<a id="a-i"></a>下皆一恒沙佛世界，<a id="a-j"></a>作一大海其水满溢。<a id="a-k"></a>使一恒河沙等诸众生聚集，<a id="a-l"></a>共以一毛破为百分，<a id="a-m"></a>以一分毛渧取一渧。<a id="a-n"></a>如是一恒河沙共取一渧，<a id="a-o"></a>二恒河沙共取二渧。<a id="a-p"></a>如是展转乃至尽此满大海水尽，<a id="a-q"></a>是众生界犹不可尽，<a id="a-r"></a>菩萨慈心悉能遍覆如是众生。<a id="a-s"></a>舍利弗，<a id="a-t"></a>于意云何？<a id="a-u"></a>是修慈善根岂可尽耶？<a id="a-v"></a>”</p>
  <p id="aw">舍利弗言：<a id="a-x"></a>“实不可尽。<a id="a-y"></a>”</p>
  <p id="az">“唯！<a id="a-10"></a>善男子，<a id="a-11"></a>是虚空性尚可得尽，<a id="a-12"></a>菩萨慈心不可尽也。<a id="a-13"></a>若有菩萨闻作是说不生惊怖，<a id="a-14"></a>当知是人得无尽慈。<a id="a-15"></a>舍利弗，<a id="a-16"></a>是慈能自拥护己身，<a id="a-17"></a>是慈亦能利益他人，<a id="a-18"></a>是慈无诤，<a id="a-19"></a>是慈能断一切嗔恚荒秽系缚，<a id="a-1A"></a>是慈能离诸结及使，<a id="a-1B"></a>是慈欢喜，<a id="a-1C"></a>是慈不见一切众生破戒之过，<a id="a-1D"></a>是慈无热身心受乐，<a id="a-1E"></a>是慈远离一切恼害，<a id="a-1F"></a>是慈能离一切怖畏，<a id="a-1G"></a>是慈能顺众圣人道，<a id="a-1H"></a>是慈能令嗔者欢喜，<a id="a-1I"></a>是慈能胜一切斗诤，<a id="a-1J"></a>是慈能生利养称叹，<a id="a-1K"></a>是慈庄严释梵威德，<a id="a-1L"></a>是慈常为智人所赞，<a id="a-1M"></a>是慈常护凡夫愚人，<a id="a-1N"></a>是慈常能随顺梵道，<a id="a-1O"></a>是慈不杂远离欲界，<a id="a-1P"></a>是慈能向解脱法门，<a id="a-1Q"></a>是慈能摄一切诸乘，<a id="a-1R"></a>是慈能摄非财功德，<a id="a-1S"></a>是慈长养一切功德，<a id="a-1T"></a>是慈过诸无作功德，<a id="a-1U"></a>是慈悉能庄严相好，<a id="a-1V"></a>是慈能离下劣钝根，<a id="a-1W"></a>是慈能开天人涅槃诸善正道，<a id="a-1X"></a>是慈能离三恶八难，<a id="a-1Y"></a>是慈爱乐诸善法等，<a id="a-1Z"></a>是慈如愿一切所欲成就自在，<a id="a-1a"></a>是慈平等于诸众生，<a id="a-1b"></a>是慈发行离诸异相，<a id="a-1c"></a>是慈正向持戒之门，<a id="a-1d"></a>是慈能护诸犯禁者，<a id="a-1e"></a>是慈能成无上忍力，<a id="a-1f"></a>是慈能离诸慢放逸，<a id="a-1g"></a>是慈发起无诤精进入于正道，<a id="a-1h"></a>是慈根本入圣禅定，<a id="a-1i"></a>是慈善能分别于心离诸烦恼，<a id="a-1j"></a>是慈因慧而生总持语言文字，<a id="a-1k"></a>是慈定伴离魔结伴，<a id="a-1l"></a>是慈常与欢喜同止，<a id="a-1m"></a>是慈善为心之所使，<a id="a-1n"></a>是慈坚持威仪戒法，<a id="a-1o"></a>是慈能离诸掉动等，<a id="a-1p"></a>是慈能灭种种诸相，<a id="a-1q"></a>是慈善香惭愧涂身，<a id="a-1r"></a>是慈能除烦恼臭气。<a id="a-1s"></a>舍利弗，<a id="a-1t"></a>夫修慈者，<a id="a-1u"></a>悉能拥护一切众生，<a id="a-1v"></a>能舍己乐与他众生。<a id="a-1w"></a>声闻修慈齐为己身，<a id="a-1x"></a>菩萨之慈悉为一切无量众生。<a id="a-1y"></a>舍利弗，<a id="a-1z"></a>夫修慈者能度诸流。<a id="a-20"></a>慈所及处有缘众生，<a id="a-21"></a>又缘于法，<a id="a-22"></a>又无所缘。<a id="a-23"></a>缘众生者初发心也，<a id="a-24"></a>缘法缘者已习行也，<a id="a-25"></a>缘无缘者得深法忍也。<a id="a-26"></a>舍利弗，<a id="a-27"></a>是名菩萨修行大慈而不可尽。</p>
  <p id="a28">“复次，<a id="a-29"></a>舍利弗，<a id="a-2A"></a>菩萨摩诃萨修行大悲亦不可尽。<a id="a-2B"></a>何以故？<a id="a-2C"></a>舍利弗，<a id="a-2D"></a>如人命根即以出息入息为本，<a id="a-2E"></a>菩萨如是修学大乘以大悲为本。<a id="a-2F"></a>如转轮圣王以轮宝为本，<a id="a-2G"></a>菩萨如是修一切智以大悲为本。<a id="a-2H"></a>如大长者唯有一子愍爱情重，<a id="a-2I"></a>菩萨大悲亦复如是，<a id="a-2J"></a>于诸众生爱之若子。<a id="a-2K"></a>如是大悲我已行已，<a id="a-2L"></a>如是大悲作己利已，<a id="a-2M"></a>如是大悲不假他事，<a id="a-2N"></a>如是大悲己心所作出不谄曲，<a id="a-2O"></a>如是大悲所作毕竟出正决定，<a id="a-2P"></a>如是大悲种性所作出于直道，<a id="a-2Q"></a>如是大悲心无邪曲出生正直，<a id="a-2R"></a>如是大悲无有憍慢出众生境，<a id="a-2S"></a>如是大悲捐舍己身出如来身，<a id="a-2T"></a>如是大悲不贪寿命出不作恶，<a id="a-2U"></a>如是大悲拥护众生出于菩提，<a id="a-2V"></a>如是大悲护真实法出心清净，<a id="a-2W"></a>如是大悲见诸穷厄出拔济事，<a id="a-2X"></a>如是大悲本誓坚固出不动心，<a id="a-2Y"></a>如是大悲不欺己身人天贤圣出不虚诳，<a id="a-2Z"></a>如是大悲其行清净出于善业，<a id="a-2a"></a>如是大悲自舍己乐出与他乐，<a id="a-2b"></a>如是大悲不与他苦出不焦热，<a id="a-2c"></a>如是大悲能令众生舍于重担出坚精进，<a id="a-2d"></a>如是大悲有忍势力出护无力，<a id="a-2e"></a>如是大悲不厌可污出瞻病者，<a id="a-2f"></a>如是大悲得法自在出教化钝根，<a id="a-2g"></a>如是大悲覆自功德出显他功业，<a id="a-2h"></a>如是大悲出离诸苦，<a id="a-2i"></a>如是大悲出求无漏乐，<a id="a-2j"></a>如是大悲出舍所爱物，<a id="a-2k"></a>如是大悲出作众善业无所娆恼，<a id="a-2l"></a>如是大悲出善持禁不舍毁戒，<a id="a-2m"></a>如是大悲出教化众生，<a id="a-2n"></a>如是大悲出不惜身命，<a id="a-2o"></a>如是大悲出舍自支节，<a id="a-2p"></a>如是大悲出生他善根，<a id="a-2q"></a>如是大悲出自利益善根，<a id="a-2r"></a>如是大悲出无味诸禅，<a id="a-2s"></a>如是大悲出不厌欲界，<a id="a-2t"></a>如是大慈出于观慧，<a id="a-2u"></a>如是大悲出不污善根，<a id="a-2v"></a>如是大悲出诸众生如所愿成，<a id="a-2w"></a>如是大悲出有为无为，<a id="a-2x"></a>如是大悲出不证无为，<a id="a-2y"></a>如是大悲出知众生性同无为而能教化，<a id="a-2z"></a>如是大悲出护毁戒者，<a id="a-30"></a>如是大悲出赞叹佛戒，<a id="a-31"></a>如是大乘诸悲出于大悲，<a id="a-32"></a>以是因缘故名大悲。<a id="a-33"></a>谓大悲者，<a id="a-34"></a>必定善行布施、<a id="a-35"></a>持戒、<a id="a-36"></a>忍辱、<a id="a-37"></a>精进、<a id="a-38"></a>禅定、<a id="a-39"></a>智慧、<a id="a-3A"></a>诸助道法，<a id="a-3B"></a>为得自然无师智慧，<a id="a-3C"></a>营他众生所作事业，<a id="a-3D"></a>精勤专著如修己务，<a id="a-3E"></a>以是因缘故名大悲。<a id="a-3F"></a>舍利弗，<a id="a-3G"></a>是名菩萨修行大悲而不可尽。</p>
  <p id="a3H">“复次，<a id="a-3I"></a>舍利弗，<a id="a-3J"></a>菩萨摩诃萨修行于喜亦不可尽。<a id="a-3K"></a>云何为喜？<a id="a-3L"></a>常念于法欢喜踊跃，<a id="a-3M"></a>不生懈怠无诸恼热，<a id="a-3N"></a>离五欲乐住于法乐，<a id="a-3O"></a>心和悦豫身轻柔软，<a id="a-3P"></a>意勤劝督心常生悲，<a id="a-3Q"></a>乐求如来无上法身，<a id="a-3R"></a>乐修相好以自庄严，<a id="a-3S"></a>听法无厌念行正法；<a id="a-3T"></a>行正法已心生欢喜，<a id="a-3U"></a>生欢喜已具得法悲，<a id="a-3V"></a>常于众生不生碍心，<a id="a-3W"></a>以增上欲勤求于法；<a id="a-3X"></a>勤欲法已深心得解甚深佛法，<a id="a-3Y"></a>远离二乘发无上心，<a id="a-3Z"></a>除诸悭惜发于舍心，<a id="a-3a"></a>见来乞者心生欢喜，<a id="a-3b"></a>舍时欢喜施已无悔，<a id="a-3c"></a>如是布施三时清净；<a id="a-3d"></a>得清净已心则悦豫，<a id="a-3e"></a>于持戒者常行布施，<a id="a-3f"></a>于毁禁者喜心摄取，<a id="a-3g"></a>自持禁戒心则清净，<a id="a-3h"></a>能令恶道怖惧众生得无所畏远离恶处，<a id="a-3i"></a>一心回向如来禁戒，<a id="a-3j"></a>坚持牢固不可亏坏；<a id="a-3k"></a>恶骂加己堪忍不报，<a id="a-3l"></a>于诸众生心无憍慢，<a id="a-3m"></a>于诸尊长谦下恭敬，<a id="a-3n"></a>言常和悦离于嚬蹙，<a id="a-3o"></a>先以爱语终无谄曲，<a id="a-3p"></a>不以邪心诱诳于人，<a id="a-3q"></a>不以利养为他执役，<a id="a-3r"></a>其心清净无有粗过，<a id="a-3s"></a>于诸不可不见其过，<a id="a-3t"></a>不求他短不举人罪，<a id="a-3u"></a>专心正念诸和敬法，<a id="a-3v"></a>于诸菩萨生如来想，<a id="a-3w"></a>爱说法者重于己身，<a id="a-3x"></a>爱重如来如惜己命，<a id="a-3y"></a>于诸师长生父母想，<a id="a-3z"></a>于诸众生生儿息想，<a id="a-40"></a>于诸威仪如护头首，<a id="a-41"></a>于诸波罗蜜如爱手足，<a id="a-42"></a>于诸善法生珍宝想，<a id="a-43"></a>于教诲者生五欲想，<a id="a-44"></a>于知足行生无病想，<a id="a-45"></a>爱乐求法生妙药想，<a id="a-46"></a>于举罪者生良医想，<a id="a-47"></a>摄御诸根无有懈怠，<a id="a-48"></a>是故名喜。<a id="a-49"></a>是喜寂静觉知微妙故，<a id="a-4A"></a>是喜寂灭无恌戏故，<a id="a-4B"></a>是喜行倚不戏论故，<a id="a-4C"></a>是喜根本心不乱故，<a id="a-4D"></a>是喜多闻取善语故，<a id="a-4E"></a>是喜平等心柔软故，<a id="a-4F"></a>是喜勇猛善作业故，<a id="a-4G"></a>是喜不悔专行善故，<a id="a-4H"></a>是喜正住不懈怠故，<a id="a-4I"></a>是喜不动无所依故，<a id="a-4J"></a>是喜不共难摧伏故，<a id="a-4K"></a>是喜实义不忘失故，<a id="a-4L"></a>是喜真实无变异故，<a id="a-4M"></a>是喜诚谛如所作故，<a id="a-4N"></a>是喜能舍力坚牢故，<a id="a-4O"></a>是喜大力无能胜故，<a id="a-4P"></a>是喜能作诸佛神力求诸佛法故。<a id="a-4Q"></a>舍利弗，<a id="a-4R"></a>是名菩萨修行于喜而不可尽。</p>
  <p id="a4S">“复次，<a id="a-4T"></a>舍利弗，<a id="a-4U"></a>菩萨摩诃萨修行于舍亦不可尽。<a id="a-4V"></a>云何菩萨修舍无尽？<a id="a-4W"></a>菩萨行舍，<a id="a-4X"></a>舍有三种。<a id="a-4Y"></a>云何为三？<a id="a-4Z"></a>舍诸烦恼，<a id="a-4a"></a>舍护己他，<a id="a-4b"></a>舍时非时。<a id="a-4c"></a>云何舍诸烦恼？<a id="a-4d"></a>恭敬供养其心不高，<a id="a-4e"></a>轻蔑毁呰心亦不下，<a id="a-4f"></a>若得利养心不贪恃，<a id="a-4g"></a>若遭衰恼心亦不愁，<a id="a-4h"></a>若遇誉赞心无喜庆，<a id="a-4i"></a>若遭毁者心不退缩，<a id="a-4j"></a>若遇讥者心无亏赧，<a id="a-4k"></a>若有称者善住法界，<a id="a-4l"></a>若遭苦事心力忍受，<a id="a-4m"></a>若遇乐事明见无常，<a id="a-4n"></a>放舍所爱断于嗔恚，<a id="a-4o"></a>于亲非亲得平等心，<a id="a-4p"></a>持戒毁戒意无增减，<a id="a-4q"></a>作善作恶无有二相，<a id="a-4r"></a>于爱非爱心无所著，<a id="a-4s"></a>闻善不善心能堪忍，<a id="a-4t"></a>于善恶语心不系著，<a id="a-4u"></a>于昧过患其量无二，<a id="a-4v"></a>于诸众生得平等心，<a id="a-4w"></a>于上中下得等光明，<a id="a-4x"></a>不惜身命好恶名闻同于法界，<a id="a-4y"></a>于实相法心得清净，<a id="a-4z"></a>于世法等得菩萨舍，<a id="a-50"></a>是名菩萨舍于烦恼。<a id="a-51"></a>云何菩萨舍护己他？<a id="a-52"></a>若被割截身体支节，<a id="a-53"></a>心无嗔恨不求仇报，<a id="a-54"></a>以得舍心故能舍二，<a id="a-55"></a>内外身口于此二中不生诤讼，<a id="a-56"></a>于眼与色无有欲污，<a id="a-57"></a>耳声、<a id="a-58"></a>鼻香、<a id="a-59"></a>舌味、<a id="a-5A"></a>身触、<a id="a-5B"></a>意法亦复如是。<a id="a-5C"></a>故于二中不生诤讼是故名舍，<a id="a-5D"></a>不伤不害是故名舍，<a id="a-5E"></a>舍护己他是故名舍，<a id="a-5F"></a>于利非利心行平等是故名舍，<a id="a-5G"></a>于第一义不生诤论是故名舍，<a id="a-5H"></a>于己心中善能分别是故名舍，<a id="a-5I"></a>观舍己身是故名舍，<a id="a-5J"></a>不害他身是故名舍。<a id="a-5K"></a>菩萨修舍于诸禅定常行舍心，<a id="a-5L"></a>诸佛世尊不听菩萨于诸众生而行舍心。<a id="a-5M"></a>何以故？<a id="a-5N"></a>菩萨常修精进为利自他勤求善根，<a id="a-5O"></a>是名菩萨舍护己他。<a id="a-5P"></a>云何舍时非时？<a id="a-5Q"></a>非器众生舍不引接，<a id="a-5R"></a>衰毁讥苦舍而不受，<a id="a-5S"></a>舍求声闻成决定者，<a id="a-5T"></a>行布施时舍修持戒，<a id="a-5U"></a>修持戒时舍于布施，<a id="a-5V"></a>修忍辱时舍施戒进，<a id="a-5W"></a>修精进时舍施戒忍，<a id="a-5X"></a>行禅定时舍于布施，<a id="a-5Y"></a>修智慧时舍五波罗蜜，<a id="a-5Z"></a>所不应作终不复作。<a id="a-5a"></a>如是诸法安住戒行，<a id="a-5b"></a>精勤勇猛具足修行，<a id="a-5c"></a>是名菩萨修无尽舍。</p>
  <p id="a5d">“复次，<a id="a-5e"></a>舍利弗，<a id="a-5f"></a>菩萨诸通亦不可尽。<a id="a-5g"></a>云何诸通？<a id="a-5h"></a>天眼通、<a id="a-5i"></a>天耳通、<a id="a-5j"></a>他心通、<a id="a-5k"></a>宿命通、<a id="a-5l"></a>如意通。<a id="a-5m"></a>云何天眼通？<a id="a-5n"></a>菩萨天眼于诸天龙鬼神、<a id="a-5o"></a>诸乾闼婆、<a id="a-5p"></a>学无学人、<a id="a-5q"></a>声闻、<a id="a-5r"></a>缘觉所有天眼为最第一，<a id="a-5s"></a>微妙殊胜开达明了，<a id="a-5t"></a>向一切智功德所成，<a id="a-5u"></a>不与天龙二乘共之。<a id="a-5v"></a>若有十方无量无边诸佛世界，<a id="a-5w"></a>所有形貌色像光明，<a id="a-5x"></a>若粗若细若近若远，<a id="a-5y"></a>菩萨天眼一切悉见，<a id="a-5z"></a>照了分别善解善见，<a id="a-60"></a>亦见其中所有众生生诸趣者，<a id="a-61"></a>除无色天其余业行生死相续，<a id="a-62"></a>若业业果分别诸根悉知无遗。<a id="a-63"></a>若于十方无量无边诸佛世尊，<a id="a-64"></a>所有庄严净妙国土悉见无余。<a id="a-65"></a>如是见已清净持戒，<a id="a-66"></a>愿以回向庄严己土；<a id="a-67"></a>住是持戒如其所愿，<a id="a-68"></a>悉得成就无量大利。<a id="a-69"></a>菩萨天眼亦见其中，<a id="a-6A"></a>菩萨大众修行于道，<a id="a-6B"></a>身四威仪及正忆念，<a id="a-6C"></a>得解脱法安住总持，<a id="a-6D"></a>辩才方便入慧方便，<a id="a-6E"></a>见已自修如是诸行悉令备足。<a id="a-6F"></a>是菩萨眼清净无碍得见色故，<a id="a-6G"></a>是眼不污不著色故，<a id="a-6H"></a>是眼解脱远离诸见烦恼故，<a id="a-6I"></a>是眼清净性明了故，<a id="a-6J"></a>是眼不依离所缘故，<a id="a-6K"></a>是眼不发断烦恼故，<a id="a-6L"></a>是眼无医断疑网故，<a id="a-6M"></a>是眼不起断障碍故，<a id="a-6N"></a>是眼得明照了法故，<a id="a-6O"></a>是眼念知不行识故，<a id="a-6P"></a>是眼无贪、<a id="a-6Q"></a>嗔恚、<a id="a-6R"></a>愚痴能断一切诸结使故，<a id="a-6S"></a>是眼无上趣圣本故，<a id="a-6T"></a>是眼无碍平等光明照众生故，<a id="a-6U"></a>是眼无垢断恶法故，<a id="a-6V"></a>是眼不染性清净故，<a id="a-6W"></a>是眼入佛眼毕竟不舍故，<a id="a-6X"></a>是眼不缚断爱恚故，<a id="a-6Y"></a>是眼行义出于真实修行念知净道法故。<a id="a-6Z"></a>何以故？<a id="a-6a"></a>是大士安住大悲深解法相，<a id="a-6b"></a>善分别义无有诤讼，<a id="a-6c"></a>随见闻说背不善法，<a id="a-6d"></a>趣向道场心无障碍，<a id="a-6e"></a>见悭惜人能舍财施，<a id="a-6f"></a>见毁禁者修持净戒，<a id="a-6g"></a>见嗔恚者修忍不诤，<a id="a-6h"></a>见懈怠者摄取劝励，<a id="a-6i"></a>见散心者示诸禅支，<a id="a-6j"></a>无智慧者施与慧眼，<a id="a-6k"></a>行邪道者示以正道，<a id="a-6l"></a>修下行者为说甚深微妙佛法令入一切智不退诸通具足菩提。<a id="a-6m"></a>舍利弗，<a id="a-6n"></a>是名菩萨天眼神通而不可尽。</p>
  <p id="a6o">“复次，<a id="a-6p"></a>舍利弗，<a id="a-6q"></a>菩萨天耳神通亦不可尽。<a id="a-6r"></a>云何菩萨天耳神通？<a id="a-6s"></a>若十方无量无边诸佛世界所有诸声，<a id="a-6t"></a>所谓天龙鬼神、<a id="a-6u"></a>乾闼婆、<a id="a-6v"></a>阿修罗、<a id="a-6w"></a>迦楼罗、<a id="a-6x"></a>紧那罗、<a id="a-6y"></a>摩睺罗伽、<a id="a-6z"></a>人非人声，<a id="a-70"></a>及以圣声，<a id="a-71"></a>所谓声闻、<a id="a-72"></a>缘觉、<a id="a-73"></a>菩萨、<a id="a-74"></a>正遍知声，<a id="a-75"></a>一切凡是耳根所对，<a id="a-76"></a>乃至地狱、<a id="a-77"></a>饿鬼、<a id="a-78"></a>畜生，<a id="a-79"></a>蝇蚁蚊虻所有诸声一切悉闻。<a id="a-7A"></a>若诸众生心所缘处，<a id="a-7B"></a>若善、<a id="a-7C"></a>不善、<a id="a-7D"></a>无记所作事业出诸音声，<a id="a-7E"></a>一切悉解。<a id="a-7F"></a>若口善业、<a id="a-7G"></a>口不善业、<a id="a-7H"></a>口无记业，<a id="a-7I"></a>如是诸业悉如实知。<a id="a-7J"></a>若有口业因于爱欲说嗔说痴，<a id="a-7K"></a>若有口业因于嗔恚说欲说痴，<a id="a-7L"></a>若有口业因于愚痴说欲说嗔，<a id="a-7M"></a>若因欲说欲因嗔说嗔因痴说痴，<a id="a-7N"></a>如是诸声亦皆能知。<a id="a-7O"></a>或有口业心净口粗，<a id="a-7P"></a>或有口业口净心粗，<a id="a-7Q"></a>或有口业口净心净，<a id="a-7R"></a>或有口业口粗心粗，<a id="a-7S"></a>如是一切无碍耳通能如实知。<a id="a-7T"></a>是菩萨天耳，<a id="a-7U"></a>亦知圣声及非圣声。<a id="a-7V"></a>若闻圣声不生爱著，<a id="a-7W"></a>闻非圣声心不生碍。<a id="a-7X"></a>于圣人声得具大慈，<a id="a-7Y"></a>非圣人声得具大悲。<a id="a-7Z"></a>若闻过去未来诸声，<a id="a-7a"></a>得尽本际如实正智。<a id="a-7b"></a>是菩萨天耳，<a id="a-7c"></a>得闻一切诸佛世尊所说妙法，<a id="a-7d"></a>闻已忆念正智总持不忘不失，<a id="a-7e"></a>随众生器而为说法，<a id="a-7f"></a>善知诸法坚不坚相。<a id="a-7g"></a>是菩萨若听一佛说法，<a id="a-7h"></a>不闻余佛所说法者无有是处，<a id="a-7i"></a>一切诸佛所可演说悉能听受。<a id="a-7j"></a>菩萨若闻善、<a id="a-7k"></a>不善、<a id="a-7l"></a>无记法声，<a id="a-7m"></a>皆悉善知时与非时，<a id="a-7n"></a>所谓若有众时非说法时，<a id="a-7o"></a>闻已默然而无所说。<a id="a-7p"></a>若有说时非有众时，<a id="a-7q"></a>所谓正为一人能堪受者，<a id="a-7r"></a>是故虽说不为一切。<a id="a-7s"></a>事若真实或畏伤他故不为说，<a id="a-7t"></a>事若不实为利益他以清净心方便得说。<a id="a-7u"></a>若所喜声即能得闻，<a id="a-7v"></a>所不喜者便不复闻。<a id="a-7w"></a>若于大众为诸众生演说法时，<a id="a-7x"></a>随其耳识所解所受，<a id="a-7y"></a>是菩萨天耳悉得闻知。<a id="a-7z"></a>若说法时或有众生，<a id="a-80"></a>应解悟者便得闻法，<a id="a-81"></a>不解悟者则便不闻。<a id="a-82"></a>是菩萨耳界，<a id="a-83"></a>法界其性清净，<a id="a-84"></a>知见我人众生悉清净故，<a id="a-85"></a>是菩萨正分别耳界！<a id="a-86"></a>如言语文字所说之相。<a id="a-87"></a>若有五趣杂类众生，<a id="a-88"></a>随其所解言语音声而为说法，<a id="a-89"></a>持是天耳回向如来所得耳界，<a id="a-8A"></a>不求余乘故。<a id="a-8B"></a>舍利弗，<a id="a-8C"></a>是名菩萨天耳神通而不可尽。</p>
  <p id="a8D">“复次，<a id="a-8E"></a>舍利弗，<a id="a-8F"></a>菩萨知他心通亦不可尽。<a id="a-8G"></a>云何菩萨知他心通？<a id="a-8H"></a>若诸众生上中下心菩萨悉知，<a id="a-8I"></a>知是众生因施根心相，<a id="a-8J"></a>知是众生因戒根心相，<a id="a-8K"></a>知是众生因忍根心相，<a id="a-8L"></a>知是众生因进根心相，<a id="a-8M"></a>知是众生因定根心相，<a id="a-8N"></a>知是众生因智根心相，<a id="a-8O"></a>知是众生因慈悲喜舍根心相，<a id="a-8P"></a>知是众生因声闻、<a id="a-8Q"></a>缘觉大乘根心相，<a id="a-8R"></a>知是众生因力增上善根具足，<a id="a-8S"></a>知是众生因行增上善根故得生此，<a id="a-8T"></a>知是众生其行清净心不清净，<a id="a-8U"></a>知是众生其行不净而心清净，<a id="a-8V"></a>知是众生心行俱净，<a id="a-8W"></a>知是众生行之与心二俱不净，<a id="a-8X"></a>知是众生过去世心诸根行因，<a id="a-8Y"></a>知是众生随缘悟法，<a id="a-8Z"></a>是名菩萨知他心智。<a id="a-8a"></a>又复知他未来世心，<a id="a-8b"></a>知是众生未来世中有持戒因，<a id="a-8c"></a>现在世中有布施因；<a id="a-8d"></a>知是众生未来世中有忍辱因，<a id="a-8e"></a>现在世中有持戒因；<a id="a-8f"></a>知是众生未来世中有精进因，<a id="a-8g"></a>现在世中有忍辱因；<a id="a-8h"></a>知是众生未来世中有禅定因，<a id="a-8i"></a>现在世中有精进因；<a id="a-8j"></a>知是众生未来世中有智慧因，<a id="a-8k"></a>现在世中行俗心因；<a id="a-8l"></a>知是众生未来世中发大乘因，<a id="a-8m"></a>现在世中有下根因；<a id="a-8n"></a>未来众生有如是等诸因诸缘，<a id="a-8o"></a>是诸因缘能如实知。<a id="a-8p"></a>是菩萨于未来受化众生终不疲厌，<a id="a-8q"></a>如其心根如实能知，<a id="a-8r"></a>随其器量而为说法，<a id="a-8s"></a>若乐少闻则不多说，<a id="a-8t"></a>说必有益功不唐捐，<a id="a-8u"></a>是名菩萨知他心智。<a id="a-8v"></a>若现在世众生所行，<a id="a-8w"></a>心心数法悉如实知，<a id="a-8x"></a>所谓欲心如实知，<a id="a-8y"></a>欲心、<a id="a-8z"></a>离欲心如实知，<a id="a-90"></a>离欲心、<a id="a-91"></a>恚心如实知，<a id="a-92"></a>恚心、<a id="a-93"></a>离恚心如实知，<a id="a-94"></a>离恚心、<a id="a-95"></a>痴心如实知，<a id="a-96"></a>痴心、<a id="a-97"></a>离痴心如实知，<a id="a-98"></a>离痴心、<a id="a-99"></a>散心如实知，<a id="a-9A"></a>散心、<a id="a-9B"></a>摄心如实知，<a id="a-9C"></a>摄心、<a id="a-9D"></a>懈怠心如实知，<a id="a-9E"></a>懈怠心、<a id="a-9F"></a>精进心如实知，<a id="a-9G"></a>精进心、<a id="a-9H"></a>下心如实知，<a id="a-9I"></a>下心、<a id="a-9J"></a>上心如实知，<a id="a-9K"></a>上心、<a id="a-9L"></a>乱心如实知，<a id="a-9M"></a>乱心、<a id="a-9N"></a>定心如实知，<a id="a-9O"></a>定心、<a id="a-9P"></a>无解脱心如实知，<a id="a-9Q"></a>无解脱心、<a id="a-9R"></a>有解脱心如实知，<a id="a-9S"></a>有解脱心、<a id="a-9T"></a>无寂静心如实知，<a id="a-9U"></a>无寂静心、<a id="a-9V"></a>有寂静心如实知，<a id="a-9W"></a>有寂静心、<a id="a-9X"></a>量心如实知，<a id="a-9Y"></a>量心、<a id="a-9Z"></a>无量心如实知，<a id="a-9a"></a>无量心一一众生一一烦恼缠覆心者一切皆知，<a id="a-9b"></a>如是知已，<a id="a-9c"></a>如其出道而为说法。<a id="a-9d"></a>又是菩萨所住之处，<a id="a-9e"></a>先观众生知其根量，<a id="a-9f"></a>随而为说出要之法。<a id="a-9g"></a>是诸众生上中下根悉如实知，<a id="a-9h"></a>是菩萨心知他心时无有障碍。<a id="a-9i"></a>何以故？<a id="a-9j"></a>是菩萨心智猛利善分别故，<a id="a-9k"></a>念意进慧之所知故，<a id="a-9l"></a>善能解了菩提相故，<a id="a-9m"></a>断诸习气故，<a id="a-9n"></a>清净无垢故，<a id="a-9o"></a>明了无诤故，<a id="a-9p"></a>无诸烦恼故，<a id="a-9q"></a>无有渊流故，<a id="a-9r"></a>照一切法故，<a id="a-9s"></a>善入一切众生心故。<a id="a-9t"></a>能如是解，<a id="a-9u"></a>是菩萨心智慧猛利。<a id="a-9v"></a>于如是法正入知者，<a id="a-9w"></a>是名菩萨他心智通而不可尽。</p>
  <p id="a9x">“复次，<a id="a-9y"></a>舍利弗，<a id="a-9z"></a>菩萨宿命智通亦不可尽。<a id="a-A0"></a>云何菩萨宿命智通？<a id="a-A1"></a>是菩萨念宿命事，<a id="a-A2"></a>若自若他善受忆持，<a id="a-A3"></a>安住法界无有倾动。<a id="a-A4"></a>无倾动者能善解了善作业故，<a id="a-A5"></a>是念无恼安住禅定故，<a id="a-A6"></a>是念无畏善摄智慧故，<a id="a-A7"></a>是念不从他求现得善知故，<a id="a-A8"></a>是念正忆毕竟不失故，<a id="a-A9"></a>是念助功德善解大乘故，<a id="a-AA"></a>是念助智不从他具足故，<a id="a-AB"></a>是念善根诸波罗蜜具足能到一切佛法故。<a id="a-AC"></a>是宿命智，<a id="a-AD"></a>若念一生、<a id="a-AE"></a>二生、<a id="a-AF"></a>三生、<a id="a-AG"></a>四生、<a id="a-AH"></a>五生、<a id="a-AI"></a>十生、<a id="a-AJ"></a>二十生、<a id="a-AK"></a>三十生、<a id="a-AL"></a>五十生，<a id="a-AM"></a>乃至百生、<a id="a-AN"></a>千生、<a id="a-AO"></a>百千生、<a id="a-AP"></a>无量百生、<a id="a-AQ"></a>无量千生、<a id="a-AR"></a>无量百千生，<a id="a-AS"></a>及天地成坏无量成世、<a id="a-AT"></a>无量坏世、<a id="a-AU"></a>无量成坏世、<a id="a-AV"></a>无量成坏劫，<a id="a-AW"></a>知诸众生于是中生如是种姓、<a id="a-AX"></a>如是名字、<a id="a-AY"></a>如是色像、<a id="a-AZ"></a>如是饮食、<a id="a-Aa"></a>如是寿命受苦乐等，<a id="a-Ab"></a>于是中死还是中生，<a id="a-Ac"></a>于彼中死还彼中生。<a id="a-Ad"></a>是菩萨念如是等无量生死，<a id="a-Ae"></a>自念宿世及他众生尽过去际。<a id="a-Af"></a>是菩萨念自善根回向阿耨多罗三藐三菩提，<a id="a-Ag"></a>念他善根愿令发阿耨多罗三藐三菩提心。<a id="a-Ah"></a>是菩萨以正念心，<a id="a-Ai"></a>于本生死行苦，<a id="a-Aj"></a>善观无常苦无我。<a id="a-Ak"></a>若观无常苦无我者，<a id="a-Al"></a>于诸色欲、<a id="a-Am"></a>封禄、<a id="a-An"></a>寿命、<a id="a-Ao"></a>眷属自在悉无贪著，<a id="a-Ap"></a>亦复不贪释、<a id="a-Aq"></a>梵、<a id="a-Ar"></a>护世、<a id="a-As"></a>转轮圣王及受生处五欲欢乐，<a id="a-At"></a>为化众生故现受生。<a id="a-Au"></a>是菩萨念于无常苦无我已，<a id="a-Av"></a>过去秽行发露忏悔，<a id="a-Aw"></a>现世诸恶乃至失命终不为之，<a id="a-Ax"></a>过去善根欲令增广回向阿耨多罗三藐三菩提，<a id="a-Ay"></a>现在善根与众生共回向阿耨多罗三藐三菩提。<a id="a-Az"></a>是菩萨离诸恶愿不断三宝种故，<a id="a-B0"></a>所有善根悉以回向阿耨多罗三藐三菩提。<a id="a-B1"></a>舍利弗，<a id="a-B2"></a>是名菩萨念宿命智而不可尽。</p>
  <p id="aB3">“复次，<a id="a-B4"></a>舍利弗，<a id="a-B5"></a>菩萨摩诃萨如意神通亦不可尽。<a id="a-B6"></a>云何菩萨如意神通？<a id="a-B7"></a>若欲进心慧所摄诸法，<a id="a-B8"></a>调伏柔和心得自在，<a id="a-B9"></a>善修集故，<a id="a-BA"></a>现在能得是如意通。<a id="a-BB"></a>是菩萨作种种神通变化，<a id="a-BC"></a>以是神通为化众生。<a id="a-BD"></a>是菩萨一一示现种种神通教化众生，<a id="a-BE"></a>所谓若色相、<a id="a-BF"></a>若力势、<a id="a-BG"></a>若变化。<a id="a-BH"></a>是菩萨示种种色相，<a id="a-BI"></a>令众生见见已心伏，<a id="a-BJ"></a>所谓若佛色像、<a id="a-BK"></a>若缘觉色像、<a id="a-BL"></a>若声闻色像、<a id="a-BM"></a>若释梵护世转轮圣王色像，<a id="a-BN"></a>及余种种无量色像，<a id="a-BO"></a>乃至示现畜生色像，<a id="a-BP"></a>化众生故作是示现，<a id="a-BQ"></a>示现是已随其所应而为说法。<a id="a-BR"></a>若有众生自谓己身有大势力而起憍慢、<a id="a-BS"></a>嗔恚、<a id="a-BT"></a>贡高，<a id="a-BU"></a>菩萨欲为调伏如是诸众生故示现大力，<a id="a-BV"></a>所谓示现那罗延力四分之一、<a id="a-BW"></a>或四分之二、<a id="a-BX"></a>或四分之三，<a id="a-BY"></a>或全示现须弥山王高十六万八千由旬纵广八万四千由延，<a id="a-BZ"></a>以三指举掷置他方无量世界譬如掷一阿摩勒果，<a id="a-Ba"></a>于菩萨力而无损减，<a id="a-Bb"></a>断取三千大千世界，<a id="a-Bc"></a>下尽水际以手举之，<a id="a-Bd"></a>高至有顶住经一劫。<a id="a-Be"></a>菩萨成就示现如是大势力时，<a id="a-Bf"></a>能令如是嗔恚、<a id="a-Bg"></a>憍慢、<a id="a-Bh"></a>贡高众生内善调伏，<a id="a-Bi"></a>知调伏已然后随应而为说法。<a id="a-Bj"></a>是菩萨修如意通，<a id="a-Bk"></a>能得智慧变化势力，<a id="a-Bl"></a>以变化力诸所欲作悉得成就，<a id="a-Bm"></a>能变大海以为牛迹大海不小，<a id="a-Bn"></a>又变牛迹以为大海牛迹不大，<a id="a-Bo"></a>若劫欲尽火灾起时欲变为水能如意变，<a id="a-Bp"></a>水灾起时能变为火，<a id="a-Bq"></a>风灾起时能变为火，<a id="a-Br"></a>火灾起时能变为风，<a id="a-Bs"></a>风灾起时能变为水，<a id="a-Bt"></a>水灾起时能变为风，<a id="a-Bu"></a>如是变化皆悉成就，<a id="a-Bv"></a>若上中下法随意变化；<a id="a-Bw"></a>唯除诸佛，<a id="a-Bx"></a>更无有人能移动留碍破坏。<a id="a-By"></a>菩萨如意神通，<a id="a-Bz"></a>所谓释梵天王、<a id="a-C0"></a>魔王波旬及其眷属，<a id="a-C1"></a>是菩萨作种种变化，<a id="a-C2"></a>示诸众生令欢喜已，<a id="a-C3"></a>然后随意而为说法。<a id="a-C4"></a>是菩萨神通勇健自在，<a id="a-C5"></a>能过诸魔烦恼境界，<a id="a-C6"></a>入于佛界不恼众生，<a id="a-C7"></a>所有善根皆悉成就，<a id="a-C8"></a>一切魔众无能断者。<a id="a-C9"></a>舍利弗，<a id="a-CA"></a>是名菩萨如意神通而不可尽。</p>
  <p id="aCB">“复次，<a id="a-CC"></a>舍利弗，<a id="a-CD"></a>菩萨四摄亦不可尽。<a id="a-CE"></a>云何为四？<a id="a-CF"></a>一者、<a id="a-CG"></a>布施，<a id="a-CH"></a>二者、<a id="a-CI"></a>爱语，<a id="a-CJ"></a>三者、<a id="a-CK"></a>利行，<a id="a-CL"></a>四者、<a id="a-CM"></a>同利。<a id="a-CN"></a>云何布施？<a id="a-CO"></a>施有二种：<a id="a-CP"></a>财施、<a id="a-CQ"></a>法施。<a id="a-CR"></a>云何爱语？<a id="a-CS"></a>于求财人及听法者柔和与语。<a id="a-CT"></a>云何利行？<a id="a-CU"></a>于求财人及听法者，<a id="a-CV"></a>随其所求悉令满足。<a id="a-CW"></a>云何同利？<a id="a-CX"></a>求财法者以大乘己利令彼安止。<a id="a-CY"></a>又复施者，<a id="a-CZ"></a>见诸乞求心生清净；<a id="a-Ca"></a>爱语者，<a id="a-Cb"></a>于诸乞士心生欢喜；<a id="a-Cc"></a>利行者，<a id="a-Cd"></a>于诸乞士随其所利而令具足；<a id="a-Ce"></a>同利者，<a id="a-Cf"></a>常以大乘劝诲众生。<a id="a-Cg"></a>复次施者，<a id="a-Ch"></a>所谓舍心；<a id="a-Ci"></a>爱语者，<a id="a-Cj"></a>行无限齐；<a id="a-Ck"></a>利行者，<a id="a-Cl"></a>毕竟不悔；<a id="a-Cm"></a>同利者，<a id="a-Cn"></a>回向大乘。<a id="a-Co"></a>复次施者，<a id="a-Cp"></a>起慈行舍；<a id="a-Cq"></a>爱语者，<a id="a-Cr"></a>不舍喜心；<a id="a-Cs"></a>利行者，<a id="a-Ct"></a>大悲庄严利于众生；<a id="a-Cu"></a>同利者，<a id="a-Cv"></a>舍于高下，<a id="a-Cw"></a>发心回向一切种智。<a id="a-Cx"></a>复次施者，<a id="a-Cy"></a>如法求财清净行施；<a id="a-Cz"></a>爱语者，<a id="a-D0"></a>将导爱者安止善法；<a id="a-D1"></a>利行者，<a id="a-D2"></a>说于己利以利益他；<a id="a-D3"></a>同利者，<a id="a-D4"></a>令诸众生发一切智心。<a id="a-D5"></a>复次施者，<a id="a-D6"></a>舍于内外；<a id="a-D7"></a>爱语者，<a id="a-D8"></a>功德智慧心无吝惜；<a id="a-D9"></a>利行者，<a id="a-DA"></a>舍自利行而行利他；<a id="a-DB"></a>同利者，<a id="a-DC"></a>弃舍重位心初无悔。<a id="a-DD"></a>复次法施者，<a id="a-DE"></a>如所闻法悉能演说；<a id="a-DF"></a>爱语者，<a id="a-DG"></a>不为利养而演说法；<a id="a-DH"></a>利行者，<a id="a-DI"></a>诲他讽诵心无疲厌；<a id="a-DJ"></a>同利者，<a id="a-DK"></a>一切智心所得妙法，<a id="a-DL"></a>即以此法劝励众生。<a id="a-DM"></a>复次法施者，<a id="a-DN"></a>若有众生一一听法次第为说而无错谬；<a id="a-DO"></a>爱语者，<a id="a-DP"></a>为人说法不辞远近；<a id="a-DQ"></a>利行者，<a id="a-DR"></a>有求法人供给衣服、<a id="a-DS"></a>饮食、<a id="a-DT"></a>卧具、<a id="a-DU"></a>病瘦医药令无所乏，<a id="a-DV"></a>既施所安然后随应而为演说；<a id="a-DW"></a>同利者，<a id="a-DX"></a>凡所讲说常劝众生回向阿耨多罗三藐三菩提。<a id="a-DY"></a>复次法施者，<a id="a-DZ"></a>于诸施中知其最胜，<a id="a-Da"></a>以此胜法为人演说；<a id="a-Db"></a>爱语者，<a id="a-Dc"></a>常为利益众生故说；<a id="a-Dd"></a>利行者，<a id="a-De"></a>随义而说不随文字；<a id="a-Df"></a>同利者，<a id="a-Dg"></a>常为具足佛法故说。<a id="a-Dh"></a>复次施者，<a id="a-Di"></a>具足檀波罗蜜；<a id="a-Dj"></a>爱语者，<a id="a-Dk"></a>具足尸罗羼提波罗蜜；<a id="a-Dl"></a>利行者，<a id="a-Dm"></a>具足毗梨耶波罗蜜；<a id="a-Dn"></a>同利者，<a id="a-Do"></a>具足禅那般若波罗蜜。<a id="a-Dp"></a>复次施者，<a id="a-Dq"></a>初发菩提；<a id="a-Dr"></a>爱语者，<a id="a-Ds"></a>修行菩提；<a id="a-Dt"></a>利行者，<a id="a-Du"></a>不退菩提；<a id="a-Dv"></a>同利者，<a id="a-Dw"></a>一生补处。<a id="a-Dx"></a>复次施者，<a id="a-Dy"></a>安住菩提种子根本；<a id="a-Dz"></a>爱语者，<a id="a-E0"></a>滋长菩提芽茎枝叶；<a id="a-E1"></a>利行者，<a id="a-E2"></a>渐以开敷生菩提华；<a id="a-E3"></a>同利者，<a id="a-E4"></a>已能成就菩提果实。<a id="a-E5"></a>舍利弗，<a id="a-E6"></a>是名菩萨以四摄法摄取众生而不可尽。</p>
  <p id="aE7">“复次，<a id="a-E8"></a>舍利弗，<a id="a-E9"></a>菩萨摩诃萨四无碍智亦不可尽。<a id="a-EA"></a>云何为四？<a id="a-EB"></a>一者、<a id="a-EC"></a>义无碍，<a id="a-ED"></a>二者、<a id="a-EE"></a>法无碍，<a id="a-EF"></a>三者、<a id="a-EG"></a>辞无碍，<a id="a-EH"></a>四者、<a id="a-EI"></a>乐说无碍。<a id="a-EJ"></a>云何义无碍？<a id="a-EK"></a>于诸法中知第一义，<a id="a-EL"></a>是比智，<a id="a-EM"></a>是因智，<a id="a-EN"></a>是缘智，<a id="a-EO"></a>是和合智，<a id="a-EP"></a>是不堕边智，<a id="a-EQ"></a>是不住中智，<a id="a-ER"></a>是十二因缘智，<a id="a-ES"></a>是不异法性智，<a id="a-ET"></a>是如实智，<a id="a-EU"></a>是真际智，<a id="a-EV"></a>是觉空空智，<a id="a-EW"></a>是无相相智，<a id="a-EX"></a>是无愿愿智，<a id="a-EY"></a>是无为为智，<a id="a-EZ"></a>是观一相智，<a id="a-Ea"></a>是观无我智，<a id="a-Eb"></a>是观无众生智，<a id="a-Ec"></a>是观无命智，<a id="a-Ed"></a>是观无我第一义智，<a id="a-Ee"></a>是观过去无挂碍智，<a id="a-Ef"></a>是观未来无有边智，<a id="a-Eg"></a>是观现在一切种智，<a id="a-Eh"></a>是观诸阴如怨贼智，<a id="a-Ei"></a>是观诸界如毒蛇智，<a id="a-Ej"></a>是观诸入如空聚智，<a id="a-Ek"></a>是观内法永寂灭智，<a id="a-El"></a>是观外法无行处智，<a id="a-Em"></a>是观所缘如幻化智，<a id="a-En"></a>是观念正住智，<a id="a-Eo"></a>是观忍正法智，<a id="a-Ep"></a>是观自身智，<a id="a-Eq"></a>是观了诸谛智，<a id="a-Er"></a>是苦不和合智，<a id="a-Es"></a>是集不作智，<a id="a-Et"></a>是灭自性智，<a id="a-Eu"></a>是道能到智，<a id="a-Ev"></a>是分别诸法智，<a id="a-Ew"></a>是观众生诸根心行随所入智，<a id="a-Ex"></a>是诸力无能伏智，<a id="a-Ey"></a>是诸觉如实解智，<a id="a-Ez"></a>是禅定受持智，<a id="a-F0"></a>是慧光明智，<a id="a-F1"></a>是幻化庄严智，<a id="a-F2"></a>是热时焰迷惑智，<a id="a-F3"></a>是梦中所欲智，<a id="a-F4"></a>是响所缘智，<a id="a-F5"></a>是镜中像无去来智，<a id="a-F6"></a>是种种相无相智，<a id="a-F7"></a>是扼离扼智，<a id="a-F8"></a>是取生离生智，<a id="a-F9"></a>是声闻乘从他闻智，<a id="a-FA"></a>是缘觉乘观十二缘智，<a id="a-FB"></a>是大乘具足一切善根智。<a id="a-FC"></a>舍利弗，<a id="a-FD"></a>是名菩萨义无碍智。<a id="a-FE"></a>又复义无碍者，<a id="a-FF"></a>思一切法义。<a id="a-FG"></a>何以故？<a id="a-FH"></a>是一切法无我众生、<a id="a-FI"></a>无命、<a id="a-FJ"></a>无人，<a id="a-FK"></a>如无我众生、<a id="a-FL"></a>无命、<a id="a-FM"></a>无人即名为义。<a id="a-FN"></a>如命义者，<a id="a-FO"></a>色等诸法亦复如是，<a id="a-FP"></a>是名义无碍。<a id="a-FQ"></a>又复义无碍者，<a id="a-FR"></a>是无住说，<a id="a-FS"></a>是无尽说，<a id="a-FT"></a>是得一切法说。<a id="a-FU"></a>如是义无碍者，<a id="a-FV"></a>诸佛所许，<a id="a-FW"></a>是真实义无别无异，<a id="a-FX"></a>智慧分别无有障碍，<a id="a-FY"></a>是名菩萨义无碍智。</p>
  <p id="aFZ">“舍利弗，<a id="a-Fa"></a>云何菩萨法无碍智？<a id="a-Fb"></a>若观诸法，<a id="a-Fc"></a>所谓善法不善法、<a id="a-Fd"></a>世法出世法、<a id="a-Fe"></a>可作法不可作法、<a id="a-Ff"></a>有漏法无漏法、<a id="a-Fg"></a>有为法无为法、<a id="a-Fh"></a>黑法白法、<a id="a-Fi"></a>生死法涅槃法，<a id="a-Fj"></a>是智法性平等，<a id="a-Fk"></a>是智菩提平等，<a id="a-Fl"></a>是智性平等，<a id="a-Fm"></a>是名法无碍智。<a id="a-Fn"></a>又复法无碍者，<a id="a-Fo"></a>观于众生，<a id="a-Fp"></a>多欲心行，<a id="a-Fq"></a>少欲心行，<a id="a-Fr"></a>初发欲心行，<a id="a-Fs"></a>欲相心行，<a id="a-Ft"></a>现在所缘欲心行，<a id="a-Fu"></a>现在因缘欲心行，<a id="a-Fv"></a>有众生内有欲行外无欲行，<a id="a-Fw"></a>外有欲行内无欲行，<a id="a-Fx"></a>有内外欲行，<a id="a-Fy"></a>有内外无欲行，<a id="a-Fz"></a>有色欲行非声香味触，<a id="a-G0"></a>有声欲行非色香味触，<a id="a-G1"></a>有香欲行非色声味触，<a id="a-G2"></a>有味欲行非色声香触，<a id="a-G3"></a>有触欲行非色声香味；<a id="a-G4"></a>入如是观众生诸欲行门，<a id="a-G5"></a>行欲行者二万一千，<a id="a-G6"></a>行恚行者二万一千，<a id="a-G7"></a>行痴行者二万一千，<a id="a-G8"></a>行等分行者二万一千，<a id="a-G9"></a>观如是众生八万四千心之所行如实而知，<a id="a-GA"></a>随其所应而为说法。<a id="a-GB"></a>舍利弗，<a id="a-GC"></a>是名菩萨法无碍智。</p>
  <p id="aGD">“舍利弗，<a id="a-GE"></a>云何菩萨辞无碍智？<a id="a-GF"></a>于诸音声悉观了知，<a id="a-GG"></a>所谓天龙鬼神、<a id="a-GH"></a>乾闼婆、<a id="a-GI"></a>阿修罗、<a id="a-GJ"></a>迦楼罗、<a id="a-GK"></a>紧那罗、<a id="a-GL"></a>摩睺罗伽、<a id="a-GM"></a>人非人如是言语文字音声皆悉能知，<a id="a-GN"></a>如是五道杂类众生，<a id="a-GO"></a>随其种类一一音声语言文字而为说法，<a id="a-GP"></a>是名辞无碍智。<a id="a-GQ"></a>如是语法文字思惟觉了无碍，<a id="a-GR"></a>是菩萨知一语、<a id="a-GS"></a>二语、<a id="a-GT"></a>三语乃至多语、<a id="a-GU"></a>男语、<a id="a-GV"></a>女语、<a id="a-GW"></a>非男女语、<a id="a-GX"></a>过去语、<a id="a-GY"></a>未来语、<a id="a-GZ"></a>现在语，<a id="a-Ga"></a>知积一字至多字语，<a id="a-Gb"></a>是名辞无碍智。<a id="a-Gc"></a>是辞无碍智，<a id="a-Gd"></a>说时无谬无有滞碍，<a id="a-Ge"></a>妙语通畅，<a id="a-Gf"></a>所言审谛，<a id="a-Gg"></a>正直无粗，<a id="a-Gh"></a>所有文辞具足庄严，<a id="a-Gi"></a>大众闻者无不欢喜。<a id="a-Gj"></a>如是种种微妙音声，<a id="a-Gk"></a>深远广普庄严俗谛、<a id="a-Gl"></a>第一义谛，<a id="a-Gm"></a>以智慧箭善射邪见。<a id="a-Gn"></a>是辞无碍诸佛所许，<a id="a-Go"></a>能令众生皆得欢喜。<a id="a-Gp"></a>舍利弗，<a id="a-Gq"></a>是名菩萨辞无碍智而不可尽。</p>
  <p id="aGr">“舍利弗，<a id="a-Gs"></a>云何菩萨乐说无碍智不可穷尽？<a id="a-Gt"></a>所说无碍，<a id="a-Gu"></a>所说不住，<a id="a-Gv"></a>所说速疾，<a id="a-Gw"></a>所说捷利，<a id="a-Gx"></a>如所问答，<a id="a-Gy"></a>无挂碍答，<a id="a-Gz"></a>无违逆答，<a id="a-H0"></a>是相应答，<a id="a-H1"></a>住忍力答，<a id="a-H2"></a>依二谛答，<a id="a-H3"></a>依施、<a id="a-H4"></a>戒、<a id="a-H5"></a>忍、<a id="a-H6"></a>进、<a id="a-H7"></a>定、<a id="a-H8"></a>慧答，<a id="a-H9"></a>依一切法章句而答，<a id="a-HA"></a>依于念处、<a id="a-HB"></a>正勤、<a id="a-HC"></a>如意、<a id="a-HD"></a>根、<a id="a-HE"></a>力、<a id="a-HF"></a>觉、<a id="a-HG"></a>道甚深义答，<a id="a-HH"></a>依寂灭思惟答。<a id="a-HI"></a>所谓乐说无碍智者，<a id="a-HJ"></a>若一切言语文字，<a id="a-HK"></a>口所分别正直而答，<a id="a-HL"></a>所谓一切禅定三摩跋提真谛智答，<a id="a-HM"></a>辩畅三乘随诸众生一切心行如应而答，<a id="a-HN"></a>所言巧妙非如哑羊，<a id="a-HO"></a>强梁粗恶卒暴恌戏如是之语悉无复有，<a id="a-HP"></a>所宣寂灭人所受用，<a id="a-HQ"></a>威德之言无诸缠缚，<a id="a-HR"></a>相应无违微妙柔软，<a id="a-HS"></a>无可讥诃圣人所赞，<a id="a-HT"></a>如佛世尊所教诲语，<a id="a-HU"></a>梵音清彻一切悉闻。<a id="a-HV"></a>是乐说无碍智诸佛所许，<a id="a-HW"></a>为他众生说微妙法，<a id="a-HX"></a>闻是法者得出世乐灭尽诸苦，<a id="a-HY"></a>是名乐说无碍智也。<a id="a-HZ"></a>舍利弗，<a id="a-Ha"></a>是名菩萨摩诃萨四无碍智而不可尽。</p>
  <p id="aHb">“复次，<a id="a-Hc"></a>舍利弗，<a id="a-Hd"></a>菩萨摩诃萨有四种依法亦不可尽。<a id="a-He"></a>何等为四？<a id="a-Hf"></a>依义不依语、<a id="a-Hg"></a>依智不依识、<a id="a-Hh"></a>依了义经不依不了义经、<a id="a-Hi"></a>依法不依人。<a id="a-Hj"></a>云何依义不依语？<a id="a-Hk"></a>语者，<a id="a-Hl"></a>若入世法而有所说；<a id="a-Hm"></a>义者，<a id="a-Hn"></a>解出世法无文字相。<a id="a-Ho"></a>语者，<a id="a-Hp"></a>若说布施、<a id="a-Hq"></a>戒、<a id="a-Hr"></a>忍、<a id="a-Hs"></a>进、<a id="a-Ht"></a>禅、<a id="a-Hu"></a>智慧调伏拥护；<a id="a-Hv"></a>义者，<a id="a-Hw"></a>知施戒忍入于平等。<a id="a-Hx"></a>语者，<a id="a-Hy"></a>称说生死；<a id="a-Hz"></a>义者，<a id="a-I0"></a>知生死无性。<a id="a-I1"></a>语者，<a id="a-I2"></a>说涅槃味；<a id="a-I3"></a>义者，<a id="a-I4"></a>知涅槃无性。<a id="a-I5"></a>语者，<a id="a-I6"></a>若说诸乘随所安止；<a id="a-I7"></a>义者，<a id="a-I8"></a>善知诸乘入一相智门。<a id="a-I9"></a>语者，<a id="a-IA"></a>若说诸舍；<a id="a-IB"></a>义者，<a id="a-IC"></a>三种清净。<a id="a-ID"></a>语者，<a id="a-IE"></a>说身口意受持净戒功德威仪；<a id="a-IF"></a>义者，<a id="a-IG"></a>了身口意皆无所作而能护持一切净戒。<a id="a-IH"></a>语者，<a id="a-II"></a>若说忍辱断除恚怒贡高憍慢；<a id="a-IJ"></a>义者，<a id="a-IK"></a>了达诸法得无生忍。<a id="a-IL"></a>语者，<a id="a-IM"></a>若说勤行一切善根；<a id="a-IN"></a>义者，<a id="a-IO"></a>安住精进无有终始。<a id="a-IP"></a>语者，<a id="a-IQ"></a>若说诸禅解脱三昧三摩跋提；<a id="a-IR"></a>义者，<a id="a-IS"></a>知灭尽定。<a id="a-IT"></a>语者，<a id="a-IU"></a>悉能闻持一切文字智慧根本；<a id="a-IV"></a>义者，<a id="a-IW"></a>知是慧义不可宣说。<a id="a-IX"></a>语者，<a id="a-IY"></a>说三十七助道之法；<a id="a-IZ"></a>义者，<a id="a-Ia"></a>正知修行诸助道法能证于果。<a id="a-Ib"></a>语者，<a id="a-Ic"></a>说苦集道谛；<a id="a-Id"></a>义者，<a id="a-Ie"></a>证于灭谛。<a id="a-If"></a>语者，<a id="a-Ig"></a>说无明根本乃至生缘老死；<a id="a-Ih"></a>义者，<a id="a-Ii"></a>知无明灭乃至老死灭。<a id="a-Ij"></a>语者，<a id="a-Ik"></a>说助定慧法；<a id="a-Il"></a>义者，<a id="a-Im"></a>明解脱智。<a id="a-In"></a>语者，<a id="a-Io"></a>说贪恚痴；<a id="a-Ip"></a>义者，<a id="a-Iq"></a>解不善根即是解脱。<a id="a-Ir"></a>语者，<a id="a-Is"></a>脱障碍法；<a id="a-It"></a>义者，<a id="a-Iu"></a>得无碍解脱。<a id="a-Iv"></a>语者，<a id="a-Iw"></a>称说三宝无量功德；<a id="a-Ix"></a>义者，<a id="a-Iy"></a>三宝功德离欲法性同无为相。<a id="a-Iz"></a>语者，<a id="a-J0"></a>说从发心至坐道场，<a id="a-J1"></a>修集庄严菩提功德；<a id="a-J2"></a>义者，<a id="a-J3"></a>以一念慧觉一切法。<a id="a-J4"></a>舍利弗，<a id="a-J5"></a>举要言之，<a id="a-J6"></a>能说八万四千法聚是名为语，<a id="a-J7"></a>知诸文字不可宣说是名为义。</p>
  <p id="aJ8">“云何依智不依于识？<a id="a-J9"></a>识者，<a id="a-JA"></a>四识住处。<a id="a-JB"></a>何等四？<a id="a-JC"></a>色识住处，<a id="a-JD"></a>受想行识住处，<a id="a-JE"></a>智者解了四识性无所住。<a id="a-JF"></a>识者，<a id="a-JG"></a>若识地大、<a id="a-JH"></a>水火风大；<a id="a-JI"></a>智者，<a id="a-JJ"></a>识住四大法性无别。<a id="a-JK"></a>识者，<a id="a-JL"></a>眼识色住，<a id="a-JM"></a>耳鼻舌身意识法住；<a id="a-JN"></a>智者，<a id="a-JO"></a>内性寂灭外无所行，<a id="a-JP"></a>了知诸法无有忆想。<a id="a-JQ"></a>识者，<a id="a-JR"></a>专取所缘思惟分别；<a id="a-JS"></a>智者，<a id="a-JT"></a>心无所缘不取相貌，<a id="a-JU"></a>于诸法中无所希求。<a id="a-JV"></a>识者，<a id="a-JW"></a>行有为法；<a id="a-JX"></a>智者，<a id="a-JY"></a>知无为法识无所行，<a id="a-JZ"></a>无为法性无有识知。<a id="a-Ja"></a>识者，<a id="a-Jb"></a>生住灭相；<a id="a-Jc"></a>智者，<a id="a-Jd"></a>无生住灭相。<a id="a-Je"></a>舍利弗，<a id="a-Jf"></a>是名依智不依于识。</p>
  <p id="aJg">“云何依了义经不依不了义经？<a id="a-Jh"></a>不了义经者，<a id="a-Ji"></a>分别修道；<a id="a-Jj"></a>了义经者，<a id="a-Jk"></a>不分别果。<a id="a-Jl"></a>不了义经者，<a id="a-Jm"></a>所作行业信有果报；<a id="a-Jn"></a>了义经者，<a id="a-Jo"></a>尽诸烦恼。<a id="a-Jp"></a>不了义经者，<a id="a-Jq"></a>诃诸烦恼；<a id="a-Jr"></a>了义经者，<a id="a-Js"></a>赞白净法。<a id="a-Jt"></a>不了义经者，<a id="a-Ju"></a>说生死苦恼；<a id="a-Jv"></a>了义经者，<a id="a-Jw"></a>赞生死涅槃一相无二。<a id="a-Jx"></a>不了义经者，<a id="a-Jy"></a>赞说种种庄严文字；<a id="a-Jz"></a>了义经者，<a id="a-K0"></a>说甚深经难持难了。<a id="a-K1"></a>不了义经者，<a id="a-K2"></a>多为众生说罪福相，<a id="a-K3"></a>令闻法者心生欣戚；<a id="a-K4"></a>了义经者，<a id="a-K5"></a>凡所演说必令听者心得调伏。<a id="a-K6"></a>不了义经者，<a id="a-K7"></a>若说我、<a id="a-K8"></a>人、<a id="a-K9"></a>众生、<a id="a-KA"></a>寿命、<a id="a-KB"></a>养育、<a id="a-KC"></a>士夫、<a id="a-KD"></a>作者、<a id="a-KE"></a>受者种种文辞，<a id="a-KF"></a>诸法无有施者受者而为他说有施有受；<a id="a-KG"></a>了义经者，<a id="a-KH"></a>说空、<a id="a-KI"></a>无相愿、<a id="a-KJ"></a>无作、<a id="a-KK"></a>无生，<a id="a-KL"></a>无有我、<a id="a-KM"></a>人、<a id="a-KN"></a>众生、<a id="a-KO"></a>寿命、<a id="a-KP"></a>养育、<a id="a-KQ"></a>士夫、<a id="a-KR"></a>作者、<a id="a-KS"></a>受者，<a id="a-KT"></a>常说无量诸解脱门。<a id="a-KU"></a>是名依了义经不依不了义经。</p>
  <p id="aKV">“云何依法不依于人？<a id="a-KW"></a>人者，<a id="a-KX"></a>摄取人见、<a id="a-KY"></a>作者、<a id="a-KZ"></a>受者；<a id="a-Ka"></a>法者，<a id="a-Kb"></a>解无人见、<a id="a-Kc"></a>作者、<a id="a-Kd"></a>受者。<a id="a-Ke"></a>人者，<a id="a-Kf"></a>凡夫善人、<a id="a-Kg"></a>信行人、<a id="a-Kh"></a>法行人、<a id="a-Ki"></a>八人、<a id="a-Kj"></a>须陀洹人、<a id="a-Kk"></a>斯陀含人、<a id="a-Kl"></a>阿那含人、<a id="a-Km"></a>阿罗汉人、<a id="a-Kn"></a>辟支佛人、<a id="a-Ko"></a>菩萨人，<a id="a-Kp"></a>一人出世多所利益多人受乐，<a id="a-Kq"></a>怜愍世间生大悲心，<a id="a-Kr"></a>于人天中多所饶润，<a id="a-Ks"></a>所谓诸佛世尊，<a id="a-Kt"></a>如是等名，<a id="a-Ku"></a>佛依世谛为化众生故作是说。<a id="a-Kv"></a>若有摄取如是见者，<a id="a-Kw"></a>是谓依人。<a id="a-Kx"></a>如来为化摄人见者故，<a id="a-Ky"></a>说依法不依于人。<a id="a-Kz"></a>是法性者，<a id="a-L0"></a>不变不易，<a id="a-L1"></a>无作非作，<a id="a-L2"></a>无住不住，<a id="a-L3"></a>一切平等，<a id="a-L4"></a>等亦平等，<a id="a-L5"></a>不平等者亦复平等，<a id="a-L6"></a>无思无缘得正决定，<a id="a-L7"></a>于一切法无别无异，<a id="a-L8"></a>性相无碍犹如虚空，<a id="a-L9"></a>是名法性。<a id="a-LA"></a>若有依止是法性者，<a id="a-LB"></a>终不复离一相之法。<a id="a-LC"></a>入是门者观一切法同一法性，<a id="a-LD"></a>是故说言依一切法不依于人。<a id="a-LE"></a>舍利弗，<a id="a-LF"></a>是名菩萨摩诃萨四依无尽。</p>
 </body>
</html>