<!doctype html>
<html id="z3IBTNzFi" data-ver="1688">
 <head>
  <meta charset="utf-8">
  <meta author="智严">
  <meta author="宝云">
  <meta library="龙藏">
  <meta catalog="大乘大集部">
  <meta period="刘宋">
 </head>
 <body>
  <h1 id="a1">无尽意菩萨经卷第一</h1>
  <p id="a2"></p>
  <p id="a3">如是我闻：<a id="a-4"></a>一时，<a id="a-5"></a>佛游王舍城如来行处宝庄严堂，<a id="a-6"></a>是大功德之所修成，<a id="a-7"></a>佛一切法本行果报，<a id="a-8"></a>包容无量诸菩萨众。<a id="a-9"></a>其所讲宣悉是无量甚深之义，<a id="a-A"></a>皆是如来神力护持，<a id="a-B"></a>入无碍行微妙智门。<a id="a-C"></a>其心欢喜得念进意，<a id="a-D"></a>分别智慧无轻毁者。<a id="a-E"></a>若有称赞叹其功德，<a id="a-F"></a>尽未来世不可穷尽。<a id="a-G"></a>如来正觉觉平等法，<a id="a-H"></a>善转法轮度无量众，<a id="a-I"></a>于一切法而得自在，<a id="a-J"></a>知众生意尽其根源，<a id="a-K"></a>善为众生断诸习气，<a id="a-L"></a>虽为佛事心无所作。<a id="a-M"></a>与大比丘六百万人，<a id="a-N"></a>悉是如来法王之子，<a id="a-O"></a>善得解脱断烦恼习，<a id="a-P"></a>晓了甚深无生法忍，<a id="a-Q"></a>成就威仪其行端严，<a id="a-R"></a>堪受供养为众福田，<a id="a-S"></a>善持诸佛所说教戒。<a id="a-T"></a>复有菩萨摩诃萨众，<a id="a-U"></a>其数无量，<a id="a-V"></a>不可称计，<a id="a-W"></a>不可思议，<a id="a-X"></a>不可宣说。<a id="a-Y"></a>是诸菩萨于一念顷，<a id="a-Z"></a>能过无量无边佛刹，<a id="a-a"></a>已曾供养过去诸佛，<a id="a-b"></a>咨受妙法无有厌足，<a id="a-c"></a>常勤教化无量众生，<a id="a-d"></a>善解方便智慧具足，<a id="a-e"></a>其心安住无碍解脱，<a id="a-f"></a>善除忆想取相戏论，<a id="a-g"></a>近一切智悉是补处。<a id="a-h"></a>其名曰：<a id="a-i"></a>电天菩萨、<a id="a-j"></a>胜诤菩萨、<a id="a-k"></a>日藏菩萨、<a id="a-l"></a>勇健菩萨、<a id="a-m"></a>离恶意菩萨、<a id="a-n"></a>游行菩萨、<a id="a-o"></a>观眼菩萨、<a id="a-p"></a>离闇菩萨。<a id="a-q"></a>如是无量菩萨大士，<a id="a-r"></a>德皆如是。</p>
  <p id="as">尔时，<a id="a-t"></a>世尊入诸菩萨所行无碍诸法门经，<a id="a-u"></a>所谓庄严诸菩萨道甚深佛法，<a id="a-v"></a>十力无畏智慧成就，<a id="a-w"></a>获得自在总持印门，<a id="a-x"></a>分别诸辩大神通门，<a id="a-y"></a>转不退转无生法轮，<a id="a-z"></a>通达诸法同于一相，<a id="a-10"></a>于一相法不生分别，<a id="a-11"></a>知诸众生根性无碍，<a id="a-12"></a>善能观察诸法实相，<a id="a-13"></a>破坏一切诸魔境界，<a id="a-14"></a>入于通达善思惟门，<a id="a-15"></a>能除一切烦恼诸见，<a id="a-16"></a>无碍智慧善权方便，<a id="a-17"></a>一切佛法平等无二，<a id="a-18"></a>受持诸佛智慧之门，<a id="a-19"></a>演说诸法如真实相，<a id="a-1A"></a>忆想取相入平等门，<a id="a-1B"></a>成就功德入深因缘，<a id="a-1C"></a>庄严佛身身口意业，<a id="a-1D"></a>念意进持显示四谛，<a id="a-1E"></a>分别妙慧化声闻故，<a id="a-1F"></a>身心寂静化缘觉故，<a id="a-1G"></a>得一切智化大乘故，<a id="a-1H"></a>入一切法得自在智，<a id="a-1I"></a>赞叹如来诸功德故，<a id="a-1J"></a>如是等门宣说开示教导分别。</p>
  <p id="a1K">时佛说是大集经时，<a id="a-1L"></a>于此东方自然出现大金色光，<a id="a-1M"></a>照此三千大千世界靡不周遍。<a id="a-1N"></a>除佛光明，<a id="a-1O"></a>其中所有日、<a id="a-1P"></a>月、<a id="a-1Q"></a>释、<a id="a-1R"></a>梵、<a id="a-1S"></a>护世天王，<a id="a-1T"></a>诸龙、<a id="a-1U"></a>鬼、<a id="a-1V"></a>神、<a id="a-1W"></a>乾闼婆、<a id="a-1X"></a>阿修罗、<a id="a-1Y"></a>迦楼罗、<a id="a-1Z"></a>紧那罗、<a id="a-1a"></a>摩睺罗伽，<a id="a-1b"></a>所有光明悉不复现。<a id="a-1c"></a>诸墙壁等树木丛林，<a id="a-1d"></a>小山、<a id="a-1e"></a>大山、<a id="a-1f"></a>目真邻陀山、<a id="a-1g"></a>铁围山、<a id="a-1h"></a>大铁围山，<a id="a-1i"></a>及国土中间其光彻照。<a id="a-1j"></a>若此世界所有地狱皆蒙其光，<a id="a-1k"></a>其中众生光触身时，<a id="a-1l"></a>除一切苦受微妙乐。<a id="a-1m"></a>尔时佛前大众之中，<a id="a-1n"></a>其地自然出六十亿净妙莲华，<a id="a-1o"></a>好香流布种种庄严，<a id="a-1p"></a>诸华杂色悦可众心。<a id="a-1q"></a>其华各有亿百千叶，<a id="a-1r"></a>以宝罗网弥覆其上。<a id="a-1s"></a>华质柔软犹如天衣，<a id="a-1t"></a>其有触者受胜妙快乐。<a id="a-1u"></a>是一一华所出诸香，<a id="a-1v"></a>遍满三千大千世界。<a id="a-1w"></a>是世界中若天若人，<a id="a-1x"></a>所有诸香悉灭不熏。<a id="a-1y"></a>诸龙八部闻其香者，<a id="a-1z"></a>皆得妙喜渐离烦恼。</p>
  <p id="a20">尔时，<a id="a-21"></a>尊者阿难见是金色光明及诸莲华，<a id="a-22"></a>白佛言：<a id="a-23"></a>“世尊，<a id="a-24"></a>今此瑞应谁之所为，<a id="a-25"></a>有是光明及诸莲华？<a id="a-26"></a>”</p>
  <p id="a27">佛告阿难：<a id="a-28"></a>“有菩萨摩诃萨名无尽意，<a id="a-29"></a>在此东方，<a id="a-2A"></a>与六十亿诸菩萨俱眷属围绕，<a id="a-2B"></a>欲来至此故先现瑞。<a id="a-2C"></a>”</p>
  <p id="a2D">未久之间，<a id="a-2E"></a>时无尽意即以神力，<a id="a-2F"></a>感动此地令大震动，<a id="a-2G"></a>放无量光雨种种华，<a id="a-2H"></a>亿那由他诸天人等作百千伎乐，<a id="a-2I"></a>与六十亿诸菩萨众周匝围绕来至佛所。<a id="a-2J"></a>至佛所已，<a id="a-2K"></a>寻于佛前住虚空中高七多罗树，<a id="a-2L"></a>合掌向佛出微妙音。<a id="a-2M"></a>其声遍闻大千世界，<a id="a-2N"></a>即以偈颂而赞叹佛：</p>
  <p id="a2O">“清净永离垢，<a id="a-2P"></a> 勇健除诸欲，</p>
  <p id="a2Q">能灭众尘劳，<a id="a-2R"></a> 而得净妙眼。</p>
  <p id="a2S">三垢荒秽等，<a id="a-2T"></a> 善断吐洗灭，</p>
  <p id="a2U">一切皆无余，<a id="a-2V"></a> 稽首大慈觉。</p>
  <p id="a2W">除去诸怖畏，<a id="a-2X"></a> 善灭无明网，</p>
  <p id="a2Y">十力圣主王，<a id="a-2Z"></a> 邪论不能伏。</p>
  <p id="a2a">外道异见人，<a id="a-2b"></a> 皆悉怀怖畏，</p>
  <p id="a2c">犹如师子王，<a id="a-2d"></a> 独步无所惧。</p>
  <p id="a2e">正觉净光明，<a id="a-2f"></a> 无垢普照曜，</p>
  <p id="a2g">天人世间中，<a id="a-2h"></a> 能离一切闇。</p>
  <p id="a2i">除尽众闇冥，<a id="a-2j"></a> 无有无明网，</p>
  <p id="a2k">其光常明净，<a id="a-2l"></a> 如日出云雾。</p>
  <p id="a2m">众生老死苦，<a id="a-2n"></a> 无有救护者，</p>
  <p id="a2o">为调是等故，<a id="a-2p"></a> 而受无量苦。</p>
  <p id="a2q">能生坚慈悲，<a id="a-2r"></a> 唯有等正觉，</p>
  <p id="a2s">犹如大医王，<a id="a-2t"></a> 勤行疗众疾。</p>
  <p id="a2u">一切诸法本，<a id="a-2v"></a> 其性无有我，</p>
  <p id="a2w">譬如山谷响，<a id="a-2x"></a> 皆从众缘生。</p>
  <p id="a2y">众生本无性，<a id="a-2z"></a> 无作无受者，</p>
  <p id="a30">而能为此故，<a id="a-31"></a> 生于大慈悲。</p>
  <p id="a32">诸有之渊海，<a id="a-33"></a> 无明闇甚深，</p>
  <p id="a34">其中多觉观，<a id="a-35"></a> 勇溢而波浪。</p>
  <p id="a36">不从他闻法，<a id="a-37"></a> 自然到彼岸，</p>
  <p id="a38">如莲华在水，<a id="a-39"></a> 行世不染污。</p>
  <p id="a3A">秋月草木零，<a id="a-3B"></a> 盛热河池竭，</p>
  <p id="a3C">比智知世法，<a id="a-3D"></a> 迁动不常住</p>
  <p id="a3E">愚人所亲近，<a id="a-3F"></a> 圣智所呵弃，</p>
  <p id="a3G">解法不牢固，<a id="a-3H"></a> 独拔渡有流。</p>
  <p id="a3I">其面目开明，<a id="a-3J"></a> 譬如优钵罗，</p>
  <p id="a3K">微妙甚清净，<a id="a-3L"></a> 过百千日月。</p>
  <p id="a3M">所有过去世，<a id="a-3N"></a> 及现在众生，</p>
  <p id="a3O">一切所赞叹，<a id="a-3P"></a> 如来悉堪受。</p>
  <p id="a3Q">调不调伏故，<a id="a-3R"></a> 除热得清凉，</p>
  <p id="a3S">是故我今日，<a id="a-3T"></a> 稽首无上尊。</p>
  <p id="a3U">度世增上福，<a id="a-3V"></a> 功德无有极，</p>
  <p id="a3W">如人中牛王，<a id="a-3X"></a> 顶礼佛福田。<a id="a-3Y"></a>”</p>
  <p id="a3Z">尔时，<a id="a-3a"></a>无尽意菩萨以如实赞赞叹佛已从空中下，<a id="a-3b"></a>及六十亿诸菩萨众顶礼佛足，<a id="a-3c"></a>礼佛足已右绕三匝，<a id="a-3d"></a>于华台上结跏趺坐。</p>
  <p id="a3e">尔时，<a id="a-3f"></a>舍利弗白佛言：<a id="a-3g"></a>“世尊，<a id="a-3h"></a>是无尽意菩萨摩诃萨，<a id="a-3i"></a>从何处来？<a id="a-3j"></a>佛号何等？<a id="a-3k"></a>世界何名？<a id="a-3l"></a>去此远近？<a id="a-3m"></a>”</p>
  <p id="a3n">佛告舍利弗：<a id="a-3o"></a>“汝可自问，<a id="a-3p"></a>无尽意当为汝说。<a id="a-3q"></a>”</p>
  <p id="a3r">时，<a id="a-3s"></a>舍利弗敬顺佛教，<a id="a-3t"></a>问无尽意：<a id="a-3u"></a>“唯善男子，<a id="a-3v"></a>从何处来？<a id="a-3w"></a>佛号何等？<a id="a-3x"></a>世界何名？<a id="a-3y"></a>去此远近？<a id="a-3z"></a>”</p>
  <p id="a40">无尽意言：<a id="a-41"></a>“唯舍利弗，<a id="a-42"></a>有来想耶？<a id="a-43"></a>”</p>
  <p id="a44">舍利弗言：<a id="a-45"></a>“唯善男子，<a id="a-46"></a>我知想已。<a id="a-47"></a>”</p>
  <p id="a48">无尽意言：<a id="a-49"></a>“若知想者应无二相，<a id="a-4A"></a>何缘问言从何处来？<a id="a-4B"></a>唯舍利弗，<a id="a-4C"></a>有来去者为和合义。<a id="a-4D"></a>如和合想，<a id="a-4E"></a>是无合无不合，<a id="a-4F"></a>无合无不合即不去不来，<a id="a-4G"></a>不去不来者是圣行处。<a id="a-4H"></a>唯舍利弗，<a id="a-4I"></a>有来去者即是业相。<a id="a-4J"></a>如业相无作无非作，<a id="a-4K"></a>无作无非作即不去不来，<a id="a-4L"></a>不去不来者是圣行处。<a id="a-4M"></a>唯舍利弗，<a id="a-4N"></a>有来去者是国土相。<a id="a-4O"></a>如国土相，<a id="a-4P"></a>无国土无非国土，<a id="a-4Q"></a>无国土无非国土即不去不来，<a id="a-4R"></a>不去不来者是圣行处。<a id="a-4S"></a>唯舍利弗，<a id="a-4T"></a>有来去者即是缘想。<a id="a-4U"></a>如缘想，<a id="a-4V"></a>无缘无非缘，<a id="a-4W"></a>无缘无非缘即不去不来，<a id="a-4X"></a>不去不来者是圣行处。<a id="a-4Y"></a>唯舍利弗，<a id="a-4Z"></a>有去来者即因等生相。<a id="a-4a"></a>如因相，<a id="a-4b"></a>无因无非因，<a id="a-4c"></a>无因无非因即不去不来，<a id="a-4d"></a>不去不来者是圣行处。<a id="a-4e"></a>唯舍利弗，<a id="a-4f"></a>有去来者即是文字语言。<a id="a-4g"></a>如文字相，<a id="a-4h"></a>无文字无非文字，<a id="a-4i"></a>无文字无非文字即不去不来，<a id="a-4j"></a>不去不来者是圣行处。<a id="a-4k"></a>”</p>
  <p id="a4l">舍利弗言：<a id="a-4m"></a>“唯善男子，<a id="a-4n"></a>汝今所说微妙事相，<a id="a-4o"></a>吾从昔来所未曾闻，<a id="a-4p"></a>向之所疑当还启请。<a id="a-4q"></a>如主关人，<a id="a-4r"></a>若见空行、<a id="a-4s"></a>若见担者，<a id="a-4t"></a>即应诘问：<a id="a-4u"></a>‘汝所赍持悉是何物？<a id="a-4v"></a>’若知种稷应收其税。<a id="a-4w"></a>唯善男子，<a id="a-4x"></a>我等如是从他闻法，<a id="a-4y"></a>随音声解以自照心，<a id="a-4z"></a>是故我今应当咨禀。<a id="a-50"></a>汝等大士，<a id="a-51"></a>为护大乘出生无量声闻、<a id="a-52"></a>缘觉。<a id="a-53"></a>唯善男子，<a id="a-54"></a>愿为分别说其来处。<a id="a-55"></a>”</p>
  <p id="a56">无尽意言：<a id="a-57"></a>“唯舍利弗，<a id="a-58"></a>汝今自可咨请如来，<a id="a-59"></a>如来当说断汝疑网。<a id="a-5A"></a>”</p>
  <p id="a5B">时，<a id="a-5C"></a>舍利弗即白佛言：<a id="a-5D"></a>“唯愿世尊，<a id="a-5E"></a>说是菩萨从何处来？<a id="a-5F"></a>佛号何等？<a id="a-5G"></a>世界何名？<a id="a-5H"></a>去是远近？<a id="a-5I"></a>若闻彼佛及世界名，<a id="a-5J"></a>则令无量无边菩萨庄严菩提。<a id="a-5K"></a>”</p>
  <p id="a5L">佛告舍利弗：<a id="a-5M"></a>“谛听！<a id="a-5N"></a>谛听！<a id="a-5O"></a>善思念之，<a id="a-5P"></a>吾今当说彼土功德及佛名号。<a id="a-5Q"></a>汝闻是时勿怀疑惧，<a id="a-5R"></a>应当一心信受奉持。<a id="a-5S"></a>”</p>
  <p id="a5T">时，<a id="a-5U"></a>舍利弗闻是语已，<a id="a-5V"></a>赞言：<a id="a-5W"></a>“善哉！<a id="a-5X"></a>善哉！<a id="a-5Y"></a>世尊，<a id="a-5Z"></a>愿时宣说，<a id="a-5a"></a>我当一心顶戴受持。<a id="a-5b"></a>”</p>
  <p id="a5c">佛告舍利弗：<a id="a-5d"></a>“东方去此度十恒河沙国土微尘等世界，<a id="a-5e"></a>彼有世界名曰不眴，<a id="a-5f"></a>是中有佛，<a id="a-5g"></a>号曰普贤如来、<a id="a-5h"></a>应、<a id="a-5i"></a>正遍知、<a id="a-5j"></a>明行足、<a id="a-5k"></a>善逝、<a id="a-5l"></a>世间解、<a id="a-5m"></a>无上士、<a id="a-5n"></a>调御丈夫、<a id="a-5o"></a>天人师、<a id="a-5p"></a>佛世尊今现在。<a id="a-5q"></a>舍利弗，<a id="a-5r"></a>其土无有声闻、<a id="a-5s"></a>缘觉，<a id="a-5t"></a>乃至不闻二乘之声。<a id="a-5u"></a>一切圣众纯是菩萨，<a id="a-5v"></a>已于过去久修德本，<a id="a-5w"></a>善业成备布施调伏，<a id="a-5x"></a>自守防护戒忍多闻，<a id="a-5y"></a>心不放逸安住功德，<a id="a-5z"></a>威仪成就忍力无碍，<a id="a-60"></a>于无上道坚固精进。<a id="a-61"></a>所修善根一切成就，<a id="a-62"></a>诸禅解脱三摩婆提，<a id="a-63"></a>游戏神通大智照明，<a id="a-64"></a>善分别知一切诸法。<a id="a-65"></a>所怀慈心等如虚空，<a id="a-66"></a>大悲坚固拯济众生，<a id="a-67"></a>常行喜心令彼同欢。<a id="a-68"></a>所有舍心善灭憎爱，<a id="a-69"></a>魔网诤讼悉使无余，<a id="a-6A"></a>善解众生诸根所趣，<a id="a-6B"></a>随其根量授与法财。<a id="a-6C"></a>其心平等如地水火风，<a id="a-6D"></a>能坏一切外道异论，<a id="a-6E"></a>摧伏敌阵建立胜幡，<a id="a-6F"></a>入深佛法十力无畏，<a id="a-6G"></a>于诸大众心无所惧。<a id="a-6H"></a>常观甚深十二因缘，<a id="a-6I"></a>离有无见行于中道，<a id="a-6J"></a>我及我所、<a id="a-6K"></a>众生、<a id="a-6L"></a>寿命、<a id="a-6M"></a>养育、<a id="a-6N"></a>士夫、<a id="a-6O"></a>作者、<a id="a-6P"></a>受者、<a id="a-6Q"></a>断常、<a id="a-6R"></a>有无一切诸见结缚因缘皆灭不起。<a id="a-6S"></a>总持王印而以印之，<a id="a-6T"></a>所有辞辩分别敷演，<a id="a-6U"></a>那由他劫说不可尽。<a id="a-6V"></a>得大神力感动无量无边佛土，<a id="a-6W"></a>于诸佛土善能往来，<a id="a-6X"></a>断除嗔怖憍慢放逸。<a id="a-6Y"></a>其所演说如师子吼，<a id="a-6Z"></a>一切众生怨亲中人，<a id="a-6a"></a>悉皆安止究竟涅槃。<a id="a-6b"></a>法云垂布以兴雷震，<a id="a-6c"></a>三明解脱以为电光，<a id="a-6d"></a>无上法雨以为甘露，<a id="a-6e"></a>能注法财三宝不断。<a id="a-6f"></a>内外清净譬如宝珠，<a id="a-6g"></a>相好殊胜最上无比，<a id="a-6h"></a>以诸善根璎珞其身。<a id="a-6i"></a>佛法灌顶得补处位，<a id="a-6j"></a>善能分别诸众生行，<a id="a-6k"></a>随而调伏令得解脱。<a id="a-6l"></a>能净道场坐师子座，<a id="a-6m"></a>于诸法中得无所畏。<a id="a-6n"></a>能自变形犹如佛身，<a id="a-6o"></a>一切佛事悉能示现，<a id="a-6p"></a>心得自在转于法轮。<a id="a-6q"></a>舍利弗，<a id="a-6r"></a>彼土纯有如是菩萨摩诃萨等以为眷属。<a id="a-6s"></a>”</p>
  <p id="a6t">尔时，<a id="a-6u"></a>大会闻佛称赞彼菩萨众功德智慧踊跃欢喜，<a id="a-6v"></a>以天优钵罗华、<a id="a-6w"></a>拘物头华、<a id="a-6x"></a>波头摩华、<a id="a-6y"></a>分陀利华、<a id="a-6z"></a>曼陀罗华，<a id="a-70"></a>散无尽意及诸菩萨，<a id="a-71"></a>异口同音作如是言：<a id="a-72"></a>“我等今日快得善利，<a id="a-73"></a>得见如是诸正士等，<a id="a-74"></a>礼拜供养恭敬围绕！<a id="a-75"></a>若有众生闻其名者，<a id="a-76"></a>亦得如是无量善利。<a id="a-77"></a>若闻赞叹称其功德，<a id="a-78"></a>悉皆当发无上道心。<a id="a-79"></a>”说是语时，<a id="a-7A"></a>大会中有三百六十万众生发阿耨多罗三藐三菩提心。</p>
  <p id="a7B">佛告舍利弗：<a id="a-7C"></a>“彼佛世界无三恶道及其名字，<a id="a-7D"></a>亦无邪行越戒之名，<a id="a-7E"></a>又无女人、<a id="a-7F"></a>悭贪、<a id="a-7G"></a>嫉妒、<a id="a-7H"></a>破戒、<a id="a-7I"></a>嗔恚、<a id="a-7J"></a>懈怠、<a id="a-7K"></a>乱心、<a id="a-7L"></a>愚痴之名，<a id="a-7M"></a>及以障碍荫盖集名。<a id="a-7N"></a>众生根等无上中下，<a id="a-7O"></a>纯是一乘无大小名。<a id="a-7P"></a>佛土无有净秽之名，<a id="a-7Q"></a>亦无三宝差别之称，<a id="a-7R"></a>不闻饥渴饮食之声，<a id="a-7S"></a>及我我所遮护之名，<a id="a-7T"></a>无诸魔网妄见集名。<a id="a-7U"></a>彼佛世界平坦广大，<a id="a-7V"></a>一日月照周匝六十亿百千那由他由延，<a id="a-7W"></a>是希有事是彼菩萨本愿所致。<a id="a-7X"></a>其土平正犹如手掌，<a id="a-7Y"></a>琉璃众宝杂厕共成。<a id="a-7Z"></a>其地柔软犹如天衣，<a id="a-7a"></a>若有触者受微妙乐。<a id="a-7b"></a>宝树庄严行伍相当，<a id="a-7c"></a>宝绳连绵以界八道，<a id="a-7d"></a>所有诸华常自开敷。<a id="a-7e"></a>亦无石沙荆棘秽恶，<a id="a-7f"></a>所有诸山纯以众宝而校饰之。<a id="a-7g"></a>人天无别，<a id="a-7h"></a>法喜禅味以为饮食。<a id="a-7i"></a>其土无有王者之名，<a id="a-7j"></a>唯除普贤如来法王。<a id="a-7k"></a>彼佛世尊及诸菩萨，<a id="a-7l"></a>不以文字而有所说。<a id="a-7m"></a>彼诸菩萨唯修观佛，<a id="a-7n"></a>谛视无厌，<a id="a-7o"></a>目不曾眴，<a id="a-7p"></a>即便能得念佛三昧悟无生忍，<a id="a-7q"></a>是故彼土名曰不眴。</p>
  <p id="a7r">“云何念佛？<a id="a-7s"></a>谓不观色相、<a id="a-7t"></a>出生种性、<a id="a-7u"></a>过去净业，<a id="a-7v"></a>是时心中不生自高；<a id="a-7w"></a>不观现在阴界诸入、<a id="a-7x"></a>见闻觉知、<a id="a-7y"></a>心意识等，<a id="a-7z"></a>无有戏论生住灭相，<a id="a-80"></a>不取不舍不念不思，<a id="a-81"></a>不观思想及非思想，<a id="a-82"></a>不分别想、<a id="a-83"></a>法想、<a id="a-84"></a>己想无一异想，<a id="a-85"></a>境界功德内外中间不起觉观始终之念，<a id="a-86"></a>不观形貌威仪法式，<a id="a-87"></a>不观戒、<a id="a-88"></a>定、<a id="a-89"></a>智慧、<a id="a-8A"></a>解脱、<a id="a-8B"></a>解脱知见、<a id="a-8C"></a>十力无畏、<a id="a-8D"></a>不共之法。<a id="a-8E"></a>正念佛者，<a id="a-8F"></a>不可思议，<a id="a-8G"></a>不造行，<a id="a-8H"></a>不作想，<a id="a-8I"></a>无等等离思惟，<a id="a-8J"></a>无所念，<a id="a-8K"></a>无思处，<a id="a-8L"></a>无阴入界生住灭想，<a id="a-8M"></a>无有处所非无处所，<a id="a-8N"></a>非动非住，<a id="a-8O"></a>非色非识非想非受非行，<a id="a-8P"></a>于识不生识知，<a id="a-8Q"></a>于地水火风不生识知，<a id="a-8R"></a>眼色、<a id="a-8S"></a>耳声、<a id="a-8T"></a>鼻香、<a id="a-8U"></a>舌味、<a id="a-8V"></a>身触、<a id="a-8W"></a>心法亦复如是。<a id="a-8X"></a>如是不缘一切境界，<a id="a-8Y"></a>不生诸相、<a id="a-8Z"></a>我及我所，<a id="a-8a"></a>不起见闻觉知之想，<a id="a-8b"></a>究竟能到一切解脱，<a id="a-8c"></a>心心数法灭不相续，<a id="a-8d"></a>净诸忆想、<a id="a-8e"></a>非忆想等，<a id="a-8f"></a>善除爱恚灭因缘相，<a id="a-8g"></a>此彼中间悉断无余。<a id="a-8h"></a>是法清净无文字故，<a id="a-8i"></a>法无欢喜不动转故，<a id="a-8j"></a>法无有苦不味著故，<a id="a-8k"></a>法无燋热本寂灭故，<a id="a-8l"></a>法无解脱性舍离故，<a id="a-8m"></a>法无有身离色相故，<a id="a-8n"></a>法无受相无有我故，<a id="a-8o"></a>法无结缚寂无相故，<a id="a-8p"></a>法相无为无所作故，<a id="a-8q"></a>法无言教无识知故，<a id="a-8r"></a>法无始终无取舍故，<a id="a-8s"></a>法无安止无处所故，<a id="a-8t"></a>法无有作离受者故，<a id="a-8u"></a>法无有灭本无生故。<a id="a-8v"></a>心数思惟所缘住法，<a id="a-8w"></a>不取其相不生分别，<a id="a-8x"></a>不受不著，<a id="a-8y"></a>不然不灭，<a id="a-8z"></a>不生不出。<a id="a-90"></a>法性平等犹如虚空，<a id="a-91"></a>过于眼色、<a id="a-92"></a>耳声、<a id="a-93"></a>鼻香、<a id="a-94"></a>舌味、<a id="a-95"></a>身触、<a id="a-96"></a>心法。<a id="a-97"></a>是名菩萨念佛三昧。<a id="a-98"></a>菩萨得是念佛三昧，<a id="a-99"></a>一切法中得自在智陀罗尼门，<a id="a-9A"></a>闻佛所说悉能受持终不忘失，<a id="a-9B"></a>亦得晓了一切众生言辞音声无碍辩才。</p>
  <p id="a9C">“舍利弗，<a id="a-9D"></a>彼普贤如来，<a id="a-9E"></a>不如此土以二因缘演说正见，<a id="a-9F"></a>所谓从他闻声、<a id="a-9G"></a>内正忆念。<a id="a-9H"></a>彼诸菩萨当见佛时，<a id="a-9I"></a>寻能分别诸深妙义，<a id="a-9J"></a>具足成就六波罗蜜。<a id="a-9K"></a>何以故？<a id="a-9L"></a>若不取色相即是具足檀波罗蜜，<a id="a-9M"></a>若除色相即是具足尸波罗蜜，<a id="a-9N"></a>若观色尽即是具足羼提波罗蜜，<a id="a-9O"></a>若见色寂灭即是具足毗梨耶波罗蜜，<a id="a-9P"></a>若不行色相即是具足禅波罗蜜，<a id="a-9Q"></a>若不戏论色相即是具足般若波罗蜜。<a id="a-9R"></a>是诸菩萨即观佛时，<a id="a-9S"></a>寻具如是六波罗蜜得无生忍。<a id="a-9T"></a>舍利弗，<a id="a-9U"></a>诸佛世界严净微妙，<a id="a-9V"></a>少有如彼普贤如来不眴世界。<a id="a-9W"></a>”</p>
  <p id="a9X">时，<a id="a-9Y"></a>舍利弗语无尽意：<a id="a-9Z"></a>“唯善男子，<a id="a-9a"></a>快哉仁者！<a id="a-9b"></a>汝等大士，<a id="a-9c"></a>得在彼土见普贤佛获无量利。<a id="a-9d"></a>”</p>
  <p id="a9e">时，<a id="a-9f"></a>无尽意语舍利弗：<a id="a-9g"></a>“大德今者，<a id="a-9h"></a>颇欲得见不眴世界普贤世尊及大众不？<a id="a-9i"></a>”</p>
  <p id="a9j">舍利弗言：<a id="a-9k"></a>“唯然欲见，<a id="a-9l"></a>令此大众增长善根。<a id="a-9m"></a>”</p>
  <p id="a9n">时，<a id="a-9o"></a>无尽意即入菩萨示现一切佛土三昧。<a id="a-9p"></a>入三昧已，<a id="a-9q"></a>令此大众及舍利弗，<a id="a-9r"></a>寻见彼土普贤如来及其大会，<a id="a-9s"></a>见是事已即从座起，<a id="a-9t"></a>合掌遥礼彼佛大众。<a id="a-9u"></a>此会大众以佛世尊及无尽意神通道力，<a id="a-9v"></a>得微妙华世所希有，<a id="a-9w"></a>其华色香未曾见闻，<a id="a-9x"></a>自然满掬遥散东方，<a id="a-9y"></a>以用供养普贤如来。<a id="a-9z"></a>华寻遍至彼佛世界普贤如来及其大众，<a id="a-A0"></a>彼诸菩萨见是华已，<a id="a-A1"></a>白佛言：<a id="a-A2"></a>“世尊，<a id="a-A3"></a>是华严丽世所希有，<a id="a-A4"></a>为从何处而来至此？<a id="a-A5"></a>”</p>
  <p id="aA6">彼佛答言：<a id="a-A7"></a>“是无尽意在娑婆世界，<a id="a-A8"></a>是中亦有十方世界诸来菩萨而共聚集能仁佛所，<a id="a-A9"></a>供养恭敬尊重赞叹，<a id="a-AA"></a>听佛世尊说大集经，<a id="a-AB"></a>是其大众所散之华。<a id="a-AC"></a>”</p>
  <p id="aAD">彼诸菩萨复白佛言：<a id="a-AE"></a>“其佛世界在何方面？<a id="a-AF"></a>去是远近？<a id="a-AG"></a>”</p>
  <p id="aAH">彼佛答言：<a id="a-AI"></a>“诸善男子，<a id="a-AJ"></a>在此西方，<a id="a-AK"></a>去是佛土十恒河沙世界微尘等国，<a id="a-AL"></a>彼有世界名曰娑婆。<a id="a-AM"></a>”</p>
  <p id="aAN">诸菩萨言：<a id="a-AO"></a>“愿乐欲见释迦文佛及其大众。<a id="a-AP"></a>”</p>
  <p id="aAQ">尔时，<a id="a-AR"></a>普贤如来寻放大光，<a id="a-AS"></a>其明彻照此佛世界。<a id="a-AT"></a>彼诸大众因佛光明，<a id="a-AU"></a>悉得遥见娑婆世界释迦文佛及诸大众，<a id="a-AV"></a>见已欢喜合掌恭敬作如是言：<a id="a-AW"></a>“希有世尊！<a id="a-AX"></a>其土菩萨一切大众，<a id="a-AY"></a>从何所来而作此集，<a id="a-AZ"></a>遍满其界间无空处？<a id="a-Aa"></a>”</p>
  <p id="aAb">彼佛答言：<a id="a-Ac"></a>“诸善男子，<a id="a-Ad"></a>其诸大众悉从十方无量世界而来集会，<a id="a-Ae"></a>咨启听受甚深妙法。<a id="a-Af"></a>”</p>
  <p id="aAg">时，<a id="a-Ah"></a>舍利弗问无尽意：<a id="a-Ai"></a>“谁字仁者为无尽意？<a id="a-Aj"></a>”</p>
  <p id="aAk">无尽意言：<a id="a-Al"></a>“唯舍利弗，<a id="a-Am"></a>一切诸法因缘果报名无尽意。<a id="a-An"></a>所以者何？<a id="a-Ao"></a>一切诸法不可尽故。<a id="a-Ap"></a>”</p>
  <p id="aAq">舍利弗言：<a id="a-Ar"></a>“唯善男子，<a id="a-As"></a>愿仁着当说无尽法门。<a id="a-At"></a>”</p>
  <p id="aAu">无尽意言：<a id="a-Av"></a>“唯舍利弗，<a id="a-Aw"></a>初发无上菩提心时已不可尽。<a id="a-Ax"></a>所以者何？<a id="a-Ay"></a>发菩提心不离烦恼故，<a id="a-Az"></a>发心相续不希余乘故，<a id="a-B0"></a>发心坚固不参外论故，<a id="a-B1"></a>发心不坏魔不沮故，<a id="a-B2"></a>发心恒顺善根增长故，<a id="a-B3"></a>发心至常有为法无常故，<a id="a-B4"></a>发心不动一切诸佛安慰护助故，<a id="a-B5"></a>发心胜妙离衰损故，<a id="a-B6"></a>发心安止不戏论故，<a id="a-B7"></a>发心无喻无相似故，<a id="a-B8"></a>发心金刚坏诸法故，<a id="a-B9"></a>发心无尽无量功德悉成就故，<a id="a-BA"></a>发心平等利众生故，<a id="a-BB"></a>发心普覆无别异故，<a id="a-BC"></a>发心鲜明性常净故，<a id="a-BD"></a>发心无垢智慧明了故，<a id="a-BE"></a>发心善解不离毕竟故，<a id="a-BF"></a>发心广快慈如虚空故，<a id="a-BG"></a>发心旷大悉能容受诸众生故，<a id="a-BH"></a>发心无碍智慧通达故，<a id="a-BI"></a>发心遍至大悲不断故，<a id="a-BJ"></a>发心不断善解立愿故，<a id="a-BK"></a>发心为归诸佛所赞故，<a id="a-BL"></a>发心殊胜二乘宗仰故，<a id="a-BM"></a>发心深远一切众生所不知故，<a id="a-BN"></a>发心不败不破佛法故，<a id="a-BO"></a>发心安隐善与众生诸快乐故，<a id="a-BP"></a>发心庄严一切功德悉成就故，<a id="a-BQ"></a>发心善察智慧成就故，<a id="a-BR"></a>发心增长随意施与故，<a id="a-BS"></a>发心如愿戒清净故，<a id="a-BT"></a>发菩提心普及怨亲具忍辱故，<a id="a-BU"></a>发心难坏具精进故，<a id="a-BV"></a>发心寂灭具禅定故，<a id="a-BW"></a>发心无毁具智慧故，<a id="a-BX"></a>发心无愿增长大慈故，<a id="a-BY"></a>发菩提心住根坚牢增长大悲故，<a id="a-BZ"></a>发心和悦增长大喜故，<a id="a-Ba"></a>发心不动增长大舍故，<a id="a-Bb"></a>发心任重诸佛所受故，<a id="a-Bc"></a>发心不绝三宝不断故。<a id="a-Bd"></a>唯舍利弗，<a id="a-Be"></a>菩萨如是为一切智发菩提心，<a id="a-Bf"></a>岂可尽耶？<a id="a-Bg"></a>”</p>
  <p id="aBh">舍利弗言：<a id="a-Bi"></a>“唯善男子，<a id="a-Bj"></a>譬如虚空不可穷尽，<a id="a-Bk"></a>为一切智发菩提心，<a id="a-Bl"></a>不可得尽亦复如是。<a id="a-Bm"></a>”</p>
  <p id="aBn">无尽意言：<a id="a-Bo"></a>“唯舍利弗，<a id="a-Bp"></a>佛戒无尽，<a id="a-Bq"></a>因戒发心故不可尽。<a id="a-Br"></a>佛定无尽，<a id="a-Bs"></a>因定发心故不可尽。<a id="a-Bt"></a>佛慧无尽，<a id="a-Bu"></a>因慧发心故不可尽。<a id="a-Bv"></a>佛解脱无尽，<a id="a-Bw"></a>因解脱发心故不可尽。<a id="a-Bx"></a>佛解脱知见无尽，<a id="a-By"></a>因解脱知见发心故不可尽。<a id="a-Bz"></a>唯舍利弗，<a id="a-C0"></a>如来戒、<a id="a-C1"></a>定、<a id="a-C2"></a>智慧、<a id="a-C3"></a>解脱、<a id="a-C4"></a>解脱知见其性无尽，<a id="a-C5"></a>因是五众发菩提心，<a id="a-C6"></a>岂可尽耶？<a id="a-C7"></a>如来十力、<a id="a-C8"></a>四无所畏、<a id="a-C9"></a>十八不共法无尽，<a id="a-CA"></a>因如是等发菩提心是故无尽。<a id="a-CB"></a>唯舍利弗，<a id="a-CC"></a>举要言之，<a id="a-CD"></a>一切如来悉皆无尽，<a id="a-CE"></a>因是发心故不可尽。<a id="a-CF"></a>三宝不断故无有尽，<a id="a-CG"></a>众生性无尽故无尽，<a id="a-CH"></a>如实智无尽故无尽，<a id="a-CI"></a>随诸众生无量心行智无尽故无尽，<a id="a-CJ"></a>回向无上无尽故无尽，<a id="a-CK"></a>教化众生无尽故无尽，<a id="a-CL"></a>无尽智无生故无尽，<a id="a-CM"></a>离性无生故无尽，<a id="a-CN"></a>知一切法本性无尽故无尽。<a id="a-CO"></a>唯舍利弗，<a id="a-CP"></a>是名菩萨发菩提心不可尽也。</p>
  <p id="aCQ">“复次，<a id="a-CR"></a>舍利弗，<a id="a-CS"></a>是菩萨心清净无尽。<a id="a-CT"></a>心清净者不作谄故，<a id="a-CU"></a>不作谄者无奸诈故，<a id="a-CV"></a>无奸诈者善分别故，<a id="a-CW"></a>善分别者无邪命故，<a id="a-CX"></a>无邪命者心清白故，<a id="a-CY"></a>心清白者常正一故，<a id="a-CZ"></a>常正一者性殊胜故，<a id="a-Ca"></a>性殊胜者无轻毁故，<a id="a-Cb"></a>无轻毁者灭诸曲故，<a id="a-Cc"></a>灭诸曲者心质直故，<a id="a-Cd"></a>心质直者入平正故，<a id="a-Ce"></a>入平正者心坚实故，<a id="a-Cf"></a>心坚实者不可坏故，<a id="a-Cg"></a>不可坏者性牢固故，<a id="a-Ch"></a>性牢固者不可动故，<a id="a-Ci"></a>不可动者无所依故，<a id="a-Cj"></a>无所依者除我心故，<a id="a-Ck"></a>除我心者无伴等故，<a id="a-Cl"></a>无伴等者息呰蔑故，<a id="a-Cm"></a>息呰蔑者作善业故，<a id="a-Cn"></a>作善业者无呵责故，<a id="a-Co"></a>无呵责者消过失故，<a id="a-Cp"></a>消过失者不热恼故，<a id="a-Cq"></a>不热恼者性真实故，<a id="a-Cr"></a>性真实者无虚诳故，<a id="a-Cs"></a>无虚诳者如说行故，<a id="a-Ct"></a>如说行者能善作故，<a id="a-Cu"></a>能善作者无瑕疵故，<a id="a-Cv"></a>无瑕疵者不错谬故，<a id="a-Cw"></a>不错谬者无所滞故，<a id="a-Cx"></a>无所滞者不退转故，<a id="a-Cy"></a>不退转者观众生故，<a id="a-Cz"></a>观众生者大悲根深故，<a id="a-D0"></a>大悲根深者善化众生不疲惓故，<a id="a-D1"></a>善化众生不疲惓者不求己乐故，<a id="a-D2"></a>不求己乐者不贪利养故，<a id="a-D3"></a>不贪利养者不染爱故，<a id="a-D4"></a>不染爱者缘诸法故，<a id="a-D5"></a>缘诸法者观羸劣故，<a id="a-D6"></a>观羸劣者见众生故，<a id="a-D7"></a>见众生者常拥护故，<a id="a-D8"></a>常拥护者为归依故，<a id="a-D9"></a>为归依者无垢累故，<a id="a-DA"></a>无垢累者善观察故，<a id="a-DB"></a>善观察者无讥论故，<a id="a-DC"></a>无讥论者心纯善故，<a id="a-DD"></a>心纯善者不动摇故，<a id="a-DE"></a>不动摇者善清净故，<a id="a-DF"></a>善清净者常精进故，<a id="a-DG"></a>常精进者内清净故，<a id="a-DH"></a>内清净者常鲜明故，<a id="a-DI"></a>常鲜明者无垢染故。<a id="a-DJ"></a>唯舍利弗，<a id="a-DK"></a>其净心者能断悭惜，<a id="a-DL"></a>亦化他人令断悭惜。<a id="a-DM"></a>其净心者能断破戒，<a id="a-DN"></a>亦化他人令断破戒。<a id="a-DO"></a>其净心者能断嗔恚，<a id="a-DP"></a>亦化他人令断嗔恚。<a id="a-DQ"></a>其净心者能断懈怠，<a id="a-DR"></a>亦化他人令断懈怠。<a id="a-DS"></a>其净心者能断乱心，<a id="a-DT"></a>亦化他人令断乱心。<a id="a-DU"></a>其净心者能断愚痴，<a id="a-DV"></a>亦化他人令断愚痴。<a id="a-DW"></a>舍利弗，<a id="a-DX"></a>净心如是能断一切诸不善法，<a id="a-DY"></a>安诸众生于善法中，<a id="a-DZ"></a>是故名曰菩萨净心不可得尽。</p>
  <p id="aDa">“复次，<a id="a-Db"></a>舍利弗，<a id="a-Dc"></a>菩萨摩诃萨心行清净亦不可尽。<a id="a-Dd"></a>何以故？<a id="a-De"></a>菩萨行施时，<a id="a-Df"></a>一切皆见舍诸所有。<a id="a-Dg"></a>菩萨行戒亦不可尽，<a id="a-Dh"></a>一切皆见持诸禁戒头陀正行威仪无犯。<a id="a-Di"></a>菩萨行忍亦不可尽，<a id="a-Dj"></a>一切皆见于诸众生心无恚碍。<a id="a-Dk"></a>菩萨行进亦不可尽，<a id="a-Dl"></a>一切皆见于诸善法精勤修集。<a id="a-Dm"></a>菩萨行禅亦不可尽，<a id="a-Dn"></a>一切皆见于诸禅定无有错乱。<a id="a-Do"></a>菩萨行慧亦不可尽，<a id="a-Dp"></a>一切皆见修习多闻。<a id="a-Dq"></a>是名菩萨行施、<a id="a-Dr"></a>行戒、<a id="a-Ds"></a>行忍、<a id="a-Dt"></a>行进、<a id="a-Du"></a>行禅、<a id="a-Dv"></a>行慧。<a id="a-Dw"></a>菩萨修行慈悲喜舍亦不可尽，<a id="a-Dx"></a>一切皆见利益拔苦欢喜踊跃善断爱恚，<a id="a-Dy"></a>是名菩萨慈悲喜舍。<a id="a-Dz"></a>菩萨所行三业清净，<a id="a-E0"></a>离身三恶及口四过，<a id="a-E1"></a>心离三恶，<a id="a-E2"></a>所谓贪欲、<a id="a-E3"></a>嗔恚、<a id="a-E4"></a>邪见。<a id="a-E5"></a>菩萨修学多闻无尽不吝惜故，<a id="a-E6"></a>菩萨修行无吝惜者习一切智故，<a id="a-E7"></a>菩萨修习一切智者劝余菩萨发道心故，<a id="a-E8"></a>劝余菩萨发道心者修行安止于善根故，<a id="a-E9"></a>修行安止于善根者愿向无上菩提道故，<a id="a-EA"></a>愿于无上菩提道者摄取一切诸佛法故，<a id="a-EB"></a>摄取一切诸佛法者四事摄取故，<a id="a-EC"></a>菩萨修行四事摄者忏悔诸罪故，<a id="a-ED"></a>菩萨修行悔过法者发露诸恶故，<a id="a-EE"></a>菩萨修行发露诸恶者回向一切诸功德故，<a id="a-EF"></a>菩萨回向诸功德者积聚无量诸珍宝故，<a id="a-EG"></a>积聚无量诸珍宝者劝请诸佛故，<a id="a-EH"></a>劝请诸佛者摄取诸法故，<a id="a-EI"></a>摄取诸法者行大士法故，<a id="a-EJ"></a>行大士法者能为众生作重任故，<a id="a-EK"></a>为诸众生作重任者不舍坚牢诸庄严故，<a id="a-EL"></a>不舍坚牢诸庄严者成就众生一切善事故。</p>
  <p id="aEM">“复次，<a id="a-EN"></a>舍利弗，<a id="a-EO"></a>菩萨摩诃萨有四行无尽。<a id="a-EP"></a>何等为四？<a id="a-EQ"></a>菩萨心行无尽，<a id="a-ER"></a>法施无尽，<a id="a-ES"></a>教化无尽，<a id="a-ET"></a>善根无尽，<a id="a-EU"></a>是为菩萨四行无尽。<a id="a-EV"></a>菩萨复有四行无尽。<a id="a-EW"></a>何等为四？<a id="a-EX"></a>乐在空闲摄持威仪无有厌足，<a id="a-EY"></a>常乐聚集无量功德而无厌足，<a id="a-EZ"></a>多求学问广知诸义而无厌足，<a id="a-Ea"></a>常愿无上菩提智慧而无厌足，<a id="a-Eb"></a>是名菩萨四行无尽。<a id="a-Ec"></a>菩萨复有四行无尽。<a id="a-Ed"></a>何等为四？<a id="a-Ee"></a>觉校计无尽，<a id="a-Ef"></a>觉称量无尽，<a id="a-Eg"></a>觉思惟无尽，<a id="a-Eh"></a>觉观法无尽，<a id="a-Ei"></a>是为菩萨四行无尽。<a id="a-Ej"></a>菩萨复有四行无尽。<a id="a-Ek"></a>何等为四？<a id="a-El"></a>觉垢因无尽，<a id="a-Em"></a>觉白法无尽，<a id="a-En"></a>呵诸烦恼无尽，<a id="a-Eo"></a>赞叹白法无尽，<a id="a-Ep"></a>是名菩萨四行无尽。<a id="a-Eq"></a>菩萨复有四行无尽。<a id="a-Er"></a>何等为四？<a id="a-Es"></a>观诸阴尽无尽，<a id="a-Et"></a>观诸界尽无尽，<a id="a-Eu"></a>观诸入尽无尽，<a id="a-Ev"></a>观因缘尽无尽，<a id="a-Ew"></a>是名菩萨四行无尽。<a id="a-Ex"></a>菩萨复有四行无尽。<a id="a-Ey"></a>何等为四？<a id="a-Ez"></a>说无常行无尽，<a id="a-F0"></a>说苦行无尽，<a id="a-F1"></a>说无我行无尽，<a id="a-F2"></a>说寂灭涅槃无尽，<a id="a-F3"></a>是名菩萨四行无尽。<a id="a-F4"></a>举要言之，<a id="a-F5"></a>菩萨所行一切无尽，<a id="a-F6"></a>向一切智，<a id="a-F7"></a>尊一切智，<a id="a-F8"></a>仰一切智，<a id="a-F9"></a>一切智无尽。<a id="a-FA"></a>以是因缘，<a id="a-FB"></a>菩萨所行悉皆无尽，<a id="a-FC"></a>是名菩萨心行无尽。</p>
  <p id="aFD">“复次，<a id="a-FE"></a>舍利弗，<a id="a-FF"></a>是菩萨心毕竟无尽。<a id="a-FG"></a>何以故？<a id="a-FH"></a>其所思惟乃至一念常缘菩提心不疲惓，<a id="a-FI"></a>专趣诸地过生死故，<a id="a-FJ"></a>毕竟增长到彼岸故，<a id="a-FK"></a>毕竟本行转胜增上故，<a id="a-FL"></a>毕竟离负摄胜法故，<a id="a-FM"></a>毕竟无等具足一切诸佛法故，<a id="a-FN"></a>毕竟所缘增长善法故，<a id="a-FO"></a>毕竟能到过心行处故，<a id="a-FP"></a>毕竟庄严无疲厌故，<a id="a-FQ"></a>毕竟修行吉祥菩提种种苦行悉成就故，<a id="a-FR"></a>毕竟不望不求己乐故，<a id="a-FS"></a>毕竟随顺无诸恶故，<a id="a-FT"></a>毕竟调伏住圣法故，<a id="a-FU"></a>毕竟不杂离烦恼故，<a id="a-FV"></a>毕竟难施不吝头目故，<a id="a-FW"></a>毕竟难戒拥护犯禁故，<a id="a-FX"></a>毕竟难忍忍无力势诸过恶故，<a id="a-FY"></a>毕竟难进专修苦行舍二乘故，<a id="a-FZ"></a>毕竟难定心不味著诸禅定故，<a id="a-Fa"></a>毕竟难慧不著一切诸善根故，<a id="a-Fb"></a>发行能到一切善事悉成就故，<a id="a-Fc"></a>毕竟远离憍慢、<a id="a-Fd"></a>增上慢、<a id="a-Fe"></a>胜慢、<a id="a-Ff"></a>我慢、<a id="a-Fg"></a>下慢、<a id="a-Fh"></a>憍慢、<a id="a-Fi"></a>邪慢善分别故，<a id="a-Fj"></a>毕竟能舍施诸众生不求报故，<a id="a-Fk"></a>毕竟不惊观深佛法故，<a id="a-Fl"></a>毕竟增进不停滞故，<a id="a-Fm"></a>毕竟无尽常精进故，<a id="a-Fn"></a>毕竟不诳必为众生作重担故。<a id="a-Fo"></a>又毕竟者，<a id="a-Fp"></a>调柔众生，<a id="a-Fq"></a>慈覆利益诸贤善人，<a id="a-Fr"></a>悲心救拔诸行恶者，<a id="a-Fs"></a>恭敬尊长，<a id="a-Ft"></a>护无护者，<a id="a-Fu"></a>归无归者，<a id="a-Fv"></a>照无照者，<a id="a-Fw"></a>依无依者，<a id="a-Fx"></a>伴无伴者，<a id="a-Fy"></a>直诸曲者，<a id="a-Fz"></a>善不善者，<a id="a-G0"></a>无奸奸者，<a id="a-G1"></a>净邪命者，<a id="a-G2"></a>恩于恩者及无恩者、<a id="a-G3"></a>不知恩者，<a id="a-G4"></a>利不利者，<a id="a-G5"></a>实虚谤者，<a id="a-G6"></a>不憍憍者，<a id="a-G7"></a>不毁作者，<a id="a-G8"></a>软语教呵诸作恶者、<a id="a-G9"></a>护邪行者，<a id="a-GA"></a>见行方便不以为过，<a id="a-GB"></a>于诸受者等心恭敬，<a id="a-GC"></a>于余菩萨常行诱导，<a id="a-GD"></a>以柔软语而演教诲，<a id="a-GE"></a>乐在空处修行善法，<a id="a-GF"></a>离诸利养不惜身命。<a id="a-GG"></a>无有邪念心寂灭故，<a id="a-GH"></a>言无邪谄摄口过故，<a id="a-GI"></a>不以邪业而求利益，<a id="a-GJ"></a>其心少欲常知足故，<a id="a-GK"></a>心调柔和无垢秽故，<a id="a-GL"></a>回在生死具善根故，<a id="a-GM"></a>能忍诸苦为众生故。<a id="a-GN"></a>是为大士一切毕竟而不可尽，<a id="a-GO"></a>是菩萨心生死烦恼永不能坏。<a id="a-GP"></a>何以故？<a id="a-GQ"></a>是心增长诸功德故，<a id="a-GR"></a>含受一切诸众生故，<a id="a-GS"></a>成就无尽妙智慧故。<a id="a-GT"></a>大德，<a id="a-GU"></a>是名菩萨摩诃萨毕竟无尽。<a id="a-GV"></a>”</p>
  <p id="aGW">尔时，<a id="a-GX"></a>舍利弗语无尽意菩萨摩诃萨言：<a id="a-GY"></a>“唯善男子，<a id="a-GZ"></a>颇复更有无尽法不？<a id="a-Ga"></a>”</p>
  <p id="aGb">无尽意言：<a id="a-Gc"></a>“有！<a id="a-Gd"></a>菩萨修行檀波罗蜜不可穷尽。<a id="a-Ge"></a>何以故？<a id="a-Gf"></a>菩萨摩诃萨行施无量，<a id="a-Gg"></a>所谓须食与食，<a id="a-Gh"></a>具足命辩色力乐故；<a id="a-Gi"></a>须饮与饮，<a id="a-Gj"></a>离渴爱故；<a id="a-Gk"></a>须衣与衣，<a id="a-Gl"></a>具清净色除无惭愧故；<a id="a-Gm"></a>须乘与乘，<a id="a-Gn"></a>得一切乐具神通故；<a id="a-Go"></a>须灯与灯，<a id="a-Gp"></a>具足佛眼清净故；<a id="a-Gq"></a>须音乐者施与音乐，<a id="a-Gr"></a>具足天耳清彻故；<a id="a-Gs"></a>须香与香，<a id="a-Gt"></a>身出具足微妙香故；<a id="a-Gu"></a>须鬘与鬘，<a id="a-Gv"></a>具陀罗尼七觉华故；<a id="a-Gw"></a>须涂香、<a id="a-Gx"></a>末香悉施与之，<a id="a-Gy"></a>具戒定慧熏涂身故；<a id="a-Gz"></a>须种种味随意与之，<a id="a-H0"></a>味相成就故；<a id="a-H1"></a>无依止者施与依止，<a id="a-H2"></a>能为众生具足救护为归依故；<a id="a-H3"></a>须敷具者悉施与之，<a id="a-H4"></a>具足究竟断除阴盖，<a id="a-H5"></a>成就梵天贤圣诸佛妙床座故；<a id="a-H6"></a>须座与座，<a id="a-H7"></a>具足三千大千世界以为道场，<a id="a-H8"></a>金刚座处悉成就故；<a id="a-H9"></a>随其所须悉能与之，<a id="a-HA"></a>成就菩提诸所须故；<a id="a-HB"></a>随病施药得无老死，<a id="a-HC"></a>甘露法药悉成就故；<a id="a-HD"></a>须仆使者皆给与之，<a id="a-HE"></a>自在智慧得具足故；<a id="a-HF"></a>若以金、<a id="a-HG"></a>银、<a id="a-HH"></a>琉璃、<a id="a-HI"></a>玻瓈、<a id="a-HJ"></a>真珠、<a id="a-HK"></a>珂贝、<a id="a-HL"></a>璧玉、<a id="a-HM"></a>珊瑚种种诸珍用惠施者，<a id="a-HN"></a>具足大人三十二相故；<a id="a-HO"></a>能以种种璎珞施者，<a id="a-HP"></a>具足八十随形好故；<a id="a-HQ"></a>若以象马车乘施者，<a id="a-HR"></a>具足大乘故；<a id="a-HS"></a>若持园林以布施者，<a id="a-HT"></a>具诸禅支故；<a id="a-HU"></a>若持妻子以布施者，<a id="a-HV"></a>具足无上道法爱故；<a id="a-HW"></a>若以仓库谷财施者，<a id="a-HX"></a>具足诸善法宝藏故；<a id="a-HY"></a>以阎浮提若四天下随意施者，<a id="a-HZ"></a>具足法王得自在故；<a id="a-Ha"></a>以诸乐具持用施者，<a id="a-Hb"></a>具足无量法乐乐故；<a id="a-Hc"></a>若持脚足以布施者，<a id="a-Hd"></a>法足具成进至道场故；<a id="a-He"></a>若以手施，<a id="a-Hf"></a>具足法手安抚众生令得乐故；<a id="a-Hg"></a>若以耳鼻用施与者，<a id="a-Hh"></a>具足诸根悉通利故；<a id="a-Hi"></a>若以眼目持用施者，<a id="a-Hj"></a>为欲具足无碍法眼故；<a id="a-Hk"></a>若以头施，<a id="a-Hl"></a>于三界中具足殊胜一切智慧故；<a id="a-Hm"></a>若以血肉持用施者，<a id="a-Hn"></a>诸不坚牢具坚牢故；<a id="a-Ho"></a>若以髓脑持用施者，<a id="a-Hp"></a>具金刚身得不坏故。<a id="a-Hq"></a>菩萨不以邪命求财而行布施，<a id="a-Hr"></a>不逼众生强求他物转以施人，<a id="a-Hs"></a>无恐怖施，<a id="a-Ht"></a>无羞耻施，<a id="a-Hu"></a>无悭惜施，<a id="a-Hv"></a>如其所许无损减施，<a id="a-Hw"></a>无不爱施，<a id="a-Hx"></a>毕竟常施，<a id="a-Hy"></a>无不毕竟施，<a id="a-Hz"></a>无谀谄施，<a id="a-I0"></a>无奸诈施，<a id="a-I1"></a>不疑业报施，<a id="a-I2"></a>无邪命施，<a id="a-I3"></a>无愚痴施，<a id="a-I4"></a>无不信施，<a id="a-I5"></a>无不解施，<a id="a-I6"></a>无疲难施，<a id="a-I7"></a>无依著施，<a id="a-I8"></a>无选择施，<a id="a-I9"></a>无异相施，<a id="a-IA"></a>不求受者施，<a id="a-IB"></a>无有众生不堪受者持戒犯戒无增减施，<a id="a-IC"></a>于受者所不望报施，<a id="a-ID"></a>不求名施，<a id="a-IE"></a>不毁誉施，<a id="a-IF"></a>无慢非慢施，<a id="a-IG"></a>无热恼施，<a id="a-IH"></a>不悔心施，<a id="a-II"></a>不自赞施，<a id="a-IJ"></a>无杂秽施，<a id="a-IK"></a>不望业报施，<a id="a-IL"></a>无定处施，<a id="a-IM"></a>无有嗔怒垢爱等施，<a id="a-IN"></a>有来乞者不恼害施，<a id="a-IO"></a>无轻易施，<a id="a-IP"></a>不[卑+頁]面施，<a id="a-IQ"></a>不撩掷施，<a id="a-IR"></a>无不故施，<a id="a-IS"></a>无手不与施，<a id="a-IT"></a>无不常施，<a id="a-IU"></a>无断绝施，<a id="a-IV"></a>无嫉慢施，<a id="a-IW"></a>无齐限施，<a id="a-IX"></a>如其所许不贸易施，<a id="a-IY"></a>无有堪任不堪任施，<a id="a-IZ"></a>无非福田施，<a id="a-Ia"></a>不轻小施，<a id="a-Ib"></a>不赞多施，<a id="a-Ic"></a>无衰耗施，<a id="a-Id"></a>不求后生施，<a id="a-Ie"></a>不求自在得财宝施，<a id="a-If"></a>不求释、<a id="a-Ig"></a>梵、<a id="a-Ih"></a>护世天王、<a id="a-Ii"></a>转轮圣王诸果报施，<a id="a-Ij"></a>不愿声闻、<a id="a-Ik"></a>缘觉乘施，<a id="a-Il"></a>不求王子得自在施，<a id="a-Im"></a>不为一世故施，<a id="a-In"></a>无厌足施，<a id="a-Io"></a>无不回向一切智施，<a id="a-Ip"></a>无不净施，<a id="a-Iq"></a>无不时施，<a id="a-Ir"></a>无刀毒施，<a id="a-Is"></a>无恼众生施。<a id="a-It"></a>菩萨行施，<a id="a-Iu"></a>不为智者之所轻笑。<a id="a-Iv"></a>何以故？<a id="a-Iw"></a>观空寂行施，<a id="a-Ix"></a>是故无尽；<a id="a-Iy"></a>无作所熏施，<a id="a-Iz"></a>是故无尽；<a id="a-J0"></a>出三有相施，<a id="a-J1"></a>是施无尽；<a id="a-J2"></a>不取处施，<a id="a-J3"></a>是故无尽；<a id="a-J4"></a>为解脱果施，<a id="a-J5"></a>是施无尽；<a id="a-J6"></a>为伏众魔施，<a id="a-J7"></a>是施无尽；<a id="a-J8"></a>为断结爱施，<a id="a-J9"></a>是施无尽；<a id="a-JA"></a>为增上施，<a id="a-JB"></a>是故无尽；<a id="a-JC"></a>善分别施，<a id="a-JD"></a>是故无尽；<a id="a-JE"></a>助菩提施，<a id="a-JF"></a>是故无尽；<a id="a-JG"></a>正回向施，<a id="a-JH"></a>是故无尽；<a id="a-JI"></a>庄严道场解脱果施，<a id="a-JJ"></a>是故无尽；<a id="a-JK"></a>是施无边，<a id="a-JL"></a>是故无尽；<a id="a-JM"></a>是施无坏，<a id="a-JN"></a>是故无尽；<a id="a-JO"></a>是施不断，<a id="a-JP"></a>是故无尽；<a id="a-JQ"></a>是施广大，<a id="a-JR"></a>是故无尽；<a id="a-JS"></a>是施无住，<a id="a-JT"></a>是故无尽；<a id="a-JU"></a>是施无伏，<a id="a-JV"></a>是故无尽；<a id="a-JW"></a>无等等施，<a id="a-JX"></a>是故无尽；<a id="a-JY"></a>是施进趣一切种智，<a id="a-JZ"></a>是故无尽。<a id="a-Ja"></a>唯舍利弗，<a id="a-Jb"></a>是名菩萨修行布施而不可尽。<a id="a-Jc"></a>”</p>
  <p id="aJd">尔时，<a id="a-Je"></a>舍利弗语无尽意言：<a id="a-Jf"></a>“善哉！<a id="a-Jg"></a>善哉！<a id="a-Jh"></a>唯善男子，<a id="a-Ji"></a>仁已快说菩萨摩诃萨修行檀波罗蜜而不可尽，<a id="a-Jj"></a>唯愿仁者当说菩萨尸波罗蜜如诸菩萨所得无尽尸波罗蜜！<a id="a-Jk"></a>”</p>
  <p id="aJl">无尽意言：<a id="a-Jm"></a>“唯舍利弗，<a id="a-Jn"></a>菩萨戒众六十七事清净修治亦不可尽。<a id="a-Jo"></a>何等六十七？<a id="a-Jp"></a>于诸众生不起恼害，<a id="a-Jq"></a>于他财物不生窃盗，<a id="a-Jr"></a>于他妇女中不生邪视，<a id="a-Js"></a>于诸众生无有欺诳，<a id="a-Jt"></a>初不两舌于自眷属知止足故，<a id="a-Ju"></a>无有恶口忍粗穬故，<a id="a-Jv"></a>无有绮语常善说故，<a id="a-Jw"></a>于他乐事不贪嫉故，<a id="a-Jx"></a>初无嗔恚忍恶言故，<a id="a-Jy"></a>正见不邪贱余道故，<a id="a-Jz"></a>深信于佛心不浊故，<a id="a-K0"></a>信顺于法善观法故，<a id="a-K1"></a>信敬于僧尊重圣众故，<a id="a-K2"></a>五体投地志念佛故，<a id="a-K3"></a>五体投地思惟法故，<a id="a-K4"></a>五体投地宗敬僧故，<a id="a-K5"></a>坚持禁戒一切无犯乃至小禁不放舍故，<a id="a-K6"></a>持不缺戒不依余乘故，<a id="a-K7"></a>持不穿戒离恶处生故，<a id="a-K8"></a>持不荒戒不杂诸结故，<a id="a-K9"></a>持不污戒专长白法故，<a id="a-KA"></a>持甚深戒随意回向得自在故，<a id="a-KB"></a>持赞叹戒智者不呵故，<a id="a-KC"></a>持纯善戒正念知故，<a id="a-KD"></a>持不呵戒一切戒不散故，<a id="a-KE"></a>持善坚戒防护诸根故，<a id="a-KF"></a>持名闻戒诸佛所念故，<a id="a-KG"></a>持知足戒无不厌故，<a id="a-KH"></a>受少欲戒断贪惜故，<a id="a-KI"></a>持性净戒身心寂灭故，<a id="a-KJ"></a>持阿兰若戒离愦闹故，<a id="a-KK"></a>持圣种戒不求他意故，<a id="a-KL"></a>持威仪戒一切善根得自在故，<a id="a-KM"></a>持如说戒人天欢喜故，<a id="a-KN"></a>持慈心戒护众生故，<a id="a-KO"></a>持悲心戒能忍诸苦故，<a id="a-KP"></a>持喜心戒心不懈怠故，<a id="a-KQ"></a>持舍心戒离爱恚故，<a id="a-KR"></a>持自省戒心善分别故，<a id="a-KS"></a>持不求短缺戒护他心故，<a id="a-KT"></a>持善摄戒善守护故，<a id="a-KU"></a>持惠施戒教化众生故，<a id="a-KV"></a>持忍辱戒心无恚碍故，<a id="a-KW"></a>持精进戒不退还故，<a id="a-KX"></a>持禅定戒长诸禅支故，<a id="a-KY"></a>持智慧戒多闻善根无厌足故，<a id="a-KZ"></a>持多闻戒博学坚牢故，<a id="a-Ka"></a>持亲近善知识戒助成菩提故，<a id="a-Kb"></a>持远离恶知识戒远离恶道故，<a id="a-Kc"></a>持不惜身戒观无常想故，<a id="a-Kd"></a>持不惜命戒勤行善根故，<a id="a-Ke"></a>持不悔戒心清净故，<a id="a-Kf"></a>持不邪命戒心行清净故，<a id="a-Kg"></a>持不焦戒毕竟清净故，<a id="a-Kh"></a>持不烧戒修善行业故，<a id="a-Ki"></a>持无慢戒心下不憍故，<a id="a-Kj"></a>持不掉戒远离诸欲故，<a id="a-Kk"></a>持不高戒心平直故，<a id="a-Kl"></a>持柔和戒心无抵突故，<a id="a-Km"></a>持调伏戒无恼害故，<a id="a-Kn"></a>持寂灭戒心无垢秽故，<a id="a-Ko"></a>持顺语戒如说行故，<a id="a-Kp"></a>持化众生戒不离摄法故，<a id="a-Kq"></a>持护正法戒不违如实故，<a id="a-Kr"></a>持如愿成就戒于诸众生心平等故，<a id="a-Ks"></a>持亲近佛戒愿求如来无上戒故，<a id="a-Kt"></a>持入佛三昧戒具足一切诸佛法故。<a id="a-Ku"></a>舍利弗，<a id="a-Kv"></a>是名菩萨六十七事净治戒众而不可尽。</p>
  <p id="aKw">“又舍利弗，<a id="a-Kx"></a>菩萨无尽清净戒中无有倚著，<a id="a-Ky"></a>所谓我、<a id="a-Kz"></a>人、<a id="a-L0"></a>众生、<a id="a-L1"></a>寿命、<a id="a-L2"></a>养育、<a id="a-L3"></a>士夫、<a id="a-L4"></a>色受想行识、<a id="a-L5"></a>地水火风。<a id="a-L6"></a>是净戒中无眼色相、<a id="a-L7"></a>耳声、<a id="a-L8"></a>鼻香、<a id="a-L9"></a>舌味、<a id="a-LA"></a>身触、<a id="a-LB"></a>意法等相，<a id="a-LC"></a>亦无身心。<a id="a-LD"></a>是戒定相，<a id="a-LE"></a>一向不共故。<a id="a-LF"></a>是戒分别相，<a id="a-LG"></a>方便缘一切法故。<a id="a-LH"></a>是戒空相，<a id="a-LI"></a>得无相际不杂三界故。<a id="a-LJ"></a>是戒不作，<a id="a-LK"></a>无生忍故。<a id="a-LL"></a>是净戒中无有已作、<a id="a-LM"></a>今作、<a id="a-LN"></a>当作，<a id="a-LO"></a>是清净戒过去不灭、<a id="a-LP"></a>未来不来、<a id="a-LQ"></a>现在不住。<a id="a-LR"></a>又舍利弗，<a id="a-LS"></a>是净戒中，<a id="a-LT"></a>心净无垢，<a id="a-LU"></a>识不止住，<a id="a-LV"></a>思不亲近。<a id="a-LW"></a>是清净戒，<a id="a-LX"></a>不依欲界，<a id="a-LY"></a>不近色界，<a id="a-LZ"></a>不住无色界。<a id="a-La"></a>是清净戒，<a id="a-Lb"></a>舍离欲尘，<a id="a-Lc"></a>除嗔恚碍，<a id="a-Ld"></a>灭无明障。<a id="a-Le"></a>是清净戒，<a id="a-Lf"></a>不断不常不逆因缘。<a id="a-Lg"></a>是清净戒，<a id="a-Lh"></a>无有我相，<a id="a-Li"></a>舍我所相，<a id="a-Lj"></a>不住身见。<a id="a-Lk"></a>是清净戒，<a id="a-Ll"></a>不取假名，<a id="a-Lm"></a>不住色相，<a id="a-Ln"></a>不杂名色。<a id="a-Lo"></a>是清净戒，<a id="a-Lp"></a>不系于因，<a id="a-Lq"></a>不起诸见，<a id="a-Lr"></a>不住疑悔。<a id="a-Ls"></a>是清净戒，<a id="a-Lt"></a>不住贪嗔痴，<a id="a-Lu"></a>不著善根。<a id="a-Lv"></a>是清净戒，<a id="a-Lw"></a>不恼不热寂灭离相。<a id="a-Lx"></a>是清净戒，<a id="a-Ly"></a>不断佛种求正法故，<a id="a-Lz"></a>不断法种不分别法性故，<a id="a-M0"></a>不断僧种以修无为故。</p>
  <p id="aM1">“舍利弗，<a id="a-M2"></a>持净戒者相续不断故不尽。<a id="a-M3"></a>所以者何？<a id="a-M4"></a>凡夫戒者在所受生是故有尽，<a id="a-M5"></a>人中十善尽故有尽，<a id="a-M6"></a>欲界诸天福报功德尽故有尽，<a id="a-M7"></a>色界诸天禅无量心尽故有尽，<a id="a-M8"></a>无色界天所入诸定尽故有尽，<a id="a-M9"></a>外道仙人所有诸戒退失神通尽故有尽，<a id="a-MA"></a>一切声闻学无学戒入涅槃际尽故有尽，<a id="a-MB"></a>辟支佛戒无大悲心尽故有尽。<a id="a-MC"></a>舍利弗，<a id="a-MD"></a>菩萨净戒皆无有尽。<a id="a-ME"></a>何以故？<a id="a-MF"></a>于是戒中出一切戒。<a id="a-MG"></a>如种无尽，<a id="a-MH"></a>果亦无尽；<a id="a-MI"></a>是菩提种不可尽故，<a id="a-MJ"></a>如来戒禁亦无有尽，<a id="a-MK"></a>以是故诸大士等所持诸戒皆不可尽。<a id="a-ML"></a>舍利弗，<a id="a-MM"></a>是名菩萨修持净戒而不可尽。<a id="a-MN"></a>”</p>
  <p id="aMO">尔时，<a id="a-MP"></a>舍利弗语无尽意言：<a id="a-MQ"></a>“善哉！<a id="a-MR"></a>善哉！<a id="a-MS"></a>善男子，<a id="a-MT"></a>仁已快说菩萨尸波罗蜜而不可尽。<a id="a-MU"></a>唯愿仁者当说菩萨羼提波罗蜜，<a id="a-MV"></a>如诸菩萨所得无尽羼提波罗蜜。<a id="a-MW"></a>”</p>
  <p id="aMX">无尽意言：<a id="a-MY"></a>“唯舍利弗，<a id="a-MZ"></a>菩萨具三十二事，<a id="a-Ma"></a>修行忍辱亦不可尽。<a id="a-Mb"></a>何等三十二？<a id="a-Mc"></a>断诸结故当知是忍，<a id="a-Md"></a>不生害故当知是忍，<a id="a-Me"></a>无有缠故当知是忍，<a id="a-Mf"></a>无有恼故当知是忍，<a id="a-Mg"></a>无覆蔽故当知是忍，<a id="a-Mh"></a>无有嗔故当知是忍，<a id="a-Mi"></a>无忿诤故当知是忍，<a id="a-Mj"></a>无斗讼故当知是忍，<a id="a-Mk"></a>于诸尘界心不异故当知是忍，<a id="a-Ml"></a>护自他故当知是忍，<a id="a-Mm"></a>顺菩提心故当知是忍，<a id="a-Mn"></a>善思惟故当知是忍，<a id="a-Mo"></a>无二想故当知是忍，<a id="a-Mp"></a>识业报故当知是忍，<a id="a-Mq"></a>庄严身故当知是忍，<a id="a-Mr"></a>口演净言故当知是忍，<a id="a-Ms"></a>心清净故当知是忍，<a id="a-Mt"></a>心坚牢故当知是忍，<a id="a-Mu"></a>言语自在故当知是忍，<a id="a-Mv"></a>不忆想故当知是忍，<a id="a-Mw"></a>善分别心故当知是忍，<a id="a-Mx"></a>护他心故当知是忍，<a id="a-My"></a>修梵世行故当知是忍，<a id="a-Mz"></a>受人天报故当知是忍，<a id="a-N0"></a>身相胜故当知是忍，<a id="a-N1"></a>具妙梵音故当知是忍，<a id="a-N2"></a>除诸过患故当知是忍，<a id="a-N3"></a>断诸荒秽故当知是忍，<a id="a-N4"></a>断一切不善根故当知是忍，<a id="a-N5"></a>杀诸结贼故当知是忍，<a id="a-N6"></a>于恼害众生得超越故当知是忍，<a id="a-N7"></a>具足一切佛法故当知是忍。<a id="a-N8"></a>舍利弗，<a id="a-N9"></a>是名菩萨三十二事修行忍辱而不可尽。</p>
  <p id="aNA">“舍利弗，<a id="a-NB"></a>云何为忍？<a id="a-NC"></a>若见骂者默受不报，<a id="a-ND"></a>善知音声如响相故；<a id="a-NE"></a>见有呵责默而受之，<a id="a-NF"></a>善知身相如影像相故；<a id="a-NG"></a>见有嗔者心不怀恨，<a id="a-NH"></a>善知心法如幻相故；<a id="a-NI"></a>忿不报忿，<a id="a-NJ"></a>心清净故；<a id="a-NK"></a>闻有称名心不生爱，<a id="a-NL"></a>不自高故；<a id="a-NM"></a>闻不称名心不生碍，<a id="a-NN"></a>功德具足故；<a id="a-NO"></a>若遇荣利不生喜悦，<a id="a-NP"></a>善自调故；<a id="a-NQ"></a>若遇衰耗不生挂碍，<a id="a-NR"></a>心寂灭故；<a id="a-NS"></a>见有称者心不惊动，<a id="a-NT"></a>善知分别故；<a id="a-NU"></a>见有毁者心不缩没，<a id="a-NV"></a>其心广大故；<a id="a-NW"></a>见有讥者其心不下，<a id="a-NX"></a>善安住故；<a id="a-NY"></a>见有誉者其心不高，<a id="a-NZ"></a>不倾动故；<a id="a-Na"></a>若遇乐事心不欢逸，<a id="a-Nb"></a>观有为法无常相故；<a id="a-Nc"></a>若遇苦事心不疲恼，<a id="a-Nd"></a>为众生故；<a id="a-Ne"></a>世法不染，<a id="a-Nf"></a>不依止故；<a id="a-Ng"></a>忍受诸苦，<a id="a-Nh"></a>见危逼者以身代故；<a id="a-Ni"></a>忍节节支解，<a id="a-Nj"></a>具足觉支故；<a id="a-Nk"></a>众苦加身悉能堪受，<a id="a-Nl"></a>具佛身相故；<a id="a-Nm"></a>忍他过患，<a id="a-Nn"></a>善作业力故；<a id="a-No"></a>示现烧热修诸苦行，<a id="a-Np"></a>伏外道故；<a id="a-Nq"></a>现入诸道，<a id="a-Nr"></a>出过释梵护世诸天故。<a id="a-Ns"></a>是名菩萨之忍辱也。</p>
  <p id="aNt">“又毕竟忍者无有诤讼。<a id="a-Nu"></a>何以故？<a id="a-Nv"></a>若见他骂我能忍者，<a id="a-Nw"></a>如是忍者是观二相非毕竟忍。<a id="a-Nx"></a>若言谁骂我者，<a id="a-Ny"></a>如是忍辱是法功德非毕竟忍。<a id="a-Nz"></a>若骂眼耶，<a id="a-O0"></a>如是忍者是观入相非毕竟忍。<a id="a-O1"></a>耳鼻舌身若骂意耶，<a id="a-O2"></a>如是忍者是观诸入非毕竟忍。<a id="a-O3"></a>若无骂者，<a id="a-O4"></a>如是忍辱是观无我非毕竟忍。<a id="a-O5"></a>若知假名，<a id="a-O6"></a>如是忍者是观响相非毕竟忍。<a id="a-O7"></a>彼之与我二俱无常，<a id="a-O8"></a>如是忍者是观无常非毕竟忍。<a id="a-O9"></a>彼是颠倒、<a id="a-OA"></a>我无颠倒，<a id="a-OB"></a>如是忍者是观高下非毕竟忍。<a id="a-OC"></a>彼不勤行、<a id="a-OD"></a>我是勤行，<a id="a-OE"></a>如是忍者是观勤懈非毕竟忍。<a id="a-OF"></a>彼住恶道、<a id="a-OG"></a>我住善道，<a id="a-OH"></a>如是忍者是观善恶非毕竟忍。<a id="a-OI"></a>我忍无常、<a id="a-OJ"></a>不忍有常，<a id="a-OK"></a>我能忍苦、<a id="a-OL"></a>不受诸乐，<a id="a-OM"></a>我忍无我、<a id="a-ON"></a>不忍有我，<a id="a-OO"></a>我忍不净、<a id="a-OP"></a>不忍于净，<a id="a-OQ"></a>如是忍者是观有对非毕竟忍。<a id="a-OR"></a>我忍于空、<a id="a-OS"></a>不忍诸见，<a id="a-OT"></a>我忍无相、<a id="a-OU"></a>不忍诸觉，<a id="a-OV"></a>我忍无愿、<a id="a-OW"></a>不忍于愿，<a id="a-OX"></a>我忍无作、<a id="a-OY"></a>不忍于作，<a id="a-OZ"></a>我忍结尽、<a id="a-Oa"></a>不忍结在，<a id="a-Ob"></a>我忍于善、<a id="a-Oc"></a>不忍不善，<a id="a-Od"></a>我忍出世、<a id="a-Oe"></a>不忍在世，<a id="a-Of"></a>我忍无诤、<a id="a-Og"></a>不忍于诤，<a id="a-Oh"></a>我忍无漏、<a id="a-Oi"></a>不忍于漏，<a id="a-Oj"></a>我忍白法、<a id="a-Ok"></a>不忍黑法，<a id="a-Ol"></a>我忍寂灭、<a id="a-Om"></a>不忍生死，<a id="a-On"></a>如是忍者是观相对非毕竟忍。</p>
  <p id="aOo">“云何名为毕竟忍耶？<a id="a-Op"></a>若入空寂，<a id="a-Oq"></a>不与诸见和合不倚著空，<a id="a-Or"></a>是诸见等亦复皆空，<a id="a-Os"></a>如是忍者是无二相是毕竟忍。<a id="a-Ot"></a>若入无相不与诸觉和合，<a id="a-Ou"></a>不倚无相是觉皆空，<a id="a-Ov"></a>如是忍者是无二相是毕竟忍。<a id="a-Ow"></a>若入无愿不与愿合，<a id="a-Ox"></a>不倚无愿是愿皆空，<a id="a-Oy"></a>如是忍者是无二相是毕竟忍。<a id="a-Oz"></a>若入无作不与作合，<a id="a-P0"></a>不倚无作是作皆空，<a id="a-P1"></a>如是忍者是无二相是毕竟忍。<a id="a-P2"></a>若入尽结不与结合，<a id="a-P3"></a>不倚尽结诸结皆空，<a id="a-P4"></a>如是忍者是无二相是毕竟忍。<a id="a-P5"></a>若入于善不与不善和合，<a id="a-P6"></a>不倚于善不善皆空，<a id="a-P7"></a>如是忍者是无二相是毕竟忍。<a id="a-P8"></a>若入出世不与世合，<a id="a-P9"></a>不倚出世在世皆空，<a id="a-PA"></a>如是忍者是无二相是毕竟忍。<a id="a-PB"></a>若入无诤不与诤合，<a id="a-PC"></a>不倚无诤是诤皆空，<a id="a-PD"></a>如是忍者是无二相是毕竟忍。<a id="a-PE"></a>若入无漏不与漏合，<a id="a-PF"></a>不倚无漏诸漏皆空，<a id="a-PG"></a>如是忍者是无二相是毕竟忍。<a id="a-PH"></a>若入白法不与黑合，<a id="a-PI"></a>不倚白法黑法皆空，<a id="a-PJ"></a>如是忍者是无二相是毕竟忍。<a id="a-PK"></a>若入寂灭不与生死和合，<a id="a-PL"></a>不倚寂灭生死皆空，<a id="a-PM"></a>如是忍者是无二相是毕竟忍。<a id="a-PN"></a>若性不自生、<a id="a-PO"></a>不从他生、<a id="a-PP"></a>不和合生，<a id="a-PQ"></a>亦无有出不可破坏，<a id="a-PR"></a>不可坏者是不可尽，<a id="a-PS"></a>如是忍者是毕竟忍。<a id="a-PT"></a>无作非作，<a id="a-PU"></a>无所倚著，<a id="a-PV"></a>无分别，<a id="a-PW"></a>无庄严，<a id="a-PX"></a>无修治，<a id="a-PY"></a>无发进，<a id="a-PZ"></a>终不造生，<a id="a-Pa"></a>若无生者是不可尽，<a id="a-Pb"></a>如是忍者是无生忍。<a id="a-Pc"></a>无生忍者是不出忍，<a id="a-Pd"></a>不出忍者是毕竟忍，<a id="a-Pe"></a>如是菩萨修行是忍得受记忍。<a id="a-Pf"></a>舍利弗，<a id="a-Pg"></a>是名菩萨行忍。<a id="a-Ph"></a>”</p>
  <p id="aPi">无尽意说是忍时，<a id="a-Pj"></a>一切大众赞无尽意言：<a id="a-Pk"></a>“善男子，<a id="a-Pl"></a>善哉！<a id="a-Pm"></a>善哉！<a id="a-Pn"></a>快说此忍。<a id="a-Po"></a>”言已即雨种种希有诸华、<a id="a-Pp"></a>末香、<a id="a-Pq"></a>涂香，<a id="a-Pr"></a>无数杂衣、<a id="a-Ps"></a>幢幡、<a id="a-Pt"></a>宝盖，<a id="a-Pu"></a>以用供养于无尽意。<a id="a-Pv"></a>百千伎乐于上空中自然出声作如是言：<a id="a-Pw"></a>“若有众生欲得如来甚深忍者，<a id="a-Px"></a>闻作是说不应惊怖。<a id="a-Py"></a>”时诸华香、<a id="a-Pz"></a>杂衣、<a id="a-Q0"></a>幡盖普遍充溢，<a id="a-Q1"></a>满此三千大千世界。</p>
  <p id="aQ2">尔时，<a id="a-Q3"></a>佛告无尽意言：<a id="a-Q4"></a>“善男子，<a id="a-Q5"></a>汝所供养华香等物，<a id="a-Q6"></a>可自求器除去摒挡。<a id="a-Q7"></a>”</p>
  <p id="aQ8">无尽意言：<a id="a-Q9"></a>“唯然世尊，<a id="a-QA"></a>我今当以神通之力即身为器。<a id="a-QB"></a>”</p>
  <p id="aQC">时，<a id="a-QD"></a>无尽意即入菩萨色身三昧，<a id="a-QE"></a>入三昧已一切所有供养之具悉入脐中，<a id="a-QF"></a>身界如故不增不减。</p>
  <p id="aQG">尔时，<a id="a-QH"></a>众中有一菩萨名大庄严，<a id="a-QI"></a>问无尽意：<a id="a-QJ"></a>“善男子，<a id="a-QK"></a>所入三昧名为何等，<a id="a-QL"></a>而仁入已诸供养具悉入身中，<a id="a-QM"></a>身界如故而不增减？<a id="a-QN"></a>”</p>
  <p id="aQO">无尽意言：<a id="a-QP"></a>“善男子，<a id="a-QQ"></a>其三昧者名为一切色身三昧。<a id="a-QR"></a>”</p>
  <p id="aQS">大庄严言：<a id="a-QT"></a>“是三昧定，<a id="a-QU"></a>颇复更有余力势不？<a id="a-QV"></a>”</p>
  <p id="aQW">无尽意言：<a id="a-QX"></a>“是三昧力，<a id="a-QY"></a>能令身界悉受三千大千世界所有色相，<a id="a-QZ"></a>身界如故亦无增减。<a id="a-Qa"></a>”</p>
  <p id="aQb">尔时，<a id="a-Qc"></a>众中或有人天作是思惟：<a id="a-Qd"></a>“宁可得见是定力不？<a id="a-Qe"></a>”</p>
  <p id="aQf">尔时，<a id="a-Qg"></a>佛知一切大众人天所念，<a id="a-Qh"></a>告无尽意：<a id="a-Qi"></a>“善男子，<a id="a-Qj"></a>汝可示现是定神力？<a id="a-Qk"></a>”</p>
  <p id="aQl">时，<a id="a-Qm"></a>无尽意菩萨摩诃萨，<a id="a-Qn"></a>于是三昧久已通达，<a id="a-Qo"></a>是故能以一切大众十方诸来大菩萨等、<a id="a-Qp"></a>佛及圣僧悉内身中。<a id="a-Qq"></a>尔时，<a id="a-Qr"></a>其身犹如大宝庄严世界，<a id="a-Qs"></a>受诸菩萨摩诃萨等所有种种庄严之事。<a id="a-Qt"></a>是时，<a id="a-Qu"></a>大众悉自见形在无尽意菩萨身内。<a id="a-Qv"></a>时，<a id="a-Qw"></a>无尽意示现如是大神通已，<a id="a-Qx"></a>是时大众各还如本。</p>
  <p id="aQy">时，<a id="a-Qz"></a>大庄严菩萨摩诃萨问无尽意：<a id="a-R0"></a>“善男子，<a id="a-R1"></a>我从昔来未曾见闻如是三昧神通变化。<a id="a-R2"></a>”</p>
  <p id="aR3">无尽意言：<a id="a-R4"></a>“善男子，<a id="a-R5"></a>假使三千大千世界一切所有悉入我身犹无增减，<a id="a-R6"></a>况于此耶！<a id="a-R7"></a>”</p>
  <p id="aR8">说是无尽意忍辱现大神变时，<a id="a-R9"></a>七十六那由他天及人发阿耨多罗三藐三菩提心，<a id="a-RA"></a>万二千菩萨摩诃萨得无生法忍。</p>
  <p id="aRB">“舍利弗，<a id="a-RC"></a>是名菩萨修行忍辱而不可尽。<a id="a-RD"></a>”</p>
 </body>
</html>