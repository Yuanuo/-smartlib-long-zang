<!doctype html>
<html id="z3IBTPKGA" data-ver="1064">
 <head>
  <meta charset="utf-8">
  <meta author="波罗颇蜜多罗">
  <meta library="龙藏">
  <meta catalog="大乘大集部">
  <meta period="唐">
 </head>
 <body>
  <h1 id="a1">宝星陀罗尼经卷第三</h1>
  <h2 id="a2">魔王归伏品第三</h2>
  <p id="a3">尔时，<a id="a-4"></a>释迦牟尼如来，<a id="a-5"></a>说此宝星陀罗尼经时，<a id="a-6"></a>放大光明，<a id="a-7"></a>遍照此娑婆世界百俱胝四天下处，<a id="a-8"></a>悉皆大明。<a id="a-9"></a>应时此间百俱胝处欲界诸魔，<a id="a-A"></a>以佛力故皆起惊动，<a id="a-B"></a>共睹此光所现因缘，<a id="a-C"></a>咸作念言：<a id="a-D"></a>“决定是彼恶魔所为，<a id="a-E"></a>于四天下有大威德，<a id="a-F"></a>彼于我等大自在力故现此光。<a id="a-G"></a>”作是念时，<a id="a-H"></a>观见恶魔坐忧恼室极生悒恨。<a id="a-I"></a>尔时此界百俱胝魔，<a id="a-J"></a>各舍魔宫到此四天下恶魔王所，<a id="a-K"></a>作如是言：<a id="a-L"></a>“汝欲界主有大自在，<a id="a-M"></a>放此光明普照一切，<a id="a-N"></a>复何因缘坐忧恼室？<a id="a-O"></a>”</p>
  <p id="aP">尔时，<a id="a-Q"></a>魔王即便遍答百俱胝处所有诸魔：<a id="a-R"></a>“汝等应知，<a id="a-S"></a>此是沙门出于释种，<a id="a-T"></a>第一谄幻放此光明，<a id="a-U"></a>照于世界一切惊动。<a id="a-V"></a>世间所有明慧之人，<a id="a-W"></a>诸梵天王，<a id="a-X"></a>及诸龙王、<a id="a-Y"></a>夜叉王、<a id="a-Z"></a>阿修罗王、<a id="a-a"></a>摩睺罗伽王、<a id="a-b"></a>迦楼罗王、<a id="a-c"></a>紧那罗王，<a id="a-d"></a>乃至其余人非人等，<a id="a-e"></a>其中所有聪睿之士，<a id="a-f"></a>一切归向供养于彼。<a id="a-g"></a>乃至六年独坐无二，<a id="a-h"></a>成就无相大幻之力。<a id="a-i"></a>我以自力示现神通，<a id="a-j"></a>严驾军众三十六俱胝周匝围绕，<a id="a-k"></a>一切魔力用大勤劳，<a id="a-l"></a>毕竟不能令彼首陀惊畏一毛，<a id="a-m"></a>何况复能作余障碍动彼法坐？<a id="a-n"></a>今此首陀成就如是无相之幻，<a id="a-o"></a>所作示现动此大地并退我军，<a id="a-p"></a>如诛大树根枝俱倒，<a id="a-q"></a>一切魔界悉皆闇蔽，<a id="a-r"></a>于彼坐处成就大明，<a id="a-s"></a>从座起已，<a id="a-t"></a>为诸众生开示演说。<a id="a-u"></a>此四天下所有众生聪明智慧，<a id="a-v"></a>悉亦为幻钩所牵。<a id="a-w"></a>我亦不知彼等之心，<a id="a-x"></a>何处何趣，<a id="a-y"></a>何时死何处生。<a id="a-z"></a>今此六趣归依彼者，<a id="a-10"></a>我尚不能惊动一毛，<a id="a-11"></a>况复能令动彼信心？<a id="a-12"></a>我此五百微妙妓女，<a id="a-13"></a>及二万子并诸眷属，<a id="a-14"></a>皆悉归依沙门瞿昙在彼前坐。<a id="a-15"></a>我于今日不能遮制！<a id="a-16"></a>汝等今者有力有福有智自在，<a id="a-17"></a>当助于我断彼释子首陀罗命，<a id="a-18"></a>所有众生归依彼者悉令破散，<a id="a-19"></a>幻谄沙门黑闇部党悉令降伏。<a id="a-1A"></a>我等魔众白净部党悉令明显，<a id="a-1B"></a>从尔已后当受乐触。<a id="a-1C"></a>”</p>
  <p id="a1D">尔时，<a id="a-1E"></a>有魔名曰光明，<a id="a-1F"></a>观此阎浮于法坐上见如来身，<a id="a-1G"></a>又闻梵音美妙说法，<a id="a-1H"></a>见闻此已毛竖惊起，<a id="a-1I"></a>向彼魔王说如是偈：</p>
  <p id="a1J">“一切刹土中，<a id="a-1K"></a> 此色最胜异，</p>
  <p id="a1L">功德及智慧，<a id="a-1M"></a> 久已净其身。</p>
  <p id="a1N">解脱诸烦恼，<a id="a-1O"></a> 长夜善相应，</p>
  <p id="a1P">解脱于诸有，<a id="a-1Q"></a> 尽彼一切忧。</p>
  <p id="a1R">汝今勿复嗔，<a id="a-1S"></a> 自在所不容，</p>
  <p id="a1T">归依此处者，<a id="a-1U"></a> 三有第一归。</p>
  <p id="a1V">汝若于此处，<a id="a-1W"></a> 起于刹那嗔，</p>
  <p id="a1X">以彼愚痴故，<a id="a-1Y"></a> 自得于乐坏。<a id="a-1Z"></a>”</p>
  <p id="a1a">尔时，<a id="a-1b"></a>众中复有一魔，<a id="a-1c"></a>名珊你弭迦，<a id="a-1d"></a>向彼魔王说如是偈：</p>
  <p id="a1e">“彼大神通力，<a id="a-1f"></a> 最上功德相，</p>
  <p id="a1g">一切无所依，<a id="a-1h"></a> 依者趣解脱。</p>
  <p id="a1i">苦尽无有余，<a id="a-1j"></a> 能说苦尽道，</p>
  <p id="a1k">无量百千魔，<a id="a-1l"></a> 所不能恼乱。<a id="a-1m"></a>”</p>
  <p id="a1n">尔时，<a id="a-1o"></a>此界魔王说偈报曰：</p>
  <p id="a1p">“我今所有自在人，<a id="a-1q"></a> 彼大自在悉归从，</p>
  <p id="a1r">如是不久空我界，<a id="a-1s"></a> 我无趣处复无得。<a id="a-1t"></a>”</p>
  <p id="a1u">尔时，<a id="a-1v"></a>众中复有一魔，<a id="a-1w"></a>名曰新尘，<a id="a-1x"></a>向此魔王说如是偈：</p>
  <p id="a1y">“第一势力汝先有，<a id="a-1z"></a> 自在勇健之所作，</p>
  <p id="a20">汝今失力复无能，<a id="a-21"></a> 无得共比一切智。<a id="a-22"></a>”</p>
  <p id="a23">尔时，<a id="a-24"></a>众中复有一魔，<a id="a-25"></a>名曰刀月，<a id="a-26"></a>向此魔王说如是偈：</p>
  <p id="a27">“慈悲众生无恶意，<a id="a-28"></a> 自性清净无所依，</p>
  <p id="a29">解脱三界游行处，<a id="a-2A"></a> 无趣无行无能害。<a id="a-2B"></a>”</p>
  <p id="a2C">尔时，<a id="a-2D"></a>魔王说偈报曰：</p>
  <p id="a2E">“欲界所有诸众生，<a id="a-2F"></a> 迷醉倒情著诸欲，</p>
  <p id="a2G">于我所作常随转，<a id="a-2H"></a> 云何共汝不害彼？<a id="a-2I"></a>”</p>
  <p id="a2J">尔时，<a id="a-2K"></a>众中复有一魔，<a id="a-2L"></a>名曰地水，<a id="a-2M"></a>向此魔王说如是偈：</p>
  <p id="a2N">“诸有不坚如幻炎，<a id="a-2O"></a> 能知诸有断诸爱，</p>
  <p id="a2P">不著诸有如虚空，<a id="a-2Q"></a> 云何于彼能逼恼？<a id="a-2R"></a>”</p>
  <p id="a2S">尔时，<a id="a-2T"></a>魔王说偈报曰：</p>
  <p id="a2U">“彼虽自在于三界，<a id="a-2V"></a> 饮食衣服恒资用，</p>
  <p id="a2W">彼于三受所乐住，<a id="a-2X"></a> 云何将死不能害？<a id="a-2Y"></a>”</p>
  <p id="a2Z">尔时，<a id="a-2a"></a>众中复有一魔，<a id="a-2b"></a>名曰舍爱，<a id="a-2c"></a>向此魔王说如是偈：</p>
  <p id="a2d">“神通境界有所有，<a id="a-2e"></a> 恶魔天龙夜叉等，</p>
  <p id="a2f">种种恼佛无所触，<a id="a-2g"></a> 云何将死能害彼？</p>
  <p id="a2h">尔时，<a id="a-2i"></a>魔王说偈报曰：</p>
  <p id="a2j">“我等昔日断彼食，<a id="a-2k"></a> 于虚空中雨大石，</p>
  <p id="a2l">无边骂詈百种声，<a id="a-2m"></a> 我欲动彼所依处。<a id="a-2n"></a>”</p>
  <p id="a2o">尔时，<a id="a-2p"></a>众中复有一魔，<a id="a-2q"></a>名曰知眼，<a id="a-2r"></a>向此魔王说如是偈：</p>
  <p id="a2s">“汝于彼时作恼乱，<a id="a-2t"></a>颇见少许嗔过不？</p>
  <p id="a2u">舒颜视汝不嚬蹙，<a id="a-2v"></a> 软音慰喻无恶声。<a id="a-2w"></a>”</p>
  <p id="a2x">尔时，<a id="a-2y"></a>魔王说偈报曰：</p>
  <p id="a2z">“彼有智慧能常忍，<a id="a-30"></a> 能断爱痴诸过失，</p>
  <p id="a31">慈心一切诸众生，<a id="a-32"></a> 聚集所行无不集。<a id="a-33"></a>”</p>
  <p id="a34">尔时，<a id="a-35"></a>众中复有一魔，<a id="a-36"></a>名难降伏，<a id="a-37"></a>向此魔王说如是偈：</p>
  <p id="a38">“三结若能罥缚者，<a id="a-39"></a> 我等可应恼乱彼，</p>
  <p id="a3A">佛乃灭此痴罥障，<a id="a-3B"></a> 云何将死能恼彼？<a id="a-3C"></a>”</p>
  <p id="a3D">尔时，<a id="a-3E"></a>魔王说偈报曰：</p>
  <p id="a3F">“汝等助我力，<a id="a-3G"></a> 装束莫放逸，</p>
  <p id="a3H">我变地为水，<a id="a-3I"></a> 束四山为鬘，</p>
  <p id="a3J">虚空雨大石，<a id="a-3K"></a> 又放铁沙聚，</p>
  <p id="a3L">月箭曲刀镩，<a id="a-3M"></a> 掷彼身即碎。</p>
  <p id="a3N">如是勤方便，<a id="a-3O"></a> 极作恼乱彼，</p>
  <p id="a3P">汝等相运助，<a id="a-3Q"></a> 释子定为灰。<a id="a-3R"></a>”</p>
  <p id="a3S">尔时，<a id="a-3T"></a>诸魔各各说偈，<a id="a-3U"></a>乃至百俱胝处所有诸魔，<a id="a-3V"></a>说偈问答皆亦如是。</p>
  <p id="a3W">尔时，<a id="a-3X"></a>彼众一切诸魔，<a id="a-3Y"></a>同时发声作如是言：<a id="a-3Z"></a>“如是应去各各自宫庄严甲胄，<a id="a-3a"></a>并诸军众悉皆擐甲。<a id="a-3b"></a>若使我等神通之力，<a id="a-3c"></a>一切境界示彼令知。<a id="a-3d"></a>沙门瞿昙虽复勇猛，<a id="a-3e"></a>岂当我辈军众之锋？<a id="a-3f"></a>”如是语时于刹那顷，<a id="a-3g"></a>百俱胝处所有诸魔，<a id="a-3h"></a>各从自宫甲胄庄严。<a id="a-3i"></a>一一魔军千俱胝众，<a id="a-3j"></a>著种种甲，<a id="a-3k"></a>持种种器仗，<a id="a-3l"></a>各别严驾，<a id="a-3m"></a>于夜分中下阎浮提，<a id="a-3n"></a>到中摩伽陀国，<a id="a-3o"></a>各住虚空邻近于佛。<a id="a-3p"></a>乃至四洲天、<a id="a-3q"></a>龙、<a id="a-3r"></a>夜叉、<a id="a-3s"></a>乾闼婆、<a id="a-3t"></a>阿修罗、<a id="a-3u"></a>伽楼罗、<a id="a-3v"></a>吉那罗、<a id="a-3w"></a>摩睺罗伽、<a id="a-3x"></a>薜荔多、<a id="a-3y"></a>毗舍阇、<a id="a-3z"></a>鸠槃荼，<a id="a-40"></a>各于佛边生不信心无恭敬意，<a id="a-41"></a>于法僧边亦不信心，<a id="a-42"></a>彼一切魔各遣军众，<a id="a-43"></a>种种器仗擐甲庄严，<a id="a-44"></a>大集彼处欲害如来。</p>
  <p id="a45">有一仙人名曰光味，<a id="a-46"></a>于十八明处及神通境界学过彼量，<a id="a-47"></a>而常承事摩醯首罗，<a id="a-48"></a>与五百徒众住雪山边。<a id="a-49"></a>尔时，<a id="a-4A"></a>魔王即自变身作摩醯首罗像，<a id="a-4B"></a>住仙人前说如是偈：</p>
  <p id="a4C">“瞿昙姓种生，<a id="a-4D"></a> 大仙依通者，</p>
  <p id="a4E">聪慧住摩伽，<a id="a-4F"></a> 今王舍城乞。</p>
  <p id="a4G">汝当坚固心，<a id="a-4H"></a> 往共种种论，</p>
  <p id="a4I">汝极五神通，<a id="a-4J"></a> 当决定自在。<a id="a-4K"></a>”</p>
  <p id="a4L">尔时，<a id="a-4M"></a>魔王说此偈已即隐不现，<a id="a-4N"></a>还于魔宫自眷属所，<a id="a-4O"></a>说如是偈：</p>
  <p id="a4P">“汝等今日我边听，<a id="a-4Q"></a> 我今思得无比知，</p>
  <p id="a4R">释子所摄所共语，<a id="a-4S"></a> 神通加彼令具足。</p>
  <p id="a4T">彼幻示现自境界，<a id="a-4U"></a> 夺我魔之广大力，</p>
  <p id="a4V">如母向子常软语，<a id="a-4W"></a> 悉令弟子生喜乐。</p>
  <p id="a4X">恒日初分入城邑，<a id="a-4Y"></a> 徐步摄持正威仪，</p>
  <p id="a4Z">弟子所行所断欲，<a id="a-4a"></a> 彼彼自当我捉持。</p>
  <p id="a4b">美妙歌舞现其前，<a id="a-4c"></a> 令彼见闻生惑著，</p>
  <p id="a4d">弟子记闻惑著已，<a id="a-4e"></a> 应恼释迦大仙意。<a id="a-4f"></a>”</p>
  <p id="a4g">尔时，<a id="a-4h"></a>众中复有一魔，<a id="a-4i"></a>说如是偈：</p>
  <p id="a4j">“我今化现可畏事，<a id="a-4k"></a> 师子驼象虎水牛，</p>
  <p id="a4l">速疾奔驰彼城邑，<a id="a-4m"></a> 惊动现威雷震声。</p>
  <p id="a4n">神通化现无量事，<a id="a-4o"></a> 复现兵器逼其前，</p>
  <p id="a4p">彼彼所弃诸欲者，<a id="a-4q"></a> 或时迷乱令忘失。<a id="a-4r"></a>”</p>
  <p id="a4s">尔时，<a id="a-4t"></a>众中复有一魔，<a id="a-4u"></a>说如是偈：</p>
  <p id="a4v">“我今于彼四衢道，<a id="a-4w"></a> 化作楼观挟其前，</p>
  <p id="a4x">种种奇形丑恶面，<a id="a-4y"></a> 种种器仗逼动彼。</p>
  <p id="a4z">空中大声雨刀剑，<a id="a-50"></a> 惊动可畏雷雹声，</p>
  <p id="a51">于彼境界不自在，<a id="a-52"></a> 速令消灭不现前。<a id="a-53"></a>”</p>
  <p id="a54">尔时，<a id="a-55"></a>魔王以神通力一切严驾，<a id="a-56"></a>广作如上一切境界。<a id="a-57"></a>如来大慈威德力故，<a id="a-58"></a>亦广如彼种种示现，<a id="a-59"></a>即时变此三千大千佛之世界，<a id="a-5A"></a>令此地性犹如金刚，<a id="a-5B"></a>一切魔力不能改转，<a id="a-5C"></a>亦复不能更作恶声，<a id="a-5D"></a>及以火山四方猛焰，<a id="a-5E"></a>亦不能作非时黑云及恶风气。<a id="a-5F"></a>佛力持故，<a id="a-5G"></a>乃至无有一龙能运其身下一渧雨。</p>
  <p id="a5H">尔时，<a id="a-5I"></a>四大声闻日初分时，<a id="a-5J"></a>著衣持钵入王舍大城乞食。<a id="a-5K"></a>时尊者舍利弗，<a id="a-5L"></a>于城南门值魔童子其数五十，<a id="a-5M"></a>第一端正妙色庄严大人子相，<a id="a-5N"></a>同在街路歌舞而行。<a id="a-5O"></a>遥见尊者舍利弗来，<a id="a-5P"></a>即前共持尊者两手，<a id="a-5Q"></a>谓尊者曰：<a id="a-5R"></a>“汝舞沙门！<a id="a-5S"></a>汝歌沙门！<a id="a-5T"></a>”</p>
  <p id="a5U">时，<a id="a-5V"></a>舍利弗语童子言：<a id="a-5W"></a>“汝当谛听！<a id="a-5X"></a>先所未闻，<a id="a-5Y"></a>当令汝闻。<a id="a-5Z"></a>”即为童子，<a id="a-5a"></a>说如是偈：</p>
  <p id="a5b">“诸入可厌患，<a id="a-5c"></a> 杀处常欺我，</p>
  <p id="a5d">我今厌患已，<a id="a-5e"></a> 尽彼入边际。</p>
  <p id="a5f">诸阴可厌患，<a id="a-5g"></a> 杀处常欺我，</p>
  <p id="a5h">我今厌患已，<a id="a-5i"></a> 尽彼阴边际。<a id="a-5j"></a>”</p>
  <p id="a5k">尔时，<a id="a-5l"></a>舍利弗为魔童子说此偈已，<a id="a-5m"></a>即说咒曰：</p>
  <p id="a5n">“哆咥他（一）婆呵啰（二）婆呵啰（三）婆啰婆呵（四）麼利脂婆呵（五）萨遮（猪迦切）婆呵（六）阿磨婆呵（七）萨婆呵（八）。<a id="a-5o"></a>”</p>
  <p id="a5p">尔时，<a id="a-5q"></a>舍利弗于歌音中，<a id="a-5r"></a>说如是偈及陀罗尼。<a id="a-5s"></a>时魔王童子五十人等，<a id="a-5t"></a>闻是法音得未曾有，<a id="a-5u"></a>甚大欢喜信心清净，<a id="a-5v"></a>向舍利弗说如是偈：</p>
  <p id="a5w">“正导我等今忏悔，<a id="a-5x"></a> 为世间亲善说者，</p>
  <p id="a5y">说阴可畏教我离，<a id="a-5z"></a> 令我于此常证见。<a id="a-60"></a>”</p>
  <p id="a61">时魔童子说是偈已，<a id="a-62"></a>头面著地礼尊者足，<a id="a-63"></a>便于道中共坐听法。</p>
  <p id="a64">尔时，<a id="a-65"></a>尊者大目揵连，<a id="a-66"></a>欲入王舍大城乞食，<a id="a-67"></a>于城东门见五十童子，<a id="a-68"></a>乃至于歌音中说如是偈：</p>
  <p id="a69">“诸界可厌患，<a id="a-6A"></a> 杀处常欺我，</p>
  <p id="a6B">我今厌患已，<a id="a-6C"></a> 尽彼界边际。</p>
  <p id="a6D">诸受可厌患，<a id="a-6E"></a> 杀处常欺我，</p>
  <p id="a6F">我今厌患已，<a id="a-6G"></a> 尽彼受边际。</p>
  <p id="a6H">思惟可厌患，<a id="a-6I"></a> 杀处常欺我，</p>
  <p id="a6J">我厌思惟已，<a id="a-6K"></a> 尽思惟边际。</p>
  <p id="a6L">诸想可厌患，<a id="a-6M"></a> 杀处常欺我，</p>
  <p id="a6N">我今厌患已，<a id="a-6O"></a> 尽彼想边际。<a id="a-6P"></a>”</p>
  <p id="a6Q">时大目连，<a id="a-6R"></a>于歌声中说是偈已，<a id="a-6S"></a>复说咒曰：</p>
  <p id="a6T">“多地也他阿磨婆（一）阿磨婆（二）阿磨婆（三）磨婆（四）阿啰阇（五）挐阇呵（六）奢藐他（七）奢藐他（八）奢藐他（九）伽伽那婆摩（十）娑婆诃（十一）。<a id="a-6U"></a>”</p>
  <p id="a6V">尔时，<a id="a-6W"></a>长老大目揵连为魔童子，<a id="a-6X"></a>说如是偈及陀罗尼。<a id="a-6Y"></a>时五十童子，<a id="a-6Z"></a>第一欢喜生净信心，<a id="a-6a"></a>说如是偈：</p>
  <p id="a6b">“具足密神通，<a id="a-6c"></a> 圣主牟尼子，</p>
  <p id="a6d">生死道过患，<a id="a-6e"></a> 法灯普照示。</p>
  <p id="a6f">能断诸过恶，<a id="a-6g"></a> 故我生信乐，</p>
  <p id="a6h">今既归依佛，<a id="a-6i"></a> 法僧亦归依。<a id="a-6j"></a>”</p>
  <p id="a6k">尔时，<a id="a-6l"></a>五十魔之童子，<a id="a-6m"></a>于街道中即便接足礼大目连，<a id="a-6n"></a>于彼前坐正仪听法。</p>
  <p id="a6o">尔时，<a id="a-6p"></a>长老富楼那弥陀罗尼子，<a id="a-6q"></a>于城北门入城乞食，<a id="a-6r"></a>乃至街中随彼童子所唱歌声，<a id="a-6s"></a>于歌音中说如是偈：</p>
  <p id="a6t">“诸触可厌患，<a id="a-6u"></a> 杀处常欺我，</p>
  <p id="a6v">我今厌彼触，<a id="a-6w"></a> 故尽触边际。</p>
  <p id="a6x">诸根增上主，<a id="a-6y"></a> 杀处常欺我，</p>
  <p id="a6z">我今厌增上，<a id="a-70"></a> 故尽增上边。</p>
  <p id="a71">惑业常流转，<a id="a-72"></a> 杀处常欺我，</p>
  <p id="a73">我今厌惑业，<a id="a-74"></a> 尽惑业边际。</p>
  <p id="a75">诸有可厌患，<a id="a-76"></a> 杀处常欺我，</p>
  <p id="a77">我今厌诸有，<a id="a-78"></a> 尽诸有边际。<a id="a-79"></a>”</p>
  <p id="a7A">尔时，<a id="a-7B"></a>富楼那于歌音中，<a id="a-7C"></a>为魔童子说此偈已，<a id="a-7D"></a>告童子曰：<a id="a-7E"></a>“人命轻速难可保住！<a id="a-7F"></a>犹如山水迅浪奔流，<a id="a-7G"></a>命甚于彼，<a id="a-7H"></a>愚痴凡夫都不觉知。<a id="a-7I"></a>复次，<a id="a-7J"></a>童子，<a id="a-7K"></a>一切凡夫色酒所醉无觉知者，<a id="a-7L"></a>声酒所醉无觉知者，<a id="a-7M"></a>香酒所醉无觉知者，<a id="a-7N"></a>味酒所醉无觉知者，<a id="a-7O"></a>触酒所醉无觉知者。<a id="a-7P"></a>复次，<a id="a-7Q"></a>童子，<a id="a-7R"></a>人命轻速甚彼山水，<a id="a-7S"></a>愚痴凡夫都不见知，<a id="a-7T"></a>法酒所醉无觉知者，<a id="a-7U"></a>阴酒所醉无觉知者，<a id="a-7V"></a>界酒所醉无觉知者，<a id="a-7W"></a>封食所醉无觉知者，<a id="a-7X"></a>乐酒所醉无觉知者，<a id="a-7Y"></a>生酒所醉无觉知者，<a id="a-7Z"></a>欲酒所醉无觉知者。<a id="a-7a"></a>复次，<a id="a-7b"></a>童子，<a id="a-7c"></a>人命轻速犹如山水迅浪奔流，<a id="a-7d"></a>命甚于彼，<a id="a-7e"></a>愚痴凡夫都不见知。<a id="a-7f"></a>乃至为彼一切情识取著之酒，<a id="a-7g"></a>为所迷醉都不觉知。<a id="a-7h"></a>”即为童子而说咒曰：</p>
  <p id="a7i">“多地也他揭伽婆（一）揭伽婆（二）揭伽婆（三）豉尼（四）阿伐多（五）毗伐多（六）呿伐多（七）跋啰末他（八）殊底伐多（九）娑婆呵（十）。<a id="a-7j"></a>”</p>
  <p id="a7k">尔时，<a id="a-7l"></a>长老富楼那于歌声中，<a id="a-7m"></a>为魔童子说如此偈及陀罗尼句。<a id="a-7n"></a>时彼五十童子，<a id="a-7o"></a>第一欢喜生净信心，<a id="a-7p"></a>说如是偈：</p>
  <p id="a7q">“汝今教我寂灭道，<a id="a-7r"></a> 诸界犹如彼幻炎，</p>
  <p id="a7s">世间唯从分别生，<a id="a-7t"></a> 故我身命归三宝。<a id="a-7u"></a>”</p>
  <p id="a7v">尔时，<a id="a-7w"></a>五十魔之童子，<a id="a-7x"></a>于街道中即便接足礼富楼那，<a id="a-7y"></a>于彼前坐正仪听法。</p>
  <p id="a7z">尔时，<a id="a-80"></a>长老须菩提，<a id="a-81"></a>于城西门入王舍城次第乞食。<a id="a-82"></a>于街道中逢值魔王五十童子，<a id="a-83"></a>华年盛美颜色端正，<a id="a-84"></a>容止庠雅大人子相，<a id="a-85"></a>共戏街道歌舞而行，<a id="a-86"></a>见须菩提即便趋往，<a id="a-87"></a>各共捉彼尊者两手，<a id="a-88"></a>作如是言：<a id="a-89"></a>“汝歌沙门！<a id="a-8A"></a>汝舞沙门！<a id="a-8B"></a>”</p>
  <p id="a8C">须菩提言：<a id="a-8D"></a>“谛听！<a id="a-8E"></a>童子，<a id="a-8F"></a>汝先歌音所未闻者当令汝闻，<a id="a-8G"></a>汝且默然听我歌声！<a id="a-8H"></a>”时须菩提，<a id="a-8I"></a>即为童子说如是偈：</p>
  <p id="a8J">“一切有为法，<a id="a-8K"></a> 动性皆无常，</p>
  <p id="a8L">如彼幻泡炎，<a id="a-8M"></a> 虽见不可得。</p>
  <p id="a8N">速疾生灭法，<a id="a-8O"></a> 唯智者乃知，</p>
  <p id="a8P">触受是苦担，<a id="a-8Q"></a> 愚痴者随著。</p>
  <p id="a8R">有为逼迫苦，<a id="a-8S"></a> 一切悉无我，</p>
  <p id="a8T">更无一知识，<a id="a-8U"></a> 令脱于苦者。</p>
  <p id="a8V">如信菩提道，<a id="a-8W"></a> 亲近修一相，</p>
  <p id="a8X">谓离诸法想，<a id="a-8Y"></a> 不净及无我。</p>
  <p id="a8Z">一切行相应，<a id="a-8a"></a> 无实无性相，</p>
  <p id="a8b">诸法无命养，<a id="a-8c"></a> 无人无作者。</p>
  <p id="a8d">汝舍魔谄意，<a id="a-8e"></a> 发觉生净信，</p>
  <p id="a8f">诸识依本起，<a id="a-8g"></a> 如电依虚空。</p>
  <p id="a8h">触受思无我，<a id="a-8i"></a> 观察无有实，</p>
  <p id="a8j">愚痴凡夫聚，<a id="a-8k"></a> 此阴恒流转。</p>
  <p id="a8l">净心分别生，<a id="a-8m"></a> 作者不可得，</p>
  <p id="a8n">真际寂灭空，<a id="a-8o"></a> 能离一切边。</p>
  <p id="a8p">此法无无明，<a id="a-8q"></a> 故说菩提行，</p>
  <p id="a8r">如彼大船师，<a id="a-8s"></a> 普运到菩提。<a id="a-8t"></a>”</p>
  <p id="a8u">尔时，<a id="a-8v"></a>长老须菩提，<a id="a-8w"></a>为魔童子说此偈已，<a id="a-8x"></a>即说咒曰：</p>
  <p id="a8y">“多地也他苏文第（一）毗文第（二）文陀阇醯（三）死梨死梨死梨（四）阿婆死梨（五）阿婆呵死梨（六）多他多婆死梨（七）部多句胝死梨（八）娑婆呵。<a id="a-8z"></a>”</p>
  <p id="a90">尔时，<a id="a-91"></a>长老须菩提，<a id="a-92"></a>为此童子于歌声中，<a id="a-93"></a>说此偈辞及陀罗尼句。<a id="a-94"></a>时彼五十童子，<a id="a-95"></a>第一欢喜生净信心，<a id="a-96"></a>说如是偈：</p>
  <p id="a97">“我依恶知识，<a id="a-98"></a> 未闻如是法，</p>
  <p id="a99">愚痴无智故，<a id="a-9A"></a> 造作此恶业。</p>
  <p id="a9B">我今发露悔，<a id="a-9C"></a> 愿尊证知我，</p>
  <p id="a9D">尊从胜法生，<a id="a-9E"></a> 故我发大愿，</p>
  <p id="a9F">愿我得作佛，<a id="a-9G"></a> 普利益世间！<a id="a-9H"></a>”</p>
  <p id="a9I">时五十童子，<a id="a-9J"></a>于街道中即便接足礼须菩提，<a id="a-9K"></a>于彼前坐正仪听法。</p>
  <p id="a9L">尔时，<a id="a-9M"></a>世尊以神通力，<a id="a-9N"></a>令此街道百由旬量，<a id="a-9O"></a>广博严净而为示现。<a id="a-9P"></a>时舍利弗北面而坐，<a id="a-9Q"></a>大目揵连西面而坐，<a id="a-9R"></a>富楼那南面而坐，<a id="a-9S"></a>时须菩提东面而坐，<a id="a-9T"></a>四人住处共半由旬。<a id="a-9U"></a>应时于彼四大声闻坐处地中现大莲华，<a id="a-9V"></a>纵广正等五十肘量，<a id="a-9W"></a>阎浮檀金为茎，<a id="a-9X"></a>青毗琉璃为叶，<a id="a-9Y"></a>胜藏宝为须，<a id="a-9Z"></a>真珠为蕊，<a id="a-9a"></a>华气芬馥过彼天香，<a id="a-9b"></a>如此莲花是出世间善根所生。<a id="a-9c"></a>从此莲华出大光明，<a id="a-9d"></a>普照三千大千世界。<a id="a-9e"></a>于彼街道其华上踊，<a id="a-9f"></a>高三人量而为示现；<a id="a-9g"></a>乃至四天王天此莲华现，<a id="a-9h"></a>以彼天量高五由旬而为示现；<a id="a-9i"></a>乃至三十三天此莲华现，<a id="a-9j"></a>以彼天量高百由旬而为示现；<a id="a-9k"></a>阿迦尼吒天此莲华现，<a id="a-9l"></a>以彼天量高半由旬以为示现。<a id="a-9m"></a>于莲华叶宣示种种美妙句义，<a id="a-9n"></a>此地众生及彼诸天，<a id="a-9o"></a>皆闻华中如此偈颂：</p>
  <p id="a9p">“唯佛清净生此刹，<a id="a-9q"></a> 退彼魔王并军众，</p>
  <p id="a9r">佛勇猛故转法轮，<a id="a-9s"></a> 世间因此故无疑。</p>
  <p id="a9t">诸有聪慧解义论，<a id="a-9u"></a> 知法求法求解脱，</p>
  <p id="a9v">一切世间聪睿人，<a id="a-9w"></a> 优波俱利最为上。</p>
  <p id="a9x">此为导师已调伏，<a id="a-9y"></a> 善巧说此妙大法，</p>
  <p id="a9z">一切世间上供养，<a id="a-A0"></a> 供养牟尼能说者。</p>
  <p id="aA1">具三世智能善说，<a id="a-A2"></a> 所学三学能开示，</p>
  <p id="aA3">能救世间人天者，<a id="a-A4"></a> 无量法义令解知。</p>
  <p id="aA5">利益世间教善行，<a id="a-A6"></a> 方便智灯照世间，</p>
  <p id="aA7">巧说妙法断三垢，<a id="a-A8"></a> 智慧利益无疲倦。</p>
  <p id="aA9">世间极苦令解脱，<a id="a-AA"></a> 无明闇蔽诸众生，</p>
  <p id="aAB">能与法眼不颠倒，<a id="a-AC"></a> 一切大众普已会。</p>
  <p id="aAD">此佛不久师子吼，<a id="a-AE"></a> 如来能示第一义，</p>
  <p id="aAF">妙色力具展转说，<a id="a-AG"></a> 见世沉没大苦海。</p>
  <p id="aAH">来处世间击法鼓，<a id="a-AI"></a> 六根护中住上护，</p>
  <p id="aAJ">此六随行六通知，<a id="a-AK"></a> 六度上法佛所说。</p>
  <p id="aAL">决定说此六种子，<a id="a-AM"></a> 能杀六根居村者，</p>
  <p id="aAN">六无上事所念者，<a id="a-AO"></a> 佛调御主令彼念。<a id="a-AP"></a>”</p>
  <p id="aAQ">于莲华中说是偈已，<a id="a-AR"></a>乃至于彼六欲诸天，<a id="a-AS"></a>于莲华中复为诸天说如是偈：</p>
  <p id="aAT">“汝等和合游，<a id="a-AU"></a> 乐著贪诸欲，</p>
  <p id="aAV">放逸心迷醉，<a id="a-AW"></a> 爱盖之所覆，</p>
  <p id="aAX">愚痴常乐著，<a id="a-AY"></a> 诸欲酒所醉，</p>
  <p id="aAZ">以彼放逸故，<a id="a-Aa"></a> 不供养善逝。</p>
  <p id="aAb">诸欲无常坏，<a id="a-Ac"></a> 如彼水中月，</p>
  <p id="aAd">死生坚牢罥，<a id="a-Ae"></a> 众生无脱者，</p>
  <p id="aAf">此等无所依，<a id="a-Ag"></a> 放逸著诸欲，</p>
  <p id="aAh">以乐诸欲故，<a id="a-Ai"></a> 永不得涅槃。</p>
  <p id="aAj">常处放逸地，<a id="a-Ak"></a> 与灭不相应，</p>
  <p id="aAl">不看先所作，<a id="a-Am"></a> 为净为不净，</p>
  <p id="aAn">为业受老死，<a id="a-Ao"></a> 怖畏恒围绕，</p>
  <p id="aAp">汝等放逸故，<a id="a-Aq"></a> 三恶地所行。</p>
  <p id="aAr">以施调系心，<a id="a-As"></a> 恒修不放逸，</p>
  <p id="aAt">先所作善业，<a id="a-Au"></a> 应当勤护持，</p>
  <p id="aAv">念舍欲不净，<a id="a-Aw"></a> 难得后边故，</p>
  <p id="aAx">汝等归善逝，<a id="a-Ay"></a> 听彼说大义！</p>
  <p id="aAz">汝等修智慧，<a id="a-B0"></a> 解脱寂灭因，</p>
  <p id="aB1">与妙法相应，<a id="a-B2"></a> 听如是大义！<a id="a-B3"></a>”</p>
  <p id="aB4">如是莲华中说是偈已，<a id="a-B5"></a>乃至色界十六天，<a id="a-B6"></a>处于莲华中复为诸天说如此偈：</p>
  <p id="aB7">“分别善法勤修习，<a id="a-B8"></a> 一心乐禅离愦闹，</p>
  <p id="aB9">寂静不乱求解脱，<a id="a-BA"></a> 慧所应作断嗔恚。</p>
  <p id="aBB">所有我相十三种，<a id="a-BC"></a> 分别为说修胜忍，</p>
  <p id="aBD">以此毕竟速解脱，<a id="a-BE"></a> 得至生死解脱处。</p>
  <p id="aBF">贪嗜色聚分别者，<a id="a-BG"></a> 我性坚固见湛然，</p>
  <p id="aBH">彼等不减所生法，<a id="a-BI"></a> 由见流转趣恶地。</p>
  <p id="aBJ">观彼三界常无我，<a id="a-BK"></a> 不实无自空无作，</p>
  <p id="aBL">修忍分别随顺彼，<a id="a-BM"></a> 得彼一切趣解脱。</p>
  <p id="aBN">彼等不老不病死，<a id="a-BO"></a> 不怨憎会离恶趣，</p>
  <p id="aBP">一切诸法等虚空，<a id="a-BQ"></a> 所修相应不二修。</p>
  <p id="aBR">毕竟净道最无上，<a id="a-BS"></a> 意无所著净诸根，</p>
  <p id="aBT">犹如释子降四魔，<a id="a-BU"></a> 应修无相一法性。</p>
  <p id="aBV">所有一切相皆离，<a id="a-BW"></a> 调顺威仪二种断，</p>
  <p id="aBX">此道为彼最上说，<a id="a-BY"></a> 一切法空分别修。</p>
  <p id="aBZ">若能分别修此空，<a id="a-Ba"></a> 无主无作受亦无，</p>
  <p id="aBb">如空自性解菩提，<a id="a-Bc"></a> 远离希求最无上。<a id="a-Bd"></a>”</p>
  <p id="aBe">尔时，<a id="a-Bf"></a>如来于此净色莲华台中，<a id="a-Bg"></a>出此大声句义法时，<a id="a-Bh"></a>此世界中一切所有人非人等，<a id="a-Bi"></a>普来街中绕莲华座，<a id="a-Bj"></a>乃至无量无数阿迦尼吒天，<a id="a-Bk"></a>悉下天宫绕莲华座瞻仰听法。</p>
  <p id="aBl">是时，<a id="a-Bm"></a>魔王闻此偈已，<a id="a-Bn"></a>周匝普观见王舍大城，<a id="a-Bo"></a>街中莲华出此法声；<a id="a-Bp"></a>及见无量无数百千俱胝那由他人，<a id="a-Bq"></a>围绕莲华共坐听法；<a id="a-Br"></a>又见六欲诸天无量无数百千俱胝那由他等，<a id="a-Bs"></a>一切诸天悉舍宫殿，<a id="a-Bt"></a>随绕莲华而坐听法；<a id="a-Bu"></a>见闻是已转过前量，<a id="a-Bv"></a>加大忧苦悔恼缠心，<a id="a-Bw"></a>毛竖战栗遍身流汗，<a id="a-Bx"></a>走虚空中，<a id="a-By"></a>以大音声唤余魔众，<a id="a-Bz"></a>说如是偈：</p>
  <p id="aC0">“汝等当听，<a id="a-C1"></a> 善摄外意，<a id="a-C2"></a> 我于境界，<a id="a-C3"></a> 无自在力，</p>
  <p id="aC4">此乃释迦，<a id="a-C5"></a> 最上胜力，<a id="a-C6"></a> 功德广行，<a id="a-C7"></a> 流布世间。</p>
  <p id="aC8">令彼众生，<a id="a-C9"></a> 坚固所作，<a id="a-CA"></a> 于莲华台，<a id="a-CB"></a> 出此法声。</p>
  <p id="aCC">人天诸子，<a id="a-CD"></a> 尽来无余，<a id="a-CE"></a> 决定善人，<a id="a-CF"></a> 咸皆渴仰。</p>
  <p id="aCG">专意善遊，<a id="a-CH"></a> 趣寂灭道，<a id="a-CI"></a> 最上功德，<a id="a-CJ"></a> 第一无上。</p>
  <p id="aCK">沙门所作，<a id="a-CL"></a> 幻此三界，<a id="a-CM"></a> 迷惑一切，<a id="a-CN"></a> 令无余意。</p>
  <p id="aCO">人天大众，<a id="a-CP"></a> 围绕莲华，<a id="a-CQ"></a> 疾放雨石，<a id="a-CR"></a> 作恐怖声，</p>
  <p id="aCS">以魔凶众，<a id="a-CT"></a> 往摧坏彼。<a id="a-CU"></a>”</p>
  <p id="aCV">尔时，<a id="a-CW"></a>余魔对彼魔王，<a id="a-CX"></a>说如是偈：</p>
  <p id="aCY">“汝听我等语，<a id="a-CZ"></a> 此语能利益，</p>
  <p id="aCa">汝知何等法，<a id="a-Cb"></a> 而不止息意？</p>
  <p id="aCc">如来胜持力，<a id="a-Cd"></a> 魔军尽消灭，</p>
  <p id="aCe">我等见善逝，<a id="a-Cf"></a> 心皆大迷闷。</p>
  <p id="aCg">佛为大船师，<a id="a-Ch"></a> 光颜胜圆满，</p>
  <p id="aCi">置佛善归依，<a id="a-Cj"></a> 更无胜归处。<a id="a-Ck"></a>”</p>
  <p id="aCl">尔时，<a id="a-Cm"></a>复有余魔对彼魔王，<a id="a-Cn"></a>举体掉动，<a id="a-Co"></a>面目嚬蹙，<a id="a-Cp"></a>悲泣极嗔，<a id="a-Cq"></a>说如是偈：</p>
  <p id="aCr">“汝失善道住恶道，<a id="a-Cs"></a> 可不自知力所能，</p>
  <p id="aCt">汝无羞愧比导师，<a id="a-Cu"></a> 魔力消灭由佛力！</p>
  <p id="aCv">世间和合莲华所，<a id="a-Cw"></a> 听法怡悦净身心，</p>
  <p id="aCx">我等秽身失精进，<a id="a-Cy"></a> 不去消灭刹那顷！</p>
  <p id="aCz">今者一切悉归依，<a id="a-D0"></a> 归依牟尼因陀罗！<a id="a-D1"></a>”</p>
  <p id="aD2">尔时，<a id="a-D3"></a>复有诸魔悉皆合掌，<a id="a-D4"></a>向彼魔王说如是偈：</p>
  <p id="aD5">“汝舍法行乐作恶，<a id="a-D6"></a> 佛为恃怙利世间，</p>
  <p id="aD7">于诸众中佛众胜，<a id="a-D8"></a> 佛今已来于此城。</p>
  <p id="aD9">我等宜以清净眼，<a id="a-DA"></a> 以喜乐心速往彼，</p>
  <p id="aDB">归依三界之所尊，<a id="a-DC"></a> 一切众生妙良药。<a id="a-DD"></a>”</p>
  <p id="aDE">尔时，<a id="a-DF"></a>此虚空中复有一魔，<a id="a-DG"></a>名曰智声，<a id="a-DH"></a>向彼魔王即便高声说如是偈：</p>
  <p id="aDI">“汝等和合以信乐，<a id="a-DJ"></a> 一切相应听我语，</p>
  <p id="aDK">发意言行断恶见，<a id="a-DL"></a> 曲躬合掌舍嗔恚。</p>
  <p id="aDM">以醒悟心当净信，<a id="a-DN"></a> 随喜如来最上说，</p>
  <p id="aDO">对佛归依难得归，<a id="a-DP"></a> 我当今日信供养。<a id="a-DQ"></a>”</p>
  <p id="aDR">尔时，<a id="a-DS"></a>诸魔无量无边，<a id="a-DT"></a>于刹那顷悉从空下，<a id="a-DU"></a>到王舍大城七宝之门，<a id="a-DV"></a>各持种种庄严供具来至佛所；<a id="a-DW"></a>为欲供养婆伽婆故，<a id="a-DX"></a>或有变作转轮王像，<a id="a-DY"></a>或有变作梵天王像，<a id="a-DZ"></a>或有变作魔醯首罗像，<a id="a-Da"></a>或有变作自在天像，<a id="a-Db"></a>或有变作那罗延像，<a id="a-Dc"></a>或有变作兜率陀形，<a id="a-Dd"></a>或有变作焰摩天像，<a id="a-De"></a>或有变作释提桓因，<a id="a-Df"></a>或有变作三十三天，<a id="a-Dg"></a>或有变作童子之形，<a id="a-Dh"></a>或有变作毗沙门像，<a id="a-Di"></a>或有变作毗楼勒叉，<a id="a-Dj"></a>或有变作毗楼博叉，<a id="a-Dk"></a>或有变作提头赖吒，<a id="a-Dl"></a>或有变作四天王天臣佐之形，<a id="a-Dm"></a>或有变作日天子形，<a id="a-Dn"></a>或有变作月天子形，<a id="a-Do"></a>或有变作星宿天子大小之形，<a id="a-Dp"></a>或有变作阿修罗像，<a id="a-Dq"></a>或有变作伽楼拏形，<a id="a-Dr"></a>或有变作紧那啰像，<a id="a-Ds"></a>或有变作摩呼啰伽形，<a id="a-Dt"></a>或有变作宝山之形，<a id="a-Du"></a>或有变作金聚之形，<a id="a-Dv"></a>或有变作种种宝形，<a id="a-Dw"></a>或有变作宝树之形，<a id="a-Dx"></a>或有变作刹帝利像，<a id="a-Dy"></a>或有变作余外道形，<a id="a-Dz"></a>或有变作轮宝之形，<a id="a-E0"></a>或有变作摩尼宝形，<a id="a-E1"></a>或有变作伊啰婆荼象宝之形，<a id="a-E2"></a>或有变作婆罗呵马宝之形，<a id="a-E3"></a>或有变作女宝之像，<a id="a-E4"></a>或有变作主藏臣宝，<a id="a-E5"></a>或有变作主兵臣宝。<a id="a-E6"></a>如是种种各自现化，<a id="a-E7"></a>为供养故住于佛前。<a id="a-E8"></a>或有现于青色青身，<a id="a-E9"></a>以白色具庄严其身，<a id="a-EA"></a>各共执持赤盖幢幡、<a id="a-EB"></a>真珠、<a id="a-EC"></a>璎珞，<a id="a-ED"></a>以一多罗树量之高住虚空中；<a id="a-EE"></a>或有现于白色白身，<a id="a-EF"></a>以赤色具庄严其身，<a id="a-EG"></a>各共执持黄盖幢幡璎珞之具住虚空中；<a id="a-EH"></a>或有现于赤色赤身，<a id="a-EI"></a>以金色衣庄严其身，<a id="a-EJ"></a>各共执持青盖幢幡行列而住；<a id="a-EK"></a>或有现于红色红身，<a id="a-EL"></a>雨白真珠；<a id="a-EM"></a>或有现于白色白身，<a id="a-EN"></a>雨红真珠；<a id="a-EO"></a>或有现作天仙之色，<a id="a-EP"></a>住虚空中雨于华雨；<a id="a-EQ"></a>或有变作声闻之像，<a id="a-ER"></a>为供佛故种种天香雨虚空中；<a id="a-ES"></a>或有变作揵闼婆色，<a id="a-ET"></a>击天伎乐；<a id="a-EU"></a>或有变作天女之色，<a id="a-EV"></a>种种宝器香水洒地；<a id="a-EW"></a>或有变作净金黑色，<a id="a-EX"></a>烧种种香；<a id="a-EY"></a>或有变作诸天子像，<a id="a-EZ"></a>歌唱喜舞；<a id="a-Ea"></a>或有变作种种之色，<a id="a-Eb"></a>合掌瞻仰赞叹如来。<a id="a-Ec"></a>或有魔众随佛方面一心瞻仰，<a id="a-Ed"></a>各持种种摩尼之宝供养世尊。<a id="a-Ee"></a>或有街衢、<a id="a-Ef"></a>殿堂楼阁、<a id="a-Eg"></a>窗牖门阙台上，<a id="a-Eh"></a>四阶之道墙堞楼橹，<a id="a-Ei"></a>门间树上重阁钩栏，<a id="a-Ej"></a>各随所住合掌瞻仰供养如来。</p>
  <p id="aEk">尔时，<a id="a-El"></a>魔王见彼一切所有魔众，<a id="a-Em"></a>各与眷属归依如来。<a id="a-En"></a>是时，<a id="a-Eo"></a>魔王转加嗔怒过于前量，<a id="a-Ep"></a>惊怖迷乱，<a id="a-Eq"></a>举声悲泣，<a id="a-Er"></a>说如是偈：</p>
  <p id="aEs">“我失胜威德，<a id="a-Et"></a> 无复有见助，</p>
  <p id="aEu">沙门胜神通，<a id="a-Ev"></a> 夺我魔境界！</p>
  <p id="aEw">应更勤方便，<a id="a-Ex"></a> 思后时所作，</p>
  <p id="aEy">斫断莲华根，<a id="a-Ez"></a> 令众散诸方！</p>
  <p id="aF0">莲华根断已，<a id="a-F1"></a> 令大众迷乱，</p>
  <p id="aF2">若众迷乱已，<a id="a-F3"></a> 此我后愿力！<a id="a-F4"></a>”</p>
  <p id="aF5">尔时，<a id="a-F6"></a>魔王说是偈已，<a id="a-F7"></a>如所思惟犹如疾风从空而下，<a id="a-F8"></a>至彼莲华所现之街，<a id="a-F9"></a>即便前进欲拔莲华。<a id="a-FA"></a>以佛力故尚不能触，<a id="a-FB"></a>何况侵拔？<a id="a-FC"></a>既不能拔，<a id="a-FD"></a>复欲摘彼莲华之叶及损华台，<a id="a-FE"></a>又不能损。<a id="a-FF"></a>即欲举手遥拍彼华，<a id="a-FG"></a>是时魔王见彼莲华如电如影，<a id="a-FH"></a>虽对眼根不可损触。<a id="a-FI"></a>尔时，<a id="a-FJ"></a>魔王尽其神力如其所作，<a id="a-FK"></a>于彼莲华竟不能损；<a id="a-FL"></a>复欲惊动一切大众，<a id="a-FM"></a>即出高大可畏之声，<a id="a-FN"></a>声亦不出；<a id="a-FO"></a>复现威猛，<a id="a-FP"></a>以大力势即举两手，<a id="a-FQ"></a>欲拍大地令地震动，<a id="a-FR"></a>是时大地犹如虚空，<a id="a-FS"></a>乃至不可以手摩触，<a id="a-FT"></a>况能令动？<a id="a-FU"></a>是时，<a id="a-FV"></a>魔王见此大地不可得触，<a id="a-FW"></a>复生是念：<a id="a-FX"></a>“今此大会所有众生，<a id="a-FY"></a>我当打之令使心乱。<a id="a-FZ"></a>”作是念时，<a id="a-Fa"></a>乃至不见有一众生可得可触，<a id="a-Fb"></a>况能加逼？<a id="a-Fc"></a>以佛力故有如是相。<a id="a-Fd"></a>是时，<a id="a-Fe"></a>魔王转加忧恼，<a id="a-Ff"></a>遍身掉动如大风树，<a id="a-Fg"></a>发声号哭悲恨流泪，<a id="a-Fh"></a>遍观四方说如是偈：</p>
  <p id="aFi">“沙门以幻力，<a id="a-Fj"></a> 普摄诸世间，</p>
  <p id="aFk">令我心昏醉，<a id="a-Fl"></a> 迷乱一念顷。</p>
  <p id="aFm">境界功德力，<a id="a-Fn"></a> 此是我所有，</p>
  <p id="aFo">彼以幻力故，<a id="a-Fp"></a> 一切侵夺尽。</p>
  <p id="aFq">我今被所弃，<a id="a-Fr"></a> 宜速还自宫，</p>
  <p id="aFs">乃至若不去，<a id="a-Ft"></a> 复及我寿命。<a id="a-Fu"></a>”</p>
  <p id="aFv">尔时，<a id="a-Fw"></a>魔王即欲还宫，<a id="a-Fx"></a>虽生是念复不能去，<a id="a-Fy"></a>转加惊哭，<a id="a-Fz"></a>复作是念：<a id="a-G0"></a>“我今于此神通尽也，<a id="a-G1"></a>为复瞿昙自在力也！<a id="a-G2"></a>莫复于彼怨家之前令我命尽。<a id="a-G3"></a>”复作是念：<a id="a-G4"></a>“我今可隐出此娑婆佛刹之外！<a id="a-G5"></a>宁死于彼，<a id="a-G6"></a>莫令于此佛刹有一众生见我死者。<a id="a-G7"></a>”作是念时，<a id="a-G8"></a>乃至不能离此方维，<a id="a-G9"></a>况能隐去？<a id="a-GA"></a>即时自见被五系缚，<a id="a-GB"></a>转复惊嗔高声悲哭，<a id="a-GC"></a>复作是言：<a id="a-GD"></a>“呵哉！<a id="a-GE"></a>爱子及诸亲属不复可见。<a id="a-GF"></a>”</p>
  <p id="aGG">尔时，<a id="a-GH"></a>有魔名曰智声，<a id="a-GI"></a>即自变身作转轮王形，<a id="a-GJ"></a>向彼魔王说如是偈：</p>
  <p id="aGK">“汝意何故忧，<a id="a-GL"></a> 号叫生悲恼？</p>
  <p id="aGM">世间最上者，<a id="a-GN"></a> 如来为上上，</p>
  <p id="aGO">佛为无所畏，<a id="a-GP"></a> 宜速求归依！</p>
  <p id="aGQ">救护诸世间，<a id="a-GR"></a> 如灯照诸趣，</p>
  <p id="aGS">归依恃怙者，<a id="a-GT"></a> 毕竟脱三苦。</p>
  <p id="aGU">若亲近如来，<a id="a-GV"></a> 当得寂灭乐！<a id="a-GW"></a>”</p>
  <p id="aGX">尔时，<a id="a-GY"></a>魔王作如是念：<a id="a-GZ"></a>“若我用彼智声语者，<a id="a-Ga"></a>沙门瞿昙应当归依，<a id="a-Gb"></a>我此系缚应得解脱。<a id="a-Gc"></a>”是时，<a id="a-Gd"></a>魔王随佛方面，<a id="a-Ge"></a>曲躬合掌作如是言：<a id="a-Gf"></a>“南无无上人中丈夫，<a id="a-Gg"></a>佛能解脱老病死者，<a id="a-Gh"></a>我今归依。<a id="a-Gi"></a>”是时，<a id="a-Gj"></a>魔王以偈颂曰：</p>
  <p id="aGk">“此缚甚险大可怖，<a id="a-Gl"></a> 我速归依求善逝，</p>
  <p id="aGm">归依如来得解脱，<a id="a-Gn"></a> 今始归依第一众。</p>
  <p id="aGo">我以痴盲嗔正觉，<a id="a-Gp"></a> 所造过失为最极，</p>
  <p id="aGq">今依汝语故忏悔，<a id="a-Gr"></a> 置汝现前以为证。<a id="a-Gs"></a>”</p>
  <p id="aGt">尔时，<a id="a-Gu"></a>魔王用彼智声善丈夫语，<a id="a-Gv"></a>即于佛前归依世尊，<a id="a-Gw"></a>应时自见身缚解脱；<a id="a-Gx"></a>既解脱已，<a id="a-Gy"></a>复念欲还魔所住宫，<a id="a-Gz"></a>即自见身复五系缚，<a id="a-H0"></a>于此众中无能去处。<a id="a-H1"></a>即时还复归依如来，<a id="a-H2"></a>生此念时，<a id="a-H3"></a>即于佛边复得解脱。<a id="a-H4"></a>作念欲去即见系缚，<a id="a-H5"></a>生念欲住即见解脱，<a id="a-H6"></a>如是如是乃至七遍。<a id="a-H7"></a>系缚解脱魔王自知，<a id="a-H8"></a>无所能为，<a id="a-H9"></a>便于佛边默然安坐。</p>
 </body>
</html>