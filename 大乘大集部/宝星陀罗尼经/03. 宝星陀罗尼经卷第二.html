<!doctype html>
<html id="z3IBTPIG9" data-ver="933">
 <head>
  <meta charset="utf-8">
  <meta author="波罗颇蜜多罗">
  <meta library="龙藏">
  <meta catalog="大乘大集部">
  <meta period="唐">
 </head>
 <body>
  <h1 id="a1">宝星陀罗尼经卷第二</h1>
  <h2 id="a2">本事品第二</h2>
  <p id="a3">时，<a id="a-4"></a>魔妓女及魔王诸子并其眷属白佛言：<a id="a-5"></a>“希有！<a id="a-6"></a>婆伽婆，<a id="a-7"></a>我等今者志求如是相、<a id="a-8"></a>如是性、<a id="a-9"></a>如是乘、<a id="a-A"></a>如是辩才智慧、<a id="a-B"></a>如是神通大悲方便。<a id="a-C"></a>希有！<a id="a-D"></a>婆伽婆，<a id="a-E"></a>具足如是智慧方便神通等法。<a id="a-F"></a>婆伽婆，<a id="a-G"></a>具足几法，<a id="a-H"></a>能令菩萨摩诃萨远离恶友，<a id="a-I"></a>速得阿耨多罗三藐三菩提？<a id="a-J"></a>”</p>
  <p id="aK">佛言：<a id="a-L"></a>“善男子，<a id="a-M"></a>若菩萨摩诃萨能具四法远离恶友，<a id="a-N"></a>速疾当得阿耨多罗三藐三菩提。<a id="a-O"></a>何等为四？<a id="a-P"></a>一者、<a id="a-Q"></a>不取，<a id="a-R"></a>二者、<a id="a-S"></a>不说，<a id="a-T"></a>三者、<a id="a-U"></a>不见，<a id="a-V"></a>四者、<a id="a-W"></a>空无分别。<a id="a-X"></a>善男子，<a id="a-Y"></a>云何不取？<a id="a-Z"></a>所谓不取一切法，<a id="a-a"></a>无一法可得，<a id="a-b"></a>不受不舍，<a id="a-c"></a>不可非不可，<a id="a-d"></a>不建立不念著，<a id="a-e"></a>不分别非不分别，<a id="a-f"></a>所谓行檀波罗蜜不取檀波罗蜜果，<a id="a-g"></a>不受不舍，<a id="a-h"></a>不可非不可，<a id="a-i"></a>不建立不著，<a id="a-j"></a>不分别非不分别；<a id="a-k"></a>乃至行般若波罗蜜亦复如是，<a id="a-l"></a>不分别非不分别。<a id="a-m"></a>复次，<a id="a-n"></a>善男子，<a id="a-o"></a>云何不说？<a id="a-p"></a>所谓不说众生可得，<a id="a-q"></a>不说命者，<a id="a-r"></a>不说寿者，<a id="a-s"></a>不说人，<a id="a-t"></a>不说众生界可得，<a id="a-u"></a>不说有意有所取，<a id="a-v"></a>乃至不分别非不分别。<a id="a-w"></a>复次，<a id="a-x"></a>善男子，<a id="a-y"></a>云何不见？<a id="a-z"></a>所谓不见色声香味触法，<a id="a-10"></a>不取色声香味触法，<a id="a-11"></a>乃至不分别非不分别。<a id="a-12"></a>复次，<a id="a-13"></a>善男子，<a id="a-14"></a>云何空无分别？<a id="a-15"></a>所谓一切三世三界阴界入等因缘果报，<a id="a-16"></a>所缘之法无起无依，<a id="a-17"></a>无有生相不取不舍，<a id="a-18"></a>乃至不分别非不分别。<a id="a-19"></a>何以故？<a id="a-1A"></a>舍离一切行、<a id="a-1B"></a>一切持、<a id="a-1C"></a>一切身，<a id="a-1D"></a>及分别不分别故，<a id="a-1E"></a>一切智种智相应不可得故，<a id="a-1F"></a>当如是行。<a id="a-1G"></a>所以者何？<a id="a-1H"></a>善男子，<a id="a-1I"></a>一切法及一切智，<a id="a-1J"></a>乃至无声无相，<a id="a-1K"></a>无字无愿，<a id="a-1L"></a>无生无灭，<a id="a-1M"></a>无体无著，<a id="a-1N"></a>无缘无我，<a id="a-1O"></a>不可见寂静，<a id="a-1P"></a>离相离念离灭，<a id="a-1Q"></a>无闇无明，<a id="a-1R"></a>无处所无境界，<a id="a-1S"></a>无根本无伴助，<a id="a-1T"></a>不可思不可量，<a id="a-1U"></a>无贪无悭，<a id="a-1V"></a>无行无说，<a id="a-1W"></a>无深无浅，<a id="a-1X"></a>无受无依，<a id="a-1Y"></a>无识无取，<a id="a-1Z"></a>无影无一念顷，<a id="a-1a"></a>无分齐无所有毕竟无所有。<a id="a-1b"></a>何以故？<a id="a-1c"></a>一切智等犹如虚空，<a id="a-1d"></a>相应不可得故，<a id="a-1e"></a>不立相应，<a id="a-1f"></a>不取相应，<a id="a-1g"></a>不行相应。<a id="a-1h"></a>若相应若不相应，<a id="a-1i"></a>不分别非不分别，<a id="a-1j"></a>当如是行。<a id="a-1k"></a>善男子，<a id="a-1l"></a>是名具足四法能令菩萨摩诃萨远离恶友，<a id="a-1m"></a>速疾当得阿耨多罗三藐三菩提。</p>
  <p id="a1n">“善男子，<a id="a-1o"></a>所有一切内外境界，<a id="a-1p"></a>若以一切智智，<a id="a-1q"></a>观察推求依持建立，<a id="a-1r"></a>著此二相以意分别；<a id="a-1s"></a>起二著故，<a id="a-1t"></a>彼便远离一切智也。<a id="a-1u"></a>云何二相？<a id="a-1v"></a>若观察入等取立相二，<a id="a-1w"></a>是名远离一切智也。<a id="a-1x"></a>若取立行果，<a id="a-1y"></a>是二分别。<a id="a-1z"></a>于诸众生有取立相，<a id="a-20"></a>是二分别。<a id="a-21"></a>开示施设语言之道，<a id="a-22"></a>建立总持音声之法，<a id="a-23"></a>以智观察是断是常，<a id="a-24"></a>是二分别。<a id="a-25"></a>众生、<a id="a-26"></a>寿命、<a id="a-27"></a>养育、<a id="a-28"></a>人、<a id="a-29"></a>丈夫，<a id="a-2A"></a>作使作想建立依持，<a id="a-2B"></a>是二分别。<a id="a-2C"></a>此彼所有建立筹量不建立筹量，<a id="a-2D"></a>是二分别。<a id="a-2E"></a>若以一切智智观察三世，<a id="a-2F"></a>推求我作集业所作，<a id="a-2G"></a>彼此立取是二分别。<a id="a-2H"></a>若以分别有二相者，<a id="a-2I"></a>则不能得一切智也。<a id="a-2J"></a>善男子，<a id="a-2K"></a>如寒求火而返取地，<a id="a-2L"></a>如渴求饮而返取火，<a id="a-2M"></a>如饥求食而返取石，<a id="a-2N"></a>如庄求华而返取衣，<a id="a-2O"></a>如薰求香而返取尸，<a id="a-2P"></a>如行求衣而返取垢，<a id="a-2Q"></a>如塗求香而返取空。<a id="a-2R"></a>如是，<a id="a-2S"></a>如是，<a id="a-2T"></a>善男子，<a id="a-2U"></a>若行执著观察是身取立相二，<a id="a-2V"></a>求一切智者徒捐精进，<a id="a-2W"></a>无道无果。<a id="a-2X"></a>”</p>
  <p id="a2Y">尔时，<a id="a-2Z"></a>众中有一菩萨名曰持智，<a id="a-2a"></a>从座而起于世尊前，<a id="a-2b"></a>曲躬合掌作如是言：<a id="a-2c"></a>“婆伽婆，<a id="a-2d"></a>若法不可说，<a id="a-2e"></a>彼不能得菩提。<a id="a-2f"></a>”</p>
  <p id="a2g">佛言：<a id="a-2h"></a>“汝今当知：<a id="a-2i"></a>无得菩提，<a id="a-2j"></a>亦无菩提可说。<a id="a-2k"></a>善男子，<a id="a-2l"></a>谛听！<a id="a-2m"></a>谛听！<a id="a-2n"></a>汝问如是，<a id="a-2o"></a>如汝所乐，<a id="a-2p"></a>随汝意说。<a id="a-2q"></a>若所有物，<a id="a-2r"></a>若一切智，<a id="a-2s"></a>有性有相有名字耶？<a id="a-2t"></a>”</p>
  <p id="a2u">持智菩萨白佛言：<a id="a-2v"></a>“不也，<a id="a-2w"></a>婆伽婆。<a id="a-2x"></a>若有言说即堕常见，<a id="a-2y"></a>若无言说即堕断见。<a id="a-2z"></a>乃至中道亦不可得，<a id="a-30"></a>非有非无，<a id="a-31"></a>不取不著，<a id="a-32"></a>不生不坏，<a id="a-33"></a>过阿僧祇不可量不可数，<a id="a-34"></a>无闇无明，<a id="a-35"></a>若如是观乃得菩提。<a id="a-36"></a>”</p>
  <p id="a37">电慧菩萨言：<a id="a-38"></a>“婆伽婆，<a id="a-39"></a>无来无去，<a id="a-3A"></a>如是善知，<a id="a-3B"></a>如是善入，<a id="a-3C"></a>乃得菩提。<a id="a-3D"></a>”</p>
  <p id="a3E">毗卢遮那菩萨言：<a id="a-3F"></a>“如是，<a id="a-3G"></a>婆伽婆，<a id="a-3H"></a>法不到相非不到相，<a id="a-3I"></a>非得时非不得时，<a id="a-3J"></a>非作证非不作证，<a id="a-3K"></a>非灭非不灭，<a id="a-3L"></a>非三世非不三世，<a id="a-3M"></a>非三乘非不三乘，<a id="a-3N"></a>亦非行愿合集称量可得，<a id="a-3O"></a>如是知者乃得菩提。<a id="a-3P"></a>”</p>
  <p id="a3Q">地慧菩萨言：<a id="a-3R"></a>“婆伽婆，<a id="a-3S"></a>若一切法非三界非三结，<a id="a-3T"></a>非三明非三乘，<a id="a-3U"></a>非阴界入，<a id="a-3V"></a>非分别非不分别，<a id="a-3W"></a>非减非增无有合集，<a id="a-3X"></a>如是知已乃得菩提。<a id="a-3Y"></a>”</p>
  <p id="a3Z">金刚慧菩萨言：<a id="a-3a"></a>“凡夫法圣人法，<a id="a-3b"></a>学法无学法，<a id="a-3c"></a>声闻法辟支佛法，<a id="a-3d"></a>非分别非不分别，<a id="a-3e"></a>亦非合集称量之所能知，<a id="a-3f"></a>如是知者乃得菩提。<a id="a-3g"></a>”</p>
  <p id="a3h">坚慧菩萨言：<a id="a-3i"></a>“如如寂静，<a id="a-3j"></a>如如观察，<a id="a-3k"></a>不舍不住乃得菩提。<a id="a-3l"></a>”</p>
  <p id="a3m">宝手菩萨言：<a id="a-3n"></a>“若一切法不生不到不时，<a id="a-3o"></a>无分别相乃得菩提。<a id="a-3p"></a>”</p>
  <p id="a3q">不思议慧菩萨言：<a id="a-3r"></a>“若以观察三界心计入在心，<a id="a-3s"></a>是名二心。<a id="a-3t"></a>如是二心观察不可得者，<a id="a-3u"></a>以无所得乃得菩提。<a id="a-3v"></a>”</p>
  <p id="a3w">退怨菩萨言：<a id="a-3x"></a>“若一切法无著无贪，<a id="a-3y"></a>无舍无碍，<a id="a-3z"></a>无愿无痴，<a id="a-40"></a>无执无放，<a id="a-41"></a>乃得菩提。<a id="a-42"></a>”</p>
  <p id="a43">莲华藏菩萨言：<a id="a-44"></a>“若罪福性等入是如法，<a id="a-45"></a>深忍不著我我所作，<a id="a-46"></a>非分别非不分别，<a id="a-47"></a>如是观者乃得菩提。<a id="a-48"></a>”</p>
  <p id="a49">月光菩萨言：<a id="a-4A"></a>“若观一切法聚散随缘，<a id="a-4B"></a>无有自性犹如水月，<a id="a-4C"></a>如是解已乃得菩提。<a id="a-4D"></a>”</p>
  <p id="a4E">虚空慧菩萨言：<a id="a-4F"></a>“若一切诸法，<a id="a-4G"></a>有闇有明，<a id="a-4H"></a>有生有灭，<a id="a-4I"></a>有增有减，<a id="a-4J"></a>不于诸心数法而起分别，<a id="a-4K"></a>如是知者乃得菩提。<a id="a-4L"></a>”</p>
  <p id="a4M">无尽慧菩萨言：<a id="a-4N"></a>“若修习三轮清净波罗蜜，<a id="a-4O"></a>相应不可得，<a id="a-4P"></a>不染非不染，<a id="a-4Q"></a>如是修者乃得菩提。<a id="a-4R"></a>”</p>
  <p id="a4S">弥勒菩萨言：<a id="a-4T"></a>“若不缘不受三界依止、<a id="a-4U"></a>梵住依止，<a id="a-4V"></a>乃得菩提。<a id="a-4W"></a>”</p>
  <p id="a4X">文殊师利菩萨言：<a id="a-4Y"></a>“婆伽婆，<a id="a-4Z"></a>若解甚深一法门者，<a id="a-4a"></a>于一切法不染非不染。<a id="a-4b"></a>一法门者所谓无我，<a id="a-4c"></a>了彼一法不觉不观，<a id="a-4d"></a>无有将来、<a id="a-4e"></a>亦无送去，<a id="a-4f"></a>亦无可聚可散、<a id="a-4g"></a>可明可闇、<a id="a-4h"></a>可生可灭、<a id="a-4i"></a>可增可减、<a id="a-4j"></a>可解脱者，<a id="a-4k"></a>不应染浊无分别故，<a id="a-4l"></a>以一法门一切智智乃得菩提。<a id="a-4m"></a>”</p>
  <p id="a4n">坏爱乐菩萨言：<a id="a-4o"></a>“文殊师利，<a id="a-4p"></a>如是一法门一切智智，<a id="a-4q"></a>悉入如法甚深空处，<a id="a-4r"></a>何故意有所作及修行方便？<a id="a-4s"></a>”</p>
  <p id="a4t">文殊师利言：<a id="a-4u"></a>“舍离恶见修行正见不妄置立，<a id="a-4v"></a>舍谄曲心修质直行不妄置立，<a id="a-4w"></a>舍离十恶敬重三宝不妄置立，<a id="a-4x"></a>善说不妄置立，<a id="a-4y"></a>正命不妄置立，<a id="a-4z"></a>舍一切结不妄置立，<a id="a-50"></a>大悲平等不舍一切众生不妄置立，<a id="a-51"></a>三护不妄置立，<a id="a-52"></a>无虚诳法不妄置立，<a id="a-53"></a>不生不灭不妄置立，<a id="a-54"></a>护持正法、<a id="a-55"></a>不舍一切众生不妄置立，<a id="a-56"></a>舍一切所有不妄置立，<a id="a-57"></a>少力众生常作建助不妄置立，<a id="a-58"></a>怖畏者得归依不妄置立，<a id="a-59"></a>非道者示正道不妄置立，<a id="a-5A"></a>忍辱柔和不妄置立，<a id="a-5B"></a>不执著一切相不妄置立，<a id="a-5C"></a>舍离一切尘垢闇阴不妄置立，<a id="a-5D"></a>舍离一切回向果报不妄置立。<a id="a-5E"></a>善男子，<a id="a-5F"></a>此二十种方便能得一切智智。<a id="a-5G"></a>所有文字音声语言句义差别，<a id="a-5H"></a>一切皆如是，<a id="a-5I"></a>名入一切智智方便。<a id="a-5J"></a>一切如来所说，<a id="a-5K"></a>及余外道所说，<a id="a-5L"></a>一切取舍生灭，<a id="a-5M"></a>乃至能知一切三解脱，<a id="a-5N"></a>依止因缘业行之法悉入于如，<a id="a-5O"></a>当知皆是一切智觉智方便也。<a id="a-5P"></a>”</p>
  <p id="a5Q">坏爱乐菩萨言：<a id="a-5R"></a>“如是，<a id="a-5S"></a>如是。<a id="a-5T"></a>文殊师利，<a id="a-5U"></a>若解甚深一法门者，<a id="a-5V"></a>无一法可见，<a id="a-5W"></a>亦无所说法及以能说者，<a id="a-5X"></a>乃至文字句义皆应悉舍。<a id="a-5Y"></a>若修行若识知无有相应，<a id="a-5Z"></a>一切入如是名智觉智。<a id="a-5a"></a>”</p>
  <p id="a5b">佛言：<a id="a-5c"></a>“善哉！<a id="a-5d"></a>善哉！<a id="a-5e"></a>善男子，<a id="a-5f"></a>汝能善说此一法门，<a id="a-5g"></a>以一切智智乃得是法。<a id="a-5h"></a>云何一切法不妄置立？<a id="a-5i"></a>所谓不生不坏际不妄置立，<a id="a-5j"></a>生死涅槃际不妄置立，<a id="a-5k"></a>虚空涅槃际不妄置立，<a id="a-5l"></a>无生无说际乃至一切诸法亦复如是。<a id="a-5m"></a>示一切众生一切法无实际，<a id="a-5n"></a>示一切著物一切三世三界阴界入等无所有际，<a id="a-5o"></a>入三行空际，<a id="a-5p"></a>入法阴、<a id="a-5q"></a>报阴、<a id="a-5r"></a>聚散阴无实际，<a id="a-5s"></a>入空入真际，<a id="a-5t"></a>具足一切无说法义，<a id="a-5u"></a>是名菩萨摩诃萨入一切智智，<a id="a-5v"></a>复以一切智智而得受记。<a id="a-5w"></a>”</p>
  <p id="a5x">说是法时，<a id="a-5y"></a>魔诸妓女及魔王子眷属二万，<a id="a-5z"></a>闻佛所说，<a id="a-60"></a>同时皆得无生法忍，<a id="a-61"></a>悉舍身意所有粗业得自性生身。<a id="a-62"></a>复有二万八千众生得无生法忍，<a id="a-63"></a>九十二万天人得菩萨种种三摩提陀罗尼无生法忍。</p>
  <p id="a64">尔时，<a id="a-65"></a>得无生法忍诸菩萨摩诃萨等，<a id="a-66"></a>雨天众华散于佛上，<a id="a-67"></a>缤纷而坠犹如雨下，<a id="a-68"></a>头面著地顶礼佛足，<a id="a-69"></a>作如是言：<a id="a-6A"></a>“婆伽婆，<a id="a-6B"></a>我等若值不善恶友，<a id="a-6C"></a>与恶和合自在作恶，<a id="a-6D"></a>于一切众生一切功德善根之聚，<a id="a-6E"></a>终不能起一念善心。<a id="a-6F"></a>”</p>
  <p id="a6G">佛言：<a id="a-6H"></a>“善男子，<a id="a-6I"></a>汝于过去无量亿劫，<a id="a-6J"></a>亲近供养无数诸佛，<a id="a-6K"></a>以此业缘今生爱乐还得值佛。<a id="a-6L"></a>我今为断众生疑故，<a id="a-6M"></a>当为汝说宿世因缘。<a id="a-6N"></a>善男子，<a id="a-6O"></a>乃往过去无量无数阿僧祇劫，<a id="a-6P"></a>有劫名曰具足大势。<a id="a-6Q"></a>此阎浮提有转轮王，<a id="a-6R"></a>名优钵罗华，<a id="a-6S"></a>得自在力统四天下。<a id="a-6T"></a>王及臣民皆寿六万八千岁。<a id="a-6U"></a>时世有佛，<a id="a-6V"></a>号月光明香胜如来、<a id="a-6W"></a>应供、<a id="a-6X"></a>正遍知、<a id="a-6Y"></a>明行足、<a id="a-6Z"></a>善逝、<a id="a-6a"></a>世间解、<a id="a-6b"></a>无上士、<a id="a-6c"></a>调御丈夫、<a id="a-6d"></a>天人师、<a id="a-6e"></a>佛世尊。<a id="a-6f"></a>彼国众生虽居五浊，<a id="a-6g"></a>以修善故不染欲法。<a id="a-6h"></a>尔时，<a id="a-6i"></a>彼佛常为四众宣说三乘相应之法。<a id="a-6j"></a>时优钵罗王严四种兵，<a id="a-6k"></a>与其夫人后宫眷属，<a id="a-6l"></a>往诣彼佛月光明所；<a id="a-6m"></a>到已顶礼佛足，<a id="a-6n"></a>散种种华，<a id="a-6o"></a>烧种种香，<a id="a-6p"></a>作众伎乐，<a id="a-6q"></a>供养佛已右绕三匝，<a id="a-6r"></a>并复顶礼比丘僧足，<a id="a-6s"></a>以此二偈赞问彼佛：</p>
  <p id="a6t">“‘天龙所仰大功德，<a id="a-6u"></a> 过患永断无上尊，</p>
  <p id="a6v">以七法财利世间，<a id="a-6w"></a> 愿说得何等妙慧？</p>
  <p id="a6x">作大慈灯灭世闇，<a id="a-6y"></a> 降伏堕生老死忧，</p>
  <p id="a6z">能遮人天三恶趣，<a id="a-70"></a> 说何等法脱魔道？<a id="a-71"></a>’</p>
  <p id="a72">“善男子，<a id="a-73"></a>尔时彼月光明香胜如来告优钵罗王言：<a id="a-74"></a>‘大王，<a id="a-75"></a>具足三法能得菩萨微妙智慧。<a id="a-76"></a>何等为三？<a id="a-77"></a>一者、<a id="a-78"></a>大悲如母，<a id="a-79"></a>能作一切众生极依止处；<a id="a-7A"></a>二者、<a id="a-7B"></a>精勤不息，<a id="a-7C"></a>能灭一切众生苦恼；<a id="a-7D"></a>三者、<a id="a-7E"></a>等观一切诸法无命、<a id="a-7F"></a>无养育、<a id="a-7G"></a>无人、<a id="a-7H"></a>无种种相。<a id="a-7I"></a>大王，<a id="a-7J"></a>是名具足三法能得菩萨微妙智慧。<a id="a-7K"></a>大王，<a id="a-7L"></a>复有具足三法，<a id="a-7M"></a>能令不著魔罥。<a id="a-7N"></a>何等为三？<a id="a-7O"></a>一者、<a id="a-7P"></a>所谓于一切众生，<a id="a-7Q"></a>得不起嗔不求过短；<a id="a-7R"></a>二者、<a id="a-7S"></a>平等观一切众生作福田想；<a id="a-7T"></a>三者、<a id="a-7U"></a>能得一切法作一法观，<a id="a-7V"></a>所谓虚空等一切法，<a id="a-7W"></a>无作无种种、<a id="a-7X"></a>无生无起无灭，<a id="a-7Y"></a>一切空如实相，<a id="a-7Z"></a>舍离不可得相应观。<a id="a-7a"></a>大王，<a id="a-7b"></a>是名具足三法，<a id="a-7c"></a>令善男子不著魔罥永脱魔道。<a id="a-7d"></a>’时优钵罗王第一夫人，<a id="a-7e"></a>名天孙陀利，<a id="a-7f"></a>共彼宫人婇女八万四千人俱，<a id="a-7g"></a>前后围绕往彼月光明香胜如来所；<a id="a-7h"></a>到已以种种华散彼佛上，<a id="a-7i"></a>顶礼佛足以偈赞曰：</p>
  <p id="a7j">“‘烦恼翳障已永尽，<a id="a-7k"></a> 无比功德解脱尊，</p>
  <p id="a7l">云何教我转女身，<a id="a-7m"></a> 令我具足男子相，</p>
  <p id="a7n">速疾远离诸恶趣，<a id="a-7o"></a> 于法自在心调柔？</p>
  <p id="a7p">最上善逝天人师，<a id="a-7q"></a> 能与世间第一利，</p>
  <p id="a7r">如蒙世尊舍女身，<a id="a-7s"></a> 当得欢喜寂灭乐！</p>
  <p id="a7t">云何速说此丈夫，<a id="a-7u"></a> 自调调他利益者？</p>
  <p id="a7v">我得出离恩爱坑，<a id="a-7w"></a> 世间无等最第一，</p>
  <p id="a7x">念持广大功德聚，<a id="a-7y"></a> 能速调伏诸群生！</p>
  <p id="a7z">今我于此必取转，<a id="a-80"></a> 唯愿速开甘露道！<a id="a-81"></a>’”</p>
  <p id="a82">尔时，<a id="a-83"></a>释迦如来作如是言：<a id="a-84"></a>“善男子，<a id="a-85"></a>彼月光明香胜如来，<a id="a-86"></a>告优钵罗王第一夫人孙陀利言：<a id="a-87"></a>‘夫人有智方便当依修习，<a id="a-88"></a>速转先世所种女身，<a id="a-89"></a>乃至阿耨多罗三藐三菩提，<a id="a-8A"></a>究竟涅槃更不重受，<a id="a-8B"></a>除自发愿。<a id="a-8C"></a>夫人，<a id="a-8D"></a>依何方便无量先世所种女业速尽无余？<a id="a-8E"></a>夫人，<a id="a-8F"></a>有宝星陀罗尼建立大事，<a id="a-8G"></a>具大功德能大拥护，<a id="a-8H"></a>善灭女身三业恶行，<a id="a-8I"></a>一切苦报令无有余。<a id="a-8J"></a>若有女人闻此宝星陀罗尼至心诵念，<a id="a-8K"></a>尽此女形后生当得端正丈夫，<a id="a-8L"></a>一切身分悉皆满足，<a id="a-8M"></a>具质直行有大辩才，<a id="a-8N"></a>身口意业善相和顺，<a id="a-8O"></a>能令现在未来一切怨嫌悉皆退散。<a id="a-8P"></a>若有身口种种恶业，<a id="a-8Q"></a>现在将来应受苦报，<a id="a-8R"></a>以闻宝星陀罗尼威神力故，<a id="a-8S"></a>所作恶业现世消灭无复遗余。<a id="a-8T"></a>置作五逆、<a id="a-8U"></a>诽毁正法、<a id="a-8V"></a>谤圣人者，<a id="a-8W"></a>以闻是经威德力故，<a id="a-8X"></a>至其身尽即舍命时，<a id="a-8Y"></a>如是等罪亦皆随灭毕竟无余。<a id="a-8Z"></a>若有女人身口所造恶业果报量等须弥，<a id="a-8a"></a>后世定受无量众苦，<a id="a-8b"></a>如是种种苦报、<a id="a-8c"></a>种种业障种子余报，<a id="a-8d"></a>以闻经力尽灭无余。<a id="a-8e"></a>所以者何？<a id="a-8f"></a>由过去一切诸佛阿罗诃三藐三佛陀，<a id="a-8g"></a>说此宝星陀罗尼经，<a id="a-8h"></a>受持读诵，<a id="a-8i"></a>现前赞叹，<a id="a-8j"></a>称扬随喜。<a id="a-8k"></a>是诸众生所有苦报，<a id="a-8l"></a>以经力故悉皆灭尽，<a id="a-8m"></a>所作善根随时增长。<a id="a-8n"></a>若十方刹土现在诸佛阿罗诃三藐三佛陀，<a id="a-8o"></a>为众生故各各方面，<a id="a-8p"></a>说此宝星陀罗尼经，<a id="a-8q"></a>众生闻者欢喜爱乐，<a id="a-8r"></a>所有罪障无不消灭，<a id="a-8s"></a>所作善根皆令增长。<a id="a-8t"></a>若当来世十方刹土，<a id="a-8u"></a>一切诸佛说是经处，<a id="a-8v"></a>乃至一念生欢喜心，<a id="a-8w"></a>是诸众生皆得尽苦增长善根。<a id="a-8x"></a>我于今者亦说此经，<a id="a-8y"></a>若有闻者，<a id="a-8z"></a>皆当随喜。<a id="a-90"></a>十方现在诸佛世尊说是经处，<a id="a-91"></a>当共称扬当共欢喜。</p>
  <p id="a92">“‘夫人，<a id="a-93"></a>若有已受玺印刹利王至他土境，<a id="a-94"></a>得此宝星陀罗尼经，<a id="a-95"></a>书持爱乐者，<a id="a-96"></a>以经力故，<a id="a-97"></a>彼刹利王，<a id="a-98"></a>威德高远有大名称，<a id="a-99"></a>遍满十方无量国土，<a id="a-9A"></a>乃至一切欲色界天闻其德声，<a id="a-9B"></a>一切天、<a id="a-9C"></a>龙、<a id="a-9D"></a>夜叉、<a id="a-9E"></a>乾闼婆等，<a id="a-9F"></a>无量俱胝那由他百千万亿刹利诸王，<a id="a-9G"></a>常所随逐，<a id="a-9H"></a>所共守护。<a id="a-9I"></a>彼王国土所有一切斗诤饥馑、<a id="a-9J"></a>他方怨敌、<a id="a-9K"></a>风雨寒热、<a id="a-9L"></a>疫病过患皆得除灭。<a id="a-9M"></a>一切恶鬼、<a id="a-9N"></a>夜叉、<a id="a-9O"></a>罗刹、<a id="a-9P"></a>师子象狼皆生慈心，<a id="a-9Q"></a>虽在其国不为损害。<a id="a-9R"></a>其王国土亦无一切粗涩苦味，<a id="a-9S"></a>恶触痛恼无不消灭。<a id="a-9T"></a>一切财宝、<a id="a-9U"></a>五谷果实、<a id="a-9V"></a>药草华叶、<a id="a-9W"></a>滋茂美味皆得增长。<a id="a-9X"></a>若受印刹利王，<a id="a-9Y"></a>欲与敌国余刹利王共斗战时，<a id="a-9Z"></a>应悬此经置自幢头；<a id="a-9a"></a>以经力故，<a id="a-9b"></a>彼怨敌王所有兵众自然退散。<a id="a-9c"></a>若彼二刹利王受天印者共交战时，<a id="a-9d"></a>各悬是经置二幢头；<a id="a-9e"></a>以经威力，<a id="a-9f"></a>时彼二王便相钦爱共相和好。<a id="a-9g"></a>如是成就无量功德，<a id="a-9h"></a>利益安乐一切人王。<a id="a-9i"></a>是宝星陀罗尼经随有之处，<a id="a-9j"></a>若城邑聚落，<a id="a-9k"></a>若人非人、<a id="a-9l"></a>四足多足诸恶毒虫，<a id="a-9m"></a>无有能令闻是经者疾病横死及故恼乱。<a id="a-9n"></a>若是经典所在之处，<a id="a-9o"></a>应当尽心设大供养，<a id="a-9p"></a>应以供养之具奉迎此经，<a id="a-9q"></a>亦以经卷置师子座。<a id="a-9r"></a>读是经人及听经者，<a id="a-9s"></a>应当至心清净洗浴，<a id="a-9t"></a>香油塗身著新净衣，<a id="a-9u"></a>受持梵行，<a id="a-9v"></a>散杂色华，<a id="a-9w"></a>烧众名香，<a id="a-9x"></a>种种美味，<a id="a-9y"></a>恭敬围绕，<a id="a-9z"></a>供养是经。<a id="a-A0"></a>其人若有一切病苦、<a id="a-A1"></a>横死之厄及以怖畏恶相之征，<a id="a-A2"></a>以经力故悉灭不现。<a id="a-A3"></a>若有女人为求男女，<a id="a-A4"></a>皆应澡浴著新净衣，<a id="a-A5"></a>修习梵行烧香散华，<a id="a-A6"></a>恭敬供养是妙经典，<a id="a-A7"></a>便生福德智慧男女。<a id="a-A8"></a>如是女人虽不为己，<a id="a-A9"></a>以经威重熏修力故，<a id="a-AA"></a>舍身之后，<a id="a-AB"></a>乃至阿耨多罗三藐三菩提，<a id="a-AC"></a>及得涅槃，<a id="a-AD"></a>毕竟不复受女身也，<a id="a-AE"></a>除自发愿成熟众生。<a id="a-AF"></a>夫人，<a id="a-AG"></a>随有此经一偈一句一声经耳，<a id="a-AH"></a>乃至飞禽走兽闻此经者亦复如是，<a id="a-AI"></a>皆得舍彼畜生之身，<a id="a-AJ"></a>亦令一切速得不退阿耨多罗三藐三菩提。<a id="a-AK"></a>’善男子，<a id="a-AL"></a>彼过去月光明香胜如来说是经时，<a id="a-AM"></a>便以右脚栂指触地，<a id="a-AN"></a>而此世界六种震动。<a id="a-AO"></a>”</p>
  <p id="aAP">释迦牟尼如来，<a id="a-AQ"></a>今说此经亦复如是，<a id="a-AR"></a>佛神力故，<a id="a-AS"></a>时此佛刹山河大地六种震动。<a id="a-AT"></a>十方无量阿僧祇天、<a id="a-AU"></a>龙、<a id="a-AV"></a>夜叉、<a id="a-AW"></a>乾闼婆、<a id="a-AX"></a>阿修罗、<a id="a-AY"></a>迦楼罗、<a id="a-AZ"></a>紧那罗、<a id="a-Aa"></a>摩睺罗伽、<a id="a-Ab"></a>薜荔多、<a id="a-Ac"></a>毗舍遮、<a id="a-Ad"></a>鸠槃茶、<a id="a-Ae"></a>人非人等，<a id="a-Af"></a>皆生疑怪。<a id="a-Ag"></a>一切佛刹大光遍满，<a id="a-Ah"></a>地平如掌，<a id="a-Ai"></a>须弥山轮围、<a id="a-Aj"></a>大轮围、<a id="a-Ak"></a>树林墙壁悉隐不现。<a id="a-Al"></a>当地动时，<a id="a-Am"></a>彼诸天、<a id="a-An"></a>龙、<a id="a-Ao"></a>夜叉先怀疑怪。<a id="a-Ap"></a>如来神力所加被故，<a id="a-Aq"></a>诸天龙等四方观望，<a id="a-Ar"></a>去一箭道便见释迦牟尼如来，<a id="a-As"></a>各各惊喜生希有心，<a id="a-At"></a>一时合掌瞻仰世尊。</p>
  <p id="aAu">尔时，<a id="a-Av"></a>释迦牟尼如来，<a id="a-Aw"></a>作如是言：<a id="a-Ax"></a>“善男子，<a id="a-Ay"></a>过去月光明香胜如来说是经时，<a id="a-Az"></a>以脚触地六种震动，<a id="a-B0"></a>而此佛刹平如水面，<a id="a-B1"></a>一切天人皆生疑怪，<a id="a-B2"></a>四方观望去一箭道，<a id="a-B3"></a>便睹彼佛月光明香胜如来，<a id="a-B4"></a>见已合掌生希有心。<a id="a-B5"></a>善男子，<a id="a-B6"></a>彼月光明香胜如来，<a id="a-B7"></a>即于天龙大众之中，<a id="a-B8"></a>为众生故，<a id="a-B9"></a>说此宝星陀罗尼咒曰：</p>
  <p id="aBA">“多地也他阇卢计（一）阇卢迦慕计（二）阇梨阇罗（三）阇梨你（四）阇罗婆啰帝（五）阇呬利（六）婆啰布楼沙罗叉那娑摩娄呬耶（七）阿摩迷阿摩迷（八）婆摩迷婆摩迷（九）那婆迷（十）摩呵迷（十一）阇呵迷（十二）阇呵迷呿婆罗迷（十三）婆罗迷（十四）婆罗迷（十五）婆罗迷（十六）婆婆鞞（十七）婆呵鞞（十八）傍伽鞞（十九）婆阇鞞（二十）婆罗多婆利筛（二十一）阇呵迷佉（二十二）婆啰鞞（二十三）阿罗阇呬离（二十四）禅堵离（二十五）禅堵母嵠（二十六）婆呵啰（二十七）婆呵啰（二十八）悉陀哱啰帝（二十九）檀地罗（三十）檀地驮罗（三十一）苏利耶毗呵呿（三十二）栴达啰毗呵呿（三十三）斫刍殊帝沙毗呵呿（三十四）萨婆叉耶（三十五）悉帝履埵苏啰（三十六）毗呵呿（三十七）阇呿伽（三十八）阇呿伽（三十九）苏呿伽（四十）毗呵摩（四十一）阿没履呿（四十二）阿没履呿（四十三）阿没履呿（四十四）阿没履呿（四十五）阿没履呿（四十六）阿没履呿（四十七）阿没履呿（四十八）阿没履呿（四十九）阿没履呿（五十）没履呿没履呿没履呿（五十一）毗婆侈陀羯摩（五十二）度泥度泥（五十三）郁波陀毗耶侈陀（五十四）若那讫履多（五十五）阿讷哆波陀（五十六）呿伽离纽迦（五十七）鸯咎隶（五十八）朋瞿隶（五十九）毗薄俱隶（六十）俱罗呵（六十一）因陀罗钵履婆呵（六十二）毗也婆侈陀揭婆（六十三）遮婆啰底（六十四）遮婆啰底（六十五）遮婆啰底阿慕呵达履舍奴（六十六）钵履跋多婆沙也呿摩（六十七）讫履摩殊底（六十八）呿伽履阇呬（六十九）阇呵殊底（七十）你虱迦毗啰娑（七十一）毗啰娑（七十二）毗啰娑毗啰娑（七十三）毗啰阇（七十四）摩底履伽啰摩婆婆（七十五）讫履跛也摩呵讫履波（七十六）呬隶呬呬隶（七十七）阿喽拏婆啰帝（七十八）三摩邪你瑟计（七十九）陀摩驮那（八十）地夜那（八十一）阿波啰没履（八十二）颇罗君荼罗薄嵠（八十三）你跋多悉底履婆婆（八十四）羯摩叉耶钵啰突婆婆否喽沙哆梵（八十五）阿三摩三摩（八十六）三摩耶毗地阇若（八十七）哆他伽多（八十八）娑婆呵（八十九）。<a id="a-BB"></a>”</p>
  <p id="aBC">尔时，<a id="a-BD"></a>释迦如来说此宝星陀罗尼已，<a id="a-BE"></a>于时无间，<a id="a-BF"></a>而此大地复更震动。<a id="a-BG"></a>时彼魔王五百妓女，<a id="a-BH"></a>以闻宝星陀罗尼故，<a id="a-BI"></a>即转女形具丈夫相；<a id="a-BJ"></a>及无量阿僧祇天女、<a id="a-BK"></a>龙女、<a id="a-BL"></a>夜叉女、<a id="a-BM"></a>乾闼婆女、<a id="a-BN"></a>阿修罗女、<a id="a-BO"></a>迦楼罗女、<a id="a-BP"></a>紧那罗女、<a id="a-BQ"></a>摩睺罗伽女，<a id="a-BR"></a>乃至薜荔多、<a id="a-BS"></a>毗舍遮、<a id="a-BT"></a>鸠槃茶等一切诸女，<a id="a-BU"></a>闻此宝星陀罗尼故，<a id="a-BV"></a>亦转女形具丈夫相。<a id="a-BW"></a>亦令一切诸善男子，<a id="a-BX"></a>速得不退阿耨多罗三藐三菩提。<a id="a-BY"></a>乃至一切诸女人等，<a id="a-BZ"></a>于未来世当受女身，<a id="a-Ba"></a>以经力故来业即灭。</p>
  <p id="aBb">尔时，<a id="a-Bc"></a>一切女人皆共合掌，<a id="a-Bd"></a>头面礼释迦如来，<a id="a-Be"></a>同时高声作如是言：<a id="a-Bf"></a>“南无南摩希有能作无上利益者，<a id="a-Bg"></a>释迦如来阿罗诃三藐三佛陀！<a id="a-Bh"></a>唯愿大悲广为我等说此本事，<a id="a-Bi"></a>我今何故女人形相皆已灭尽，<a id="a-Bj"></a>丈夫身分满足成就？<a id="a-Bk"></a>以此希有转变深生庆喜，<a id="a-Bl"></a>我今已发阿耨多罗三藐三菩提心。<a id="a-Bm"></a>惟愿世尊说此本事，<a id="a-Bn"></a>令无量天人皆得道果。<a id="a-Bo"></a>”</p>
  <p id="aBp">尔时，<a id="a-Bq"></a>释迦如来重告贤首善男子言：<a id="a-Br"></a>“过去月光明香胜如来，<a id="a-Bs"></a>为优钵罗王夫人天孙陀利，<a id="a-Bt"></a>宣说宝星陀罗尼时。<a id="a-Bu"></a>孙陀利并其后宫婇女眷属八万四千人等，<a id="a-Bv"></a>女人相灭丈夫相现。<a id="a-Bw"></a>无量无数阿僧祇诸天天女，<a id="a-Bx"></a>乃至人非人等一切诸女，<a id="a-By"></a>各转女形具男子相，<a id="a-Bz"></a>及未来世应受女身之业亦灭无余。<a id="a-C0"></a>尔时，<a id="a-C1"></a>优钵罗王舍其自在转轮王位，<a id="a-C2"></a>以四天下委授太子，<a id="a-C3"></a>即与夫人天孙陀利丈夫并其千子，<a id="a-C4"></a>共八万四千天孙陀利丈夫（此言天爱），<a id="a-C5"></a>及九万二千诸余民庶，<a id="a-C6"></a>于月光明香胜佛所，<a id="a-C7"></a>信家非家舍家出家，<a id="a-C8"></a>剃除须发而披法服；<a id="a-C9"></a>既出家已勇猛精进，<a id="a-CA"></a>读诵受持意乐寂静。</p>
  <p id="aCB">“时，<a id="a-CC"></a>彼无量俱胝那由他百千众生皆生是念：<a id="a-CD"></a>‘何故转轮圣王出家入道？<a id="a-CE"></a>’其著邪者各共相谓作如是言：<a id="a-CF"></a>‘此香胜如来勤乐魔业解作谄幻，<a id="a-CG"></a>或时转女人根成丈夫相，<a id="a-CH"></a>或时剃除须发随与染衣，<a id="a-CI"></a>或为生天上故说生天事，<a id="a-CJ"></a>或为生人中故说人中事，<a id="a-CK"></a>或为畜生中说畜生事，<a id="a-CL"></a>或为饿鬼中生说饿鬼事，<a id="a-CM"></a>或为地狱中生说地狱事，<a id="a-CN"></a>或说不生不灭之法，<a id="a-CO"></a>或复幻作女人之身，<a id="a-CP"></a>勤乐魔业具如上事。<a id="a-CQ"></a>彼月光明作沙门像，<a id="a-CR"></a>我今决定离此住处，<a id="a-CS"></a>不忍见彼沙门形相，<a id="a-CT"></a>亦不欲闻所出语言。<a id="a-CU"></a>’时彼众中鸠摩罗臣心生疑倒，<a id="a-CV"></a>向彼国人作如是言：<a id="a-CW"></a>‘我等所有妻妾侍女皆被沙门之所幻化，<a id="a-CX"></a>改其女形作丈夫质，<a id="a-CY"></a>变化一切剃发染衣，<a id="a-CZ"></a>唯我独身怀忧得脱。<a id="a-Ca"></a>我今当入深山崄谷无人之处，<a id="a-Cb"></a>如仙人游避其妖幻。<a id="a-Cc"></a>汝等一切共我和合可相随去，<a id="a-Cd"></a>慎勿入彼沙门魔罥。<a id="a-Ce"></a>鄙幻沙门，<a id="a-Cf"></a>我今不欲闻其音声，<a id="a-Cg"></a>何况目睹？<a id="a-Ch"></a>’而彼臣民未得心者，<a id="a-Ci"></a>闻其所言一切欢喜。<a id="a-Cj"></a>鸠摩罗臣说是语时，<a id="a-Ck"></a>无量俱胝百千众生皆堕邪网。<a id="a-Cl"></a>复为众生宣说邪法：<a id="a-Cm"></a>‘无有生死亦无解脱，<a id="a-Cn"></a>作善作恶未来亦无诸业报果报。<a id="a-Co"></a>此虚诳沙门勤行魔业，<a id="a-Cp"></a>若往见彼、<a id="a-Cq"></a>若礼拜彼、<a id="a-Cr"></a>若听彼法惑乱人心，<a id="a-Cs"></a>唯欲剃发舍家冢间修行，<a id="a-Ct"></a>日唯一食以乞自资，<a id="a-Cu"></a>乐寂静处入房少语，<a id="a-Cv"></a>常厌五欲伎乐歌舞，<a id="a-Cw"></a>舍离华鬘、<a id="a-Cx"></a>塗香、<a id="a-Cy"></a>散香严身之具，<a id="a-Cz"></a>亦复不乐种种华饰醉酒昏淫适情之事。<a id="a-D0"></a>而彼沙门勤乐宣说行魔罥道，<a id="a-D1"></a>即是一切众生怨家。<a id="a-D2"></a>我本不见不闻沙门所作，<a id="a-D3"></a>令无量俱胝百千众生见如是相，<a id="a-D4"></a>往昔已来亦未曾睹此恶见者。<a id="a-D5"></a>’</p>
  <p id="aD6">“善男子，<a id="a-D7"></a>复于后时，<a id="a-D8"></a>优钵罗大沙门闻其国人逃窜山谷，<a id="a-D9"></a>或复自行恶道，<a id="a-DA"></a>复教余人令著恶见，<a id="a-DB"></a>毁呰三宝谤正为邪，<a id="a-DC"></a>闻是事已即自思惟：<a id="a-DD"></a>‘若彼众生皆堕恶见，<a id="a-DE"></a>不得解脱不住正见，<a id="a-DF"></a>不利益者不安立者，<a id="a-DG"></a>我为沙门，<a id="a-DH"></a>云何令彼未来之世盲冥众生，<a id="a-DI"></a>离三恶道去四魔罥，<a id="a-DJ"></a>未解脱者能令解脱，<a id="a-DK"></a>乃至究竟令得阿耨多罗三藐三菩提？<a id="a-DL"></a>’尔时，<a id="a-DM"></a>优钵罗大沙门作是念已，<a id="a-DN"></a>即白月光明香胜如来言：<a id="a-DO"></a>‘我于今者为众生故发大勇猛行大慈悲！<a id="a-DP"></a>’便与无量百千众生，<a id="a-DQ"></a>前后围绕往彼边地，<a id="a-DR"></a>城邑聚落空山崄处，<a id="a-DS"></a>为诸众生宣说正法：<a id="a-DT"></a>‘若彼众生堕恶见者，<a id="a-DU"></a>我今当遮令入正见，<a id="a-DV"></a>乃至教其安住阿耨多罗三藐三菩提。<a id="a-DW"></a>或有愿求辟支佛乘，<a id="a-DX"></a>或求声闻乘，<a id="a-DY"></a>或安立圣果，<a id="a-DZ"></a>或令出家，<a id="a-Da"></a>或劝受持优婆塞戒，<a id="a-Db"></a>或八斋戒，<a id="a-Dc"></a>或三归行，<a id="a-Dd"></a>或为安立一切女人具丈夫形断女根业，<a id="a-De"></a>说此宝星陀罗尼咒。<a id="a-Df"></a>乃至无量百千万亿众生，<a id="a-Dg"></a>于如来边曾生疑倒，<a id="a-Dh"></a>如是一切著恶见者，<a id="a-Di"></a>我当遮断令其发露，<a id="a-Dj"></a>作是教已，<a id="a-Dk"></a>悉令安立阿耨多罗三藐三菩提，<a id="a-Dl"></a>皆于月光明香胜佛所，<a id="a-Dm"></a>俱共出家净修梵行。<a id="a-Dn"></a>’</p>
  <p id="aDo">“善男子，<a id="a-Dp"></a>鸠摩罗臣先作是愿：<a id="a-Dq"></a>‘彼大沙门能说幻法，<a id="a-Dr"></a>破我徒众，<a id="a-Ds"></a>诱我眷属。<a id="a-Dt"></a>汝未来世当得佛时，<a id="a-Du"></a>我还于彼作种种魔事，<a id="a-Dv"></a>所谓始处胎时，<a id="a-Dw"></a>为童子时，<a id="a-Dx"></a>盛年戏乐及出家时，<a id="a-Dy"></a>菩提树下坐道场时，<a id="a-Dz"></a>我当种种恼乱种种破坏，<a id="a-E0"></a>令其退失菩提之心。<a id="a-E1"></a>’善男子，<a id="a-E2"></a>时大沙门倍加勤苦，<a id="a-E3"></a>勇猛精进游其本国，<a id="a-E4"></a>入彼山崄慈语爱语，<a id="a-E5"></a>种种譬喻开晓其民。<a id="a-E6"></a>彼诸众生咸见本王，<a id="a-E7"></a>闻其说法皆生欢喜，<a id="a-E8"></a>即回邪心断昔恶见，<a id="a-E9"></a>于沙门所求哀忏悔，<a id="a-EA"></a>同发阿耨多罗三藐三菩提心。<a id="a-EB"></a>鸠摩罗臣及其徒众，<a id="a-EC"></a>调伏邪心俱怀正信，<a id="a-ED"></a>便作愿言：<a id="a-EE"></a>‘若大沙门具大悲者，<a id="a-EF"></a>将来之世得阿耨多罗三藐三菩提时，<a id="a-EG"></a>愿垂为我授菩提记。<a id="a-EH"></a>’善男子，<a id="a-EI"></a>汝等欲知往昔转轮圣王优钵罗者，<a id="a-EJ"></a>岂异人乎？<a id="a-EK"></a>今我身是也。<a id="a-EL"></a>其王夫人天孙陀利者，<a id="a-EM"></a>今弥勒菩萨是。<a id="a-EN"></a>诽谤正法怀恶见臣鸠摩罗者，<a id="a-EO"></a>今魔王是。<a id="a-EP"></a>尔时无量那由他百千众生，<a id="a-EQ"></a>闻我说法共舍恶见，<a id="a-ER"></a>住三乘道俱得出家，<a id="a-ES"></a>及无量女人以经力故成丈夫者，<a id="a-ET"></a>于今汝等大众之中四部弟子是也。</p>
  <p id="aEU">“善男子，<a id="a-EV"></a>汝等今当信受我语，<a id="a-EW"></a>闻说过去优钵罗王本事之时勿生疑惑！<a id="a-EX"></a>所以者何？<a id="a-EY"></a>忆念在昔鸠摩罗臣，<a id="a-EZ"></a>见其眷属及彼无量百千众生，<a id="a-Ea"></a>同舍魔业在佛法中出家为道，<a id="a-Eb"></a>便起恶念：<a id="a-Ec"></a>‘愿我当来兴魔兵众，<a id="a-Ed"></a>破汝眷属还如今日。<a id="a-Ee"></a>’善男子，<a id="a-Ef"></a>汝等曾于月光明香胜如来所，<a id="a-Eg"></a>生不净信作不善语，<a id="a-Eh"></a>以恶见报迷陷众生，<a id="a-Ei"></a>值佛因缘而得解脱；<a id="a-Ej"></a>由一念善出家力故，<a id="a-Ek"></a>从是已来亲近无量百千诸佛，<a id="a-El"></a>供养供给不生劬劳，<a id="a-Em"></a>于诸佛所发大誓愿心乐听法，<a id="a-En"></a>乃至常行六波罗蜜。<a id="a-Eo"></a>汝等昔来以身口意所行恶业，<a id="a-Ep"></a>经无量劫常处三塗加诸苦恼，<a id="a-Eq"></a>业障所引生魔道中。<a id="a-Er"></a>因我释迦牟尼如来，<a id="a-Es"></a>说此宝星陀罗尼故，<a id="a-Et"></a>彼魔众中五百妓女即转女身，<a id="a-Eu"></a>同时皆得无生法忍。<a id="a-Ev"></a>无量无数那由他百千众生，<a id="a-Ew"></a>一切世间天人大众，<a id="a-Ex"></a>咸发阿耨多罗三藐三菩提心，<a id="a-Ey"></a>及得不退阿耨多罗三藐三菩提。<a id="a-Ez"></a>无量无数那由他等百千众生，<a id="a-F0"></a>皆得不退声闻、<a id="a-F1"></a>辟支佛乘。<a id="a-F2"></a>”</p>
 </body>
</html>