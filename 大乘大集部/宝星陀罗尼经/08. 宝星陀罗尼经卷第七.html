<!doctype html>
<html id="z3IBTPRGE" data-ver="1239">
 <head>
  <meta charset="utf-8">
  <meta author="波罗颇蜜多罗">
  <meta library="龙藏">
  <meta catalog="大乘大集部">
  <meta period="唐">
 </head>
 <body>
  <h1 id="a1">宝星陀罗尼经卷第七</h1>
  <h2 id="a2">摄受妙法品第七</h2>
  <p id="a3">尔时，<a id="a-4"></a>会中有菩萨摩诃萨，<a id="a-5"></a>名妙慧通达，<a id="a-6"></a>在胜珠炎如来前坐，<a id="a-7"></a>去释迦如来不远。<a id="a-8"></a>于牟忽多顷现作梵形，<a id="a-9"></a>于刹那顷现作魔形，<a id="a-A"></a>乃至现释天形、<a id="a-B"></a>他化自在天形，<a id="a-C"></a>又复现作诸天主形、<a id="a-D"></a>化乐、<a id="a-E"></a>兜率、<a id="a-F"></a>夜摩天形、<a id="a-G"></a>四天王天、<a id="a-H"></a>大自在形，<a id="a-I"></a>或现夜叉、<a id="a-J"></a>阿修罗、<a id="a-K"></a>迦楼罗、<a id="a-L"></a>紧那罗、<a id="a-M"></a>摩睺罗伽、<a id="a-N"></a>罗刹、<a id="a-O"></a>饿鬼、<a id="a-P"></a>毗舍遮、<a id="a-Q"></a>鸠槃茶、<a id="a-R"></a>刹利、<a id="a-S"></a>婆罗门、<a id="a-T"></a>毗舍、<a id="a-U"></a>首陀等形，<a id="a-V"></a>或现师子、<a id="a-W"></a>象、<a id="a-X"></a>马、<a id="a-Y"></a>水牛等形，<a id="a-Z"></a>乃至示现种种畜生之形。<a id="a-a"></a>于刹那顷或现鸟、<a id="a-b"></a>树、<a id="a-c"></a>山果、<a id="a-d"></a>衣服、<a id="a-e"></a>卧具、<a id="a-f"></a>种种医药、<a id="a-g"></a>宝庄严器，<a id="a-h"></a>牟忽多顷示现比丘、<a id="a-i"></a>比丘尼像，<a id="a-j"></a>一刹那顷示现佛像，<a id="a-k"></a>或现八万四千种种色相，<a id="a-l"></a>乃至方圆处色净妙形貌。</p>
  <p id="am">尔时，<a id="a-n"></a>长老富楼那弥多罗尼子，<a id="a-o"></a>即起合掌问释迦牟尼如来言：<a id="a-p"></a>“世尊，<a id="a-q"></a>何因何缘，<a id="a-r"></a>而此菩萨有如是八万四千净妙之相，<a id="a-s"></a>方圆处色种种类身？<a id="a-t"></a>”</p>
  <p id="au">佛告富楼那：<a id="a-v"></a>‘此菩萨有大功德摄受力境界，<a id="a-w"></a>一切声闻、<a id="a-x"></a>辟支佛所不能及。<a id="a-y"></a>妙慧通达菩萨摩诃萨，<a id="a-z"></a>随彼住受力境界成熟众生，<a id="a-10"></a>一切声闻、<a id="a-11"></a>辟支佛非其地。<a id="a-12"></a>随是众生遍满十方无量无数，<a id="a-13"></a>若净不净诸佛刹土，<a id="a-14"></a>常以无障碍慧眼，<a id="a-15"></a>如所愿如所意，<a id="a-16"></a>如是衰恼所缠，<a id="a-17"></a>如所归依，<a id="a-18"></a>此菩萨入如是三昧，<a id="a-19"></a>以是色貌威仪，<a id="a-1A"></a>随处方圆，<a id="a-1B"></a>种种色相具足乃至佛形，<a id="a-1C"></a>如所化度众生，<a id="a-1D"></a>皆安置三乘住不退地。<a id="a-1E"></a>若众生为贪不自在种种爱求，<a id="a-1F"></a>为断彼贪故与其所须，<a id="a-1G"></a>然后置于不退之地；<a id="a-1H"></a>若病患须医药者即与其药，<a id="a-1I"></a>然后立于不退地也。<a id="a-1J"></a>富楼那，<a id="a-1K"></a>此妙慧通达菩萨，<a id="a-1L"></a>于一日中能度如恒河沙数众生，<a id="a-1M"></a>解脱诸苦置于三乘不退之地。<a id="a-1N"></a>”</p>
  <p id="a1O">富楼那白佛言：<a id="a-1P"></a>“世尊，<a id="a-1Q"></a>此善男子，<a id="a-1R"></a>成就众生故，<a id="a-1S"></a>为丈夫事其来久如？<a id="a-1T"></a>”</p>
  <p id="a1U">佛言：<a id="a-1V"></a>“阿僧祇佛刹微尘数劫！<a id="a-1W"></a>此善男子，<a id="a-1X"></a>发阿耨多罗三藐三菩提心，<a id="a-1Y"></a>经尔所时得三昧力加护，<a id="a-1Z"></a>建丈夫事已来，<a id="a-1a"></a>复更经六十四阿僧祇劫。<a id="a-1b"></a>”</p>
  <p id="a1c">富楼那言：<a id="a-1d"></a>“妙慧菩萨，<a id="a-1e"></a>从此久如于何佛刹，<a id="a-1f"></a>当得阿耨多罗三藐三菩提？<a id="a-1g"></a>”</p>
  <p id="a1h">佛言：<a id="a-1i"></a>“更二十六百千大劫，<a id="a-1j"></a>过彼已后有大劫名能度，<a id="a-1k"></a>世界名摩尼华须，<a id="a-1l"></a>其国众生皆寿四十千岁。<a id="a-1m"></a>妙慧菩萨于五逆不善法恶众生中，<a id="a-1n"></a>当成阿耨多罗三藐三菩提，<a id="a-1o"></a>其佛号曰开敷无边光如来阿罗呵三藐三佛陀。<a id="a-1p"></a>佛于四十千年中恒作佛事，<a id="a-1q"></a>以三乘法成熟众生，<a id="a-1r"></a>乃至令其得般涅槃；<a id="a-1s"></a>于是已后，<a id="a-1t"></a>无边光佛以无余涅槃而般涅槃。<a id="a-1u"></a>”</p>
  <p id="a1v">富楼那言：<a id="a-1w"></a>“世尊，<a id="a-1x"></a>此菩萨先所成熟彼诸众生当生何处？<a id="a-1y"></a>”</p>
  <p id="a1z">佛言：<a id="a-20"></a>“此菩萨先作如是不自摄受愿：<a id="a-21"></a>‘十方世界于一一方微尘数等无间佛刹，<a id="a-22"></a>彼刹土中所有诸佛令我得见。<a id="a-23"></a>我若不见彼等诸佛，<a id="a-24"></a>不取阿耨多罗三藐三菩提。<a id="a-25"></a>我先所行菩萨道时劝发众生，<a id="a-26"></a>最初发阿耨多罗三藐三菩提心，<a id="a-27"></a>示教建立于六波罗蜜，<a id="a-28"></a>已成熟者遍于十方诸佛刹土，<a id="a-29"></a>已得阿耨多罗三藐三菩提者亦令我见。<a id="a-2A"></a>以如是三摩提庄严力加护故，<a id="a-2B"></a>于十方无间一一佛刹微尘等诸刹土中，<a id="a-2C"></a>能为如是大丈夫事。<a id="a-2D"></a>及彼诸佛刹中作五逆罪不可治众生，<a id="a-2E"></a>乃至具足不善法众生，<a id="a-2F"></a>于彼命终，<a id="a-2G"></a>乘我愿力皆生我国。<a id="a-2H"></a>我为菩萨，<a id="a-2I"></a>令是众生种诸善根置不退地，<a id="a-2J"></a>然后我身当取正觉。<a id="a-2K"></a>’妙慧菩萨有是大愿。<a id="a-2L"></a>”</p>
  <p id="a2M">尔时，<a id="a-2N"></a>十方诸佛刹土俱来菩萨同作是言：<a id="a-2O"></a>“我等今者普来云集至此佛刹，<a id="a-2P"></a>得见大师有如是相，<a id="a-2Q"></a>及见大悲具足诸菩萨等，<a id="a-2R"></a>及闻昔所未闻，<a id="a-2S"></a>过去、<a id="a-2T"></a>未来、<a id="a-2U"></a>现在诸佛金刚法等因缘法心能建立摧碎陀罗尼印句差别门记法式拥护，<a id="a-2V"></a>令我得闻。<a id="a-2W"></a>”</p>
  <p data-pb></p>
  <h2 id="a2X">授记品第八</h2>
  <p id="a2Y">尔时，<a id="a-2Z"></a>阿閦如来普告一切大众，<a id="a-2a"></a>作如是言：<a id="a-2b"></a>“我等劝汝诸善男子，<a id="a-2c"></a>梵、<a id="a-2d"></a>释、<a id="a-2e"></a>四王、<a id="a-2f"></a>天、<a id="a-2g"></a>龙、<a id="a-2h"></a>夜叉、<a id="a-2i"></a>阿修罗、<a id="a-2j"></a>迦楼罗、<a id="a-2k"></a>紧那罗、<a id="a-2l"></a>摩睺罗伽、<a id="a-2m"></a>人非人等，<a id="a-2n"></a>诸有于佛教得清净信来此集会者，<a id="a-2o"></a>得见一切诸佛世尊，<a id="a-2p"></a>及诸菩萨摩诃萨，<a id="a-2q"></a>释、<a id="a-2r"></a>梵、<a id="a-2s"></a>天王、<a id="a-2t"></a>人非人等普来云集，<a id="a-2u"></a>如是大相甚为难得！<a id="a-2v"></a>汝等今见此处集会，<a id="a-2w"></a>皆应于如来前各各自愿。<a id="a-2x"></a>汝今于此佛刹，<a id="a-2y"></a>若现在世及未来世，<a id="a-2z"></a>必能护持如是妙法，<a id="a-30"></a>令三宝种常得炽然。<a id="a-31"></a>”</p>
  <p id="a32">尔时，<a id="a-33"></a>有魔名曰息华，<a id="a-34"></a>以七宝器盛种种华果及诸谷萌芽，<a id="a-35"></a>自变其形为女人像，<a id="a-36"></a>具足微妙第一端正，<a id="a-37"></a>色相圆满无与等者，<a id="a-38"></a>第一衣服严饰其身，<a id="a-39"></a>持宝器华以供养佛，<a id="a-3A"></a>作如是言：<a id="a-3B"></a>“一切诸佛世尊一心念我！<a id="a-3C"></a>若此世界及余世界，<a id="a-3D"></a>所有诸佛已集会者，<a id="a-3E"></a>如是一切诸佛世尊，<a id="a-3F"></a>我今以一切华果诸谷萌芽，<a id="a-3G"></a>满于宝器奉献诸佛，<a id="a-3H"></a>唯愿慈悲普皆摄受，<a id="a-3I"></a>与我成就满菩提愿。<a id="a-3J"></a>若我尽此贤劫，<a id="a-3K"></a>于一切佛刹，<a id="a-3L"></a>以女人形惠施众生饮食华果，<a id="a-3M"></a>乃至成熟众生，<a id="a-3N"></a>以是福报令我六波罗蜜具足圆满，<a id="a-3O"></a>得成阿耨多罗三藐三菩提；<a id="a-3P"></a>及我所化众生，<a id="a-3Q"></a>皆悉供给无所乏少。<a id="a-3R"></a>”</p>
  <p id="a3S">是时，<a id="a-3T"></a>一切诸佛同作是言：<a id="a-3U"></a>“善哉！<a id="a-3V"></a>善哉！<a id="a-3W"></a>善男子，<a id="a-3X"></a>汝能以清净心建立大施，<a id="a-3Y"></a>及供养一切诸佛世尊。<a id="a-3Z"></a>我已受汝所施，<a id="a-3a"></a>令汝如所求如所为求，<a id="a-3b"></a>乃至尔所时求满汝意愿，<a id="a-3c"></a>功德成就，<a id="a-3d"></a>神通成就。<a id="a-3e"></a>”</p>
  <p id="a3f">时息华魔复作是言：<a id="a-3g"></a>“所有城邑村落，<a id="a-3h"></a>有能受持开示此经典者，<a id="a-3i"></a>书写经卷及供养者，<a id="a-3j"></a>我当于彼国邑聚落乃至边疆有人住处，<a id="a-3k"></a>丛林华果五谷秀实皆令成就。<a id="a-3l"></a>彼一切处所有众生，<a id="a-3m"></a>乃至禽兽食华果者皆令充足。<a id="a-3n"></a>世尊，<a id="a-3o"></a>若有一人于其方所应食果实，<a id="a-3p"></a>竟不得食而命终者，<a id="a-3q"></a>我今即为欺诳一切三世诸佛及此大会诸圣众等，<a id="a-3r"></a>亦莫令我得阿耨多罗三藐三菩提！<a id="a-3s"></a>唯除业尽及命尽者，<a id="a-3t"></a>所有华果美味之属，<a id="a-3u"></a>皆令众生普得受用，<a id="a-3v"></a>以此因故，<a id="a-3w"></a>令我具足檀波罗蜜。<a id="a-3x"></a>若诸众生食果实者，<a id="a-3y"></a>是等众生当起悲心互相利益，<a id="a-3z"></a>以此因故，<a id="a-40"></a>令我具足尸波罗蜜。<a id="a-41"></a>若诸众生受用华果，<a id="a-42"></a>是等众生起柔软心，<a id="a-43"></a>以此因故，<a id="a-44"></a>令我具足羼提波罗蜜。<a id="a-45"></a>若诸众生受用华果，<a id="a-46"></a>当令坚固精进之心，<a id="a-47"></a>以此因故，<a id="a-48"></a>令我具足毗梨耶波罗蜜。<a id="a-49"></a>若诸众生受我华果，<a id="a-4A"></a>心心数法起无常想，<a id="a-4B"></a>以此因故，<a id="a-4C"></a>令我具足禅波罗蜜。<a id="a-4D"></a>若诸众生乃至禽兽食华果者，<a id="a-4E"></a>皆令乐法得住性空，<a id="a-4F"></a>以此因故，<a id="a-4G"></a>令我具足般若波罗蜜。</p>
  <p id="a4H">“复次，<a id="a-4I"></a>随所有处行此法门，<a id="a-4J"></a>彼诸众生所有种种稻禾麦豆杂类果实，<a id="a-4K"></a>我以是故心甚勤劳，<a id="a-4L"></a>为彼众生多获种子，<a id="a-4M"></a>亦令一切仓窖盈满。<a id="a-4N"></a>若彼众生乃至禽兽食华果者，<a id="a-4O"></a>以此因故，<a id="a-4P"></a>令我具足般若波罗蜜。<a id="a-4Q"></a>若一一方流通开示此法门处，<a id="a-4R"></a>随彼所有甘蔗蒱桃石榴等果，<a id="a-4S"></a>一切汁味无不香美倍胜于常。<a id="a-4T"></a>众生所有瓶盆瓮器皆令盈满。<a id="a-4U"></a>若诸众生受用食时，<a id="a-4V"></a>悉得增长智慧色力，<a id="a-4W"></a>以此因故，<a id="a-4X"></a>令我具足般若波罗蜜。<a id="a-4Y"></a>世尊，<a id="a-4Z"></a>我得如是六波罗蜜净因满足，<a id="a-4a"></a>令我得阿耨多罗三藐三菩提。<a id="a-4b"></a>一切诸佛及一切菩萨摩诃萨众，<a id="a-4c"></a>当随喜我能作如是菩萨行相。<a id="a-4d"></a>”时大众中，<a id="a-4e"></a>一切诸佛默然许可。</p>
  <p id="a4f">尔时，<a id="a-4g"></a>有佛名曰智星，<a id="a-4h"></a>作如是言：<a id="a-4i"></a>“善男子，<a id="a-4j"></a>汝当普请一切众生为大施主，<a id="a-4k"></a>以如是相、<a id="a-4l"></a>如是力、<a id="a-4m"></a>如是精进勇猛、<a id="a-4n"></a>如是劬劳不息。<a id="a-4o"></a>汝善男子，<a id="a-4p"></a>能作如是相、<a id="a-4q"></a>力、<a id="a-4r"></a>精进者，<a id="a-4s"></a>即是菩萨丈夫所作。<a id="a-4t"></a>”</p>
  <p id="a4u">时，<a id="a-4v"></a>息华魔于智星佛前，<a id="a-4w"></a>闻如是安慰已，<a id="a-4x"></a>即白佛言：<a id="a-4y"></a>“唯愿世尊一心护念，<a id="a-4z"></a>与我善业成就满足。<a id="a-50"></a>在在处处，<a id="a-51"></a>若此法门不流行处，<a id="a-52"></a>我与眷属不入其境。<a id="a-53"></a>若是法门流行之处，<a id="a-54"></a>我与眷属恒住于彼，<a id="a-55"></a>令其土地谷药华果倍复滋茂，<a id="a-56"></a>色香美味悉皆具足，<a id="a-57"></a>众生受用随时饱满，<a id="a-58"></a>仓廪地窖悉皆盈积，<a id="a-59"></a>乃至畜生所食之物亦令丰穰，<a id="a-5A"></a>以此善根令我具足般若波罗蜜。<a id="a-5B"></a>世尊，<a id="a-5C"></a>我尽千劫于此佛刹，<a id="a-5D"></a>令诸众生如是相、<a id="a-5E"></a>如是力、<a id="a-5F"></a>如是受用饮食，<a id="a-5G"></a>当令充足。<a id="a-5H"></a>世尊，<a id="a-5I"></a>如是无量无数恒河沙等五浊世界一一刹土，<a id="a-5J"></a>誓于千劫大作佛事，<a id="a-5K"></a>然后我身当得阿耨多罗三藐三菩提。<a id="a-5L"></a>世尊，<a id="a-5M"></a>我今以此神咒章句愿自呼摄。<a id="a-5N"></a>”即说咒曰：</p>
  <p id="a5O">“多地也他遮弥佉（一）遮弥佉（二）遮弥佉（三）毗毗履多呵娑帝（四）婆呵婆呵婆呵（五）娑么啰阿娑磨剑（六）娑啰知（七）毗婆婆娑脾（八）娑啰婆练陀离（九）娑啰摩显陀离（十）娑啰婆阇练陀离（十一）珊怛跛夜娑摩剑（十二）朽朽朽朽朽朽（十三）阿僧伽社脾（十四）哆佉哆佉哆佉（十五）婆由婆义（十六）优波娜也（十七）珊怛跛夜（十八）鼻阇颇罗补所报所提（十九）陀那驮泥移那（二十）氈陀啰差多（二十一）社闻婆呵泥（二十二）娑么啰娑磨剑（二十三）三藐波啰底钵那婆焰（二十四）娑哆迦里野么弥（二十五）么弭么弭么泯阇婆啰（二十六）娑婆呵。<a id="a-5P"></a>”</p>
  <p id="a5Q">时，<a id="a-5R"></a>息华魔说是咒已，<a id="a-5S"></a>白佛言：<a id="a-5T"></a>“世尊，<a id="a-5U"></a>所在之处，<a id="a-5V"></a>有能开示此经法门及陀罗尼章句，<a id="a-5W"></a>我往彼处，<a id="a-5X"></a>为欲自成熟故，<a id="a-5Y"></a>为菩提行满足故。<a id="a-5Z"></a>”</p>
  <p id="a5a">尔时，<a id="a-5b"></a>一切诸佛同共赞言：<a id="a-5c"></a>“善哉！<a id="a-5d"></a>善哉！<a id="a-5e"></a>”</p>
  <p id="a5f">在会大众菩萨摩诃萨，<a id="a-5g"></a>及一切梵、<a id="a-5h"></a>释、<a id="a-5i"></a>天王、<a id="a-5j"></a>护世四王，<a id="a-5k"></a>天、<a id="a-5l"></a>龙、<a id="a-5m"></a>夜叉、<a id="a-5n"></a>乾闼婆、<a id="a-5o"></a>阿修罗、<a id="a-5p"></a>迦楼罗、<a id="a-5q"></a>紧那罗、<a id="a-5r"></a>摩睺罗伽、<a id="a-5s"></a>鸠槃茶、<a id="a-5t"></a>毗舍遮、<a id="a-5u"></a>人非人等，<a id="a-5v"></a>从一切佛刹中来者，<a id="a-5w"></a>皆共同声唱如是言：<a id="a-5x"></a>“善哉！<a id="a-5y"></a>善哉！<a id="a-5z"></a>善男子，<a id="a-60"></a>汝能以此女形修行六波罗蜜成熟众生。<a id="a-61"></a>以我等福德精进劬劳力故，<a id="a-62"></a>唯愿令汝所作佛事当得成就。<a id="a-63"></a>”</p>
  <p id="a64">释迦如来作如是言：<a id="a-65"></a>“谁有怜愍此善男子能佐助者？<a id="a-66"></a>”</p>
  <p id="a67">尔时，<a id="a-68"></a>息华魔眷属同声唱言：<a id="a-69"></a>“世尊，<a id="a-6A"></a>我等眷属随顺佐助！<a id="a-6B"></a>若汝善男子，<a id="a-6C"></a>得阿耨多罗三藐三菩提时，<a id="a-6D"></a>当与我等授菩提记。<a id="a-6E"></a>”</p>
  <p id="a6F">息华魔言：<a id="a-6G"></a>“如是，<a id="a-6H"></a>善男子！<a id="a-6I"></a>”</p>
  <p id="a6J">魔眷属言：<a id="a-6K"></a>“所有众生下种于地收诸果实而受食者，<a id="a-6L"></a>以此善根当令我等，<a id="a-6M"></a>得大安乐，<a id="a-6N"></a>得大利益。<a id="a-6O"></a>”</p>
  <p id="a6P">息华魔复白释迦如来言：<a id="a-6Q"></a>“我是护持世尊教法者，<a id="a-6R"></a>我是炽然世尊正法者，<a id="a-6S"></a>我于此中初作灭饥馑者。<a id="a-6T"></a>唯愿世尊，<a id="a-6U"></a>与我受阿耨多罗三藐三菩提记！<a id="a-6V"></a>”</p>
  <p id="a6W">时息华魔，<a id="a-6X"></a>五轮著地，<a id="a-6Y"></a>头面礼拜释迦如来足已，<a id="a-6Z"></a>却坐一面。</p>
  <p id="a6a">尔时，<a id="a-6b"></a>世尊即为息华，<a id="a-6c"></a>而说偈言：</p>
  <p id="a6d">“汝起勇猛善逝子，<a id="a-6e"></a> 无垢清净莲华面，</p>
  <p id="a6f">今日能发坚牢愿，<a id="a-6g"></a> 当得第一大菩提。</p>
  <p id="a6h">此诸众生饥火逼，<a id="a-6i"></a> 我为至亲能救护，</p>
  <p id="a6j">解脱一切众生者，<a id="a-6k"></a> 起大悲心当作佛。</p>
  <p id="a6l">以空无相无愿力，<a id="a-6m"></a> 解脱六趣苦众生，</p>
  <p id="a6n">恒以虚空清净法，<a id="a-6o"></a> 令诸众生得无垢。</p>
  <p id="a6p">不久于此佛刹土，<a id="a-6q"></a> 当证觉法名胜慧，</p>
  <p id="a6r">于未来世得作佛，<a id="a-6s"></a> 勇猛善智降胜怨！<a id="a-6t"></a>”</p>
  <p id="a6u">时，<a id="a-6v"></a>息华魔闻是偈已，<a id="a-6w"></a>便生清净第一欢喜，<a id="a-6x"></a>即以天华散于佛上。</p>
  <p id="a6y">尔时，<a id="a-6z"></a>复有菩萨摩诃萨名成就智，<a id="a-70"></a>即起于坐向彼十方诸来世尊，<a id="a-71"></a>先以声觉作如是言：<a id="a-72"></a>“唯愿世尊一心念我！<a id="a-73"></a>所以者何？<a id="a-74"></a>忆我往昔初入贤劫，<a id="a-75"></a>当于拘留孙佛所发大誓愿，<a id="a-76"></a>普欲成就一切众生示受女形，<a id="a-77"></a>为令众生四百四病得消灭故。<a id="a-78"></a>复取大地精味，<a id="a-79"></a>散布种种诸草木根，<a id="a-7A"></a>和合四百四味，<a id="a-7B"></a>随药功能众生受用病皆消灭。<a id="a-7C"></a>示以根药四百四种，<a id="a-7D"></a>示以果药四百四种，<a id="a-7E"></a>示苏煎药四百四种，<a id="a-7F"></a>示油煎药四百四种，<a id="a-7G"></a>示以写药四百四种，<a id="a-7H"></a>示以诸治阿伽陀药，<a id="a-7I"></a>乃至汤散丸等，<a id="a-7J"></a>总治身分内外众药，<a id="a-7K"></a>凡有一千四百种类。<a id="a-7L"></a>我为成熟诸众生故，<a id="a-7M"></a>为欲消灭诸病苦故，<a id="a-7N"></a>亦为利益诸众生故，<a id="a-7O"></a>如是众药并皆示之。</p>
  <p id="a7P">“世尊，<a id="a-7Q"></a>我为拘留孙佛及彼众会，<a id="a-7R"></a>常作种种驱使给侍，<a id="a-7S"></a>本心希望得授记莂。<a id="a-7T"></a>是时，<a id="a-7U"></a>拘留孙佛便告我言：<a id="a-7V"></a>‘善男子，<a id="a-7W"></a>未来之世人寿百岁，<a id="a-7X"></a>尔时有佛出现于世，<a id="a-7Y"></a>名释迦牟尼如来阿罗诃三藐三佛陀。<a id="a-7Z"></a>释迦如来以本愿故，<a id="a-7a"></a>大集诸佛及菩萨众，<a id="a-7b"></a>汝当于彼得授阿耨多罗三藐三菩提记。<a id="a-7c"></a>’从是已来，<a id="a-7d"></a>拘那含如来亦如是说，<a id="a-7e"></a>迦葉如来亦如是说。<a id="a-7f"></a>我自昔来久发此愿，<a id="a-7g"></a>乃至恒河沙等大劫，<a id="a-7h"></a>于此佛刹作大药天，<a id="a-7i"></a>为除众生一切病故。<a id="a-7j"></a>我于彼时，<a id="a-7k"></a>久以大地淳浓精味，<a id="a-7l"></a>布散种种诸药根枝华叶果实，<a id="a-7m"></a>令诸众生普得受用，<a id="a-7n"></a>及灭内外诸病苦故。<a id="a-7o"></a>所有众生若正和合受用之时，<a id="a-7p"></a>令起无常、<a id="a-7q"></a>苦、<a id="a-7r"></a>空、<a id="a-7s"></a>无我，<a id="a-7t"></a>分别心及心数法转，<a id="a-7u"></a>以此善根令我具足般若波罗蜜，<a id="a-7v"></a>如是我于此佛刹土作大丈夫所作之事。<a id="a-7w"></a>如是，<a id="a-7x"></a>如是，<a id="a-7y"></a>十方恒河沙等诸世界中以女人形，<a id="a-7z"></a>于一一世界如恒河沙劫，<a id="a-80"></a>以如是相、<a id="a-81"></a>如是力、<a id="a-82"></a>如是勇猛精进、<a id="a-83"></a>如是劬劳乃至给侍。<a id="a-84"></a>如是，<a id="a-85"></a>如是，<a id="a-86"></a>病苦众生令成熟故，<a id="a-87"></a>然后我身当得阿耨多罗三藐三菩提。<a id="a-88"></a>及我今日复于佛前增进本愿，<a id="a-89"></a>与此息华作大功德其心坚固，<a id="a-8A"></a>常为佐助无有劬劳。<a id="a-8B"></a>我等二人共为女形同一色貌，<a id="a-8C"></a>为欲成熟诸众生故，<a id="a-8D"></a>乃至倍加成熟诸女人故。<a id="a-8E"></a>今我二人取地精气和合饮食，<a id="a-8F"></a>令诸香味悉皆具足，<a id="a-8G"></a>老病众生食此味者，<a id="a-8H"></a>一切病患皆得消灭，<a id="a-8I"></a>以此胜因令我具足般若波罗蜜。<a id="a-8J"></a>若我得阿耨多罗三藐三菩提者，<a id="a-8K"></a>愿佛世尊摄受我等为称善哉。<a id="a-8L"></a>若佛世尊同与我等菩提记者，<a id="a-8M"></a>愿为我等称赞善哉。<a id="a-8N"></a>”</p>
  <p id="a8O">尔时，<a id="a-8P"></a>世尊称赞成就智菩萨言：<a id="a-8Q"></a>“善哉！<a id="a-8R"></a>善哉！<a id="a-8S"></a>善男子，<a id="a-8T"></a>汝能如是作大利益丈夫！<a id="a-8U"></a>”即为成就智菩萨，<a id="a-8V"></a>而说偈言：</p>
  <p id="a8W">“汝为世间病者医，<a id="a-8X"></a> 能持诸根得安乐，</p>
  <p id="a8Y">莲华清净最上刹，<a id="a-8Z"></a> 得佛号毗卢遮那。<a id="a-8a"></a>”</p>
  <p id="a8b">持地菩萨摩诃萨亦作是愿，<a id="a-8c"></a>以女人形化度众生，<a id="a-8d"></a>如地持物希念授记。<a id="a-8e"></a>释迦如来为说偈言：</p>
  <p id="a8f">“汝如大地持一切，<a id="a-8g"></a> 今当速得所希念，</p>
  <p id="a8h">刹名胜摄功德满，<a id="a-8i"></a> 作佛名曰智自在。<a id="a-8j"></a>”</p>
  <p id="a8k">智上菩萨愿受女形化度一切，<a id="a-8l"></a>作如是念希得授记。<a id="a-8m"></a>释迦如来为说偈言：</p>
  <p id="a8n">“汝智充足诸众生，<a id="a-8o"></a> 及以华果方便摄，</p>
  <p id="a8p">未曾闻刹上清净，<a id="a-8q"></a> 得佛名为上胜因。<a id="a-8r"></a>”</p>
  <p id="a8s">示现灰菩萨作女人形，<a id="a-8t"></a>受用火事成熟众生，<a id="a-8u"></a>愿得授记。<a id="a-8v"></a>释迦如来为说偈言：</p>
  <p id="a8w">“示诸世间无常想，<a id="a-8x"></a> 成熟众生于菩提，</p>
  <p id="a8y">刹名生尘最吉祥，<a id="a-8z"></a> 于彼作佛名灯火。<a id="a-90"></a>”</p>
  <p id="a91">动众生离尘菩萨愿作女形，<a id="a-92"></a>为成熟众生故受用风事，<a id="a-93"></a>希念授记。<a id="a-94"></a>释迦如来为说偈言：</p>
  <p id="a95">“摇动众生令欢喜，<a id="a-96"></a> 能令烦恼究竟灭，</p>
  <p id="a97">刹名清净现平等，<a id="a-98"></a> 当得作佛号月光。<a id="a-99"></a>”</p>
  <p id="a9A">无障碍灯菩萨愿作女形，<a id="a-9B"></a>为成熟众生故受用虚空事，<a id="a-9C"></a>亦希授记。<a id="a-9D"></a>释迦如来为说偈言：</p>
  <p id="a9E">“得无依智清净者，<a id="a-9F"></a> 能说无上正觉道，</p>
  <p id="a9G">刹名调障无染著，<a id="a-9H"></a> 当得作佛号智上。<a id="a-9I"></a>”</p>
  <p id="a9J">妙香说菩萨愿作女形，<a id="a-9K"></a>为成熟故受用华事，<a id="a-9L"></a>为菩提故希望授记。<a id="a-9M"></a>释迦如来为说偈言：</p>
  <p id="a9N">“现作香华普供养，<a id="a-9O"></a> 开示诸佛无上道，</p>
  <p id="a9P">莲华藏刹清净土，<a id="a-9Q"></a> 得佛号普香如来。<a id="a-9R"></a>”</p>
  <p id="a9S">袈裟色菩萨愿作女形，<a id="a-9T"></a>为成熟众生故，<a id="a-9U"></a>受用种种染色愿得授记。<a id="a-9V"></a>释迦如来为说偈言：</p>
  <p id="a9W">“以袈裟衣利众生，<a id="a-9X"></a> 相应供养三宝种，</p>
  <p id="a9Y">青光刹中最无上，<a id="a-9Z"></a> 当得作佛号宝光。<a id="a-9a"></a>”</p>
  <p id="a9b">尔时，<a id="a-9c"></a>无量诸种子天、<a id="a-9d"></a>林天、<a id="a-9e"></a>果天，<a id="a-9f"></a>乃至六十七俱胝那由他百千菩萨摩诃萨，<a id="a-9g"></a>为欲成熟诸众生故，<a id="a-9h"></a>倍为度脱诸女人故作女人形，<a id="a-9i"></a>发愿同得阿耨多罗三藐三菩提记。<a id="a-9j"></a>释迦如来，<a id="a-9k"></a>各说一偈各得记莂。<a id="a-9l"></a>何以故？<a id="a-9m"></a>转男为女其事则易，<a id="a-9n"></a>转女作男其事则难。<a id="a-9o"></a>是时，<a id="a-9p"></a>百俱胝诸大龙王及诸小龙，<a id="a-9q"></a>同作是愿希望授记，<a id="a-9r"></a>释迦如来，<a id="a-9s"></a>各说一偈授菩提记。<a id="a-9t"></a>复有六万四千频婆，<a id="a-9u"></a>及八十俱胝阿修罗，<a id="a-9v"></a>七十阿閦毗俱胝那由他百千诸天及诸天女，<a id="a-9w"></a>九十九频婆俱胝百千诸魔及其眷属，<a id="a-9x"></a>乃至恒河沙等人非人众，<a id="a-9y"></a>及刹利、<a id="a-9z"></a>婆罗门、<a id="a-A0"></a>毗舍、<a id="a-A1"></a>首陀，<a id="a-A2"></a>男子女人、<a id="a-A3"></a>童男童女，<a id="a-A4"></a>亦皆同心希望阿耨多罗三藐三菩提记，<a id="a-A5"></a>如是等类，<a id="a-A6"></a>一一各得一偈授记。<a id="a-A7"></a>过于数量天、<a id="a-A8"></a>龙、<a id="a-A9"></a>夜叉、<a id="a-AA"></a>乾闼婆、<a id="a-AB"></a>阿修罗、<a id="a-AC"></a>迦楼罗、<a id="a-AD"></a>紧那罗、<a id="a-AE"></a>摩睺罗伽、<a id="a-AF"></a>薜荔多、<a id="a-AG"></a>毗舍遮、<a id="a-AH"></a>人非人等未发心者，<a id="a-AI"></a>今于佛前同发阿耨多罗三藐三菩提心。<a id="a-AJ"></a>过于数量众生住阿毗跋致地，<a id="a-AK"></a>过于数量众生得菩萨种种三昧忍陀罗尼，<a id="a-AL"></a>过于数量众生漏尽离欲得阿罗汉果，<a id="a-AM"></a>亦过数量众生回声闻、<a id="a-AN"></a>辟支佛心住佛阿毗跋致地。<a id="a-AO"></a>如是等一切同声而作是言：<a id="a-AP"></a>“我等依一切诸佛教故受此法门。<a id="a-AQ"></a>若有受持读诵书写此法门者，<a id="a-AR"></a>我及眷属，<a id="a-AS"></a>当共如法供给供养。<a id="a-AT"></a>”</p>
  <p data-pb></p>
  <h2 id="aAU">慈愍品第九</h2>
  <p id="aAV">尔时，<a id="a-AW"></a>释迦牟尼如来，<a id="a-AX"></a>复作是言：<a id="a-AY"></a>“一切诸佛，<a id="a-AZ"></a>若怜愍此佛刹众生来相问讯者，<a id="a-Aa"></a>当一心念。<a id="a-Ab"></a>此息华善男子等，<a id="a-Ac"></a>欲令众生得衣服、<a id="a-Ad"></a>饮食及诸药物，<a id="a-Ae"></a>随心受用令充足者，<a id="a-Af"></a>又以女人形相，<a id="a-Ag"></a>于阿耨多罗三藐三菩提成熟众生者，<a id="a-Ah"></a>一切诸佛应当加护是息华等，<a id="a-Ai"></a>令愿满足。<a id="a-Aj"></a>如彼善男子所愿，<a id="a-Ak"></a>如其所欲，<a id="a-Al"></a>如其所为，<a id="a-Am"></a>随彼种种所须衣服饮食并诸药物，<a id="a-An"></a>若化施设皆令满足，<a id="a-Ao"></a>使诸众生所须供侍随意受用，<a id="a-Ap"></a>即发心时如是等事悉得成就。<a id="a-Aq"></a>彼善男子能作如是建立丈夫所作之事！<a id="a-Ar"></a>”</p>
  <p id="aAs">诸佛世尊依大悲功德定慧庄严，<a id="a-At"></a>忆念众生作如是言：<a id="a-Au"></a>“以此神咒章句施与汝等，<a id="a-Av"></a>随意所愿皆令具足，<a id="a-Aw"></a>一切善根所依，<a id="a-Ax"></a>一切三世诸佛世尊所共受持。<a id="a-Ay"></a>”即说咒曰：</p>
  <p id="aAz">“哆地也他树柢婆婆（一）地履底婆婆（二）牟尼婆婆（三）娑底也婆婆（四）否若楞迦啰婆婆（五）地也娜娑娑（六）摩呵迦喽拏婆婆（七）摩呵婆啰哆婆婆（八）阿慕呵婆婆（九）楼底婆婆（十）差底婆婆（十一）娑履攞婆婆（十二）佉伽婆婆（十三）婆诱婆婆（十四）伐哆婆婆（十五）阿地所咤娜婆婆（十六）阿么婆婆（十七）阿呵娜婆婆（十八）哆他多婆婆（十九）部多句致婆婆（二十）涅鼻履底婆婆（二十一）底履鸠捨攞婆婆（二十二）底履夜娜婆婆（二十三）哆[(匕/矢)+籴)]驮计迦婆婆婆（二十四）底履毗慕去所婆婆（二十五）底履首迦罗婆婆（二十六）啰所吒啰地所吒娜婆婆（二十七）婆婆婆婆婆婆（二十八）娑摩多（二十九）阿娜若婆么哆（三十）吒吒吒吒吒吒所咤死地（三十一）萨婆鸠捨逻茂逻地所咤那也（三十二）娑婆呵。</p>
  <p id="aB0">“善男子，<a id="a-B1"></a>此一切法平等神咒，<a id="a-B2"></a>能令一切悕望者悉皆满足。<a id="a-B3"></a>汝等眷属应当受持，<a id="a-B4"></a>令一切众生随所受用皆得成熟，<a id="a-B5"></a>能令汝等菩提行满足故。<a id="a-B6"></a>”</p>
  <p id="aB7">尔时，<a id="a-B8"></a>息华胜天、<a id="a-B9"></a>成智天、<a id="a-BA"></a>地持天等而为上首，<a id="a-BB"></a>与十千菩萨俱，<a id="a-BC"></a>为令众生随所受用得成熟故，<a id="a-BD"></a>以女人形勤劳化度，<a id="a-BE"></a>一时同声作如是言：<a id="a-BF"></a>“由此咒力，<a id="a-BG"></a>诸佛世尊，<a id="a-BH"></a>令我所愿皆得满足。<a id="a-BI"></a>如是神咒，<a id="a-BJ"></a>能与我等作大加护，<a id="a-BK"></a>能令我等得无上智。<a id="a-BL"></a>是故我等当共受持此陀罗尼，<a id="a-BM"></a>欲令一切众生悉成熟故，<a id="a-BN"></a>以大勤劳供给所须。<a id="a-BO"></a>今于一切如来前，<a id="a-BP"></a>愿一切众生普得成熟住于自解。<a id="a-BQ"></a>若有天乃至人，<a id="a-BR"></a>于如来所说妙法，<a id="a-BS"></a>欲破坏散灭者，<a id="a-BT"></a>我若不勤方便遮障令妙法久住者，<a id="a-BU"></a>我等则为欺诳一切三世诸佛世尊，<a id="a-BV"></a>亦莫令我得阿耨多罗三藐三菩提。<a id="a-BW"></a>若有善男子若天乃至若人，<a id="a-BX"></a>欲恼乱比丘、<a id="a-BY"></a>比丘尼、<a id="a-BZ"></a>优婆塞、<a id="a-Ba"></a>优婆夷，<a id="a-Bb"></a>我等若不勤作方便遮障，<a id="a-Bc"></a>令彼忧恼不消灭者，<a id="a-Bd"></a>我等则为欺诳一切三世诸佛世尊，<a id="a-Be"></a>亦令我等莫得菩提。<a id="a-Bf"></a>若有求无上菩提善男子、<a id="a-Bg"></a>善女人，<a id="a-Bh"></a>有遭水火毒害、<a id="a-Bi"></a>厌蛊热病、<a id="a-Bj"></a>温疟等病，<a id="a-Bk"></a>或一日、<a id="a-Bl"></a>二日、<a id="a-Bm"></a>三日、<a id="a-Bn"></a>四日数发动者，<a id="a-Bo"></a>如是等畏，<a id="a-Bp"></a>乃至天、<a id="a-Bq"></a>龙、<a id="a-Br"></a>夜叉、<a id="a-Bs"></a>迦吒富单那，<a id="a-Bt"></a>刹利、<a id="a-Bu"></a>婆罗门、<a id="a-Bv"></a>毗舍、<a id="a-Bw"></a>首陀，<a id="a-Bx"></a>师子犬等、<a id="a-By"></a>疾疫饥渴、<a id="a-Bz"></a>种种厄难、<a id="a-C0"></a>诸余灾恼，<a id="a-C1"></a>有是等畏者，<a id="a-C2"></a>以此一切诸佛所持一切悕求满足陀罗尼神咒章句，<a id="a-C3"></a>令诵念者悉得解脱，<a id="a-C4"></a>唯除先世决定业障。<a id="a-C5"></a>若我等不除彼障，<a id="a-C6"></a>则为欺诳一切三世诸佛世尊，<a id="a-C7"></a>亦莫令我得阿耨多罗三藐三菩提。<a id="a-C8"></a>”</p>
  <p id="aC9">时彼一切诸佛世尊，<a id="a-CA"></a>同来此佛刹集会者，<a id="a-CB"></a>皆称是言：<a id="a-CC"></a>“善哉！<a id="a-CD"></a>善哉！<a id="a-CE"></a>善男子，<a id="a-CF"></a>汝等所愿甚为胜妙，<a id="a-CG"></a>能作如是大丈夫所作事。<a id="a-CH"></a>”</p>
  <p id="aCI">尔时，<a id="a-CJ"></a>释迦如来即为魔王，<a id="a-CK"></a>而说偈言：</p>
  <p id="aCL">“于诸来佛当起信，<a id="a-CM"></a> 应生最上欢喜心，</p>
  <p id="aCN">为菩提故生庆幸，<a id="a-CO"></a> 应当速发利他意。</p>
  <p id="aCP">汝魔境界无亲友，<a id="a-CQ"></a> 亦无所欲如意者，</p>
  <p id="aCR">汝以无力失魔业，<a id="a-CS"></a> 何能等类我牟尼？<a id="a-CT"></a>”</p>
  <p id="aCU">于是恶魔复说偈言：</p>
  <p id="aCV">“我无一念信菩提，<a id="a-CW"></a> 心亦不作欢喜想，</p>
  <p id="aCX">语汝牟尼且默然，<a id="a-CY"></a> 我亦自有亲友者。</p>
  <p id="aCZ">由彼亲友我有力，<a id="a-Ca"></a> 我今住于自境界，</p>
  <p id="aCb">我有最上威德力，<a id="a-Cc"></a> 尽汝寿命我不从。<a id="a-Cd"></a>”</p>
  <p data-pb></p>
  <h2 id="aCe">拥护品第十</h2>
  <p id="aCf">尔时，<a id="a-Cg"></a>会中有佛世尊，<a id="a-Ch"></a>名曼陀罗香，<a id="a-Ci"></a>白释迦如来言：<a id="a-Cj"></a>“彼过去诸佛，<a id="a-Ck"></a>从种种刹土中来于五浊佛刹大集时，<a id="a-Cl"></a>并共拥护此法门也！<a id="a-Cm"></a>亦令无量俱胝魔众自然退散。<a id="a-Cn"></a>以慈悲眼视诸众生，<a id="a-Co"></a>有恶见者皆令解脱，<a id="a-Cp"></a>炽然智炬安置众生于吉祥道。<a id="a-Cq"></a>说此金刚法等缘法心建立摧碎陀罗尼印章句差别门记法门之时，<a id="a-Cr"></a>为令恶党悉皆退散建立法幢。<a id="a-Cs"></a>如是，<a id="a-Ct"></a>如是，<a id="a-Cu"></a>我等十方诸佛今日住世，<a id="a-Cv"></a>亦为将养怜愍诸众生故，<a id="a-Cw"></a>亦于秽恶五浊佛刹同作大集，<a id="a-Cx"></a>拥护如此微妙法门，<a id="a-Cy"></a>乃至建立无上法幢。<a id="a-Cz"></a>释迦佛日灭度之后，<a id="a-D0"></a>谁能于此刹土，<a id="a-D1"></a>当作第一护持妙法，<a id="a-D2"></a>当令正法炽然流布，<a id="a-D3"></a>当使众生普皆成熟，<a id="a-D4"></a>入此大集数者？<a id="a-D5"></a>我等以此法门付嘱谁手？<a id="a-D6"></a>”</p>
  <p id="aD7">释迦如来白曼陀罗香如来言：<a id="a-D8"></a>“所有旧住此佛刹者，<a id="a-D9"></a>得忍菩萨及释、<a id="a-DA"></a>梵、<a id="a-DB"></a>护世、<a id="a-DC"></a>天、<a id="a-DD"></a>龙、<a id="a-DE"></a>夜叉、<a id="a-DF"></a>乾闼婆、<a id="a-DG"></a>阿修罗、<a id="a-DH"></a>紧那罗、<a id="a-DI"></a>摩睺罗伽等王，<a id="a-DJ"></a>勤加拥护此妙法门。<a id="a-DK"></a>及此世界四天下中旧住众生，<a id="a-DL"></a>于此法门生净信者，<a id="a-DM"></a>释、<a id="a-DN"></a>梵、<a id="a-DO"></a>护世乃至摩睺罗伽王等，<a id="a-DP"></a>以此陀罗尼印清净法门付其手中。<a id="a-DQ"></a>”</p>
  <p id="aDR">是时，<a id="a-DS"></a>曼陀罗香如来，<a id="a-DT"></a>以无障碍圆满之声遍此佛刹，<a id="a-DU"></a>作如是言：<a id="a-DV"></a>“诸善男子，<a id="a-DW"></a>谛听！<a id="a-DX"></a>谛听！<a id="a-DY"></a>所有来此佛刹者。<a id="a-DZ"></a>诸如来阿罗诃三藐三佛陀难得兴世！<a id="a-Da"></a>及一切诸佛世尊，<a id="a-Db"></a>于一刹那顷集一佛刹亦甚为难！<a id="a-Dc"></a>如此一切诸佛世尊，<a id="a-Dd"></a>怜愍汝等故来此集，<a id="a-De"></a>摄受一切诸众生故，<a id="a-Df"></a>护持诸佛大法门故，<a id="a-Dg"></a>置立无上道故。<a id="a-Dh"></a>一切诸佛入三世数者，<a id="a-Di"></a>今日护持一切地界、<a id="a-Dj"></a>一切水界、<a id="a-Dk"></a>一切火界、<a id="a-Dl"></a>一切风界、<a id="a-Dm"></a>一切空界，<a id="a-Dn"></a>令此妙法久住世故，<a id="a-Do"></a>令三宝种不断绝故，<a id="a-Dp"></a>成熟一切诸众生故，<a id="a-Dq"></a>乃至度彼生死岸故。<a id="a-Dr"></a>尔时，<a id="a-Ds"></a>一切诸佛世尊，<a id="a-Dt"></a>及诸佛刹旧住菩萨摩诃萨，<a id="a-Du"></a>释、<a id="a-Dv"></a>梵、<a id="a-Dw"></a>护世、<a id="a-Dx"></a>天、<a id="a-Dy"></a>龙、<a id="a-Dz"></a>夜叉、<a id="a-E0"></a>乾闼婆、<a id="a-E1"></a>阿修罗、<a id="a-E2"></a>迦楼罗、<a id="a-E3"></a>紧那罗、<a id="a-E4"></a>摩睺罗伽等王，<a id="a-E5"></a>及诸余精气中有大精气众生，<a id="a-E6"></a>乃至所有四天下世界居住者，<a id="a-E7"></a>彼一切众作如是言：<a id="a-E8"></a>‘善男子，<a id="a-E9"></a>我等以此诸佛所护正法重付嘱汝：<a id="a-EA"></a>为令众生普成熟故，<a id="a-EB"></a>汝等常应炽然如是不灭坏法不坠没法！<a id="a-EC"></a>若有信心善男子、<a id="a-ED"></a>善女人，<a id="a-EE"></a>当共受持书写大集法门。<a id="a-EF"></a>乃至比丘、<a id="a-EG"></a>比丘尼、<a id="a-EH"></a>优婆塞、<a id="a-EI"></a>优婆夷，<a id="a-EJ"></a>彼等一切诸善男子，<a id="a-EK"></a>受持诵念此法门者，<a id="a-EL"></a>汝等常当拥护供给，<a id="a-EM"></a>以此法门如法付嘱。<a id="a-EN"></a>若法师乐求法、<a id="a-EO"></a>乐禅定、<a id="a-EP"></a>乐听法、<a id="a-EQ"></a>乐持法者，<a id="a-ER"></a>汝等宜应拥护乃至供给。<a id="a-ES"></a>何以故？<a id="a-ET"></a>所有过去如来阿罗呵三藐三佛陀，<a id="a-EU"></a>彼一切如来，<a id="a-EV"></a>亦于秽恶五浊佛刹集者，<a id="a-EW"></a>共以妙法付嘱释梵护世故，<a id="a-EX"></a>令此妙法不隐没故，<a id="a-EY"></a>护持未来传法人故，<a id="a-EZ"></a>乃至成熟一切众生故。<a id="a-Ea"></a>’如是，<a id="a-Eb"></a>如是，<a id="a-Ec"></a>所有当来十方诸佛，<a id="a-Ed"></a>于五浊世一刹那顷普皆云集利益众生故，<a id="a-Ee"></a>当说陀罗尼，<a id="a-Ef"></a>当拥护妙法，<a id="a-Eg"></a>当付嘱释、<a id="a-Eh"></a>梵、<a id="a-Ei"></a>护世等，<a id="a-Ej"></a>当供给所须。<a id="a-Ek"></a>我等今者亦复如是。</p>
  <p id="aEl">“汝此佛刹诸旧住者，<a id="a-Em"></a>及四天下释、<a id="a-En"></a>梵、<a id="a-Eo"></a>护世、<a id="a-Ep"></a>天、<a id="a-Eq"></a>龙、<a id="a-Er"></a>夜叉、<a id="a-Es"></a>乾闼婆、<a id="a-Et"></a>阿修罗、<a id="a-Eu"></a>迦楼罗、<a id="a-Ev"></a>紧那罗、<a id="a-Ew"></a>摩睺罗伽等王倍加付嘱，<a id="a-Ex"></a>未来之世倍加拥护，<a id="a-Ey"></a>倍加供给故。<a id="a-Ez"></a>汝亦如是应当忆念，<a id="a-F0"></a>如金刚不可坏法广令炽然。<a id="a-F1"></a>若有信心护持此法善男子、<a id="a-F2"></a>善女人，<a id="a-F3"></a>及受持此法比丘、<a id="a-F4"></a>比丘尼、<a id="a-F5"></a>优婆塞、<a id="a-F6"></a>优婆夷，<a id="a-F7"></a>乃至但书持经卷安置家中者，<a id="a-F8"></a>有能说法及乐听者，<a id="a-F9"></a>有勤修禅定受持法者，<a id="a-FA"></a>汝等皆当护彼善心供养供给。<a id="a-FB"></a>何以故？<a id="a-FC"></a>一切诸佛普皆受持此法门故。<a id="a-FD"></a>随所有处，<a id="a-FE"></a>若村、<a id="a-FF"></a>若城、<a id="a-FG"></a>若国中、<a id="a-FH"></a>若边地、<a id="a-FI"></a>若王宫内、<a id="a-FJ"></a>若阿练若处，<a id="a-FK"></a>若流通此法门、<a id="a-FL"></a>若开示宣说、<a id="a-FM"></a>若授与人、<a id="a-FN"></a>若能温诵，<a id="a-FO"></a>乃至但书写经卷安置家中者，<a id="a-FP"></a>是等众生以此法力故，<a id="a-FQ"></a>能令地味及众生精气悉皆增长。<a id="a-FR"></a>汝等以彼精气光泽，<a id="a-FS"></a>精进勇健皆得增长，<a id="a-FT"></a>亦令眷属及其田宅增长丰饶。<a id="a-FU"></a>当令人王常得拥护势力自在，<a id="a-FV"></a>亦当拥护王之化内，<a id="a-FW"></a>以彼法味常令充足。<a id="a-FX"></a>阎浮提内诸人王等，<a id="a-FY"></a>当生和合相利益心，<a id="a-FZ"></a>恒信业报，<a id="a-Fa"></a>种善根心，<a id="a-Fb"></a>无悭吝心，<a id="a-Fc"></a>常于一切众生作利益心，<a id="a-Fd"></a>常于一切众生起慈愍心。<a id="a-Fe"></a>乃至令王能生正见，<a id="a-Ff"></a>各各于己国土自生喜乐，<a id="a-Fg"></a>能令具足行善之人充满其国，<a id="a-Fh"></a>丰乐倍常地土精味自然倍胜，<a id="a-Fi"></a>花果药物无不甘美，<a id="a-Fj"></a>谷米财宝亦倍增多，<a id="a-Fk"></a>触处可乐，<a id="a-Fl"></a>一切人民无病苦者，<a id="a-Fm"></a>一切斗诤、<a id="a-Fn"></a>他方怨敌、<a id="a-Fo"></a>蚊虻毒蛇、<a id="a-Fp"></a>恶鬼罗刹、<a id="a-Fq"></a>恶禽恶兽、<a id="a-Fr"></a>豺狼师子、<a id="a-Fs"></a>非时风雨如是恶事悉当消灭，<a id="a-Ft"></a>昼夜常宿、<a id="a-Fu"></a>一月半月、<a id="a-Fv"></a>时节年岁悉皆正行。<a id="a-Fw"></a>是诸众生多行十善，<a id="a-Fx"></a>于彼命终皆生天上，<a id="a-Fy"></a>还与汝等而作眷属。<a id="a-Fz"></a>如是无量功德甚多，<a id="a-G0"></a>皆由称扬一切诸佛大法陀罗尼法门故。</p>
  <p id="aG1">“是诸众生皆度生死此岸得入无余，<a id="a-G2"></a>名闻增长果报满足，<a id="a-G3"></a>所种女身现生后受，<a id="a-G4"></a>以法力故，<a id="a-G5"></a>如是等身一切皆尽；<a id="a-G6"></a>唯置作五逆者、<a id="a-G7"></a>诽谤正法者、<a id="a-G8"></a>谤无贤圣者，<a id="a-G9"></a>身口意业所作之恶业及果报一切皆灭。<a id="a-GA"></a>若此法门乃至经卷，<a id="a-GB"></a>若但书持置于宅中，<a id="a-GC"></a>彼等所有诸业烦恼能为障碍量等须弥皆悉消灭，<a id="a-GD"></a>一切善根悉得增长，<a id="a-GE"></a>一切善分皆悉满足，<a id="a-GF"></a>意所悕望皆悉成就，<a id="a-GG"></a>身口意善悉当增长，<a id="a-GH"></a>一切恶见断灭无余，<a id="a-GI"></a>一切怨敌以法调伏，<a id="a-GJ"></a>一切微细寂灭之道悉当得入，<a id="a-GK"></a>以此一切诸佛世尊所共护持大集陀罗尼法门加护力故。<a id="a-GL"></a>随所有国此陀罗尼法门当流行地，<a id="a-GM"></a>能令彼地肥腻精味倍上成就，<a id="a-GN"></a>美果妙味当得增长，<a id="a-GO"></a>苦辛恶味当得远离，<a id="a-GP"></a>华果财谷色类成就，<a id="a-GQ"></a>仓库贮器悉皆增满，<a id="a-GR"></a>衣服饮食汤药所用倍胜增多，<a id="a-GS"></a>由法力故。<a id="a-GT"></a>若有众生受彼饮食者，<a id="a-GU"></a>当得无病颜色成就，<a id="a-GV"></a>气力强健忆念坚固，<a id="a-GW"></a>乐求善法远离诸恶。<a id="a-GX"></a>彼诸众生若命终已，<a id="a-GY"></a>当生汝等种类之中，<a id="a-GZ"></a>眷属增长，<a id="a-Ga"></a>势力具足，<a id="a-Gb"></a>怨不能坏。<a id="a-Gc"></a>以法力故，<a id="a-Gd"></a>当得四姓之所拥护，<a id="a-Ge"></a>当以法义共相示诲。<a id="a-Gf"></a>汝等若能如是作者，<a id="a-Gg"></a>即为供养一切三世诸佛世尊已。<a id="a-Gh"></a>”</p>
  <p id="aGi">尔时，<a id="a-Gj"></a>曼陀香如来，<a id="a-Gk"></a>即依诸佛清净境界智慧音声随类句义，<a id="a-Gl"></a>以一切诸佛世尊语悉满此刹，<a id="a-Gm"></a>遍告此佛刹中一切诸菩萨摩诃萨及释主、<a id="a-Gn"></a>梵主、<a id="a-Go"></a>摩呼罗伽主所有居此佛刹者，<a id="a-Gp"></a>倍复加劝此四天下中所居住者：<a id="a-Gq"></a>“汝等应当住持开示此诸佛语大集法门，<a id="a-Gr"></a>拥护此经微妙正法。<a id="a-Gs"></a>”</p>
  <p id="aGt">尔时，<a id="a-Gu"></a>众中九万七千俱胝得忍诸菩萨摩诃萨，<a id="a-Gv"></a>弥勒为首，<a id="a-Gw"></a>居此佛刹者，<a id="a-Gx"></a>一切同声作如是言：<a id="a-Gy"></a>“我等今者奉诸佛教，<a id="a-Gz"></a>为欲供养一切三世诸如来故，<a id="a-H0"></a>于此一切诸佛世尊微妙法门，<a id="a-H1"></a>恭敬顶戴尊重如佛，<a id="a-H2"></a>悲愍成熟诸众生故，<a id="a-H3"></a>乃至安置无上道故。<a id="a-H4"></a>我等于诸聚落城邑州县国土王宫诸寂静处，<a id="a-H5"></a>以此法门广布显示，<a id="a-H6"></a>为欲成熟诸众生故，<a id="a-H7"></a>令此妙法得久住故。<a id="a-H8"></a>”</p>
  <p id="aH9">尔时，<a id="a-HA"></a>一切诸佛世尊来此刹者，<a id="a-HB"></a>咸作是言：<a id="a-HC"></a>“善哉！<a id="a-HD"></a>善哉！<a id="a-HE"></a>汝等如是作所应作。<a id="a-HF"></a>”</p>
  <p id="aHG">是时，<a id="a-HH"></a>一切释、<a id="a-HI"></a>梵、<a id="a-HJ"></a>摩呼罗伽主等居此士者，<a id="a-HK"></a>并余来众六十四俱胝那由他等大精味中有大威德众生，<a id="a-HL"></a>一切同声作如是言：<a id="a-HM"></a>“我等于此微妙大集法门悉当受持，<a id="a-HN"></a>乃至广为开示显说，<a id="a-HO"></a>成熟众生故，<a id="a-HP"></a>妙法久住故，<a id="a-HQ"></a>乐法听法者悉当拥护。<a id="a-HR"></a>我等今者奉诸佛教，<a id="a-HS"></a>随此法门流行之处，<a id="a-HT"></a>令使一切斗诤违背、<a id="a-HU"></a>谋计诤论、<a id="a-HV"></a>饥俭荒乱、<a id="a-HW"></a>他方怨敌、<a id="a-HX"></a>非时风雨、<a id="a-HY"></a>非时寒热、<a id="a-HZ"></a>苦辛涩味、<a id="a-Ha"></a>恶人恶物悉当消灭，<a id="a-Hb"></a>安隐快乐丰饶和合悉当成就，<a id="a-Hc"></a>此妙正法当令久住，<a id="a-Hd"></a>倍加勤勇拥护供给正法国王，<a id="a-He"></a>及以勤修禅定众生悉当拥护。<a id="a-Hf"></a>”</p>
  <p id="aHg">时，<a id="a-Hh"></a>彼一切诸佛世尊同声赞言：<a id="a-Hi"></a>“善哉！<a id="a-Hj"></a>善哉！<a id="a-Hk"></a>善男子，<a id="a-Hl"></a>汝等今者应如是作，<a id="a-Hm"></a>勤作自他利益之事，<a id="a-Hn"></a>即于一切三世诸佛为供养已。<a id="a-Ho"></a>如汝等勤劳成熟诸众生故，<a id="a-Hp"></a>令此妙法得久住故，<a id="a-Hq"></a>汝等皆当速得阿耨多罗三藐三菩提。<a id="a-Hr"></a>”</p>
  <p id="aHs">尔时，<a id="a-Ht"></a>中四天下释、<a id="a-Hu"></a>梵、<a id="a-Hv"></a>天主，<a id="a-Hw"></a>乃至摩呼罗伽主，<a id="a-Hx"></a>及大威德中最上首者，<a id="a-Hy"></a>一切悉皆从座而起，<a id="a-Hz"></a>恭敬合掌作如是言：<a id="a-I0"></a>“我等亦奉一切诸佛世尊教故，<a id="a-I1"></a>悉共光显此妙正法拥护住持。<a id="a-I2"></a>及此大集一切诸佛所护陀罗尼印法门，<a id="a-I3"></a>当如法受。<a id="a-I4"></a>乃至于诸聚落城邑州县国土王宫诸寂静处，<a id="a-I5"></a>当广开示。<a id="a-I6"></a>持妙法人拥护供给，<a id="a-I7"></a>所有住信正法法师及听法者，<a id="a-I8"></a>比丘、<a id="a-I9"></a>比丘尼、<a id="a-IA"></a>优婆塞、<a id="a-IB"></a>优婆夷，<a id="a-IC"></a>善男子、<a id="a-ID"></a>善女人信受此法，<a id="a-IE"></a>乃至若但书写经卷置之家中，<a id="a-IF"></a>勤修禅定，<a id="a-IG"></a>我等于彼拥护供给种种供养衣服、<a id="a-IH"></a>饮食、<a id="a-II"></a>华盖、<a id="a-IJ"></a>幢幡、<a id="a-IK"></a>塗香、<a id="a-IL"></a>末香，<a id="a-IM"></a>乃至一切医药资具，<a id="a-IN"></a>诸有所须善作供给。</p>
  <p id="aIO">“若人能于此妙法门，<a id="a-IP"></a>诵时读时开示说时，<a id="a-IQ"></a>我等自往彼法座所，<a id="a-IR"></a>为听法故如大师想，<a id="a-IS"></a>于此法门恭敬尊重一心赞叹，<a id="a-IT"></a>诸盖幢幡持以供养。<a id="a-IU"></a>何以故？<a id="a-IV"></a>我等于此一切诸佛之所拥护陀罗尼法门广开示时，<a id="a-IW"></a>以法味故当得精气、<a id="a-IX"></a>具足力、<a id="a-IY"></a>具足精进、<a id="a-IZ"></a>具足志、<a id="a-Ia"></a>具足念、<a id="a-Ib"></a>具足智、<a id="a-Ic"></a>具足善友、<a id="a-Id"></a>具足眷属、<a id="a-Ie"></a>具足所有军众，<a id="a-If"></a>怨不能坏。<a id="a-Ig"></a>是故我等令一切国界所有斗诤、<a id="a-Ih"></a>谋计言讼、<a id="a-Ii"></a>饥俭疾病、<a id="a-Ij"></a>他方怨贼、<a id="a-Ik"></a>非时风雨、<a id="a-Il"></a>极寒极热、<a id="a-Im"></a>灾旱愆时、<a id="a-In"></a>恶梦恶相、<a id="a-Io"></a>粗涩无腻、<a id="a-Ip"></a>苦辛恶味、<a id="a-Iq"></a>恶人恶物诸不善分悉当消灭，<a id="a-Ir"></a>倍复安隐丰熟喜乐，<a id="a-Is"></a>无病和合悉当成就，<a id="a-It"></a>时风时雨寒热以时，<a id="a-Iu"></a>昼夜位分、<a id="a-Iv"></a>半月一月、<a id="a-Iw"></a>时节年岁悉令正行，<a id="a-Ix"></a>诸宿星曜日月之次不令失度，<a id="a-Iy"></a>泉池陂河皆令满足。<a id="a-Iz"></a>随有众生所依住处，<a id="a-J0"></a>瀑水漂溺我皆遮断不令覆没。<a id="a-J1"></a>我等于彼国邑聚落利众生故，<a id="a-J2"></a>所有枝叶、<a id="a-J3"></a>华果根茎、<a id="a-J4"></a>诸谷药味悉当肥腻、<a id="a-J5"></a>色相鲜泽、<a id="a-J6"></a>美味滋多，<a id="a-J7"></a>财谷药味、<a id="a-J8"></a>衣服庄严、<a id="a-J9"></a>诸资具等，<a id="a-JA"></a>令诸众生悉当具足无所减少。</p>
  <p id="aJB">“彼诸众生求善根心离诸恶业，<a id="a-JC"></a>胜福德聚及彼寿命悉令成就。<a id="a-JD"></a>所有聚落国土，<a id="a-JE"></a>以此一切诸佛之所拥护陀罗尼法门开示，<a id="a-JF"></a>乃至书写经卷安置家中，<a id="a-JG"></a>若读若诵恭敬供养，<a id="a-JH"></a>于置经处，<a id="a-JI"></a>若有刹利灌顶之王，<a id="a-JJ"></a>我当拥护供给所须令无所乏，<a id="a-JK"></a>所无利益当为彼等而除断之，<a id="a-JL"></a>所有利益当为彼等随而与之，<a id="a-JM"></a>一切灾怪、<a id="a-JN"></a>惊动不吉、<a id="a-JO"></a>恶见恶作、<a id="a-JP"></a>为恶所持、<a id="a-JQ"></a>恶愿恶归、<a id="a-JR"></a>奸诈赞撽、<a id="a-JS"></a>幻谄妄语、<a id="a-JT"></a>嫉妒嗔忿、<a id="a-JU"></a>诸悭吝等悉当消灭，<a id="a-JV"></a>正见正道、<a id="a-JW"></a>直信调伏、<a id="a-JX"></a>一心惭愧如是等法悉当示诲。<a id="a-JY"></a>妃后内宫、<a id="a-JZ"></a>宰相辅臣、<a id="a-Ja"></a>主藏亲族、<a id="a-Jb"></a>刑罚官将，<a id="a-Jc"></a>一切人民四姓男女童男童女等，<a id="a-Jd"></a>亦当拥护供给乃至惭愧示诲，<a id="a-Je"></a>所在诸方乃至四足亦当拥护。<a id="a-Jf"></a>随有国土以此法门宣布开示，<a id="a-Jg"></a>乃至书写经卷及经卷住处，<a id="a-Jh"></a>以大勤勇彼诸众生悉当拥护，<a id="a-Ji"></a>此妙正法随处光显不令隐没。<a id="a-Jj"></a>我等当起精进力故，<a id="a-Jk"></a>作如是事。<a id="a-Jl"></a>”</p>
  <p id="aJm">是时，<a id="a-Jn"></a>一切诸佛世尊，<a id="a-Jo"></a>悉共称赞：<a id="a-Jp"></a>“诸善丈夫，<a id="a-Jq"></a>善哉！<a id="a-Jr"></a>善哉！<a id="a-Js"></a>诸善男子，<a id="a-Jt"></a>汝等如是作所应作，<a id="a-Ju"></a>以此正法及三宝种，<a id="a-Jv"></a>不令隐没故作勤劳。<a id="a-Jw"></a>汝等如是如汝所作，<a id="a-Jx"></a>即于一切三世诸佛为供养已。<a id="a-Jy"></a>”</p>
 </body>
</html>