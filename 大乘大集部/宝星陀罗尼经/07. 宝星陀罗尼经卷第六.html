<!doctype html>
<html id="z3IBTPOGD" data-ver="1082">
 <head>
  <meta charset="utf-8">
  <meta author="波罗颇蜜多罗">
  <meta library="龙藏">
  <meta catalog="大乘大集部">
  <meta period="唐">
 </head>
 <body>
  <h1 id="a1">宝星陀罗尼经卷第六</h1>
  <h2 id="a2">陀罗尼品第六</h2>
  <p id="a3">尔时，<a id="a-4"></a>于彼东方之分，<a id="a-5"></a>有世界名可乐，<a id="a-6"></a>佛名阿閦，<a id="a-7"></a>与无量无数菩萨摩诃萨俱，<a id="a-8"></a>诸佛境界种种加护神通力故，<a id="a-9"></a>于一刹那顷从彼发来，<a id="a-A"></a>到此释迦如来阿罗诃三藐三佛陀中四天下所住之处。<a id="a-B"></a>时阿閦佛，<a id="a-C"></a>如自所化坐莲华座。<a id="a-D"></a>彼诸菩萨摩诃萨亦如己功德神通之力，<a id="a-E"></a>化作莲华微妙法座，<a id="a-F"></a>于莲华台向佛而坐。<a id="a-G"></a>如是东方无量无数微尘等佛刹如是众首，<a id="a-H"></a>诸佛世尊住世将养，<a id="a-I"></a>于刹那顷一一如来，<a id="a-J"></a>与无量无数菩萨摩诃萨，<a id="a-K"></a>百千俱胝那由他声闻大众，<a id="a-L"></a>从彼发来，<a id="a-M"></a>到此释迦如来阿罗诃三藐三佛陀于中四天下所住处。<a id="a-N"></a>彼来大众如己神通，<a id="a-O"></a>化作莲华微妙法座，<a id="a-P"></a>于莲华台向佛而坐。</p>
  <p id="aQ">尔时，<a id="a-R"></a>于彼南方之分，<a id="a-S"></a>如来名宝星，<a id="a-T"></a>乃至广说，<a id="a-U"></a>于莲华台向佛而坐。<a id="a-V"></a>西方之分，<a id="a-W"></a>有佛名阿弥陀；<a id="a-X"></a>北方有佛，<a id="a-Y"></a>名曰鼓音；<a id="a-Z"></a>下方有佛，<a id="a-a"></a>名毗卢遮那；<a id="a-b"></a>上方如来，<a id="a-c"></a>名曰智光，<a id="a-d"></a>各与无量无数百千俱胝那由他如恒河沙佛刹微尘等菩萨摩诃萨俱，<a id="a-e"></a>以诸佛境界种种加护，<a id="a-f"></a>于一刹那顷从彼发来，<a id="a-g"></a>到此佛刹中四天下释迦如来阿罗诃三藐三佛陀所住之处。<a id="a-h"></a>时智光佛到已，<a id="a-i"></a>如自所化坐莲华座。<a id="a-j"></a>彼诸菩萨摩诃萨等既到此已，<a id="a-k"></a>各各如己所量功德神通之力，<a id="a-l"></a>化作莲华微妙法座，<a id="a-m"></a>于莲华台向佛而坐。</p>
  <p id="an">时，<a id="a-o"></a>彼十方诸来菩萨普集会者，<a id="a-p"></a>或有雨于阎浮檀金，<a id="a-q"></a>为供养事供养世尊，<a id="a-r"></a>乃至广作如前所说。<a id="a-s"></a>或有右绕一切佛刹者，<a id="a-t"></a>或有渴仰合掌佛前如法听者，<a id="a-u"></a>或有以己常所行善根之分思惟住者。<a id="a-v"></a>尔时，<a id="a-w"></a>须菩提童真恭敬合掌，<a id="a-x"></a>以己神通及佛神力加护持故，<a id="a-y"></a>于一切佛刹法声遍满，<a id="a-z"></a>说如是偈：</p>
  <p id="a10">“一切疑断者，<a id="a-11"></a> 牟尼月普来，</p>
  <p id="a12">此昔未见闻，<a id="a-13"></a> 众成就悉现，</p>
  <p id="a14">一切诸佛满，<a id="a-15"></a> 及净戒菩萨，</p>
  <p id="a16">佛刹如塔庙，<a id="a-17"></a> 一切皆礼拜。</p>
  <p id="a18">佛今非无因，<a id="a-19"></a> 牟尼佛日来，</p>
  <p id="a1A">此土五浊恶，<a id="a-1B"></a> 众生可秽污，</p>
  <p id="a1C">今当降伏魔，<a id="a-1D"></a> 黑暗党破坏，</p>
  <p id="a1E">摄受诸善行，<a id="a-1F"></a> 为此今故来。</p>
  <p id="a1G">听闻寂灭法，<a id="a-1H"></a> 魔众悉摧散，</p>
  <p id="a1I">生起清净意，<a id="a-1J"></a> 当得三佛陀。</p>
  <p id="a1K">行于大乘道，<a id="a-1L"></a> 汝应披忍铠，</p>
  <p id="a1M">及为尽诸惑，<a id="a-1N"></a> 汝听陀罗尼！</p>
  <p id="a1O">各坐莲华座，<a id="a-1P"></a> 同声请导师，</p>
  <p id="a1Q">说此拥护法，<a id="a-1R"></a> 摄持一切法，</p>
  <p id="a1S">不退陀罗尼，<a id="a-1T"></a> 为正法久住，</p>
  <p id="a1U">一切障销灭。<a id="a-1V"></a>”</p>
  <p id="a1W">尔时，<a id="a-1X"></a>无量无数得忍菩萨摩诃萨等，<a id="a-1Y"></a>咸共同声作如是言：<a id="a-1Z"></a>“唯愿世尊坐莲华座！<a id="a-1a"></a>今大悲者，<a id="a-1b"></a>为无上忍大慈所薰，<a id="a-1c"></a>依无畏说摄持一切法，<a id="a-1d"></a>除诸怖畏门，<a id="a-1e"></a>过诸魔道，<a id="a-1f"></a>摧倒魔幢，<a id="a-1g"></a>建立法幢，<a id="a-1h"></a>灭诸烦恼，<a id="a-1i"></a>降一切怨，<a id="a-1j"></a>断一切疑，<a id="a-1k"></a>入一切智，<a id="a-1l"></a>解脱怖畏，<a id="a-1m"></a>于诸护中为最上护，<a id="a-1n"></a>能示菩萨一切法，<a id="a-1o"></a>所谓若念、<a id="a-1p"></a>若慧、<a id="a-1q"></a>若道、<a id="a-1r"></a>若持、<a id="a-1s"></a>若不忘、<a id="a-1t"></a>若巧方便，<a id="a-1u"></a>乃至一切行安乐成就福德所依加护三摩提、<a id="a-1v"></a>羼提陀罗尼、<a id="a-1w"></a>入巧明智，<a id="a-1x"></a>乃至持三十七助道法心，<a id="a-1y"></a>为诸众生光色怡悦故，<a id="a-1z"></a>力名闻故，<a id="a-20"></a>乐独住故，<a id="a-21"></a>乐说辩念令增长故，<a id="a-22"></a>闻持不忘故，<a id="a-23"></a>一切怨退故，<a id="a-24"></a>五谷成熟故，<a id="a-25"></a>持净戒故，<a id="a-26"></a>念器成故，<a id="a-27"></a>行成就故，<a id="a-28"></a>到菩提故。</p>
  <p id="a29">“世尊今为我说此陀罗尼法，<a id="a-2A"></a>正法随摄久住故，<a id="a-2B"></a>三宝种不断故，<a id="a-2C"></a>示现无上菩提道故，<a id="a-2D"></a>真际如如虚空无差别故，<a id="a-2E"></a>一切明闇相此彼分别无分别故，<a id="a-2F"></a>众生、<a id="a-2G"></a>寿命、<a id="a-2H"></a>养育、<a id="a-2I"></a>我、<a id="a-2J"></a>人无差别故，<a id="a-2K"></a>不生不起不灭一切法平等相无体真际如如无差别故，<a id="a-2L"></a>地水火风虚空识界无差别故。<a id="a-2M"></a>诸佛世尊，<a id="a-2N"></a>我今说此一切法性出生道场陀罗尼时，<a id="a-2O"></a>无量无数百千俱胝那由他等众生即闻法时，<a id="a-2P"></a>无量众生于三宝中得不坏信，<a id="a-2Q"></a>诸众生等为善知识共相利益，<a id="a-2R"></a>及无量无数众生当发阿耨多罗三藐三菩提心，<a id="a-2S"></a>得不退转而得受记。<a id="a-2T"></a>普请一切，<a id="a-2U"></a>诸佛世尊说大法故。<a id="a-2V"></a>”</p>
  <p id="a2W">彼诸佛等默受请已，<a id="a-2X"></a>即时于彼莲华台上端身正坐，<a id="a-2Y"></a>即入如诸佛境界入平等愿三昧。<a id="a-2Z"></a>入三昧已，<a id="a-2a"></a>欲令一切诸佛刹内，<a id="a-2b"></a>诸来会众一切众生，<a id="a-2c"></a>一切诸苦皆悉销灭，<a id="a-2d"></a>一切善根皆得圆满，<a id="a-2e"></a>及得信净念解成就。<a id="a-2f"></a>诸佛世尊见此佛刹诸来众生，<a id="a-2g"></a>贪嗔痴等见慢醉高、<a id="a-2h"></a>身见、<a id="a-2i"></a>疑、<a id="a-2j"></a>取、<a id="a-2k"></a>有、<a id="a-2l"></a>爱、<a id="a-2m"></a>沉下等过诸心心数皆悉销灭。<a id="a-2n"></a>一一众生皆如是解：<a id="a-2o"></a>“唯我一人于如来前正身听法，<a id="a-2p"></a>不为余人。<a id="a-2q"></a>唯我一人，<a id="a-2r"></a>如来以一切思观我一切心，<a id="a-2s"></a>一切热恼皆得销灭。<a id="a-2t"></a>更无余人为听法故请如来说。<a id="a-2u"></a>”</p>
  <p id="a2v">尔时，<a id="a-2w"></a>所有此佛刹内，<a id="a-2x"></a>一切众生普来会者诸根猛利，<a id="a-2y"></a>合掌同声白佛言：<a id="a-2z"></a>“世尊，<a id="a-30"></a>为我等说法！<a id="a-31"></a>大德善逝，<a id="a-32"></a>为我等说法！<a id="a-33"></a>我等当共随顺成就佛世尊法。<a id="a-34"></a>”</p>
  <p id="a35">尔时，<a id="a-36"></a>释迦如来以香庄严最上胜妙出过一切，<a id="a-37"></a>遍满一切诸佛刹土，<a id="a-38"></a>为供养诸余佛世尊故住诸佛前。<a id="a-39"></a>及一切诸佛刹内诸来大众，<a id="a-3A"></a>一切众生复以种种宝、<a id="a-3B"></a>种种华、<a id="a-3C"></a>种种鬘、<a id="a-3D"></a>种种香、<a id="a-3E"></a>种种盖、<a id="a-3F"></a>种种幢、<a id="a-3G"></a>种种幡、<a id="a-3H"></a>种种庄严捧持满掬，<a id="a-3I"></a>现诸佛前以为供养。</p>
  <p id="a3J">尔时，<a id="a-3K"></a>释迦如来作如是言：<a id="a-3L"></a>“诸佛世尊一心念我，<a id="a-3M"></a>所有现在十方世界各各世尊，<a id="a-3N"></a>余世界中普来问我。<a id="a-3O"></a>我于往昔本愿如是，<a id="a-3P"></a>于种种秽恶五浊世界，<a id="a-3Q"></a>得阿耨多罗三藐三菩提。<a id="a-3R"></a>是诸众生失所依止，<a id="a-3S"></a>失三乘道，<a id="a-3T"></a>无明暗室、<a id="a-3U"></a>烦恼暗翳、<a id="a-3V"></a>不善法聚缠绕一切，<a id="a-3W"></a>舍远善法趣三恶道，<a id="a-3X"></a>远离一切聪慧之者，<a id="a-3Y"></a>作诸恶逆者，<a id="a-3Z"></a>谤毁正法者，<a id="a-3a"></a>谤毁圣人者，<a id="a-3b"></a>依无慈悲者。<a id="a-3c"></a>我为慈愍此等众生故，<a id="a-3d"></a>发大悲力、<a id="a-3e"></a>大精进力，<a id="a-3f"></a>于彼寒热疲劳诸苦我忍受之，<a id="a-3g"></a>城邑国土、<a id="a-3h"></a>道路宫室足步游行。<a id="a-3i"></a>为欲利益诸众生故，<a id="a-3j"></a>乏少粗涩少味饮食，<a id="a-3k"></a>最可厌恶不喜之食。<a id="a-3l"></a>为诸众生植善根故，<a id="a-3m"></a>忍受种种粗涩苦触，<a id="a-3n"></a>舍那劫贝粗麻衣服，<a id="a-3o"></a>以如是等粪扫之衣而取著之，<a id="a-3p"></a>山谷林薮空舍冢间依此止住，<a id="a-3q"></a>乃至受草舍那粗麻树叶，<a id="a-3r"></a>涩臭恶触诸恶卧具。<a id="a-3s"></a>以巧方便，<a id="a-3t"></a>我著大悲精进之铠，<a id="a-3u"></a>为诸众生说示种种，<a id="a-3v"></a>为刹利王说自在法，<a id="a-3w"></a>为婆罗门说四毗陀星论等法，<a id="a-3x"></a>为诸大臣说于教导众生等法，<a id="a-3y"></a>为诸医师说诸药性所宜之法，<a id="a-3z"></a>为诸商人说卖买法，<a id="a-40"></a>为诸农夫说田种法，<a id="a-41"></a>为诸女人说严饰养育自在无他行法，<a id="a-42"></a>为诸沙门说忍辱柔和坐禅诵经劝营众事；<a id="a-43"></a>为欲示诲成熟众生，<a id="a-44"></a>未到者令到故，<a id="a-45"></a>未证者令证故，<a id="a-46"></a>未脱者令脱故，<a id="a-47"></a>忍受种种诸苦恼事，<a id="a-48"></a>成就众生故游于人间。</p>
  <p id="a49">“我今犹被此诸众生，<a id="a-4A"></a>因嫉妒故骂詈毁呰，<a id="a-4B"></a>以淫欲法谤毁于我。<a id="a-4C"></a>复以恶言诽谤于我，<a id="a-4D"></a>道我诡言击赞、<a id="a-4E"></a>诈谄幻伪、<a id="a-4F"></a>妄言粗穬，<a id="a-4G"></a>共诸女人说爱欲语。<a id="a-4H"></a>复以恶事加害于我，<a id="a-4I"></a>尘土坌污、<a id="a-4J"></a>刀毒火轮、<a id="a-4K"></a>铁捶箭槊、<a id="a-4L"></a>钺斧大石、<a id="a-4M"></a>恶器仗等雨而害于我，<a id="a-4N"></a>狂象、<a id="a-4O"></a>毒蛇、<a id="a-4P"></a>师子、<a id="a-4Q"></a>虎、<a id="a-4R"></a>狼、<a id="a-4S"></a>水牛、<a id="a-4T"></a>恶牛，<a id="a-4U"></a>以大力士悉共打掷来害于我。<a id="a-4V"></a>于我房舍止息之处及僧伽蓝，<a id="a-4W"></a>以不净臭秽污满其中。<a id="a-4X"></a>我诸声闻入城内时，<a id="a-4Y"></a>此非法众生，<a id="a-4Z"></a>以非法歌舞，<a id="a-4a"></a>劝请声闻为非法事。<a id="a-4b"></a>以无量百千方便欲害于我，<a id="a-4c"></a>为欲隐蔽正法故，<a id="a-4d"></a>欲灭法灯故，<a id="a-4e"></a>欲破法船故，<a id="a-4f"></a>欲散我法会故，<a id="a-4g"></a>欲倒我法幢故。<a id="a-4h"></a>”</p>
  <p id="a4i">尔时，<a id="a-4j"></a>释迦如来作如是言：<a id="a-4k"></a>“当观过去诸佛法式，<a id="a-4l"></a>如彼诸佛，<a id="a-4m"></a>于此秽恶五浊恶世，<a id="a-4n"></a>普大集会作妙法式，<a id="a-4o"></a>为令妙法久住故，<a id="a-4p"></a>于一切魔诸恶境界令摧碎故，<a id="a-4q"></a>三宝种不断故，<a id="a-4r"></a>为诸众生增长善根故，<a id="a-4s"></a>一切外道所有言论以法摧伏故，<a id="a-4t"></a>为诸众生饥馑荒乱、<a id="a-4u"></a>斗讼疫病、<a id="a-4v"></a>他方怨敌、<a id="a-4w"></a>禁缚言讼、<a id="a-4x"></a>不时寒、<a id="a-4y"></a>不时热、<a id="a-4z"></a>不时风、<a id="a-50"></a>不时雨、<a id="a-51"></a>身口意业诸过恶见令销灭故，<a id="a-52"></a>为令一切天、<a id="a-53"></a>龙、<a id="a-54"></a>夜叉、<a id="a-55"></a>人非人等正回向故，<a id="a-56"></a>一切家宅、<a id="a-57"></a>聚落城邑、<a id="a-58"></a>衢路诸处悉拥护故，<a id="a-59"></a>一切谄毒、<a id="a-5A"></a>蛊道惛闷、<a id="a-5B"></a>恶梦灾相悉令坏故，<a id="a-5C"></a>一切五谷、<a id="a-5D"></a>药草华果滋味令资养故，<a id="a-5E"></a>刹利、<a id="a-5F"></a>婆罗门、<a id="a-5G"></a>毗舍、<a id="a-5H"></a>首陀诲示善行故，<a id="a-5I"></a>菩提心令滋茂故，<a id="a-5J"></a>勤修诸波罗蜜故，<a id="a-5K"></a>为令菩萨摩诃萨巧方便智念行勇猛乐说辩才得增长故，<a id="a-5L"></a>受佛职位安慰入智度彼岸故。</p>
  <p id="a5M">“如彼往昔如来阿罗诃三藐三佛陀，<a id="a-5N"></a>说此金刚法等因缘法心建立摧碎陀罗尼印句入差别记法门，<a id="a-5O"></a>演说受持互相随喜：<a id="a-5P"></a>‘善哉！<a id="a-5Q"></a>善哉！<a id="a-5R"></a>如是！<a id="a-5S"></a>如是！<a id="a-5T"></a>’于今现在所有十方诸佛世尊住世将养者，<a id="a-5U"></a>悉来到此娑婆佛刹五浊恶世，<a id="a-5V"></a>来问讯我各在华座。<a id="a-5W"></a>彼诸佛等拥护此佛刹内诸众生故，<a id="a-5X"></a>应说此金刚法等因缘法心建立摧碎陀罗尼印句入差别记法门，<a id="a-5Y"></a>演说受持互相随喜，<a id="a-5Z"></a>令妙法久住故，<a id="a-5a"></a>一切诸魔恶境界力令磨灭故，<a id="a-5b"></a>如前广说，<a id="a-5c"></a>乃至无障碍智度彼岸故，<a id="a-5d"></a>慈愍摄受及受我请故，<a id="a-5e"></a>为令此佛刹内说妙法门得久住故，<a id="a-5f"></a>一切外道不能过故，<a id="a-5g"></a>得不坏法及三宝种不断绝故，<a id="a-5h"></a>一切众生得受法味故。<a id="a-5i"></a>”</p>
  <p id="a5j">尔时，<a id="a-5k"></a>一切诸佛世尊咸如是言：<a id="a-5l"></a>“如是！<a id="a-5m"></a>如是！<a id="a-5n"></a>我等决定作如是事，<a id="a-5o"></a>于此佛刹护持妙法令久住故，<a id="a-5p"></a>一切诸魔恶境界力令摧碎故，<a id="a-5q"></a>乃至无障碍智度彼岸故，<a id="a-5r"></a>我等当说此金刚法等因缘法心建立摧碎陀罗尼印句差别门记大持法门。<a id="a-5s"></a>汝等大众，<a id="a-5t"></a>今当谛听！<a id="a-5u"></a>”一切诸佛大集此刹，<a id="a-5v"></a>说如是咒：</p>
  <p id="a5w">“多地也他　鸯伽逻鸯伽逻（一）崩伽逻（二）钵啰朋迦逻（三）婆耶弭呵弭哆蓝婆斯（四）阿嵠阿佉门跋利（五）度迷徒曼帝（六）鸡跋哜鸡榆利（七）三摩婆呵泥（去音八）三曼多跋达利（九）达迷达迷（十）驮摩鸡（十一）闇破鸡（十二）弭哆啰纽破[(匕/矢)+籴)]（十三）破啰婆帝（十四）伽尼（腻宜切十五）伽拏婆蓝帝（十六）哂利底利（十七）哂啰呬啰鸡（十八）阇（时瞻切）婆帝婆帝（十九）吒迦斯吒建帝（二十）吒迦婆蓝帝（二十一）伽拏婆漠帝（二十二）哂蔺帝（二十三）始蔺帝（二十四）嫔头婆帝（二十五）衢婆（去声）醯（二十六）受离弭多啰受离（二十七）受履阿伽离（二十八）阿婆迷（二十九）娑写多他当（三十）呼卢哂离（三十一）栴涕[(匕/矢)+籴)]三摩达迷（三十二）驮迷（三十三）俱朱卢（三十四）[(墓-土)/言]朱卢（三十五）阿质吒至离（三十六）至遮婆呵（三十七）朱卢朱卢（三十八）弭多啰婆呵（三十九）俱卢俱卢（四十）娑啰娑啰（四十一）俱株俱株（四十二）摩呵萨啰（四十三）都株都株（四十四）磨呵萨底耶（四十五）奚离驮耶補数箄（四十六）苏補数箄（四十七）度磨钵离呵[(匕/矢)+籴)]（四十八）阿婆移卢至泥（四十九）迦乐差脾（五十）阿婆耶磨萨堵毗婆呵（五十一）底底[(匕/矢)+籴)]（五十二）磨磨[(匕/矢)+籴)]（五十三）钵湿缚呿（五十四）尸尸啰（五十五）卢迦毗那耶迦（五十六）跋时[(匕/矢)+籴)]跋时啰达[(匕/矢)+籴)]（五十七）跋时啰婆帝（五十八）跋时啰驮提（五十九）斫迦啰跋时提（六十）斫迦啰跋时[(匕/矢)+籴)]（六十一）斫迦[(匕/矢)+籴)]遮婆泥（六十二）达[(匕/矢)+籴)]达[(匕/矢)+籴)]（六十三）婆[(匕/矢)+籴)]婆[(匕/矢)+籴)]（六十四）布[(匕/矢)+籴)]（六十五）吒[(匕/矢)+籴)]（六十六）呼呼[(匕/矢)+籴)]（六十七）傍伽嫔婆[(匕/矢)+籴)]（六十八）舍利舍利（六十九）至离朱离（七十）慕[(匕/矢)+籴)]（七十一）漫荼[(匕/矢)+籴)]（七十二）曼荼泥（七十三）伽伽啰泥（七十四）慕荼泥（七十五）萨波谟荼泥（七十六）地地啰耶泥（七十七）磨醯湿缚啰罗耶泥（七十八）奚离莘阇泥（七十九）驮婆婆至（八十）栴荼罗栖迷（八十一）萨婆萨写阿地瑟（去音）多（八十二）叱电都婆呵那（八十三）磨弭泥（八十四）破罗啰底（八十五）乌阇伽[(匕/矢)+籴)]（八十六）毗至泥（八十七）婆那啰呵（八十八）蒱蒱[(匕/矢)+籴)]（八十九）瞿卢瞿卢（九十）慕卢慕卢（九十一）哂离哂离（九十二）呵啰呵啰（九十三）迦建荼婆呵（九十四）哂哂哆（九十五）阿喻那建荼（九十六）时缚罗婆栖（九十七）揭驮泥（九十八）阿陀阿泥（九十九）末伽阿毗卢呵泥（一百）破罗萨底（一百一）阿卢沙婆底（一百二）哂离哂离（一百三）耶他婆阇耶萨缚伽啰（一百四）耶他婆阇者奚驮耶婆呵（一百五）萨底耶钵履婆婆（一百六）末伽避卢呵泥（一百七）阿遮罗勃提（一百八）驮驮钵啰遮啰（一百九）波遮耶宾荼离驮耶（一百一十）旃达遮啰拏（一百十一）阿遮[(匕/矢)+籴)]输达泥（一百一十二）钵啰讫履底末祇（一百一十三）伊罗伊离离（一百一十四）钵啰鞞（一百一十五）娑啰勃啰帝（一百一十六）萨婆哆啰哆他多（一百一十七）萨底耶阿奴伽帝（一百一十八）阿那婆啰那勃啰帝（一百一十九）阿罗哆（一百二十）鸯瞿隶（一百二十一）奢[弓+(珍-王))]泥（一百二十二）勃啰磨婆喻哂呵阿哂哆婆哂啰（一百二十三）尼啰婆耶婆（一百二十四）阿指啰末伽（一百二十五）罗那罗瞿萨隶（一百二十六）底履啰多那傍世（一百二十七）达磨迦耶（一百二十八）时缚罗旃达隶（一百二十九）萨母达啰婆底（一百三十）磨呵步驮毗耶（一百三十一）萨母达啰鞞伽婆底（一百三十二）陀罗尼没达隶（一百三十三）磨佡没达啰（一百三十四）苏啰钵啰底三毗陀没达啰（一百三十五）阿跋哆尼（一百三十六）三跋哆尼（一百三十七）三慕贺塞迦啰（一百三十八）毗地喻多啰栖那（一百三十九）厕底没达离都死（一百四十）曳鸡质毕利地毗婆呵（一百四十一）婆呵婆呵婆呵（一百四十二）鸡吒迦婆吒（一百四十三）世罗钵啰底底耶奚离多曳那（一百四十四）没达离多陀啰尼（一百四十五）驮啰驮啰驮啰（一百四十六）檀地罗檀地罗（一百四十七）呼色迦萨婆奚驮耶（一百四十八）达离都死（一百四十九）阇荼阇婆吒（一百五十）阇呿娑吒（一百五十一）苏末底末底（一百五十二）磨呵驮步哆达哆（一百五十三）质杀荼耶单那尼失离多步多（一百五十四）伊尼弭尼（一百五十五）萨遮泥（一百五十六）瞿沙萨遮泥（一百五十七）没达离多遮离耶阿地瑟侘那（一百五十八）薄钵他那阿溺他（一百五十九）磨呵布尼耶三没遮耶阿婆多啰（一百六十）磨呵迦卢拏耶没达离多（一百六十一）萨婆三藐波啰底钵地指啰啰哆蓝（一百六十二）时缚罗堵达磨泥底离（一百六十三）萨鞞慕尼勃离沙婆磨呵迦卢拏三磨提（一百六十四）若那罗婆跋隶那（一百六十五）梅底离底耶伽底（一百六十六）毗离耶跋隶那阿地瑟魑多（一百六十七）萨婆步都乌波遮耶也（一百六十八）萨婆呵。<a id="a-5x"></a>”</p>
  <p id="a5y">尔时，<a id="a-5z"></a>一切诸佛土中所有大众，<a id="a-60"></a>至此佛刹普来会者，<a id="a-61"></a>皆共同声作如是言：<a id="a-62"></a>“南无一切诸佛！<a id="a-63"></a>南无一切诸佛！<a id="a-64"></a>”皆共三反作如是言：<a id="a-65"></a>“怪哉！<a id="a-66"></a>牟尼众集甚大希有！<a id="a-67"></a>大菩萨集甚大希有！<a id="a-68"></a>大声闻集甚大希有！<a id="a-69"></a>如是希有实未曾有！<a id="a-6A"></a>我昔未闻此金刚法等因缘法心建立一切法摧碎陀罗尼印句差别法门，<a id="a-6B"></a>一切教师正法住持，<a id="a-6C"></a>三宝种不断绝，<a id="a-6D"></a>悉能摧破魔境界力，<a id="a-6E"></a>断魔罥缚降伏魔怨，<a id="a-6F"></a>建立法幢护持法分，<a id="a-6G"></a>乃至能满诸佛境界故。<a id="a-6H"></a>今一切诸佛世尊说此陀罗尼印句差别法门记，<a id="a-6I"></a>是一切众生心印大希有行，<a id="a-6J"></a>调伏六入，<a id="a-6K"></a>乃至令一切众生得无上涅槃故。<a id="a-6L"></a>”说此陀罗尼印记法时，<a id="a-6M"></a>三十恒河沙等菩萨摩诃萨，<a id="a-6N"></a>成就此陀罗尼得三昧忍。</p>
  <p id="a6O">尔时，<a id="a-6P"></a>月光童子即从座起，<a id="a-6Q"></a>合掌普观佛加护故，<a id="a-6R"></a>及自神通力出大法声，<a id="a-6S"></a>悉皆遍满此佛刹内，<a id="a-6T"></a>说如是偈：</p>
  <p id="a6U">“佛月难得值，<a id="a-6V"></a> 值是众亦难，</p>
  <p id="a6W">聪慧众难得，<a id="a-6X"></a> 及菩萨行者，</p>
  <p id="a6Y">如是妙法印，<a id="a-6Z"></a> 第一难得闻！</p>
  <p id="a6a">如来大悲者，<a id="a-6b"></a> 能护持正法，</p>
  <p id="a6c">摧一切魔党，<a id="a-6d"></a> 及退诸怨敌。</p>
  <p id="a6e">三宝永不断，<a id="a-6f"></a> 诸佛受持故，</p>
  <p id="a6g">一切障坏破，<a id="a-6h"></a> 忍辱柔和增。</p>
  <p id="a6i">及众生回向，<a id="a-6j"></a> 护王并国土，</p>
  <p id="a6k">遮诸作恶者，<a id="a-6l"></a> 及断诸恶见。</p>
  <p id="a6m">安慰诸菩萨，<a id="a-6n"></a> 示现菩提道，</p>
  <p id="a6o">增长波罗蜜，<a id="a-6p"></a> 贤善行满足，</p>
  <p id="a6q">乐说方便智，<a id="a-6r"></a> 如是等增长。</p>
  <p id="a6s">皆受持佛语，<a id="a-6t"></a> 摄持诸白法。</p>
  <p id="a6u">拥护陀罗尼，<a id="a-6v"></a> 明净菩提道，</p>
  <p id="a6w">炽然证实法。<a id="a-6x"></a> 汝等一切众，</p>
  <p id="a6y">皆当断疑网，<a id="a-6z"></a> 信于陀罗尼，</p>
  <p id="a70">此是满足道，<a id="a-71"></a> 所谓得菩提。</p>
  <p id="a72">我等复欲说，<a id="a-73"></a> 拥护陀罗尼，</p>
  <p id="a74">守护说法者，<a id="a-75"></a> 增长闻慧故，</p>
  <p id="a76">谁有与欲者？<a id="a-77"></a> 菩萨大名闻，</p>
  <p id="a78">及得无障故，<a id="a-79"></a> 能令诸众生，</p>
  <p id="a7A">利益增长故。<a id="a-7B"></a>”</p>
  <p id="a7C">尔时，<a id="a-7D"></a>恒河沙等童真菩萨摩诃萨，<a id="a-7E"></a>咸共同声作如是言：<a id="a-7F"></a>“我等今者与此受持陀罗尼欲。<a id="a-7G"></a>若有善男子、<a id="a-7H"></a>善女人，<a id="a-7I"></a>比丘、<a id="a-7J"></a>比丘尼、<a id="a-7K"></a>优婆塞、<a id="a-7L"></a>优婆夷，<a id="a-7M"></a>当净洗浴著净衣服，<a id="a-7N"></a>用种种华庄严为帐，<a id="a-7O"></a>烧种种香，<a id="a-7P"></a>设种种食，<a id="a-7Q"></a>种种衣服安置敷设，<a id="a-7R"></a>严饰绮绣，<a id="a-7S"></a>竖立种种微妙幡幢，<a id="a-7T"></a>及诸华盖庄严道场，<a id="a-7U"></a>升软妙触师子之座，<a id="a-7V"></a>开示分别此陀罗尼者，<a id="a-7W"></a>于彼无有心乱者、<a id="a-7X"></a>四大乱、<a id="a-7Y"></a>身乱、<a id="a-7Z"></a>意乱，<a id="a-7a"></a>无有毒气嘘触其身，<a id="a-7b"></a>无有能令头痛者，<a id="a-7c"></a>内外身分及以四支悉无病恼，<a id="a-7d"></a>无有能令音声蹇涩。<a id="a-7e"></a>若彼法师，<a id="a-7f"></a>往昔所有不善之业，<a id="a-7g"></a>四大乱声乱者，<a id="a-7h"></a>若彼法师读此陀罗尼故，<a id="a-7i"></a>一切业障尽灭无余得安隐住。<a id="a-7j"></a>有来听者，<a id="a-7k"></a>亦无四大乱及以声乱。<a id="a-7l"></a>若有闻此陀罗尼者，<a id="a-7m"></a>彼不善业四大长病，<a id="a-7n"></a>及声乱者一切皆灭。<a id="a-7o"></a>”</p>
  <p id="a7p">是时，<a id="a-7q"></a>月光童子瞻仰无量恒河沙等诸佛世尊，<a id="a-7r"></a>诸大菩萨之所围绕。<a id="a-7s"></a>月光童子曲躬合掌，<a id="a-7t"></a>作如是言：<a id="a-7u"></a>“诸佛世尊慈悲念我，<a id="a-7v"></a>当与我欲，<a id="a-7w"></a>今当说此陀罗尼咒！<a id="a-7x"></a>”即于佛前说大明咒：</p>
  <p id="a7y">“多地也他羼帝（一）阿娑摩路卑（二）弥哆隶苏摩婆坻（三）缢呬娜婆军阇脾（四）娜婆军阇脾（五）娜婆军阇脾（六）茂罗输陀泥（七）婆荼呿（八）婆荼呿（九）摩啰婆哆他多（十）跛履侈陀（十一）婆颇娑婆颇婆（十二）阿茂罗（十三）阿者罗（十四）陀陀波啰者罗（十五）脾地离（十六）缢迦娜耶跛履侈陀（十七）旃陀那蒂（都泥切）履尼（十八）菩萨离（十九）菩萨啰蒂履尼（二十）呿伽薮啰蒂履尼（二十一）娑娜婆薮啰蒂履尼（二十二）步多句胝跛履侈陀（二十三）阇[(祈-斤)+羅]（来可切）呿攞呿（二十四）婆曳阇蒂呿（二十五）娜摩去叉呿（二十六）迦迦佉（二十七）呵呵呵呵（二十八）虎虎虎虎（二十九）娑波履奢脾陀娜波履侈陀（三十）阿摩摩你也摩摩（三十一）弃也摩摩（三十二）娑母陀啰母陀啰婆佉（三十三）僧塞迦啰娘跋履侈陀（三十四）菩提娑（上音三十五）乞史坻脾摩（三十六）摩诃脾摩（三十七）部（去音）哆句胝（三十八）阿迦捨始婆娑跛履侈陀（三十九）娑婆呵。<a id="a-7z"></a>”</p>
  <p id="a80">尔时，<a id="a-81"></a>一切他方佛土诸佛世尊，<a id="a-82"></a>菩萨摩诃萨及大声闻，<a id="a-83"></a>释、<a id="a-84"></a>梵、<a id="a-85"></a>护世、<a id="a-86"></a>天、<a id="a-87"></a>龙、<a id="a-88"></a>夜叉、<a id="a-89"></a>乾闼婆等，<a id="a-8A"></a>诸大神王大威德者，<a id="a-8B"></a>咸共称赞：<a id="a-8C"></a>“善哉！<a id="a-8D"></a>善哉！<a id="a-8E"></a>”白诸佛言：<a id="a-8F"></a>“世尊，<a id="a-8G"></a>此陀罗尼甚大迅疾有大力势，<a id="a-8H"></a>能遮一切怨敌怖畏病患诸难，<a id="a-8I"></a>恶梦恶相皆悉解脱，<a id="a-8J"></a>乃至无障智、<a id="a-8K"></a>无上智、<a id="a-8L"></a>大福智聚之所依故，<a id="a-8M"></a>说此陀罗尼。<a id="a-8N"></a>”</p>
  <p id="a8O">尔时，<a id="a-8P"></a>世自在主大梵天王，<a id="a-8Q"></a>以大梵力境界庄严变为女人，<a id="a-8R"></a>于无量寿佛前坐，<a id="a-8S"></a>第一端正色相圆满胜过于天，<a id="a-8T"></a>第一具足衣服庄严、<a id="a-8U"></a>华鬘塗香持用严饰。<a id="a-8V"></a>时世自在大梵天王，<a id="a-8W"></a>即从座起，<a id="a-8X"></a>合掌恭敬作如是言：<a id="a-8Y"></a>“世尊，<a id="a-8Z"></a>当拥护我圆音演说？<a id="a-8a"></a>如是音声悉能遍满一切佛刹，<a id="a-8b"></a>普得闻知而无障碍。<a id="a-8c"></a>如我今者如此咒句，<a id="a-8d"></a>善能护持说法法师及听法者。<a id="a-8e"></a>若于后时，<a id="a-8f"></a>若魔若魔眷属，<a id="a-8g"></a>若天若天男女，<a id="a-8h"></a>或龙、<a id="a-8i"></a>龙女，<a id="a-8j"></a>或龙父母男女眷属，<a id="a-8k"></a>乃至毗舍遮女、<a id="a-8l"></a>毗舍遮父母，<a id="a-8m"></a>男女大小并其眷属人非人等，<a id="a-8n"></a>于说法师及听法者伺求其短，<a id="a-8o"></a>实作怨家诈为亲友，<a id="a-8p"></a>于说法师及听法者，<a id="a-8q"></a>乃至恼害损触一毛，<a id="a-8r"></a>或夺精气，<a id="a-8s"></a>或毒气嘘，<a id="a-8t"></a>或恶心视，<a id="a-8u"></a>乃至一念顷，<a id="a-8v"></a>我于彼等人若非人，<a id="a-8w"></a>诸魔鬼辈禁止断除，<a id="a-8x"></a>令彼昏浊与其要誓。<a id="a-8y"></a>我当拥护诸佛世尊圆音演说，<a id="a-8z"></a>能以法声满诸佛刹。<a id="a-90"></a>唯愿世尊当念助我！<a id="a-91"></a>”时无量寿佛默然受请。</p>
  <p id="a92">时大众中，<a id="a-93"></a>有一释天名曰持髻，<a id="a-94"></a>以金天冠胜妙光明庄严其身，<a id="a-95"></a>在于佛前不远而坐。<a id="a-96"></a>尔时，<a id="a-97"></a>持髻释天告世自在如是言：<a id="a-98"></a>“姊妹，<a id="a-99"></a>勿以染污之心于无量寿如来座前而坐，<a id="a-9A"></a>勿恼世尊！<a id="a-9B"></a>何以故？<a id="a-9C"></a>乐戏论者是凡夫法，<a id="a-9D"></a>如来世尊永无戏论。<a id="a-9E"></a>有为暂现是起尽相，<a id="a-9F"></a>一切名色句差别如如。<a id="a-9G"></a>汝若如是，<a id="a-9H"></a>惑倒如来。<a id="a-9I"></a>姊妹，<a id="a-9J"></a>如来平等无违无诤，<a id="a-9K"></a>一味如如等虚空界，<a id="a-9L"></a>虚空亦不妄置。<a id="a-9M"></a>三行尽相，<a id="a-9N"></a>如虚空不分别无分别，<a id="a-9O"></a>诸行如是。<a id="a-9P"></a>如来如是，<a id="a-9Q"></a>诸欲功德，<a id="a-9R"></a>不为戏论，<a id="a-9S"></a>不分别无不分别，<a id="a-9T"></a>而无所住不受不取。<a id="a-9U"></a>如是无命、<a id="a-9V"></a>无生者、<a id="a-9W"></a>无养育、<a id="a-9X"></a>无人、<a id="a-9Y"></a>无阴界入、<a id="a-9Z"></a>无取、<a id="a-9a"></a>无戏论。<a id="a-9b"></a>姊妹，<a id="a-9c"></a>汝今云何于如来前而作戏论？<a id="a-9d"></a>”</p>
  <p id="a9e">尔时，<a id="a-9f"></a>无量寿如来告天主言：<a id="a-9g"></a>“汝应审谛然后发言，<a id="a-9h"></a>勿作不如法语，<a id="a-9i"></a>令汝得罪受不爱果。<a id="a-9j"></a>此是大善丈夫，<a id="a-9k"></a>为无量诸佛之所注意，<a id="a-9l"></a>于诸佛所种诸善根。<a id="a-9m"></a>又此善丈夫，<a id="a-9n"></a>为欲供养如来事故，<a id="a-9o"></a>现女人相妙饰庄严。<a id="a-9p"></a>汝勿于此说言是女！<a id="a-9q"></a>”</p>
  <p id="a9r">时，<a id="a-9s"></a>持髻释天白世自在梵天言：<a id="a-9t"></a>“善男子，<a id="a-9u"></a>当起慈悲摄受于我，<a id="a-9v"></a>施我欢喜，<a id="a-9w"></a>莫令我今以此粗言得恶果报。<a id="a-9x"></a>”</p>
  <p id="a9y">尔时，<a id="a-9z"></a>怀乐菩萨白无量寿佛言：<a id="a-A0"></a>“世尊，<a id="a-A1"></a>若此释天不悔此语时得何果报？<a id="a-A2"></a>”</p>
  <p id="aA3">时，<a id="a-A4"></a>无量寿佛告怀乐菩萨言：<a id="a-A5"></a>“善男子，<a id="a-A6"></a>今此释天若不悔过，<a id="a-A7"></a>于未来世八万四千生中，<a id="a-A8"></a>作草驴身为他轻贱。<a id="a-A9"></a>是故，<a id="a-AA"></a>善男子等，<a id="a-AB"></a>常须慎意护此口业。<a id="a-AC"></a>”</p>
  <p id="aAD">尔时，<a id="a-AE"></a>佛告世自在梵天言：<a id="a-AF"></a>“善男子，<a id="a-AG"></a>随汝乐说，<a id="a-AH"></a>我已拥护汝所说也。<a id="a-AI"></a>”</p>
  <p id="aAJ">世自在梵天既蒙护念，<a id="a-AK"></a>欢喜合掌，<a id="a-AL"></a>遍观十方作如是言：<a id="a-AM"></a>“唯愿世尊一心念我！<a id="a-AN"></a>若佛菩萨及声闻众，<a id="a-AO"></a>天、<a id="a-AP"></a>龙、<a id="a-AQ"></a>夜叉、<a id="a-AR"></a>乾闼婆、<a id="a-AS"></a>阿修罗、<a id="a-AT"></a>迦楼罗、<a id="a-AU"></a>紧那罗、<a id="a-AV"></a>摩睺罗伽，<a id="a-AW"></a>欲令正法久住世者，<a id="a-AX"></a>愿于此处同与我欲。<a id="a-AY"></a>若法师及听法众，<a id="a-AZ"></a>欲得随顺相应无恼乱者，<a id="a-Aa"></a>当与我欲。<a id="a-Ab"></a>若彼恶魔、<a id="a-Ac"></a>人非人等，<a id="a-Ad"></a>未来之世于说法者及众生类作恼乱时，<a id="a-Ae"></a>我当遮障与彼要誓断其恶心。<a id="a-Af"></a>”自在梵天作是语时，<a id="a-Ag"></a>所出音声遍满一切诸佛世界。</p>
  <p id="aAh">尔时，<a id="a-Ai"></a>一切诸梵天王，<a id="a-Aj"></a>一时同声作如是言：<a id="a-Ak"></a>“我等亦以此陀罗尼同共与欲。<a id="a-Al"></a>所以者何？<a id="a-Am"></a>我等于后亦当受持此陀罗尼，<a id="a-An"></a>亦当拥护未来之世善男子等。<a id="a-Ao"></a>有能开示演说如是法门及听法众，<a id="a-Ap"></a>我当令彼随顺相应得如所愿。<a id="a-Aq"></a>我等今于佛世尊菩萨摩诃萨及大声闻众前，<a id="a-Ar"></a>与此陀罗尼欲。<a id="a-As"></a>”</p>
  <p id="aAt">时，<a id="a-Au"></a>彼自在梵天作如是言：<a id="a-Av"></a>“唯愿世尊，<a id="a-Aw"></a>及菩萨、<a id="a-Ax"></a>声闻大弟子众，<a id="a-Ay"></a>拥护于我。<a id="a-Az"></a>”即说咒曰：</p>
  <p id="aB0">“多地也他阿摩离（一）毗摩离（二）伽拏山地（三）呵离氈地（四）摩呵氈地（五）遮弥摩呵遮弥（六）苏弥萨他弥（七）阿婆呵（八）毗婆呵（九）鸯伽阇（十）泥哆啰佉毗（十一）茂罗波履侈啼（十二）药叉氈驰（十三）比舍遮氈驰（十四）阿跋哆泥（十五）三跋陀泥（十六）僧迦啰泥（十七）讇波泥（十八）摸呵泥（十九）呕遮吒泥（二十）呵摩呵呵摩呵呵摩呵（二十一）阿军遮泥（二十二）佉伽舍婆（二十三）阿摩罗（二十四）阿茂罗（二十五）茂罗波履跋坻（二十六）阿婆罗佉婆（二十七）娑婆呵。</p>
  <p id="aB1">“世尊，<a id="a-B2"></a>若有男子、<a id="a-B3"></a>女人，<a id="a-B4"></a>违逆不行圣众大集所说神咒者，<a id="a-B5"></a>眼睛堕落，<a id="a-B6"></a>头顶破裂，<a id="a-B7"></a>支节分散。<a id="a-B8"></a>”复说咒曰：</p>
  <p id="aB9">“多地也他阿者者（一）阿婆呵（二）者者蒂迦啰叉（三）遮遮吒佉遮遮（四）那佉伽遮遮（五）遮遮遮遮（六）那遮呵茂罗遮遮（七）遮茂罗遮遮（八）呵摩茂罗遮遮（九）呵牟呵牟（十）婆荼婆呵（十一）娑婆呵。<a id="a-BA"></a>”</p>
  <p id="aBB">尔时，<a id="a-BC"></a>一切梵王乃至毗舍遮王，<a id="a-BD"></a>闻是说已皆唱善哉，<a id="a-BE"></a>作如是言：<a id="a-BF"></a>“假使鬼神有大威力雄猛迅疾，<a id="a-BG"></a>所向摧碎力能过千，<a id="a-BH"></a>我今以此陀罗尼章句悉令罥著。<a id="a-BI"></a>如是一切诸恶鬼神，<a id="a-BJ"></a>能与众生作不利者，<a id="a-BK"></a>皆使潜灭无逃活处。<a id="a-BL"></a>”</p>
  <p id="aBM">自在梵天复作是言：<a id="a-BN"></a>“若有住恶无慈愍心，<a id="a-BO"></a>不知恩德恼众生者，<a id="a-BP"></a>若鬼若魔及其眷属，<a id="a-BQ"></a>常来伺求受灌顶职刹利王等，<a id="a-BR"></a>或伺求妃后、<a id="a-BS"></a>王子、<a id="a-BT"></a>王女及彩女等，<a id="a-BU"></a>乃至宰相官属并余民庶，<a id="a-BV"></a>于佛法中得清净信者，<a id="a-BW"></a>若男若女、<a id="a-BX"></a>童男童女、<a id="a-BY"></a>优婆塞、<a id="a-BZ"></a>优婆夷乐听法者，<a id="a-Ba"></a>比丘、<a id="a-Bb"></a>比丘尼禅诵精进不放逸者，<a id="a-Bc"></a>如是鬼魔、<a id="a-Bd"></a>人非人等求其长短，<a id="a-Be"></a>我当拥护，<a id="a-Bf"></a>乃至能令一刹那顷恶心不起，<a id="a-Bg"></a>况复于彼一毛恼乱？<a id="a-Bh"></a>若起恶心恼乱破坏，<a id="a-Bi"></a>夺其精气以毒嘘身，<a id="a-Bj"></a>如是伺求觅其过者，<a id="a-Bk"></a>以此陀罗尼威神力故，<a id="a-Bl"></a>若魔眷属、<a id="a-Bm"></a>人非人等头破作七分，<a id="a-Bn"></a>眼精殒坠，<a id="a-Bo"></a>心水干枯，<a id="a-Bp"></a>得白癞病其身臭烂，<a id="a-Bq"></a>失本神通陷没于地；<a id="a-Br"></a>复为恶风所吹，<a id="a-Bs"></a>掷置四方无人之处，<a id="a-Bt"></a>尘土坌身，<a id="a-Bu"></a>狂迷心乱，<a id="a-Bv"></a>周慞驰走，<a id="a-Bw"></a>所行之地地皆破裂随堕其中，<a id="a-Bx"></a>深八万四千由旬，<a id="a-By"></a>于彼命终。<a id="a-Bz"></a>若是魔等违背此咒水行之类，<a id="a-C0"></a>于佛圣教得清净信者，<a id="a-C1"></a>勤营僧事比丘、<a id="a-C2"></a>比丘尼等，<a id="a-C3"></a>彼诸鬼神作恼乱者，<a id="a-C4"></a>亦得如上所说恶报，<a id="a-C5"></a>头破七分及以命终。</p>
  <p id="aC6">“若是不退魔场陀罗尼，<a id="a-C7"></a>随所在处，<a id="a-C8"></a>我等当勤加护。<a id="a-C9"></a>所有一切乐法众生，<a id="a-CA"></a>我当勤心昼夜守护。<a id="a-CB"></a>及一切恶毒夜叉、<a id="a-CC"></a>富单那等，<a id="a-CD"></a>我当驱逐出其境界。<a id="a-CE"></a>若陀罗尼所在之处，<a id="a-CF"></a>一切国土斗诤饥馑、<a id="a-CG"></a>他方怨敌、<a id="a-CH"></a>非时风雨、<a id="a-CI"></a>寒热疫病，<a id="a-CJ"></a>我当除断令无有余，<a id="a-CK"></a>亦令其国一切人民善根成就，<a id="a-CL"></a>随顺和合安隐丰饶。<a id="a-CM"></a>能令法师及听法者，<a id="a-CN"></a>名闻高远无有病苦，<a id="a-CO"></a>亦为劝励四辈檀越利养供给。<a id="a-CP"></a>”</p>
  <p id="aCQ">尔时，<a id="a-CR"></a>众中有一大梵天王，<a id="a-CS"></a>名曰妙音，<a id="a-CT"></a>位居十住摩诃萨地，<a id="a-CU"></a>若于梵中诸梵中尊，<a id="a-CV"></a>若于魔中诸魔中尊，<a id="a-CW"></a>若于释中诸释中尊，<a id="a-CX"></a>乃至毗沙门、<a id="a-CY"></a>毗楼茶、<a id="a-CZ"></a>毗楼博叉、<a id="a-Ca"></a>提头赖吒、<a id="a-Cb"></a>大自在、<a id="a-Cc"></a>那罗延、<a id="a-Cd"></a>阿修罗等，<a id="a-Ce"></a>于诸天主天主中尊。<a id="a-Cf"></a>是时，<a id="a-Cg"></a>妙音梵王变作第一女人之形，<a id="a-Ch"></a>色相圆满威仪具足，<a id="a-Ci"></a>以胜庄严而自庄严，<a id="a-Cj"></a>于释迦如来前合掌而坐。<a id="a-Ck"></a>以其两手捧如意宝珠为供养佛故，<a id="a-Cl"></a>瞻仰尊颜目不异视，<a id="a-Cm"></a>诸根寂然不以诸相而观如来。</p>
  <p id="aCn">尔时，<a id="a-Co"></a>世尊告妙音梵天：<a id="a-Cp"></a>“汝今何故目不暂瞬，<a id="a-Cq"></a>乃至无相观于我耶？<a id="a-Cr"></a>善男子，<a id="a-Cs"></a>颇有一法名为佛耶？<a id="a-Ct"></a>颇有一物可为名耶？<a id="a-Cu"></a>如贪嗔痴无明烦恼，<a id="a-Cv"></a>有名物缘相，<a id="a-Cw"></a>相缘无明，<a id="a-Cx"></a>无明缘行，<a id="a-Cy"></a>乃至广说，<a id="a-Cz"></a>相灭无明灭行灭亦复如是。<a id="a-D0"></a>”</p>
  <p id="aD1">妙音梵天言：<a id="a-D2"></a>“诚如圣说。<a id="a-D3"></a>何以故？<a id="a-D4"></a>无明不可得。<a id="a-D5"></a>世尊，<a id="a-D6"></a>若无明不可得者，<a id="a-D7"></a>彼十二有支从何而起？<a id="a-D8"></a>可从虚空生耶？<a id="a-D9"></a>虚空复不可得。<a id="a-DA"></a>”</p>
  <p id="aDB">佛言：<a id="a-DC"></a>“如是，<a id="a-DD"></a>如是，<a id="a-DE"></a>善男子，<a id="a-DF"></a>一切法如虚空。<a id="a-DG"></a>所以者何？<a id="a-DH"></a>虚空无物无相，<a id="a-DI"></a>非闇非明，<a id="a-DJ"></a>不分别无分别，<a id="a-DK"></a>无成无坏不可说，<a id="a-DL"></a>无一物无分齐断一切物。<a id="a-DM"></a>如是，<a id="a-DN"></a>如是，<a id="a-DO"></a>善男子，<a id="a-DP"></a>佛法真际断，<a id="a-DQ"></a>佛法如如，<a id="a-DR"></a>佛法不取此彼岸，<a id="a-DS"></a>佛法不减不增，<a id="a-DT"></a>佛法非阴界入，<a id="a-DU"></a>体无分齐，<a id="a-DV"></a>若实若物若相一切皆无，<a id="a-DW"></a>佛法无动无住不妄置立，<a id="a-DX"></a>佛法一切言语道断。<a id="a-DY"></a>”说此法时，<a id="a-DZ"></a>八万四千众生发阿耨多罗三藐三菩提心。</p>
  <p id="aDa">时有恶魔作如是言：<a id="a-Db"></a>“若佛法如虚空，<a id="a-Dc"></a>非物不可说，<a id="a-Dd"></a>汝以何等智慧精进，<a id="a-De"></a>劬劳方便恼乱于我，<a id="a-Df"></a>破我境界，<a id="a-Dg"></a>乃至夺我境界众生，<a id="a-Dh"></a>复教众生不来不去无物幻术？<a id="a-Di"></a>汝若如是教众生者，<a id="a-Dj"></a>不复见彼烦恼行起。<a id="a-Dk"></a>汝以何故，<a id="a-Dl"></a>为我于此娑婆世界，<a id="a-Dm"></a>召集如是无量无数诸佛世尊，<a id="a-Dn"></a>菩萨摩诃萨及大声闻，<a id="a-Do"></a>梵、<a id="a-Dp"></a>释、<a id="a-Dq"></a>护世、<a id="a-Dr"></a>摩醯首罗，<a id="a-Ds"></a>有大神通有大加护，<a id="a-Dt"></a>乃至天、<a id="a-Du"></a>龙、<a id="a-Dv"></a>夜叉、<a id="a-Dw"></a>乾闼婆、<a id="a-Dx"></a>阿修罗、<a id="a-Dy"></a>迦楼罗、<a id="a-Dz"></a>紧那罗、<a id="a-E0"></a>摩睺罗伽等大众，<a id="a-E1"></a>普皆同来满于一切诸佛刹土，<a id="a-E2"></a>令此无慈大梵说如是咒？<a id="a-E3"></a>我等既闻普皆头痛受大苦恼，<a id="a-E4"></a>乃至令身上下烂臭。<a id="a-E5"></a>”</p>
  <p id="aE6">尔时，<a id="a-E7"></a>复有六万八千诸魔王等，<a id="a-E8"></a>及其魔众无量无边，<a id="a-E9"></a>极恶夜叉、<a id="a-EA"></a>罗刹、<a id="a-EB"></a>鸠槃茶、<a id="a-EC"></a>毗舍遮等，<a id="a-ED"></a>一切同声唱如是言：<a id="a-EE"></a>“我等徒党即闻咒时，<a id="a-EF"></a>增益头痛，<a id="a-EG"></a>身皆烂臭受极重苦。<a id="a-EH"></a>”</p>
  <p id="aEI">释迦如来告彼魔言：<a id="a-EJ"></a>“忆我昔日菩提树下坐道场时，<a id="a-EK"></a>汝魔军众遍在八十由旬及以虚空，<a id="a-EL"></a>皆悉充满欲来害我，<a id="a-EM"></a>乃至今日复将军众无量俱胝共来害我。<a id="a-EN"></a>我亦如是召集无量无数诸佛世尊、<a id="a-EO"></a>菩萨摩诃萨，<a id="a-EP"></a>乃至人非人等普来集会，<a id="a-EQ"></a>为欲令汝及余诸魔、<a id="a-ER"></a>人非人等悉降伏故，<a id="a-ES"></a>灭一切苦得大涅槃寂灭乐故，<a id="a-ET"></a>亦为教汝不来不去无所有性如幻法故，<a id="a-EU"></a>一切趣、<a id="a-EV"></a>一切灭、<a id="a-EW"></a>一切起、<a id="a-EX"></a>生死爱流悉枯竭故，<a id="a-EY"></a>亦令汝等及一切邪见众生入无余涅槃境界而般涅槃故。<a id="a-EZ"></a>魔王，<a id="a-Ea"></a>汝等今者，<a id="a-Eb"></a>速发阿耨多罗三藐三菩提心，<a id="a-Ec"></a>汝此头痛当得解脱，<a id="a-Ed"></a>渐渐修习性空佛法当得现前，<a id="a-Ee"></a>及得诸佛境界，<a id="a-Ef"></a>胜魔境界获大利益。<a id="a-Eg"></a>”</p>
  <p id="aEh">尔时，<a id="a-Ei"></a>六万八千诸魔，<a id="a-Ej"></a>及其徒众同声唱言：<a id="a-Ek"></a>“世尊，<a id="a-El"></a>我等今发阿耨多罗三藐三菩提心，<a id="a-Em"></a>云何当得自性空等佛法现前，<a id="a-En"></a>乃至得佛胜妙境界希有利益？<a id="a-Eo"></a>”时有恶魔作如是言：<a id="a-Ep"></a>“纵复令我尽后边身得重头痛，<a id="a-Eq"></a>我终不以如是谄幻发菩提心！<a id="a-Er"></a>”</p>
  <p id="aEs">尔时，<a id="a-Et"></a>妙音大梵作如是言：<a id="a-Eu"></a>“我今亦于一切佛前，<a id="a-Ev"></a>以此佛刹微妙教法勇猛受持，<a id="a-Ew"></a>于此五浊世界，<a id="a-Ex"></a>流布释迦如来尊重之教。<a id="a-Ey"></a>从今已往，<a id="a-Ez"></a>乃至释迦灭度之后，<a id="a-F0"></a>我当令此法化常得炽然，<a id="a-F1"></a>随有国土正信众生，<a id="a-F2"></a>皆令不退速出魔网。<a id="a-F3"></a>若此法门世间不流行者，<a id="a-F4"></a>我令流行。<a id="a-F5"></a>若已行处，<a id="a-F6"></a>令其信心倍复增广。<a id="a-F7"></a>所有城邑聚落善男子、<a id="a-F8"></a>善女人等，<a id="a-F9"></a>我当拥护慈心将养，<a id="a-FA"></a>遮其非义示诲善义。<a id="a-FB"></a>随处有此不退魔场陀罗尼法门，<a id="a-FC"></a>乃至书持，<a id="a-FD"></a>亦随有法师之处升师子座。<a id="a-FE"></a>欲开示演说此法门时，<a id="a-FF"></a>先当于彼至心诵此陀罗尼章句，<a id="a-FG"></a>召唤于我并诸眷属，<a id="a-FH"></a>我当自往彼法师所为作拥护，<a id="a-FI"></a>令听法众得大吉祥。<a id="a-FJ"></a>”即于佛前，<a id="a-FK"></a>而说咒曰：</p>
  <p id="aFL">“多地也他阿婆弥阿婆弥（一）庵婆离庵婆离（二）跋履军阇那荼那荼（三）补沙迦啰婆阿阇漏佉（四）摩佉耶（五）伊梨弭梨（六）枳梨弭梨坻遮啰母陀离（七）母陀啰母跛（八）娑婆呵。</p>
  <p id="aFM">“世尊，<a id="a-FN"></a>随有法师说法之处，<a id="a-FO"></a>要当先诵此咒章句。<a id="a-FP"></a>我以清净天耳，<a id="a-FQ"></a>在彼上界闻其音声，<a id="a-FR"></a>而不往彼作守护者，<a id="a-FS"></a>我即欺诳过去未来现在一切诸佛已，<a id="a-FT"></a>亦莫令我得阿耨多罗三藐三菩提。<a id="a-FU"></a>然我决定往彼法师说法之所接足顶戴，<a id="a-FV"></a>亦与法师乐说辩才。<a id="a-FW"></a>又令法师及听法众，<a id="a-FX"></a>一切病苦、<a id="a-FY"></a>恶见恶作、<a id="a-FZ"></a>邪疑之心悉令断灭。<a id="a-Fa"></a>世尊，<a id="a-Fb"></a>随所方面说此法门，<a id="a-Fc"></a>有能受持温诵之者，<a id="a-Fd"></a>我及眷属当往彼所。<a id="a-Fe"></a>若有一切斗诤饥馑、<a id="a-Ff"></a>病患忧恼、<a id="a-Fg"></a>内外怨敌、<a id="a-Fh"></a>亢旱水涝、<a id="a-Fi"></a>寒热失序、<a id="a-Fj"></a>风雨不时、<a id="a-Fk"></a>恶见恶作者当令消灭。<a id="a-Fl"></a>人及非人、<a id="a-Fm"></a>畜生等畏，<a id="a-Fn"></a>及彼一切不吉祥梦，<a id="a-Fo"></a>恶相恶人无有润泽，<a id="a-Fp"></a>苦涩恶味辛臭恶触，<a id="a-Fq"></a>如是诸患悉当断除。<a id="a-Fr"></a>乃至师子恶兽、<a id="a-Fs"></a>毒龙、<a id="a-Ft"></a>野牛、<a id="a-Fu"></a>豺狼、<a id="a-Fv"></a>盗贼奸诈、<a id="a-Fw"></a>人非人等，<a id="a-Fx"></a>无量诸畏悉皆断灭。<a id="a-Fy"></a>为使众生得乐具故，<a id="a-Fz"></a>而令种种谷药华果、<a id="a-G0"></a>上味饮食、<a id="a-G1"></a>衣服舍宅、<a id="a-G2"></a>毡褥卧具果报成就悉皆充满。<a id="a-G3"></a>随有流通此法门处，<a id="a-G4"></a>不利益事我当遮之，<a id="a-G5"></a>利益之事当令成就。<a id="a-G6"></a>若彼众生信乐正法行善行者，<a id="a-G7"></a>我当诲示令福增长。<a id="a-G8"></a>我今于此一切佛前立大誓愿，<a id="a-G9"></a>唯愿诸佛同怜愍我，<a id="a-GA"></a>令我所作佛事大愿成就！<a id="a-GB"></a>愿成就故，<a id="a-GC"></a>意所依处皆令满足；<a id="a-GD"></a>愿满足故，<a id="a-GE"></a>即我丈夫所作成就。<a id="a-GF"></a>”</p>
  <p id="aGG">尔时，<a id="a-GH"></a>释迦如来为首，<a id="a-GI"></a>与一切诸佛，<a id="a-GJ"></a>同共怜愍摄受妙音大梵故，<a id="a-GK"></a>作如是言：<a id="a-GL"></a>“善男子，<a id="a-GM"></a>我等当以陀罗尼咒与汝受持。<a id="a-GN"></a>所以者何？<a id="a-GO"></a>若一切释、<a id="a-GP"></a>梵、<a id="a-GQ"></a>护世四天王，<a id="a-GR"></a>及诸余天、<a id="a-GS"></a>龙、<a id="a-GT"></a>夜叉、<a id="a-GU"></a>阿修罗等，<a id="a-GV"></a>于佛圣教起不净心者，<a id="a-GW"></a>以咒力故皆当摄伏。<a id="a-GX"></a>”</p>
  <p id="aGY">妙音大梵作如是建立大丈夫所作事时，<a id="a-GZ"></a>十方诸佛同唱是言：<a id="a-Ga"></a>“当愿妙音大梵愿力成就！<a id="a-Gb"></a>”即说咒曰：</p>
  <p id="aGc">“多地他者问池（一）问荼跛履侈提（二）诃茂摩（三）呵茂摩（四）娑啰叉（五）婆罗九娑（六）弭佉跛履婆诃（七）遮啰么（八）也他者[(钟-中)+(灾/又)]比佉（九）阿茂罗跛履侈提（十）萨婆部驮地史恥坻（十）娑婆呵。<a id="a-Gd"></a>”</p>
  <p id="aGe">尔时，<a id="a-Gf"></a>释迦牟尼世尊，<a id="a-Gg"></a>说是咒已作如是言：<a id="a-Gh"></a>“善男子，<a id="a-Gi"></a>此陀罗尼，<a id="a-Gj"></a>能令一切魔及释、<a id="a-Gk"></a>梵、<a id="a-Gl"></a>护世，<a id="a-Gm"></a>诸余天、<a id="a-Gn"></a>龙、<a id="a-Go"></a>夜叉、<a id="a-Gp"></a>阿修罗有大光泽，<a id="a-Gq"></a>摄受一切人非人等，<a id="a-Gr"></a>皆令回向诸佛功德。<a id="a-Gs"></a>汝今若能受持如是陀罗尼者，<a id="a-Gt"></a>即是能作大丈夫所作事也。<a id="a-Gu"></a>”</p>
  <p id="aGv">妙音大梵言：<a id="a-Gw"></a>“婆伽婆，<a id="a-Gx"></a>我今以是女人形相，<a id="a-Gy"></a>当善护持一切女人，<a id="a-Gz"></a>当善成熟一切女人。<a id="a-H0"></a>婆伽婆，<a id="a-H1"></a>若有女人厌恶女身求丈夫相，<a id="a-H2"></a>应当受持读诵书写供养此经，<a id="a-H3"></a>我当往彼女人之所满其所愿。<a id="a-H4"></a>若有女人厌患男女，<a id="a-H5"></a>亦当受持读诵书写供养此咒；<a id="a-H6"></a>如是女人持咒力故，<a id="a-H7"></a>虽未离欲更不受胎。<a id="a-H8"></a>复有女人为他轻贱，<a id="a-H9"></a>被人欺凌失诸乐受，<a id="a-HA"></a>亦应读诵此陀罗尼；<a id="a-HB"></a>以陀罗尼威神力故，<a id="a-HC"></a>一切愿满诸乐成就。<a id="a-HD"></a>”</p>
  <p id="aHE">尔时，<a id="a-HF"></a>大梵为供养故，<a id="a-HG"></a>为护持此陀罗尼神力法门故，<a id="a-HH"></a>为满一切众生愿故，<a id="a-HI"></a>即以两手捧摩尼宝珠，<a id="a-HJ"></a>奉施十方一切诸佛。</p>
  <p id="aHK">尔时，<a id="a-HL"></a>诸佛同发声言：<a id="a-HM"></a>“如是，<a id="a-HN"></a>如是，<a id="a-HO"></a>善男子，<a id="a-HP"></a>愿汝常能护持佛教，<a id="a-HQ"></a>满众生愿。<a id="a-HR"></a>”</p>
 </body>
</html>