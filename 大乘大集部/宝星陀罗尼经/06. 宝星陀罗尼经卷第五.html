<!doctype html>
<html id="z3IBTPNGC" data-ver="860">
 <head>
  <meta charset="utf-8">
  <meta author="波罗颇蜜多罗">
  <meta library="龙藏">
  <meta catalog="大乘大集部">
  <meta period="唐">
 </head>
 <body>
  <h1 id="a1">宝星陀罗尼经卷第五</h1>
  <h2 id="a2">相品第五</h2>
  <p id="a3">尔时，<a id="a-4"></a>三千大千世界百亿诸魔生如是念：<a id="a-5"></a>“今佛世尊入王舍城门，<a id="a-6"></a>我等应以最上庄严，<a id="a-7"></a>严饰此城门内及地方，<a id="a-8"></a>如彼城外天、<a id="a-9"></a>龙、<a id="a-A"></a>夜叉之所庄严。<a id="a-B"></a>”</p>
  <p id="aC">尔时，<a id="a-D"></a>世尊以他心智知百亿魔心之所念，<a id="a-E"></a>欲以神通最上色相庄严佛处。<a id="a-F"></a>是时，<a id="a-G"></a>世尊以神通力，<a id="a-H"></a>于王舍大城十二门内，<a id="a-I"></a>一一门中皆有如来及诸大众，<a id="a-J"></a>共入城门。<a id="a-K"></a>时，<a id="a-L"></a>百亿魔即以神通种种庄严胜中胜者阿僧祇等诸庄严具，<a id="a-M"></a>严饰城门及地方城壁诸树，<a id="a-N"></a>地上虚空胜妙庄严而庄严之。<a id="a-O"></a>时，<a id="a-P"></a>百亿魔并诸眷属，<a id="a-Q"></a>或有作于梵天之形，<a id="a-R"></a>乃至作于大仙之形，<a id="a-S"></a>于诸重阁窗门、<a id="a-T"></a>楼橹却敌、<a id="a-U"></a>树间诸处，<a id="a-V"></a>地及虚空各于中住，<a id="a-W"></a>以种种华、<a id="a-X"></a>末香、<a id="a-Y"></a>烧香、<a id="a-Z"></a>金粟、<a id="a-a"></a>银粟，<a id="a-b"></a>以摩尼真珠及种种庄严以严衣服，<a id="a-c"></a>并诸绮绣庄严具等普雨供养。<a id="a-d"></a>又以种种天之音乐，<a id="a-e"></a>击鼓拍手，<a id="a-f"></a>种种赞叹歌咏如来无量功德。<a id="a-g"></a>悉皆聚集供养世尊，<a id="a-h"></a>以如是第一最胜庄严大希有相，<a id="a-i"></a>所未曾有，<a id="a-j"></a>所未曾闻。</p>
  <p id="ak">尔时，<a id="a-l"></a>世尊住城门下，<a id="a-m"></a>以右足指触城门阈。<a id="a-n"></a>应时无间，<a id="a-o"></a>一切三千大千世界普皆震动。<a id="a-p"></a>及此三千大千世界所有释、<a id="a-q"></a>梵、<a id="a-r"></a>日月、<a id="a-s"></a>护世大自在天，<a id="a-t"></a>天、<a id="a-u"></a>龙、<a id="a-v"></a>夜叉、<a id="a-w"></a>乾闼婆、<a id="a-x"></a>阿修罗、<a id="a-y"></a>伽楼罗、<a id="a-z"></a>紧那罗、<a id="a-10"></a>摩睺罗伽等主，<a id="a-11"></a>地天、<a id="a-12"></a>水天、<a id="a-13"></a>大海诸山城邑等天，<a id="a-14"></a>及诸男女、<a id="a-15"></a>童男童女、<a id="a-16"></a>天仙等众，<a id="a-17"></a>乃至阿迦尼吒天宫已来，<a id="a-18"></a>所有众生得大滋味色貌光泽。<a id="a-19"></a>彼一切众见地大动光照觉悟，<a id="a-1A"></a>于王舍大城地及虚空围绕而住，<a id="a-1B"></a>乃至华香黑栴檀末散佛供养。</p>
  <p id="a1C">是时，<a id="a-1D"></a>世尊释迦牟尼佛，<a id="a-1E"></a>以神通力令彼散华乃至末香普遍十方微尘等刹，<a id="a-1F"></a>一一方分所有清净及不清净、<a id="a-1G"></a>空不空等诸佛刹土，<a id="a-1H"></a>悉皆供养供给彼佛。<a id="a-1I"></a>彼彼佛刹此所散华，<a id="a-1J"></a>并诸末香庄严具等，<a id="a-1K"></a>皆出如是偈句之声：</p>
  <p id="a1L">“汝等疾觉悟，<a id="a-1M"></a> 观不放逸行，</p>
  <p id="a1N">最上菩提因！<a id="a-1O"></a> 流转甚生死，</p>
  <p id="a1P">我今拔济汝，<a id="a-1Q"></a> 宜速舍世事，</p>
  <p id="a1R">忆往昔誓愿，<a id="a-1S"></a> 时到熟相应，</p>
  <p id="a1T">各得菩提记。<a id="a-1U"></a> 牟尼因陀罗，</p>
  <p id="a1V">利益世间故，<a id="a-1W"></a> 今入王舍城！</p>
  <p id="a1X">大仙胜无忧，<a id="a-1Y"></a> 已降百亿魔，</p>
  <p id="a1Z">转清净法轮，<a id="a-1a"></a> 应当大欢喜。</p>
  <p id="a1b">如是利世间，<a id="a-1c"></a> 普示勇健事，</p>
  <p id="a1d">解脱世间苦，<a id="a-1e"></a> 今为摩利沙，</p>
  <p id="a1f">当得菩提故，<a id="a-1g"></a> 今授汝等记。</p>
  <p id="a1h">速往彼刹土，<a id="a-1i"></a> 见妙好庄严，</p>
  <p id="a1j">自然如是得，<a id="a-1k"></a> 入彼无忧城，</p>
  <p id="a1l">渐次菩提行，<a id="a-1m"></a> 决定当得佛！<a id="a-1n"></a>”</p>
  <p id="a1o">尔时，<a id="a-1p"></a>十方微尘等一切佛刹彼彼大众，<a id="a-1q"></a>以佛力故，<a id="a-1r"></a>悉见此佛竹林大众，<a id="a-1s"></a>菩萨摩诃萨各各三昧思量。<a id="a-1t"></a>是时，<a id="a-1u"></a>竹林所有菩萨摩诃萨思惟住者，<a id="a-1v"></a>并诸声闻、<a id="a-1w"></a>大声闻，<a id="a-1x"></a>皆见世尊于王舍城门调伏住待。<a id="a-1y"></a>彼诸大众随世尊后住，<a id="a-1z"></a>见大庄严具中出诸偈已，<a id="a-20"></a>悉皆遍满十方一切微尘等净不净、<a id="a-21"></a>空不空一切佛刹。<a id="a-22"></a>彼诸佛刹所有菩萨摩诃萨及住声闻，<a id="a-23"></a>闻此声已作如是念：<a id="a-24"></a>“何处有此法声，<a id="a-25"></a>遍满如是可意声、<a id="a-26"></a>如是美妙、<a id="a-27"></a>如是可爱、<a id="a-28"></a>如是可乐、<a id="a-29"></a>如是可喜、<a id="a-2A"></a>如是劝发、<a id="a-2B"></a>如是大功德称扬之声，<a id="a-2C"></a>及见华末香雨，<a id="a-2D"></a>雨于十方无量庄严，<a id="a-2E"></a>无量华香细末之雨？<a id="a-2F"></a>”时，<a id="a-2G"></a>彼菩萨摩诃萨及大声闻，<a id="a-2H"></a>舍所作业皆大惊叹。</p>
  <p id="a2I">尔时，<a id="a-2J"></a>释迦如来即入三昧，<a id="a-2K"></a>名依佛庄严严饰三昧。<a id="a-2L"></a>入三昧已，<a id="a-2M"></a>应时无间，<a id="a-2N"></a>一切娑婆世界及十方一切微尘佛刹所有大众，<a id="a-2O"></a>悉见此佛刹中如是大庄严相，<a id="a-2P"></a>如彼未来世中普见如来净无染聚世界功德庄严，<a id="a-2Q"></a>唯无一事，<a id="a-2R"></a>谓城壁等而自然庄严。<a id="a-2S"></a>一切十方诸佛刹土微尘等世界诸佛世尊，<a id="a-2T"></a>普见释迦如来住王舍大城，<a id="a-2U"></a>光明赫弈甚大端严。<a id="a-2V"></a>彼诸佛刹所有大菩萨摩诃萨等及大声闻，<a id="a-2W"></a>闻此偈已各皆忆念观于四方，<a id="a-2X"></a>见此世界如对目前。<a id="a-2Y"></a>以一切诸佛境界力故，<a id="a-2Z"></a>及见诸天种种庄严。</p>
  <p id="a2a">时，<a id="a-2b"></a>彼菩萨摩诃萨等及大声闻作如是念：<a id="a-2c"></a>“我等决定往于彼土大集会中庄严之处，<a id="a-2d"></a>及彼佛刹功德庄严普观察之，<a id="a-2e"></a>见释迦如来已修行供养，<a id="a-2f"></a>我等于彼佛所得阿耨多罗三藐三菩提记。<a id="a-2g"></a>”</p>
  <p id="a2h">时，<a id="a-2i"></a>彼十方一切佛刹微尘等世界，<a id="a-2j"></a>诸菩萨摩诃萨等及大声闻，<a id="a-2k"></a>释迦如来神力加故，<a id="a-2l"></a>各自佛刹，<a id="a-2m"></a>于刹那罗婆摸呼多顷，<a id="a-2n"></a>彼没此现到娑婆世界。<a id="a-2o"></a>时，<a id="a-2p"></a>彼十方一一方分无量无数佛刹，<a id="a-2q"></a>微尘等菩萨摩诃萨，<a id="a-2r"></a>一切悉来到此佛刹，<a id="a-2s"></a>地及虚空遍满而住。<a id="a-2t"></a>彼诸菩萨摩诃萨等，<a id="a-2u"></a>各依菩萨种种善根若干力故，<a id="a-2v"></a>修营供养释迦如来。<a id="a-2w"></a>且置是事，<a id="a-2x"></a>或有菩萨于此佛刹，<a id="a-2y"></a>雨种种华一切遍满，<a id="a-2z"></a>为供养事供养世尊。<a id="a-30"></a>或有雨于种种真珠，<a id="a-31"></a>乃至或有金、<a id="a-32"></a>银、<a id="a-33"></a>毗琉璃、<a id="a-34"></a>玻瓈、<a id="a-35"></a>石藏宝、<a id="a-36"></a>摸萨罗、<a id="a-37"></a>牛头栴檀、<a id="a-38"></a>龙坚栴檀、<a id="a-39"></a>多摩罗叶，<a id="a-3A"></a>悉以为末而满虚空，<a id="a-3B"></a>为供养事供养世尊。<a id="a-3C"></a>或有雨于种种严饰诸庄严具衣服绮绣，<a id="a-3D"></a>为供养事供养世尊。<a id="a-3E"></a>或竖种种幢幡华盖，<a id="a-3F"></a>为供养事供养世尊。<a id="a-3G"></a>或烧种种之香，<a id="a-3H"></a>或散种种宝鬘，<a id="a-3I"></a>或击种种伎乐，<a id="a-3J"></a>或有示现种种歌舞，<a id="a-3K"></a>或有种种香水雨此方地而洒润之，<a id="a-3L"></a>或有种种宝器盛种种宝，<a id="a-3M"></a>于世尊前捧持供养。<a id="a-3N"></a>或有种种宝器盛满香水，<a id="a-3O"></a>以华果叶而庄严之，<a id="a-3P"></a>于世尊前捧持供养。<a id="a-3Q"></a>或有种种宝树种种天衣，<a id="a-3R"></a>华果庄严举手捧持，<a id="a-3S"></a>于世尊前为供养事。<a id="a-3T"></a>或有化作大梵天身合掌佛前，<a id="a-3U"></a>乃至广说如前所作。<a id="a-3V"></a>或有化师子之形，<a id="a-3W"></a>于世尊前如是礼拜。</p>
  <p id="a3X">彼诸众生以佛神力，<a id="a-3Y"></a>及自善根加护力故，<a id="a-3Z"></a>互相观视，<a id="a-3a"></a>于自眼根不取诸色，<a id="a-3b"></a>以佛世尊现如是相，<a id="a-3c"></a>及魔王所作，<a id="a-3d"></a>大境界天之所作若干境界，<a id="a-3e"></a>及以如来自念处、<a id="a-3f"></a>正断、<a id="a-3g"></a>神足、<a id="a-3h"></a>根、<a id="a-3i"></a>力、<a id="a-3j"></a>觉、<a id="a-3k"></a>道、<a id="a-3l"></a>十八不共法诸佛境界若干变现，<a id="a-3m"></a>随世尊后入王舍大城，<a id="a-3n"></a>向彼中街莲华之所。<a id="a-3o"></a>世尊到已，<a id="a-3p"></a>以右手掌摩莲华叶而挽住之。<a id="a-3q"></a>时彼莲华因挽动故，<a id="a-3r"></a>于此佛刹，<a id="a-3s"></a>一切魔宫魔所坐处悉皆振动。<a id="a-3t"></a>彼魔男女所有眷属，<a id="a-3u"></a>及诸徒众所居住者，<a id="a-3v"></a>皆生怖畏惊愕而住，<a id="a-3w"></a>自相谓言：<a id="a-3x"></a>“无因无缘，<a id="a-3y"></a>我此宫室如是震动。<a id="a-3z"></a>莫复我等魔王境界自失位耶？<a id="a-40"></a>莫复我等所住宫室灭没之法于此起耶？<a id="a-41"></a>我等今者决须观察。<a id="a-42"></a>”</p>
  <p id="a43">时，<a id="a-44"></a>彼诸魔见此事已，<a id="a-45"></a>作如是念：<a id="a-46"></a>“此佛刹土昔是五浊，<a id="a-47"></a>谁复今者能令如是微妙庄严甚可爱乐？<a id="a-48"></a>”时，<a id="a-49"></a>彼诸魔于自境界所居住处，<a id="a-4A"></a>并诸眷属悉不复见，<a id="a-4B"></a>唯见释迦如来三十二相大人之相，<a id="a-4C"></a>具足庄严光明赫弈甚大显照。<a id="a-4D"></a>于此一切三千大千世界及一切佛刹，<a id="a-4E"></a>种种诸相色貌现住众生普遍，<a id="a-4F"></a>而无有一可识众生。<a id="a-4G"></a>时，<a id="a-4H"></a>彼一切无量众生，<a id="a-4I"></a>于世尊前悉见修营为供养事。<a id="a-4J"></a>时，<a id="a-4K"></a>彼诸魔作如是念：<a id="a-4L"></a>“我等决定往彼释迦如来所，<a id="a-4M"></a>见已礼拜并诸所问：<a id="a-4N"></a>我等魔王并诸眷属，<a id="a-4O"></a>今日悉皆何处去耶？<a id="a-4P"></a>”尔时，<a id="a-4Q"></a>此佛世界百俱胝魔，<a id="a-4R"></a>并诸眷属往世尊所，<a id="a-4S"></a>到已恭敬于佛前住。</p>
  <p id="a4T">时，<a id="a-4U"></a>彼魔王向佛曲躬，<a id="a-4V"></a>合掌恭敬说如是偈：</p>
  <p id="a4W">“我以清净心，<a id="a-4X"></a> 归依于世尊，</p>
  <p id="a4Y">速放我令去，<a id="a-4Z"></a> 从今行法行！<a id="a-4a"></a>”</p>
  <p id="a4b">尔时，<a id="a-4c"></a>世尊以偈答曰：</p>
  <p id="a4d">“我不障一人，<a id="a-4e"></a> 来者及去者，</p>
  <p id="a4f">汝若能知道，<a id="a-4g"></a> 随汝欲所去。<a id="a-4h"></a>”</p>
  <p id="a4i">尔时，<a id="a-4j"></a>魔王复说偈曰：</p>
  <p id="a4k">“如我所欲去，<a id="a-4l"></a> 所乐自宫室，</p>
  <p id="a4m">今见五种缚，<a id="a-4n"></a> 瞿昙之所缚。<a id="a-4o"></a>”</p>
  <p id="a4p">尔时，<a id="a-4q"></a>世尊以偈答曰：</p>
  <p id="a4r">“我断诸分别，<a id="a-4s"></a> 自解脱世间；</p>
  <p id="a4t">我既解脱缚，<a id="a-4u"></a> 令他离恼害。<a id="a-4v"></a>”</p>
  <p id="a4w">尔时，<a id="a-4x"></a>世尊即以佛眼观视一切此佛刹土地及虚空众生遍满，<a id="a-4y"></a>而说偈言：</p>
  <p id="a4z">“汝等今当听，<a id="a-50"></a> 一切普来者，</p>
  <p id="a51">弃舍诸疑惑，<a id="a-52"></a> 且各默然住。</p>
  <p id="a53">世间佛难值，<a id="a-54"></a> 法僧值亦难，</p>
  <p id="a55">具足净信难，<a id="a-56"></a> 菩提行复难！</p>
  <p id="a57">亲于世尊前，<a id="a-58"></a> 得闻法甚难，</p>
  <p id="a59">能修于诸忍，<a id="a-5A"></a> 此一时亦难！</p>
  <p id="a5B">调伏心为难，<a id="a-5C"></a> 及修于空行，</p>
  <p id="a5D">能断诸分别，<a id="a-5E"></a> 一切世间恶。</p>
  <p id="a5F">菩提行难得，<a id="a-5G"></a> 如我先所行，</p>
  <p id="a5H">我当为汝说，<a id="a-5I"></a> 但说一华分，</p>
  <p id="a5J">暗阴令灭坏，<a id="a-5K"></a> 示现无上道，</p>
  <p id="a5L">所得菩提者，<a id="a-5M"></a> 今当断三垢。</p>
  <p id="a5N">听大师善说，<a id="a-5O"></a> 度彼岸诸流，</p>
  <p id="a5P">舍诸大渴爱，<a id="a-5Q"></a> 建立三解脱。</p>
  <p id="a5R">安立三护等，<a id="a-5S"></a> 三界诸烦恼，</p>
  <p id="a5T">散灭令无余。<a id="a-5U"></a> 汝为供三宝，</p>
  <p id="a5V">复为法故来，<a id="a-5W"></a> 世尊天及魔，</p>
  <p id="a5X">三世加护故，<a id="a-5Y"></a> 三世惑覆心，</p>
  <p id="a5Z">皆得最胜断，<a id="a-5a"></a> 得解脱三界，</p>
  <p id="a5b">灭烦恼之忍，<a id="a-5c"></a> 及四种颠倒。</p>
  <p id="a5d">颠倒诸凡夫，<a id="a-5e"></a> 分别无体性，</p>
  <p id="a5f">彼非有忍器，<a id="a-5g"></a> 眼等著诸色，</p>
  <p id="a5h">身口意覆翳，<a id="a-5i"></a> 彼无四禅定，</p>
  <p id="a5j">亲近于生死。<a id="a-5k"></a> 聪明智慧者，</p>
  <p id="a5l">能修于禅定，<a id="a-5m"></a> 彼今得解脱，</p>
  <p id="a5n">离于四颠倒，<a id="a-5o"></a> 及解脱众生，</p>
  <p id="a5p">自在拔四流，<a id="a-5q"></a> 解知诸起灭，</p>
  <p id="a5r">所有调柔者，<a id="a-5s"></a> 当得度彼岸。</p>
  <p id="a5t">菩萨具四行，<a id="a-5u"></a> 及以无所畏，</p>
  <p id="a5v">正智皆能断，<a id="a-5w"></a> 众生诸有缚。</p>
  <p id="a5x">能解知五阴，<a id="a-5y"></a> 无漏离罥缚，</p>
  <p id="a5z">不复数数生，<a id="a-60"></a> 到有海彼岸。</p>
  <p id="a61">汝等诸佛前，<a id="a-62"></a> 速发露诸恶，</p>
  <p id="a63">诸恶断无余，<a id="a-64"></a> 到彼无畏岸。</p>
  <p id="a65">所有生死苦，<a id="a-66"></a> 随受有为者，</p>
  <p id="a67">数数生诸有，<a id="a-68"></a> 随遂于恶友。</p>
  <p id="a69">当远离恶友，<a id="a-6A"></a> 断除于恶见，</p>
  <p id="a6B">忆念生死苦，<a id="a-6C"></a> 修习第一义。</p>
  <p id="a6D">当饮无上水，<a id="a-6E"></a> 应修习于空，</p>
  <p id="a6F">第一义无体，<a id="a-6G"></a> 无实亦无相。</p>
  <p id="a6H">六根犹如空，<a id="a-6I"></a> 此中无作者，</p>
  <p id="a6J">分别相如是，<a id="a-6K"></a> 唯分别无法。</p>
  <p id="a6L">六受及六爱，<a id="a-6M"></a> 六触为其本，</p>
  <p id="a6N">六触入如是，<a id="a-6O"></a> 亦须解知空。</p>
  <p id="a6P">观察无一切，<a id="a-6Q"></a> 如法自体性，</p>
  <p id="a6R">无起亦无灭，<a id="a-6S"></a> 此中见无实。</p>
  <p id="a6T">诸法同法性，<a id="a-6U"></a> 三世无一物，</p>
  <p id="a6V">若知无热恼，<a id="a-6W"></a> 此道最无上。</p>
  <p id="a6X">离十三我相，<a id="a-6Y"></a> 众生想分别，</p>
  <p id="a6Z">如是修羼提，<a id="a-6a"></a> 此彼得解脱。<a id="a-6b"></a>”</p>
  <p id="a6c">尔时，<a id="a-6d"></a>世尊以无碍福力而无所畏，<a id="a-6e"></a>依种植善根故能变现出大圆音声遍十方，<a id="a-6f"></a>说如此偈。</p>
  <p id="a6g">尔时，<a id="a-6h"></a>十方无量阿閦毗恒河沙譬喻等诸空不空五浊世界，<a id="a-6i"></a>悉皆闻此圆音演说。<a id="a-6j"></a>闻此声已彼刹那顷，<a id="a-6k"></a>如是一一无量佛刹，<a id="a-6l"></a>无量无数百千俱胝那由他等，<a id="a-6m"></a>所有众生甚无所欲，<a id="a-6n"></a>唯有清净爱乐之心，<a id="a-6o"></a>于往昔所得阿耨多罗三藐三菩提更不退转，<a id="a-6p"></a>或得种种三摩提羼提陀罗尼。<a id="a-6q"></a>于此佛所集无量无数众生，<a id="a-6r"></a>闻如此句义文字已即得阿毗跋致。<a id="a-6s"></a>复有无量无数众生，<a id="a-6t"></a>于三乘法各随得度。</p>
  <p id="a6u">尔时，<a id="a-6v"></a>光味菩萨摩诃萨，<a id="a-6w"></a>以己神力化作七宝阶，<a id="a-6x"></a>以华遍布其上为莲华座；<a id="a-6y"></a>欲令如来升此座故，<a id="a-6z"></a>向佛恭敬曲躬合掌，<a id="a-70"></a>说如是偈：</p>
  <p id="a71">“佛一切智月，<a id="a-72"></a> 观世老病死，</p>
  <p id="a73">忧患所没溺，<a id="a-74"></a> 世间动不动，</p>
  <p id="a75">为彼作法桥。<a id="a-76"></a> 佛观满刹土，</p>
  <p id="a77">无量大众生，<a id="a-78"></a> 悉皆合掌待，</p>
  <p id="a79">分布施法会，<a id="a-7A"></a> 示现己所得，</p>
  <p id="a7B">破众生烦恼，<a id="a-7C"></a> 无比方便智，</p>
  <p id="a7D">于此普示现。<a id="a-7E"></a> 佛升莲华座，</p>
  <p id="a7F">普雨大法雨，<a id="a-7G"></a> 十方一切佛，</p>
  <p id="a7H">及余智大仙，<a id="a-7I"></a> 与佛作证明。</p>
  <p id="a7J">牟尼因陀罗，<a id="a-7K"></a> 降伏大魔王，</p>
  <p id="a7L">自性空无有，<a id="a-7M"></a> 知法如虚空。</p>
  <p id="a7N">忆念昔誓愿，<a id="a-7O"></a> 转无上法轮，</p>
  <p id="a7P">今当拔众生，<a id="a-7Q"></a> 住于四流者。</p>
  <p id="a7R">人中师子王，<a id="a-7S"></a> 佛今知此法，</p>
  <p id="a7T">令度三有海，<a id="a-7U"></a> 佛说无等法。</p>
  <p id="a7V">除众生罪垢，<a id="a-7W"></a> 世尊大智慧，</p>
  <p id="a7X">利益诸众生，<a id="a-7Y"></a> 安置善逝道！<a id="a-7Z"></a>”</p>
  <p id="a7a">尔时，<a id="a-7b"></a>世尊如其所化宝阶之上钵头摩座升莲华台。<a id="a-7c"></a>如来坐已，<a id="a-7d"></a>遍观十方一切大众告魔王言：<a id="a-7e"></a>“汝今于此应生欢喜，<a id="a-7f"></a>由汝因缘今得此处大集法门。<a id="a-7g"></a>”说此法时，<a id="a-7h"></a>无量无数所有众生，<a id="a-7i"></a>今世来世皆得解脱，<a id="a-7j"></a>处胎殃横老死四流，<a id="a-7k"></a>普各得度住吉祥道，<a id="a-7l"></a>又复令得虚空等智。<a id="a-7m"></a>“魔王，<a id="a-7n"></a>汝今此处为首，<a id="a-7o"></a>令诸众生善根增长。<a id="a-7p"></a>魔王，<a id="a-7q"></a>汝可请我说法，<a id="a-7r"></a>令此众中高慢众生，<a id="a-7s"></a>度诸流故而为说法。<a id="a-7t"></a>”</p>
  <p id="a7u">是时，<a id="a-7v"></a>魔王说如是偈：</p>
  <p id="a7w">“瞿昙若无过，<a id="a-7x"></a> 及无嗔慢者，</p>
  <p id="a7y">云何惊动我，<a id="a-7z"></a> 今此说大法？</p>
  <p id="a80">若有此嗔慢，<a id="a-81"></a> 云何得解脱？</p>
  <p id="a82">我今未审知，<a id="a-83"></a> 牟尼为我说。<a id="a-84"></a>”</p>
  <p id="a85">尔时，<a id="a-86"></a>世尊以偈答魔王曰：</p>
  <p id="a87">“我处十月胎，<a id="a-88"></a> 同彼人中事，</p>
  <p id="a89">汝魔欲害我，<a id="a-8A"></a> 我都无秽憎。</p>
  <p id="a8B">我忍度诸恶，<a id="a-8C"></a> 秽恶悉无余。</p>
  <p id="a8D">我既出生已，<a id="a-8E"></a> 汝复动大地，</p>
  <p id="a8F">雨石来害我，<a id="a-8G"></a> 复欲断我乳，</p>
  <p id="a8H">令乳速干竭，<a id="a-8I"></a> 无量不爱事，</p>
  <p id="a8J">何种而不作？<a id="a-8K"></a> 我住禅定时，</p>
  <p id="a8L">遣诸女恼我；<a id="a-8M"></a> 我又乞食时，</p>
  <p id="a8N">障他令不施；<a id="a-8O"></a> 请我作国王，</p>
  <p id="a8P">令我轮生死；<a id="a-8Q"></a> 踰城出家时，</p>
  <p id="a8R">复令夜黑暗；<a id="a-8S"></a> 兵众围绕城，</p>
  <p id="a8T">是皆汝所作。<a id="a-8U"></a> 我乘神通往，</p>
  <p id="a8V">复放大风雨，<a id="a-8W"></a> 令地为沟坑，</p>
  <p id="a8X">沙石高满路。<a id="a-8Y"></a> 我住寂静林，</p>
  <p id="a8Z">现作畏恶声，<a id="a-8a"></a> 于彼苦行处，</p>
  <p id="a8b">吹作切寒风。<a id="a-8c"></a> 在河欲度处，</p>
  <p id="a8d">汝复放暴流，<a id="a-8e"></a> 现作猛师子，</p>
  <p id="a8f">复欲令杀我。<a id="a-8g"></a> 我欲饮食时，</p>
  <p id="a8h">汝以毒和食。<a id="a-8i"></a> 我往菩提树，</p>
  <p id="a8j">雨下金刚雹，<a id="a-8k"></a> 刀箭雨器仗，</p>
  <p id="a8l">袈裟法衣服，<a id="a-8m"></a> 悉欲令塗污。</p>
  <p id="a8n">我处金刚座，<a id="a-8o"></a> 利益诸众生，</p>
  <p id="a8p">彼时汝亦遣，<a id="a-8q"></a> 诸女来恼我。</p>
  <p id="a8r">汝并将军众，<a id="a-8s"></a> 不忆害我时，</p>
  <p id="a8t">我无微尘意，<a id="a-8u"></a> 于汝作恼乱。</p>
  <p id="a8v">我证无上道，<a id="a-8w"></a> 已曾降伏汝，</p>
  <p id="a8x">汝今乃无耻，<a id="a-8y"></a> 复说是恶语。</p>
  <p id="a8z">往以恶方便，<a id="a-90"></a> 恼大迦葉等，</p>
  <p id="a91">无量众生善，<a id="a-92"></a> 汝皆所灭坏。</p>
  <p id="a93">汝既无悲怜，<a id="a-94"></a> 今复欲害我，</p>
  <p id="a95">我入城乞食，<a id="a-96"></a> 复放凶醉象，</p>
  <p id="a97">调达放大石，<a id="a-98"></a> 三月食大麦，</p>
  <p id="a99">孙陀罗恶声，<a id="a-9A"></a> 火坑恶毒食，</p>
  <p id="a9B">是皆汝所作，<a id="a-9C"></a> 决定重恶业。</p>
  <p id="a9D">汝昔向道树，<a id="a-9E"></a> 威力并军众，</p>
  <p id="a9F">以无量刀箭，<a id="a-9G"></a> 持来欲害我，</p>
  <p id="a9H">不动我一毛，<a id="a-9I"></a> 何故复住此，</p>
  <p id="a9J">如为醉毒塗，<a id="a-9K"></a> 起发俱胝魔，</p>
  <p id="a9L">那由他众生，<a id="a-9M"></a> 来满此佛刹？</p>
  <p id="a9N">如是证知我，<a id="a-9O"></a> 我住慈悲心，</p>
  <p id="a9P">怜愍于一切；<a id="a-9Q"></a> 而汝常于我，</p>
  <p id="a9R">极作恶障碍。<a id="a-9S"></a> 此诸牟尼尊，</p>
  <p id="a9T">因陀罗牛王，<a id="a-9U"></a> 悉现证知我，</p>
  <p id="a9V">我今于恶时，<a id="a-9W"></a> 施作于佛事。</p>
  <p id="a9X">我为众生故，<a id="a-9Y"></a> 住于解脱心，</p>
  <p id="a9Z">纵汝加诸恶，<a id="a-9a"></a> 我终不舍忍。</p>
  <p id="a9b">我无嫉妒意，<a id="a-9c"></a> 秽恶诸过患；</p>
  <p id="a9d">我为随摄汝，<a id="a-9e"></a> 如是常勤劳。</p>
  <p id="a9f">我欲寂灭汝，<a id="a-9g"></a> 今应请我说，</p>
  <p id="a9h">甘露第一法，<a id="a-9i"></a> 令三界寂灭。</p>
  <p id="a9j">为汝除恶业，<a id="a-9k"></a> 汝速清净意，</p>
  <p id="a9l">于我生依怙，<a id="a-9m"></a> 我常清净心，</p>
  <p id="a9n">欲令汝解脱。<a id="a-9o"></a> 汝常怀恶心，</p>
  <p id="a9p">应当舍恶见，<a id="a-9q"></a> 意作清净信。</p>
  <p id="a9r">汝今当觉知，<a id="a-9s"></a> 不久得授记！<a id="a-9t"></a>”</p>
  <p id="a9u">尔时，<a id="a-9v"></a>魔王复于佛所倍增嗔恨，<a id="a-9w"></a>从此欲去自知五缚，<a id="a-9x"></a>即欲出于可畏之声复不能出，<a id="a-9y"></a>以己嗔力发热毒气，<a id="a-9z"></a>其气猛盛欲害如来。<a id="a-A0"></a>是时，<a id="a-A1"></a>世尊以慈善力，<a id="a-A2"></a>变此恶气为苏摩那华盖，<a id="a-A3"></a>普遍十方一切佛刹，<a id="a-A4"></a>于一切诸佛寿命安隐现说法者，<a id="a-A5"></a>苏摩那盖于虚空中近佛顶住。<a id="a-A6"></a>时，<a id="a-A7"></a>彼佛刹所有菩萨摩诃萨各各请问：<a id="a-A8"></a>“今此华盖从何而来？<a id="a-A9"></a>是谁神力之所变化？<a id="a-AA"></a>”</p>
  <p id="aAB">时，<a id="a-AC"></a>彼诸佛各答所问诸菩萨言：<a id="a-AD"></a>“诸善男子，<a id="a-AE"></a>彼有世界名曰萨诃，<a id="a-AF"></a>五浊不净。<a id="a-AG"></a>有佛世尊，<a id="a-AH"></a>名释迦如来阿罗诃三藐三佛陀，<a id="a-AI"></a>以本愿力故，<a id="a-AJ"></a>成阿耨多罗三藐三菩提已，<a id="a-AK"></a>现在说法，<a id="a-AL"></a>为欲摧灭诸魔境界力故，<a id="a-AM"></a>竖立一切诸佛力无所畏佛境界故，<a id="a-AN"></a>竖立一切诸佛教法三宝种灯令久住故，<a id="a-AO"></a>一切善根增长故，<a id="a-AP"></a>以精进神力变化降伏一切外道之怨故，<a id="a-AQ"></a>一切惊怖、<a id="a-AR"></a>不吉诤论、<a id="a-AS"></a>恶梦恶相、<a id="a-AT"></a>内外怨敌、<a id="a-AU"></a>斗诤系缚、<a id="a-AV"></a>言讼不和、<a id="a-AW"></a>水旱荒俭、<a id="a-AX"></a>非时之雨、<a id="a-AY"></a>寒热风湿、<a id="a-AZ"></a>疫气病疠、<a id="a-Aa"></a>恶声销灭故，<a id="a-Ab"></a>一切天、<a id="a-Ac"></a>龙、<a id="a-Ad"></a>夜叉、<a id="a-Ae"></a>人非人等悉令回向故，<a id="a-Af"></a>一切刹利亦令回向故，<a id="a-Ag"></a>一切四姓诲以法义然智慧炬示以正路故，<a id="a-Ah"></a>一切家宅、<a id="a-Ai"></a>城邑聚落、<a id="a-Aj"></a>人主断事、<a id="a-Ak"></a>国王王宫、<a id="a-Al"></a>市廛之处悉令回向故，<a id="a-Am"></a>一切星耀、<a id="a-An"></a>昼夜度数、<a id="a-Ao"></a>半月一月、<a id="a-Ap"></a>时节年岁悉皆正行故，<a id="a-Aq"></a>一切五谷华果药草悉皆成熟故，<a id="a-Ar"></a>一切工巧生业处所不令散失所作成就故，<a id="a-As"></a>一切身口意业过患悉得销灭故，<a id="a-At"></a>善作筹量、<a id="a-Au"></a>念慧总持、<a id="a-Av"></a>勇猛无畏色相乐说悉皆增长故，<a id="a-Aw"></a>一切法无障明觉四圣种法作受持故，<a id="a-Ax"></a>光显大乘增长菩萨摩诃萨、<a id="a-Ay"></a>安慰阿毗跋致地金刚心作护持故，<a id="a-Az"></a>作十地一味故，<a id="a-B0"></a>解无生法忍受佛职建立菩提故，<a id="a-B1"></a>所化众生如所随摄转大法轮、<a id="a-B2"></a>大悲普覆一切众生住波罗蜜、<a id="a-B3"></a>住无上道、<a id="a-B4"></a>雨于法雨、<a id="a-B5"></a>以法滋味充足众生故，<a id="a-B6"></a>满足一切诸佛之事解脱一切四魔境界故，<a id="a-B7"></a>建立无余涅槃之界故，<a id="a-B8"></a>有陀罗尼印名金刚法等因缘法心建立一切法摧碎入差别记欲说故。<a id="a-B9"></a>一切过去如来阿罗诃三藐三佛陀，<a id="a-BA"></a>名金刚法等因缘法心建立一切法摧碎陀罗尼印句入差别记，<a id="a-BB"></a>说受持互相随喜；<a id="a-BC"></a>及现在十方诸佛住世寿命将养，<a id="a-BD"></a>一切诸佛亦说彼金刚法等因缘法心建立一切法摧碎陀罗尼印句入差别记，<a id="a-BE"></a>现说受持互相随喜；<a id="a-BF"></a>于未来世十方世界，<a id="a-BG"></a>诸余如来阿罗诃三藐三佛陀，<a id="a-BH"></a>所有诸佛当出于世，<a id="a-BI"></a>亦说此金刚法等因缘法心建立一切法摧碎陀罗尼印句入差别记，<a id="a-BJ"></a>亦当说受持互相随喜。<a id="a-BK"></a>”</p>
  <p id="aBL">尔时，<a id="a-BM"></a>彼诸佛刹所有菩萨各各请佛，<a id="a-BN"></a>白言：<a id="a-BO"></a>“世尊，<a id="a-BP"></a>此是何法？<a id="a-BQ"></a>我昔未闻金刚法等因缘法心建立一切法摧碎陀罗尼印句入差别记，<a id="a-BR"></a>能作如是无量利益，<a id="a-BS"></a>能具足如是不可思议法利，<a id="a-BT"></a>能作一切法无障碍明，<a id="a-BU"></a>乃至寂灭。<a id="a-BV"></a>诸佛世尊说此金刚法等因缘法心建立一切法摧碎陀罗尼印句入差别记，<a id="a-BW"></a>时一切魔力境界磨灭，<a id="a-BX"></a>乃至于彼无余涅槃而般涅槃，<a id="a-BY"></a>于诸众生无量利益无量安乐，<a id="a-BZ"></a>为欲怜愍一切世间，<a id="a-Ba"></a>利益安乐无量天人众生聚故。<a id="a-Bb"></a>”</p>
  <p id="aBc">时，<a id="a-Bd"></a>彼诸佛告彼菩萨作如是言：<a id="a-Be"></a>“善男子，<a id="a-Bf"></a>我亦共汝往彼娑婆世界释迦如来阿罗诃三藐三佛陀之所住处。<a id="a-Bg"></a>所有十方现在世尊寿命将养，<a id="a-Bh"></a>诸余世界彼诸世尊，<a id="a-Bi"></a>共一切菩萨前后围绕，<a id="a-Bj"></a>并声闻僧侠侍于前，<a id="a-Bk"></a>彼诸世尊亦当往彼释迦如来大集会所。<a id="a-Bl"></a>彼释迦如来共诸佛，<a id="a-Bm"></a>亦当说此金刚法等因缘法心建立一切法摧碎陀罗尼印句入差别记。<a id="a-Bn"></a>当共受持，<a id="a-Bo"></a>当互随喜，<a id="a-Bp"></a>利益众生遮恶业行。<a id="a-Bq"></a>为满贤行满无上智故，<a id="a-Br"></a>一切诸佛今悉集彼，<a id="a-Bs"></a>与诸菩萨、<a id="a-Bt"></a>声闻僧等围绕夹侍，<a id="a-Bu"></a>今悉现前在彼佛所。<a id="a-Bv"></a>若汝欲得此金刚法等因缘法心建立一切法摧碎陀罗尼印句入差别记，<a id="a-Bw"></a>应往彼听，<a id="a-Bx"></a>及欲供养无量无数恒河沙等之所譬喻一切佛刹诸佛世尊一时现在；<a id="a-By"></a>及欲见彼，<a id="a-Bz"></a>昔所未见诸佛境界、<a id="a-C0"></a>菩萨境界、<a id="a-C1"></a>诸天境界、<a id="a-C2"></a>诸魔境界，<a id="a-C3"></a>佛刹庄严之所严饰；<a id="a-C4"></a>及欲见彼昔所未见无量佛集者，<a id="a-C5"></a>今正是时，<a id="a-C6"></a>可共我等往彼世界释迦如来所住之处大集法会。<a id="a-C7"></a>”</p>
  <p id="aC8">时，<a id="a-C9"></a>彼菩萨摩诃萨各白佛言：<a id="a-CA"></a>“如是，<a id="a-CB"></a>如是，<a id="a-CC"></a>大德世尊，<a id="a-CD"></a>我等当与如来俱往彼处娑婆世界释迦如来所集法会，<a id="a-CE"></a>于彼佛所昔所未闻，<a id="a-CF"></a>为听彼法金刚法等因缘法心建立一切法摧碎陀罗尼印句入差别记故。<a id="a-CG"></a>我等于彼无量无数诸佛世尊，<a id="a-CH"></a>一时一集住世将养者得供养故，<a id="a-CI"></a>及闻彼法。<a id="a-CJ"></a>我等于娑婆世界，<a id="a-CK"></a>得见彼四种神通境界严饰普庄严事，<a id="a-CL"></a>及见彼大集法会庄严。<a id="a-CM"></a>我等若往彼佛刹说陀罗尼时，<a id="a-CN"></a>得容止处不？<a id="a-CO"></a>及承事供养彼佛听法以不？<a id="a-CP"></a>又彼如是所集徒众菩萨摩诃萨得供养不？<a id="a-CQ"></a>”</p>
  <p id="aCR">时，<a id="a-CS"></a>彼诸佛各各告彼诸大菩萨摩诃萨及大声闻作如是言：<a id="a-CT"></a>“诸善男子，<a id="a-CU"></a>汝等莫疑于彼世界有容止处不？<a id="a-CV"></a>何以故？<a id="a-CW"></a>诸佛境界入无边平等智巧，<a id="a-CX"></a>无边成熟众生，<a id="a-CY"></a>无边广博空处。<a id="a-CZ"></a>诸善男子，<a id="a-Ca"></a>彼释迦如来大巧方便具足。<a id="a-Cb"></a>善男子，<a id="a-Cc"></a>所有众生众生界所摄者，<a id="a-Cd"></a>但界入所依处，<a id="a-Ce"></a>彼诸众生，<a id="a-Cf"></a>若一一众生假使如须弥等身，<a id="a-Cg"></a>彼释迦如来，<a id="a-Ch"></a>能令一切无量众生如是等身入芥子中。<a id="a-Ci"></a>一一众生所居之处，<a id="a-Cj"></a>皆得广博空处，<a id="a-Ck"></a>远不相见。<a id="a-Cl"></a>一切众生如是大身入一芥子，<a id="a-Cm"></a>而不觉知有增减相。</p>
  <p id="aCn">“复次，<a id="a-Co"></a>善男子，<a id="a-Cp"></a>所有地界是坚鞕者，<a id="a-Cq"></a>释迦如来悉能令彼一切地界入一最细邻虚尘中，<a id="a-Cr"></a>彼大地微尘亦不觉知有增减相，<a id="a-Cs"></a>是名如来巧方便智如是具足。<a id="a-Ct"></a>复次，<a id="a-Cu"></a>善男子，<a id="a-Cv"></a>一切水界所有津润，<a id="a-Cw"></a>释迦如来悉能令彼一切水界入一最细毛端之中，<a id="a-Cx"></a>彼一毛端一切水界亦不觉知有增减相。<a id="a-Cy"></a>复次，<a id="a-Cz"></a>善男子，<a id="a-D0"></a>一切火界所有暖相，<a id="a-D1"></a>悉能令彼一切三世所有火界入一最细邻虚尘中，<a id="a-D2"></a>而彼火界入细微尘行自境界，<a id="a-D3"></a>犹如广博虚空之处。<a id="a-D4"></a>复次，<a id="a-D5"></a>善男子，<a id="a-D6"></a>所有风界可觉者，<a id="a-D7"></a>释迦如来悉能令彼一切风界入一毛孔，<a id="a-D8"></a>彼一切风于一毛孔行自境界，<a id="a-D9"></a>犹如广博虚空之处。<a id="a-DA"></a>复次，<a id="a-DB"></a>善男子，<a id="a-DC"></a>十方佛刹一切众生及彼四大，<a id="a-DD"></a>释迦如来悉能令彼入一最细邻虚尘内，<a id="a-DE"></a>一切众生并彼四大，<a id="a-DF"></a>行自境界所用之事，<a id="a-DG"></a>犹如虚空不相娆乱，<a id="a-DH"></a>亦不觉知彼一微尘有增减相，<a id="a-DI"></a>是名如来巧方便智如是具足。</p>
  <p id="aDJ">“复次，<a id="a-DK"></a>善男子，<a id="a-DL"></a>乃至三世所摄众生，<a id="a-DM"></a>六入行取、<a id="a-DN"></a>愿持语言、<a id="a-DO"></a>音声文字、<a id="a-DP"></a>言说三行、<a id="a-DQ"></a>作业阴界、<a id="a-DR"></a>分别长养、<a id="a-DS"></a>种种所作，<a id="a-DT"></a>彼一切众生往昔已来，<a id="a-DU"></a>三世所摄六趣生死起灭；<a id="a-DV"></a>乃至一切众生三世所摄，<a id="a-DW"></a>过刹那、<a id="a-DX"></a>罗婆、<a id="a-DY"></a>牟忽多者；<a id="a-DZ"></a>乃至一切众生三世所摄，<a id="a-Da"></a>乃至及一切众生三世所摄受，<a id="a-Db"></a>所受苦乐觉知。<a id="a-Dc"></a>彼一切一刹那顷，<a id="a-Dd"></a>彼释迦如来悉能觉知，<a id="a-De"></a>若干诸相悉具足知。<a id="a-Df"></a>而如来不分别，<a id="a-Dg"></a>无分别无思念，<a id="a-Dh"></a>如三世际悉知是相。<a id="a-Di"></a>善男子，<a id="a-Dj"></a>诸佛入境界智方便，<a id="a-Dk"></a>平等成熟众生方便具足。<a id="a-Dl"></a>”</p>
  <p id="aDm">尔时，<a id="a-Dn"></a>诸佛说释迦如来如此相时，<a id="a-Do"></a>种种诸方彼诸如来各各徒众，<a id="a-Dp"></a>无量无数百千菩萨，<a id="a-Dq"></a>愿智神通胜妙境界，<a id="a-Dr"></a>皆度彼岸。</p>
 </body>
</html>