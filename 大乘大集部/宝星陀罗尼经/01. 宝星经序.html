<!doctype html>
<html id="z3IBTPEG7" data-ver="72">
 <head>
  <meta charset="utf-8">
  <meta author="波罗颇蜜多罗">
  <meta library="龙藏">
  <meta catalog="大乘大集部">
  <meta period="唐">
 </head>
 <body>
  <h1 id="a1">宝星经序</h1>
  <p id="a2">唐释法琳撰</p>
  <p id="a3">宝星经梵本三千余偈。<a id="a-4"></a>如来初证觉道，<a id="a-5"></a>度目连身子，<a id="a-6"></a>及降伏魔王，<a id="a-7"></a>护持国土，<a id="a-8"></a>说此经也。<a id="a-9"></a>自像化东渐，<a id="a-A"></a>绵历岁时，<a id="a-B"></a>三轮八藏之文，<a id="a-C"></a>四树五乘之旨，<a id="a-D"></a>显神光于石室，<a id="a-E"></a>流梵响于清台，<a id="a-F"></a>虽鞮译相寻尚多疑阙。<a id="a-G"></a>我大唐皇帝，<a id="a-H"></a>乃圣乃神，<a id="a-I"></a>允文允武，<a id="a-J"></a>乘机抚运，<a id="a-K"></a>拯溺救焚，<a id="a-L"></a>反上皇之风，<a id="a-M"></a>行不言之信。<a id="a-N"></a>去泰去甚，<a id="a-O"></a>既揜顿于八弦；<a id="a-P"></a>无事无为，<a id="a-Q"></a>乃朝宗于万国。<a id="a-R"></a>瀚海天山之地，<a id="a-S"></a>尽入提封；<a id="a-T"></a>龙庭凤穴之卿，<a id="a-U"></a>咸沾声教。<a id="a-V"></a>仁踰解网，<a id="a-W"></a>治踵结绳。<a id="a-X"></a>大德闲闲，<a id="a-Y"></a>外齐八则；<a id="a-Z"></a>小心翼翼，<a id="a-a"></a>内整四仪。<a id="a-b"></a>临赤县而溢慈悲，<a id="a-c"></a>寄玄扈而敷弘誓。<a id="a-d"></a>每以诸有非乐，<a id="a-e"></a>物我俱空，<a id="a-f"></a>眷言贞要，<a id="a-g"></a>无过释典。</p>
  <p id="ah">有中天竺国三藏法师波颇，<a id="a-i"></a>唐言光智，<a id="a-j"></a>誓传法化，<a id="a-k"></a>不惮艰危远涉葱河，<a id="a-l"></a>来游真丹。<a id="a-m"></a>以贞观元年景戍，<a id="a-n"></a>洎于京辇。<a id="a-o"></a>既登上席，<a id="a-p"></a>爰懋锦衣，<a id="a-q"></a>有诏所司，<a id="a-r"></a>搜扬硕德，<a id="a-s"></a>兼闲三教，<a id="a-t"></a>备举十科者，<a id="a-u"></a>一十九人。<a id="a-v"></a>于大兴善寺，<a id="a-w"></a>请波颇三藏，<a id="a-x"></a>相对翻译。<a id="a-y"></a>沙门慧乘等证义，<a id="a-z"></a>沙门玄謇等译语，<a id="a-10"></a>沙门慧明法琳等执笔，<a id="a-11"></a>承旨殷勤详覆，<a id="a-12"></a>审名定义，<a id="a-13"></a>具意成文。<a id="a-14"></a>起贞观三年三月，<a id="a-15"></a>讫四年四月，<a id="a-16"></a>凡八卷十三品，<a id="a-17"></a>用纸一百三十幅，<a id="a-18"></a>总六万三千八百八十二言。<a id="a-19"></a>归命一切佛菩萨。</p>
 </body>
</html>