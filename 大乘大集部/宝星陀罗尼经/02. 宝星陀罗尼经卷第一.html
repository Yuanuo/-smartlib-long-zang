<!doctype html>
<html id="z3IBTPGG8" data-ver="882">
 <head>
  <meta charset="utf-8">
  <meta author="波罗颇蜜多罗">
  <meta library="龙藏">
  <meta catalog="大乘大集部">
  <meta period="唐">
 </head>
 <body>
  <h1 id="a1">宝星陀罗尼经卷第一</h1>
  <h2 id="a2">降魔品第一</h2>
  <p id="a3">如是我闻：<a id="a-4"></a>一时，<a id="a-5"></a>婆伽婆住王舍城竹林迦兰陀池边，<a id="a-6"></a>与大比丘众一千人俱，<a id="a-7"></a>皆阿罗汉，<a id="a-8"></a>诸漏已尽，<a id="a-9"></a>所作已办，<a id="a-A"></a>舍诸重檐，<a id="a-B"></a>逮得己利，<a id="a-C"></a>尽诸有结，<a id="a-D"></a>皆得正知，<a id="a-E"></a>心善解脱。<a id="a-F"></a>及大菩萨一万人俱，<a id="a-G"></a>其名曰：<a id="a-H"></a>持须弥顶童真、<a id="a-I"></a>水智童真、<a id="a-J"></a>地智童真、<a id="a-K"></a>胜智童真、<a id="a-L"></a>空智童真、<a id="a-M"></a>明智童真、<a id="a-N"></a>电智童真、<a id="a-O"></a>文殊师利童真、<a id="a-P"></a>降伏胜童真、<a id="a-Q"></a>水天童真、<a id="a-R"></a>无垢童真。<a id="a-S"></a>弥勒菩萨摩诃萨等而为上首，<a id="a-T"></a>一切皆得羼提陀罗尼三摩提，<a id="a-U"></a>具足一切法无障碍智，<a id="a-V"></a>于一切众生其心平等，<a id="a-W"></a>过诸魔界，<a id="a-X"></a>善入一切如来智境界，<a id="a-Y"></a>具足大慈大悲善解方便智，<a id="a-Z"></a>皆随佛住王舍大城竹林迦兰陀池边。</p>
  <p id="aa">尔时，<a id="a-b"></a>王舍大城有二外道，<a id="a-c"></a>聪慧明达过十八明处，<a id="a-d"></a>与五百人俱，<a id="a-e"></a>一名优波底沙，<a id="a-f"></a>二名俱利多，<a id="a-g"></a>而为上首，<a id="a-h"></a>共相谓言：<a id="a-i"></a>“契同甘露！<a id="a-j"></a>”</p>
  <p id="ak">尔时，<a id="a-l"></a>长老阿说示（唐言马胜）于日初分著衣持钵，<a id="a-m"></a>入王舍大城乞食。<a id="a-n"></a>时优波底沙，<a id="a-o"></a>见阿说示生希有心：<a id="a-p"></a>“我未曾见如此沙门威仪庠序，<a id="a-q"></a>更无有人如彼比丘。<a id="a-r"></a>我应往问，<a id="a-s"></a>今此长老以谁为师？<a id="a-t"></a>依谁出家？<a id="a-u"></a>依谁求法？<a id="a-v"></a>”</p>
  <p id="aw">尔时，<a id="a-x"></a>优波底沙即往彼所到已问讯，<a id="a-y"></a>种种语已却住一面，<a id="a-z"></a>白长老阿说示言：<a id="a-10"></a>“以谁为师？<a id="a-11"></a>依谁出家？<a id="a-12"></a>依谁求法？<a id="a-13"></a>”</p>
  <p id="a14">尔时，<a id="a-15"></a>长老阿说示答优波底沙言：<a id="a-16"></a>“有释种子，<a id="a-17"></a>勇猛精进能大苦行，<a id="a-18"></a>于一切处最上自在，<a id="a-19"></a>已度生死无边大海，<a id="a-1A"></a>今以大悲欲度众生，<a id="a-1B"></a>号名为佛，<a id="a-1C"></a>觉悟众生干竭苦海无与等者，<a id="a-1D"></a>我常归依求无垢法。<a id="a-1E"></a>”</p>
  <p id="a1F">优波底沙言：<a id="a-1G"></a>“彼师为汝说何等法？<a id="a-1H"></a>以何教示？<a id="a-1I"></a>”</p>
  <p id="a1J">时，<a id="a-1K"></a>长老阿说示答优波底沙曰：<a id="a-1L"></a>“善哉！<a id="a-1M"></a>快哉！<a id="a-1N"></a>谛听！<a id="a-1O"></a>谛听！<a id="a-1P"></a>当为汝说。<a id="a-1Q"></a>”便说偈言：</p>
  <p id="a1R">“烦恼业因缘，<a id="a-1S"></a> 世间如是转；</p>
  <p id="a1T">烦恼业不生，<a id="a-1U"></a> 导师如是说，</p>
  <p id="a1V">生老死定坏，<a id="a-1W"></a> 彼解脱无上！</p>
  <p id="a1X">如彼勇牛王，<a id="a-1Y"></a> 如来自悟说。<a id="a-1Z"></a>”</p>
  <p id="a1a">尔时，<a id="a-1b"></a>优波底沙闻此法已，<a id="a-1c"></a>远尘离垢，<a id="a-1d"></a>法眼清净，<a id="a-1e"></a>得须陀洹果，<a id="a-1f"></a>而说偈言：</p>
  <p id="a1g">“我证解实法，<a id="a-1h"></a> 永竭生死河，</p>
  <p id="a1i">所谓如来说，<a id="a-1j"></a> 难得甘露藏。</p>
  <p id="a1k">众生得息苦，<a id="a-1l"></a> 智慧能断除，</p>
  <p id="a1m">诸法种种修，<a id="a-1n"></a> 能作究竟道，</p>
  <p id="a1o">行此究竟道，<a id="a-1p"></a> 得无等涅槃！<a id="a-1q"></a>”</p>
  <p id="a1r">尔时，<a id="a-1s"></a>优波底沙说此偈已，<a id="a-1t"></a>白长老阿说示言：<a id="a-1u"></a>“长老，<a id="a-1v"></a>汝师如来阿罗诃三藐三佛陀今在何处？<a id="a-1w"></a>”</p>
  <p id="a1x">阿说示答言：<a id="a-1y"></a>“长老，<a id="a-1z"></a>我师如来，<a id="a-20"></a>今在王舍城竹林迦兰陀池边，<a id="a-21"></a>与大比丘众一千人俱——本是外道值佛出家。<a id="a-22"></a>”</p>
  <p id="a23">优波底沙言：<a id="a-24"></a>“我今辞善知识及诸眷属诣佛出家。<a id="a-25"></a>”</p>
  <p id="a26">尔时，<a id="a-27"></a>优波底沙礼阿说示足，<a id="a-28"></a>右绕三匝辞已而去，<a id="a-29"></a>往俱利多所。</p>
  <p id="a2A">时，<a id="a-2B"></a>俱利多见优波底沙从远而来，<a id="a-2C"></a>见已白优波底沙言：<a id="a-2D"></a>“仁者，<a id="a-2E"></a>诸根清净，<a id="a-2F"></a>颜色怡悦，<a id="a-2G"></a>必得甘露。<a id="a-2H"></a>”</p>
  <p id="a2I">优波底沙言：<a id="a-2J"></a>“如是，<a id="a-2K"></a>长老，<a id="a-2L"></a>我于今者得甘露法。<a id="a-2M"></a>谛听！<a id="a-2N"></a>谛听！<a id="a-2O"></a>今为汝说我所得法。<a id="a-2P"></a>”</p>
  <p id="a2Q">尔时，<a id="a-2R"></a>俱利多即从座起，<a id="a-2S"></a>偏袒右肩，<a id="a-2T"></a>右膝著地，<a id="a-2U"></a>合掌恭敬，<a id="a-2V"></a>便说偈请：</p>
  <p id="a2W">“说此吉祥无忧道，<a id="a-2X"></a> 此道疾度三界海，</p>
  <p id="a2Y">分别诸阴大怨贼，<a id="a-2Z"></a> 乘此道已不还有。<a id="a-2a"></a>”</p>
  <p id="a2b">尔时，<a id="a-2c"></a>优波底沙以所闻偈，<a id="a-2d"></a>即为说之：</p>
  <p id="a2e">“烦恼业因缘，<a id="a-2f"></a> 世间如是转；</p>
  <p id="a2g">烦恼业不生，<a id="a-2h"></a> 导师如是说，</p>
  <p id="a2i">生老死定坏，<a id="a-2j"></a> 彼解脱无上！</p>
  <p id="a2k">如彼勇牛王，<a id="a-2l"></a> 如来自悟说。<a id="a-2m"></a>”</p>
  <p id="a2n">尔时，<a id="a-2o"></a>俱利多闻此偈已心大欢喜，<a id="a-2p"></a>重更赞叹请说前偈：</p>
  <p id="a2q">“苦灭寂无垢，<a id="a-2r"></a> 牟尼说此法，</p>
  <p id="a2s">一切烦恼灭，<a id="a-2t"></a> 诸见无知断！</p>
  <p id="a2u">秽恶有为空，<a id="a-2v"></a> 无我不可信，</p>
  <p id="a2w">重说无垢句，<a id="a-2x"></a> 我闻得涅槃。<a id="a-2y"></a>”</p>
  <p id="a2z">尔时，<a id="a-30"></a>优波底沙即便重为说所闻偈：</p>
  <p id="a31">“烦恼业因缘，<a id="a-32"></a> 世间如是转；</p>
  <p id="a33">烦恼业不生，<a id="a-34"></a> 导师如是说，</p>
  <p id="a35">生老死定坏，<a id="a-36"></a> 彼解脱无上。</p>
  <p id="a37">如彼勇牛王，<a id="a-38"></a> 如来自悟说！<a id="a-39"></a>”</p>
  <p id="a3A">尔时，<a id="a-3B"></a>俱利多闻此偈已，<a id="a-3C"></a>远尘离垢，<a id="a-3D"></a>法眼清净，<a id="a-3E"></a>得须陀洹果，<a id="a-3F"></a>复以偈赞：</p>
  <p id="a3G">“如此真行法，<a id="a-3H"></a> 度流之疾船，</p>
  <p id="a3I">此智息三苦，<a id="a-3J"></a> 能度于世间。</p>
  <p id="a3K">诸阴烦恼魔，<a id="a-3L"></a> 知此能调伏，</p>
  <p id="a3M">解脱离怨诤，<a id="a-3N"></a> 干竭于苦海。<a id="a-3O"></a>”</p>
  <p id="a3P">时，<a id="a-3Q"></a>俱利多言：<a id="a-3R"></a>“今佛世尊住在何所？<a id="a-3S"></a>”</p>
  <p id="a3T">优波底沙言：<a id="a-3U"></a>“长老，<a id="a-3V"></a>我闻世尊在王舍大城竹林迦兰陀池边，<a id="a-3W"></a>与大比丘僧及菩萨众俱。<a id="a-3X"></a>我今定当与汝俱往至世尊所，<a id="a-3Y"></a>求佛出家。<a id="a-3Z"></a>”</p>
  <p id="a3a">俱利多言：<a id="a-3b"></a>“如是，<a id="a-3c"></a>长老，<a id="a-3d"></a>可语弟子往世尊所相随出家。<a id="a-3e"></a>”时，<a id="a-3f"></a>优波底沙与俱利多往自众所。</p>
  <p id="a3g">尔时，<a id="a-3h"></a>恶魔于一念顷，<a id="a-3i"></a>闻中摩伽陀国有二外道，<a id="a-3j"></a>优波底沙共俱利多及诸眷属，<a id="a-3k"></a>聪明具足名称广远，<a id="a-3l"></a>是善丈夫，<a id="a-3m"></a>欲于沙门瞿昙法中出家学道，<a id="a-3n"></a>便作是念，<a id="a-3o"></a>即厉声大叫而唱：<a id="a-3p"></a>“奇哉！<a id="a-3q"></a>若此二人于彼沙门瞿昙法中而出家者，<a id="a-3r"></a>空我境界。<a id="a-3s"></a>我应至彼二丈夫所，<a id="a-3t"></a>破其出家令著恶见。<a id="a-3u"></a>”</p>
  <p id="a3v">尔时，<a id="a-3w"></a>恶魔于一念顷从自宫没，<a id="a-3x"></a>作阿说示形相威仪，<a id="a-3y"></a>便于中道现二人前，<a id="a-3z"></a>作如是说：</p>
  <p id="a40">“如我先所说，<a id="a-41"></a> 试汝非决定，</p>
  <p id="a42">如汝意所行，<a id="a-43"></a> 宜速受欲乐。</p>
  <p id="a44">一切黑白业，<a id="a-45"></a> 因果悉皆无，</p>
  <p id="a46">无生老病死，<a id="a-47"></a> 亦无于后世，</p>
  <p id="a48">福非福果业，<a id="a-49"></a> 无有此因作。</p>
  <p id="a4A">释子为利说，<a id="a-4B"></a> 汝莫信故去！<a id="a-4C"></a>”</p>
  <p id="a4D">尔时，<a id="a-4E"></a>优波底沙、<a id="a-4F"></a>俱利多闻此说已咸作是念：<a id="a-4G"></a>“此恶魔来欲坏我等出家之事。<a id="a-4H"></a>”</p>
  <p id="a4I">尔时，<a id="a-4J"></a>优波底沙顾谓弟子作如是言：<a id="a-4K"></a>“汝等今者当忆世间所有过患。<a id="a-4L"></a>”便说是偈：</p>
  <p id="a4M">“众生为老逼，<a id="a-4N"></a> 死苦之所缠，</p>
  <p id="a4O">应当断彼二，<a id="a-4P"></a> 决定当出家。<a id="a-4Q"></a>”</p>
  <p id="a4R">尔时，<a id="a-4S"></a>俱利多即以偈颂答魔王曰：</p>
  <p id="a4T">“知无上善智，<a id="a-4U"></a> 持法灭三苦，</p>
  <p id="a4V">汝说不断贪，<a id="a-4W"></a> 我智终不动。</p>
  <p id="a4X">如是坚固心，<a id="a-4Y"></a> 于余人所无，</p>
  <p id="a4Z">我等出苦轮，<a id="a-4a"></a> 正智所不惑。</p>
  <p id="a4b">勿假师子像，<a id="a-4c"></a> 而作野干声！<a id="a-4d"></a>”</p>
  <p id="a4e">尔时，<a id="a-4f"></a>见谛诸天住虚空中赞二丈夫言：<a id="a-4g"></a>“善哉！<a id="a-4h"></a>善哉！<a id="a-4i"></a>汝二丈夫，<a id="a-4j"></a>于一切众生中最为上首。<a id="a-4k"></a>此道胜妙，<a id="a-4l"></a>于一切世间最为第一。<a id="a-4m"></a>此道息一切苦，<a id="a-4n"></a>此道入一切如来行处，<a id="a-4o"></a>此道一切诸佛所共称扬，<a id="a-4p"></a>所谓依佛出家。<a id="a-4q"></a>”是时，<a id="a-4r"></a>恶魔心生忧苦便没不现。</p>
  <p id="a4s">尔时，<a id="a-4t"></a>优波底沙共俱利多，<a id="a-4u"></a>自观己众唤诸弟子作如是言：<a id="a-4v"></a>“汝等应知，<a id="a-4w"></a>我等欲度老死苦海故依佛出家。<a id="a-4x"></a>汝等若不乐佛出家，<a id="a-4y"></a>可于此住。<a id="a-4z"></a>”</p>
  <p id="a50">时，<a id="a-51"></a>五百弟子咸作是言：<a id="a-52"></a>“我等解法，<a id="a-53"></a>皆依师学。<a id="a-54"></a>二师决定大处出家，<a id="a-55"></a>二师所依出家处，<a id="a-56"></a>我等随师，<a id="a-57"></a>亦依彼众出家学道。<a id="a-58"></a>”</p>
  <p id="a59">尔时，<a id="a-5A"></a>优波底沙及俱利多，<a id="a-5B"></a>与五百徒众欲往佛所。<a id="a-5C"></a>是时，<a id="a-5D"></a>恶魔知彼事已，<a id="a-5E"></a>于王舍城外化作大坑，<a id="a-5F"></a>深百由旬，<a id="a-5G"></a>令彼二人不得往诣佛世尊所。<a id="a-5H"></a>是时，<a id="a-5I"></a>如来以神通力，<a id="a-5J"></a>令彼二人不见大坑直道而去。<a id="a-5K"></a>是时，<a id="a-5L"></a>恶魔于二人前，<a id="a-5M"></a>复更化作高峻大山，<a id="a-5N"></a>高千由旬，<a id="a-5O"></a>峻崄坚岨无有穿缺；<a id="a-5P"></a>于彼山中复更化作一千师子，<a id="a-5Q"></a>威猛可畏。<a id="a-5R"></a>是时，<a id="a-5S"></a>世尊以神通力加彼二人，<a id="a-5T"></a>不见大山及彼师子，<a id="a-5U"></a>又无威猛可畏之声，<a id="a-5V"></a>直道而往诣世尊所，<a id="a-5W"></a>及彼无量百千之众，<a id="a-5X"></a>围绕供养说法之处。</p>
  <p id="a5Y">尔时，<a id="a-5Z"></a>世尊告诸比丘：<a id="a-5a"></a>“汝等见彼二善丈夫为众上首，<a id="a-5b"></a>与诸徒众来至我所，<a id="a-5c"></a>汝等见不？<a id="a-5d"></a>”</p>
  <p id="a5e">—诸比丘答，<a id="a-5f"></a>咸言我见。</p>
  <p id="a5g">佛言：<a id="a-5h"></a>“此善丈夫及诸徒众我边出家，<a id="a-5i"></a>一人于我一切声闻弟子之中智慧第一，<a id="a-5j"></a>一人于我声闻众中神通第一。<a id="a-5k"></a>”</p>
  <p id="a5l">是时，<a id="a-5m"></a>众中有一比丘，<a id="a-5n"></a>以偈赞曰：</p>
  <p id="a5o">“此二聪睿眷属俱，<a id="a-5p"></a> 利益上者佛已记，</p>
  <p id="a5q">具智神通无所畏，<a id="a-5r"></a> 故我承迎二丈夫。<a id="a-5s"></a>”</p>
  <p id="a5t">尔时，<a id="a-5u"></a>彼比丘说此偈已即从座起，<a id="a-5v"></a>与无量比丘众及出家优婆塞等迎彼二人，<a id="a-5w"></a>善言问讯。</p>
  <p id="a5x">时彼二人往到佛所，<a id="a-5y"></a>到已顶礼佛足，<a id="a-5z"></a>右绕三匝住立佛前，<a id="a-60"></a>白佛言：<a id="a-61"></a>“世尊，<a id="a-62"></a>我等今者求佛出家，<a id="a-63"></a>受比丘戒修行梵行。<a id="a-64"></a>”</p>
  <p id="a65">佛言：<a id="a-66"></a>“善男子，<a id="a-67"></a>汝二人名字何等？<a id="a-68"></a>”</p>
  <p id="a69">优波底沙言：<a id="a-6A"></a>“底沙是父，<a id="a-6B"></a>舍利是母。<a id="a-6C"></a>我今从母，<a id="a-6D"></a>故名舍利弗。<a id="a-6E"></a>父母今者听我出家。<a id="a-6F"></a>”</p>
  <p id="a6G">俱利多言：<a id="a-6H"></a>“憍陈如是父，<a id="a-6I"></a>目伽罗是母。<a id="a-6J"></a>我今从母，<a id="a-6K"></a>故名目伽罗。<a id="a-6L"></a>父母今者听我出家。<a id="a-6M"></a>”</p>
  <p id="a6N">佛言：<a id="a-6O"></a>“汝等二人及诸眷属，<a id="a-6P"></a>可于我所出家具足修行梵行。<a id="a-6Q"></a>”作是语已，<a id="a-6R"></a>时此二人成具足戒。<a id="a-6S"></a>五百徒众未久之间，<a id="a-6T"></a>亦同二师得具足戒。</p>
  <p id="a6U">尔时。<a id="a-6V"></a>恶魔即自化身作摩醯首罗像。<a id="a-6W"></a>住立佛前说如是偈“</p>
  <p id="a6X">“世间利智能议论，<a id="a-6Y"></a> 方便胜智到彼岸，</p>
  <p id="a6Z">彼等悉来顶礼我，<a id="a-6a"></a> 我是彼等大导师。</p>
  <p id="a6b">瞿昙弟子并眷属，<a id="a-6c"></a> 一切宜速归依我，</p>
  <p id="a6d">我今为汝当广说，<a id="a-6e"></a> 安隐寂灭善妙道。<a id="a-6f"></a>”</p>
  <p id="a6g">尔时，<a id="a-6h"></a>世尊以偈答曰：</p>
  <p id="a6i">“汝所说道趣恶道，<a id="a-6j"></a> 众生行者沉苦海，</p>
  <p id="a6k">我道能令动不动，<a id="a-6l"></a> 世间苦海悉干竭。</p>
  <p id="a6m">何故骜慢耐无耻，<a id="a-6n"></a> 复作矜高野干声？</p>
  <p id="a6o">我今退破汝魔事，<a id="a-6p"></a> 不复于我能所作。<a id="a-6q"></a>”</p>
  <p id="a6r">尔时，<a id="a-6s"></a>恶魔变摩醯首罗像即没不现，<a id="a-6t"></a>复作梵天王像住于佛前，<a id="a-6u"></a>说如是偈：</p>
  <p id="a6v">“烦恼有业芽，<a id="a-6w"></a> 智慧已斩除，</p>
  <p id="a6x">何故强于此，<a id="a-6y"></a> 勤苦利众生？</p>
  <p id="a6z">于世无自在，<a id="a-70"></a> 以无堪道器，</p>
  <p id="a71">牟尼病已除，<a id="a-72"></a> 宜速入涅槃。<a id="a-73"></a>”</p>
  <p id="a74">尔时，<a id="a-75"></a>世尊即以偈颂报魔王曰：</p>
  <p id="a76">“我观诸众生，<a id="a-77"></a> 过彼恒沙量，</p>
  <p id="a78">以大慈悲力，<a id="a-79"></a> 教化令解脱。</p>
  <p id="a7A">上中下众生，<a id="a-7B"></a> 令世间解脱，</p>
  <p id="a7C">众生解脱已，<a id="a-7D"></a> 然后乃涅槃。</p>
  <p id="a7E">何故以恶惠，<a id="a-7F"></a> 诈谄请于我？<a id="a-7G"></a>”</p>
  <p id="a7H">尔时，<a id="a-7I"></a>恶魔心生忧悔，<a id="a-7J"></a>于佛前没还自天宫，<a id="a-7K"></a>入忧恼室默然而坐。<a id="a-7L"></a>当于尔时一刹那顷，<a id="a-7M"></a>魔诸眷属互相推问：<a id="a-7N"></a>“今我大王以何因缘，<a id="a-7O"></a>入忧恼室无人知者？<a id="a-7P"></a>”</p>
  <p id="a7Q">尔时，<a id="a-7R"></a>魔王五百妓女种种庄严，<a id="a-7S"></a>各持华鬘、<a id="a-7T"></a>末香、<a id="a-7U"></a>塗香，<a id="a-7V"></a>鼓天伎乐五百音声，<a id="a-7W"></a>第一微妙歌舞戏乐，<a id="a-7X"></a>甚可爱乐集魔王前。<a id="a-7Y"></a>尔时，<a id="a-7Z"></a>魔王悲啼握手抑止悲声，<a id="a-7a"></a>如是作已暂时默住。<a id="a-7b"></a>诸妓女等复更歌舞，<a id="a-7c"></a>作欣悦状令魔欢喜。<a id="a-7d"></a>尔时，<a id="a-7e"></a>魔王举手大叫作如是语：<a id="a-7f"></a>“莫声！<a id="a-7g"></a>莫声！<a id="a-7h"></a>”乃至七返。<a id="a-7i"></a>诸伎女等默然而住。</p>
  <p id="a7j">尔时，<a id="a-7k"></a>魔宫有一妓女名电可意声，<a id="a-7l"></a>至魔王所曲躬合掌，<a id="a-7m"></a>说如是偈：</p>
  <p id="a7n">“汝今居自在，<a id="a-7o"></a> 如见死相忧，</p>
  <p id="a7p">为是担重担，<a id="a-7q"></a> 今乃生怖懅？</p>
  <p id="a7r">谁有胜力怨，<a id="a-7s"></a> 而忧不欢悦？<a id="a-7t"></a>”</p>
  <p id="a7u">是时，<a id="a-7v"></a>魔王说偈报曰：</p>
  <p id="a7w">“我有大怨调伏心，<a id="a-7x"></a> 善学幻术释迦子，</p>
  <p id="a7y">我无方便能坏彼，<a id="a-7z"></a> 如是不久欲界空。<a id="a-80"></a>”</p>
  <p id="a81">时，<a id="a-82"></a>彼妓女便说偈曰：</p>
  <p id="a83">“大家方便甚无量，<a id="a-84"></a> 勤力坏彼必无余，</p>
  <p id="a85">三有长缚谁能解？<a id="a-86"></a> 贪海沉没谁能竭？<a id="a-87"></a>”</p>
  <p id="a88">是时，<a id="a-89"></a>魔王说偈报曰：</p>
  <p id="a8A">“檀那及苦行，<a id="a-8B"></a> 悲愿为罥索，</p>
  <p id="a8C">持空无相弓，<a id="a-8D"></a> 器仗中第一，</p>
  <p id="a8E">能断于生死，<a id="a-8F"></a> 诸有尽无余。</p>
  <p id="a8G">以空为城林，<a id="a-8H"></a> 弟子居山谷，</p>
  <p id="a8I">精勤常修定，<a id="a-8J"></a> 尽诸有过患，</p>
  <p id="a8K">方便神通力，<a id="a-8L"></a> 慈悲为伴助。</p>
  <p id="a8M">优波俱利等，<a id="a-8N"></a> 牟尼悉降伏，</p>
  <p id="a8O">于彼三界中，<a id="a-8P"></a> 方便善调摄，</p>
  <p id="a8Q">欲空我境界，<a id="a-8R"></a> 一切悉无余。<a id="a-8S"></a>”</p>
  <p id="a8T">尔时，<a id="a-8U"></a>五百妓女于魔王边，<a id="a-8V"></a>闻叹如来所有功德，<a id="a-8W"></a>即得菩萨三昧，<a id="a-8X"></a>名离一切相电光三昧。<a id="a-8Y"></a>时彼五百妓女，<a id="a-8Z"></a>即以天上诸庄严具，<a id="a-8a"></a>雨天香华及天伎乐，<a id="a-8b"></a>遥向佛所供养世尊，<a id="a-8c"></a>于竹林上犹如雨下。<a id="a-8d"></a>以得如来神力加故，<a id="a-8e"></a>令彼天女遥见世尊及诸徒众，<a id="a-8f"></a>见已欢喜生清净信第一爱敬。</p>
  <p id="a8g">尔时，<a id="a-8h"></a>众中诸比丘等，<a id="a-8i"></a>见竹林间有如是相，<a id="a-8j"></a>便生疑怪，<a id="a-8k"></a>白佛言：<a id="a-8l"></a>“世尊，<a id="a-8m"></a>我等昔来未曾见闻于竹林间如此瑞应香华等雨，<a id="a-8n"></a>将非舍利弗、<a id="a-8o"></a>目揵连等现此相耶？<a id="a-8p"></a>何因缘故睹斯希有？<a id="a-8q"></a>”</p>
  <p id="a8r">尔时，<a id="a-8s"></a>世尊告诸比丘：<a id="a-8t"></a>“非此二人现神通相。<a id="a-8u"></a>此乃天魔五百妓女，<a id="a-8v"></a>于彼魔宫雨此香华及庄严具，<a id="a-8w"></a>持供养我；<a id="a-8x"></a>不久来此，<a id="a-8y"></a>皆于我边得受阿耨多罗三藐三菩提记。<a id="a-8z"></a>”</p>
  <p id="a90">时，<a id="a-91"></a>彼魔王五百妓女遥闻佛记，<a id="a-92"></a>转复欢喜生清净信，<a id="a-93"></a>以净信故即得不忘菩提心三昧。</p>
  <p id="a94">尔时，<a id="a-95"></a>魔王五百妓女著一肩衣，<a id="a-96"></a>右膝著地，<a id="a-97"></a>于魔宫中向佛方面，<a id="a-98"></a>合掌恭敬说如是偈：</p>
  <p id="a99">“一切世间盲无眼，<a id="a-9A"></a> 唯佛一人名见者，</p>
  <p id="a9B">能竭人天渴爱河，<a id="a-9C"></a> 如来自度及一切。</p>
  <p id="a9D">我等云何速成佛？<a id="a-9E"></a> 人天恭敬能说者，</p>
  <p id="a9F">女身可厌宜应舍，<a id="a-9G"></a> 速近牟尼闻正法。</p>
  <p id="a9H">如来最上神通智，<a id="a-9I"></a> 开示我等为胜导，</p>
  <p id="a9J">持彼无上觉支宝，<a id="a-9K"></a> 无垢妙说如净灯，</p>
  <p id="a9L">胜力降魔无等伦，<a id="a-9M"></a> 觉悟我等当受记。<a id="a-9N"></a>”</p>
  <p id="a9O">尔时，<a id="a-9P"></a>魔宫五百妓女，<a id="a-9Q"></a>从座而起至魔王所，<a id="a-9R"></a>异口同音而说是偈：</p>
  <p id="a9S">“如来胜德终不动，<a id="a-9T"></a> 云何于佛而生嗔？</p>
  <p id="a9U">此身众苦之所逼，<a id="a-9V"></a> 更起醉慢而自塗。</p>
  <p id="a9W">应舍此嗔决定信，<a id="a-9X"></a> 拔彼生死憍慢泥，</p>
  <p id="a9Y">众生体性佛所知，<a id="a-9Z"></a> 我等应往慈悲所。<a id="a-9a"></a>”</p>
  <p id="a9b">尔时，<a id="a-9c"></a>魔王念彼诸女，<a id="a-9d"></a>生于如是增上恶意：<a id="a-9e"></a>“我今应以五种之缚，<a id="a-9f"></a>缚此五百诸妓女等，<a id="a-9g"></a>令住于此不往佛边。<a id="a-9h"></a>”此五百女以得如来念力加故，<a id="a-9i"></a>而彼魔王所不能制。</p>
  <p id="a9j">尔时，<a id="a-9k"></a>五百诸妓女等，<a id="a-9l"></a>于彼魔宫欲往佛所。<a id="a-9m"></a>当发足时，<a id="a-9n"></a>魔甚嗔恨，<a id="a-9o"></a>便作是念：<a id="a-9p"></a>“我今自以境界之力制此诸女。<a id="a-9q"></a>”即起非时毗岚大风遍满虚空，<a id="a-9r"></a>欲令诸女迷失诸方，<a id="a-9s"></a>还住我宫不见瞿昙。<a id="a-9t"></a>以佛力故，<a id="a-9u"></a>尚不能起微细之风，<a id="a-9v"></a>乃至不能动一毛端，<a id="a-9w"></a>何况无量！</p>
  <p id="a9x">尔时，<a id="a-9y"></a>魔王转增忧苦，<a id="a-9z"></a>心生悔恼悲泣高声，<a id="a-A0"></a>唤其诸子及其眷属，<a id="a-A1"></a>一切魔宫大声遍满，<a id="a-A2"></a>而说偈言：</p>
  <p id="aA3">“爱子眷属悉皆集，<a id="a-A4"></a> 我心热恼如毒树，</p>
  <p id="aA5">坏我神通境界力，<a id="a-A6"></a> 美言谄幻释师子。<a id="a-A7"></a>”</p>
  <p id="aA8">尔时，<a id="a-A9"></a>魔王所有男女并诸眷属，<a id="a-AA"></a>闻此音声悉皆驰赴住魔王前。<a id="a-AB"></a>彼眷属中有一魔子名曰胜智，<a id="a-AC"></a>合掌住立说如是偈：</p>
  <p id="aAD">“此非劫烧非死相，<a id="a-AE"></a> 何故种种忧恼生？</p>
  <p id="aAF">此无大力能胜怨，<a id="a-AG"></a> 何故异智似愚痴？<a id="a-AH"></a>”</p>
  <p id="aAI">尔时，<a id="a-AJ"></a>魔王说偈报曰：</p>
  <p id="aAK">“今此释迦子，<a id="a-AL"></a> 坐彼林树下，</p>
  <p id="aAM">现前有大怨，<a id="a-AN"></a> 云何汝说无？</p>
  <p id="aAO">彼谄有胜力，<a id="a-AP"></a> 令我心荒怖，</p>
  <p id="aAQ">我军并我子，<a id="a-AR"></a> 如炭入炽火。</p>
  <p id="aAS">名称胜丈夫，<a id="a-AT"></a> 聪睿多才艺，</p>
  <p id="aAU">现集及未集，<a id="a-AV"></a> 今悉归依彼。</p>
  <p id="aAW">我怨以诈亲，<a id="a-AX"></a> 谄智力甚诤，</p>
  <p id="aAY">高名胜智人，<a id="a-AZ"></a> 悉为法钩牵。</p>
  <p id="aAa">今此诸侍女，<a id="a-Ab"></a> 于我无悲心，</p>
  <p id="aAc">见舍昔所爱，<a id="a-Ad"></a> 尽往沙门所。</p>
  <p id="aAe">指我以为证，<a id="a-Af"></a> 今日归依彼，</p>
  <p id="aAg">一切三有地，<a id="a-Ah"></a> 谄幻悉令空。</p>
  <p id="aAi">彼虽有大力，<a id="a-Aj"></a> 我破令作灰，</p>
  <p id="aAk">我辈一切众，<a id="a-Al"></a> 应当勤所作。<a id="a-Am"></a>”</p>
  <p id="aAn">尔时，<a id="a-Ao"></a>魔王一切诸子，<a id="a-Ap"></a>并其内外所有眷属，<a id="a-Aq"></a>悉皆合掌咸作是言：<a id="a-Ar"></a>“我等一切悉皆严驾，<a id="a-As"></a>以神通力而自加被，<a id="a-At"></a>以此境界示彼令知，<a id="a-Au"></a>退彼释子令碎如灰。<a id="a-Av"></a>若当胜者，<a id="a-Aw"></a>我等善好。<a id="a-Ax"></a>若不胜者，<a id="a-Ay"></a>当归依彼。<a id="a-Az"></a>我等往昔大军围绕，<a id="a-B0"></a>诣菩提树面睹释子，<a id="a-B1"></a>独一无侣以神通力，<a id="a-B2"></a>我等军众尽皆退坏，<a id="a-B3"></a>况复今时无量徒众悉皆成就！<a id="a-B4"></a>”</p>
  <p id="aB5">时魔报言：<a id="a-B6"></a>“且去子辈！<a id="a-B7"></a>若能杀彼沙门瞿昙，<a id="a-B8"></a>当须回还。<a id="a-B9"></a>若不能者，<a id="a-BA"></a>亦须还宫而自守护。<a id="a-BB"></a>”</p>
  <p id="aBC">是时，<a id="a-BD"></a>魔王即以左右十二万众，<a id="a-BE"></a>复过此数乃至八万四千由旬，<a id="a-BF"></a>所有兵众悉皆遍满。<a id="a-BG"></a>复以迅疾神通之力，<a id="a-BH"></a>现大黑风，<a id="a-BI"></a>吹大黑云，<a id="a-BJ"></a>雨大炬火，<a id="a-BK"></a>悉皆遍满一切四洲。<a id="a-BL"></a>复以手击须弥山王，<a id="a-BM"></a>一切四洲悉皆震动。<a id="a-BN"></a>复出最恶可畏之声，<a id="a-BO"></a>须弥山王及诸山王，<a id="a-BP"></a>大地峰石一切惊动。<a id="a-BQ"></a>由此震击小大池河，<a id="a-BR"></a>及大海水悉皆波浪。<a id="a-BS"></a>一切诸龙、<a id="a-BT"></a>大龙、<a id="a-BU"></a>夜叉、<a id="a-BV"></a>大夜叉，<a id="a-BW"></a>见是事已踊上虚空。<a id="a-BX"></a>此诸魔众住须弥顶，<a id="a-BY"></a>复掷大石等由旬量，<a id="a-BZ"></a>于中摩伽陀国如大暴雨振击惊动。<a id="a-Ba"></a>复雨刀、<a id="a-Bb"></a>杵、<a id="a-Bc"></a>挝镵、<a id="a-Bd"></a>大石、<a id="a-Be"></a>月钐、<a id="a-Bf"></a>曲撩、<a id="a-Bg"></a>短槊、<a id="a-Bh"></a>铁把、<a id="a-Bi"></a>虎牙大棒及大月箭犹如雨下。</p>
  <p id="aBj">尔时，<a id="a-Bk"></a>世尊即入碎魔军场三昧，<a id="a-Bl"></a>于虚空中所有兵仗及大炬火变成华雨，<a id="a-Bm"></a>所谓优钵华雨、<a id="a-Bn"></a>波头摩华雨、<a id="a-Bo"></a>俱物头华雨、<a id="a-Bp"></a>分陀利华雨、<a id="a-Bq"></a>曼陀罗华雨、<a id="a-Br"></a>摩诃曼陀罗华雨，<a id="a-Bs"></a>雨中摩伽陀国。<a id="a-Bt"></a>复变可畏惊动之声，<a id="a-Bu"></a>为彼种种微妙音声，<a id="a-Bv"></a>所谓佛声、<a id="a-Bw"></a>法声、<a id="a-Bx"></a>僧声、<a id="a-By"></a>波罗蜜声、<a id="a-Bz"></a>神通声、<a id="a-C0"></a>阿毗跋致声、<a id="a-C1"></a>受职声、<a id="a-C2"></a>四魔退声、<a id="a-C3"></a>往菩提道场声，<a id="a-C4"></a>乃至取俱声不取俱声。<a id="a-C5"></a>复变此四洲一切大地所有药草丛林山石土地皆成七宝。<a id="a-C6"></a>是时，<a id="a-C7"></a>世界无有风尘一切恬静。</p>
  <p id="aC8">尔时，<a id="a-C9"></a>世尊现其身相过于梵世自在而转。<a id="a-CA"></a>从其身分一一诸相，<a id="a-CB"></a>乃至无见顶相出大光明，<a id="a-CC"></a>遍照三千大千世界普皆大明。<a id="a-CD"></a>是时，<a id="a-CE"></a>三千大千世界所有天、<a id="a-CF"></a>龙、<a id="a-CG"></a>夜叉、<a id="a-CH"></a>乾闼婆、<a id="a-CI"></a>阿修罗、<a id="a-CJ"></a>伽楼罗、<a id="a-CK"></a>紧那罗、<a id="a-CL"></a>摩睺罗伽、<a id="a-CM"></a>薜荔多、<a id="a-CN"></a>毗舍阇、<a id="a-CO"></a>鸠槃茶、<a id="a-CP"></a>人非人等，<a id="a-CQ"></a>地狱、<a id="a-CR"></a>畜生、<a id="a-CS"></a>阎罗世界，<a id="a-CT"></a>如是一切悉见世尊及大光明。<a id="a-CU"></a>是时，<a id="a-CV"></a>天、<a id="a-CW"></a>龙、<a id="a-CX"></a>夜叉、<a id="a-CY"></a>人非人等，<a id="a-CZ"></a>各与若干百千眷属，<a id="a-Ca"></a>地及虚空来诣佛所散华供养，<a id="a-Cb"></a>到已右绕，<a id="a-Cc"></a>赞叹礼拜。<a id="a-Cd"></a>是时，<a id="a-Ce"></a>地狱及诸畜生、<a id="a-Cf"></a>阎罗世界，<a id="a-Cg"></a>无量百千阿閦毗俱胝那由他等，<a id="a-Ch"></a>各自忆念先种善根，<a id="a-Ci"></a>称南无佛陀，<a id="a-Cj"></a>恶趣终已生于天上。</p>
  <p id="aCk">尔时，<a id="a-Cl"></a>魔王所有诸子二万二千并诸眷属，<a id="a-Cm"></a>见佛神变如是相已，<a id="a-Cn"></a>各于佛所得希有信，<a id="a-Co"></a>即共五百妓女礼世尊足，<a id="a-Cp"></a>合掌恭敬，<a id="a-Cq"></a>以偈赞叹：</p>
  <p id="aCr">“妙色净身映智海，<a id="a-Cs"></a> 名称高远无不至，</p>
  <p id="aCt">金色光焰类须弥，<a id="a-Cu"></a> 我等无怙归依彼。</p>
  <p id="aCv">众生失道无能见，<a id="a-Cw"></a> 如来智日能明照，</p>
  <p id="aCx">养护众生永不退，<a id="a-Cy"></a> 亲导我等归依彼。</p>
  <p id="aCz">积集智藏富无量，<a id="a-D0"></a> 解脱心性如虚空，</p>
  <p id="aD1">慈悲润泽随机说，<a id="a-D2"></a> 一切成就归依彼。</p>
  <p id="aD3">生死旷野难济越，<a id="a-D4"></a> 如来解脱能开示，</p>
  <p id="aD5">巧说因果能显了，<a id="a-D6"></a> 住第一慈归依彼。</p>
  <p id="aD7">境界幻炎如水月，<a id="a-D8"></a> 无智翳闇著诸欲，</p>
  <p id="aD9">佛为医王救世间，<a id="a-DA"></a> 是故我等归依彼。</p>
  <p id="aDB">佛真法桥渡四流，<a id="a-DC"></a> 富有七财恒资给，</p>
  <p id="aDD">世尊正道示世间，<a id="a-DE"></a> 大悲我亲应供养。</p>
  <p id="aDF">我等恶意向如来，<a id="a-DG"></a> 今悉忏悔第一觉，</p>
  <p id="aDH">所有诸恶能永断，<a id="a-DI"></a> 愿佛受我最上依。</p>
  <p id="aDJ">我等悉舍魔部党，<a id="a-DK"></a> 共发无上菩提心，</p>
  <p id="aDL">普请一切众生类，<a id="a-DM"></a> 菩提大愿至无余。</p>
  <p id="aDN">佛能显示我胜行，<a id="a-DO"></a> 如我所行波罗蜜，</p>
  <p id="aDP">如来所说无异说，<a id="a-DQ"></a> 几法具足到菩提。</p>
  <p id="aDR">所散佛华成华盖，<a id="a-DS"></a> 示现无量诸刹土，</p>
  <p id="aDT">我今顶礼两足尊，<a id="a-DU"></a> 愿涅槃乐利世间。<a id="a-DV"></a>”</p>
  <p id="aDW">尔时，<a id="a-DX"></a>一切魔诸眷属并魔妓女，<a id="a-DY"></a>各持天华遥散佛上。<a id="a-DZ"></a>以佛世尊神力加故变成华盖，<a id="a-Da"></a>遍覆十方无量俱胝那由他百千恒河沙诸佛刹土。<a id="a-Db"></a>复过此数变成华盖，<a id="a-Dc"></a>遍覆十方现在诸佛，<a id="a-Dd"></a>于虚空中邻盖佛顶。<a id="a-De"></a>时彼魔王五百妓女并诸眷属，<a id="a-Df"></a>一切悉见十方无量阿僧祇诸佛刹土安隐说法，<a id="a-Dg"></a>及见彼佛眷属围绕众坐微妙威仪炽盛，<a id="a-Dh"></a>及见华盖住上虚空邻覆佛顶。<a id="a-Di"></a>彼彼诸佛皆同一色，<a id="a-Dj"></a>形相示现悉皆同等，<a id="a-Dk"></a>唯彼世尊在师子座，<a id="a-Dl"></a>种种眷属、<a id="a-Dm"></a>种种佛刹，<a id="a-Dn"></a>功德庄严，<a id="a-Do"></a>所现不同。<a id="a-Dp"></a>又闻诸佛音声遍满句义说法。<a id="a-Dq"></a>此魔眷属以佛世尊念所加故，<a id="a-Dr"></a>得见如是神通变化；<a id="a-Ds"></a>既见此已，<a id="a-Dt"></a>第一爱乐生清净信，<a id="a-Du"></a>礼佛足已，<a id="a-Dv"></a>佛前听法。</p>
  <p id="aDw">尔时，<a id="a-Dx"></a>魔王所有诸子，<a id="a-Dy"></a>并诸眷属十二频婆罗，<a id="a-Dz"></a>退还魔宫白魔王言：<a id="a-E0"></a>“我等广作如此恶事，<a id="a-E1"></a>乃至不能毁坏瞿昙一毛孔等。<a id="a-E2"></a>”尔时，<a id="a-E3"></a>复有二万诸魔归依如来，<a id="a-E4"></a>佛前听法。</p>
  <p id="aE5">尔时，<a id="a-E6"></a>魔王既失威德，<a id="a-E7"></a>复大嗔怒发如是言：<a id="a-E8"></a>“我于今日无异觉意！<a id="a-E9"></a>乃至不能诛灭释种所生之子令彼灭坏，<a id="a-EA"></a>云何此住？<a id="a-EB"></a>”便还魔宫，<a id="a-EC"></a>入忧恼室，<a id="a-ED"></a>默然而坐。</p>
 </body>
</html>