<!doctype html>
<html id="z3IBTMiF8" data-ver="818">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">佛说大方广十轮经卷第八</h1>
  <h2 id="a2">精进相品第十三</h2>
  <p id="a3">“复次，<a id="a-4"></a>善男子，<a id="a-5"></a>菩萨摩诃萨成就大庄严精进轮，<a id="a-6"></a>从初发心离五欲者，<a id="a-7"></a>能为声闻、<a id="a-8"></a>辟支佛而作福田，<a id="a-9"></a>亦为一切守护供养。<a id="a-A"></a>善男子，<a id="a-B"></a>菩萨摩诃萨精进有二种：<a id="a-C"></a>一者、<a id="a-D"></a>世间，<a id="a-E"></a>二者、<a id="a-F"></a>出世间。<a id="a-G"></a>世间精进复有三种：<a id="a-H"></a>一者、<a id="a-I"></a>修福精进，<a id="a-J"></a>二者、<a id="a-K"></a>勇猛精进施戒禅定，<a id="a-L"></a>三者、<a id="a-M"></a>缘于有漏及诸众生，<a id="a-N"></a>依于果报福行住处。<a id="a-O"></a>是名世间精进，<a id="a-P"></a>则非摩诃萨也。</p>
  <p id="aQ">“复次，<a id="a-R"></a>菩萨摩诃萨于一切众生心常平等，<a id="a-S"></a>但为除灭烦恼业结而勤精进，<a id="a-T"></a>于圣无漏无取无舍，<a id="a-U"></a>亦无依止，<a id="a-V"></a>无杂秽心，<a id="a-W"></a>亦无乱想，<a id="a-X"></a>持戒破戒、<a id="a-Y"></a>精进懈怠、<a id="a-Z"></a>布施悭贪、<a id="a-a"></a>浊心慈心，<a id="a-b"></a>如是一切皆悉平等而行精进；<a id="a-c"></a>不于三界起种种想，<a id="a-d"></a>于诸众生若闻言语造业处所，<a id="a-e"></a>于阴界入无所取想，<a id="a-f"></a>而修精进；<a id="a-g"></a>不依欲界，<a id="a-h"></a>不著色界及无色界，<a id="a-i"></a>不生到不到想而修精进；<a id="a-j"></a>不著一切行，<a id="a-k"></a>不依三种福而勤精进。<a id="a-l"></a>菩萨摩诃萨成就如是大庄严轮，<a id="a-m"></a>从初发意离于五欲，<a id="a-n"></a>名为摩诃萨，<a id="a-o"></a>亦复堪与声闻、<a id="a-p"></a>辟支佛作大福田，<a id="a-q"></a>为诸众生守护供养。<a id="a-r"></a>”</p>
  <p id="as">尔时，<a id="a-t"></a>世尊欲重宣此义，<a id="a-u"></a>而说偈言：</p>
  <p id="av">“染著六情根，<a id="a-w"></a> 愚闇于四流，</p>
  <p id="ax">精进常勇猛，<a id="a-y"></a> 智者所讥嫌。</p>
  <p id="az">境界处精进，<a id="a-10"></a> 善取于有漏，</p>
  <p id="a11">不名为福田，<a id="a-12"></a> 亦非摩诃萨。</p>
  <p id="a13">智者勤精进，<a id="a-14"></a> 除灭一切著，</p>
  <p id="a15">心无所依止，<a id="a-16"></a> 是名为福田。</p>
  <p id="a17">不著于名色，<a id="a-18"></a> 为众作归依，</p>
  <p id="a19">勇猛离诸阴，<a id="a-1A"></a> 是名为福田。</p>
  <p id="a1B">照了于愚闇，<a id="a-1C"></a> 超度到彼岸，</p>
  <p id="a1D">如是精进轮，<a id="a-1E"></a> 断众烦恼缚。</p>
  <p data-pb></p>
  <h2 id="a1F">禅相品第十四</h2>
  <p id="a1G">“复次，<a id="a-1H"></a>善男子，<a id="a-1I"></a>菩萨摩诃萨有大庄严禅定轮，<a id="a-1J"></a>若菩萨成就此轮，<a id="a-1K"></a>从初发意断除五欲，<a id="a-1L"></a>是则堪为声闻、<a id="a-1M"></a>辟支佛福田，<a id="a-1N"></a>一切众生守护供养。<a id="a-1O"></a>善男子，<a id="a-1P"></a>菩萨摩诃萨修禅有二：<a id="a-1Q"></a>一者、<a id="a-1R"></a>世间，<a id="a-1S"></a>二者、<a id="a-1T"></a>出世间。</p>
  <p id="a1U">“云何名世间禅？<a id="a-1V"></a>若菩萨依于阴相，<a id="a-1W"></a>染著欲界、<a id="a-1X"></a>色界、<a id="a-1Y"></a>无色界修禅，<a id="a-1Z"></a>依止三解脱、<a id="a-1a"></a>四念处、<a id="a-1b"></a>四正勤、<a id="a-1c"></a>四如意足、<a id="a-1d"></a>五根、<a id="a-1e"></a>五力、<a id="a-1f"></a>七觉分、<a id="a-1g"></a>八圣道分，<a id="a-1h"></a>乃至地水火风空识等，<a id="a-1i"></a>皆悉依止而生染著，<a id="a-1j"></a>如是修禅，<a id="a-1k"></a>是名菩萨修世间禅，<a id="a-1l"></a>亦与一切声闻、<a id="a-1m"></a>辟支佛共，<a id="a-1n"></a>不得名为摩诃萨也。</p>
  <p id="a1o">“云何名出世间禅？<a id="a-1p"></a>善男子，<a id="a-1q"></a>所谓菩萨能出世间放大光明，<a id="a-1r"></a>不著四念处、<a id="a-1s"></a>四正勤、<a id="a-1t"></a>四如意足、<a id="a-1u"></a>五根、<a id="a-1v"></a>五力、<a id="a-1w"></a>七觉分、<a id="a-1x"></a>八圣道分，<a id="a-1y"></a>如是等法皆无依止而修于禅，<a id="a-1z"></a>乃至身口意戒、<a id="a-20"></a>三解脱门、<a id="a-21"></a>阴界诸入、<a id="a-22"></a>三受四大、<a id="a-23"></a>空处、<a id="a-24"></a>识处、<a id="a-25"></a>不用处、<a id="a-26"></a>非想非非想处，<a id="a-27"></a>今世后世悉离空静，<a id="a-28"></a>不依止空大空，<a id="a-29"></a>是名菩萨摩诃萨出世间禅。</p>
  <p id="a2A">“善男子，<a id="a-2B"></a>以如是相故，<a id="a-2C"></a>菩萨摩诃萨则能成就大庄严禅轮，<a id="a-2D"></a>从初发意离于五欲，<a id="a-2E"></a>堪为声闻、<a id="a-2F"></a>辟支佛福田，<a id="a-2G"></a>亦为一切守护供养。<a id="a-2H"></a>”</p>
  <p id="a2I">尔时，<a id="a-2J"></a>世尊欲重宣此义，<a id="a-2K"></a>而说偈言：</p>
  <p id="a2L">“为舍重担故，<a id="a-2M"></a> 修于有相禅，</p>
  <p id="a2N">但断于己结，<a id="a-2O"></a> 不名为智者。</p>
  <p id="a2P">染著而修禅，<a id="a-2Q"></a> 依止于解脱，</p>
  <p id="a2R">取著于彼岸，<a id="a-2S"></a> 不能利众生。</p>
  <p id="a2T">若为弃重担，<a id="a-2U"></a> 欲利诸众生，</p>
  <p id="a2V">灭结修诸禅，<a id="a-2W"></a> 是名真智者。</p>
  <p id="a2X">若断于有爱，<a id="a-2Y"></a> 为利诸众生，</p>
  <p id="a2Z">修于无相禅，<a id="a-2a"></a> 是名摩诃萨。</p>
  <p id="a2b">断除众生缚，<a id="a-2c"></a> 令世间无畏，</p>
  <p id="a2d">寂灭而修禅，<a id="a-2e"></a> 是名摩诃萨。</p>
  <p data-pb></p>
  <h2 id="a2f">智相品第十五</h2>
  <p id="a2g">“复次，<a id="a-2h"></a>善男子，<a id="a-2i"></a>菩萨摩诃萨有大庄严智轮，<a id="a-2j"></a>若能成就如是大庄严智轮，<a id="a-2k"></a>从初发意离于五欲，<a id="a-2l"></a>则能堪为声闻、<a id="a-2m"></a>辟支佛而作福田，<a id="a-2n"></a>亦为一切守护供养。<a id="a-2o"></a>善男子，<a id="a-2p"></a>菩萨摩诃萨有二种智：<a id="a-2q"></a>一者、<a id="a-2r"></a>世间，<a id="a-2s"></a>二者、<a id="a-2t"></a>出世间。</p>
  <p id="a2u">“云何名世间智？<a id="a-2v"></a>所谓菩萨依止读诵，<a id="a-2w"></a>欲灭一切众生愚闇作大照明，<a id="a-2x"></a>如来所说种种无量，<a id="a-2y"></a>于声闻乘皆悉听受，<a id="a-2z"></a>自书使人书，<a id="a-30"></a>自读诵亦教人读诵；<a id="a-31"></a>若说辟支佛法及大乘法，<a id="a-32"></a>皆悉随顺一切信受，<a id="a-33"></a>若自读诵教人读诵，<a id="a-34"></a>自书亦教人书；<a id="a-35"></a>能为众生广说分别显示其义，<a id="a-36"></a>读诵经法求诸无漏八圣道分解脱之味，<a id="a-37"></a>而不求于寂灭智慧，<a id="a-38"></a>常有存相取著之心，<a id="a-39"></a>是名菩萨世间智轮，<a id="a-3A"></a>亦与声闻、<a id="a-3B"></a>辟支佛等无有异也，<a id="a-3C"></a>不可名为菩萨摩诃萨。</p>
  <p id="a3D">“云何名出世间智轮？<a id="a-3E"></a>菩萨摩诃萨修道之时，<a id="a-3F"></a>随其精进行住诵习，<a id="a-3G"></a>而于彼相不取不著不念不思惟，<a id="a-3H"></a>如是行类则非下劣，<a id="a-3I"></a>心如虚空同于寂灭；<a id="a-3J"></a>观法平等，<a id="a-3K"></a>都无所著，<a id="a-3L"></a>亦无所系，<a id="a-3M"></a>无生无灭，<a id="a-3N"></a>心无退转，<a id="a-3O"></a>常行平等诸法实际，<a id="a-3P"></a>深入寂灭得无生忍，<a id="a-3Q"></a>不取诸相心无增减，<a id="a-3R"></a>不依诸地亦不住智慧。<a id="a-3S"></a>菩萨若得如是具足智者，<a id="a-3T"></a>是名菩萨出世间智。<a id="a-3U"></a>有此行类，<a id="a-3V"></a>则能成就大庄严智轮，<a id="a-3W"></a>从初发意不染五欲，<a id="a-3X"></a>亦能堪为声闻、<a id="a-3Y"></a>辟支佛福田，<a id="a-3Z"></a>一切众生守护供养。</p>
  <p id="a3a">“复次，<a id="a-3b"></a>善男子，<a id="a-3c"></a>菩萨摩诃萨有大庄严轮，<a id="a-3d"></a>若菩萨成就如此大庄严轮者，<a id="a-3e"></a>从初发心断除五欲，<a id="a-3f"></a>堪为声闻、<a id="a-3g"></a>辟支佛作大福田，<a id="a-3h"></a>亦为一切守护供养。<a id="a-3i"></a>善男子，<a id="a-3j"></a>菩萨方便复有二种：<a id="a-3k"></a>一者、<a id="a-3l"></a>世间，<a id="a-3m"></a>二者、<a id="a-3n"></a>出世间。</p>
  <p id="a3o">“云何名菩萨世间方便？<a id="a-3p"></a>自为及人常怀彼此，<a id="a-3q"></a>种种伎艺而成就众生，<a id="a-3r"></a>能现如是若干种身，<a id="a-3s"></a>或现佛身，<a id="a-3t"></a>或现辟支佛身，<a id="a-3u"></a>或现声闻身，<a id="a-3v"></a>或现父母身，<a id="a-3w"></a>随所应见而为现相；<a id="a-3x"></a>若有病人及看病者，<a id="a-3y"></a>瞻视羸劣无有能救，<a id="a-3z"></a>一切怖畏乃至应死，<a id="a-40"></a>悉以方便救令解脱；<a id="a-41"></a>常行四摄，<a id="a-42"></a>成就众生住于大乘。<a id="a-43"></a>若声闻、<a id="a-44"></a>辟支佛人，<a id="a-45"></a>有不堪任为大乘器根不熟者，<a id="a-46"></a>即于二乘法中，<a id="a-47"></a>令使修习如是甚深微妙之法，<a id="a-48"></a>开宗显现第一义谛，<a id="a-49"></a>超过凡夫颠倒境界，<a id="a-4A"></a>依于四依具四辩才，<a id="a-4B"></a>四念处、<a id="a-4C"></a>四正勤、<a id="a-4D"></a>四如意足、<a id="a-4E"></a>五根、<a id="a-4F"></a>五力、<a id="a-4G"></a>七觉分、<a id="a-4H"></a>八圣道分，<a id="a-4I"></a>住善取道，<a id="a-4J"></a>入方便智道，<a id="a-4K"></a>成熟众生。<a id="a-4L"></a>若诸众生有为名称，<a id="a-4M"></a>染著利养诸根动摇，<a id="a-4N"></a>而不成就涅槃善根，<a id="a-4O"></a>如是等人教令习诵如来所说声闻、<a id="a-4P"></a>辟支佛乘，<a id="a-4Q"></a>成就杂施功德，<a id="a-4R"></a>教令劝助；<a id="a-4S"></a>若有众生多起瞋恚，<a id="a-4T"></a>其心甚恶而无哀愍，<a id="a-4U"></a>教令修行四无量心而得成熟；<a id="a-4V"></a>若见懈怠如是众生，<a id="a-4W"></a>教令精进；<a id="a-4X"></a>多瞋众生教行忍辱；<a id="a-4Y"></a>散心众生教令禅定；<a id="a-4Z"></a>愚痴众生为说正法，<a id="a-4a"></a>令修智慧教化成就；<a id="a-4b"></a>若有众生无所依止无恭敬，<a id="a-4c"></a>教令开示归依三宝；<a id="a-4d"></a>有如是等教使修习优婆塞戒，<a id="a-4e"></a>亦教八戒斋法；<a id="a-4f"></a>或有众生以种种伎术著作务处，<a id="a-4g"></a>教化成就如是等辈。<a id="a-4h"></a>恒沙菩萨有世间方便智慧，<a id="a-4i"></a>菩萨摩诃萨成就如此方便智轮，<a id="a-4j"></a>以诸经论作务伎术，<a id="a-4k"></a>摧伏一切外道异学苦行智轮。<a id="a-4l"></a>是名菩萨摩诃萨，<a id="a-4m"></a>成就世间方便智，<a id="a-4n"></a>与一切声闻、<a id="a-4o"></a>辟支佛共。</p>
  <p id="a4p">“善男子，<a id="a-4q"></a>若有菩萨不依明师，<a id="a-4r"></a>亦不依止善知识，<a id="a-4s"></a>以是行类相貌，<a id="a-4t"></a>染著世间而自迷惑；<a id="a-4u"></a>如是菩萨，<a id="a-4v"></a>则不能住出世方便智轮，<a id="a-4w"></a>不名福田，<a id="a-4x"></a>亦不能善知众生诸行。<a id="a-4y"></a>若见不成法器众生，<a id="a-4z"></a>及声闻、<a id="a-50"></a>辟支佛乘根不熟者，<a id="a-51"></a>于是人所显示大乘，<a id="a-52"></a>是名愚痴，<a id="a-53"></a>无巧方便；<a id="a-54"></a>而教大乘人舍菩萨道，<a id="a-55"></a>令修声闻、<a id="a-56"></a>辟支佛法，<a id="a-57"></a>是为错谬，<a id="a-58"></a>不识人根。<a id="a-59"></a>若见辟支佛人，<a id="a-5A"></a>教令舍离，<a id="a-5B"></a>修声闻乘，<a id="a-5C"></a>不识人根而谬说法，<a id="a-5D"></a>有如是失，<a id="a-5E"></a>堕于咎过。<a id="a-5F"></a>若见声闻人厌于生死者，<a id="a-5G"></a>为说世间三界果报乐著生死，<a id="a-5H"></a>不识人根而谬说法，<a id="a-5I"></a>有如是失，<a id="a-5J"></a>堕于咎过。<a id="a-5K"></a>若有众生不断杀盗，<a id="a-5L"></a>乃至不断邪见，<a id="a-5M"></a>具行十恶诸不善根，<a id="a-5N"></a>见如是等而为显示菩萨大乘甚深之法，<a id="a-5O"></a>竟不说于恶道果报，<a id="a-5P"></a>生死受苦轮转诸趣，<a id="a-5Q"></a>不识人根妄说诸法，<a id="a-5R"></a>堕于咎过，<a id="a-5S"></a>亦名愚痴，<a id="a-5T"></a>无方便智。<a id="a-5U"></a>若见乐持戒者为说布施，<a id="a-5V"></a>乐精进者为说持戒，<a id="a-5W"></a>乐忍辱者为说精进，<a id="a-5X"></a>乐禅定者为说忍辱，<a id="a-5Y"></a>乐智慧者为说禅定，<a id="a-5Z"></a>是名菩萨愚痴，<a id="a-5a"></a>无巧方便智轮，<a id="a-5b"></a>亦名世间智，<a id="a-5c"></a>则与一切声闻、<a id="a-5d"></a>辟支佛共，<a id="a-5e"></a>亦不可名为摩诃萨也。</p>
  <p id="a5f">“云何名菩萨摩诃萨出世间方便智轮？<a id="a-5g"></a>若诸菩萨有所作业，<a id="a-5h"></a>皆为他人不念己身，<a id="a-5i"></a>作若干等种种伎术，<a id="a-5j"></a>乃至悉欲与人共之，<a id="a-5k"></a>如前所说。<a id="a-5l"></a>若有己利回施他人，<a id="a-5m"></a>见堪任器者而为说法，<a id="a-5n"></a>渐教声闻、<a id="a-5o"></a>辟支佛乘；<a id="a-5p"></a>见辟支佛人，<a id="a-5q"></a>教令渐修摩诃衍乘，<a id="a-5r"></a>亦不为声闻人根不熟者，<a id="a-5s"></a>而为说乐生死法；<a id="a-5t"></a>为有杀生乃至邪见，<a id="a-5u"></a>为说声闻法生死所趣；<a id="a-5v"></a>若乐修施者，<a id="a-5w"></a>为说无上伎术；<a id="a-5x"></a>乃至乐智慧者，<a id="a-5y"></a>为说贤圣无漏智道。<a id="a-5z"></a>以是智慧成就众生，<a id="a-60"></a>不取众生想及智慧想，<a id="a-61"></a>是名菩萨摩诃萨能出世间最大庄严方便智轮。<a id="a-62"></a>若菩萨摩诃萨成就此轮，<a id="a-63"></a>从初发意断除五欲，<a id="a-64"></a>是名菩萨摩诃萨堪为声闻、<a id="a-65"></a>辟支佛作大福田，<a id="a-66"></a>常为一切守护供养。<a id="a-67"></a>”</p>
  <p id="a68">尔时，<a id="a-69"></a>世尊欲重宣此义，<a id="a-6A"></a>而说偈言：</p>
  <p id="a6B">“应说一乘道，<a id="a-6C"></a> 而为演二乘，</p>
  <p id="a6D">则为目欺诳，<a id="a-6E"></a> 不名度众生。</p>
  <p id="a6F">决定堕邪聚，<a id="a-6G"></a> 而示下劣乘，</p>
  <p id="a6H">是则为愚痴，<a id="a-6I"></a> 不名摩诃萨。</p>
  <p id="a6J">趣向一乘者，<a id="a-6K"></a> 为欲听法故，</p>
  <p id="a6L">乐处于生死，<a id="a-6M"></a> 智者之所说。</p>
  <p id="a6N">决定专一心，<a id="a-6O"></a> 随欲而教化，</p>
  <p id="a6P">是名为方便，<a id="a-6Q"></a> 智者所赞叹。</p>
  <p id="a6R">一向为声闻，<a id="a-6S"></a> 教令生厌恶，</p>
  <p id="a6T">堪住为器者，<a id="a-6U"></a> 教以摩诃衍。</p>
  <p id="a6V">“复次，<a id="a-6W"></a>善男子，<a id="a-6X"></a>菩萨摩诃萨取法之慈而庄严轮，<a id="a-6Y"></a>不取众生相。<a id="a-6Z"></a>何以故？<a id="a-6a"></a>取众生慈而庄严者，<a id="a-6b"></a>则是声闻、<a id="a-6c"></a>辟支佛行，<a id="a-6d"></a>不能庄严大乘道也。<a id="a-6e"></a>声闻、<a id="a-6f"></a>辟支佛虽修于慈，<a id="a-6g"></a>但自为己，<a id="a-6h"></a>不为利人；<a id="a-6i"></a>为自调伏，<a id="a-6j"></a>灭己结业，<a id="a-6k"></a>尽诸烦恼已得涅槃，<a id="a-6l"></a>为我人众生而修行慈，<a id="a-6m"></a>于他众生心常放舍，<a id="a-6n"></a>是故不名为大庄严轮，<a id="a-6o"></a>唯断己结，<a id="a-6p"></a>不能为人除诸烦恼。<a id="a-6q"></a>菩萨摩诃萨则不如是，<a id="a-6r"></a>常为一切众生修行慈心，<a id="a-6s"></a>庄严大慈，<a id="a-6t"></a>名为菩萨摩诃萨无依止慈。<a id="a-6u"></a>不依止阴界入故而修行慈，<a id="a-6v"></a>不依止四念处、<a id="a-6w"></a>四正勤、<a id="a-6x"></a>四如意足、<a id="a-6y"></a>五根、<a id="a-6z"></a>五力、<a id="a-70"></a>七觉分、<a id="a-71"></a>八圣道分而修行慈，<a id="a-72"></a>不依止欲界、<a id="a-73"></a>色界、<a id="a-74"></a>无色界而修行慈，<a id="a-75"></a>不依止此世、<a id="a-76"></a>后世故而修行慈，<a id="a-77"></a>不依止此岸而修行慈，<a id="a-78"></a>不依止彼岸而修行慈，<a id="a-79"></a>不为不到故而修行慈，<a id="a-7A"></a>菩萨摩诃萨唯缘法故而修行慈。<a id="a-7B"></a>此非声闻、<a id="a-7C"></a>辟支佛之所能行，<a id="a-7D"></a>唯诸菩萨摩诃萨乃能成就如是大庄严缘法慈轮。<a id="a-7E"></a>若菩萨从初发意离于五欲，<a id="a-7F"></a>如是菩萨摩诃萨，<a id="a-7G"></a>堪任声闻、<a id="a-7H"></a>辟支佛作大福田，<a id="a-7I"></a>亦为一切众生守护供养。</p>
  <p id="a7J">“复次，<a id="a-7K"></a>善男子，<a id="a-7L"></a>菩萨摩诃萨修大悲轮，<a id="a-7M"></a>从初发意断除五欲，<a id="a-7N"></a>名为摩诃萨，<a id="a-7O"></a>堪为声闻、<a id="a-7P"></a>辟支佛作大福田，<a id="a-7Q"></a>常为一切众生守护供养。<a id="a-7R"></a>何以故？<a id="a-7S"></a>一切声闻、<a id="a-7T"></a>辟支佛，<a id="a-7U"></a>但自为己而修悲故。<a id="a-7V"></a>菩萨摩诃萨则不如是，<a id="a-7W"></a>而自亡己，<a id="a-7X"></a>为一切众生故而修行悲，<a id="a-7Y"></a>是故堪为一切众生作大福田。<a id="a-7Z"></a>如是菩萨摩诃萨，<a id="a-7a"></a>能兼他人，<a id="a-7b"></a>修四摄法为成熟众生故，<a id="a-7c"></a>乃至舍己支节身命及以财物，<a id="a-7d"></a>以此大悲为欲安乐诸众生故，<a id="a-7e"></a>亦不得众生相，<a id="a-7f"></a>不得施者相，<a id="a-7g"></a>不得受者相，<a id="a-7h"></a>乃至不得施业果报相；<a id="a-7i"></a>行檀波罗蜜时，<a id="a-7j"></a>不取行相、<a id="a-7k"></a>爱语、<a id="a-7l"></a>利益及同事相，<a id="a-7m"></a>虽行四摄而不取相，<a id="a-7n"></a>常以最胜心、<a id="a-7o"></a>第一心、<a id="a-7p"></a>寂灭心，<a id="a-7q"></a>乃至无量阿僧祇心，<a id="a-7r"></a>无行阴界入心、<a id="a-7s"></a>无动摇而常安住庄严大悲寂灭心，<a id="a-7t"></a>成就众生。</p>
  <p id="a7u">“善男子，<a id="a-7v"></a>以如是相能大庄严，<a id="a-7w"></a>不与一切声闻、<a id="a-7x"></a>辟支佛共。<a id="a-7y"></a>菩萨摩诃萨具足成就此大悲轮，<a id="a-7z"></a>从初发意断除五欲，<a id="a-80"></a>堪为声闻、<a id="a-81"></a>辟支佛作大福田，<a id="a-82"></a>常为一切众生守护供养。<a id="a-83"></a>”</p>
  <p id="a84">尔时，<a id="a-85"></a>世尊欲重宣此义，<a id="a-86"></a>而说偈言：</p>
  <p id="a87">“此法难思议，<a id="a-88"></a> 甚深如虚空，</p>
  <p id="a89">无色无所住，<a id="a-8A"></a> 大悲之所成。</p>
  <p id="a8B">常勤行头陀，<a id="a-8C"></a> 菩萨最上智，</p>
  <p id="a8D">大悲勇进力，<a id="a-8E"></a> 超过一切人。</p>
  <p id="a8F">众生无归依，<a id="a-8G"></a> 生死苦所缚，</p>
  <p id="a8H">普欲令解脱，<a id="a-8I"></a> 大悲水洗除。</p>
  <p id="a8J">干竭生死海，<a id="a-8K"></a> 则非声闻地，</p>
  <p id="a8L">及与缘觉乘，<a id="a-8M"></a> 菩萨所哀愍。</p>
  <p id="a8N">贪欲恚愚痴，<a id="a-8O"></a> 众生没恶道，</p>
  <p id="a8P">以此大悲水，<a id="a-8Q"></a> 洗浴苦众生。</p>
  <p id="a8R">“复次，<a id="a-8S"></a>善男子，<a id="a-8T"></a>又有广遍虚空、<a id="a-8U"></a>无边无有量数种种差别音声辩才、<a id="a-8V"></a>一切三昧总持忍辱大庄严轮，<a id="a-8W"></a>菩萨摩诃萨若成就此轮，<a id="a-8X"></a>从初发意断除五欲，<a id="a-8Y"></a>则能堪为声闻、<a id="a-8Z"></a>辟支佛作大福田，<a id="a-8a"></a>一切皆应供养守护。</p>
  <p id="a8b">“云何名为菩萨摩诃萨广遍虚空、<a id="a-8c"></a>无边无量种种差别音声辩才、<a id="a-8d"></a>一切三昧总持忍辱大庄严轮？<a id="a-8e"></a>所谓菩萨照明一切法，<a id="a-8f"></a>犹如月光普照天下，<a id="a-8g"></a>无相无依，<a id="a-8h"></a>心无所染，<a id="a-8i"></a>于诸三昧身心不动，<a id="a-8j"></a>眼、<a id="a-8k"></a>眼触、<a id="a-8l"></a>眼识悉皆不动。<a id="a-8m"></a>若眼缘触，<a id="a-8n"></a>内生三受，<a id="a-8o"></a>苦受、<a id="a-8p"></a>乐受、<a id="a-8q"></a>不苦不乐受，<a id="a-8r"></a>生寂灭心与无生心；<a id="a-8s"></a>耳鼻舌身乃至心意意识无生亦如是，<a id="a-8t"></a>能生三受寂灭心、<a id="a-8u"></a>无生心；<a id="a-8v"></a>三世阴界入一切亦皆无生无有动摇，<a id="a-8w"></a>三界、<a id="a-8x"></a>三行、<a id="a-8y"></a>三戒、<a id="a-8z"></a>三乘、<a id="a-90"></a>三解脱、<a id="a-91"></a>三根、<a id="a-92"></a>三触亦寂灭心、<a id="a-93"></a>无生心；<a id="a-94"></a>一切处无住，<a id="a-95"></a>皆行无相檀波罗蜜，<a id="a-96"></a>乃至持戒、<a id="a-97"></a>忍辱、<a id="a-98"></a>精进、<a id="a-99"></a>禅定、<a id="a-9A"></a>智慧波罗蜜皆住寂灭，<a id="a-9B"></a>心无动乱；<a id="a-9C"></a>四念处、<a id="a-9D"></a>四正勤、<a id="a-9E"></a>四如意足、<a id="a-9F"></a>五根、<a id="a-9G"></a>五力、<a id="a-9H"></a>七觉分、<a id="a-9I"></a>八圣道分皆住不动，<a id="a-9J"></a>九次第定亦不动，<a id="a-9K"></a>乃至三行如不如相亦悉不动；<a id="a-9L"></a>知一切法悉无所障住八圣道，<a id="a-9M"></a>窟宅及非窟宅、<a id="a-9N"></a>有取无取、<a id="a-9O"></a>有漏无漏、<a id="a-9P"></a>有此彼岸无此彼岸、<a id="a-9Q"></a>无大无小、<a id="a-9R"></a>有作无作、<a id="a-9S"></a>有善无善、<a id="a-9T"></a>有记无记，<a id="a-9U"></a>于一切处而心不动；<a id="a-9V"></a>乃能如是大慈大悲兴大方便，<a id="a-9W"></a>为成熟众生，<a id="a-9X"></a>守护三乘及四无畏，<a id="a-9Y"></a>分别十地乃至十八不共法，<a id="a-9Z"></a>于一切处皆住无作无起，<a id="a-9a"></a>心常安住，<a id="a-9b"></a>取相三受皆悉寂灭。<a id="a-9c"></a>菩萨摩诃萨离一切相，<a id="a-9d"></a>得虚空眼火光照明三昧，<a id="a-9e"></a>一切三昧王，<a id="a-9f"></a>方便大庄严轮。<a id="a-9g"></a>若菩萨住是三昧，<a id="a-9h"></a>则能灭除过去诸业，<a id="a-9i"></a>三恶趣苦皆悉消灭，<a id="a-9j"></a>令尽无余。</p>
  <p id="a9k">“善男子，<a id="a-9l"></a>譬如五日出时，<a id="a-9m"></a>一切泉流河池及诸大河，<a id="a-9n"></a>四大海水皆悉枯竭；<a id="a-9o"></a>如是菩萨摩诃萨，<a id="a-9p"></a>以广遍虚空、<a id="a-9q"></a>无边无量阿僧祇譬喻言辞巧说辩才、<a id="a-9r"></a>一切三昧总持忍辱大庄严轮，<a id="a-9s"></a>菩萨若能成就此轮，<a id="a-9t"></a>灭尽三有，<a id="a-9u"></a>除诸恶趣，<a id="a-9v"></a>于过去世所有业障永灭无余。<a id="a-9w"></a>善男子，<a id="a-9x"></a>譬如世界劫欲尽时，<a id="a-9y"></a>此四天下及八万四千诸河渚等，<a id="a-9z"></a>并四天王一切诸山，<a id="a-A0"></a>皆悉败坏，<a id="a-A1"></a>消灭永尽，<a id="a-A2"></a>令无有余。<a id="a-A3"></a>善男子，<a id="a-A4"></a>菩萨摩诃萨亦复如是，<a id="a-A5"></a>成就一切三昧诸陀罗尼忍辱轮者，<a id="a-A6"></a>能灭先世所作恶业，<a id="a-A7"></a>乃至三有一切恶趣永尽无余。<a id="a-A8"></a>善男子，<a id="a-A9"></a>譬诸黑闇遍满虚空，<a id="a-AA"></a>日轮出时，<a id="a-AB"></a>一切黑闇皆悉除灭；<a id="a-AC"></a>菩萨摩诃萨亦复如是，<a id="a-AD"></a>若能成就是大庄严轮，<a id="a-AE"></a>乃至一切三昧总持忍辱轮，<a id="a-AF"></a>己身及他颠倒诸闇皆悉消灭，<a id="a-AG"></a>如是虚空无边智日，<a id="a-AH"></a>悉能消灭先世诸恶不善，<a id="a-AI"></a>使业永尽无余。<a id="a-AJ"></a>是菩萨不随恶知识，<a id="a-AK"></a>常不离诸佛而听正法，<a id="a-AL"></a>乃至不离诸菩萨行，<a id="a-AM"></a>于其梦中心常念佛。</p>
  <p id="aAN">“何等是菩萨摩诃萨大庄严遍满虚空、<a id="a-AO"></a>广大无边无量阿僧祇种种言辞音声辩才、<a id="a-AP"></a>一切三昧总持忍辱轮？<a id="a-AQ"></a>菩萨摩诃萨，<a id="a-AR"></a>入于初禅乃至第四禅，<a id="a-AS"></a>入空处乃至非想非非想处，<a id="a-AT"></a>入满足灭尽定，<a id="a-AU"></a>乃至满足灭三行心、<a id="a-AV"></a>无动受心，<a id="a-AW"></a>想触意行寂灭不动，<a id="a-AX"></a>或住一日一夜乃至七日七夜住于禅味，<a id="a-AY"></a>亦住第一义空，<a id="a-AZ"></a>身诸毛孔出于暖气，<a id="a-Aa"></a>烧灭一切结使业薪，<a id="a-Ab"></a>如是次第逮深正念，<a id="a-Ac"></a>一切身体悦乐满足。<a id="a-Ad"></a>譬如自在天子入现一切乐三昧，<a id="a-Ae"></a>入是三昧已，<a id="a-Af"></a>一切身毛孔中皆悉受乐；<a id="a-Ag"></a>如是乐相触菩萨身，<a id="a-Ah"></a>而便自忆念佛，<a id="a-Ai"></a>念佛已，<a id="a-Aj"></a>即便见佛，<a id="a-Ak"></a>无复余相。<a id="a-Al"></a>若念一佛，<a id="a-Am"></a>则见一佛；<a id="a-An"></a>若念无量佛，<a id="a-Ao"></a>则见无量佛；<a id="a-Ap"></a>若念佛身少分，<a id="a-Aq"></a>则见少分，<a id="a-Ar"></a>若念佛无边身，<a id="a-As"></a>则见无边身；<a id="a-At"></a>若观自身作佛相者，<a id="a-Au"></a>则见己身同佛相好具足庄严；<a id="a-Av"></a>若观他身欲作佛者，<a id="a-Aw"></a>则见他身亦同其佛庄严相好；<a id="a-Ax"></a>若欲随观众生皆作佛相者，<a id="a-Ay"></a>则随所观同佛身相，<a id="a-Az"></a>余无所见。<a id="a-B0"></a>心所起念皆实不虚，<a id="a-B1"></a>知一切法如幻、<a id="a-B2"></a>如水中像，<a id="a-B3"></a>悉观三受三行永尽消灭。<a id="a-B4"></a>如是观已，<a id="a-B5"></a>还入灭尽定禅悦味食，<a id="a-B6"></a>或于一七日，<a id="a-B7"></a>二七、<a id="a-B8"></a>三七乃至七七日，<a id="a-B9"></a>或十日、<a id="a-BA"></a>五十日，<a id="a-BB"></a>如是乃至百千万亿劫，<a id="a-BC"></a>还入实谛空观，<a id="a-BD"></a>如前念佛，<a id="a-BE"></a>成就作是观已。</p>
  <p id="aBF">“善男子，<a id="a-BG"></a>以如是相广大遍满虚空、<a id="a-BH"></a>无量无边阿僧祇种种言辞音声辩才、<a id="a-BI"></a>一切三昧总持忍辱轮。<a id="a-BJ"></a>菩萨成就如是轮故，<a id="a-BK"></a>断除五欲，<a id="a-BL"></a>灭尽过去一切恶业，<a id="a-BM"></a>三有六趣皆悉消灭令无有余，<a id="a-BN"></a>堪为声闻及辟支佛作大福田，<a id="a-BO"></a>亦为一切守护供养，<a id="a-BP"></a>离四颠倒愚痴大闇，<a id="a-BQ"></a>不复更随诸恶知识，<a id="a-BR"></a>常不离佛得闻正法，<a id="a-BS"></a>乃至梦中见佛听法、<a id="a-BT"></a>供养众僧，<a id="a-BU"></a>于一切菩萨所行之道，<a id="a-BV"></a>疾成阿耨多罗三藐三菩提，<a id="a-BW"></a>得净佛土，<a id="a-BX"></a>于彼佛国一切众生悉皆化生，<a id="a-BY"></a>相好如佛，<a id="a-BZ"></a>住摩诃衍，<a id="a-Ba"></a>结使微薄。<a id="a-Bb"></a>”</p>
  <p id="aBc">尔时，<a id="a-Bd"></a>世尊欲重宣此义，<a id="a-Be"></a>而说偈言：</p>
  <p id="aBf">“堪任法器者，<a id="a-Bg"></a> 则破诸结使，</p>
  <p id="aBh">能住于善住，<a id="a-Bi"></a> 皆悉无疑难。</p>
  <p id="aBj">为欲断有缚，<a id="a-Bk"></a> 当作大庄严，</p>
  <p id="aBl">修学诸禅定，<a id="a-Bm"></a> 智慧不思议。</p>
  <p id="aBn">修学于诸禅，<a id="a-Bo"></a> 观第一寂灭，</p>
  <p id="aBp">以此念佛智，<a id="a-Bq"></a> 能尽一切恶。</p>
  <p id="aBr">相与无相等，<a id="a-Bs"></a> 以空悉能灭，</p>
  <p id="aBt">永断于恶趣，<a id="a-Bu"></a> 不离见诸佛。</p>
  <p id="aBv">善修学诸法，<a id="a-Bw"></a> 供养一切佛，</p>
  <p id="aBx">疾成于正觉，<a id="a-By"></a> 以修空相故。</p>
  <p id="aBz">为众作亲友，<a id="a-C0"></a> 除舍诸结使，</p>
  <p id="aC1">是名净福田，<a id="a-C2"></a> 疾近于菩提，</p>
  <p id="aC3">众生作佛相，<a id="a-C4"></a> 遍满诸世界，</p>
  <p id="aC5">为求佛道故，<a id="a-C6"></a> 远离于二乘。<a id="a-C7"></a>”</p>
  <p id="aC8">说是法时，<a id="a-C9"></a>恒河沙等无量菩萨，<a id="a-CA"></a>本所曾闻念佛正法，<a id="a-CB"></a>若有废忘今悉还得。<a id="a-CC"></a>无量众生闻是念佛百千三昧，<a id="a-CD"></a>悉入一切三昧方便，<a id="a-CE"></a>皆得忆念总持华鬘。<a id="a-CF"></a>无量众生而皆依止首楞严三昧，<a id="a-CG"></a>乃至成就电光三昧，<a id="a-CH"></a>得一切法照明逮无生忍，<a id="a-CI"></a>远尘离垢得法眼净。<a id="a-CJ"></a>无量众生得须陀洹果、<a id="a-CK"></a>斯陀含果、<a id="a-CL"></a>阿那含果、<a id="a-CM"></a>阿罗汉果。</p>
  <p id="aCN">无量众生皆求出家入佛法中，<a id="a-CO"></a>无量众生住于十善，<a id="a-CP"></a>有发声闻心者，<a id="a-CQ"></a>有发辟支佛心者，<a id="a-CR"></a>有发阿耨多罗三藐三菩提心者，<a id="a-CS"></a>得不退转者。<a id="a-CT"></a>无量众生得世间正见，<a id="a-CU"></a>以正见因缘故断恶趣结，<a id="a-CV"></a>皆得生天及在人间，<a id="a-CW"></a>归依三宝弃舍五欲，<a id="a-CX"></a>于佛法中而得出家，<a id="a-CY"></a>离一切邪见得清净信。</p>
  <p id="aCZ">尔时，<a id="a-Ca"></a>世尊告金刚藏菩萨摩诃萨：<a id="a-Cb"></a>“善男子，<a id="a-Cc"></a>汝当以此不退法轮，<a id="a-Cd"></a>授地藏菩萨记。<a id="a-Ce"></a>若有众生读诵此经，<a id="a-Cf"></a>为他解说住是法者，<a id="a-Cg"></a>应当拥护十法。<a id="a-Ch"></a>何等为十？<a id="a-Ci"></a>拥护一切财物，<a id="a-Cj"></a>离一切恶、<a id="a-Ck"></a>一切邪见、<a id="a-Cl"></a>邪归依、<a id="a-Cm"></a>十恶、<a id="a-Cn"></a>一切身过、<a id="a-Co"></a>一切口过、<a id="a-Cp"></a>一切诽谤、<a id="a-Cq"></a>一切破戒、<a id="a-Cr"></a>一切横病、<a id="a-Cs"></a>一切横死。<a id="a-Ct"></a>如是众生临命终时，<a id="a-Cu"></a>皆得见佛即生天上。<a id="a-Cv"></a>若有众生读诵此经，<a id="a-Cw"></a>应当拥护如是十法，<a id="a-Cx"></a>是名诸佛伏藏。<a id="a-Cy"></a>”</p>
  <p id="aCz">佛说是经已时，<a id="a-D0"></a>四部众及诸天、<a id="a-D1"></a>龙、<a id="a-D2"></a>夜叉、<a id="a-D3"></a>乾闼婆、<a id="a-D4"></a>阿修罗、<a id="a-D5"></a>迦楼罗、<a id="a-D6"></a>紧那罗、<a id="a-D7"></a>摩睺罗伽、<a id="a-D8"></a>人非人，<a id="a-D9"></a>及地藏菩萨等，<a id="a-DA"></a>闻是经已，<a id="a-DB"></a>欢喜奉行。</p>
 </body>
</html>