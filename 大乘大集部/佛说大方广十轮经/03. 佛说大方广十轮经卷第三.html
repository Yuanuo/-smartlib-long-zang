<!doctype html>
<html id="z3IBTMYF3" data-ver="1193">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">佛说大方广十轮经卷第三</h1>
  <h2 id="a2">灌顶喻品第四</h2>
  <p id="a3">“善男子，<a id="a-4"></a>譬如灌顶刹利大王，<a id="a-5"></a>诸秘要法守护之事皆悉备已，<a id="a-6"></a>然后与诸宫人婇女而自围绕，<a id="a-7"></a>游戏五欲放逸自恣，<a id="a-8"></a>不摄六根肆情快乐，<a id="a-9"></a>是名灌顶刹利大王第六轮也，<a id="a-A"></a>外诸怨敌悉皆降伏，<a id="a-B"></a>增益己国，<a id="a-C"></a>寿命长远。</p>
  <p id="aD">“族姓子，<a id="a-E"></a>如来世尊及诸菩萨摩诃萨、<a id="a-F"></a>诸声闻众，<a id="a-G"></a>深自防护得无所畏。<a id="a-H"></a>尔时如来入于初禅，<a id="a-I"></a>第二、<a id="a-J"></a>第三乃至第四禅，<a id="a-K"></a>入于空处、<a id="a-L"></a>识处、<a id="a-M"></a>不用处、<a id="a-N"></a>非想非非想处，<a id="a-O"></a>悉入诸佛行处三昧。<a id="a-P"></a>尔时如来入三昧已，<a id="a-Q"></a>无量亿那由他天、<a id="a-R"></a>龙、<a id="a-S"></a>夜叉、<a id="a-T"></a>乾闼婆、<a id="a-U"></a>阿修罗、<a id="a-V"></a>迦楼罗、<a id="a-W"></a>紧那罗、<a id="a-X"></a>摩睺罗伽、<a id="a-Y"></a>人非人等，<a id="a-Z"></a>饿鬼、<a id="a-a"></a>毗舍阇、<a id="a-b"></a>富单那、<a id="a-c"></a>迦吒富单那，<a id="a-d"></a>粗弊恶心其意佷戾无有愍伤，<a id="a-e"></a>于诸众生不起慈心言无后世，<a id="a-f"></a>而彼见我入一切佛行处三昧故，<a id="a-g"></a>得胜欢悦于诸三宝，<a id="a-h"></a>得最胜盛爱乐欢喜，<a id="a-i"></a>尊重恭敬得未曾有，<a id="a-j"></a>离一切恶，<a id="a-k"></a>心多悔过，<a id="a-l"></a>于一切种无量无数业障、<a id="a-m"></a>烦恼障、<a id="a-n"></a>法障，<a id="a-o"></a>于一刹那顷悉能灭尽，<a id="a-p"></a>功德智慧皆得具足，<a id="a-q"></a>背离生死趣向涅槃，<a id="a-r"></a>一切皆悉护持佛法，<a id="a-s"></a>是名如来第六轮也。<a id="a-t"></a>如来成就如是轮故，<a id="a-u"></a>禅定解脱三摩跋提断众生结，<a id="a-v"></a>以是智慧灭诸烦恼到安隐处，<a id="a-w"></a>得无所畏，<a id="a-x"></a>高大胜仙转于梵轮，<a id="a-y"></a>若沙门、<a id="a-z"></a>婆罗门，<a id="a-10"></a>及诸魔、<a id="a-11"></a>梵所不能转，<a id="a-12"></a>一切外道尘劳怨敌皆悉降伏，<a id="a-13"></a>于四众中而师子吼。</p>
  <p id="a14">“善男子，<a id="a-15"></a>譬如灌顶刹利大王与四兵众，<a id="a-16"></a>一切己国城邑、<a id="a-17"></a>聚落园树、<a id="a-18"></a>田泽泉池、<a id="a-19"></a>溪谷丘涧及诸旷野，<a id="a-1A"></a>遍观己国，<a id="a-1B"></a>于其中间所有产业，<a id="a-1C"></a>若于彼处多有疑畏敌国怨贼，<a id="a-1D"></a>刹利大王便随其处，<a id="a-1E"></a>置同心人防诸怨贼，<a id="a-1F"></a>善守己国令得安乐，<a id="a-1G"></a>是名刹利灌顶大王第七轮也，<a id="a-1H"></a>外诸怨敌皆悉降伏，<a id="a-1I"></a>增益己国，<a id="a-1J"></a>寿命得长。</p>
  <p id="a1K">“如是，<a id="a-1L"></a>族姓子，<a id="a-1M"></a>如来世尊为诸众生开示佛眼，<a id="a-1N"></a>若欲心如实知欲心，<a id="a-1O"></a>若瞋心如实知瞋心，<a id="a-1P"></a>若痴心如实知痴心，<a id="a-1Q"></a>亦知众生为诸烦恼有种种病，<a id="a-1R"></a>随其所行如实而知。<a id="a-1S"></a>如来悉于如是等处，<a id="a-1T"></a>皆以方便精进势力，<a id="a-1U"></a>令诸众生随其类根，<a id="a-1V"></a>以禅定药除灭烦恼。<a id="a-1W"></a>若有众生多贪爱者，<a id="a-1X"></a>教以不净；<a id="a-1Y"></a>若有众生可以四梵堂治者，<a id="a-1Z"></a>教修四梵堂；<a id="a-1a"></a>若有众生多愚痴者，<a id="a-1b"></a>教观因缘；<a id="a-1c"></a>若有众生应修数息者，<a id="a-1d"></a>教以数息；<a id="a-1e"></a>若有众生应修三解脱门者，<a id="a-1f"></a>教以三解脱门；<a id="a-1g"></a>若有众生应修禅定者，<a id="a-1h"></a>教以禅定；<a id="a-1i"></a>若有众生应修无色定者，<a id="a-1j"></a>教以无色定；<a id="a-1k"></a>乃至应以首楞严三昧断诸众生烦恼病者，<a id="a-1l"></a>亦即教修首楞严三昧。<a id="a-1m"></a>何以故？<a id="a-1n"></a>不使众生堕于四魔，<a id="a-1o"></a>令得自在断人天道，<a id="a-1p"></a>亦复不令诸众生等，<a id="a-1q"></a>入于恶趣断三宝种。<a id="a-1r"></a>是善男子，<a id="a-1s"></a>如来能知一切至处，<a id="a-1t"></a>是名如来第七轮也。<a id="a-1u"></a>如来成就如此轮故，<a id="a-1v"></a>到安隐处得无所畏，<a id="a-1w"></a>高大胜仙能转法轮，<a id="a-1x"></a>一切沙门、<a id="a-1y"></a>婆罗门，<a id="a-1z"></a>及诸魔、<a id="a-20"></a>梵所不能转，<a id="a-21"></a>诸余外道一切怨敌皆悉降伏，<a id="a-22"></a>于四众中而师子吼。</p>
  <p id="a23">“善男子，<a id="a-24"></a>譬如灌顶刹利大王，<a id="a-25"></a>为诸众生念先种姓，<a id="a-26"></a>幼小嬉戏所生之处，<a id="a-27"></a>及诸澡浴、<a id="a-28"></a>偃卧饮乳、<a id="a-29"></a>剪治手足、<a id="a-2A"></a>一切爪甲、<a id="a-2B"></a>按摩支节，<a id="a-2C"></a>乃至戏弄灰土供奉事者，<a id="a-2D"></a>习学无量种种伎术，<a id="a-2E"></a>游行他国晨夜住处，<a id="a-2F"></a>敬事王者及诸大臣，<a id="a-2G"></a>并作太子至今登位，<a id="a-2H"></a>得为大王，<a id="a-2I"></a>受诸娱乐自在无碍。<a id="a-2J"></a>尔时诸方四维上下，<a id="a-2K"></a>有大音声说偈赞叹，<a id="a-2L"></a>愿使常以正法治国，<a id="a-2M"></a>不恼众生，<a id="a-2N"></a>为护国土故，<a id="a-2O"></a>是名刹利灌顶大王第八轮也。<a id="a-2P"></a>成就如是轮已，<a id="a-2Q"></a>是时灌顶刹利大王，<a id="a-2R"></a>能令一切外道怨敌皆悉降伏，<a id="a-2S"></a>自保寿命令得增长。</p>
  <p id="a2T">“如是，<a id="a-2U"></a>善男子，<a id="a-2V"></a>如来世尊于大众中观宿命因缘，<a id="a-2W"></a>一生、<a id="a-2X"></a>二生、<a id="a-2Y"></a>三生，<a id="a-2Z"></a>乃至无量百千亿生，<a id="a-2a"></a>忆念劫成劫坏，<a id="a-2b"></a>乃至无量亿劫一切成坏，<a id="a-2c"></a>我生彼处，<a id="a-2d"></a>如是种姓，<a id="a-2e"></a>如是名字，<a id="a-2f"></a>如是生处，<a id="a-2g"></a>食如是食，<a id="a-2h"></a>受如是苦乐，<a id="a-2i"></a>如是长寿，<a id="a-2j"></a>如是久住，<a id="a-2k"></a>如是寿命边际，<a id="a-2l"></a>于彼没已而来生此，<a id="a-2m"></a>复于此没往生于彼，<a id="a-2n"></a>能知彼相一切方所，<a id="a-2o"></a>若干种别本宿命事，<a id="a-2p"></a>是名如来第八轮也。<a id="a-2q"></a>如来成就如是轮已，<a id="a-2r"></a>到安隐处得无所畏，<a id="a-2s"></a>最胜大仙转于法轮，<a id="a-2t"></a>一切沙门、<a id="a-2u"></a>婆罗门及诸魔、<a id="a-2v"></a>梵所不能转，<a id="a-2w"></a>外道怨敌皆悉降伏，<a id="a-2x"></a>于四众中能师子吼。</p>
  <p id="a2y">“善男子，<a id="a-2z"></a>譬如灌顶刹利大王，<a id="a-30"></a>于其国界所有人民悉知根源，<a id="a-31"></a>种姓眷属皆悉勇健，<a id="a-32"></a>种种伎术，<a id="a-33"></a>知其贫富、<a id="a-34"></a>端正丑陋。<a id="a-35"></a>乃至死时，<a id="a-36"></a>或以自业命终而死，<a id="a-37"></a>或犯王法刑戮而死，<a id="a-38"></a>或更相残害夭寿而死，<a id="a-39"></a>或以鞭杖闭系囚缚，<a id="a-3A"></a>或以伎术战阵斗诤，<a id="a-3B"></a>或以财物，<a id="a-3C"></a>或以爱欲，<a id="a-3D"></a>或以瞋恚，<a id="a-3E"></a>或以饥渴，<a id="a-3F"></a>或以己过患，<a id="a-3G"></a>或以老死，<a id="a-3H"></a>或以中年，<a id="a-3I"></a>或以幼少，<a id="a-3J"></a>或作善业，<a id="a-3K"></a>或作恶业，<a id="a-3L"></a>一切死者皆悉察知因缘本末。<a id="a-3M"></a>如是思惟，<a id="a-3N"></a>若有众生修善因缘为欲生天，<a id="a-3O"></a>或有众生修恶因缘趣向恶道。<a id="a-3P"></a>如是思惟，<a id="a-3Q"></a>修身善行、<a id="a-3R"></a>修口善行、<a id="a-3S"></a>修意善行，<a id="a-3T"></a>我常方便教修布施，<a id="a-3U"></a>皆令调伏随顺此行，<a id="a-3V"></a>若命终时当生天上，<a id="a-3W"></a>常处善趣，<a id="a-3X"></a>远离恶道。<a id="a-3Y"></a>如是灌顶刹利大王，<a id="a-3Z"></a>勤修一切身口业善，<a id="a-3a"></a>好行布施饮食、<a id="a-3b"></a>衣服、<a id="a-3c"></a>象马乘骑、<a id="a-3d"></a>卧具医药种种所须，<a id="a-3e"></a>乃至给使、<a id="a-3f"></a>奴婢僮仆皆悉施与，<a id="a-3g"></a>并舍头目及诸手足，<a id="a-3h"></a>不惜身命，<a id="a-3i"></a>悉断杀生、<a id="a-3j"></a>偷盗、<a id="a-3k"></a>邪淫、<a id="a-3l"></a>妄言、<a id="a-3m"></a>恶口、<a id="a-3n"></a>两舌、<a id="a-3o"></a>绮语、<a id="a-3p"></a>贪瞋邪见。<a id="a-3q"></a>如是灌顶刹利大王，<a id="a-3r"></a>有十种利益，<a id="a-3s"></a>护善名称而得财业，<a id="a-3t"></a>身相微妙，<a id="a-3u"></a>多得眷属，<a id="a-3v"></a>少病少恼得贤智眷属，<a id="a-3w"></a>趣向善处，<a id="a-3x"></a>皆悉供给亲近供养，<a id="a-3y"></a>名闻十方，<a id="a-3z"></a>一切皆为说偈赞诵，<a id="a-40"></a>诸大天神悉来拥护，<a id="a-41"></a>身坏命终得生天上，<a id="a-42"></a>是名灌顶刹利大王第九轮也。<a id="a-43"></a>成就如是轮已，<a id="a-44"></a>增益国界，<a id="a-45"></a>寿命延长。</p>
  <p id="a46">“如是，<a id="a-47"></a>善男子，<a id="a-48"></a>如来世尊为诸众生，<a id="a-49"></a>悉知他人死此生彼，<a id="a-4A"></a>如实而知：<a id="a-4B"></a>若有众生成就身业不善、<a id="a-4C"></a>口业不善、<a id="a-4D"></a>意业不善，<a id="a-4E"></a>诽谤贤圣，<a id="a-4F"></a>邪见颠倒，<a id="a-4G"></a>以是邪见因缘业故，<a id="a-4H"></a>身坏命终，<a id="a-4I"></a>堕于恶趣生地狱中，<a id="a-4J"></a>或生畜生及诸饿鬼。<a id="a-4K"></a>若有众生，<a id="a-4L"></a>成就身善业、<a id="a-4M"></a>口善业、<a id="a-4N"></a>意善业，<a id="a-4O"></a>不诽谤贤圣，<a id="a-4P"></a>具足正见，<a id="a-4Q"></a>成就正见业因缘故，<a id="a-4R"></a>身坏命终，<a id="a-4S"></a>入于善趣得生天上，<a id="a-4T"></a>生天上已或生人中，<a id="a-4U"></a>尽诸结漏。<a id="a-4V"></a>如是如来，<a id="a-4W"></a>善知众生诸业因缘。<a id="a-4X"></a>如来于诸众生，<a id="a-4Y"></a>悉能发于大慈大悲，<a id="a-4Z"></a>常勤精进现三种神通，<a id="a-4a"></a>能令安住世间出世间信。<a id="a-4b"></a>何等为三？<a id="a-4c"></a>一者、<a id="a-4d"></a>神通，<a id="a-4e"></a>二者、<a id="a-4f"></a>说法，<a id="a-4g"></a>三者、<a id="a-4h"></a>知他心。<a id="a-4i"></a>以此三种神通，<a id="a-4j"></a>令诸众生安置世间出世间信，<a id="a-4k"></a>知一切趣，<a id="a-4l"></a>一切有为、<a id="a-4m"></a>一切受生皆得解脱。<a id="a-4n"></a>善男子，<a id="a-4o"></a>是名如来第九轮也。<a id="a-4p"></a>如来成就如是轮故，<a id="a-4q"></a>到安隐处得无所畏，<a id="a-4r"></a>最胜大仙转于法轮，<a id="a-4s"></a>一切沙门、<a id="a-4t"></a>婆罗门及诸魔、<a id="a-4u"></a>梵所不能转，<a id="a-4v"></a>一切外道诸余怨敌皆悉降伏，<a id="a-4w"></a>于四众中能师子吼。</p>
  <p id="a4x">“善男子，<a id="a-4y"></a>譬如灌顶刹利大王，<a id="a-4z"></a>于四天下一切众生为病所恼，<a id="a-50"></a>弃舍王位，<a id="a-51"></a>以种种香汤而以澡浴，<a id="a-52"></a>洗沐头发著鲜净衣，<a id="a-53"></a>端坐思惟，<a id="a-54"></a>为除一切众生病苦皆得解脱。<a id="a-55"></a>如是灌顶刹利大王，<a id="a-56"></a>以华香璎珞及众伎乐，<a id="a-57"></a>一切天、<a id="a-58"></a>龙、<a id="a-59"></a>夜叉、<a id="a-5A"></a>乾闼婆、<a id="a-5B"></a>阿修罗、<a id="a-5C"></a>迦楼罗、<a id="a-5D"></a>紧那罗、<a id="a-5E"></a>摩睺罗伽皆悉供养已，<a id="a-5F"></a>各相谓言：<a id="a-5G"></a>‘如是灌顶刹利大王多诸功德，<a id="a-5H"></a>应为转轮圣王统四天下。<a id="a-5I"></a>我等应当建立此王治国政事。<a id="a-5J"></a>’尔时，<a id="a-5K"></a>一切天帝乃至摩睺罗伽等亦如是言：<a id="a-5L"></a>‘当立此王主四天下。<a id="a-5M"></a>’尔时，<a id="a-5N"></a>刹利大王具足七宝，<a id="a-5O"></a>统四天下，<a id="a-5P"></a>为转轮圣王，<a id="a-5Q"></a>千子具足，<a id="a-5R"></a>皆多勇健，<a id="a-5S"></a>形貌端正，<a id="a-5T"></a>能降伏外敌，<a id="a-5U"></a>游巡四海，<a id="a-5V"></a>案行天下一切大地，<a id="a-5W"></a>终不谪罚刀杖加害，<a id="a-5X"></a>如法教敕皆悉受用。<a id="a-5Y"></a>善男子，<a id="a-5Z"></a>是名转轮圣王第十大轮也。<a id="a-5a"></a>以是力故，<a id="a-5b"></a>转轮圣王王四天下及八万四千海渚，<a id="a-5c"></a>皆使修集一切善法，<a id="a-5d"></a>无不建立，<a id="a-5e"></a>守护身命寿得增长。</p>
  <p id="a5f">“如是，<a id="a-5g"></a>善男子，<a id="a-5h"></a>如来从初发心已来，<a id="a-5i"></a>于己身命乃至他身，<a id="a-5j"></a>所有烦恼若干种病，<a id="a-5k"></a>悉以禅定净水洗浴，<a id="a-5l"></a>以如实法大慈大悲，<a id="a-5m"></a>溉灌其顶，<a id="a-5n"></a>著惭愧衣。<a id="a-5o"></a>十方如来以禅定智力、<a id="a-5p"></a>大精进力、<a id="a-5q"></a>无量方便定意观察，<a id="a-5r"></a>欲灭一切众生烦恼种种过患，<a id="a-5s"></a>如佛世尊作如是言：<a id="a-5t"></a>‘最大智者福德庄严堪为法器，<a id="a-5u"></a>三解脱门、<a id="a-5v"></a>四无所畏，<a id="a-5w"></a>如来十力、<a id="a-5x"></a>十八不共法，<a id="a-5y"></a>一切智器大悲利益，<a id="a-5z"></a>救济一切诸苦众生！<a id="a-60"></a>佛大商主，<a id="a-61"></a>度脱无量苦恼众生与涅槃乐，<a id="a-62"></a>加其愿力，<a id="a-63"></a>欲使满足成等正觉无上法王。<a id="a-64"></a>’如是福德具足智慧勇猛精进，<a id="a-65"></a>如实正观了四真谛，<a id="a-66"></a>得阿耨多罗三藐三菩提，<a id="a-67"></a>是名如来能尽一切诸漏根本第十法轮也。</p>
  <p id="a68">“善男子，<a id="a-69"></a>譬如转轮圣王，<a id="a-6A"></a>于四天下游戏自在；<a id="a-6B"></a>如来亦复如是，<a id="a-6C"></a>于诸四禅心得自在，<a id="a-6D"></a>四无色定修四梵堂，<a id="a-6E"></a>具四辩才，<a id="a-6F"></a>正观四谛、<a id="a-6G"></a>四无所畏、<a id="a-6H"></a>十力、<a id="a-6I"></a>十八不共法，<a id="a-6J"></a>于一切智得自在力。<a id="a-6K"></a>善男子，<a id="a-6L"></a>譬如转轮圣王，<a id="a-6M"></a>七宝具足；<a id="a-6N"></a>如来世尊具足七觉亦复如是。<a id="a-6O"></a>善男子，<a id="a-6P"></a>转轮圣王具足千子；<a id="a-6Q"></a>如来亦有一切声闻诸大弟子，<a id="a-6R"></a>憍陈如以为初首，<a id="a-6S"></a>须拔陀罗为最后也，<a id="a-6T"></a>真是我子，<a id="a-6U"></a>从佛口生，<a id="a-6V"></a>从法化生，<a id="a-6W"></a>断一切漏，<a id="a-6X"></a>勇猛精进修四梵堂，<a id="a-6Y"></a>犹如四兵降伏魔怨。<a id="a-6Z"></a>善男子，<a id="a-6a"></a>譬如转轮圣王王四天下，<a id="a-6b"></a>有八万四千海渚皆随言教；<a id="a-6c"></a>如来世尊，<a id="a-6d"></a>亦有百亿阎浮提、<a id="a-6e"></a>百亿瞿耶尼、<a id="a-6f"></a>百亿弗于逮、<a id="a-6g"></a>百亿橱单日、<a id="a-6h"></a>百亿海水、<a id="a-6i"></a>百亿须弥山王、<a id="a-6j"></a>百亿四天王，<a id="a-6k"></a>乃至百亿非想非非想天、<a id="a-6l"></a>百亿铁围大铁围山，<a id="a-6m"></a>是佛国土广大无量，<a id="a-6n"></a>一切皆随如来教化。<a id="a-6o"></a>善男子，<a id="a-6p"></a>是名如来第十轮也。</p>
  <p id="a6q">“如来成就如此轮故，<a id="a-6r"></a>若五浊恶世一切佛法功德退没，<a id="a-6s"></a>离圣七财及诸智者，<a id="a-6t"></a>为欲除断覆一切患灭三恶趣，<a id="a-6u"></a>乃至后世无明黑闇，<a id="a-6v"></a>一切世间皆与十恶共相和合，<a id="a-6w"></a>造于五逆，<a id="a-6x"></a>诽谤正法，<a id="a-6y"></a>远离诸善，<a id="a-6z"></a>悉染一切不善根本，<a id="a-70"></a>如是成就十种佛轮，<a id="a-71"></a>到安隐处得无所畏，<a id="a-72"></a>高胜大仙能转法轮，<a id="a-73"></a>一切沙门、<a id="a-74"></a>婆罗门及诸魔、<a id="a-75"></a>梵所不能转，<a id="a-76"></a>摧伏一切外道怨敌，<a id="a-77"></a>以金刚智能破众生一切烦恼，<a id="a-78"></a>令使三乘得不退转，<a id="a-79"></a>于四众中能师子吼。<a id="a-7A"></a>”</p>
  <p id="a7B">尔时，<a id="a-7C"></a>菩萨摩诃萨，<a id="a-7D"></a>及以一切诸大声闻，<a id="a-7E"></a>天、<a id="a-7F"></a>龙、<a id="a-7G"></a>夜叉、<a id="a-7H"></a>乾闼婆、<a id="a-7I"></a>阿修罗、<a id="a-7J"></a>迦楼罗、<a id="a-7K"></a>紧那罗、<a id="a-7L"></a>摩睺罗伽、<a id="a-7M"></a>饿鬼、<a id="a-7N"></a>毗舍阇、<a id="a-7O"></a>人非人等，<a id="a-7P"></a>皆称善哉，<a id="a-7Q"></a>雨众华雨，<a id="a-7R"></a>雨杂宝雨，<a id="a-7S"></a>雨衣服雨，<a id="a-7T"></a>雨妙香雨，<a id="a-7U"></a>一切大地皆悉震动。</p>
  <p id="a7V">佛说如是十轮经时，<a id="a-7W"></a>在会大众，<a id="a-7X"></a>有八万四千亿百千那由他菩萨摩诃萨得无生法忍；<a id="a-7Y"></a>复有无量菩萨摩诃萨得深禅定忍辱陀罗尼；<a id="a-7Z"></a>复有无量众生未发菩提心者，<a id="a-7a"></a>今皆发心住不退转地。<a id="a-7b"></a>尔时，<a id="a-7c"></a>复有无量大众，<a id="a-7d"></a>有得须陀洹、<a id="a-7e"></a>斯陀含、<a id="a-7f"></a>阿那含、<a id="a-7g"></a>阿罗汉者，<a id="a-7h"></a>次第修学证沙门果。</p>
  <p data-pb></p>
  <h2 id="a7i">证相品第五</h2>
  <p id="a7j">尔时，<a id="a-7k"></a>大梵天名曰天藏，<a id="a-7l"></a>久植善根住第十地，<a id="a-7m"></a>是大菩萨摩诃萨。<a id="a-7n"></a>是时，<a id="a-7o"></a>众中有天藏大梵，<a id="a-7p"></a>从座而起，<a id="a-7q"></a>整其衣服，<a id="a-7r"></a>右膝著地，<a id="a-7s"></a>以偈问佛：</p>
  <p id="a7t">“我今稽首问，<a id="a-7u"></a> 功德海无边，</p>
  <p id="a7v">愿时赐听许，<a id="a-7w"></a> 除断诸疑悔。</p>
  <p id="a7x">渴仰持功德，<a id="a-7y"></a> 法味中最上，</p>
  <p id="a7z">众生咸乐闻，<a id="a-80"></a> 如是第一义。<a id="a-81"></a>”</p>
  <p id="a82">尔时，<a id="a-83"></a>世尊告天藏大梵：<a id="a-84"></a>“随汝所问，<a id="a-85"></a>如来世尊亦当随问而答，<a id="a-86"></a>令汝欢喜得未曾有。<a id="a-87"></a>”</p>
  <p id="a88">尔时天藏大梵言：<a id="a-89"></a>“唯然，<a id="a-8A"></a>世尊。<a id="a-8B"></a>”以偈问曰：</p>
  <p id="a8C">“智慧修禅定，<a id="a-8D"></a> 安住不放逸，</p>
  <p id="a8E">为住第一义，<a id="a-8F"></a> 而处于生死。</p>
  <p id="a8G">勤修于诵习，<a id="a-8H"></a> 能度烦恼海，</p>
  <p id="a8I">为当证不退？<a id="a-8J"></a> 为当堕恶道？</p>
  <p id="a8K">常勤而劝化，<a id="a-8L"></a> 为定趣涅槃？</p>
  <p id="a8M">为在于生死？<a id="a-8N"></a> 为堕于恶道？</p>
  <p id="a8O">智慧刹利种，<a id="a-8P"></a> 依止十种轮，</p>
  <p id="a8Q">为处于生死？<a id="a-8R"></a> 为得成佛道？</p>
  <p id="a8S">心浊难调伏，<a id="a-8T"></a> 烦恼多散乱，</p>
  <p id="a8U">以何净其心，<a id="a-8V"></a> 禅诵而劝化？<a id="a-8W"></a>”</p>
  <p id="a8X">尔时，<a id="a-8Y"></a>佛告天藏大梵：<a id="a-8Z"></a>“善哉！<a id="a-8a"></a>善哉！<a id="a-8b"></a>大梵所问，<a id="a-8c"></a>纯善第一。<a id="a-8d"></a>汝已满足一切诸行，<a id="a-8e"></a>于过去恒河沙佛所修行三业，<a id="a-8f"></a>摄心禅定、<a id="a-8g"></a>常勤诵经、<a id="a-8h"></a>营理僧事，<a id="a-8i"></a>炽然佛法建立三宝如大梁柱，<a id="a-8j"></a>又复能为多人无量众生问于如来如是之义。<a id="a-8k"></a>若善男子依止威仪大记莂论，<a id="a-8l"></a>过去诸佛之所演说神通住持，<a id="a-8m"></a>是名如来成熟众生令悉厌离，<a id="a-8n"></a>为灭一切烦恼病故，<a id="a-8o"></a>为欲满足三乘道故；<a id="a-8p"></a>十方乃至恒河沙现在诸佛，<a id="a-8q"></a>亦说如是依止威仪大记莂论，<a id="a-8r"></a>为成熟一切诸众生故，<a id="a-8s"></a>令得厌离故，<a id="a-8t"></a>欲使摧灭一切结使故，<a id="a-8u"></a>为得满足三乘道果住持正法故。<a id="a-8v"></a>汝于过去诸佛所闻，<a id="a-8w"></a>我亦如是，<a id="a-8x"></a>依止威仪大记莂论，<a id="a-8y"></a>为欲成熟一切众生故，<a id="a-8z"></a>令得厌离故，<a id="a-90"></a>灭诸结使，<a id="a-91"></a>为得满足三乘法故。<a id="a-92"></a>是故，<a id="a-93"></a>大梵，<a id="a-94"></a>汝当谛听！<a id="a-95"></a>善思念之。<a id="a-96"></a>”</p>
  <p id="a97">天藏大梵言：<a id="a-98"></a>“唯然，<a id="a-99"></a>世尊。<a id="a-9A"></a>”</p>
  <p id="a9B">佛言：<a id="a-9C"></a>“若有依止于十不善轮，<a id="a-9D"></a>则不具足欲界禅定，<a id="a-9E"></a>亦不能具足欲界善根，<a id="a-9F"></a>况能成就色、<a id="a-9G"></a>无色界一切禅定？<a id="a-9H"></a>亦复不能成就三乘及余诸善！<a id="a-9I"></a>何等为十？<a id="a-9J"></a>有欲修禅众事不具；<a id="a-9K"></a>有欲破戒成就恶法；<a id="a-9L"></a>生于倒见亦著吉相；<a id="a-9M"></a>恶心难调不顺贤圣；<a id="a-9N"></a>诸根轻躁而不具足微少善根；<a id="a-9O"></a>但作两舌多喜斗乱；<a id="a-9P"></a>作粗恶语而恒骂詈；<a id="a-9Q"></a>好作绮语及诸妄言；<a id="a-9R"></a>生于贪嫉，<a id="a-9S"></a>见他得利常生嫉妒；<a id="a-9T"></a>一切众生有恼害心，<a id="a-9U"></a>作大邪见说无因果。<a id="a-9V"></a>天藏大梵，<a id="a-9W"></a>满足十事虽欲修禅，<a id="a-9X"></a>不能成就欲界小善，<a id="a-9Y"></a>况能成就色、<a id="a-9Z"></a>无色界善根及三乘善法？</p>
  <p id="a9a">“复次，<a id="a-9b"></a>大梵，<a id="a-9c"></a>又有十事而不能得成就禅定。<a id="a-9d"></a>何等为十？<a id="a-9e"></a>乐著作伎，<a id="a-9f"></a>乐著言说，<a id="a-9g"></a>多好睡眠，<a id="a-9h"></a>种种所求，<a id="a-9i"></a>贪著美色，<a id="a-9j"></a>乐著于香，<a id="a-9k"></a>乐著诸味，<a id="a-9l"></a>乐著音声，<a id="a-9m"></a>乐著于触，<a id="a-9n"></a>乐著觉观。<a id="a-9o"></a>大梵，<a id="a-9p"></a>是名十种，<a id="a-9q"></a>而不能得成就于禅；<a id="a-9r"></a>设使成就，<a id="a-9s"></a>寻即退失终不能成。<a id="a-9t"></a>而但为得檀越信施，<a id="a-9u"></a>因其利养心生恶法，<a id="a-9v"></a>若在刹利诸王众中，<a id="a-9w"></a>多诸过罪为他骂詈，<a id="a-9x"></a>及加鞭杖截其支节，<a id="a-9y"></a>或犯大罪久受诸苦，<a id="a-9z"></a>若疾命终必堕恶趣，<a id="a-A0"></a>乃至入于阿鼻地狱。<a id="a-A1"></a>譬如阿兰迦兰、<a id="a-A2"></a>橱头蓝弗、<a id="a-A3"></a>蛭数拘迦梨、<a id="a-A4"></a>提婆达多，<a id="a-A5"></a>如是等毁坏禅定，<a id="a-A6"></a>乃至阿鼻地狱受大重罪。<a id="a-A7"></a>”</p>
  <p id="aA8">尔时，<a id="a-A9"></a>佛告阿若憍陈如：<a id="a-AA"></a>“我今听汝清净比丘，<a id="a-AB"></a>受于第一床敷卧具、<a id="a-AC"></a>饮食肴膳，<a id="a-AD"></a>能除一切众生疾疫。<a id="a-AE"></a>何以故？<a id="a-AF"></a>若坐禅比丘阙少众具，<a id="a-AG"></a>一切心数多起散乱，<a id="a-AH"></a>但念诸恶而不能得成就禅定，<a id="a-AI"></a>乃至到于阿鼻地狱受诸罪报。<a id="a-AJ"></a>若众缘备足修诸禅定，<a id="a-AK"></a>则易成就心得专一，<a id="a-AL"></a>若已得者皆令增长，<a id="a-AM"></a>一切不善觉观散心皆悉能知不令得起，<a id="a-AN"></a>趣向涅槃到于彼岸。<a id="a-AO"></a>若有坐禅未成就者，<a id="a-AP"></a>初中后夜当勤修习，<a id="a-AQ"></a>远离愦闹少欲知足，<a id="a-AR"></a>于一切结使起于舍心，<a id="a-AS"></a>一切贪欲、<a id="a-AT"></a>瞋恚、<a id="a-AU"></a>憍慢、<a id="a-AV"></a>贡高、<a id="a-AW"></a>两舌、<a id="a-AX"></a>恶囗、<a id="a-AY"></a>妄语，<a id="a-AZ"></a>如是等悉得远离，<a id="a-Aa"></a>应受释、<a id="a-Ab"></a>梵、<a id="a-Ac"></a>四天王等百千那由他供养恭敬，<a id="a-Ad"></a>况复婆罗门、<a id="a-Ae"></a>刹利、<a id="a-Af"></a>居士、<a id="a-Ag"></a>毗舍、<a id="a-Ah"></a>首陀所有供养！<a id="a-Ai"></a>”</p>
  <p id="aAj">尔时，<a id="a-Ak"></a>世尊即说偈言：</p>
  <p id="aAl">“修禅灭诸结，<a id="a-Am"></a> 余业则不能，</p>
  <p id="aAn">是故禅第一，<a id="a-Ao"></a> 智者应供养。<a id="a-Ap"></a>”</p>
  <p id="aAq">尔时，<a id="a-Ar"></a>天藏大梵白佛言：<a id="a-As"></a>“世尊，<a id="a-At"></a>若有比丘能修禅者，<a id="a-Au"></a>刹利大臣应加谪罚鞭杖，<a id="a-Av"></a>乃至兀其手足不耶？<a id="a-Aw"></a>”</p>
  <p id="aAx">佛言：<a id="a-Ay"></a>“善男子，<a id="a-Az"></a>若诸比丘佛法出家，<a id="a-B0"></a>剃除须发披著袈裟，<a id="a-B1"></a>一切天、<a id="a-B2"></a>人、<a id="a-B3"></a>阿修罗皆应供养。<a id="a-B4"></a>若护持戒，<a id="a-B5"></a>不应谪罚闭系、<a id="a-B6"></a>兀其手足乃至夺命，<a id="a-B7"></a>悉无是法。<a id="a-B8"></a>何以故？<a id="a-B9"></a>除其多闻及持戒者，<a id="a-BA"></a>若有破戒比丘于我法中而出家者，<a id="a-BB"></a>成就诸恶如败脓坏，<a id="a-BC"></a>非婆罗门自言婆罗门，<a id="a-BD"></a>非梵行而言梵行，<a id="a-BE"></a>退失堕落圣道果证，<a id="a-BF"></a>为诸烦恼结使所胜、<a id="a-BG"></a>结使所坏。<a id="a-BH"></a>又复破戒诸恶比丘，<a id="a-BI"></a>能示天、<a id="a-BJ"></a>龙、<a id="a-BK"></a>夜叉、<a id="a-BL"></a>乾闼婆、<a id="a-BM"></a>阿修罗、<a id="a-BN"></a>迦楼罗、<a id="a-BO"></a>紧那罗、<a id="a-BP"></a>摩睺罗伽、<a id="a-BQ"></a>人非人等，<a id="a-BR"></a>无量功德珍宝伏藏。<a id="a-BS"></a>若有依我而出家者，<a id="a-BT"></a>众生应作十种胜想，<a id="a-BU"></a>得无量无边福德。</p>
  <p id="aBV">“何等为十？<a id="a-BW"></a>有诸众生见依我出家者，<a id="a-BX"></a>应作念佛想，<a id="a-BY"></a>以是净心欢喜因缘，<a id="a-BZ"></a>不信一切诸余外道，<a id="a-Ba"></a>及外道经书。<a id="a-Bb"></a>若当见时，<a id="a-Bc"></a>即应思惟决定圣戒，<a id="a-Bd"></a>以是因缘，<a id="a-Be"></a>能断杀生、<a id="a-Bf"></a>偷盗、<a id="a-Bg"></a>邪淫、<a id="a-Bh"></a>妄语乃至不饮酒等，<a id="a-Bi"></a>入涅槃城。<a id="a-Bj"></a>见有依我而出家者当起施心，<a id="a-Bk"></a>以是因缘，<a id="a-Bl"></a>于将来世财富无量，<a id="a-Bm"></a>善去善向，<a id="a-Bn"></a>殊胜供养常得充给，<a id="a-Bo"></a>乃至入于无畏大涅槃城。<a id="a-Bp"></a>又见依我佛法出家，<a id="a-Bq"></a>柔和质直，<a id="a-Br"></a>常行忍辱，<a id="a-Bs"></a>不生卒暴，<a id="a-Bt"></a>心无狂乱，<a id="a-Bu"></a>喜乐正法，<a id="a-Bv"></a>常好闲静阿练若处，<a id="a-Bw"></a>乃至欲入涅槃无畏之城。<a id="a-Bx"></a>若有众生，<a id="a-By"></a>破戒非法作恶威仪，<a id="a-Bz"></a>见如是人，<a id="a-C0"></a>当共软语乃至礼足，<a id="a-C1"></a>以是因缘，<a id="a-C2"></a>此人后世生尊贵家，<a id="a-C3"></a>有大势力，<a id="a-C4"></a>常为一切之所瞻视，<a id="a-C5"></a>乃至当得入涅槃城。</p>
  <p id="aC6">“天藏大梵，<a id="a-C7"></a>若依我法出家造作恶行，<a id="a-C8"></a>如是比丘盲无所睹，<a id="a-C9"></a>此非沙门自称沙门，<a id="a-CA"></a>非梵行自称梵行，<a id="a-CB"></a>退没堕落为诸烦恼之所败坏。<a id="a-CC"></a>如此比丘修行恶法，<a id="a-CD"></a>犹能开示一切天、<a id="a-CE"></a>龙、<a id="a-CF"></a>夜叉、<a id="a-CG"></a>乾闼婆、<a id="a-CH"></a>阿修罗、<a id="a-CI"></a>迦楼罗、<a id="a-CJ"></a>紧那罗、<a id="a-CK"></a>摩睺罗伽、<a id="a-CL"></a>人非人等一切善法功德伏藏，<a id="a-CM"></a>为善知识。<a id="a-CN"></a>虽不少欲知足，<a id="a-CO"></a>剃除须发披著袈裟服，<a id="a-CP"></a>以是缘故，<a id="a-CQ"></a>能为众生增长善根，<a id="a-CR"></a>于诸天人开示善道。<a id="a-CS"></a>是以依我出家比丘，<a id="a-CT"></a>若持戒、<a id="a-CU"></a>若破戒，<a id="a-CV"></a>我悉不听转轮圣王、<a id="a-CW"></a>大臣、<a id="a-CX"></a>宰相，<a id="a-CY"></a>不得谪罚系闭、<a id="a-CZ"></a>加诸鞭杖、<a id="a-Ca"></a>截其手足乃至断命，<a id="a-Cb"></a>况复余轻犯小威仪破戒比丘？<a id="a-Cc"></a>虽是死人，<a id="a-Cd"></a>是戒余力犹如牛黄，<a id="a-Ce"></a>是牛虽死人故取之，<a id="a-Cf"></a>亦如麝香死后有用，<a id="a-Cg"></a>能大利益一切众生。<a id="a-Ch"></a>恶行比丘虽犯禁戒，<a id="a-Ci"></a>其戒势力，<a id="a-Cj"></a>犹能利益无量天人。<a id="a-Ck"></a>譬如估客入于大海，<a id="a-Cl"></a>断于无量众生之命挑其眼目，<a id="a-Cm"></a>持阿摩那果捣蓗和合成其宝药，<a id="a-Cn"></a>若有众生盲冥无目，<a id="a-Co"></a>乃至胎胞而生盲者，<a id="a-Cp"></a>以此宝药而用涂之，<a id="a-Cq"></a>众病得除其眼明净；<a id="a-Cr"></a>如是，<a id="a-Cs"></a>如是，<a id="a-Ct"></a>若诸比丘虽破禁戒造作恶行，<a id="a-Cu"></a>于佛法中名为死人，<a id="a-Cv"></a>复能令他一切众生，<a id="a-Cw"></a>使得清净智慧法眼，<a id="a-Cx"></a>能令见者尚得如是，<a id="a-Cy"></a>况复为开示说种种法！</p>
  <p id="aCz">“大梵，<a id="a-D0"></a>譬如烧香，<a id="a-D1"></a>香体虽坏，<a id="a-D2"></a>熏他令香；<a id="a-D3"></a>破戒比丘亦复如是，<a id="a-D4"></a>自堕恶道能令众生增长善根。<a id="a-D5"></a>恶行比丘为不信所烧，<a id="a-D6"></a>身坏命终堕三恶道，<a id="a-D7"></a>能使他人得大利益示涅槃道。<a id="a-D8"></a>以是因缘，<a id="a-D9"></a>一切白衣不应侵毁轻蔑破戒比丘，<a id="a-DA"></a>皆当守护尊重供养，<a id="a-DB"></a>不听谪罚、<a id="a-DC"></a>系闭其身乃至夺命。<a id="a-DD"></a>四方众僧，<a id="a-DE"></a>若至布萨自恣之时，<a id="a-DF"></a>听便驱出不共法事，<a id="a-DG"></a>三世僧物饮食敷具皆不听用，<a id="a-DH"></a>一切羯磨说戒律处，<a id="a-DI"></a>悉皆驱出不得在众，<a id="a-DJ"></a>而悉不听王及大臣加其鞭杖、<a id="a-DK"></a>系闭谪罚乃至夺命。<a id="a-DL"></a>”</p>
  <p id="aDM">尔时，<a id="a-DN"></a>世尊而说偈言：</p>
  <p id="aDO">“瞻卜华虽萎，<a id="a-DP"></a> 胜于诸余华，</p>
  <p id="aDQ">破戒诸比丘，<a id="a-DR"></a> 犹胜诸外道。</p>
  <p id="aDS">“复次，<a id="a-DT"></a>天藏大梵，<a id="a-DU"></a>有五种逆罪为最极恶。<a id="a-DV"></a>何者为五？<a id="a-DW"></a>故心杀父、<a id="a-DX"></a>母、<a id="a-DY"></a>阿罗汉，<a id="a-DZ"></a>破坏声闻和合僧事，<a id="a-Da"></a>乃至恶心出佛身血，<a id="a-Db"></a>诸如是等名为五逆。<a id="a-Dc"></a>若人于五逆中作一一逆者，<a id="a-Dd"></a>不得出家受具足戒；<a id="a-De"></a>若听出家，<a id="a-Df"></a>则犯重罪应摈令出；<a id="a-Dg"></a>若已有出家诸威仪者，<a id="a-Dh"></a>不应加其鞭杖及诸系闭。</p>
  <p id="aDi">“复有四种大罪，<a id="a-Dj"></a>同于四逆，<a id="a-Dk"></a>犯根本罪。<a id="a-Dl"></a>何者为四？<a id="a-Dm"></a>杀辟支佛，<a id="a-Dn"></a>是名杀生犯根本罪；<a id="a-Do"></a>淫阿罗汉比丘尼，<a id="a-Dp"></a>是名邪淫犯根本罪；<a id="a-Dq"></a>若人舍财与佛法僧，<a id="a-Dr"></a>主掌此物而辄用之，<a id="a-Ds"></a>是名为盗犯根本罪；<a id="a-Dt"></a>若人倒见破坏比丘僧，<a id="a-Du"></a>是名破僧犯根本罪。<a id="a-Dv"></a>若人于四根本罪中犯一一罪，<a id="a-Dw"></a>皆悉不听佛法出家；<a id="a-Dx"></a>设使出家，<a id="a-Dy"></a>不得听受具足戒；<a id="a-Dz"></a>若受具者应驱令出，<a id="a-E0"></a>以有出家威仪法故，<a id="a-E1"></a>不应鞭杖系闭、<a id="a-E2"></a>夺其生命。<a id="a-E3"></a>如是皆犯根本罪，<a id="a-E4"></a>非逆罪也。<a id="a-E5"></a>有是根本罪亦是逆罪，<a id="a-E6"></a>有是逆罪非根本罪，<a id="a-E7"></a>有非根本罪亦非逆罪。<a id="a-E8"></a>何者为逆罪亦是根本罪？<a id="a-E9"></a>若人出家受具足戒得见谛道，<a id="a-EA"></a>断其命根，<a id="a-EB"></a>是名逆罪，<a id="a-EC"></a>亦是根本罪也；<a id="a-ED"></a>如是众生，<a id="a-EE"></a>于我戒律中应驱令出。<a id="a-EF"></a>何者为根本罪非逆罪？<a id="a-EG"></a>若人在我法中出家，<a id="a-EH"></a>如是凡夫众生故害其命，<a id="a-EI"></a>若以毒药或堕其胎，<a id="a-EJ"></a>是名根本罪非逆罪也；<a id="a-EK"></a>若有四方僧物饮食敷具，<a id="a-EL"></a>悉不应与同共利养。<a id="a-EM"></a>若有众生于佛法僧而生疑心，<a id="a-EN"></a>此中出家自言更有世尊，<a id="a-EO"></a>或于种种诸吉相中生疑惑心；<a id="a-EP"></a>若复有人于诸如来所说之法而生疑惑，<a id="a-EQ"></a>于声闻、<a id="a-ER"></a>辟支佛乃至大乘，<a id="a-ES"></a>于中诽谤出其过恶，<a id="a-ET"></a>见他读诵而作留难乃至一偈，<a id="a-EU"></a>此非根本罪亦非逆罪，<a id="a-EV"></a>是名甚恶近于逆罪。<a id="a-EW"></a>如是众生若不忏悔除其罪根，<a id="a-EX"></a>终不听使佛法出家；<a id="a-EY"></a>设出家受具足戒不悔过者，<a id="a-EZ"></a>亦驱令出。<a id="a-Ea"></a>何以故？<a id="a-Eb"></a>不信正法，<a id="a-Ec"></a>毁谤三乘坏正法眼，<a id="a-Ed"></a>欲灭法灯断三宝种，<a id="a-Ee"></a>减损人天而无利益堕于恶道。<a id="a-Ef"></a>此二种人名谤正法、<a id="a-Eg"></a>毁訾贤圣，<a id="a-Eh"></a>地狱劫寿增长，<a id="a-Ei"></a>如是诸恶业已，<a id="a-Ej"></a>是名根本大重罪也。</p>
  <p id="aEk">“何者是不威仪根本法？<a id="a-El"></a>若比丘故淫犯根本罪，<a id="a-Em"></a>故杀凡夫人犯根本罪，<a id="a-En"></a>除三宝物不与而取犯根本罪，<a id="a-Eo"></a>故妄语犯根本罪。<a id="a-Ep"></a>于此四根本中，<a id="a-Eq"></a>若犯一罪，<a id="a-Er"></a>一切比丘所作法事悉不听入，<a id="a-Es"></a>四方僧物饮食卧具皆悉不得共同受用。<a id="a-Et"></a>然帝王、<a id="a-Eu"></a>大臣、<a id="a-Ev"></a>一切群官，<a id="a-Ew"></a>不应加其鞭杖、<a id="a-Ex"></a>系闭刑罚乃至夺命，<a id="a-Ey"></a>是名根本罪体性相也。<a id="a-Ez"></a>何以名为根本重罪？<a id="a-F0"></a>若人作如是行，<a id="a-F1"></a>身坏命终堕于恶趣，<a id="a-F2"></a>作如是行是恶道根本，<a id="a-F3"></a>是故名为根本罪也。<a id="a-F4"></a>譬如铁丸，<a id="a-F5"></a>虽掷空中，<a id="a-F6"></a>终不暂住，<a id="a-F7"></a>速疾投地；<a id="a-F8"></a>如是五逆等罪，<a id="a-F9"></a>犯四重禁，<a id="a-FA"></a>及二种众生——毁坏正法、<a id="a-FB"></a>诽谤贤圣，<a id="a-FC"></a>如是等十种罪中，<a id="a-FD"></a>若人犯一一罪者，<a id="a-FE"></a>身坏命终皆堕阿鼻地狱。<a id="a-FF"></a>是故作逆业犯根本重罪者，<a id="a-FG"></a>皆悉不听度令出家。<a id="a-FH"></a>犯逆罪者如此人等，<a id="a-FI"></a>于其一身终不能尽诸烦恼结成就禅定，<a id="a-FJ"></a>况能超出决定菩萨？<a id="a-FK"></a>命终之后必堕地狱受恶道苦。</p>
  <p id="aFL">“若有族姓男女，<a id="a-FM"></a>以深信心归依佛法，<a id="a-FN"></a>或趣声闻、<a id="a-FO"></a>辟支佛，<a id="a-FP"></a>或趣大乘，<a id="a-FQ"></a>于我法中而得出家，<a id="a-FR"></a>受于具戒极有信心，<a id="a-FS"></a>护持根本四重等罪，<a id="a-FT"></a>常勤精进勇猛不休，<a id="a-FU"></a>日日拥护一切人非人等，<a id="a-FV"></a>终不虚受人天供养，<a id="a-FW"></a>于三乘中随所乐欲。<a id="a-FX"></a>何以故？<a id="a-FY"></a>志求解脱乃至舍命终不毁犯。<a id="a-FZ"></a>何以故？<a id="a-Fa"></a>如是三种众生，<a id="a-Fb"></a>皆求涅槃修行其因，<a id="a-Fc"></a>依止世尊，<a id="a-Fd"></a>依止经律，<a id="a-Fe"></a>依止声闻正位弟子。<a id="a-Ff"></a>若有众生犯四重禁非佛弟子，<a id="a-Fg"></a>我所显示甚深法相，<a id="a-Fh"></a>一切无常、<a id="a-Fi"></a>苦、<a id="a-Fj"></a>空、<a id="a-Fk"></a>无我，<a id="a-Fl"></a>为诸众生利益安乐，<a id="a-Fm"></a>说解脱法波罗提木叉，<a id="a-Fn"></a>如是经论及诸禅定，<a id="a-Fo"></a>盲无所见，<a id="a-Fp"></a>破戒退没坠三恶道。<a id="a-Fq"></a>若有族姓男女，<a id="a-Fr"></a>于是波罗提木叉清净法中不犯根本者，<a id="a-Fs"></a>我是彼世尊，<a id="a-Ft"></a>彼是我弟子，<a id="a-Fu"></a>随顺我语安住佛法，<a id="a-Fv"></a>一切所作皆悉成就，<a id="a-Fw"></a>安立戒身及诸善法，<a id="a-Fx"></a>亦能建立能大利益安乐天人世尊。<a id="a-Fy"></a>如是之人，<a id="a-Fz"></a>则具足一切声闻、<a id="a-G0"></a>辟支佛乘乃至大乘，<a id="a-G1"></a>皆悉善住。</p>
  <p id="aG2">“何以故？<a id="a-G3"></a>是根本戒守护一切正法，<a id="a-G4"></a>及诸有漏、<a id="a-G5"></a>无漏等法，<a id="a-G6"></a>皆悉因此而得成立，<a id="a-G7"></a>是故名为戒根本也。<a id="a-G8"></a>譬如因地，<a id="a-G9"></a>一切万物百卉药谷皆因生长；<a id="a-GA"></a>如是善学四根本戒，<a id="a-GB"></a>一切善法皆因得生。<a id="a-GC"></a>譬如大地，<a id="a-GD"></a>一切诸山乃至铁围、<a id="a-GE"></a>大铁围、<a id="a-GF"></a>须弥山王皆依得住；<a id="a-GG"></a>如是善解四根本戒，<a id="a-GH"></a>声闻、<a id="a-GI"></a>辟支佛乘乃至无上大乘皆依而住。<a id="a-GJ"></a>譬如大地，<a id="a-GK"></a>一切物味依地而住；<a id="a-GL"></a>如是善学四根本戒，<a id="a-GM"></a>禅定解脱总持乃至阿耨多罗三藐三菩提亦因而成。<a id="a-GN"></a>譬如大地，<a id="a-GO"></a>净不净物一切悉载；<a id="a-GP"></a>如是族姓男女，<a id="a-GQ"></a>善学四根本戒，<a id="a-GR"></a>持戒毁戒、<a id="a-GS"></a>是法器及非法器皆悉满足，<a id="a-GT"></a>谛自观察不讥彼短，<a id="a-GU"></a>而不自高亦不毁他，<a id="a-GV"></a>能为一切善法洲渚，<a id="a-GW"></a>犹如大地一切众生之所依止。<a id="a-GX"></a>如是族姓男女，<a id="a-GY"></a>善能修学四根本戒，<a id="a-GZ"></a>一切如来所说经论，<a id="a-Ga"></a>皆生爱乐欢喜受持，<a id="a-Gb"></a>不起种种非法之想，<a id="a-Gc"></a>一切众生皆依四摄而自存活。<a id="a-Gd"></a>”</p>
  <p id="aGe">尔时，<a id="a-Gf"></a>尊者优波离，<a id="a-Gg"></a>从座而起，<a id="a-Gh"></a>整其衣服，<a id="a-Gi"></a>叉手合掌，<a id="a-Gj"></a>白佛言：<a id="a-Gk"></a>“世尊，<a id="a-Gl"></a>若世尊作如是言，<a id="a-Gm"></a>是法器及非法器悉不讥诃，<a id="a-Gn"></a>他未来时作诸恶行如是比丘，<a id="a-Go"></a>非沙门而作沙门，<a id="a-Gp"></a>非梵行而作梵行，<a id="a-Gq"></a>今当云何呵责其心，<a id="a-Gr"></a>驱遣令出？<a id="a-Gs"></a>”</p>
  <p id="aGt">佛言：<a id="a-Gu"></a>“我悉不听俗人讥呵！<a id="a-Gv"></a>复有十种非法讥呵即得大罪。<a id="a-Gw"></a>何等为十？<a id="a-Gx"></a>若僧不和合，<a id="a-Gy"></a>于国王前而讥呵者，<a id="a-Gz"></a>是名非法。<a id="a-H0"></a>若僧不和合，<a id="a-H1"></a>于婆罗门众中而讥呵者，<a id="a-H2"></a>亦名非法。<a id="a-H3"></a>若僧不和合，<a id="a-H4"></a>于王眷属及诸大臣而讥呵者，<a id="a-H5"></a>是名非法。<a id="a-H6"></a>若僧不和合，<a id="a-H7"></a>于白衣中而讥呵者，<a id="a-H8"></a>是名非法。<a id="a-H9"></a>若僧不和合，<a id="a-HA"></a>于妇女、<a id="a-HB"></a>小儿等中而讥呵者，<a id="a-HC"></a>是名非法。<a id="a-HD"></a>僧不和合，<a id="a-HE"></a>于僧净人前而讥呵者，<a id="a-HF"></a>是名非法。<a id="a-HG"></a>僧不和合，<a id="a-HH"></a>于比丘尼众中而讥呵者，<a id="a-HI"></a>是名非法。<a id="a-HJ"></a>僧不和合，<a id="a-HK"></a>于本怨嫌前而讥呵者，<a id="a-HL"></a>是名非法。<a id="a-HM"></a>若僧不和合，<a id="a-HN"></a>以瞋恚心而相讥呵者，<a id="a-HO"></a>是名非法。<a id="a-HP"></a>有如此等十非法不应讥呵！<a id="a-HQ"></a>假使举得少罪亦不应受，<a id="a-HR"></a>若复少有如佛法讥呵者亦不应受。<a id="a-HS"></a>又复十种非法讥呵不应受。<a id="a-HT"></a>何等为十？<a id="a-HU"></a>若余外道来讥呵者亦不应受，<a id="a-HV"></a>非持戒白衣而犯逆罪，<a id="a-HW"></a>诽谤正法，<a id="a-HX"></a>毁坏贤圣，<a id="a-HY"></a>若起狂心，<a id="a-HZ"></a>若散乱心，<a id="a-Ha"></a>为诸余天地四方僧净人，<a id="a-Hb"></a>若是一切犯禁比丘所举之罪皆不应受，<a id="a-Hc"></a>是名为十非法讥呵所不应受。</p>
  <p id="aHd">“若有比丘，<a id="a-He"></a>造诸恶行共僧中住，<a id="a-Hf"></a>清净比丘威仪具足，<a id="a-Hg"></a>于非法处一切不行，<a id="a-Hh"></a>成就五法，<a id="a-Hi"></a>应顶礼僧足诸恶比丘言：<a id="a-Hj"></a>‘我今欲举汝罪，<a id="a-Hk"></a>是实不虚，<a id="a-Hl"></a>是时非时，<a id="a-Hm"></a>慈心软语，<a id="a-Hn"></a>为使佛法久得安住，<a id="a-Ho"></a>为欲炽然一切佛法。<a id="a-Hp"></a>若听我说，<a id="a-Hq"></a>我当如法举汝。<a id="a-Hr"></a>’彼若不听：<a id="a-Hs"></a>‘我当顶礼持戒比丘上座等足白言：<a id="a-Ht"></a>大德，<a id="a-Hu"></a>此比丘犯如是事。<a id="a-Hv"></a>’依于五法而举彼罪，<a id="a-Hw"></a>上座比丘应察是语，<a id="a-Hx"></a>如毗尼、<a id="a-Hy"></a>如修多罗，<a id="a-Hz"></a>当以灭诤法如法除灭，<a id="a-I0"></a>若犯重罪应以重治，<a id="a-I1"></a>若犯中罪应以中治，<a id="a-I2"></a>若犯微细罪当以微细治教令悔过。<a id="a-I3"></a>”</p>
  <p id="aI4">优波离白佛言：<a id="a-I5"></a>“世尊，<a id="a-I6"></a>若造恶行比丘实有过罪，<a id="a-I7"></a>而恃白衣一切势力，<a id="a-I8"></a>或恃巨富财物等力、<a id="a-I9"></a>或恃多闻、<a id="a-IA"></a>或恃辞辩、<a id="a-IB"></a>或恃弟子如是等力，<a id="a-IC"></a>众僧当共和合，<a id="a-ID"></a>持修多罗、<a id="a-IE"></a>持毗尼、<a id="a-IF"></a>持有戒德僧者，<a id="a-IG"></a>不取其语而用势力，<a id="a-IH"></a>有如是等应当云何？<a id="a-II"></a>”</p>
  <p id="aIJ">佛即答言：<a id="a-IK"></a>“应诣国王、<a id="a-IL"></a>大臣、<a id="a-IM"></a>宰相如法治罪。<a id="a-IN"></a>”</p>
  <p id="aIO">优波离复白佛言：<a id="a-IP"></a>“世尊，<a id="a-IQ"></a>如此恶行比丘，<a id="a-IR"></a>若财物力、<a id="a-IS"></a>若多闻力、<a id="a-IT"></a>若辞辩力，<a id="a-IU"></a>能令国王大臣欢喜，<a id="a-IV"></a>或有非法朋党，<a id="a-IW"></a>为应舍置不耶？<a id="a-IX"></a>”</p>
  <p id="aIY">佛言：<a id="a-IZ"></a>“优波离，<a id="a-Ia"></a>若事未现，<a id="a-Ib"></a>应当舍去；<a id="a-Ic"></a>若事已出，<a id="a-Id"></a>僧应和合速疾驱摈不得共住。<a id="a-Ie"></a>优波离，<a id="a-If"></a>譬如瞿麦、<a id="a-Ig"></a>妨麦、<a id="a-Ih"></a>稗莠，<a id="a-Ii"></a>根茎枝叶与麦相以，<a id="a-Ij"></a>若未莠出时不可分别；<a id="a-Ik"></a>穟既出已，<a id="a-Il"></a>田畯农士并根俱弃。<a id="a-Im"></a>何以故？<a id="a-In"></a>坏净麦故。<a id="a-Io"></a>优波离，<a id="a-Ip"></a>如是破戎恶行比丘，<a id="a-Iq"></a>若恃白衣及诸势力住居僧中，<a id="a-Ir"></a>过未出时人不敢呵，<a id="a-Is"></a>其事现已诸天便讥，<a id="a-It"></a>当言僧中无有禁制，<a id="a-Iu"></a>若恶行比丘，<a id="a-Iv"></a>众僧应速和合疾共摈出。</p>
  <p id="aIw">“优波离，<a id="a-Ix"></a>譬如大海不宿死尸；<a id="a-Iy"></a>如是我诸声闻大弟子众破戒谄曲，<a id="a-Iz"></a>此等恶人不应共住，<a id="a-J0"></a>亦复如是。<a id="a-J1"></a>若破戒比丘，<a id="a-J2"></a>为刹利王及诸辅相朋党非法，<a id="a-J3"></a>如此比丘，<a id="a-J4"></a>则得自恃多闻、<a id="a-J5"></a>财物巨富、<a id="a-J6"></a>辞辩如是等力，<a id="a-J7"></a>肆心无畏强僧中住。<a id="a-J8"></a>尔时惭愧持戒比丘，<a id="a-J9"></a>心有所疑不应共诤，<a id="a-JA"></a>不应守护共作伴党；<a id="a-JB"></a>如是持戒比丘，<a id="a-JC"></a>便语国王及诸大臣，<a id="a-JD"></a>更至他国。<a id="a-JE"></a>”</p>
 </body>
</html>