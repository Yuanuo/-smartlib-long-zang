<!doctype html>
<html id="z3IBTMWF2" data-ver="898">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">佛说大方广十轮经卷第二</h1>
  <h2 id="a2">诸天女问四大相品第二</h2>
  <p id="a3">尔时，<a id="a-4"></a>地藏菩萨广说如是大记莂经时，<a id="a-5"></a>佉罗堤耶山六种震动，<a id="a-6"></a>一切音乐不鼓自鸣，<a id="a-7"></a>雨众宝华，<a id="a-8"></a>一切大众皆悉战栗生希有想。</p>
  <p id="a9">尔时，<a id="a-A"></a>功德天女、<a id="a-B"></a>功德乐天女、<a id="a-C"></a>妙音声天女、<a id="a-D"></a>坚固地神天、<a id="a-E"></a>未曾有天、<a id="a-F"></a>大光明天，<a id="a-G"></a>如是等天以为上首，<a id="a-H"></a>与一万八千及余大自在鬼神，<a id="a-I"></a>从座而起，<a id="a-J"></a>合掌向佛，<a id="a-K"></a>白佛言：<a id="a-L"></a>“希有世尊！<a id="a-M"></a>希有善逝！<a id="a-N"></a>我等虽于四大得自在力，<a id="a-O"></a>而不能知四大根本初中后相起灭因缘，<a id="a-P"></a>不识怨憎，<a id="a-Q"></a>不知是善不善，<a id="a-R"></a>乃至亲友。<a id="a-S"></a>若善男子，<a id="a-T"></a>得是甚深般若波罗蜜，<a id="a-U"></a>能善分别如是四大初中后相，<a id="a-V"></a>知诸生灭。<a id="a-W"></a>”</p>
  <p id="aX">佛言：<a id="a-Y"></a>“如是！<a id="a-Z"></a>如是！<a id="a-a"></a>天女，<a id="a-b"></a>此善男子，<a id="a-c"></a>得甚深般若波罗蜜，<a id="a-d"></a>善知四大初中后者。<a id="a-e"></a>譬如善神有如意珠，<a id="a-f"></a>能雨种种无量宝雨，<a id="a-g"></a>有大利益；<a id="a-h"></a>如是，<a id="a-i"></a>善天女，<a id="a-j"></a>此善男子复能雨于种种觉意无量诸宝，<a id="a-k"></a>皆悉遍施一切众生。<a id="a-l"></a>譬如宝渚，<a id="a-m"></a>能出无量若干种宝；<a id="a-n"></a>是善男子满足种种觉意等宝，<a id="a-o"></a>亦复如是。<a id="a-p"></a>譬如波利质多罗树，<a id="a-q"></a>华初开时，<a id="a-r"></a>光色妙好；<a id="a-s"></a>如是善男子，<a id="a-t"></a>以无量佛法而自庄严，<a id="a-u"></a>亦复如是。<a id="a-v"></a>如师子王，<a id="a-w"></a>于一切众生中无能惊者；<a id="a-x"></a>如是善男子，<a id="a-y"></a>于诸众中亦复如是，<a id="a-z"></a>得无所畏。<a id="a-10"></a>譬如日出灭一切闇，<a id="a-11"></a>如是善男子，<a id="a-12"></a>能除众生一切谄曲结使之闇，<a id="a-13"></a>亦复如是。<a id="a-14"></a>譬如明月照四天下，<a id="a-15"></a>能令迷者还得正道；<a id="a-16"></a>如是善男子，<a id="a-17"></a>能令未入三乘，<a id="a-18"></a>迷于生死旷野道者，<a id="a-19"></a>皆使回向得其正道，<a id="a-1A"></a>安住三乘。<a id="a-1B"></a>譬如大地百谷种子及诸药木，<a id="a-1C"></a>一切众生悉依增长；<a id="a-1D"></a>如是善男子，<a id="a-1E"></a>一切助道诸余善法皆得增长。<a id="a-1F"></a>譬如须弥山王能善坚固，<a id="a-1G"></a>安住一切令无增减；<a id="a-1H"></a>如是善男子，<a id="a-1I"></a>安住佛法而不舍于一切众生，<a id="a-1J"></a>善根坚固无有缺减不令漏失。<a id="a-1K"></a>譬如虚空，<a id="a-1L"></a>一切众生行住出入依止而住；<a id="a-1M"></a>如是善男子，<a id="a-1N"></a>一切众生亦皆依止，<a id="a-1O"></a>增长一切无量功德。<a id="a-1P"></a>”</p>
  <p id="a1Q">尔时，<a id="a-1R"></a>一切大众闻是地藏菩萨名号，<a id="a-1S"></a>生希有心，<a id="a-1T"></a>得未曾有，<a id="a-1U"></a>恭敬尊重，<a id="a-1V"></a>皆大欢喜，<a id="a-1W"></a>皆悉谛观地藏菩萨，<a id="a-1X"></a>目不暂舍。</p>
  <p id="a1Y">尔时，<a id="a-1Z"></a>世尊欲重宣此义，<a id="a-1a"></a>而说偈言：</p>
  <p id="a1b">“头陀功德尽和合，<a id="a-1c"></a> 诸声闻众无异相，</p>
  <p id="a1d">地藏菩萨真大士，<a id="a-1e"></a> 为礼世尊而来此！</p>
  <p id="a1f">度三恶趣诸苦恼，<a id="a-1g"></a> 为礼世尊而来此！</p>
  <p id="a1h">诸天普雨无量种，<a id="a-1i"></a> 皆为供养世尊故，</p>
  <p id="a1j">而谛观察于四方，<a id="a-1k"></a> 离垢照明天帝释，</p>
  <p id="a1l">合掌一心向于佛，<a id="a-1m"></a> 皆欲劝请于世尊：</p>
  <p id="a1n">我今欲见此大众，<a id="a-1o"></a> 摩尼宝珠出光明，</p>
  <p id="a1p">一切福田最广大，<a id="a-1q"></a> 悉见光明而普照。</p>
  <p id="a1r">世尊神通光明照，<a id="a-1s"></a> 今为谁故而显现？</p>
  <p id="a1t">诸来大众最勇猛，<a id="a-1u"></a> 地藏至此真佛子。</p>
  <p id="a1v">伏藏七宝满足施，<a id="a-1w"></a> 佛藏珍宝是无畏，</p>
  <p id="a1x">种子即是大菩萨，<a id="a-1y"></a> 一切众生之商主。</p>
  <p id="a1z">此主能生佛法宝，<a id="a-20"></a> 大功德海而精进，</p>
  <p id="a21">大悲体性甚聪哲，<a id="a-22"></a> 能救一切众生苦。</p>
  <p id="a23">亦能救度诸怖畏，<a id="a-24"></a> 譬如明月示正道，</p>
  <p id="a25">能生善根如大地，<a id="a-26"></a> 亦如金刚摧诸结。</p>
  <p id="a27">为大施主解脱宝，<a id="a-28"></a> 漂诸烦恼如大水，</p>
  <p id="a29">如盖普覆烦恼热，<a id="a-2A"></a> 亦如良医除众病。</p>
  <p id="a2B">于一食顷赞地藏，<a id="a-2C"></a> 过诸菩萨百亿劫，</p>
  <p id="a2D">如诸智者无量德，<a id="a-2E"></a> 是故地藏大名称。</p>
  <p id="a2F">烦恼系缚诸众生，<a id="a-2G"></a> 皆令远离得解脱。</p>
  <p id="a2H">得首楞严大三昧，<a id="a-2I"></a> 能度诸禅至彼岸，</p>
  <p id="a2J">十二因缘悉清净，<a id="a-2K"></a> 其智广大如虚空。</p>
  <p id="a2L">无量佛国诸众生，<a id="a-2M"></a> 皆悉能灭黑闇聚，</p>
  <p id="a2N">而于一切四禅中，<a id="a-2O"></a> 遍观佛国修诸行，</p>
  <p id="a2P">能令众生入三昧，<a id="a-2Q"></a> 皆悉得离烦恼热。</p>
  <p id="a2R">众生过去恶业故，<a id="a-2S"></a> 常处刀兵疾疫劫，</p>
  <p id="a2T">于此世间受苦恼，<a id="a-2U"></a> 彼善男子能救脱。</p>
  <p id="a2V">一切六道诸众生，<a id="a-2W"></a> 常为苦恼之所逼，</p>
  <p id="a2X">当悉归命于地藏，<a id="a-2Y"></a> 当令苦恼悉消灭。</p>
  <p id="a2Z">众生轮转没诸苦，<a id="a-2a"></a> 互相残贼起斗诤，</p>
  <p id="a2b">若能归命地藏者，<a id="a-2c"></a> 令彼斗诤皆悉忍。</p>
  <p id="a2d">趣于三恶甚可畏，<a id="a-2e"></a> 所求不得常苦恼，</p>
  <p id="a2f">亦当归命于地藏，<a id="a-2g"></a> 一切皆得除怖畏。</p>
  <p id="a2h">若修持戒及念定，<a id="a-2i"></a> 欲得多闻智慧者，</p>
  <p id="a2j">皆当归命于地藏，<a id="a-2k"></a> 随心所愿悉满足。</p>
  <p id="a2l">欲得如是诸功德，<a id="a-2m"></a> 及以工巧善种子，</p>
  <p id="a2n">皆当归命于地藏，<a id="a-2o"></a> 令彼所愿悉满足。</p>
  <p id="a2p">一切药谷诸福田，<a id="a-2q"></a> 乃至欲求男女等，</p>
  <p id="a2r">皆当归命于地藏，<a id="a-2s"></a> 令彼所愿悉满足。</p>
  <p id="a2t">若欲修行诸功德，<a id="a-2u"></a> 一切所有依大地，</p>
  <p id="a2v">药谷滋茂而润泽，<a id="a-2w"></a> 亦因地藏得增长。</p>
  <p id="a2x">结业烦恼所覆障，<a id="a-2y"></a> 造作十恶诸不善，</p>
  <p id="a2z">皆当归命于地藏，<a id="a-30"></a> 悉除结使重恶罪。</p>
  <p id="a31">能以正法示众生，<a id="a-32"></a> 作种种形随应说，</p>
  <p id="a33">具修布施诸功德，<a id="a-34"></a> 欲救众生起大悲。</p>
  <p id="a35">假使满足于百劫，<a id="a-36"></a> 不可分别其功德，</p>
  <p id="a37">是名功德之大藏，<a id="a-38"></a> 一切皆当供养之。<a id="a-39"></a>”</p>
  <p data-pb></p>
  <h2 id="a3A">发问本业断结品第三</h2>
  <p id="a3B">尔时，<a id="a-3C"></a>地藏菩萨摩诃萨，<a id="a-3D"></a>从座而起，<a id="a-3E"></a>整其衣服，<a id="a-3F"></a>长跪叉手，<a id="a-3G"></a>右膝著地，<a id="a-3H"></a>合掌向佛，<a id="a-3I"></a>白言：<a id="a-3J"></a>“世尊，<a id="a-3K"></a>如我今者欲发少问，<a id="a-3L"></a>唯愿听许，<a id="a-3M"></a>时为解说。<a id="a-3N"></a>”</p>
  <p id="a3O">佛言：<a id="a-3P"></a>“汝是真善丈夫，<a id="a-3Q"></a>为欲显示一切众生无碍智慧，<a id="a-3R"></a>亦令他人作大丈夫。<a id="a-3S"></a>若有所问，<a id="a-3T"></a>随汝意答，<a id="a-3U"></a>勿生疑难，<a id="a-3V"></a>如来今日当为解说，<a id="a-3W"></a>令汝欢喜。<a id="a-3X"></a>”</p>
  <p id="a3Y">尔时，<a id="a-3Z"></a>地藏菩萨以偈问曰：</p>
  <p id="a3a">“曾于十三劫，<a id="a-3b"></a> 修行佛福田，</p>
  <p id="a3c">饥馑与疾疫，<a id="a-3d"></a> 悉为众生灭。</p>
  <p id="a3e">为亿诸佛等，<a id="a-3f"></a> 造不思议供，</p>
  <p id="a3g">今见大会集，<a id="a-3h"></a> 清净众俱来。</p>
  <p id="a3i">聪哲勤精进，<a id="a-3j"></a> 皆来至此会，</p>
  <p id="a3k">一时而云集，<a id="a-3l"></a> 无有诸浊恶。</p>
  <p id="a3m">浊世多讥嫌，<a id="a-3n"></a> 作恶损净行，</p>
  <p id="a3o">云何不善识，<a id="a-3p"></a> 扰乱毁威仪？</p>
  <p id="a3q">皆与恶逆俱，<a id="a-3r"></a> 诽谤于正法，</p>
  <p id="a3s">毁訾诸贤圣，<a id="a-3t"></a> 妄著于断常。</p>
  <p id="a3u">造作十恶业，<a id="a-3v"></a> 不畏后世苦，</p>
  <p id="a3w">破坏三乘法，<a id="a-3x"></a> 谄曲趣恶道。</p>
  <p id="a3y">无明蔽其目，<a id="a-3z"></a> 贪嫉多奸伪，</p>
  <p id="a40">云何转法轮，<a id="a-41"></a> 解脱诸谄曲？</p>
  <p id="a42">烦恼金刚俱，<a id="a-43"></a> 云何得断离？</p>
  <p id="a44">云何为总持，<a id="a-45"></a> 忍辱能柔和？</p>
  <p id="a46">此集未曾有，<a id="a-47"></a> 令我值世将，</p>
  <p id="a48">诸处未曾见，<a id="a-49"></a> 如是之大众，</p>
  <p id="a4A">具足头陀行，<a id="a-4B"></a> 久修菩提道，</p>
  <p id="a4C">云何于此处，<a id="a-4D"></a> 成佛转法轮？<a id="a-4E"></a>”</p>
  <p id="a4F">尔时，<a id="a-4G"></a>佛告地藏菩萨：<a id="a-4H"></a>“善哉！<a id="a-4I"></a>善哉！<a id="a-4J"></a>善男子，<a id="a-4K"></a>汝于过去恒河沙佛所已问此义。<a id="a-4L"></a>如是之法汝亦曾闻，<a id="a-4M"></a>具智慧行功德满足，<a id="a-4N"></a>以方便力渡于彼岸。<a id="a-4O"></a>汝为成就诸余众生安乐利益故，<a id="a-4P"></a>亦欲令一切菩萨摩诃萨众满足一切方便伏藏，<a id="a-4Q"></a>为具六波罗蜜，<a id="a-4R"></a>欲满一切智海，<a id="a-4S"></a>为回诸帝王使不堕恶道，<a id="a-4T"></a>欲令十方世界三宝炽盛诸法久住，<a id="a-4U"></a>以是义故，<a id="a-4V"></a>问于如来。<a id="a-4W"></a>善男子，<a id="a-4X"></a>汝今谛听！<a id="a-4Y"></a>谛听！<a id="a-4Z"></a>当为汝说。<a id="a-4a"></a>”</p>
  <p id="a4b">地藏菩萨白佛言：<a id="a-4c"></a>“唯然，<a id="a-4d"></a>世尊，<a id="a-4e"></a>愿乐欲闻。<a id="a-4f"></a>”</p>
  <p id="a4g">佛言：<a id="a-4h"></a>“此是如来过去本誓愿力成就十轮。<a id="a-4i"></a>如此国土有五浊恶世，<a id="a-4j"></a>一切净法皆悉损减，<a id="a-4k"></a>离圣七财，<a id="a-4l"></a>远诸智人，<a id="a-4m"></a>为断常网之所覆障，<a id="a-4n"></a>载恶道车不畏后世，<a id="a-4o"></a>常处无明黑闇之中，<a id="a-4p"></a>具行十恶能造五逆，<a id="a-4q"></a>诽谤正法毁訾贤圣，<a id="a-4r"></a>远离一切诸善功德成就恶法，<a id="a-4s"></a>能于如是多恶世界，<a id="a-4t"></a>悉令安隐得无所畏，<a id="a-4u"></a>成就先圣最胜之法能转法轮，<a id="a-4v"></a>制诸怨敌皆悉际伏，<a id="a-4w"></a>摧灭烦恼犹如金刚，<a id="a-4x"></a>令诸众生安住三乘阿鞞跋致地。</p>
  <p id="a4y">“善男子，<a id="a-4z"></a>譬如有人远离功德，<a id="a-50"></a>世界国土或自境内而有军起，<a id="a-51"></a>或为邻国外来强兵之所践害，<a id="a-52"></a>忧愁恼乱种种斗诤，<a id="a-53"></a>及诸谄伪欺诳妄语有种种病，<a id="a-54"></a>愚闇所蔽目视不了，<a id="a-55"></a>为童子鬼魍魅所持，<a id="a-56"></a>阿钵摩罗之所惑著，<a id="a-57"></a>身体干枯狂乱失心，<a id="a-58"></a>诸根丑陋手足不具，<a id="a-59"></a>常乏财产无有福禄，<a id="a-5A"></a>不为一切之所喜乐，<a id="a-5B"></a>多归异道起诸邪见，<a id="a-5C"></a>心意颠倒趣三恶道。<a id="a-5D"></a>如是国土多诸耆旧，<a id="a-5E"></a>以为辅相臣佐吏民，<a id="a-5F"></a>爵禄有序而与同好不相侵害，<a id="a-5G"></a>如是建国则有无量种种明制调伏人民，<a id="a-5H"></a>施戒慈忍威仪具足，<a id="a-5I"></a>难行苦行一切备满，<a id="a-5J"></a>以如是福德因缘，<a id="a-5K"></a>众生诸根皆悉具足，<a id="a-5L"></a>身体长大威德炽盛相好端严，<a id="a-5M"></a>常为一切尊重恭敬，<a id="a-5N"></a>皆共亲友仁性宽慈聪敏多智。<a id="a-5O"></a>若有尊重及诸王子备此德者，<a id="a-5P"></a>以诸香汤，<a id="a-5Q"></a>调和冷暖，<a id="a-5R"></a>以用洗浴；<a id="a-5S"></a>著鲜净衣其光如宝，<a id="a-5T"></a>顶上复有如是宝珠真金华鬘，<a id="a-5U"></a>手系素缯，<a id="a-5V"></a>种种华鬘金银真珠以为珰环，<a id="a-5W"></a>杂宝珠网而作臂指，<a id="a-5X"></a>种种环玔如是等宝庄严其身，<a id="a-5Y"></a>先所奉事天及诸仙一切帝释，<a id="a-5Z"></a>悉皆听许敷置高座，<a id="a-5a"></a>如前父王登尊位时；<a id="a-5b"></a>升如是座，<a id="a-5c"></a>绍王位已，<a id="a-5d"></a>一切龙王、<a id="a-5e"></a>天帝、<a id="a-5f"></a>阿修罗帝、<a id="a-5g"></a>鸠槃荼帝，<a id="a-5h"></a>是前父王所有钟鼓，<a id="a-5i"></a>今受位时亦击此鼓。<a id="a-5j"></a>如是音声遍满城邑，<a id="a-5k"></a>一切刹利、<a id="a-5l"></a>婆罗门、<a id="a-5m"></a>毗舍、<a id="a-5n"></a>首陀，<a id="a-5o"></a>澡浴身体，<a id="a-5p"></a>著鲜净衣，<a id="a-5q"></a>种种诸宝缯盖、<a id="a-5r"></a>幢幡、<a id="a-5s"></a>金、<a id="a-5t"></a>银、<a id="a-5u"></a>摩尼、<a id="a-5v"></a>真珠、<a id="a-5w"></a>珊瑚、<a id="a-5x"></a>琉璃、<a id="a-5y"></a>珂贝、<a id="a-5z"></a>一切珍宝，<a id="a-60"></a>以新王立，<a id="a-61"></a>见有如是吉祥等相，<a id="a-62"></a>故种种献奉。<a id="a-63"></a>尔时新王绍灌顶位，<a id="a-64"></a>先王所置宿旧先臣，<a id="a-65"></a>随其所能各为职司，<a id="a-66"></a>若己国内自有军兴，<a id="a-67"></a>及以邻国起诸兵众，<a id="a-68"></a>随有怨敌悉皆殄灭，<a id="a-69"></a>守护己国无诸毁损，<a id="a-6A"></a>善增眷属更相亲友。</p>
  <p id="a6B">“善男子，<a id="a-6C"></a>若能如是，<a id="a-6D"></a>名为初轮灌顶王位，<a id="a-6E"></a>于其国土得安乐住初伏怨敌，<a id="a-6F"></a>寿命长远守护身命。<a id="a-6G"></a>如是，<a id="a-6H"></a>如是，<a id="a-6I"></a>善男子，<a id="a-6J"></a>若人处于五浊诸恶世界，<a id="a-6K"></a>远离于佛，<a id="a-6L"></a>是故此中一切众生，<a id="a-6M"></a>心多瞋恚更相侵逼，<a id="a-6N"></a>一切人民皆悉愁恼，<a id="a-6O"></a>愚闇痴冥起于断常，<a id="a-6P"></a>种种斗讼贪嫉谄伪，<a id="a-6Q"></a>作诸欺诳悉具十恶，<a id="a-6R"></a>取著众生恼乱人民，<a id="a-6S"></a>种种烦恼及诸过患，<a id="a-6T"></a>是故远离甚深法眼，<a id="a-6U"></a>为瞋恚病之所扰害，<a id="a-6V"></a>心常远离弃舍真实一切法味，<a id="a-6W"></a>意想散乱讥诃善法，<a id="a-6X"></a>乐所爱味常为烦恼及诸邪见惑网所覆，<a id="a-6Y"></a>归依六师，<a id="a-6Z"></a>伤败圣道，<a id="a-6a"></a>趣向三恶。<a id="a-6b"></a>有诸菩萨摩诃萨已曾亲近供养过去无量诸佛，<a id="a-6c"></a>能度一切智慧大海，<a id="a-6d"></a>安住诸佛所行之道，<a id="a-6e"></a>皆悉集会到于我所。<a id="a-6f"></a>汝以修集种种布施，<a id="a-6g"></a>善能调伏成就苦行，<a id="a-6h"></a>远离诸恶，<a id="a-6i"></a>久修诸佛难行苦行，<a id="a-6j"></a>常念智慧方便福德，<a id="a-6k"></a>大慈大悲庄严璎珞广大伏藏，<a id="a-6l"></a>一切禅定总持、<a id="a-6m"></a>忍辱诸地大海皆已具足，<a id="a-6n"></a>不生谄诳幻伪之心，<a id="a-6o"></a>身相柔和满足忍辱，<a id="a-6p"></a>而常善顺以自庄严，<a id="a-6q"></a>皆悉近于一切智海，<a id="a-6r"></a>其色盛妙光明具足，<a id="a-6s"></a>能为一切声闻、<a id="a-6t"></a>辟支佛作大导师，<a id="a-6u"></a>亦与一切生死怖畏众生为作安慰，<a id="a-6v"></a>即是拘楼孙佛、<a id="a-6w"></a>拘挪含牟尼佛、<a id="a-6x"></a>迦葉佛。<a id="a-6y"></a>如是等如来之子，<a id="a-6z"></a>于尘劫中最为上首，<a id="a-70"></a>以禅定智水而自洗浴，<a id="a-71"></a>著惭愧衣，<a id="a-72"></a>是最胜大仙所行之处，<a id="a-73"></a>亦是解脱功德华鬘，<a id="a-74"></a>亦名一切种智无生真实而自庄严，<a id="a-75"></a>是三善行能为三界作密云盖，<a id="a-76"></a>已于过去一切佛土善得安住，<a id="a-77"></a>处于金刚三昧之座，<a id="a-78"></a>亦于过去声闻、<a id="a-79"></a>辟支佛所，<a id="a-7A"></a>安置尊座，<a id="a-7B"></a>四念处座，<a id="a-7C"></a>亦是先佛所安置座，<a id="a-7D"></a>于一切智渚住于菩提，<a id="a-7E"></a>能转法轮绍三宝种令使不绝，<a id="a-7F"></a>击于法鼓出大音声遍满三界，<a id="a-7G"></a>以此法轮声使诸天、<a id="a-7H"></a>人、<a id="a-7I"></a>阿修罗、<a id="a-7J"></a>迦楼罗、<a id="a-7K"></a>紧那罗，<a id="a-7L"></a>摩睺罗伽、<a id="a-7M"></a>人非人等，<a id="a-7N"></a>鸠槃荼、<a id="a-7O"></a>富单那、<a id="a-7P"></a>迦吒富单那、<a id="a-7Q"></a>饿鬼、<a id="a-7R"></a>毗舍阇，<a id="a-7S"></a>皆以四圣谛寂灭之相而自庄严，<a id="a-7T"></a>三转十二行法轮，<a id="a-7U"></a>昔所未转如今转之，<a id="a-7V"></a>一切沙门、<a id="a-7W"></a>婆罗门、<a id="a-7X"></a>若天、<a id="a-7Y"></a>若魔、<a id="a-7Z"></a>若梵皆不能转，<a id="a-7a"></a>为欲利益安乐一切诸天人故。</p>
  <p id="a7b">“善男子，<a id="a-7c"></a>是名转于初轮。<a id="a-7d"></a>若今世后世、<a id="a-7e"></a>是处非处如实而知，<a id="a-7f"></a>到于安隐无畏之处，<a id="a-7g"></a>一切怨敌自然降伏；<a id="a-7h"></a>如实而知能转梵轮，<a id="a-7i"></a>处处现于五浊恶世，<a id="a-7j"></a>诸弟子等正师子吼，<a id="a-7k"></a>若作五逆罪业众生，<a id="a-7l"></a>成就十恶如是人等，<a id="a-7m"></a>碎诸烦恼犹如金刚，<a id="a-7n"></a>断诸有漏令得解脱，<a id="a-7o"></a>随其所欲安置三乘住不退地。</p>
  <p id="a7p">“善男子，<a id="a-7q"></a>譬如有人初登王位，<a id="a-7r"></a>受灌顶已，<a id="a-7s"></a>观察去来三世若干等种无量王事，<a id="a-7t"></a>而以智慧观察业因一切果报，<a id="a-7u"></a>随其性相而置爵位。<a id="a-7v"></a>以此三业故，<a id="a-7w"></a>令其国土增长安乐，<a id="a-7x"></a>邻国怨敌悉皆摧伏。<a id="a-7y"></a>何等为三？<a id="a-7z"></a>如灌顶王刹利，<a id="a-80"></a>为护命故防备怨敌与他战斗，<a id="a-81"></a>经营王宫及诸国土，<a id="a-82"></a>一切奉禄、<a id="a-83"></a>人民产业。<a id="a-84"></a>是名灌顶大王成就第二轮，<a id="a-85"></a>邻国怨敌不能侵害，<a id="a-86"></a>守护身命长寿安乐。</p>
  <p id="a87">“如是，<a id="a-88"></a>善男子，<a id="a-89"></a>如来始成佛道得无上智，<a id="a-8A"></a>过去、<a id="a-8B"></a>未来、<a id="a-8C"></a>现在一切法眼亦如三世诸佛所得法眼故修行正法，<a id="a-8D"></a>为欲观察一切业报差别之相，<a id="a-8E"></a>具深法眼分别业因，<a id="a-8F"></a>能令善根一切炽盛，<a id="a-8G"></a>长夜安隐，<a id="a-8H"></a>悉使众生成就种种无量之乐，<a id="a-8I"></a>能使一切外道怨敌自然降伏。</p>
  <p id="a8J">“何等为三业？<a id="a-8K"></a>坐禅、<a id="a-8L"></a>诵经、<a id="a-8M"></a>营理僧事。<a id="a-8N"></a>云何为禅？<a id="a-8O"></a>禅有十种。<a id="a-8P"></a>何等为十？<a id="a-8Q"></a>第一知身，<a id="a-8R"></a>知身六入，<a id="a-8S"></a>知我我所，<a id="a-8T"></a>知业因为因自在受生，<a id="a-8U"></a>知种种爱无明黑闇，<a id="a-8V"></a>知所亲爱无有真实属众因缘，<a id="a-8W"></a>欲苦相续流注不绝，<a id="a-8X"></a>为灭此等令悉除断。<a id="a-8Y"></a>云何为业流？<a id="a-8Z"></a>观察一切三种业行，<a id="a-8a"></a>是名业流。<a id="a-8b"></a>生死无际，<a id="a-8c"></a>爱因缘有，<a id="a-8d"></a>是名烦恼流。<a id="a-8e"></a>烦恼因缘故，<a id="a-8f"></a>无明和合能生名色；<a id="a-8g"></a>名色和合因缘故，<a id="a-8h"></a>能生六入；<a id="a-8i"></a>六入因缘故，<a id="a-8j"></a>能生触；<a id="a-8k"></a>触因缘故，<a id="a-8l"></a>能生受；<a id="a-8m"></a>受因缘故，<a id="a-8n"></a>能生后有；<a id="a-8o"></a>后有因缘故，<a id="a-8p"></a>能生生；<a id="a-8q"></a>生因缘故，<a id="a-8r"></a>能生老病死苦，<a id="a-8s"></a>是名苦流。<a id="a-8t"></a>如是三流，<a id="a-8u"></a>皆从爱生。<a id="a-8v"></a>何以故？<a id="a-8w"></a>因无明业爱为水润。<a id="a-8x"></a>为欲枯涸此三流故，<a id="a-8y"></a>乐观无常名无常忍，<a id="a-8z"></a>能观无常苦空无我，<a id="a-90"></a>信一切法愚痴无智，<a id="a-91"></a>如幻、<a id="a-92"></a>如炎、<a id="a-93"></a>如水中月、<a id="a-94"></a>如梦，<a id="a-95"></a>空无相无愿，<a id="a-96"></a>寂灭无生，<a id="a-97"></a>空无诸相。<a id="a-98"></a>常观五阴空无相无愿，<a id="a-99"></a>随顺忍乐观察出息入息，<a id="a-9A"></a>系念安般增数减数，<a id="a-9B"></a>观住、<a id="a-9C"></a>观灭、<a id="a-9D"></a>并观住灭。<a id="a-9E"></a>还数有二种：<a id="a-9F"></a>意与觉观俱，<a id="a-9G"></a>灭于觉观取出息入息相。<a id="a-9H"></a>减数有二：<a id="a-9I"></a>依止有出能除觉观，<a id="a-9J"></a>出息入息取其相貌。<a id="a-9K"></a>观住有二种：<a id="a-9L"></a>观出入息，<a id="a-9M"></a>见其灭想心能住定。<a id="a-9N"></a>灭有二种：<a id="a-9O"></a>尽除诸结深净于见，<a id="a-9P"></a>修出入息观察五阴。<a id="a-9Q"></a>何以故？<a id="a-9R"></a>此出入息名色盛阴，<a id="a-9S"></a>亦名受想行识等盛阴，<a id="a-9T"></a>是名五盛阴种种不相应相。<a id="a-9U"></a>复有五种：<a id="a-9V"></a>非新、<a id="a-9W"></a>非故、<a id="a-9X"></a>非有、<a id="a-9Y"></a>非聚、<a id="a-9Z"></a>非言。<a id="a-9a"></a>如是五种，<a id="a-9b"></a>以此五阴观三种业，<a id="a-9c"></a>以此三业观究竟尽。<a id="a-9d"></a>复观六处，<a id="a-9e"></a>有我、<a id="a-9f"></a>我所，<a id="a-9g"></a>有业，<a id="a-9h"></a>无明为田，<a id="a-9i"></a>爱为湿润，<a id="a-9j"></a>究意灭尽。<a id="a-9k"></a>以是观察，<a id="a-9l"></a>具四念处，<a id="a-9m"></a>修集满足，<a id="a-9n"></a>四念处、<a id="a-9o"></a>四正勤、<a id="a-9p"></a>四如意足、<a id="a-9q"></a>五根、<a id="a-9r"></a>五力、<a id="a-9s"></a>七觉分、<a id="a-9t"></a>八圣道分，<a id="a-9u"></a>乃至能满十八不共法，<a id="a-9v"></a>得无生忍及一切智，<a id="a-9w"></a>具足首楞严三昧，<a id="a-9x"></a>修出入息安般三昧，<a id="a-9y"></a>满足一切正法住处。<a id="a-9z"></a>若能如是修诸禅定，<a id="a-A0"></a>则是供养过去未来一切诸佛，<a id="a-A1"></a>是名佛子，<a id="a-A2"></a>从佛口生，<a id="a-A3"></a>从正法生。<a id="a-A4"></a>有能如此善修禅者，<a id="a-A5"></a>或是大士诸菩萨等，<a id="a-A6"></a>或是漏尽辟支、<a id="a-A7"></a>罗汉，<a id="a-A8"></a>如所修集，<a id="a-A9"></a>是名菩萨摩诃萨，<a id="a-AA"></a>则能满足十八不共法，<a id="a-AB"></a>具一切智。<a id="a-AC"></a>善男子，<a id="a-AD"></a>是人不久当得阿耨多罗三藐三菩提，<a id="a-AE"></a>亦是三世如来世尊甚深法眼，<a id="a-AF"></a>满足业行观察果报，<a id="a-AG"></a>安住众生于十种禅定。<a id="a-AH"></a>如是善男子，<a id="a-AI"></a>则能转于如来所转禅定法轮。</p>
  <p id="aAJ">“彼善男子，<a id="a-AK"></a>云何修于如来诵习？<a id="a-AL"></a>若有比丘、<a id="a-AM"></a>比丘尼、<a id="a-AN"></a>优婆塞、<a id="a-AO"></a>优婆夷，<a id="a-AP"></a>善男子有少信心微薄善根，<a id="a-AQ"></a>于世谛中善根未熟，<a id="a-AR"></a>令彼众生于初中后夜以时诵习修禅喜悦求无上智，<a id="a-AS"></a>我于尔时安置大乘修习禅定，<a id="a-AT"></a>读诵受持种种供养，<a id="a-AU"></a>自诵教人诵，<a id="a-AV"></a>自说教人说，<a id="a-AW"></a>自供养教人供养，<a id="a-AX"></a>自住大乘亦教人住大乘，<a id="a-AY"></a>互相教化灭诸烦恼，<a id="a-AZ"></a>皆为得于无上道利，<a id="a-Aa"></a>亦欲灭诸众生无量等苦，<a id="a-Ab"></a>亦为得入无所畏处涅槃之城。<a id="a-Ac"></a>若有众生乐求辟支佛者，<a id="a-Ad"></a>为说十二因缘法；<a id="a-Ae"></a>乐求声闻者，<a id="a-Af"></a>为说百千四种阿含，<a id="a-Ag"></a>及与无量阿毗昙等教，<a id="a-Ah"></a>令诵习如说修行。<a id="a-Ai"></a>善男子，<a id="a-Aj"></a>是名如来修诵习轮。</p>
  <p id="aAk">“善男子，<a id="a-Al"></a>若有钝根众生，<a id="a-Am"></a>为欲发起善根因缘，<a id="a-An"></a>懈怠少智忘失正念，<a id="a-Ao"></a>贪著住处、<a id="a-Ap"></a>衣服、<a id="a-Aq"></a>饮食、<a id="a-Ar"></a>四事供养，<a id="a-As"></a>远离一切诸善知识。<a id="a-At"></a>如此众生，<a id="a-Au"></a>教令劝化营理僧事及与佛法和尚阿阇梨故，<a id="a-Av"></a>是善男子，<a id="a-Aw"></a>则为安置如来劝化营事福处。<a id="a-Ax"></a>如是善男子，<a id="a-Ay"></a>如实知于修习业法。</p>
  <p id="aAz">“善男子，<a id="a-B0"></a>是名第二佛轮。<a id="a-B1"></a>具足三业成熟众生轮，<a id="a-B2"></a>到于安隐无畏之处，<a id="a-B3"></a>能师子吼，<a id="a-B4"></a>转梵法轮，<a id="a-B5"></a>令诸外敌皆悉降伏，<a id="a-B6"></a>如实能知众生因缘。</p>
  <p id="aB7">“善男子，<a id="a-B8"></a>譬如灌顶刹利王，<a id="a-B9"></a>沙门、<a id="a-BA"></a>婆罗门、<a id="a-BB"></a>毗舍、<a id="a-BC"></a>首陀，<a id="a-BD"></a>谛善观察谁有勇健，<a id="a-BE"></a>种种伎能，<a id="a-BF"></a>多闻持戒，<a id="a-BG"></a>善知分别有功德者，<a id="a-BH"></a>方便智慧能勤精进坚固不退，<a id="a-BI"></a>种种福德而自庄严，<a id="a-BJ"></a>于是众中作灌顶刹利王，<a id="a-BK"></a>随其相貌金银珍宝仓库谷帛，<a id="a-BL"></a>及诸田宅奴婢仆使，<a id="a-BM"></a>皆悉给与此国；<a id="a-BN"></a>若有于众生中能持戒者，<a id="a-BO"></a>如此众生亦给短乏。<a id="a-BP"></a>若有众生不持戒者，<a id="a-BQ"></a>少于精进懈怠懒惰忘失正念，<a id="a-BR"></a>无慈愍心亦无返复，<a id="a-BS"></a>不畏后世在欲淤泥；<a id="a-BT"></a>如是灌顶刹利大王，<a id="a-BU"></a>随其事相谪罚安慰，<a id="a-BV"></a>或以教令谪罚，<a id="a-BW"></a>或以系闭谪罚，<a id="a-BX"></a>或以财物谪罚，<a id="a-BY"></a>或复有夺种种产业，<a id="a-BZ"></a>或有罚其鞭杖，<a id="a-Ba"></a>或有截其支节，<a id="a-Bb"></a>或有斩其身首，<a id="a-Bc"></a>有如是等无量教授，<a id="a-Bd"></a>是名灌顶刹利大王第三轮也，<a id="a-Be"></a>能令增益己之国土，<a id="a-Bf"></a>降伏一切诸恶外敌，<a id="a-Bg"></a>守护身命令得长寿，<a id="a-Bh"></a>如是如是。</p>
  <p id="aBi">“善男子，<a id="a-Bj"></a>若我声闻弟子，<a id="a-Bk"></a>离于智慧方便福德及诸调伏，<a id="a-Bl"></a>忘失正念，<a id="a-Bm"></a>乱心放逸，<a id="a-Bn"></a>归依于我，<a id="a-Bo"></a>我知体性随其相貌而调伏之。<a id="a-Bp"></a>若有贡高难可调伏，<a id="a-Bq"></a>心不恭敬，<a id="a-Br"></a>不坚持戒，<a id="a-Bs"></a>为法久住而调伏之，<a id="a-Bt"></a>若起心念教令心悔，<a id="a-Bu"></a>又须言语而谪罚者，<a id="a-Bv"></a>驱令下意终不与语，<a id="a-Bw"></a>亦于僧中谪罚令其礼拜，<a id="a-Bx"></a>呵诘嫌责不同僧利，<a id="a-By"></a>或在僧前四体投地自归伏罪，<a id="a-Bz"></a>或时驱出不得共住。<a id="a-C0"></a>我知众生种种体性，<a id="a-C1"></a>心所趣向，<a id="a-C2"></a>能生信解，<a id="a-C3"></a>为利彼故，<a id="a-C4"></a>除其黑闇干竭驶流，<a id="a-C5"></a>得涅槃乐。<a id="a-C6"></a>为欲调伏破戒众生，<a id="a-C7"></a>广说诸经地狱等苦，<a id="a-C8"></a>若有众生能起信敬净意方便，<a id="a-C9"></a>随彼体相说诸善根，<a id="a-CA"></a>为具善故，<a id="a-CB"></a>乃至令得到无畏城。<a id="a-CC"></a>善男子，<a id="a-CD"></a>是名第三轮也。<a id="a-CE"></a>以如是轮，<a id="a-CF"></a>随彼众生得种种解，<a id="a-CG"></a>修行诸业，<a id="a-CH"></a>悉具善本，<a id="a-CI"></a>使得安隐到无畏处，<a id="a-CJ"></a>如彼贤圣转佛法轮，<a id="a-CK"></a>外道怨敌自然降伏，<a id="a-CL"></a>能师子吼。</p>
  <p id="aCM">“善男子，<a id="a-CN"></a>譬如灌顶刹利大王，<a id="a-CO"></a>于国人民有若干种，<a id="a-CP"></a>邪归、<a id="a-CQ"></a>邪见、<a id="a-CR"></a>邪解、<a id="a-CS"></a>邪出家，<a id="a-CT"></a>或于吉相专修如此，<a id="a-CU"></a>无量苦恼伤害众生。<a id="a-CV"></a>灌顶大王以先王旧法，<a id="a-CW"></a>为彼众生令专修学断除倒见，<a id="a-CX"></a>先王旧善治国之法亦使修行。<a id="a-CY"></a>灌顶刹利大王制法，<a id="a-CZ"></a>令诸众生悉同一意俱共调伏，<a id="a-Ca"></a>同希望、<a id="a-Cb"></a>同所乐欲、<a id="a-Cc"></a>同共归趣皆令和合，<a id="a-Cd"></a>随顺先王旧国之法，<a id="a-Ce"></a>听受诏命，<a id="a-Cf"></a>皆共随伏同奉国法。<a id="a-Cg"></a>尔时灌顶刹利大王，<a id="a-Ch"></a>常与国人同其饮食，<a id="a-Ci"></a>而共戏乐不相疑猜，<a id="a-Cj"></a>心相体信共行王法，<a id="a-Ck"></a>是名灌顶大王第四轮也。<a id="a-Cl"></a>以如是轮，<a id="a-Cm"></a>能令己国悉得增长，<a id="a-Cn"></a>并制怨敌皆悉降伏，<a id="a-Co"></a>能保国土守护寿命。</p>
  <p id="aCp">“善男子，<a id="a-Cq"></a>如来世尊，<a id="a-Cr"></a>见诸众生有若干种邪归、<a id="a-Cs"></a>邪见，<a id="a-Ct"></a>希乐邪业，<a id="a-Cu"></a>观诸众生，<a id="a-Cv"></a>以是因缘，<a id="a-Cw"></a>已于过去诸佛如来在大众前，<a id="a-Cx"></a>数数开示佛法因果，<a id="a-Cy"></a>说六波罗蜜修行正道，<a id="a-Cz"></a>说佛法僧三宝圣种，<a id="a-D0"></a>数数显现一切业报，<a id="a-D1"></a>示教利喜而将导之，<a id="a-D2"></a>令诸邪见悉得解脱，<a id="a-D3"></a>及与四众亦皆解脱，<a id="a-D4"></a>具修善行柔和调顺，<a id="a-D5"></a>游戏四念处，<a id="a-D6"></a>于诸解脱知见正道，<a id="a-D7"></a>悉得快乐令法久住，<a id="a-D8"></a>使三宝种终不断绝，<a id="a-D9"></a>乃至四正勤、<a id="a-DA"></a>四如意足、<a id="a-DB"></a>五根、<a id="a-DC"></a>五力、<a id="a-DD"></a>七觉分、<a id="a-DE"></a>八圣道分，<a id="a-DF"></a>一切禅定解脱知见，<a id="a-DG"></a>悉得自在游戏无碍。<a id="a-DH"></a>如是，<a id="a-DI"></a>善男子，<a id="a-DJ"></a>是名如来第四轮也。<a id="a-DK"></a>如来成就如是轮故，<a id="a-DL"></a>令诸众生一切归依，<a id="a-DM"></a>皆修善业同其知见，<a id="a-DN"></a>安隐快乐悉令住于无畏之地，<a id="a-DO"></a>高胜大仙所证之处，<a id="a-DP"></a>转佛法轮，<a id="a-DQ"></a>一切沙门、<a id="a-DR"></a>婆罗门、<a id="a-DS"></a>诸梵、<a id="a-DT"></a>魔、<a id="a-DU"></a>天所不能转，<a id="a-DV"></a>摧伏天魔一切外道，<a id="a-DW"></a>于四众中能师子吼。</p>
  <p id="aDX">“善男子，<a id="a-DY"></a>譬如灌顶大王，<a id="a-DZ"></a>能令己国及他人民，<a id="a-Da"></a>若自妻色心无厌足，<a id="a-Db"></a>于他产业并诸妻色皆生贪著，<a id="a-Dc"></a>守护城郭禁诸杂物，<a id="a-Dd"></a>国土村邑及以王宫，<a id="a-De"></a>乃至戍逻，<a id="a-Df"></a>皆悉遮制致密坚固。<a id="a-Dg"></a>善男子，<a id="a-Dh"></a>是名第五灌顶大王禁制轮也。<a id="a-Di"></a>时灌顶王，<a id="a-Dj"></a>如是成就轮已，<a id="a-Dk"></a>能令外诸怨敌皆悉降伏，<a id="a-Dl"></a>亦使己国常得增长救护身命。</p>
  <p id="aDm">“善男子，<a id="a-Dn"></a>如来多陀阿伽度，<a id="a-Do"></a>能令魔王波旬，<a id="a-Dp"></a>九十五种众邪外道，<a id="a-Dq"></a>及诸无量一切众生，<a id="a-Dr"></a>于己产业心无厌足，<a id="a-Ds"></a>乃至欲害我故，<a id="a-Dt"></a>以火坑毒饭，<a id="a-Du"></a>推山欲压，<a id="a-Dv"></a>放其醉象，<a id="a-Dw"></a>或拔利剑，<a id="a-Dx"></a>以如是等而逐于我，<a id="a-Dy"></a>或以麈秽而坌于佛，<a id="a-Dz"></a>或以淫欲而谤如来，<a id="a-E0"></a>或言非人亦非丈夫，<a id="a-E1"></a>如是种种诽谤毁呰，<a id="a-E2"></a>而口恶骂于佛法僧，<a id="a-E3"></a>为诸利养众因缘故，<a id="a-E4"></a>而生嫉妒诽谤声闻。<a id="a-E5"></a>如来世尊善守六根，<a id="a-E6"></a>住四梵处，<a id="a-E7"></a>教诸声闻，<a id="a-E8"></a>或以四念处，<a id="a-E9"></a>以四辩才，<a id="a-EA"></a>为说声闻三解脱门，<a id="a-EB"></a>如是如来有若干种，<a id="a-EC"></a>或以世间法及出世间法，<a id="a-ED"></a>能令一切如实而知。<a id="a-EE"></a>善男子，<a id="a-EF"></a>是名如来第五轮也。<a id="a-EG"></a>如来修如是轮，<a id="a-EH"></a>以出世间智，<a id="a-EI"></a>令他众生种种归依，<a id="a-EJ"></a>皆同产业共其知见，<a id="a-EK"></a>安隐快乐住无所畏，<a id="a-EL"></a>是诸高胜大仙居处，<a id="a-EM"></a>转佛法轮，<a id="a-EN"></a>沙门、<a id="a-EO"></a>婆罗门、<a id="a-EP"></a>诸梵、<a id="a-EQ"></a>魔、<a id="a-ER"></a>天所不能转，<a id="a-ES"></a>悉能摧伏一切天魔及诸外道，<a id="a-ET"></a>于四众中能师子吼。</p>
 </body>
</html>