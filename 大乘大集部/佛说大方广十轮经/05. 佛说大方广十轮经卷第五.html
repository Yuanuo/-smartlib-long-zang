<!doctype html>
<html id="z3IBTMdF5" data-ver="733">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">佛说大方广十轮经卷第五</h1>
  <h2 id="a2">众善相品第七</h2>
  <p id="a3">尔时，<a id="a-4"></a>金刚藏菩萨，<a id="a-5"></a>于大众中从座而起，<a id="a-6"></a>偏袒右肩，<a id="a-7"></a>右膝著地，<a id="a-8"></a>长跪叉手，<a id="a-9"></a>合掌向佛，<a id="a-A"></a>以偈问曰：</p>
  <p id="aB">“毁破禁戒失头陀，<a id="a-C"></a> 以造逆故非我灭，</p>
  <p id="aD">如过去佛之所说，<a id="a-E"></a> 破净戒者不入众。</p>
  <p id="aF">诸有一切沙门事，<a id="a-G"></a> 犹如燋炷皆弃舍，</p>
  <p id="aH">三垢所污离解脱，<a id="a-I"></a> 不堪消受国供养。</p>
  <p id="aJ">四方众僧资生业，<a id="a-K"></a> 悉不听取微少分，</p>
  <p id="aL">若犯四重根本罪，<a id="a-M"></a> 为众弃舍如死尸。</p>
  <p id="aN">云何此经说忍辱，<a id="a-O"></a> 于恶比丘起悲心，</p>
  <p id="aP">遮制一切诸谪罚，<a id="a-Q"></a> 复令供养恶比丘？</p>
  <p id="aR">昔于余经复说言：<a id="a-S"></a> 汝等皆当信大乘，</p>
  <p id="aT">是名质直胜菩提，<a id="a-U"></a> 汝等应当离二乘。</p>
  <p id="aV">复于此经说三乘，<a id="a-W"></a> 及诸根力觉道分，</p>
  <p id="aX">禅定解脱三乘法，<a id="a-Y"></a> 谛听信受解脱因。</p>
  <p id="aZ">此有沙门四圣果，<a id="a-a"></a> 除此经外无沙门，</p>
  <p id="ab">三乘皆同八正道，<a id="a-c"></a> 欲求解脱勤精进。</p>
  <p id="ad">若有智者诸人天，<a id="a-e"></a> 菩萨大士来至此，</p>
  <p id="af">此诸大众皆已证，<a id="a-g"></a> 如是大乘诸人等，</p>
  <p id="ah">有能正说开示义，<a id="a-i"></a> 若能听者得何利？</p>
  <p id="aj">十种分别声闻人，<a id="a-k"></a> 能如是说谁不利？</p>
  <p id="al">若有人听得何法？<a id="a-m"></a> 云何能听得增长？</p>
  <p id="an">复有谁听而损减？<a id="a-o"></a> 复有听者尽老死？</p>
  <p id="ap">诸有为法悉厌离，<a id="a-q"></a> 昼夜修习于禅定，</p>
  <p id="ar">何时当得而济脱，<a id="a-s"></a> 能度四流名救世？<a id="a-t"></a>”</p>
  <p id="au">尔时，<a id="a-v"></a>佛告金刚藏菩萨：<a id="a-w"></a>“善男子，<a id="a-x"></a>善哉！<a id="a-y"></a>善哉！<a id="a-z"></a>利益安乐一切众生，<a id="a-10"></a>若人及天无能如是问于如来。<a id="a-11"></a>善男子，<a id="a-12"></a>谛听！<a id="a-13"></a>谛听！<a id="a-14"></a>善思念之，<a id="a-15"></a>吾当为汝分别解说。<a id="a-16"></a>”</p>
  <p id="a17">“唯然，<a id="a-18"></a>世尊，<a id="a-19"></a>我今谛听，<a id="a-1A"></a>愿乐欲闻。<a id="a-1B"></a>”</p>
  <p id="a1C">“善男子，<a id="a-1D"></a>复有十种难得人身。<a id="a-1E"></a>何等为十？<a id="a-1F"></a>不宿植善根，<a id="a-1G"></a>未修福者，<a id="a-1H"></a>心常愦闹，<a id="a-1I"></a>随恶知识，<a id="a-1J"></a>不畏后世，<a id="a-1K"></a>耽著贪欲、<a id="a-1L"></a>瞋恚、<a id="a-1M"></a>愚痴，<a id="a-1N"></a>颠狂失心，<a id="a-1O"></a>乃至邪见，<a id="a-1P"></a>是名十法难得人身。<a id="a-1Q"></a>复有十法，<a id="a-1R"></a>无依止因缘犯根本罪，<a id="a-1S"></a>以破戒故坠于恶道。<a id="a-1T"></a>何等为十？<a id="a-1U"></a>无依止威仪，<a id="a-1V"></a>有依我法而出家者，<a id="a-1W"></a>内心不坏、<a id="a-1X"></a>修道坏，<a id="a-1Y"></a>修道不坏、<a id="a-1Z"></a>内心坏，<a id="a-1a"></a>有内心、<a id="a-1b"></a>修道俱坏，<a id="a-1c"></a>有戒坏、<a id="a-1d"></a>见不坏，<a id="a-1e"></a>有见坏、<a id="a-1f"></a>戒不坏，<a id="a-1g"></a>有戒、<a id="a-1h"></a>见俱坏，<a id="a-1i"></a>有内心修道戒、<a id="a-1j"></a>见俱不坏。<a id="a-1k"></a>若随恶知识，<a id="a-1l"></a>无依止威仪，<a id="a-1m"></a>虽遇善知识，<a id="a-1n"></a>而复愚痴犹如白羊，<a id="a-1o"></a>闻善法已不能受持，<a id="a-1p"></a>亦不为他分别演说，<a id="a-1q"></a>不识善不善，<a id="a-1r"></a>无依止威仪；<a id="a-1s"></a>众具无量而不知足，<a id="a-1t"></a>以是因缘心常散乱，<a id="a-1u"></a>是名无有依止威仪，<a id="a-1v"></a>为种种病之所苦恼，<a id="a-1w"></a>以是因缘修诸咒术。<a id="a-1x"></a>若有依止是十无威仪，<a id="a-1y"></a>犯根本重罪，<a id="a-1z"></a>而复战惧心怀惭愧，<a id="a-20"></a>而不数数作诸恶行，<a id="a-21"></a>如来为欲利益如是等故，<a id="a-22"></a>是名污道。</p>
  <p id="a23">“何以故？<a id="a-24"></a>若作如是恶者，<a id="a-25"></a>应当忏悔，<a id="a-26"></a>弃舍发露终不覆藏，<a id="a-27"></a>若能如是令罪消灭则不更作。<a id="a-28"></a>虽为众弃，<a id="a-29"></a>一切众僧基业敷具所须之物不得受用，<a id="a-2A"></a>如是等人以成法器故，<a id="a-2B"></a>如来为说声闻、<a id="a-2C"></a>辟支佛、<a id="a-2D"></a>大乘之法，<a id="a-2E"></a>斯有是处。<a id="a-2F"></a>若二世、<a id="a-2G"></a>三世遇善知识，<a id="a-2H"></a>一切恶业消灭无余，<a id="a-2I"></a>得声闻果、<a id="a-2J"></a>辟支佛果，<a id="a-2K"></a>乃至入于甚深大乘正法。<a id="a-2L"></a>如是之人，<a id="a-2M"></a>名为破戒，<a id="a-2N"></a>不名破见。<a id="a-2O"></a>若有人内心坏，<a id="a-2P"></a>行不坏、<a id="a-2Q"></a>见不坏者，<a id="a-2R"></a>如来为是等说四无量心，<a id="a-2S"></a>亦堪任为声闻器、<a id="a-2T"></a>辟支佛器。<a id="a-2U"></a>若有人行坏、<a id="a-2V"></a>体坏，<a id="a-2W"></a>于此二乘悉不成器，<a id="a-2X"></a>为如是众生故，<a id="a-2Y"></a>如来便为说布施法。<a id="a-2Z"></a>复有人见坏、<a id="a-2a"></a>戒不坏者，<a id="a-2b"></a>为如是众生故，<a id="a-2c"></a>说十二因缘法，<a id="a-2d"></a>得离坏见已，<a id="a-2e"></a>于一身得入声闻法，<a id="a-2f"></a>若隔身得辟支佛法。<a id="a-2g"></a>若有人戒坏、<a id="a-2h"></a>见不坏，<a id="a-2i"></a>于圣法中堪任为器。<a id="a-2j"></a>若有人内心行、<a id="a-2k"></a>见、<a id="a-2l"></a>戒俱坏者，<a id="a-2m"></a>而从善知识，<a id="a-2n"></a>以是因缘，<a id="a-2o"></a>如来为说十善正法。<a id="a-2p"></a>若有愚痴，<a id="a-2q"></a>随恶知识，<a id="a-2r"></a>不知善不善，<a id="a-2s"></a>如来为是等故教令诵习。<a id="a-2t"></a>若有人为邪见所惑，<a id="a-2u"></a>欲求解脱，<a id="a-2v"></a>如来即便以声闻乘为说四谛法。<a id="a-2w"></a>若有人起断见者，<a id="a-2x"></a>为说十二因缘法；<a id="a-2y"></a>若人起常见者，<a id="a-2z"></a>为说三界生死轮回，<a id="a-30"></a>知如是法死此生彼，<a id="a-31"></a>为说声闻法。<a id="a-32"></a>如来观察终不妄说，<a id="a-33"></a>若有成熟众生及不成者，<a id="a-34"></a>悉以方便通达，<a id="a-35"></a>无碍一切重罪诸逆罪等。<a id="a-36"></a>若有众生作不饶益，<a id="a-37"></a>乃至破毁清净法眼，<a id="a-38"></a>如我为欲利益一切众生故，<a id="a-39"></a>随顺一切声闻乘、<a id="a-3A"></a>辟支佛乘及菩萨乘。<a id="a-3B"></a>若诽谤正法遮障覆藏不显现者乃至一偈，<a id="a-3C"></a>如是人等名谤正法，<a id="a-3D"></a>坏八正道，<a id="a-3E"></a>亦坏一切众生法眼，<a id="a-3F"></a>如是之人则失大利，<a id="a-3G"></a>亦为众生作不饶益，<a id="a-3H"></a>依愚痴僧诽谤正法。</p>
  <p id="a3I">“复次，<a id="a-3J"></a>族姓子，<a id="a-3K"></a>有四种僧，<a id="a-3L"></a>何等为四？<a id="a-3M"></a>第一义僧、<a id="a-3N"></a>净僧、<a id="a-3O"></a>哑羊僧、<a id="a-3P"></a>无惭愧僧。</p>
  <p id="a3Q">“云何名第一义僧？<a id="a-3R"></a>诸佛世尊、<a id="a-3S"></a>大菩萨摩诃萨、<a id="a-3T"></a>辟支佛，<a id="a-3U"></a>于一切法悉得自在；<a id="a-3V"></a>阿罗汉、<a id="a-3W"></a>阿那含、<a id="a-3X"></a>斯陀含、<a id="a-3Y"></a>须陀洹，<a id="a-3Z"></a>是七种人名为第一义僧。<a id="a-3a"></a>诸有在家无法服者，<a id="a-3b"></a>不能具受波罗提木叉戒，<a id="a-3c"></a>不入布萨自恣而得圣果，<a id="a-3d"></a>得圣果已，<a id="a-3e"></a>亦名第一义僧。</p>
  <p id="a3f">“云何名为净僧？<a id="a-3g"></a>诸有能持波罗提木叉具足戒者，<a id="a-3h"></a>如律修行，<a id="a-3i"></a>威仪不犯，<a id="a-3j"></a>是名净僧。</p>
  <p id="a3k">“云何名哑羊僧？<a id="a-3l"></a>不知根本罪，<a id="a-3m"></a>不知犯不犯，<a id="a-3n"></a>不知轻重，<a id="a-3o"></a>不知微细罪而可忏悔，<a id="a-3p"></a>愚痴无知，<a id="a-3q"></a>不见有罪可畏，<a id="a-3r"></a>亦不依止善知识丈夫，<a id="a-3s"></a>不数亲近善知识丈夫故，<a id="a-3t"></a>不能咨问经中深义：<a id="a-3u"></a>何者是善非善？<a id="a-3v"></a>何者犯重？<a id="a-3w"></a>何者犯轻？<a id="a-3x"></a>修行何事为善，<a id="a-3y"></a>何事为恶？<a id="a-3z"></a>如是等相名哑羊僧。</p>
  <p id="a40">“云何名无惭愧僧？<a id="a-41"></a>若有人为自活命来入佛法，<a id="a-42"></a>而受波罗提木叉戒悉皆毁犯，<a id="a-43"></a>破和合僧，<a id="a-44"></a>无有惭愧不畏后世，<a id="a-45"></a>内怀臭秽，<a id="a-46"></a>其声如贝言辞坚[革+卯]，<a id="a-47"></a>常怀嫉妒愚痴憍慢，<a id="a-48"></a>弃舍三业但为利养，<a id="a-49"></a>放恣六情贪著五欲色声香味触，<a id="a-4A"></a>诽谤正法，<a id="a-4B"></a>如是等人，<a id="a-4C"></a>依止我法，<a id="a-4D"></a>心无惭愧，<a id="a-4E"></a>是故名为无惭愧僧。</p>
  <p id="a4F">“云何名为第一义僧？<a id="a-4G"></a>虽有圣道隐而不现，<a id="a-4H"></a>乘八正道能度烦恼三有驶流，<a id="a-4I"></a>是名真道。<a id="a-4J"></a>何以故？<a id="a-4K"></a>诸佛世尊、<a id="a-4L"></a>缘觉、<a id="a-4M"></a>罗汉，<a id="a-4N"></a>断一切有名为真道。<a id="a-4O"></a>又诸菩萨摩诃萨，<a id="a-4P"></a>自省己过，<a id="a-4Q"></a>求一切法得无碍智而不取证，<a id="a-4R"></a>为众生故示灭结道。<a id="a-4S"></a>若复有人，<a id="a-4T"></a>不成就波罗提木叉戒，<a id="a-4U"></a>名为依止第一义僧乃至净僧。<a id="a-4V"></a>若有真善凡夫，<a id="a-4W"></a>乃至真善正见及诸凡夫，<a id="a-4X"></a>神通变化云他正道，<a id="a-4Y"></a>如是之人皆悉名为能示道者。<a id="a-4Z"></a>第二须陀垣、<a id="a-4a"></a>第三斯陀含、<a id="a-4b"></a>第四阿那含，<a id="a-4c"></a>第五菩萨摩诃萨住于初地，<a id="a-4d"></a>乃至住于十地一生补处，<a id="a-4e"></a>如是等者名为示道。<a id="a-4f"></a>若复有人，<a id="a-4g"></a>成就波罗提木叉戒，<a id="a-4h"></a>是名依道而活；<a id="a-4i"></a>菩萨摩诃萨为摄一切成熟众生，<a id="a-4j"></a>修行六波罗蜜，<a id="a-4k"></a>如是等亦名示道，<a id="a-4l"></a>亦名依道而活，<a id="a-4m"></a>亦名灭结道，<a id="a-4n"></a>如是名为世间福田。<a id="a-4o"></a>除此以外，<a id="a-4p"></a>皆名污道，<a id="a-4q"></a>亦名恶福田。<a id="a-4r"></a>依止无惭愧僧，<a id="a-4s"></a>于佛法中亦名死尸，<a id="a-4t"></a>是可弃者，<a id="a-4u"></a>于僧大海亦名不成法器，<a id="a-4v"></a>彼非我弟子，<a id="a-4w"></a>我亦非彼师。</p>
  <p id="a4x">“复有不成法器者，<a id="a-4y"></a>称佛是我世尊，<a id="a-4z"></a>我灭度后得信向心法僧圣戒，<a id="a-50"></a>自不起恶见，<a id="a-51"></a>亦不讥他恶，<a id="a-52"></a>而广为人显说我法，<a id="a-53"></a>不生诽谤发正誓愿，<a id="a-54"></a>已所作恶数数忏悔，<a id="a-55"></a>能除无量种种诸罪，<a id="a-56"></a>作如是信，<a id="a-57"></a>令使九十五种异学外道犹悉能度向于涅槃，<a id="a-58"></a>非转轮圣王所有功德之所能及。</p>
  <p id="a59">“以是义故，<a id="a-5A"></a>如来观察一切众生本业，<a id="a-5B"></a>作如是说。<a id="a-5C"></a>以是因缘故，<a id="a-5D"></a>于我法中出家，<a id="a-5E"></a>剃除须发、<a id="a-5F"></a>被染衣者不应起恶。<a id="a-5G"></a>一切过去、<a id="a-5H"></a>未来、<a id="a-5I"></a>现在诸佛大悲，<a id="a-5J"></a>皆悉护持如是出家被服染衣，<a id="a-5K"></a>以是故，<a id="a-5L"></a>若于出家一切人边起恶心者，<a id="a-5M"></a>则同过去、<a id="a-5N"></a>未来、<a id="a-5O"></a>现在诸佛等前为恶无异。<a id="a-5P"></a>若复有人破戒不成法器者，<a id="a-5Q"></a>诸如是等，<a id="a-5R"></a>当作恶见亦讥他恶，<a id="a-5S"></a>譬如真善刹利，<a id="a-5T"></a>真善辅相，<a id="a-5U"></a>真善大臣，<a id="a-5V"></a>真善沙门，<a id="a-5W"></a>真善婆罗门，<a id="a-5X"></a>真善居士，<a id="a-5Y"></a>真善毗舍、<a id="a-5Z"></a>首陀，<a id="a-5a"></a>若男若女，<a id="a-5b"></a>无父无母，<a id="a-5c"></a>世间阿罗汉，<a id="a-5d"></a>无正道无趣向正见者，<a id="a-5e"></a>亦无修善恶果报，<a id="a-5f"></a>无有得果者，<a id="a-5g"></a>一切法皆无因缘；<a id="a-5h"></a>或有作如是说，<a id="a-5i"></a>色界是常是不坏法，<a id="a-5j"></a>或计无色界是常不坏法；<a id="a-5k"></a>或说外道苦行，<a id="a-5l"></a>编椽棘刺，<a id="a-5m"></a>五热灸身，<a id="a-5n"></a>以为第一；<a id="a-5o"></a>或说纯声闻乘，<a id="a-5p"></a>以为第一，<a id="a-5q"></a>不说辟支佛乘，<a id="a-5r"></a>乃至诽谤大乘摩诃衍法，<a id="a-5s"></a>隐蔽覆藏，<a id="a-5t"></a>不能显发开示分别；<a id="a-5u"></a>或有一向纯信摩诃衍，<a id="a-5v"></a>讥嫌声闻、<a id="a-5w"></a>辟支佛乘；<a id="a-5x"></a>或有说言，<a id="a-5y"></a>施为第一，<a id="a-5z"></a>持戒乃至智慧非是第一；<a id="a-60"></a>或有说言，<a id="a-61"></a>戒为第一，<a id="a-62"></a>布施乃至智慧非是第一；<a id="a-63"></a>或有说言，<a id="a-64"></a>忍辱为第一，<a id="a-65"></a>布施、<a id="a-66"></a>持戒乃至智慧非是第一；<a id="a-67"></a>或有说言，<a id="a-68"></a>精进以为第一，<a id="a-69"></a>布施、<a id="a-6A"></a>持戒、<a id="a-6B"></a>忍辱乃至智慧非是第一；<a id="a-6C"></a>或有说言，<a id="a-6D"></a>禅定以为第一，<a id="a-6E"></a>布施、<a id="a-6F"></a>持戒、<a id="a-6G"></a>忍辱、<a id="a-6H"></a>精进乃至智慧非是第一；<a id="a-6I"></a>或有说言，<a id="a-6J"></a>智慧最为第一，<a id="a-6K"></a>布施、<a id="a-6L"></a>持戒、<a id="a-6M"></a>忍辱、<a id="a-6N"></a>精进、<a id="a-6O"></a>禅定非是第一；<a id="a-6P"></a>或有说言，<a id="a-6Q"></a>外道苦行以为第一。<a id="a-6R"></a>如是族姓子，<a id="a-6S"></a>破戒恶行诸比丘等，<a id="a-6T"></a>于成法器者边生种种毁谤，<a id="a-6U"></a>向恶见者说如是言，<a id="a-6V"></a>有颠倒见者，<a id="a-6W"></a>破坏真善刹利，<a id="a-6X"></a>信戒闻舍智慧皆悉破坏，<a id="a-6Y"></a>真善辅相，<a id="a-6Z"></a>真善沙门、<a id="a-6a"></a>婆罗门，<a id="a-6b"></a>真善居士，<a id="a-6c"></a>真善毗舍、<a id="a-6d"></a>首陀，<a id="a-6e"></a>真善男女，<a id="a-6f"></a>破坏信戒闻舍智慧。<a id="a-6g"></a>如是破坏，<a id="a-6h"></a>名为刹利旃陀罗乃至居士旃陀罗，<a id="a-6i"></a>破戒比丘自断善根，<a id="a-6j"></a>亦能令真善刹利亦失善根，<a id="a-6k"></a>乃至堕于地狱。</p>
  <p id="a6l">“善男子，<a id="a-6m"></a>譬如脓烂死尸，<a id="a-6n"></a>有所近处皆悉臭秽，<a id="a-6o"></a>有所至处自臭亦令他臭；<a id="a-6p"></a>如是真善刹利，<a id="a-6q"></a>亲近恶知识破戒比丘，<a id="a-6r"></a>随所近处悉生恶见臭秽如是，<a id="a-6s"></a>能使刹利断于善根，<a id="a-6t"></a>趣阿鼻地狱。<a id="a-6u"></a>如是真善辅相，<a id="a-6v"></a>乃至真善妇女，<a id="a-6w"></a>亲近破戒恶行比丘，<a id="a-6x"></a>皆为旃陀罗，<a id="a-6y"></a>断于善根趣向地狱。</p>
  <p id="a6z">“族姓子，<a id="a-70"></a>汝观是亲近破戒恶行比丘退一切善，<a id="a-71"></a>是故欲得大涅槃乐，<a id="a-72"></a>皆应亲近供养灭结修道者，<a id="a-73"></a>于彼修学具足三乘示道者边应亲近供养，<a id="a-74"></a>具足内心，<a id="a-75"></a>具足修道，<a id="a-76"></a>具足知见，<a id="a-77"></a>应听声闻、<a id="a-78"></a>辟支佛道，<a id="a-79"></a>不诽谤贤圣，<a id="a-7A"></a>于摩诃衍亦不诽谤，<a id="a-7B"></a>随其所欲精进，<a id="a-7C"></a>于三乘中随其发愿修学一乘，<a id="a-7D"></a>不应诽谤大乘经典乃至一句一偈。<a id="a-7E"></a>若诽谤者，<a id="a-7F"></a>不应共住，<a id="a-7G"></a>亦不应亲近。<a id="a-7H"></a>若亲近共住者，<a id="a-7I"></a>即趣阿鼻地狱。<a id="a-7J"></a>是故，<a id="a-7K"></a>族姓子，<a id="a-7L"></a>于三乘中当随所乐趣向一乘。<a id="a-7M"></a>欲得远离一切苦者，<a id="a-7N"></a>应信如来所说声闻、<a id="a-7O"></a>辟支佛乘，<a id="a-7P"></a>悉应依止摩诃衍所说诸法，<a id="a-7Q"></a>不应诽谤隐蔽覆藏乃至一句一偈，<a id="a-7R"></a>应当谛听发正誓愿。<a id="a-7S"></a>若有谤正法者，<a id="a-7T"></a>不应共住，<a id="a-7U"></a>亦不应于是人所咨受听法。<a id="a-7V"></a>若就听法，<a id="a-7W"></a>以是因缘，<a id="a-7X"></a>常趣阿鼻地狱受大苦恼。<a id="a-7Y"></a>何以故？<a id="a-7Z"></a>族姓子，<a id="a-7a"></a>我本为菩萨行时求无上道，<a id="a-7b"></a>依声闻乘为求一偈，<a id="a-7c"></a>乃至舍身、<a id="a-7d"></a>手足支节、<a id="a-7e"></a>头目髓脑，<a id="a-7f"></a>如是求于辟支佛乘，<a id="a-7g"></a>及求佛乘；<a id="a-7h"></a>我本为菩萨时，<a id="a-7i"></a>为无上道故，<a id="a-7j"></a>亦复如是为一偈故，<a id="a-7k"></a>舍身手足、<a id="a-7l"></a>头目髓脑、<a id="a-7m"></a>血肉皮骨，<a id="a-7n"></a>如是苦行乃至究竟成无上道。<a id="a-7o"></a>此三乘法皆是三世恒沙诸佛之所演说，<a id="a-7p"></a>神力守护，<a id="a-7q"></a>为欲悲愍诸众生故，<a id="a-7r"></a>亦为欲绍三宝种故不令断绝。</p>
  <p id="a7s">“复于未来世，<a id="a-7t"></a>若有刹利旃陀罗乃至妇女旃陀罗，<a id="a-7u"></a>以愚痴故自谓为智，<a id="a-7v"></a>多恶粗犷，<a id="a-7w"></a>不畏后世，<a id="a-7x"></a>作诸杀生乃至邪见、<a id="a-7y"></a>嫉妒悭贪，<a id="a-7z"></a>随恶知识；<a id="a-80"></a>又于三乘不成法器，<a id="a-81"></a>于声闻乘得少闻已，<a id="a-82"></a>于辟支佛乘乃至大乘，<a id="a-83"></a>一切诸佛之所护持而生诽谤覆障不令显现；<a id="a-84"></a>若于摩诃衍得少闻者，<a id="a-85"></a>于诸声闻、<a id="a-86"></a>辟支佛乘，<a id="a-87"></a>诸佛神力之所护持而生诽谤毁訾，<a id="a-88"></a>不信我大乘及能分别说大乘者；<a id="a-89"></a>若言我听大乘，<a id="a-8A"></a>不受声闻、<a id="a-8B"></a>辟支佛乘，<a id="a-8C"></a>以己少智愚闇力故。<a id="a-8D"></a>亦是过去、<a id="a-8E"></a>未来、<a id="a-8F"></a>现在诸佛大悲力故，<a id="a-8G"></a>为欲利益一切众生，<a id="a-8H"></a>有二种护持：<a id="a-8I"></a>第一、<a id="a-8J"></a>为欲绍三宝种令不断绝，<a id="a-8K"></a>出家修道，<a id="a-8L"></a>剃除须发而著袈裟；<a id="a-8M"></a>第二、<a id="a-8N"></a>说应四谛法，<a id="a-8O"></a>趣向三乘。<a id="a-8P"></a>如是二种如来护持，<a id="a-8Q"></a>非声闻、<a id="a-8R"></a>辟支佛所能持也，<a id="a-8S"></a>乃至百千帝释梵天亦不能持，<a id="a-8T"></a>百千那由他转轮圣王亦不能持。</p>
  <p id="a8U">“复有刹利旃陀罗，<a id="a-8V"></a>若见有人于我法中而出家者，<a id="a-8W"></a>如是声闻弟子，<a id="a-8X"></a>闭系牢狱、<a id="a-8Y"></a>鞭杖谪罚或至夺命，<a id="a-8Z"></a>于此甚深一切诸佛菩萨所护持法，<a id="a-8a"></a>悉使坏乱三乘正道诽谤覆藏。<a id="a-8b"></a>如此之人不识大乘，<a id="a-8c"></a>如是刹利旃陀罗，<a id="a-8d"></a>尚不堪任为声闻器，<a id="a-8e"></a>况复大乘？<a id="a-8f"></a>复有妇女旃陀罗，<a id="a-8g"></a>欺诳世人，<a id="a-8h"></a>自言‘我是行摩诃衍’者，<a id="a-8i"></a>以愚闇故，<a id="a-8j"></a>悭贪嫉妒故，<a id="a-8k"></a>毁坏我法，<a id="a-8l"></a>言我自当速趣涅槃。<a id="a-8m"></a>而于诸佛如来世尊所得生其罪过，<a id="a-8n"></a>一切菩萨摩诃萨、<a id="a-8o"></a>一切诸佛声闻弟子边亦皆犯罪，<a id="a-8p"></a>令寿命短促，<a id="a-8q"></a>多诸苦恼，<a id="a-8r"></a>诸根缺坏，<a id="a-8s"></a>支节不具，<a id="a-8t"></a>恒多疾病。<a id="a-8u"></a>刹利旃陀罗乃至妇女旃陀罗，<a id="a-8v"></a>作诸恶业，<a id="a-8w"></a>皆生倒见，<a id="a-8x"></a>断一切善根，<a id="a-8y"></a>虽多布施于畜生中受种种身而得果报。<a id="a-8z"></a>于未来世身坏死时，<a id="a-90"></a>终不能生色界善根成无碍智，<a id="a-91"></a>亦不能趣一切种智，<a id="a-92"></a>而多疾病舌不能语，<a id="a-93"></a>向阿鼻地狱。</p>
  <p id="a94">“是故如来，<a id="a-95"></a>为欲利益真善刹利使得安乐，<a id="a-96"></a>亦令真善妇女得其利益，<a id="a-97"></a>以是因缘，<a id="a-98"></a>不听恼乱于我法中而出家者。<a id="a-99"></a>又复于我所说法中起诸诽谤，<a id="a-9A"></a>以如是事，<a id="a-9B"></a>获大罪报，<a id="a-9C"></a>如前所说。<a id="a-9D"></a>何以故？<a id="a-9E"></a>披著袈裟是一切诸佛解脱之相。</p>
  <p id="a9F">“是故一切诸佛，<a id="a-9G"></a>护持声闻解脱等味大正法幢，<a id="a-9H"></a>亦是辟支佛第一大乘解脱味幢。<a id="a-9I"></a>是故求解脱者，<a id="a-9J"></a>应先读诵声闻乘等谛听其法，<a id="a-9K"></a>远离一切诸恶知识，<a id="a-9L"></a>亲近一切诸善知识，<a id="a-9M"></a>供养恭敬；<a id="a-9N"></a>然后读诵方等大乘六波罗蜜，<a id="a-9O"></a>一切所作诸恶不善，<a id="a-9P"></a>皆悉发露如法忏悔；<a id="a-9Q"></a>发大誓愿，<a id="a-9R"></a>身坏命终于后世中，<a id="a-9S"></a>悉能成就声闻法器，<a id="a-9T"></a>斯有是处，<a id="a-9U"></a>亦是辟支佛种子，<a id="a-9V"></a>乃至大乘阿鞞跋致无上种子。<a id="a-9W"></a>何以故？<a id="a-9X"></a>善男子，<a id="a-9Y"></a>复有十种依止轮，<a id="a-9Z"></a>若成就是轮已，<a id="a-9a"></a>真善刹利乃至真善妇女，<a id="a-9b"></a>则能速疾成声闻器种、<a id="a-9c"></a>辟支佛种、<a id="a-9d"></a>大乘阿鞞跋致种。<a id="a-9e"></a>何等为十？<a id="a-9f"></a>如是真善刹利乃至真善妇女，<a id="a-9g"></a>信有业报具足惭愧，<a id="a-9h"></a>远离邪见及恶知识，<a id="a-9i"></a>持戒不杀乃至不饮酒，<a id="a-9j"></a>慈心一切离瞋恼害，<a id="a-9k"></a>具足悲心救济忧苦，<a id="a-9l"></a>羸劣众生得于喜心，<a id="a-9m"></a>远离两舌、<a id="a-9n"></a>妄言、<a id="a-9o"></a>绮语，<a id="a-9p"></a>得无诤心离悭贪嫉妒，<a id="a-9q"></a>终不依止诸邪异道，<a id="a-9r"></a>离一切疑网及众苦相，<a id="a-9s"></a>发大精进于一切法而得坚固，<a id="a-9t"></a>疾证寂静得法欢悦。</p>
  <p id="a9u">“族姓子，<a id="a-9v"></a>是十种依止轮，<a id="a-9w"></a>真善刹利乃至真善妇女，<a id="a-9x"></a>成就十轮，<a id="a-9y"></a>则便速得声闻法器、<a id="a-9z"></a>辟支佛种、<a id="a-A0"></a>大乘阿鞞跋致种子，<a id="a-A1"></a>是名依止轮也。<a id="a-A2"></a>如是轮者，<a id="a-A3"></a>悉与声闻、<a id="a-A4"></a>辟支佛共。<a id="a-A5"></a>”</p>
  <p id="aA6">尔时，<a id="a-A7"></a>世尊欲重宣此义，<a id="a-A8"></a>而说偈言：</p>
  <p id="aA9">“于众中第一，<a id="a-AA"></a> 剃头著袈裟，</p>
  <p id="aAB">云何恶比丘，<a id="a-AC"></a> 破戒得供养？</p>
  <p id="aAD">毁禁失头陀，<a id="a-AE"></a> 诡语邪见持，</p>
  <p id="aAF">非器毁于道，<a id="a-AG"></a> 不应使谪罚。</p>
  <p id="aAH">若从彼听法，<a id="a-AI"></a> 信寂灭涅槃，</p>
  <p id="aAJ">若得解脱者，<a id="a-AK"></a> 为彼之良药。</p>
  <p id="aAL">于诸余经中，<a id="a-AM"></a> 但说一乘道，</p>
  <p id="aAN">言无有二乘，<a id="a-AO"></a> 第一之解脱。</p>
  <p id="aAP">利益诸众生，<a id="a-AQ"></a> 尽业报烦恼，</p>
  <p id="aAR">恒有悲愍心，<a id="a-AS"></a> 刹利乐正法。</p>
  <p id="aAT">婆罗门毗舍，<a id="a-AU"></a> 首陀等染罪，</p>
  <p id="aAV">欲恼于比丘，<a id="a-AW"></a> 必趣向恶道。</p>
  <p id="aAX">如是一切佛，<a id="a-AY"></a> 护持染袈裟，</p>
  <p id="aAZ">诸佛解脱道，<a id="a-Aa"></a> 是说名第一。</p>
  <p id="aAb">著于解脱服，<a id="a-Ac"></a> 速疾舍恶见，</p>
  <p id="aAd">趣向于涅槃，<a id="a-Ae"></a> 犹如药治病。</p>
  <p id="aAf">虽破于禁戒，<a id="a-Ag"></a> 亦能灭他苦，</p>
  <p id="aAh">我终不听彼，<a id="a-Ai"></a> 在众而布萨。</p>
  <p id="aAj">若为他说法，<a id="a-Ak"></a> 彼此俱得福，</p>
  <p id="aAl">称我为世尊，<a id="a-Am"></a> 归依于三宝，</p>
  <p id="aAn">遮断诸恶业，<a id="a-Ao"></a> 犹胜于外道。</p>
  <p id="aAp">譬如罗刹王，<a id="a-Aq"></a> 商人入怖畏，</p>
  <p id="aAr">捉揽马一毛，<a id="a-As"></a> 必度大海难。</p>
  <p id="aAt">破戒舍恶邪，<a id="a-Au"></a> 离烦恼罗刹，</p>
  <p id="aAv">是故护解脱，<a id="a-Aw"></a> 诸佛之所持。</p>
  <p id="aAx">不恼破戒者，<a id="a-Ay"></a> 必舍诸罪恶，</p>
  <p id="aAz">是故有福者，<a id="a-B0"></a> 欲求于解脱，</p>
  <p id="aB1">能护器非器，<a id="a-B2"></a> 解脱亦不难。</p>
  <p id="aB3">于此无势力，<a id="a-B4"></a> 愚闇于声闻，</p>
  <p id="aB5">非彼缘觉等，<a id="a-B6"></a> 而能说大乘。</p>
  <p id="aB7">不觉于缘觉，<a id="a-B8"></a> 而赞于大乘，</p>
  <p id="aB9">彼已破于信，<a id="a-BA"></a> 读诵大乘经。</p>
  <p id="aBB">不护于余乘，<a id="a-BC"></a> 身口意所犯，</p>
  <p id="aBD">唯说于断见，<a id="a-BE"></a> 破坏于正法，</p>
  <p id="aBF">后当得成人，<a id="a-BG"></a> 还堕阿鼻狱，</p>
  <p id="aBH">是以观众生，<a id="a-BI"></a> 勿有非器者。</p>
  <p id="aBJ">若犯毁禁戒，<a id="a-BK"></a> 无愍矜谄曲，</p>
  <p id="aBL">亦应知是因，<a id="a-BM"></a> 恶口而断见，</p>
  <p id="aBN">非声闻缘觉，<a id="a-BO"></a> 亦复非大乘，</p>
  <p id="aBP">毁谤三世佛，<a id="a-BQ"></a> 必趣阿鼻狱。</p>
  <p id="aBR">谄曲而持戒，<a id="a-BS"></a> 散心悭惜法，</p>
  <p id="aBT">厌恶诤贪嫉，<a id="a-BU"></a> 是名为声闻。</p>
  <p id="aBV">有智乐行施，<a id="a-BW"></a> 能起生灭相，</p>
  <p id="aBX">执心常独处，<a id="a-BY"></a> 是名为缘觉。</p>
  <p id="aBZ">持戒不惜身，<a id="a-Ba"></a> 犹如猛师子，</p>
  <p id="aBb">志求寂灭道，<a id="a-Bc"></a> 是名为大乘。</p>
  <p id="aBd">守护于正法，<a id="a-Be"></a> 善说而显示，</p>
  <p id="aBf">得深诸法忍，<a id="a-Bg"></a> 是名为大乘。</p>
  <p id="aBh">法器非法器，<a id="a-Bi"></a> 心常行平等，</p>
  <p id="aBj">不染于世法，<a id="a-Bk"></a> 是名为大乘。</p>
  <p id="aBl">是故于二乘，<a id="a-Bm"></a> 智者如法说，</p>
  <p id="aBn">守护我声闻，<a id="a-Bo"></a> 速成最正觉。</p>
 </body>
</html>