<!doctype html>
<html id="z3IBTMgF7" data-ver="888">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">佛说大方广十轮经卷第七</h1>
  <h2 id="a2">远离讥嫌品第九</h2>
  <p id="a3">尔时，<a id="a-4"></a>金刚藏菩萨复白佛言：<a id="a-5"></a>“世尊，<a id="a-6"></a>云何菩萨摩诃萨于声闻乘、<a id="a-7"></a>辟支佛乘不生讥嫌，<a id="a-8"></a>于诸菩萨亦无讥嫌？<a id="a-9"></a>云何于如来声闻众中，<a id="a-A"></a>成器、<a id="a-B"></a>不成器得无讥嫌，<a id="a-C"></a>于大乘道常善修行？<a id="a-D"></a>云何得利智一切三昧诸陀罗尼及诸地忍？<a id="a-E"></a>云何得升进不退转法？<a id="a-F"></a>云何常得善知识？<a id="a-G"></a>云何常得不离佛法，<a id="a-H"></a>供养众僧及诸菩萨？<a id="a-I"></a>云何于善根不生厌足？<a id="a-J"></a>云何于菩萨行愿得无厌足？<a id="a-K"></a>”</p>
  <p id="aL">尔时，<a id="a-M"></a>世尊告金刚藏菩萨言：<a id="a-N"></a>“善男子，<a id="a-O"></a>菩萨摩诃萨有十种轮，<a id="a-P"></a>若有成就如是轮者，<a id="a-Q"></a>则于声闻、<a id="a-R"></a>辟支佛乘无所讥嫌，<a id="a-S"></a>乃至于菩萨乘亦无讥嫌。<a id="a-T"></a>若于如来声闻众中，<a id="a-U"></a>成器、<a id="a-V"></a>不成器者悉无讥嫌，<a id="a-W"></a>常得升进不退法轮，<a id="a-X"></a>而于大乘亦得增长无有阙失，<a id="a-Y"></a>常得禅定诸陀罗尼及诸地忍，<a id="a-Z"></a>不离佛法，<a id="a-a"></a>供养众僧及诸菩萨，<a id="a-b"></a>求于善根悉无厌足，<a id="a-c"></a>得坚固精进，<a id="a-d"></a>发无量行愿；<a id="a-e"></a>过去所作一切恶业，<a id="a-f"></a>皆以贤圣金刚地智，<a id="a-g"></a>令使永尽悉得究竟；<a id="a-h"></a>一切现在所有恶业，<a id="a-i"></a>皆使无余更不复作；<a id="a-j"></a>能速成就无上法轮，<a id="a-k"></a>七觉意宝而无厌足；<a id="a-l"></a>能除一切众生结使，<a id="a-m"></a>人所依止。</p>
  <p id="an">“善男子，<a id="a-o"></a>譬如转轮圣王，<a id="a-p"></a>若欲行时，<a id="a-q"></a>宝轮最在其前，<a id="a-r"></a>其余诸宝皆悉随后，<a id="a-s"></a>能灭一切诸四天下众生浊恶，<a id="a-t"></a>亦令四天下一切人民身意受乐；<a id="a-u"></a>菩萨摩诃萨亦复如是，<a id="a-v"></a>若成就十轮，<a id="a-w"></a>于声闻乘无所讥嫌，<a id="a-x"></a>乃至一切众生亦依止而存。<a id="a-y"></a>善男子，<a id="a-z"></a>譬如大车具足四轮，<a id="a-10"></a>多人依止乘于正路，<a id="a-11"></a>边有块石众草，<a id="a-12"></a>乃至根茎华果，<a id="a-13"></a>为轮所辗皆悉消灭；<a id="a-14"></a>如是菩萨摩诃萨为诸众生，<a id="a-15"></a>若有障法一切罪业，<a id="a-16"></a>辗断消灭令不受报。<a id="a-17"></a>善男子，<a id="a-18"></a>譬如剑轮悉能斩截怨敌等首，<a id="a-19"></a>既断支节手足更不任用；<a id="a-1A"></a>菩萨摩诃萨若能成就如是十轮，<a id="a-1B"></a>一切六趣欲界诸恶，<a id="a-1C"></a>皆悉断除令尽无余，<a id="a-1D"></a>不复受报。<a id="a-1E"></a>善男子，<a id="a-1F"></a>譬如五日出时，<a id="a-1G"></a>一切四天下大地，<a id="a-1H"></a>所有水处无不干竭；<a id="a-1I"></a>如是菩萨成就十轮，<a id="a-1J"></a>能为众生除诸业障及障法等罪，<a id="a-1K"></a>众苦根本一切消灭。<a id="a-1L"></a>譬如风灾起时，<a id="a-1M"></a>四方大风一时俱起，<a id="a-1N"></a>能吹一切大石诸山皆为微尘；<a id="a-1O"></a>如是菩萨摩诃萨能成就十轮，<a id="a-1P"></a>为诸众生同共依止，<a id="a-1Q"></a>令四倒山结使诸业障法重罪灭苦根本，<a id="a-1R"></a>令得无余。<a id="a-1S"></a>善男子，<a id="a-1T"></a>譬如师子王若欲吼时，<a id="a-1U"></a>一切畜生诸众生等皆悉怖畏；<a id="a-1V"></a>如是菩萨摩诃萨亦复如是，<a id="a-1W"></a>乃至外道及诸异学恶知识等，<a id="a-1X"></a>皆令惊畏忘失言辩。<a id="a-1Y"></a>善男子，<a id="a-1Z"></a>譬如释提桓因以军围绕，<a id="a-1a"></a>手执金刚杵破坏阿修罗；<a id="a-1b"></a>如是菩萨摩诃萨成就十轮者，<a id="a-1c"></a>一切倒见外道之属，<a id="a-1d"></a>恶知识等皆悉坏灭。<a id="a-1e"></a>善男子，<a id="a-1f"></a>譬如如意宝珠，<a id="a-1g"></a>著高幢上雨种种宝；<a id="a-1h"></a>如是菩萨摩诃萨成就十种轮者，<a id="a-1i"></a>能持戒幢，<a id="a-1j"></a>雨众法雨，<a id="a-1k"></a>以施一切无量众生。<a id="a-1l"></a>善男子，<a id="a-1m"></a>譬如夜闇，<a id="a-1n"></a>明月出现灭一切闇，<a id="a-1o"></a>若有一切迷失道者令得正道；<a id="a-1p"></a>如是菩萨摩诃萨成就十轮者，<a id="a-1q"></a>无明黑闇如是众生失八正道，<a id="a-1r"></a>亦为众生说种种法，<a id="a-1s"></a>令其照明，<a id="a-1t"></a>尽诸苦际，<a id="a-1u"></a>示八正道。<a id="a-1v"></a>善男子，<a id="a-1w"></a>譬如日初出时，<a id="a-1x"></a>一切谷米皆悉增长，<a id="a-1y"></a>诸华开敷及诸药谷尽得成熟，<a id="a-1z"></a>雪山消流诸河充溢，<a id="a-20"></a>以渐次第满于大海；<a id="a-21"></a>如是菩萨摩诃萨成就十轮者，<a id="a-22"></a>但调伏戒慈悲炙暖故，<a id="a-23"></a>为诸众生说无量法，<a id="a-24"></a>能生善根种种华果，<a id="a-25"></a>一切结使业报恶行及邪见山悉得消灭，<a id="a-26"></a>乃至究竟证于涅槃，<a id="a-27"></a>一切妙果无不悉得，<a id="a-28"></a>信戒施闻慧无量三昧如是次第犹如大河以渐满足，<a id="a-29"></a>以渐满故能令众生入于无畏涅槃之城。</p>
  <p id="a2A">“善男子，<a id="a-2B"></a>云何名菩萨摩诃萨十种轮者？<a id="a-2C"></a>所谓十善是也。<a id="a-2D"></a>菩萨成就此十轮故，<a id="a-2E"></a>乃能成熟一切众生。<a id="a-2F"></a>菩萨以离杀生故，<a id="a-2G"></a>能令一切众生无惊无怖，<a id="a-2H"></a>无有一切忧悲苦恼，<a id="a-2I"></a>善根成熟具足果报。<a id="a-2J"></a>若于前际流转六趣没生死河，<a id="a-2K"></a>以如是等不杀生因缘，<a id="a-2L"></a>先世所作身口意等恶业诸罪一切烦恼，<a id="a-2M"></a>能令众生障于正法，<a id="a-2N"></a>自作教他作乃至见作随喜，<a id="a-2O"></a>受持如是不杀轮故皆悉辗坏，<a id="a-2P"></a>一切恶业障碍罪报令无有余。<a id="a-2Q"></a>亦以不杀因缘，<a id="a-2R"></a>能令一切诸天人等皆生爱乐无有疑悔，<a id="a-2S"></a>寿命得长；<a id="a-2T"></a>临欲终时，<a id="a-2U"></a>所爱妻子及诸眷属悉皆围绕，<a id="a-2V"></a>身不受苦；<a id="a-2W"></a>乃至神逝所往之处，<a id="a-2X"></a>终不见阎罗王及诸狱卒。<a id="a-2Y"></a>若临死时遇善知识，<a id="a-2Z"></a>清净持戒心乐福田，<a id="a-2a"></a>舍此身已得生人中诸根聪利，<a id="a-2b"></a>复值善知识清净持戒，<a id="a-2c"></a>常乐福田断除诸恶，<a id="a-2d"></a>而求一切大菩萨行，<a id="a-2e"></a>入深智海遂得菩提。<a id="a-2f"></a>其所生处，<a id="a-2g"></a>常离刀杖诸恶国土，<a id="a-2h"></a>寿命长远，<a id="a-2i"></a>自在净国离诸惊怖，<a id="a-2j"></a>如彼佛寿无量无边，<a id="a-2k"></a>亦复能作如是寿命，<a id="a-2l"></a>为诸众生说法教化，<a id="a-2m"></a>乃至佛涅槃后令法久住。<a id="a-2n"></a>善男子，<a id="a-2o"></a>是名菩萨摩诃萨最初轮也。<a id="a-2p"></a>菩萨若成就此轮，<a id="a-2q"></a>于声闻乘、<a id="a-2r"></a>辟支佛乘无所阙失，<a id="a-2s"></a>于一切如来声闻弟子亦无阙失，<a id="a-2t"></a>不退大乘，<a id="a-2u"></a>一切三昧诸陀罗尼及诸忍等，<a id="a-2v"></a>到于一切自在之地，<a id="a-2w"></a>常随善知识佛及菩萨，<a id="a-2x"></a>得闻正法，<a id="a-2y"></a>供养众僧，<a id="a-2z"></a>植诸善根，<a id="a-30"></a>恒无厌足，<a id="a-31"></a>修诸菩萨一切行愿，<a id="a-32"></a>亦无厌足。<a id="a-33"></a>何以故？<a id="a-34"></a>过去诸佛于此十恶皆悉远离，<a id="a-35"></a>于一一恶不善业等亦不赞叹。<a id="a-36"></a>以是之故，<a id="a-37"></a>善男子，<a id="a-38"></a>于此十善若能守一善业，<a id="a-39"></a>以如是相所获果报亦如前说。</p>
  <p id="a3A">“复次，<a id="a-3B"></a>善男子，<a id="a-3C"></a>菩萨摩诃萨修行不盗，<a id="a-3D"></a>能施一切众生，<a id="a-3E"></a>无惊无怖无畏亦无愁恼，<a id="a-3F"></a>己所有物，<a id="a-3G"></a>如法饮食资身财业，<a id="a-3H"></a>恒求一切如法利益无非法欲。<a id="a-3I"></a>以此善根行业果报，<a id="a-3J"></a>假使曾于六趣流转没生死河，<a id="a-3K"></a>以不盗力故，<a id="a-3L"></a>身口意业所作众罪能障正法，<a id="a-3M"></a>乃至财业等障，<a id="a-3N"></a>自作教他见作随喜，<a id="a-3O"></a>以不盗轮皆悉辗除令无有余。<a id="a-3P"></a>亦令人天一切爱乐而无疑悔，<a id="a-3Q"></a>乃至临命终时，<a id="a-3R"></a>妻子眷属一切围绕，<a id="a-3S"></a>身不受苦。<a id="a-3T"></a>若命终后，<a id="a-3U"></a>神逝所往，<a id="a-3V"></a>不见阎罗王及诸狱卒。<a id="a-3W"></a>恒遇所爱诸善知识，<a id="a-3X"></a>持戒清净心乐福田，<a id="a-3Y"></a>乃至能离一切恶法，<a id="a-3Z"></a>成就一切无量善法。<a id="a-3a"></a>随所生处，<a id="a-3b"></a>得大财业；<a id="a-3c"></a>有财业已能离怖畏，<a id="a-3d"></a>而悉不与水火贼共，<a id="a-3e"></a>乃至到于菩提，<a id="a-3f"></a>悉得众宝严饰佛国，<a id="a-3g"></a>宝树具足，<a id="a-3h"></a>无我我所无取无著，<a id="a-3i"></a>成就一切众生行业，<a id="a-3j"></a>无我所、<a id="a-3k"></a>无所受、<a id="a-3l"></a>无寿、<a id="a-3m"></a>无众生，<a id="a-3n"></a>而悉调伏于彼佛国。<a id="a-3o"></a>善男子，<a id="a-3p"></a>是名菩萨摩诃萨第二轮也。<a id="a-3q"></a>若菩萨成就此轮，<a id="a-3r"></a>于声闻、<a id="a-3s"></a>辟支佛乘悉无阙失，<a id="a-3t"></a>乃至如来声闻弟子亦无讥嫌，<a id="a-3u"></a>而自于彼摩诃衍乘无有厌足，<a id="a-3v"></a>悉得一切诸三昧门及陀罗尼忍地，<a id="a-3w"></a>亦不舍于一切誓愿。</p>
  <p id="a3x">“复次，<a id="a-3y"></a>善男子，<a id="a-3z"></a>菩萨摩诃萨终身远离邪淫，<a id="a-40"></a>一切众生皆为欲流之所沉没，<a id="a-41"></a>而能施于无畏无嫉无热恼害，<a id="a-42"></a>于己妻色恒生知足，<a id="a-43"></a>无非法欲。<a id="a-44"></a>以是善根果报力故，<a id="a-45"></a>若有宿世邪淫果报，<a id="a-46"></a>六趣生死流转诸有，<a id="a-47"></a>自作教他见作随喜，<a id="a-48"></a>而令悉离诸邪淫轮，<a id="a-49"></a>辗断恶业令无有余，<a id="a-4A"></a>乃至成菩提道，<a id="a-4B"></a>生于净国无女人处，<a id="a-4C"></a>第一清净，<a id="a-4D"></a>彼诸众生皆悉化生，<a id="a-4E"></a>不从父母和合受身。<a id="a-4F"></a>善男子，<a id="a-4G"></a>是名菩萨摩诃萨第三轮也。<a id="a-4H"></a>菩萨摩诃萨成就此轮，<a id="a-4I"></a>乃至不舍一切愿行。</p>
  <p id="a4J">“复次，<a id="a-4K"></a>善男子，<a id="a-4L"></a>菩萨摩诃萨尽其形寿，<a id="a-4M"></a>离诸妄语，<a id="a-4N"></a>常随顺语，<a id="a-4O"></a>以是因缘人天欢喜，<a id="a-4P"></a>乃至逮得菩提，<a id="a-4Q"></a>不谄众生而生其国，<a id="a-4R"></a>所言真实无有虚伪，<a id="a-4S"></a>是名菩萨摩诃萨第四轮也。<a id="a-4T"></a>若菩萨成就此轮，<a id="a-4U"></a>乃至常求一切菩萨愿行，<a id="a-4V"></a>而无厌足，<a id="a-4W"></a>终不暂舍。</p>
  <p id="a4X">“复次，<a id="a-4Y"></a>善男子，<a id="a-4Z"></a>菩萨摩诃萨于终身中常离两舌，<a id="a-4a"></a>乃至以此善根至成菩提，<a id="a-4b"></a>调伏众生，<a id="a-4c"></a>修六和敬，<a id="a-4d"></a>来生其国，<a id="a-4e"></a>皆共一心互相恭敬，<a id="a-4f"></a>而无违失修质直法。<a id="a-4g"></a>善男子，<a id="a-4h"></a>是名菩萨摩诃萨第五轮也。<a id="a-4i"></a>菩萨摩诃萨成就此轮，<a id="a-4j"></a>乃至常求菩萨行愿，<a id="a-4k"></a>无有厌足终不暂舍。</p>
  <p id="a4l">“复次，<a id="a-4m"></a>善男子，<a id="a-4n"></a>菩萨摩诃萨远离恶口，<a id="a-4o"></a>乃至成就菩提，<a id="a-4p"></a>耳终不闻不适意事，<a id="a-4q"></a>常生佛国，<a id="a-4r"></a>恒闻种种柔软人声及音乐声，<a id="a-4s"></a>闻诸法声周遍佛国，<a id="a-4t"></a>志念成就梵音清彻，<a id="a-4u"></a>如是众生来生其国。<a id="a-4v"></a>善男子，<a id="a-4w"></a>是名菩萨摩诃萨第六轮也。<a id="a-4x"></a>若有菩萨成就此轮，<a id="a-4y"></a>从初发心乃至成佛，<a id="a-4z"></a>恒求菩萨一切行愿，<a id="a-50"></a>而无厌足终不舍离。</p>
  <p id="a51">“复次，<a id="a-52"></a>善男子，<a id="a-53"></a>菩萨摩诃萨于其终身远离绮语，<a id="a-54"></a>乃至菩提，<a id="a-55"></a>常于佛国闻诸菩萨摩诃萨百千法音周遍佛国，<a id="a-56"></a>而恒远离一切绮语，<a id="a-57"></a>成就善语法语如是众生，<a id="a-58"></a>来生其国。<a id="a-59"></a>善男子，<a id="a-5A"></a>是名菩萨摩诃萨第七轮也。<a id="a-5B"></a>若菩萨成就此轮乃至菩提，<a id="a-5C"></a>常求菩萨一切行愿，<a id="a-5D"></a>而无厌足终不暂舍。</p>
  <p id="a5E">“复次，<a id="a-5F"></a>善男子，<a id="a-5G"></a>菩萨摩诃萨于其终身远离贪欲，<a id="a-5H"></a>乃至菩提，<a id="a-5I"></a>常生净国，<a id="a-5J"></a>地平如掌，<a id="a-5K"></a>众宝充满，<a id="a-5L"></a>亦以宝树而严饰之，<a id="a-5M"></a>复有若干种无价宝衣、<a id="a-5N"></a>璎珞、<a id="a-5O"></a>幢幡、<a id="a-5P"></a>金绳、<a id="a-5Q"></a>珠璎，<a id="a-5R"></a>而彼世界种种庄严罗网宝树，<a id="a-5S"></a>彼中众生远离憍慢我心贡高，<a id="a-5T"></a>颜貌端严诸根具足，<a id="a-5U"></a>其心平等，<a id="a-5V"></a>如是众生来生其国。<a id="a-5W"></a>善男子，<a id="a-5X"></a>是名菩萨摩诃萨第八轮也。<a id="a-5Y"></a>若菩萨能成就此轮，<a id="a-5Z"></a>乃至菩提，<a id="a-5a"></a>恒求菩萨一切行愿，<a id="a-5b"></a>而无厌足终不暂舍。</p>
  <p id="a5c">“复次，<a id="a-5d"></a>善男子，<a id="a-5e"></a>菩萨摩诃萨于其终身远离瞋恚，<a id="a-5f"></a>乃至菩提，<a id="a-5g"></a>悉除一切垢恼秽浊尘云暴风，<a id="a-5h"></a>于彼净国无诸浊恶断除憍慢。<a id="a-5i"></a>生彼国已，<a id="a-5j"></a>形色端正，<a id="a-5k"></a>相好第一，<a id="a-5l"></a>诸根不缺，<a id="a-5m"></a>禅定慈悲，<a id="a-5n"></a>以自严饰，<a id="a-5o"></a>如是众生来生其国。<a id="a-5p"></a>善男子，<a id="a-5q"></a>是名菩萨摩诃萨第九轮也。<a id="a-5r"></a>若菩萨成就是轮，<a id="a-5s"></a>乃至菩提，<a id="a-5t"></a>恒求菩萨所作愿行，<a id="a-5u"></a>而无厌足终不暂舍。</p>
  <p id="a5v">“复次，<a id="a-5w"></a>善男子，<a id="a-5x"></a>菩萨摩诃萨于其终身远离邪见，<a id="a-5y"></a>复能以比离邪见轮，<a id="a-5z"></a>令诸人天一切爱乐，<a id="a-60"></a>若有众生流转六趣没生死河，<a id="a-61"></a>如是人等起身口意，<a id="a-62"></a>一切业障及烦恼障而障正法，<a id="a-63"></a>自作教他作见作随喜，<a id="a-64"></a>以此离邪见轮，<a id="a-65"></a>碾断业结令灭无余。<a id="a-66"></a>妻子眷属围绕左右，<a id="a-67"></a>临命终时身不受苦，<a id="a-68"></a>神逝所往，<a id="a-69"></a>亦终不见阎罗王等及诸狱卒，<a id="a-6A"></a>随善知识持戒清净，<a id="a-6B"></a>心乐福田恒生正信，<a id="a-6C"></a>命终之后得生人中，<a id="a-6D"></a>亦与善知识及诸持戒福田之人而相遭遇，<a id="a-6E"></a>还相依止令得正见，<a id="a-6F"></a>为善知识之所教授，<a id="a-6G"></a>修习善法恒离一切不善等恶，<a id="a-6H"></a>于诸善根皆悉成就，<a id="a-6I"></a>一切菩萨所行之道无不修习，<a id="a-6J"></a>以是因缘能度一切众生，<a id="a-6K"></a>入摩诃衍正法大海，<a id="a-6L"></a>乃至得菩提道，<a id="a-6M"></a>一切疑网及诸吉相常见断见，<a id="a-6N"></a>离我我所见，<a id="a-6O"></a>如此众生来生其国，<a id="a-6P"></a>寿命无量，<a id="a-6Q"></a>悉同法味皆是大乘，<a id="a-6R"></a>弃舍声闻、<a id="a-6S"></a>辟支佛，<a id="a-6T"></a>及诸天魔、<a id="a-6U"></a>一切外道并魔眷属，<a id="a-6V"></a>皆悉已离如是等恶来生其国。<a id="a-6W"></a>彼佛寿命无量无边，<a id="a-6X"></a>恒于其中而作佛事，<a id="a-6Y"></a>般涅槃后令法久住，<a id="a-6Z"></a>无所损减而更炽然皆悉一味。<a id="a-6a"></a>善男子，<a id="a-6b"></a>是名菩萨第十轮也。<a id="a-6c"></a>若菩萨摩诃萨成就此轮，<a id="a-6d"></a>于声闻乘、<a id="a-6e"></a>辟支佛乘不生讥嫌，<a id="a-6f"></a>及二乘人亦无讥嫌，<a id="a-6g"></a>乃至大乘亦复如是。<a id="a-6h"></a>于大乘人能令增广炽然三宝，<a id="a-6i"></a>于诸如来声闻弟子，<a id="a-6j"></a>成器及不成器者亦无讥嫌，<a id="a-6k"></a>而能庄严摩诃衍道，<a id="a-6l"></a>一切三昧诸陀罗尼乃至忍地，<a id="a-6m"></a>恒善修学证胜进法，<a id="a-6n"></a>不离诸佛及大菩萨善知识等听法信受，<a id="a-6o"></a>乐供养众，<a id="a-6p"></a>心无厌足，<a id="a-6q"></a>求诸善根，<a id="a-6r"></a>终不暂舍，<a id="a-6s"></a>菩萨所行六波罗蜜亦无厌足。</p>
  <p id="a6t">“善男子，<a id="a-6u"></a>若能成就如是十轮者，<a id="a-6v"></a>菩萨摩诃萨，<a id="a-6w"></a>疾成无上正真道觉。<a id="a-6x"></a>何以故？<a id="a-6y"></a>过去诸佛修行十善，<a id="a-6z"></a>离一切恶，<a id="a-70"></a>能现如是种种果报因缘无量相貌，<a id="a-71"></a>具菩提道，<a id="a-72"></a>悉断一切烦恼结使，<a id="a-73"></a>尽竭三恶皆使无余，<a id="a-74"></a>是故能令绍三宝种，<a id="a-75"></a>久住于世常得炽然，<a id="a-76"></a>使不复受三有之身向于涅槃，<a id="a-77"></a>为断阴入界等入无畏城，<a id="a-78"></a>以此远离十恶因缘，<a id="a-79"></a>具足果报如上所说。<a id="a-7A"></a>以是义故，<a id="a-7B"></a>善男子，<a id="a-7C"></a>若于此十善不修一者，<a id="a-7D"></a>求于佛道，<a id="a-7E"></a>而复自言：<a id="a-7F"></a>‘我是大乘，<a id="a-7G"></a>皆应当得无上菩提。<a id="a-7H"></a>’如此之人，<a id="a-7I"></a>是大妄语，<a id="a-7J"></a>多行谄曲种种欺诳，<a id="a-7K"></a>于诸佛所，<a id="a-7L"></a>能断一切众生善根趣向三恶。<a id="a-7M"></a>是故善男子，<a id="a-7N"></a>具足十善刹利大姓、<a id="a-7O"></a>婆罗门大家，<a id="a-7P"></a>四天王天乃至非想非非想天，<a id="a-7Q"></a>声闻乘、<a id="a-7R"></a>辟支佛乘，<a id="a-7S"></a>修行如是十善功德，<a id="a-7T"></a>悉能具足阿耨多罗三藐三菩提故。<a id="a-7U"></a>善男子，<a id="a-7V"></a>以此十善而自庄严，<a id="a-7W"></a>求无上果修学大乘疾成佛道者，<a id="a-7X"></a>此则安立一切功德善根处所，<a id="a-7Y"></a>若能守护十善，<a id="a-7Z"></a>便于善根誓愿满足，<a id="a-7a"></a>成无上道。<a id="a-7b"></a>”</p>
  <p id="a7c">尔时，<a id="a-7d"></a>世尊欲重宣此义，<a id="a-7e"></a>而说偈言：</p>
  <p id="a7f">“以十轮觉悟，<a id="a-7g"></a> 欲离一切苦，</p>
  <p id="a7h">不应讥声闻，<a id="a-7i"></a> 恼著袈裟者。</p>
  <p id="a7j">随顺缘觉乘，<a id="a-7k"></a> 信心勤精进，</p>
  <p id="a7l">安乐诸众生，<a id="a-7m"></a> 而受行大乘。</p>
  <p id="a7n">一切诸缘觉，<a id="a-7o"></a> 觉了最胜法，</p>
  <p id="a7p">净修于佛道，<a id="a-7q"></a> 速证得菩提。</p>
  <p id="a7r">远离于杀生，<a id="a-7s"></a> 人天皆爱念，</p>
  <p id="a7t">生生得长寿，<a id="a-7u"></a> 善修无害业，</p>
  <p id="a7v">一切所生处，<a id="a-7w"></a> 常乐于佛法，</p>
  <p id="a7x">亲近世尊者，<a id="a-7y"></a> 速证得菩提。</p>
  <p id="a7z">若离于偷盗，<a id="a-80"></a> 一切智所敬，</p>
  <p id="a81">悉灭诸悭贪，<a id="a-82"></a> 守护不盗戒，</p>
  <p id="a83">生处常大富，<a id="a-84"></a> 为他作施主，</p>
  <p id="a85">而得严净国，<a id="a-86"></a> 以众宝庄饰。</p>
  <p id="a87">灭除烦恼秽，<a id="a-88"></a> 干竭于爱欲，</p>
  <p id="a89">能远离邪淫，<a id="a-8A"></a> 速得清净国，</p>
  <p id="a8B">永离欲淤泥，<a id="a-8C"></a> 解脱净众生，</p>
  <p id="a8D">令入于大乘，<a id="a-8E"></a> 由离邪淫故。</p>
  <p id="a8F">欲得圣智者，<a id="a-8G"></a> 赞叹于实语，</p>
  <p id="a8H">弃舍诸妄语，<a id="a-8I"></a> 悉灭于苦恼，</p>
  <p id="a8J">究竟得实语，<a id="a-8K"></a> 常值于诸佛，</p>
  <p id="a8L">速疾成菩提，<a id="a-8M"></a> 远离妄语故。</p>
  <p id="a8N">堪任为善器，<a id="a-8O"></a> 而远离两舌，</p>
  <p id="a8P">常与当佛会，<a id="a-8Q"></a> 永舍于断见，</p>
  <p id="a8R">得圣无染著，<a id="a-8S"></a> 逮总持辩才，</p>
  <p id="a8T">能知深法海，<a id="a-8U"></a> 不久得菩提。</p>
  <p id="a8V">常说柔软语，<a id="a-8W"></a> 远离于恶口，</p>
  <p id="a8X">众生所爱乐，<a id="a-8Y"></a> 能灭先世业，</p>
  <p id="a8Z">令众生欢悦，<a id="a-8a"></a> 菩萨之法将，</p>
  <p id="a8b">悉知诸佛行，<a id="a-8c"></a> 得入第十地。</p>
  <p id="a8d">智者所爱敬，<a id="a-8e"></a> 远离于绮语，</p>
  <p id="a8f">具足五功德，<a id="a-8g"></a> 所说皆觉了，</p>
  <p id="a8h">欲闻尊贤教，<a id="a-8i"></a> 及与求圣道，</p>
  <p id="a8j">供养诸佛海，<a id="a-8k"></a> 速得一切智。</p>
  <p id="a8l">一心除贪淫，<a id="a-8m"></a> 不坏于正法，</p>
  <p id="a8n">供养染衣者，<a id="a-8o"></a> 炽然三乘道，</p>
  <p id="a8p">常生清净国，<a id="a-8q"></a> 法将之住处，</p>
  <p id="a8r">于彼获妙智，<a id="a-8s"></a> 第一无上乘。</p>
  <p id="a8t">常行于慈心，<a id="a-8u"></a> 远离诸瞋恚，</p>
  <p id="a8v">速疾得禅定，<a id="a-8w"></a> 志乐贤圣行，</p>
  <p id="a8x">生于清净国，<a id="a-8y"></a> 远离一切过，</p>
  <p id="a8z">随佛所住处，<a id="a-90"></a> 永离一切瞋。</p>
  <p id="a91">专一修纯信，<a id="a-92"></a> 远离诸邪见，</p>
  <p id="a93">显示三乘道，<a id="a-94"></a> 是名法供养，</p>
  <p id="a95">免离于恶趣，<a id="a-96"></a> 解脱值贤圣，</p>
  <p id="a97">具足菩萨行，<a id="a-98"></a> 逮得最上智。</p>
  <p id="a99">安住而说法，<a id="a-9A"></a> 能成于菩提，</p>
  <p id="a9B">三昧总持忍，<a id="a-9C"></a> 皆由十善故，</p>
  <p id="a9D">具足轮威德，<a id="a-9E"></a> 悉碾除恶趣，</p>
  <p id="a9F">尽灭业结障，<a id="a-9G"></a> 疾成正法将。</p>
  <p data-pb></p>
  <h2 id="a9H">布施品第十</h2>
  <p id="a9I">“复次，<a id="a-9J"></a>善男子，<a id="a-9K"></a>若成就十轮菩萨摩诃萨，<a id="a-9L"></a>从初发心，<a id="a-9M"></a>一切五欲皆悉舍离，<a id="a-9N"></a>胜于一切声闻、<a id="a-9O"></a>辟支佛人，<a id="a-9P"></a>亦能为彼二乘而作福田。<a id="a-9Q"></a>何等为十？<a id="a-9R"></a>常行布施，<a id="a-9S"></a>所谓饮食、<a id="a-9T"></a>衣服、<a id="a-9U"></a>象马辇舆，<a id="a-9V"></a>乃至己身手足头目、<a id="a-9W"></a>髓脑耳鼻、<a id="a-9X"></a>皮骨血肉一一皆舍。<a id="a-9Y"></a>若行施时，<a id="a-9Z"></a>不著躯命，<a id="a-9a"></a>亦不为己求世间法出世间乐，<a id="a-9b"></a>恒念度脱一切众生，<a id="a-9c"></a>修大慈悲巧方便智，<a id="a-9d"></a>如是心施于诸众生，<a id="a-9e"></a>为令一切皆得安乐故施，<a id="a-9f"></a>为灭一切众生结使故施，<a id="a-9g"></a>不受后有故施，<a id="a-9h"></a>不粗心故施，<a id="a-9i"></a>无嫉妒故施，<a id="a-9j"></a>乃至最下乞人亦如是施，<a id="a-9k"></a>不为受报故施，<a id="a-9l"></a>不求声闻、<a id="a-9m"></a>辟支佛故施，<a id="a-9n"></a>求一切种智故施，<a id="a-9o"></a>乃至一人亦常如是修行于施，<a id="a-9p"></a>是名菩萨摩诃萨心施，<a id="a-9q"></a>成就初轮庄严法施。</p>
  <p id="a9r">“如是菩萨从初发心，<a id="a-9s"></a>能为一切声闻、<a id="a-9t"></a>辟支佛作大福田，<a id="a-9u"></a>应当守护恭敬供养。<a id="a-9v"></a>何以故？<a id="a-9w"></a>一切声闻、<a id="a-9x"></a>辟支佛，<a id="a-9y"></a>为断己身三恶趣贫，<a id="a-9z"></a>但自饶益而不为他修行布施；<a id="a-A0"></a>菩萨摩诃萨为断一切众生苦恼，<a id="a-A1"></a>以大慈悲哀愍心施，<a id="a-A2"></a>是故能为声闻、<a id="a-A3"></a>辟支佛而作福田。<a id="a-A4"></a>不为于己而求果报，<a id="a-A5"></a>唯为最上第一乐故常行于施，<a id="a-A6"></a>终不染著人天生死五欲乐故修行于施，<a id="a-A7"></a>而为利益一切众生，<a id="a-A8"></a>不念自身所受善恶修行于施，<a id="a-A9"></a>为断一切众生苦报修行于施，<a id="a-AA"></a>菩萨能如是行檀波罗蜜故，<a id="a-AB"></a>堪任为声闻、<a id="a-AC"></a>辟支佛福田。<a id="a-AD"></a>若不染著世间五欲，<a id="a-AE"></a>而为具足大慈大悲能如是施，<a id="a-AF"></a>名为菩萨摩诃萨，<a id="a-AG"></a>亦名声闻、<a id="a-AH"></a>辟支佛福田。<a id="a-AI"></a>假设修行无量布施，<a id="a-AJ"></a>若不断于世间五欲不名为施，<a id="a-AK"></a>亦不名菩萨，<a id="a-AL"></a>不能与声闻、<a id="a-AM"></a>辟支佛作大福田，<a id="a-AN"></a>不为贤圣所印。<a id="a-AO"></a>是故应断五欲无染著施，<a id="a-AP"></a>若染五欲则不名菩萨，<a id="a-AQ"></a>亦非福田，<a id="a-AR"></a>如斯施者不能灭于烦恼少分，<a id="a-AS"></a>何况能除一切结习？<a id="a-AT"></a>”</p>
  <p id="aAU">尔时，<a id="a-AV"></a>世尊欲重宣此义，<a id="a-AW"></a>而说偈曰：</p>
  <p id="aAX">“成就于施轮，<a id="a-AY"></a> 智者清净心，</p>
  <p id="aAZ">尽离于五欲，<a id="a-Aa"></a> 令众得妙乐。</p>
  <p id="aAb">乃至施少分，<a id="a-Ac"></a> 皆为除众苦，</p>
  <p id="aAd">不令受少果，<a id="a-Ae"></a> 应获上福田。</p>
  <p id="aAf">虽复种种施，<a id="a-Ag"></a> 而不离五欲，</p>
  <p id="aAh">此施非圣印，<a id="a-Ai"></a> 不堕决定聚。</p>
  <p id="aAj">舍欲而行施，<a id="a-Ak"></a> 施微而报重，</p>
  <p id="aAl">声闻辟支佛，<a id="a-Am"></a> 俱以为福田。</p>
  <p id="aAn">是故应离欲，<a id="a-Ao"></a> 常得清净施，</p>
  <p id="aAp">安乐诸众生，<a id="a-Aq"></a> 是名真福田。</p>
  <p id="aAr">“复次，<a id="a-As"></a>善男子，<a id="a-At"></a>菩萨摩诃萨有十种法施轮，<a id="a-Au"></a>若能成就十种法施轮者，<a id="a-Av"></a>速疾得日光三昧，<a id="a-Aw"></a>能为一切声闻、<a id="a-Ax"></a>辟支佛作大福田。<a id="a-Ay"></a>何等为十？<a id="a-Az"></a>所谓依止佛法，<a id="a-B0"></a>依止声闻法，<a id="a-B1"></a>依止辟支佛法，<a id="a-B2"></a>依止摩诃衍法，<a id="a-B3"></a>依止世间、<a id="a-B4"></a>出世间法，<a id="a-B5"></a>依止有漏、<a id="a-B6"></a>无漏法，<a id="a-B7"></a>尊重恭敬一切听受，<a id="a-B8"></a>随顺受持为他广说。<a id="a-B9"></a>若为声闻人说，<a id="a-BA"></a>应四谛法究竟涅槃，<a id="a-BB"></a>而无嫉妒憍慢之心，<a id="a-BC"></a>不为利养一切名称，<a id="a-BD"></a>亦不自举亦不轻他，<a id="a-BE"></a>恒为一切发大慈悲分别演说，<a id="a-BF"></a>不为说辟支佛法及与大乘。<a id="a-BG"></a>若为辟支佛人说，<a id="a-BH"></a>应十二因缘法，<a id="a-BI"></a>离老病死得尽苦际，<a id="a-BJ"></a>都不为说声闻小乘、<a id="a-BK"></a>菩萨等法。<a id="a-BL"></a>若为大乘人说，<a id="a-BM"></a>应六波罗蜜，<a id="a-BN"></a>具足诸行证无上道，<a id="a-BO"></a>亦不为说声闻、<a id="a-BP"></a>辟支佛法，<a id="a-BQ"></a>但随诸众生所应修行而为说之。<a id="a-BR"></a>于诸如来所演言教，<a id="a-BS"></a>乃至一句一偈，<a id="a-BT"></a>恭敬尊重终不诽谤，<a id="a-BU"></a>亦不隐没而作障碍，<a id="a-BV"></a>于说法人作世尊想，<a id="a-BW"></a>于听法者作病人想，<a id="a-BX"></a>于正法中作妙药想，<a id="a-BY"></a>弃舍五欲为欲说法，<a id="a-BZ"></a>心常平等而不取相。</p>
  <p id="aBa">“善男子，<a id="a-Bb"></a>是名菩萨摩诃萨十种法施轮也。<a id="a-Bc"></a>若菩萨成就如是十种法施轮者，<a id="a-Bd"></a>便速疾得日光三昧，<a id="a-Be"></a>能为一切声闻、<a id="a-Bf"></a>辟支佛作大福田，<a id="a-Bg"></a>常为一切守护供养。<a id="a-Bh"></a>”</p>
  <p id="aBi">尔时，<a id="a-Bj"></a>世尊欲重宣此义，<a id="a-Bk"></a>而说偈言：</p>
  <p id="aBl">“智者修法施，<a id="a-Bm"></a> 演说于三乘，</p>
  <p id="aBn">不堪法器者，<a id="a-Bo"></a> 终不令谤法。</p>
  <p id="aBp">声闻及缘觉，<a id="a-Bq"></a> 多人而修习，</p>
  <p id="aBr">辟支佛利智，<a id="a-Bs"></a> 教令入大乘。</p>
  <p id="aBt">但为成法器，<a id="a-Bu"></a> 非法不妄说，</p>
  <p id="aBv">随诸根利钝，<a id="a-Bw"></a> 渐教令升进。</p>
  <p id="aBx">于法常恭敬，<a id="a-By"></a> 信受不诽谤，</p>
  <p id="aBz">有能说法者，<a id="a-C0"></a> 供养如世尊。</p>
  <p id="aC1">听法诸众生，<a id="a-C2"></a> 令灭于烦恼，</p>
  <p id="aC3">不贪著名誉，<a id="a-C4"></a> 利养而说法。</p>
  <p data-pb></p>
  <h2 id="aC5">持戒品第十一</h2>
  <p id="aC6">“复次，<a id="a-C7"></a>善男子，<a id="a-C8"></a>菩萨摩诃萨发大庄严具足戒轮，<a id="a-C9"></a>若成就此轮，<a id="a-CA"></a>从初发心远离五欲，<a id="a-CB"></a>于声闻、<a id="a-CC"></a>辟支佛中，<a id="a-CD"></a>第一最胜为大福田，<a id="a-CE"></a>皆应供养而守护之。</p>
  <p id="aCF">“何等为菩萨摩诃萨庄严戒轮？<a id="a-CG"></a>善男子，<a id="a-CH"></a>菩萨摩诃萨有能出家，<a id="a-CI"></a>受其具足成就波罗提木叉，<a id="a-CJ"></a>而不与声闻、<a id="a-CK"></a>辟支佛共。<a id="a-CL"></a>若菩萨不以此戒能为众生除诸烦恼一切邪见，<a id="a-CM"></a>是则不名为摩诃萨，<a id="a-CN"></a>亦不名为声闻、<a id="a-CO"></a>辟支佛大福田也。<a id="a-CP"></a>善男子，<a id="a-CQ"></a>若菩萨摩诃萨，<a id="a-CR"></a>于一切众生心常平等，<a id="a-CS"></a>护持净戒，<a id="a-CT"></a>志念坚固而不退转，<a id="a-CU"></a>心恒专一不生异想——若见持戒破戒、<a id="a-CV"></a>悭贪布施、<a id="a-CW"></a>上中下等，<a id="a-CX"></a>有若干种无量众生，<a id="a-CY"></a>瞋恚恼害，<a id="a-CZ"></a>行住坐卧——于三有中阴入诸界而无分别。<a id="a-Ca"></a>如是持戒，<a id="a-Cb"></a>不著欲界持戒，<a id="a-Cc"></a>不著色、<a id="a-Cd"></a>无色界持戒，<a id="a-Ce"></a>不分别观察有想持戒，<a id="a-Cf"></a>不为到不到故持戒。</p>
  <p id="aCg">“善男子，<a id="a-Ch"></a>菩萨摩诃萨，<a id="a-Ci"></a>以如是相貌，<a id="a-Cj"></a>发大庄严清净戒轮，<a id="a-Ck"></a>从初发心常离五欲。<a id="a-Cl"></a>如是菩萨摩诃萨，<a id="a-Cm"></a>则能为一切声闻、<a id="a-Cn"></a>辟支佛作大福田，<a id="a-Co"></a>亦为众生守护供养。<a id="a-Cp"></a>”</p>
  <p id="aCq">尔时，<a id="a-Cr"></a>世尊欲重宣此义，<a id="a-Cs"></a>而说偈言：</p>
  <p id="aCt">“优婆塞律仪，<a id="a-Cu"></a> 住于解脱戒，</p>
  <p id="aCv">虽与二乘共，<a id="a-Cw"></a> 不名摩诃萨。</p>
  <p id="aCx">若修于空法，<a id="a-Cy"></a> 不依于世间，</p>
  <p id="aCz">亦不依诸有，<a id="a-D0"></a> 智者护净戒。</p>
  <p id="aD1">不取于戒相，<a id="a-D2"></a> 清净离诸漏，</p>
  <p id="aD3">如是护戒者，<a id="a-D4"></a> 最胜之福田。</p>
  <p data-pb></p>
  <h2 id="aD5">忍辱品第十二</h2>
  <p id="aD6">“复次，<a id="a-D7"></a>善男子，<a id="a-D8"></a>云何名菩萨摩诃萨发大庄严具足忍轮？<a id="a-D9"></a>若菩萨成就此轮者，<a id="a-DA"></a>从初发意能除五欲，<a id="a-DB"></a>堪为声闻、<a id="a-DC"></a>辟支佛作大福田，<a id="a-DD"></a>亦为众生尊重恭敬供养守护。<a id="a-DE"></a>善男子，<a id="a-DF"></a>菩萨摩诃萨忍辱有二种：<a id="a-DG"></a>一者、<a id="a-DH"></a>世间，<a id="a-DI"></a>二者、<a id="a-DJ"></a>出世间。</p>
  <p id="aDK">“又菩萨有漏忍者则受诸有，<a id="a-DL"></a>亦不能无众生之想，<a id="a-DM"></a>依止果报，<a id="a-DN"></a>依止功德，<a id="a-DO"></a>亦名住色声香味触忍，<a id="a-DP"></a>亦名羸劣忍，<a id="a-DQ"></a>无所堪忍悲愍念众生而修行忍，<a id="a-DR"></a>但是谄曲悦彼故忍，<a id="a-DS"></a>不为安乐众生故忍。<a id="a-DT"></a>如是忍者，<a id="a-DU"></a>则与声闻、<a id="a-DV"></a>辟支佛同，<a id="a-DW"></a>非大庄严，<a id="a-DX"></a>亦非菩萨，<a id="a-DY"></a>但有假名。<a id="a-DZ"></a>如是菩萨，<a id="a-Da"></a>终不堪任为诸声闻、<a id="a-Db"></a>辟支佛作大福田，<a id="a-Dc"></a>是名菩萨世间忍轮。</p>
  <p id="aDd">“云何名菩萨以大庄严出世间忍？<a id="a-De"></a>为诸众生故，<a id="a-Df"></a>修行于忍而不染著，<a id="a-Dg"></a>若于一切所作事务，<a id="a-Dh"></a>言语相貌音声名字圣所住处，<a id="a-Di"></a>皆悉随顺而不舍，<a id="a-Dj"></a>于三结三受、<a id="a-Dk"></a>三相三世、<a id="a-Dl"></a>三有三业，<a id="a-Dm"></a>如是等事悉不依止，<a id="a-Dn"></a>心恒寂灭而修行忍，<a id="a-Do"></a>是名菩萨出世间忍轮。</p>
  <p id="aDp">“善男子，<a id="a-Dq"></a>菩萨摩诃萨成就如是大庄严忍轮，<a id="a-Dr"></a>从初发心常离五欲。<a id="a-Ds"></a>是诸菩萨摩诃萨，<a id="a-Dt"></a>能为声闻、<a id="a-Du"></a>辟支佛作大福田，<a id="a-Dv"></a>为一切众生守护供养。<a id="a-Dw"></a>”</p>
  <p id="aDx">尔时，<a id="a-Dy"></a>世尊欲重宣此义，<a id="a-Dz"></a>而说偈言：</p>
  <p id="aE0">“此忍说二种，<a id="a-E1"></a> 有相及无相，</p>
  <p id="aE2">有相修行忍，<a id="a-E3"></a> 智者所不贵。</p>
  <p id="aE4">有相说三业，<a id="a-E5"></a> 即依于忍聚，</p>
  <p id="aE6">是名有漏忍，<a id="a-E7"></a> 非是大人相。</p>
  <p id="aE8">于四颠倒中，<a id="a-E9"></a> 修于无著忍，</p>
  <p id="aEA">寂灭于三业，<a id="a-EB"></a> 是忍为最胜。</p>
  <p id="aEC">灭于一切行，<a id="a-ED"></a> 不依相无相，</p>
  <p id="aEE">心犹如虚空，<a id="a-EF"></a> 是忍为最胜。</p>
  <p id="aEG">众生皆一相，<a id="a-EH"></a> 诸法空寂灭，</p>
  <p id="aEI">心无有所著，<a id="a-EJ"></a> 是忍最大利。</p>
 </body>
</html>