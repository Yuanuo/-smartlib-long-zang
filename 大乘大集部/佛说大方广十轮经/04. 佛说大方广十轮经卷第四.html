<!doctype html>
<html id="z3IBTMbF4" data-ver="1144">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">佛说大方广十轮经卷第四</h1>
  <h2 id="a2">刹利旃陀罗现智相品第六</h2>
  <p id="a3">尔时，<a id="a-4"></a>地藏菩萨白佛言：<a id="a-5"></a>“世尊，<a id="a-6"></a>是刹利旃陀罗、<a id="a-7"></a>辅相旃陀罗，<a id="a-8"></a>少于善根不肯信向，<a id="a-9"></a>谄曲愚痴自称多知，<a id="a-A"></a>皆生憍慢，<a id="a-B"></a>不畏后世恶业果报，<a id="a-C"></a>离善智识，<a id="a-D"></a>乃至趣向阿鼻地狱，<a id="a-E"></a>为财利故，<a id="a-F"></a>与此恶行诸比丘等，<a id="a-G"></a>作非法朋党。<a id="a-H"></a>”</p>
  <p id="aI">佛言：<a id="a-J"></a>“如是，<a id="a-K"></a>如是。<a id="a-L"></a>善男子，<a id="a-M"></a>于未来世，<a id="a-N"></a>刹利旃陀罗乃至婆罗门旃陀罗，<a id="a-O"></a>善根微少，<a id="a-P"></a>无有信心，<a id="a-Q"></a>欺诈谄曲，<a id="a-R"></a>是诸愚痴现智慧相，<a id="a-S"></a>不随善知识语，<a id="a-T"></a>实是愚痴现为智慧，<a id="a-U"></a>心常疑悔不畏后世，<a id="a-V"></a>而无禁戒作诸杀生，<a id="a-W"></a>乃至邪见欺诳于他，<a id="a-X"></a>于诸世间常行诽谤语。<a id="a-Y"></a>刹利旃陀罗、<a id="a-Z"></a>婆罗门旃陀罗坏乱佛法，<a id="a-a"></a>于我法中而得出家，<a id="a-b"></a>常毁破戒作诸恶行，<a id="a-c"></a>而刹利、<a id="a-d"></a>婆罗门尽心供养多畜钱财。<a id="a-e"></a>贪心染著取空言语，<a id="a-f"></a>通致信命治生贩卖，<a id="a-g"></a>好读外典垦土种植，<a id="a-h"></a>守护钱财、<a id="a-i"></a>产业、<a id="a-j"></a>舍宅，<a id="a-k"></a>守护妻子咒说仙药，<a id="a-l"></a>贪著衣服饮食之物，<a id="a-m"></a>破戒恶行其声如贝，<a id="a-n"></a>实非沙门自言沙门，<a id="a-o"></a>实非梵行自谓梵行，<a id="a-p"></a>乃至为刹利、<a id="a-q"></a>婆罗门恭敬供养听受。<a id="a-r"></a>刹利旃陀罗、<a id="a-s"></a>婆罗门旃陀罗，<a id="a-t"></a>好喜破戒远离持戒，<a id="a-u"></a>于我法中，<a id="a-v"></a>若见有人持戒修善能谦下者，<a id="a-w"></a>学与无学一切得向，<a id="a-x"></a>如是比丘，<a id="a-y"></a>皆悉不得恭敬供养，<a id="a-z"></a>有所言说皆不听受。</p>
  <p id="a10">“善男子，<a id="a-11"></a>譬如有人到宝渚所，<a id="a-12"></a>舍帝释青宝及大青宝、<a id="a-13"></a>金银真珠，<a id="a-14"></a>皆悉舍离大价之宝，<a id="a-15"></a>取于水精；<a id="a-16"></a>若我法中，<a id="a-17"></a>如是持戒有大功德，<a id="a-18"></a>心常谦下而便舍之，<a id="a-19"></a>取于破戒造恶行者，<a id="a-1A"></a>成就恶法，<a id="a-1B"></a>不生羞耻心无惭愧，<a id="a-1C"></a>远离一切大慈大悲，<a id="a-1D"></a>反取如是诸恶福田，<a id="a-1E"></a>听受其语，<a id="a-1F"></a>供养如是造作恶人，<a id="a-1G"></a>师及弟子俱堕地狱，<a id="a-1H"></a>悉具于此十种恶轮刹利旃陀罗、<a id="a-1I"></a>婆罗门旃陀罗、<a id="a-1J"></a>沙门旃陀罗、<a id="a-1K"></a>大臣旃陀罗，<a id="a-1L"></a>先修善根今悉消灭，<a id="a-1M"></a>乃至堕于阿鼻地狱。<a id="a-1N"></a>何等为十破戒恶行？<a id="a-1O"></a>如是比丘，<a id="a-1P"></a>乃至刹利、<a id="a-1Q"></a>婆罗门，<a id="a-1R"></a>忍乐恶见，<a id="a-1S"></a>诽谤阿练若比丘，<a id="a-1T"></a>愚痴谄曲非毁贤圣，<a id="a-1U"></a>诳惑世间饮食、<a id="a-1V"></a>钱财及诸利养，<a id="a-1W"></a>求名称故自苦其身，<a id="a-1X"></a>毁谤他人嫉妒斗乱，<a id="a-1Y"></a>纯为利养，<a id="a-1Z"></a>莫肯听受信用其语，<a id="a-1a"></a>退弃令下远离实法，<a id="a-1b"></a>皆言无有得道果者，<a id="a-1c"></a>亦无离欲能尽结者，<a id="a-1d"></a>但为利养而自显现：<a id="a-1e"></a>‘慎莫奉事供养是等，<a id="a-1f"></a>乃是谄曲诳惑之人，<a id="a-1g"></a>实非福田趣向道者。<a id="a-1h"></a>’是时刹利旃陀罗、<a id="a-1i"></a>婆罗门旃陀罗，<a id="a-1j"></a>于阿练若比丘，<a id="a-1k"></a>不生恭敬希有之心，<a id="a-1l"></a>其心颠倒而不承事恭敬供养，<a id="a-1m"></a>不肯听受信用彼语，<a id="a-1n"></a>即是不能护持法眼绍三宝种。<a id="a-1o"></a>尔时，<a id="a-1p"></a>国土天龙鬼神而于三宝信心深重，<a id="a-1q"></a>皆同瞋恚如是刹利、<a id="a-1r"></a>婆罗门等，<a id="a-1s"></a>互相语言：<a id="a-1t"></a>‘汝今谛观刹利旃陀罗、<a id="a-1u"></a>沙门旃陀罗、<a id="a-1v"></a>婆罗门旃陀罗、<a id="a-1w"></a>大臣旃陀罗，<a id="a-1x"></a>悉起憍慢，<a id="a-1y"></a>一切三宝断于善根近恶知识，<a id="a-1z"></a>退失善法当入恶趣。<a id="a-20"></a>我等今日不复拥护如此国土刹利、<a id="a-21"></a>婆罗门等。<a id="a-22"></a>’一切天龙诸善鬼神既舍离已，<a id="a-23"></a>于其国中堪任法器为福田者皆生舍心。<a id="a-24"></a>若一切天神及堪任法器应为福田者，<a id="a-25"></a>于彼刹利旃陀罗等生舍心已，<a id="a-26"></a>于自国土及余邻国，<a id="a-27"></a>皆悉兵起、<a id="a-28"></a>饥馑疾疫，<a id="a-29"></a>更相残害不复欢乐，<a id="a-2A"></a>先所爱乐皆悉别离，<a id="a-2B"></a>忿心悭吝无有矜愍，<a id="a-2C"></a>于一切众生不起慈心，<a id="a-2D"></a>杀生乃至邪见无惭无愧；<a id="a-2E"></a>一切塔寺及僧祇物，<a id="a-2F"></a>皆悉食啖供其衣服，<a id="a-2G"></a>瞋诸左右悉生嫌隙；<a id="a-2H"></a>若与他战，<a id="a-2I"></a>令己军众自然退散；<a id="a-2J"></a>若欲死时，<a id="a-2K"></a>皆结其舌口不能语，<a id="a-2L"></a>趣向地狱。</p>
  <p id="a2M">“复次，<a id="a-2N"></a>善男子，<a id="a-2O"></a>刹利旃陀罗，<a id="a-2P"></a>乃至婆罗门旃陀罗，<a id="a-2Q"></a>皆悉远离诸善知识，<a id="a-2R"></a>轻慢三宝，<a id="a-2S"></a>无恭敬心，<a id="a-2T"></a>不畏后世。<a id="a-2U"></a>于声闻乘得少信心谓己聪哲，<a id="a-2V"></a>而于辟支佛乘及大乘经法，<a id="a-2W"></a>诽谤不信，<a id="a-2X"></a>不读不诵，<a id="a-2Y"></a>下至一偈生不信心，<a id="a-2Z"></a>是名谤法。<a id="a-2a"></a>若复有人，<a id="a-2b"></a>少信辟支佛法及大乘法，<a id="a-2c"></a>而不信于声闻之法，<a id="a-2d"></a>毁呰讥呵，<a id="a-2e"></a>亦名诽谤正法。<a id="a-2f"></a>是名诽谤三世诸佛正法之藏，<a id="a-2g"></a>断八正道，<a id="a-2h"></a>破于无量众生法眼。<a id="a-2i"></a>若复有人，<a id="a-2j"></a>于如来所说声闻乘、<a id="a-2k"></a>辟支佛乘及菩萨乘，<a id="a-2l"></a>若作障碍、<a id="a-2m"></a>若隐蔽覆藏乃至一偈，<a id="a-2n"></a>而不恭敬于三宝者，<a id="a-2o"></a>以是因缘，<a id="a-2p"></a>令使守护一切国土天龙善神，<a id="a-2q"></a>以不动信即便瞋恚，<a id="a-2r"></a>是刹利诸臣乃至结舌不语而死，<a id="a-2s"></a>堕阿鼻地狱。</p>
  <p id="a2t">“复次，<a id="a-2u"></a>善男子，<a id="a-2v"></a>若持戒有功德者在彼国住，<a id="a-2w"></a>具足法器，<a id="a-2x"></a>善入舍心，<a id="a-2y"></a>安住静室，<a id="a-2z"></a>而不数数至檀越舍，<a id="a-30"></a>亦不轻呵恶行比丘使彼觉知，<a id="a-31"></a>亦不讥嫌呵责破戒。<a id="a-32"></a>而恶行比丘，<a id="a-33"></a>于清净持戒者所反生讥嫌，<a id="a-34"></a>言作奸伪种种妄语，<a id="a-35"></a>于刹利、<a id="a-36"></a>大臣及至国中一切人民男女大小，<a id="a-37"></a>悉于其前生诸诽谤。<a id="a-38"></a>而彼刹利旃陀罗等，<a id="a-39"></a>于诸清净持戒具足修行功德有名闻者——如是比丘真我弟子，<a id="a-3A"></a>具足一切禅定解脱——善巧言辞便起毁呰而生瞋恚，<a id="a-3B"></a>种种恶口粗语，<a id="a-3C"></a>逼切令受苦恼，<a id="a-3D"></a>或夺衣钵及四方僧物、<a id="a-3E"></a>资业敷具驱遣令出，<a id="a-3F"></a>或时系闭，<a id="a-3G"></a>或斩截其首。</p>
  <p id="a3H">“善男子，<a id="a-3I"></a>谛观亲近恶行比丘者，<a id="a-3J"></a>为得几所罪？<a id="a-3K"></a>乃至当堕阿鼻地狱！<a id="a-3L"></a>若众生造作五逆等罪及四根本罪，<a id="a-3M"></a>诽谤贤圣，<a id="a-3N"></a>诽谤正法，<a id="a-3O"></a>超过一切根本之罪。<a id="a-3P"></a>如是恶行诸比丘等，<a id="a-3Q"></a>我亦不听刑罚、<a id="a-3R"></a>鞭杖系闭乃至断命，<a id="a-3S"></a>以是因缘得大罪报，<a id="a-3T"></a>况复坚持禁戒清净行者！<a id="a-3U"></a>若有比丘，<a id="a-3V"></a>于性重罪中若犯一罪者，<a id="a-3W"></a>虽犯重罪，<a id="a-3X"></a>和上众僧和合羯磨，<a id="a-3Y"></a>所受之戒犹有余势。<a id="a-3Z"></a>譬如妙香虽无香质，<a id="a-3a"></a>余分芬馨不可轻蔑；<a id="a-3b"></a>破戒比丘亦复如是，<a id="a-3c"></a>无戒白衣不应轻慢，<a id="a-3d"></a>虽非法器，<a id="a-3e"></a>于贤圣毗尼中退没堕落，<a id="a-3f"></a>弃出家法，<a id="a-3g"></a>不得受用四方僧物，<a id="a-3h"></a>于众僧和合所受得戒余不犯者，<a id="a-3i"></a>其戒香气多有势力，<a id="a-3j"></a>是故不听白衣谪罚。</p>
  <p id="a3k">“善男子，<a id="a-3l"></a>往昔过去有国名迦尸，<a id="a-3m"></a>时王名梵摩达多，<a id="a-3n"></a>敕旃陀罗言：<a id="a-3o"></a>‘雪山下有六牙白象王，<a id="a-3p"></a>名橱波罗华眼，<a id="a-3q"></a>可拔其牙。<a id="a-3r"></a>若不得者，<a id="a-3s"></a>汝等五人悉断其命。<a id="a-3t"></a>’尔时，<a id="a-3u"></a>旃陀罗护惜身命，<a id="a-3v"></a>诈作沙门，<a id="a-3w"></a>外现精进被著袈裟，<a id="a-3x"></a>如王所敕，<a id="a-3y"></a>往至彼山到象王所。<a id="a-3z"></a>母象见之张弓挽箭，<a id="a-40"></a>生怖畏心，<a id="a-41"></a>语象王言：<a id="a-42"></a>‘此是猎师，<a id="a-43"></a>今已张弓挽箭而来，<a id="a-44"></a>将非我等命欲尽耶？<a id="a-45"></a>’尔时，<a id="a-46"></a>象王即便见之剃除须发，<a id="a-47"></a>被著袈裟，<a id="a-48"></a>而说偈言：</p>
  <p id="a49">“‘彼恒沙诸佛，<a id="a-4A"></a> 幢相之法衣，</p>
  <p id="a4B">悉舍于诸恶，<a id="a-4C"></a> 云何害众生？<a id="a-4D"></a>’</p>
  <p id="a4E">“尔时，<a id="a-4F"></a>母象复说偈言：</p>
  <p id="a4G">“‘身虽被袈裟，<a id="a-4H"></a> 持弓执毒箭，</p>
  <p id="a4I">作恶旃陀罗，<a id="a-4J"></a> 无有悲愍心。<a id="a-4K"></a>’</p>
  <p id="a4L">“尔时，<a id="a-4M"></a>象王复说偈言：</p>
  <p id="a4N">“‘袈娑决定服，<a id="a-4O"></a> 以哀愍为本，</p>
  <p id="a4P">是必归佛者，<a id="a-4Q"></a> 慈悲诸众生。</p>
  <p id="a4R">于此衣无疑，<a id="a-4S"></a> 汝当自摄心，</p>
  <p id="a4T">能被此服者，<a id="a-4U"></a> 欲度生死岸。<a id="a-4V"></a>’</p>
  <p id="a4W">“尔时，<a id="a-4X"></a>旃陀罗即以一毒箭射其象王。<a id="a-4Y"></a>是时，<a id="a-4Z"></a>母象见射象王已，<a id="a-4a"></a>大唤悲号，<a id="a-4b"></a>复说偈言：</p>
  <p id="a4c">“‘如是之衣服，<a id="a-4d"></a> 应当归依佛，</p>
  <p id="a4e">威仪虽寂静，<a id="a-4f"></a> 而心怀大恶。</p>
  <p id="a4g">速疾踏彼身，<a id="a-4h"></a> 断除其命根，</p>
  <p id="a4i">灭此怨令尽，<a id="a-4j"></a> 是射汝身者。<a id="a-4k"></a>’</p>
  <p id="a4l">“尔时，<a id="a-4m"></a>象王复说偈言：</p>
  <p id="a4n">“‘宁速舍身命，<a id="a-4o"></a> 不应生恶心，</p>
  <p id="a4p">彼虽怀恶心，<a id="a-4q"></a> 犹似佛弟子。</p>
  <p id="a4r">智者不为己，<a id="a-4s"></a> 卒暴起瞋心，</p>
  <p id="a4t">常思为众生，<a id="a-4u"></a> 修行于菩提。<a id="a-4v"></a>’</p>
  <p id="a4w">“尔时，<a id="a-4x"></a>象王心生慈悲，<a id="a-4y"></a>即唤彼人而问之言：<a id="a-4z"></a>‘汝须何物？<a id="a-50"></a>’彼便答言：<a id="a-51"></a>‘欲须汝牙。<a id="a-52"></a>’</p>
  <p id="a53">“尔时，<a id="a-54"></a>象王即自拔牙，<a id="a-55"></a>发大誓愿，<a id="a-56"></a>而说偈言：</p>
  <p id="a57">“‘我今以白牙，<a id="a-58"></a> 求佛故奉施，</p>
  <p id="a59">不瞋不贪惜，<a id="a-5A"></a> 令众灭烦恼。<a id="a-5B"></a>’</p>
  <p id="a5C">“善男子，<a id="a-5D"></a>我于往昔曾见如是畜生身中，<a id="a-5E"></a>求无上道能作如是，<a id="a-5F"></a>不惜身命为护佛法，<a id="a-5G"></a>终不于被著袈裟者而作留难。<a id="a-5H"></a>于未来世，<a id="a-5I"></a>刹利旃陀罗、<a id="a-5J"></a>辅相旃陀罗、<a id="a-5K"></a>婆罗门旃陀罗、<a id="a-5L"></a>居士旃陀罗，<a id="a-5M"></a>以谄曲心欺于世间不畏后世，<a id="a-5N"></a>若诸世间有求无上道者，<a id="a-5O"></a>入我法中而得出家生心恼害，<a id="a-5P"></a>我诸弟子应成法器及不成者，<a id="a-5Q"></a>恶口骂詈鞭杖谪罚逼切其身，<a id="a-5R"></a>于过去、<a id="a-5S"></a>未来、<a id="a-5T"></a>现在诸佛犯诸重罪，<a id="a-5U"></a>趣阿鼻地狱，<a id="a-5V"></a>断诸善根除灭信心，<a id="a-5W"></a>一切智者之所远离。<a id="a-5X"></a>譬如丈夫，<a id="a-5Y"></a>虽自无目能示他道；<a id="a-5Z"></a>我诸弟子亦复如是，<a id="a-5a"></a>虽毁禁戒，<a id="a-5b"></a>犹能利益世间众生。<a id="a-5c"></a>若未来世旃陀罗王乃至居士旃陀罗，<a id="a-5d"></a>见有依我法中出家，<a id="a-5e"></a>若成法器、<a id="a-5f"></a>不成法器，<a id="a-5g"></a>而便扰恼我诸声闻一切弟子，<a id="a-5h"></a>则于三世无量诸佛作大过罪，<a id="a-5i"></a>消灭善心难复人身，<a id="a-5j"></a>何况毁呰正位声闻、<a id="a-5k"></a>辟支佛及诸大乘无量功德！</p>
  <p id="a5l">“善男子，<a id="a-5m"></a>譬如过去有国名般阇罗，<a id="a-5n"></a>王号胜军。<a id="a-5o"></a>人罪应死，<a id="a-5p"></a>系著可畏轲蓝冢间，<a id="a-5q"></a>令使恶鬼食啖其身。<a id="a-5r"></a>时守狱人以五系缚，<a id="a-5s"></a>送著可畏轲蓝冢间。<a id="a-5t"></a>是人闻已，<a id="a-5u"></a>即剃须发，<a id="a-5v"></a>以纳袈裟著于颈下。<a id="a-5w"></a>尔时，<a id="a-5x"></a>守岳之人受王敕已，<a id="a-5y"></a>即捉缚送至可畏轲蓝冢间。<a id="a-5z"></a>是时冢间，<a id="a-60"></a>有罗刹名曰恶眼，<a id="a-61"></a>共五千罗刹俱至冢间，<a id="a-62"></a>即见是人，<a id="a-63"></a>被五系缚在于冢间，<a id="a-64"></a>剃除须发，<a id="a-65"></a>以纳袈裟系著于颈。<a id="a-66"></a>尔时，<a id="a-67"></a>罗刹右绕是人，<a id="a-68"></a>而说偈言：</p>
  <p id="a69">“‘今可自安慰，<a id="a-6A"></a> 我终不害汝，</p>
  <p id="a6B">剃发服袈裟，<a id="a-6C"></a> 令我亿念佛。<a id="a-6D"></a>’</p>
  <p id="a6E">“尔时，<a id="a-6F"></a>罗刹子复说偈言：</p>
  <p id="a6G">“‘白母甚饥渴，<a id="a-6H"></a> 当须食此人，</p>
  <p id="a6I">我得除饥渴，<a id="a-6J"></a> 身心快安乐。<a id="a-6K"></a>’</p>
  <p id="a6L">“尔时，<a id="a-6M"></a>罗刹母说偈答子：</p>
  <p id="a6N">“‘恒沙等诸佛，<a id="a-6O"></a> 法式之幢相，</p>
  <p id="a6P">于此起恶心，<a id="a-6Q"></a> 当堕阿鼻狱。<a id="a-6R"></a>’</p>
  <p id="a6S">“尔时，<a id="a-6T"></a>罗刹子与其眷属，<a id="a-6U"></a>右绕匝已，<a id="a-6V"></a>而说偈言：</p>
  <p id="a6W">“‘我等父母共为恶，<a id="a-6X"></a> 身口意等造不善，</p>
  <p id="a6Y">我已舍恶不害汝，<a id="a-6Z"></a> 被著染衣解脱相。<a id="a-6a"></a>’</p>
  <p id="a6b">“尔时，<a id="a-6c"></a>罗刹名为牛齿，<a id="a-6d"></a>有五百眷属，<a id="a-6e"></a>俱共围绕入大冢间，<a id="a-6f"></a>见被缚人剃除须发，<a id="a-6g"></a>以纳袈裟系其颈下，<a id="a-6h"></a>右绕竟已，<a id="a-6i"></a>而说偈言：</p>
  <p id="a6j">“‘归依众圣妙幢相，<a id="a-6k"></a> 袈裟系颈谓其人，</p>
  <p id="a6l">我为此故而恭敬，<a id="a-6m"></a> 唯愿勿怖不害汝。<a id="a-6n"></a>’</p>
  <p id="a6o">“尔时，<a id="a-6p"></a>罗刹子复说偈言：</p>
  <p id="a6q">“‘母今当知人肉美，<a id="a-6r"></a> 应当食肉而饮血，</p>
  <p id="a6s">益其气力得具足，<a id="a-6t"></a> 增益身体无所畏。<a id="a-6u"></a>’</p>
  <p id="a6v">“尔时，<a id="a-6w"></a>罗刹母复为其子，<a id="a-6x"></a>而说偈言：</p>
  <p id="a6y">“‘一切世间众乐具，<a id="a-6z"></a> 天龙夜叉及罗刹，</p>
  <p id="a70">悉当恭敬染衣者，<a id="a-71"></a> 当获种种上妙乐。<a id="a-72"></a>’</p>
  <p id="a73">“尔时，<a id="a-74"></a>罗刹子与其眷属，<a id="a-75"></a>右绕恭敬，<a id="a-76"></a>而说偈言：</p>
  <p id="a77">“‘悉应恭敬而归依，<a id="a-78"></a> 剃除须发著袈裟，</p>
  <p id="a79">我于过去无数劫，<a id="a-7A"></a> 见佛世尊救世者。<a id="a-7B"></a>’</p>
  <p id="a7C">“尔时，<a id="a-7D"></a>第三罗刹名曰黄发，<a id="a-7E"></a>亦有五千眷属，<a id="a-7F"></a>而自围绕入大冢间，<a id="a-7G"></a>见被缚人剃除须发，<a id="a-7H"></a>系纳袈裟而著颈下，<a id="a-7I"></a>复右绕已，<a id="a-7J"></a>而说偈言：</p>
  <p id="a7K">“‘仙人幢相我归依，<a id="a-7L"></a> 若能供养得胜利，</p>
  <p id="a7M">为袈裟故修供养，<a id="a-7N"></a> 应悉除断诸有缚。<a id="a-7O"></a>’</p>
  <p id="a7P">“尔时，<a id="a-7Q"></a>黄头罗刹子而说偈言：</p>
  <p id="a7R">“‘我得此人应食啖，<a id="a-7S"></a> 国王所遣故来此，</p>
  <p id="a7T">当食其肉复饮血，<a id="a-7U"></a> 母语子言应供养。<a id="a-7V"></a>’</p>
  <p id="a7W">“尔时，<a id="a-7X"></a>黄头罗刹复为其子，<a id="a-7Y"></a>而说偈言：</p>
  <p id="a7Z">“‘如是相人非我食，<a id="a-7a"></a> 若起恶心大苦器。<a id="a-7b"></a>’</p>
  <p id="a7c">“尔时，<a id="a-7d"></a>罗刹子右绕恭敬，<a id="a-7e"></a>复说偈言：</p>
  <p id="a7f">“‘如是大仙堪福田，<a id="a-7g"></a> 是故应供离有缚。<a id="a-7h"></a>’</p>
  <p id="a7i">“尔时，<a id="a-7j"></a>刀口罗刹复与五千罗刹来到冢间，<a id="a-7k"></a>见系縳者剃除须发，<a id="a-7l"></a>以纳袈裟系其颈下，<a id="a-7m"></a>心恭敬已，<a id="a-7n"></a>而说偈言：</p>
  <p id="a7o">“‘有余生死得涅槃，<a id="a-7p"></a> 纳袈裟者不应害，</p>
  <p id="a7q">若害此人佛所呵，<a id="a-7r"></a> 应当尊重而供养。<a id="a-7s"></a>’</p>
  <p id="a7t">“尔时，<a id="a-7u"></a>罗刹子复说偈言：</p>
  <p id="a7v">“‘我等常吸人精气，<a id="a-7w"></a> 食啖其肉复饮血，</p>
  <p id="a7x">是故当食此众生，<a id="a-7y"></a> 令我身体益气力。<a id="a-7z"></a>’</p>
  <p id="a80">“尔时，<a id="a-81"></a>罗刹母复为其子，<a id="a-82"></a>而说偈言：</p>
  <p id="a83">“‘若有生心欲加害，<a id="a-84"></a> 剃除须发袈裟者，</p>
  <p id="a85">必堕恶趣阿鼻狱，<a id="a-86"></a> 受苦无量甚长远。<a id="a-87"></a>’</p>
  <p id="a88">“尔时，<a id="a-89"></a>罗刹子与其眷属，<a id="a-8A"></a>右绕被缚著袈裟者，<a id="a-8B"></a>复说偈言：</p>
  <p id="a8C">“‘我今怖畏地狱苦，<a id="a-8D"></a> 终不恶心害汝命，</p>
  <p id="a8E">我等同心当放汝，<a id="a-8F"></a> 亦求解脱地狱苦。<a id="a-8G"></a>’</p>
  <p id="a8H">“尔时，<a id="a-8I"></a>罗刹等即便解放彼被缚人。<a id="a-8J"></a>时被缚人待至天明到于王所，<a id="a-8K"></a>王即广告一切人民。<a id="a-8L"></a>诸人集已，<a id="a-8M"></a>皆请问王及侍从左右群臣百官：<a id="a-8N"></a>‘是人得来未曾有也！<a id="a-8O"></a>’彼王即便立制普告内外：<a id="a-8P"></a>‘若我国中，<a id="a-8Q"></a>有佛声闻诸弟子等，<a id="a-8R"></a>若成法器及不成者，<a id="a-8S"></a>不起恭敬或加谪罚，<a id="a-8T"></a>以是因缘，<a id="a-8U"></a>我当刑戮乃至致死。<a id="a-8V"></a>’</p>
  <p id="a8W">“族姓子，<a id="a-8X"></a>阎浮提王及与夜叉食血肉者，<a id="a-8Y"></a>恶心炽盛无怜愍心，<a id="a-8Z"></a>乃至见剃除须发、<a id="a-8a"></a>系纳袈裟以著其颈，<a id="a-8b"></a>尚不加害，<a id="a-8c"></a>况余众生而起轻慢？<a id="a-8d"></a>未来世中，<a id="a-8e"></a>当有刹利旃陀罗、<a id="a-8f"></a>居士旃陀罗造作诸恶，<a id="a-8g"></a>复有恶鬼断于善根趣阿鼻地狱，<a id="a-8h"></a>若于我法而能出家，<a id="a-8i"></a>若成法器及不成法器，<a id="a-8j"></a>剃除须发当夺命根。</p>
  <p id="a8k">“族姓子，<a id="a-8l"></a>譬如过去有王，<a id="a-8m"></a>名曰福德，<a id="a-8n"></a>若人有犯罪过者乃至系縳，<a id="a-8o"></a>尔时彼王不欲夺人身命，<a id="a-8p"></a>有辅相大臣语王莫愁：<a id="a-8q"></a>‘若杀此人，<a id="a-8r"></a>或能令王而得大罪。<a id="a-8s"></a>’大臣自以智慧，<a id="a-8t"></a>将付狂象。<a id="a-8u"></a>尔时，<a id="a-8v"></a>狂象捉其二足，<a id="a-8w"></a>欲扑其地，<a id="a-8x"></a>而见此人著染色衣故，<a id="a-8y"></a>狂象即便安徐置地，<a id="a-8z"></a>不敢损伤，<a id="a-90"></a>共对蹲坐，<a id="a-91"></a>以鼻舐足，<a id="a-92"></a>而生慈心。<a id="a-93"></a>族姓子，<a id="a-94"></a>象是畜生，<a id="a-95"></a>堕于八难，<a id="a-96"></a>见染衣人，<a id="a-97"></a>尚不加恶生于害心！<a id="a-98"></a>乃至未来世，<a id="a-99"></a>若有旃陀罗王，<a id="a-9A"></a>见我法中有人出家，<a id="a-9B"></a>堪任法器及不成法器，<a id="a-9C"></a>故作逼恼或夺其命，<a id="a-9D"></a>若作是行，<a id="a-9E"></a>则口不能语，<a id="a-9F"></a>命终之后，<a id="a-9G"></a>必定堕于阿鼻地狱。</p>
  <p id="a9H">“善男子，<a id="a-9I"></a>是名第三轮，<a id="a-9J"></a>刹利旃陀罗乃至居士旃陀罗，<a id="a-9K"></a>虽有过去宿植善根，<a id="a-9L"></a>现造恶故，<a id="a-9M"></a>今尽消灭。</p>
  <p id="a9N">“复次，<a id="a-9O"></a>善男子，<a id="a-9P"></a>当有刹利旃陀罗乃至居士旃陀罗，<a id="a-9Q"></a>见有施四方僧物、<a id="a-9R"></a>床敷卧具、<a id="a-9S"></a>塔庙住处，<a id="a-9T"></a>及与园林、<a id="a-9U"></a>屋舍田宅、<a id="a-9V"></a>一切净人、<a id="a-9W"></a>牛驴骡马种种畜生、<a id="a-9X"></a>衣服饮食、<a id="a-9Y"></a>汤药所须、<a id="a-9Z"></a>资生杂物，<a id="a-9a"></a>持戒清净有德比丘，<a id="a-9b"></a>辩才聪明言辞应机，<a id="a-9c"></a>如是人等悉不与之；<a id="a-9d"></a>破戒比丘作恶行者，<a id="a-9e"></a>给其所须床褥敷具自恣受用，<a id="a-9f"></a>并与白衣同共食啖，<a id="a-9g"></a>以是因缘，<a id="a-9h"></a>刹利旃陀罗、<a id="a-9i"></a>居士旃陀罗，<a id="a-9j"></a>命终皆堕阿鼻地狱。</p>
  <p id="a9k">“复次，<a id="a-9l"></a>族姓子，<a id="a-9m"></a>当有刹利旃陀罗、<a id="a-9n"></a>居士旃陀罗，<a id="a-9o"></a>见有依我法中出家，<a id="a-9p"></a>若声闻、<a id="a-9q"></a>辟支佛，<a id="a-9r"></a>乃至大乘说法法师，<a id="a-9s"></a>诽谤骂辱，<a id="a-9t"></a>欺诳正法而作留难，<a id="a-9u"></a>恼乱法师，<a id="a-9v"></a>以是因缘，<a id="a-9w"></a>堕阿鼻地狱。</p>
  <p id="a9x">“复次，<a id="a-9y"></a>族姓子，<a id="a-9z"></a>若有刹利旃陀罗、<a id="a-A0"></a>居士旃陀罗，<a id="a-A1"></a>见人有与四方僧物，<a id="a-A2"></a>华树、<a id="a-A3"></a>果树、<a id="a-A4"></a>杂味树、<a id="a-A5"></a>荫树、<a id="a-A6"></a>香树，<a id="a-A7"></a>我声闻弟子持戒多闻坐禅诵习者，<a id="a-A8"></a>所有资生众具，<a id="a-A9"></a>若自夺或使人夺，<a id="a-AA"></a>自食使人食，<a id="a-AB"></a>以是因缘，<a id="a-AC"></a>命终之后，<a id="a-AD"></a>堕阿鼻地狱。</p>
  <p id="aAE">“复次，<a id="a-AF"></a>族姓子，<a id="a-AG"></a>于未来世，<a id="a-AH"></a>当有刹利旃陀罗、<a id="a-AI"></a>居士旃陀罗毁坏我法，<a id="a-AJ"></a>若见依我法中而出家者，<a id="a-AK"></a>于此人所数数瞋恚骂詈毁辱，<a id="a-AL"></a>我所说法不肯信受，<a id="a-AM"></a>破坏塔寺僧坊堂舍，<a id="a-AN"></a>杀害比丘，<a id="a-AO"></a>先所修习一切善根，<a id="a-AP"></a>皆悉灭尽；<a id="a-AQ"></a>命欲终时，<a id="a-AR"></a>支节皆疼如火焚烧，<a id="a-AS"></a>其人舌根如被系缚，<a id="a-AT"></a>于多日中口不能语；<a id="a-AU"></a>命终之后，<a id="a-AV"></a>堕阿鼻地狱。</p>
  <p id="aAW">“若成就如是十种恶轮不善众生，<a id="a-AX"></a>难得人身，<a id="a-AY"></a>况复能成声闻、<a id="a-AZ"></a>辟支佛果，<a id="a-Aa"></a>乃至成就具足大乘？<a id="a-Ab"></a>一切诸佛所不能救！<a id="a-Ac"></a>善男子，<a id="a-Ad"></a>譬如押油，<a id="a-Ae"></a>一一麻中皆生诸虫，<a id="a-Af"></a>以押油轮而押取之，<a id="a-Ag"></a>即便得油。<a id="a-Ah"></a>善男子，<a id="a-Ai"></a>汝等当看押油之人，<a id="a-Aj"></a>于其日夜为应定杀几所众生？<a id="a-Ak"></a>若复有人，<a id="a-Al"></a>以是十轮而押油者，<a id="a-Am"></a>一轮一日一夜押油千斛，<a id="a-An"></a>如是乃至满于千年，<a id="a-Ao"></a>是押油人得几所罪？<a id="a-Ap"></a>”</p>
  <p id="aAq">地藏菩萨言：<a id="a-Ar"></a>“甚多！<a id="a-As"></a>世尊，<a id="a-At"></a>无量无边阿僧祇数！<a id="a-Au"></a>此押油人得如是罪，<a id="a-Av"></a>无有能知是人罪量其数多少，<a id="a-Aw"></a>唯佛与佛乃能知之。<a id="a-Ax"></a>”</p>
  <p id="aAy">佛言：<a id="a-Az"></a>“善男子，<a id="a-B0"></a>譬如十轮之罪等一淫女舍，<a id="a-B1"></a>其舍有十女人皆为求欲；<a id="a-B2"></a>如是十淫女舍，<a id="a-B3"></a>其罪等一酒家；<a id="a-B4"></a>如是十酒家等一屠儿舍；<a id="a-B5"></a>如是十屠儿舍罪，<a id="a-B6"></a>等刹利旃陀罗、<a id="a-B7"></a>居士旃陀罗十轮中等于一轮一日一夜罪。<a id="a-B8"></a>”</p>
  <p id="aB9">尔时，<a id="a-BA"></a>世尊而说偈言：</p>
  <p id="aBB">“十轮罪等一淫舍，<a id="a-BC"></a> 十淫罪等一酒家，</p>
  <p id="aBD">十酒家等一屠儿，<a id="a-BE"></a> 十屠儿罪等一王。<a id="a-BF"></a>”</p>
  <p id="aBG">尔时，<a id="a-BH"></a>地藏菩萨摩诃萨白佛言：<a id="a-BI"></a>“世尊，<a id="a-BJ"></a>若有真善刹利、<a id="a-BK"></a>辅相、<a id="a-BL"></a>大臣，<a id="a-BM"></a>真善沙门、<a id="a-BN"></a>真善婆罗门、<a id="a-BO"></a>真善居士，<a id="a-BP"></a>自护护他，<a id="a-BQ"></a>于将来世守护佛法，<a id="a-BR"></a>守护堪任法器及不堪法器者，<a id="a-BS"></a>乃至守护剃除须发著染衣者，<a id="a-BT"></a>持戒清净有功德者，<a id="a-BU"></a>供养恭敬听受言教，<a id="a-BV"></a>于声闻、<a id="a-BW"></a>辟支佛法皆悉守护，<a id="a-BX"></a>谛听受持守护大乘，<a id="a-BY"></a>如闻信受住大乘者，<a id="a-BZ"></a>持戒多闻言辞清辩，<a id="a-Ba"></a>与如此人对相欢娱，<a id="a-Bb"></a>则心悦乐咨问议论敬受教诲，<a id="a-Bc"></a>远离破戒非梵行者，<a id="a-Bd"></a>四方僧物而自食啖、<a id="a-Be"></a>私窃费用不依戒律、<a id="a-Bf"></a>随顺十恶不善轮者亦令舍离不与从事，<a id="a-Bg"></a>教学先王治国旧法典礼制度，<a id="a-Bh"></a>绍三宝种常令炽然，<a id="a-Bi"></a>亲近一切诸善知识，<a id="a-Bj"></a>遵用前王所行政法，<a id="a-Bk"></a>是名真善刹利，<a id="a-Bl"></a>得几所福？<a id="a-Bm"></a>灭几所罪？<a id="a-Bn"></a>”</p>
  <p id="aBo">佛言：<a id="a-Bp"></a>“族姓子，<a id="a-Bq"></a>譬如丈夫欲求出世，<a id="a-Br"></a>集诸珍宝满阎浮提，<a id="a-Bs"></a>若值佛出并声闻众，<a id="a-Bt"></a>于其晨朝修行布施，<a id="a-Bu"></a>日中亦施，<a id="a-Bv"></a>如是次第乃至千年，<a id="a-Bw"></a>常修布施种种供养。<a id="a-Bx"></a>族姓子，<a id="a-By"></a>如是行施，<a id="a-Bz"></a>得大福不？<a id="a-C0"></a>”</p>
  <p id="aC1">地藏菩萨白佛言：<a id="a-C2"></a>“世尊，<a id="a-C3"></a>其福甚多，<a id="a-C4"></a>无量无边阿僧祇数，<a id="a-C5"></a>无能称量！<a id="a-C6"></a>如此福者，<a id="a-C7"></a>唯佛世尊乃能知之。<a id="a-C8"></a>”</p>
  <p id="aC9">佛言：<a id="a-CA"></a>“如是，<a id="a-CB"></a>如汝所说。<a id="a-CC"></a>若有真善刹利，<a id="a-CD"></a>远离不善十恶之轮，<a id="a-CE"></a>亦能遮制断他诸恶，<a id="a-CF"></a>如上所说，<a id="a-CG"></a>是人功德倍多于前！<a id="a-CH"></a>假设有人，<a id="a-CI"></a>以四天下尽为四方众僧建立房舍，<a id="a-CJ"></a>卧具医药悉皆给足，<a id="a-CK"></a>使百千亿声闻弟子及菩萨摩诃萨修行种种无量法门，<a id="a-CL"></a>坐禅诵经教化诸善，<a id="a-CM"></a>如此之人其福多不？<a id="a-CN"></a>于上千年修行布施，<a id="a-CO"></a>供养功德复倍于前。<a id="a-CP"></a>假设有人于四天下，<a id="a-CQ"></a>尽为建立僧房堂阁，<a id="a-CR"></a>卧具医药皆悉具足，<a id="a-CS"></a>满百千亿声闻弟子、<a id="a-CT"></a>菩萨摩诃萨，<a id="a-CU"></a>修诸法门一切诸善，<a id="a-CV"></a>坐禅诵经教化功德，<a id="a-CW"></a>得几所福？<a id="a-CX"></a>”</p>
  <p id="aCY">答言：<a id="a-CZ"></a>“世尊，<a id="a-Ca"></a>其所得福无量无边阿僧祇数。<a id="a-Cb"></a>”</p>
  <p id="aCc">“善男子，<a id="a-Cd"></a>假设满三千大千世界，<a id="a-Ce"></a>为舍利故起诸塔庙遍满三千大千世界，<a id="a-Cf"></a>如是造塔功德无量，<a id="a-Cg"></a>其福日夜常得增长；<a id="a-Ch"></a>四方造作僧房，<a id="a-Ci"></a>卧具医药所须一切悉给，<a id="a-Cj"></a>起塔功德复倍于前。<a id="a-Ck"></a>假使三千大千世界满中菩萨，<a id="a-Cl"></a>具足六波罗蜜如稻麻竹苇，<a id="a-Cm"></a>设满三千大千世界声闻罗汉具八解脱，<a id="a-Cn"></a>亦如稻麻竹苇丛林，<a id="a-Co"></a>皆被囚执坚固系缚乃至一劫。<a id="a-Cp"></a>复有一人出现于世，<a id="a-Cq"></a>为福因缘故，<a id="a-Cr"></a>悉解诸菩萨及阿罗汉被系缚者，<a id="a-Cs"></a>并与洗浴，<a id="a-Ct"></a>给其衣服、<a id="a-Cu"></a>瓶钵房舍、<a id="a-Cv"></a>饮食医药种种卧具，<a id="a-Cw"></a>乃至百千万岁尽入涅槃，<a id="a-Cx"></a>复取舍利而供养之，<a id="a-Cy"></a>为一一舍利起七宝塔，<a id="a-Cz"></a>供养如是七宝塔故，<a id="a-D0"></a>各以香华及诸伎乐缯盖幢幡；<a id="a-D1"></a>若复有人，<a id="a-D2"></a>为如来故起诸塔庙，<a id="a-D3"></a>乃至满三千大千世界，<a id="a-D4"></a>其所得福百千亿分，<a id="a-D5"></a>不如解此被缚功德，<a id="a-D6"></a>真善刹利、<a id="a-D7"></a>真善婆罗门、<a id="a-D8"></a>真善居士、<a id="a-D9"></a>真善沙门，<a id="a-DA"></a>如是福聚增长无量阿僧祇数。<a id="a-DB"></a>于末法中法欲灭时，<a id="a-DC"></a>能善自护亦护他人，<a id="a-DD"></a>于未来世常护佛法，<a id="a-DE"></a>亦复护我声闻弟子，<a id="a-DF"></a>堪任法器及不任者，<a id="a-DG"></a>乃至剃除须发、<a id="a-DH"></a>被著袈裟，<a id="a-DI"></a>不应娆乱而作恼害；<a id="a-DJ"></a>若有亲近供养声闻乘者亦不得恼乱，<a id="a-DK"></a>亦复不应愿乐，<a id="a-DL"></a>供养于大乘者终不欺毁，<a id="a-DM"></a>修辟支佛乘者亦自亲近供养；<a id="a-DN"></a>坚固受持大乘之法安住大乘有功德者，<a id="a-DO"></a>善巧机辩恒乐，<a id="a-DP"></a>亲近咨问义论，<a id="a-DQ"></a>问已随顺受持，<a id="a-DR"></a>而于一切恶行比丘皆悉远离，<a id="a-DS"></a>不应与同四方僧食共受利养；<a id="a-DT"></a>自不染著十恶之轮，<a id="a-DU"></a>亦不教他令生染著，<a id="a-DV"></a>皆悉修习先王之道，<a id="a-DW"></a>具行十善，<a id="a-DX"></a>常当亲近诸善知识，<a id="a-DY"></a>炽然法眼。<a id="a-DZ"></a>如是真善刹利，<a id="a-Da"></a>得福倍多无量无边，<a id="a-Db"></a>终不虚食国民禄俸，<a id="a-Dc"></a>天、<a id="a-Dd"></a>龙、<a id="a-De"></a>夜叉、<a id="a-Df"></a>乾闼婆、<a id="a-Dg"></a>阿修罗、<a id="a-Dh"></a>迦楼罗、<a id="a-Di"></a>紧那罗、<a id="a-Dj"></a>摩睺罗伽乃至富多那等，<a id="a-Dk"></a>皆悉爱念同共拥护者；<a id="a-Dl"></a>若有一切堪任福田成法器者，<a id="a-Dm"></a>皆悉爱念同共拥护，<a id="a-Dn"></a>己国增长，<a id="a-Do"></a>若他国土亦令增广，<a id="a-Dp"></a>涸竭恶道利益天人，<a id="a-Dq"></a>守护寿命令得久长，<a id="a-Dr"></a>自灭结使，<a id="a-Ds"></a>亦能灭他一切烦恼，<a id="a-Dt"></a>成就菩提，<a id="a-Du"></a>满足六波罗蜜，<a id="a-Dv"></a>远离一切恶道而随生死流转无数，<a id="a-Dw"></a>于生死中而无讥嫌，<a id="a-Dx"></a>常值善知识，<a id="a-Dy"></a>悉与诸佛菩萨共俱，<a id="a-Dz"></a>远恶知识，<a id="a-E0"></a>如是不久成就佛国，<a id="a-E1"></a>得阿耨多罗三藐三菩提。<a id="a-E2"></a>”</p>
  <p id="aE3">尔时，<a id="a-E4"></a>一切天帝及诸眷属，<a id="a-E5"></a>乃至毗舍阇帝释及诸眷属，<a id="a-E6"></a>从座而起，<a id="a-E7"></a>合掌向佛，<a id="a-E8"></a>白佛言：<a id="a-E9"></a>“世尊，<a id="a-EA"></a>于未来世，<a id="a-EB"></a>有真善刹利王乃至真善居士，<a id="a-EC"></a>若能远离此十恶轮，<a id="a-ED"></a>守护己身亦能护他，<a id="a-EE"></a>及护持正法绍三宝种，<a id="a-EF"></a>炽然不断成熟三乘，<a id="a-EG"></a>于佛所说悉能信受如法供养，<a id="a-EH"></a>诸佛所说终不覆藏。<a id="a-EI"></a>我等眷属，<a id="a-EJ"></a>与真善刹利王乃至真善居士，<a id="a-EK"></a>当以十法守护此人令得增长。<a id="a-EL"></a>何等为十？<a id="a-EM"></a>为护寿命，<a id="a-EN"></a>终不横死，<a id="a-EO"></a>除诸非法，<a id="a-EP"></a>常得少病，<a id="a-EQ"></a>眷属安隐，<a id="a-ER"></a>财产增长，<a id="a-ES"></a>具足大富，<a id="a-ET"></a>名称远闻，<a id="a-EU"></a>亲近善知识，<a id="a-EV"></a>智慧增长。<a id="a-EW"></a>如是真善刹利乃至真善居士，<a id="a-EX"></a>远离一切十恶轮者，<a id="a-EY"></a>如佛所说，<a id="a-EZ"></a>当以十种善法而守护之，<a id="a-Ea"></a>令得增长。<a id="a-Eb"></a>何等为十？<a id="a-Ec"></a>所谓怨贼外敌不能侵害，<a id="a-Ed"></a>色声香味触无不可喜者，<a id="a-Ee"></a>一切病痛、<a id="a-Ef"></a>邪缚、<a id="a-Eg"></a>邪归依，<a id="a-Eh"></a>一切疑悔、<a id="a-Ei"></a>一切邪谄、<a id="a-Ej"></a>一切恶友、<a id="a-Ek"></a>一切不善根本、<a id="a-El"></a>一切夭横死亡，<a id="a-Em"></a>真善刹利具足功德，<a id="a-En"></a>如上所说皆悉除灭，<a id="a-Eo"></a>当以十善法守护是人。</p>
  <p id="aEp">“复次，<a id="a-Eq"></a>世尊，<a id="a-Er"></a>若真善刹利，<a id="a-Es"></a>如上所说功德满足，<a id="a-Et"></a>皆悉修行，<a id="a-Eu"></a>我当以此十法，<a id="a-Ev"></a>守护刹利国土之人。<a id="a-Ew"></a>何等为十？<a id="a-Ex"></a>惧邻国怨敌，<a id="a-Ey"></a>畏非人，<a id="a-Ez"></a>畏于亢旱，<a id="a-F0"></a>畏于霖雨，<a id="a-F1"></a>畏非时风，<a id="a-F2"></a>畏非时恶星变怪，<a id="a-F3"></a>畏饥馑，<a id="a-F4"></a>畏非时病死，<a id="a-F5"></a>畏恶邪见，<a id="a-F6"></a>畏真善刹利，<a id="a-F7"></a>于上所说能修行者，<a id="a-F8"></a>我等当以十法，<a id="a-F9"></a>守护国土及诸人民。<a id="a-FA"></a>”</p>
  <p id="aFB">尔时，<a id="a-FC"></a>世尊赞天帝释乃至富多那等：<a id="a-FD"></a>“善哉！<a id="a-FE"></a>善哉！<a id="a-FF"></a>善男子，<a id="a-FG"></a>皆是汝等之所应作。<a id="a-FH"></a>”</p>
  <p id="aFI">尔时，<a id="a-FJ"></a>天藏大梵即从座起，<a id="a-FK"></a>整其衣服，<a id="a-FL"></a>右膝著地，<a id="a-FM"></a>长跪叉手，<a id="a-FN"></a>白佛言：<a id="a-FO"></a>“世尊，<a id="a-FP"></a>唯愿听我说，<a id="a-FQ"></a>是真善刹利，<a id="a-FR"></a>转不退转地陀罗尼心咒章句。<a id="a-FS"></a>以此不退转地陀罗尼神咒力故，<a id="a-FT"></a>使未来世真善刹利，<a id="a-FU"></a>令边国怨敌自然退散，<a id="a-FV"></a>使身口意戒成就，<a id="a-FW"></a>得胜智慧，<a id="a-FX"></a>为一切智人之所赞叹，<a id="a-FY"></a>远离诸恶，<a id="a-FZ"></a>常修行善，<a id="a-Fa"></a>远离一切邪见、<a id="a-Fb"></a>邪归依，<a id="a-Fc"></a>精进坚固成熟无量诸众生故，<a id="a-Fd"></a>得自在智，<a id="a-Fe"></a>六波罗蜜珍宝伏藏具足增长，<a id="a-Ff"></a>远离一切瞋恚悭贪诸恶嫉妒，<a id="a-Fg"></a>常为天人之所守护，<a id="a-Fh"></a>得不退转菩提之心，<a id="a-Fi"></a>不舍一切众生，<a id="a-Fj"></a>得四摄法无所疑问，<a id="a-Fk"></a>成熟法器具足福田，<a id="a-Fl"></a>亲近菩萨、<a id="a-Fm"></a>诸声闻众利益一切。<a id="a-Fn"></a>善男子，<a id="a-Fo"></a>真善刹利终不退转菩提之心，<a id="a-Fp"></a>得陀罗尼神力功德，<a id="a-Fq"></a>于未来世最胜不坏无所讥嫌，<a id="a-Fr"></a>常亲近诸佛一切菩萨。<a id="a-Fs"></a>”</p>
  <p id="aFt">尔时，<a id="a-Fu"></a>天藏大梵即说咒曰：</p>
  <p id="aFv">“多阇他　牟尼[日/月]梨　牟那舍啰鞞　牟尼夷梨陁夜末啼　卢阇毗阇隶　牟那栗芝　阿昵伽　弥[口+叔]迦罗博差　波罗舍博差　蜜罗博差　扫啰裟栗啼　兜罗拏栗婆隶钵哆叉栗婆隶　旧旧拏弥隶　阿鞞叉婆隶　阿[少/兔]阿祇梨梵牟尼波陁鞞　私婆呵。<a id="a-Fw"></a>”</p>
  <p id="aFx">尔时，<a id="a-Fy"></a>天藏大梵说是咒已，<a id="a-Fz"></a>白佛言：<a id="a-G0"></a>“我愿世尊，<a id="a-G1"></a>于此陀罗尼心生随喜。<a id="a-G2"></a>”</p>
  <p id="aG3">佛言：<a id="a-G4"></a>“善哉！<a id="a-G5"></a>善哉！<a id="a-G6"></a>大梵，<a id="a-G7"></a>我于此咒心生欢喜。<a id="a-G8"></a>”</p>
  <p id="aG9">时会大众亦称：<a id="a-GA"></a>“善哉！<a id="a-GB"></a>快说此陀罗尼也。<a id="a-GC"></a>”</p>
  <p id="aGD">尔时，<a id="a-GE"></a>佛告大目揵连、<a id="a-GF"></a>弥勒菩萨摩诃萨：<a id="a-GG"></a>“汝等受持不退转地心陀罗尼，<a id="a-GH"></a>能令真善刹利安乐利益，<a id="a-GI"></a>为转法轮故，<a id="a-GJ"></a>为名称利故，<a id="a-GK"></a>为威德故，<a id="a-GL"></a>为灭诸邪见故，<a id="a-GM"></a>为建立正见故，<a id="a-GN"></a>为守护法眼故，<a id="a-GO"></a>为无边众生令得成熟故，<a id="a-GP"></a>为使坚固大乘不退故，<a id="a-GQ"></a>为使满足六波罗蜜故。<a id="a-GR"></a>”</p>
  <p id="aGS">尔时，<a id="a-GT"></a>世尊欲重宣此义，<a id="a-GU"></a>而说偈言：</p>
  <p id="aGV">“尔时天藏梵，<a id="a-GW"></a> 发问两足尊：</p>
  <p id="aGX">利根等众生，<a id="a-GY"></a> 修禅而诵习，</p>
  <p id="aGZ">勇猛强劝作，<a id="a-Ga"></a> 刹利有智者，</p>
  <p id="aGb">云何灭烦恼？<a id="a-Gc"></a> 云何住不退？</p>
  <p id="aGd">佛时答彼言，<a id="a-Ge"></a> 犯重堕落者，</p>
  <p id="aGf">虽意有明利，<a id="a-Gg"></a> 急趣阿鼻狱。</p>
  <p id="aGh">此十种恶轮，<a id="a-Gi"></a> 无智所修行，</p>
  <p id="aGj">则断善根本，<a id="a-Gk"></a> 速疾堕地狱。</p>
  <p id="aGl">禅定亦灭结，<a id="a-Gm"></a> 非独多闻智，</p>
  <p id="aGn">若欲得解脱，<a id="a-Go"></a> 应当勤修禅。</p>
  <p id="aGp">智者常精进，<a id="a-Gq"></a> 守护我正法，</p>
  <p id="aGr">以恭敬袈裟，<a id="a-Gs"></a> 能度烦恼海。</p>
  <p id="aGt">乐处于空林，<a id="a-Gu"></a> 远离五逆罪，</p>
  <p id="aGv">持戒修禅定，<a id="a-Gw"></a> 能度烦恼海。</p>
  <p id="aGx">若有信三乘，<a id="a-Gy"></a> 炽然于佛法，</p>
  <p id="aGz">供养染衣者，<a id="a-H0"></a> 得大功德海。</p>
  <p id="aH1">能调难伏心，<a id="a-H2"></a> 不举比丘罪，</p>
  <p id="aH3">圣种修少欲，<a id="a-H4"></a> 获得两足尊。</p>
  <p id="aH5">远离恶比丘，<a id="a-H6"></a> 恭敬亲贤圣，</p>
  <p id="aH7">不食僧祇物，<a id="a-H8"></a> 速到于菩提。</p>
  <p id="aH9">三界得妙乐，<a id="a-HA"></a> 三宝出于世，</p>
  <p id="aHB">若欲得安乐，<a id="a-HC"></a> 当供养三宝。</p>
  <p id="aHD">三宝旃陀罗，<a id="a-HE"></a> 刹利作过者，</p>
  <p id="aHF">恶比丘伴党，<a id="a-HG"></a> 速疾堕地狱。</p>
  <p id="aHH">如是十轮罪，<a id="a-HI"></a> 等于一淫女；</p>
  <p id="aHJ">以是十淫罪，<a id="a-HK"></a> 亦等同一酒；</p>
  <p id="aHL">如是十酒罪，<a id="a-HM"></a> 复等于一屠；</p>
  <p id="aHN">以是十屠罪，<a id="a-HO"></a> 亦同于一王。</p>
  <p id="aHP">有真善刹利，<a id="a-HQ"></a> 供养于正法，</p>
  <p id="aHR">三乘得炽盛，<a id="a-HS"></a> 当获功德海。</p>
  <p id="aHT">具足七宝等，<a id="a-HU"></a> 遍满阎浮提，</p>
  <p id="aHV">持用施诸佛，<a id="a-HW"></a> 其福犹有限。</p>
  <p id="aHX">乃至四天下，<a id="a-HY"></a> 造僧房供养，</p>
  <p id="aHZ">彼虽得大福，<a id="a-Ha"></a> 不如护正法。</p>
  <p id="aHb">假使为诸佛，<a id="a-Hc"></a> 满中造塔庙，</p>
  <p id="aHd">彼虽得大福，<a id="a-He"></a> 不如护正法。</p>
  <p id="aHf">罗汉诸菩萨，<a id="a-Hg"></a> 解缚而供养，</p>
  <p id="aHh">显现于我法，<a id="a-Hi"></a> 其福倍于彼。</p>
  <p id="aHj">修禅亿千劫，<a id="a-Hk"></a> 不为诸佛护，</p>
  <p id="aHl">若不隐正法，<a id="a-Hm"></a> 诸佛速护念。</p>
  <p id="aHn">若真善刹利，<a id="a-Ho"></a> 远离十恶轮，</p>
  <p id="aHp">能守护佛法，<a id="a-Hq"></a> 及持袈裟者；</p>
  <p id="aHr">不谤毁正法，<a id="a-Hs"></a> 我所说三乘，</p>
  <p id="aHt">闻已能供养，<a id="a-Hu"></a> 护持法器者。</p>
  <p id="aHv">譬如五日出，<a id="a-Hw"></a> 能竭于大海，</p>
  <p id="aHx">若护我法者，<a id="a-Hy"></a> 则竭烦恼结。</p>
  <p id="aHz">譬如风灾起，<a id="a-I0"></a> 悉摧一切山，</p>
  <p id="aI1">若护正法者，<a id="a-I2"></a> 亦灭诸烦恼。</p>
  <p id="aI3">譬如水灾起，<a id="a-I4"></a> 漂荡坏大地，</p>
  <p id="aI5">若护正法者，<a id="a-I6"></a> 亦消诸烦恼。</p>
  <p id="aI7">世有如意宝，<a id="a-I8"></a> 能满人所愿，</p>
  <p id="aI9">若说三乘法，<a id="a-IA"></a> 随愿亦皆得。</p>
  <p id="aIB">譬如获宝瓶，<a id="a-IC"></a> 尽破于贫穷，</p>
  <p id="aID">如是破烦恼，<a id="a-IE"></a> 速疾得菩提。</p>
  <p id="aIF">如月十五日，<a id="a-IG"></a> 光明满虚空，</p>
  <p id="aIH">得是智慧者，<a id="a-II"></a> 满足护正法。</p>
  <p id="aIJ">如空无所有，<a id="a-IK"></a> 无物亦无相，</p>
  <p id="aIL">守护正法者，<a id="a-IM"></a> 是智无疑惑。</p>
  <p id="aIN">如日所照处，<a id="a-IO"></a> 能除诸闇冥，</p>
  <p id="aIP">守护正法者，<a id="a-IQ"></a> 是则得照明。<a id="a-IR"></a>”</p>
 </body>
</html>