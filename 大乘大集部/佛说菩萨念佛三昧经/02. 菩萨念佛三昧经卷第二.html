<!doctype html>
<html id="z3IBTN0FE" data-ver="975">
 <head>
  <meta charset="utf-8">
  <meta author="功德直">
  <meta library="龙藏">
  <meta catalog="大乘大集部">
  <meta period="刘宋">
 </head>
 <body>
  <h1 id="a1">菩萨念佛三昧经卷第二</h1>
  <h2 id="a2">神通品第三</h2>
  <p id="a3">尔时，<a id="a-4"></a>长老舍利弗、<a id="a-5"></a>长老目揵连、<a id="a-6"></a>长老阿难，<a id="a-7"></a>诸天、<a id="a-8"></a>魔、<a id="a-9"></a>梵及阿修罗，<a id="a-A"></a>沙门、<a id="a-B"></a>婆罗门，<a id="a-C"></a>阎浮提人咸生是念：<a id="a-D"></a>“今日如来应正遍知，<a id="a-E"></a>以何因缘于大众中，<a id="a-F"></a>直说念佛三昧名字，<a id="a-G"></a>不为一切广演分别，<a id="a-H"></a>便从座起而入静室？<a id="a-I"></a>”</p>
  <p id="aJ">时，<a id="a-K"></a>不空见心自念言：<a id="a-L"></a>“诸天、<a id="a-M"></a>魔、<a id="a-N"></a>梵悉已集会，<a id="a-O"></a>世尊今者右胁而卧，<a id="a-P"></a>我当微现神通变化，<a id="a-Q"></a>示神通已种种赞叹，<a id="a-R"></a>宣扬如来大悲功德。<a id="a-S"></a>当如其相摄心入定，<a id="a-T"></a>以是定力变此三千大千世界地平如掌，<a id="a-U"></a>皆作众宝微妙杂色。<a id="a-V"></a>复列八道七宝诸树，<a id="a-W"></a>金多罗树银叶华果，<a id="a-X"></a>银多罗树琉璃华果，<a id="a-Y"></a>余宝庄严亦复如此。<a id="a-Z"></a>一切佛刹悬缯幡盖，<a id="a-a"></a>妙幢宝鬘种种绮饰，<a id="a-b"></a>优钵罗华、<a id="a-c"></a>钵头摩华、<a id="a-d"></a>拘物头华、<a id="a-e"></a>分陀利华，<a id="a-f"></a>如是诸华布一切处。<a id="a-g"></a>”</p>
  <p id="ah">时，<a id="a-i"></a>不空见即如所念现大神通，<a id="a-j"></a>乃至三千大千世界，<a id="a-k"></a>令诸众生天、<a id="a-l"></a>龙、<a id="a-m"></a>夜叉、<a id="a-n"></a>乾闼婆、<a id="a-o"></a>阿修罗、<a id="a-p"></a>紧那罗、<a id="a-q"></a>摩睺罗伽、<a id="a-r"></a>人非人等，<a id="a-s"></a>皆坐众宝莲华之上，<a id="a-t"></a>华叶无数色香具足，<a id="a-u"></a>各相知见坐宝莲华。</p>
  <p id="av">时，<a id="a-w"></a>不空见又以定心，<a id="a-x"></a>入此三昧现大神通，<a id="a-y"></a>复令三千大千世界地大震动。<a id="a-z"></a>如摩竭国赤圆铜钵，<a id="a-10"></a>置平石上倾危不定，<a id="a-11"></a>大地震动亦复如是。<a id="a-12"></a>若有众生闻此音声，<a id="a-13"></a>觉悟之者皆得快乐，<a id="a-14"></a>譬如东方不动国土，<a id="a-15"></a>亦如西方安乐世界，<a id="a-16"></a>其中众生欢娱踊悦。</p>
  <p id="a17">时，<a id="a-18"></a>不空见复以清净恬寂调和柔润端正，<a id="a-19"></a>至直无曲甚深定心，<a id="a-1A"></a>如其相貌示无作神通。<a id="a-1B"></a>于是三千大千世界满虚空中雨大猛火，<a id="a-1C"></a>无一众生身心热恼。<a id="a-1D"></a>此诸群生大火触身，<a id="a-1E"></a>觉是相已快乐无比。<a id="a-1F"></a>譬如比丘入火三昧，<a id="a-1G"></a>身心欣跃彼亦如是。</p>
  <p id="a1H">时，<a id="a-1I"></a>不空见复以定心现无作神通，<a id="a-1J"></a>又令三千大千世界，<a id="a-1K"></a>雨天栴檀细末之香，<a id="a-1L"></a>香气氤氲遍满大千。<a id="a-1M"></a>若有众生嗅斯香者，<a id="a-1N"></a>开神适体快乐无极。<a id="a-1O"></a>譬若释迦牟尼如来，<a id="a-1P"></a>于昔劫中修菩萨行，<a id="a-1Q"></a>定光佛所受记莂时，<a id="a-1R"></a>获不思议无生妙乐，<a id="a-1S"></a>一念之顷不可计众，<a id="a-1T"></a>亦得如是随意欢娱。</p>
  <p id="a1U">尔时，<a id="a-1V"></a>阿难在大众中而作是念：<a id="a-1W"></a>“佛入静室，<a id="a-1X"></a>是谁神力而现斯变？<a id="a-1Y"></a>为余声闻目揵连等？<a id="a-1Z"></a>将非弥勒菩萨、<a id="a-1a"></a>越三界菩萨、<a id="a-1b"></a>文殊师利菩萨、<a id="a-1c"></a>不空见菩萨？<a id="a-1d"></a>为是修习大乘之人，<a id="a-1e"></a>乃能示此神变之相。<a id="a-1f"></a>”</p>
  <p id="a1g">尔时，<a id="a-1h"></a>阿难问目连言：<a id="a-1i"></a>“世尊说汝于声闻中神通变化为最第一，<a id="a-1j"></a>今此通变非尔为耶？<a id="a-1k"></a>”</p>
  <p id="a1l">目连答言：<a id="a-1m"></a>“长老阿难，<a id="a-1n"></a>汝问何缘有是神通？<a id="a-1o"></a>如此变化非我所为！<a id="a-1p"></a>长老阿难，<a id="a-1q"></a>我所能者，<a id="a-1r"></a>以此三千大千世界内置口中，<a id="a-1s"></a>无一众生生觉知相。<a id="a-1t"></a>复次，<a id="a-1u"></a>阿难，<a id="a-1v"></a>我游梵天，<a id="a-1w"></a>发言音响遍闻大千。<a id="a-1x"></a>如是，<a id="a-1y"></a>阿难，<a id="a-1z"></a>我在佛前作师子吼，<a id="a-20"></a>能以须弥内置口中，<a id="a-21"></a>若经一劫若过一劫。<a id="a-22"></a>阿难，<a id="a-23"></a>我又住彼炎天言语音声，<a id="a-24"></a>此间世界皆悉闻知。<a id="a-25"></a>长老阿难，<a id="a-26"></a>我能移于天神堂阁，<a id="a-27"></a>置阎浮提而不动摇。<a id="a-28"></a>”</p>
  <p id="a29">又告阿难：<a id="a-2A"></a>“我能降伏恶性毒害，<a id="a-2B"></a>难陀龙王、<a id="a-2C"></a>优钵难陀诸龙王等，<a id="a-2D"></a>又能摧靡弊魔波旬。<a id="a-2E"></a>复次，<a id="a-2F"></a>阿难，<a id="a-2G"></a>我往东方，<a id="a-2H"></a>过三千大千，<a id="a-2I"></a>还住第三世界之中。<a id="a-2J"></a>彼有大城号曰宝门，<a id="a-2K"></a>凡有六万亿千家属，<a id="a-2L"></a>令彼家家皆见我身；<a id="a-2M"></a>复能使此诸众生等，<a id="a-2N"></a>闻说无常苦空之音。<a id="a-2O"></a>复次，<a id="a-2P"></a>阿难，<a id="a-2Q"></a>我实有此诸妙神通未曾示现。<a id="a-2R"></a>我今处在莲华之座，<a id="a-2S"></a>悉见诸方一一方分，<a id="a-2T"></a>有阿僧祇无数如来，<a id="a-2U"></a>皆名释迦牟尼世尊，<a id="a-2V"></a>处处僧坊右胁而卧，<a id="a-2W"></a>睹佛刹土有如是相，<a id="a-2X"></a>犹我天眼见千世界。<a id="a-2Y"></a>若斯相貌，<a id="a-2Z"></a>是谁神通？<a id="a-2a"></a>”</p>
  <p id="a2b">时，<a id="a-2c"></a>目揵连即说偈言：</p>
  <p id="a2d">“善修最胜，<a id="a-2e"></a>　获四神足，<a id="a-2f"></a>　今我神通，<a id="a-2g"></a>　无与等者，</p>
  <p id="a2h">唯除自然，<a id="a-2i"></a>　世间之师。</p>
  <p id="a2j">我今住此，<a id="a-2k"></a>　阎浮提界，<a id="a-2l"></a>　动彼东方，<a id="a-2m"></a>　诸佛刹土。</p>
  <p id="a2n">帝释宫殿，<a id="a-2o"></a>　诸婇女等，<a id="a-2p"></a>　觉此震动，<a id="a-2q"></a>　皆悉惊悚。</p>
  <p id="a2r">我能含吐，<a id="a-2s"></a>　诸佛刹土，<a id="a-2t"></a>　大海山川，<a id="a-2u"></a>　城邑聚落。</p>
  <p id="a2v">难陀龙王，<a id="a-2w"></a>　及跋难陀，<a id="a-2x"></a>　如斯族类，<a id="a-2y"></a>　性甚毒害，</p>
  <p id="a2z">我之神力，<a id="a-30"></a>　悉能摧伏。</p>
  <p id="a31">我住梵宫，<a id="a-32"></a>　言语之音，<a id="a-33"></a>　令此世间，<a id="a-34"></a>　皆悉闻知。</p>
  <p id="a35">能住佛前，<a id="a-36"></a>　吞须弥山，<a id="a-37"></a>　经百千岁，<a id="a-38"></a>　乃至旷劫。</p>
  <p id="a39">住炎世界，<a id="a-3A"></a>　凡有声响，<a id="a-3B"></a>　使此刹土，<a id="a-3C"></a>　莫不闻之。</p>
  <p id="a3D">我往宝城，<a id="a-3E"></a>　变身普现，<a id="a-3F"></a>　遍在六万，<a id="a-3G"></a>　亿千之家。</p>
  <p id="a3H">我于此生，<a id="a-3I"></a>　未现斯变。</p>
  <p id="a3J">阿难当知，<a id="a-3K"></a>　吾今所见，<a id="a-3L"></a>　善哉奇特，<a id="a-3M"></a>　灵化神通。</p>
  <p id="a3N">我自见身，<a id="a-3O"></a>　及诸众生，<a id="a-3P"></a>　悉共坐此，<a id="a-3Q"></a>　宝莲华上。</p>
  <p id="a3R">历观十方，<a id="a-3S"></a>　大威世尊，<a id="a-3T"></a>　我从昔来，<a id="a-3U"></a>　未见斯瑞。</p>
  <p id="a3V">不疑如来，<a id="a-3W"></a>　自然神变，<a id="a-3X"></a>　或是菩萨，<a id="a-3Y"></a>　威神之力。<a id="a-3Z"></a>”</p>
  <p id="a3a">尔时，<a id="a-3b"></a>长老大目揵连，<a id="a-3c"></a>说此神通师子吼时，<a id="a-3d"></a>十千众生皆得人身，<a id="a-3e"></a>远尘离垢获法眼净。</p>
  <p id="a3f">尔时，<a id="a-3g"></a>阿难问舍利弗：<a id="a-3h"></a>“如来说汝智慧第一，<a id="a-3i"></a>今此神变将不汝耶？<a id="a-3j"></a>”</p>
  <p id="a3k">答言：<a id="a-3l"></a>“阿难，<a id="a-3m"></a>非我为也！<a id="a-3n"></a>我所能者二十年中，<a id="a-3o"></a>常勤修习毗婆舍那，<a id="a-3p"></a>行住坐卧正念观察，<a id="a-3q"></a>其心澄寂曾无动乱，<a id="a-3r"></a>分别显说无量诸法，<a id="a-3s"></a>方便精求不出法界，<a id="a-3t"></a>唯有如来乃能究尽。<a id="a-3u"></a>长老阿难，<a id="a-3v"></a>汝颇知不？<a id="a-3w"></a>若我以衣置于大地，<a id="a-3x"></a>目连虽有自在神通，<a id="a-3y"></a>尽其势力不能令动。</p>
  <p id="a3z">“长老阿难，<a id="a-40"></a>汝今当知，<a id="a-41"></a>我于佛前作师子吼，<a id="a-42"></a>诸大声闻具大神通，<a id="a-43"></a>三果学士、<a id="a-44"></a>天、<a id="a-45"></a>人、<a id="a-46"></a>魔、<a id="a-47"></a>梵、<a id="a-48"></a>阿修罗神、<a id="a-49"></a>沙门、<a id="a-4A"></a>婆罗门、<a id="a-4B"></a>一切阎浮外道异学尼揵子等来在会中，<a id="a-4C"></a>若能自知身无我者，<a id="a-4D"></a>我今当以三摩跋提，<a id="a-4E"></a>决定为之师子吼说、<a id="a-4F"></a>大丈夫说、<a id="a-4G"></a>不思议说。<a id="a-4H"></a>唯除世尊一切知见、<a id="a-4I"></a>弥勒菩萨一生补处、<a id="a-4J"></a>住无生忍菩萨摩诃萨、<a id="a-4K"></a>海德三昧菩萨摩诃萨、<a id="a-4L"></a>善建德三昧菩萨摩诃萨、<a id="a-4M"></a>诸佛现前三昧菩萨摩诃萨，<a id="a-4N"></a>大德声闻今可问我，<a id="a-4O"></a>如此身者何者是我？<a id="a-4P"></a>为可见耶？<a id="a-4Q"></a>不可见耶？<a id="a-4R"></a>又问异学诸外道等，<a id="a-4S"></a>汝所计身有神我者，<a id="a-4T"></a>为是过去，<a id="a-4U"></a>为当现在？</p>
  <p id="a4V">“长老阿难，<a id="a-4W"></a>我如是相，<a id="a-4X"></a>种种神通变化非一，<a id="a-4Y"></a>声闻、<a id="a-4Z"></a>缘觉所不能知，<a id="a-4a"></a>亦不能见。<a id="a-4b"></a>何者是我？<a id="a-4c"></a>所言我者为住何处？<a id="a-4d"></a>闻如是声，<a id="a-4e"></a>长老阿难，<a id="a-4f"></a>吾常精勤修丈夫业，<a id="a-4g"></a>亦复恒习知解之行。<a id="a-4h"></a>我今更有心自在力，<a id="a-4i"></a>我能伏心，<a id="a-4j"></a>心不伏我。<a id="a-4k"></a>长老阿难，<a id="a-4l"></a>吾见自身，<a id="a-4m"></a>及以天人坐大莲华。<a id="a-4n"></a>又见诸方在在处处，<a id="a-4o"></a>无数难思阿僧祇界，<a id="a-4p"></a>睹佛世尊坐道树下，<a id="a-4q"></a>大能天子请转法轮，<a id="a-4r"></a>吾当随顺闻如是声。<a id="a-4s"></a>我眼悉见诸世界中，<a id="a-4t"></a>种种缯盖幢幡华鬘，<a id="a-4u"></a>如我即时见此忍土。</p>
  <p id="a4v">“长老阿难，<a id="a-4w"></a>我心念言：<a id="a-4x"></a>为是世尊作此神通？<a id="a-4y"></a>大德声闻之所为乎？<a id="a-4z"></a>菩萨往昔曾种善根，<a id="a-50"></a>今获如斯变化果报？<a id="a-51"></a>”</p>
  <p id="a52">时，<a id="a-53"></a>舍利弗即说偈言：</p>
  <p id="a54">“如来不思议，<a id="a-55"></a>　如是佛功德！</p>
  <p id="a56">若有善逝众，<a id="a-57"></a>　神通广难思！</p>
  <p id="a58">及诸佛弟子，<a id="a-59"></a>　有学无学众，</p>
  <p id="a5A">于此刹土中，<a id="a-5B"></a>　我智最第一，</p>
  <p id="a5C">唯除诸菩萨，<a id="a-5D"></a>　信念深固者。</p>
  <p id="a5E">长老阿难陀，<a id="a-5F"></a>　我慧无等双，</p>
  <p id="a5G">现在及未来，<a id="a-5H"></a>　无能见过者，</p>
  <p id="a5I">除世调御尊，<a id="a-5J"></a>　及趣菩提人。</p>
  <p id="a5K">我恒勤修习，<a id="a-5L"></a>　毗婆舍那行，</p>
  <p id="a5M">满足二十年，<a id="a-5N"></a>　观察一切法，</p>
  <p id="a5O">精心方便求，<a id="a-5P"></a>　未曾得边际。</p>
  <p id="a5Q">我所有智慧，<a id="a-5R"></a>　不可得称量，</p>
  <p id="a5S">我以智慧力，<a id="a-5T"></a>　现在于佛前，</p>
  <p id="a5U">能师子吼说；<a id="a-5V"></a>　唯除异学人，</p>
  <p id="a5W">及行声闻乘，<a id="a-5X"></a>　求我真实者。</p>
  <p id="a5Y">若我现神通，<a id="a-5Z"></a>　飞腾虚空时，</p>
  <p id="a5a">此刹无人见，<a id="a-5b"></a>　吾之所游处，</p>
  <p id="a5c">声闻亦不睹；<a id="a-5d"></a>　唯除世间雄，</p>
  <p id="a5e">蠲别两足尊，<a id="a-5f"></a>　及以善逝子，</p>
  <p id="a5g">如是诸人等，<a id="a-5h"></a>　知我之所在，</p>
  <p id="a5i">外道众邪见，<a id="a-5j"></a>　悉非其境界。</p>
  <p id="a5k">心常自在转，<a id="a-5l"></a>　禅悦不思议，</p>
  <p id="a5m">若有大士业，<a id="a-5n"></a>　修习深空行。</p>
  <p id="a5o">长老阿难陀，<a id="a-5p"></a>　我现此神通，</p>
  <p id="a5q">一切声闻众，<a id="a-5r"></a>　终不能得知。</p>
  <p id="a5s">奇哉于今日，<a id="a-5t"></a>　悉睹十方佛！</p>
  <p id="a5u">我在于华座，<a id="a-5v"></a>　明见诸刹土，</p>
  <p id="a5w">建列不思议，<a id="a-5x"></a>　宝幢妙华香，</p>
  <p id="a5y">一切世界中，<a id="a-5z"></a>　变化不可称。</p>
  <p id="a60">长老我心念，<a id="a-61"></a>　不疑是世尊，</p>
  <p id="a62">威德善逝众，<a id="a-63"></a>　种种变化事，</p>
  <p id="a64">或是不空见，<a id="a-65"></a>　菩萨之所为。<a id="a-66"></a>”</p>
  <p id="a67">是舍利弗师子吼时，<a id="a-68"></a>一万三千诸众生等，<a id="a-69"></a>远尘离垢得法眼净。</p>
  <p id="a6A">时，<a id="a-6B"></a>大迦葉亦在众中，<a id="a-6C"></a>阿难心念：<a id="a-6D"></a>“是大迦葉，<a id="a-6E"></a>威德具足神通自在，<a id="a-6F"></a>今者变化将非是耶？<a id="a-6G"></a>”</p>
  <p id="a6H">于是阿难问迦葉言：<a id="a-6I"></a>“此之灵奇是大德乎？<a id="a-6J"></a>”</p>
  <p id="a6K">迦葉答言：<a id="a-6L"></a>“斯神化相非我所为！<a id="a-6M"></a>吾以智力悉能分别显示一切。<a id="a-6N"></a>长老阿难，<a id="a-6O"></a>我今住于世尊之前作师子吼，<a id="a-6P"></a>能以三千大千世界，<a id="a-6Q"></a>其中诸水江河溪壑泉源池沼，<a id="a-6R"></a>百千万亿无量巨海，<a id="a-6S"></a>一切水聚吸置口中悉使枯涸，<a id="a-6T"></a>令诸水性鱼龙之属都不觉知，<a id="a-6U"></a>亦无恼害。</p>
  <p id="a6V">“长老阿难，<a id="a-6W"></a>汝今当知，<a id="a-6X"></a>我于佛前诸天、<a id="a-6Y"></a>世人、<a id="a-6Z"></a>梵、<a id="a-6a"></a>魔、<a id="a-6b"></a>沙门一切众中，<a id="a-6c"></a>师子正说无畏之言。<a id="a-6d"></a>我力能吹须弥山王、<a id="a-6e"></a>大转轮山、<a id="a-6f"></a>雪山山王，<a id="a-6g"></a>乃至三千大千世界一切诸山皆成微尘，<a id="a-6h"></a>依此山者都不觉知。<a id="a-6i"></a>长老阿难，<a id="a-6j"></a>我能如是，<a id="a-6k"></a>得此自在神通之力。<a id="a-6l"></a>复次，<a id="a-6m"></a>阿难，<a id="a-6n"></a>我又能吹三千大千诸世界中，<a id="a-6o"></a>一时皆成猛炎炽火，<a id="a-6p"></a>譬如劫烧将尽之时，<a id="a-6q"></a>一切众生亦不觉知，<a id="a-6r"></a>又无烧害热恼之者，<a id="a-6s"></a>又不生念烧刹土想。<a id="a-6t"></a>我神力相具足如是！</p>
  <p id="a6u">“长老阿难，<a id="a-6v"></a>吾住此间，<a id="a-6w"></a>天眼远瞩东方世界，<a id="a-6x"></a>亿百千刹诸佛国土，<a id="a-6y"></a>始处处烧终同一火，<a id="a-6z"></a>我既见已心生念言：<a id="a-70"></a>‘今当示现神通变化。<a id="a-71"></a>’即如其相以三昧力住此世界，<a id="a-72"></a>过于东方亿百千刹，<a id="a-73"></a>能以一气吹彼猛火悉令俱灭。<a id="a-74"></a>火既灭已从三昧起，<a id="a-75"></a>复更发大炎盛之火。<a id="a-76"></a>长老阿难，<a id="a-77"></a>我神通相及波罗蜜如是满足。<a id="a-78"></a>若有人天生疑不信，<a id="a-79"></a>世尊今者右胁而卧，<a id="a-7A"></a>若从定起，<a id="a-7B"></a>汝可往问，<a id="a-7C"></a>唯佛如来能知此耳！<a id="a-7D"></a>”</p>
  <p id="a7E">世尊于时于静室中遥语阿难：<a id="a-7F"></a>“大德迦葉说师子吼，<a id="a-7G"></a>汝善受持。<a id="a-7H"></a>”</p>
  <p id="a7I">尔时，<a id="a-7J"></a>人、<a id="a-7K"></a>天、<a id="a-7L"></a>阿修罗等，<a id="a-7M"></a>皆共叹言：<a id="a-7N"></a>“奇哉上座！<a id="a-7O"></a>”</p>
  <p id="a7P">摩诃迦葉师子吼时，<a id="a-7Q"></a>三亿众生皆得人身，<a id="a-7R"></a>远尘离垢得法眼净。<a id="a-7S"></a>八十五百千那由他诸天，<a id="a-7T"></a>亦皆离垢得法眼净。<a id="a-7U"></a>长老不空见菩萨、<a id="a-7V"></a>弥勒菩萨、<a id="a-7W"></a>文殊师利童子菩萨、<a id="a-7X"></a>越三界菩萨，<a id="a-7Y"></a>如是无量诸菩萨等，<a id="a-7Z"></a>皆被坚固弘誓之铠，<a id="a-7a"></a>闻大迦葉师子吼说，<a id="a-7b"></a>以箧盛华搏如须弥，<a id="a-7c"></a>作此变化供养迦葉，<a id="a-7d"></a>爰及一切声闻之众。<a id="a-7e"></a>空中复化作七宝盖，<a id="a-7f"></a>一一声闻各荫一盖。</p>
  <p id="a7g">尔时，<a id="a-7h"></a>长老摩诃迦葉见是宝盖，<a id="a-7i"></a>语阿难言：<a id="a-7j"></a>“此众决定大乘之行，<a id="a-7k"></a>作是种种神变之事。<a id="a-7l"></a>长老阿难，<a id="a-7m"></a>我坐莲华处处方所，<a id="a-7n"></a>见佛世尊不可称计阿僧祇数。<a id="a-7o"></a>复睹诸刹七宝严净，<a id="a-7p"></a>杂色间错微妙无极，<a id="a-7q"></a>其中众生更相迎接。<a id="a-7r"></a>悉见彼国丰乐之相，<a id="a-7s"></a>譬如三十三天之上，<a id="a-7t"></a>贪醉华鬘，<a id="a-7u"></a>爱著璎珞，<a id="a-7v"></a>诸天身色如月光明。<a id="a-7w"></a>于虚空中有化宝盖，<a id="a-7x"></a>一一众生各荫一盖，<a id="a-7y"></a>亦如我今等无有异。<a id="a-7z"></a>处处佛刹无量菩萨，<a id="a-80"></a>从兜率天降神母胎。<a id="a-81"></a>长老阿难，<a id="a-82"></a>我今所见，<a id="a-83"></a>奇哉达行及师子吼！<a id="a-84"></a>此实非凡之所能为，<a id="a-85"></a>如是瑞相现大神通。<a id="a-86"></a>”</p>
  <p id="a87">尔时，<a id="a-88"></a>长老摩诃迦葉即于众中，<a id="a-89"></a>而说偈言：</p>
  <p id="a8A">“阿难汝当知，<a id="a-8B"></a>　我以念定力，</p>
  <p id="a8C">现在于佛前，<a id="a-8D"></a>　以是三千界，</p>
  <p id="a8E">此佛之刹土，<a id="a-8F"></a>　一切诸巨海，</p>
  <p id="a8G">大小江河等，<a id="a-8H"></a>　无量种水聚，</p>
  <p id="a8I">我以神通故，<a id="a-8J"></a>　悉能吸彼水，</p>
  <p id="a8K">置之于口中，<a id="a-8L"></a>　虽皆令枯涸，</p>
  <p id="a8M">众生无伤损，<a id="a-8N"></a>　不恼于水性。</p>
  <p id="a8O">此刹众须弥，<a id="a-8P"></a>　黑山诸山等，</p>
  <p id="a8Q">我住神奇力，<a id="a-8R"></a>　悉能吹散之。</p>
  <p id="a8S">我以聪慧智，<a id="a-8T"></a>　又用神通化，</p>
  <p id="a8U">令此佛刹土，<a id="a-8V"></a>　一切成烟焰，</p>
  <p id="a8W">众生不热恼，<a id="a-8X"></a>　亦无畏惧想。</p>
  <p id="a8Y">我住于此界，<a id="a-8Z"></a>　见彼东方国，</p>
  <p id="a8a">阿僧祇刹土，<a id="a-8b"></a>　悉为火所焚，</p>
  <p id="a8c">奇哉难思力，<a id="a-8d"></a>　令彼火即灭。</p>
  <p id="a8e">既见诸神力，<a id="a-8f"></a>　如此自在行，</p>
  <p id="a8g">令无数佛刹，<a id="a-8h"></a>　悉无有毁损。</p>
  <p id="a8i">我处莲华座，<a id="a-8j"></a>　见此诸刹土，</p>
  <p id="a8k">种种皆端妙，<a id="a-8l"></a>　殊杰鲜俦匹。</p>
  <p id="a8m">又睹兜率天，<a id="a-8n"></a>　菩萨降神时，</p>
  <p id="a8o">不疑诸善逝，<a id="a-8p"></a>　心达自在者。</p>
  <p id="a8q">为是诸声闻，<a id="a-8r"></a>　不空见菩萨，</p>
  <p id="a8s">为弥勒大士，<a id="a-8t"></a>　而有斯瑞相？<a id="a-8u"></a>”</p>
  <p id="a8v">尔时，<a id="a-8w"></a>阿难心生念言：<a id="a-8x"></a>“是富楼那弥多罗尼子，<a id="a-8y"></a>说法人中最为第一，<a id="a-8z"></a>今在此会有大神德，<a id="a-90"></a>决定诸法得到彼岸，<a id="a-91"></a>如是神通将非己耶？<a id="a-92"></a>我今当问。<a id="a-93"></a>”即便白言：<a id="a-94"></a>“唯富楼那，<a id="a-95"></a>如是瑞相大德为乎？<a id="a-96"></a>”</p>
  <p id="a97">答言：<a id="a-98"></a>“非也！<a id="a-99"></a>长老阿难，<a id="a-9A"></a>我之神通调伏利益诸众生故，<a id="a-9B"></a>力能示现以手掌摩此之三千大千世界，<a id="a-9C"></a>不令众生有伤损者。<a id="a-9D"></a>若有众生乐神通力，<a id="a-9E"></a>示现翻覆大千世界。<a id="a-9F"></a>譬如勇健巨力丈夫，<a id="a-9G"></a>以指捻取迦利沙槃，<a id="a-9H"></a>上下抛掷不以为难；<a id="a-9I"></a>我以右手转侧三千大千世界亦复如是，<a id="a-9J"></a>无一众生有恼害者。<a id="a-9K"></a>长老阿难，<a id="a-9L"></a>若此三千大千水界，<a id="a-9M"></a>我以手指一点取之，<a id="a-9N"></a>悉著口中亦无众生生知觉想。<a id="a-9O"></a>我于佛前作此神通。</p>
  <p id="a9P">“长老阿难，<a id="a-9Q"></a>于夜初分，<a id="a-9R"></a>我以清净胜妙天眼，<a id="a-9S"></a>于此三千大千世界，<a id="a-9T"></a>历观诸方何者众生，<a id="a-9U"></a>于法疑滞当为除断；<a id="a-9V"></a>即以天眼观诸方时，<a id="a-9W"></a>处处见有四方世界，<a id="a-9X"></a>其土广大无数众生迷于正法。<a id="a-9Y"></a>长老阿难，<a id="a-9Z"></a>我心念言：<a id="a-9a"></a>‘不起此坐往破彼疑。<a id="a-9b"></a>’即如三昧清净寂定，<a id="a-9c"></a>调和柔润正直之心，<a id="a-9d"></a>断彼众生于法疑惑。<a id="a-9e"></a>我于会中演说法时，<a id="a-9f"></a>一一众生谓在其前。<a id="a-9g"></a>长老阿难，<a id="a-9h"></a>夜既初分，<a id="a-9i"></a>四方各有无数千众，<a id="a-9j"></a>悉得安住于圣法中，<a id="a-9k"></a>三万众生皆受禁戒，<a id="a-9l"></a>六万众生归依三宝。<a id="a-9m"></a>从三昧起，<a id="a-9n"></a>我如是相神通变化，<a id="a-9o"></a>悉能断除众生疑惑。</p>
  <p id="a9p">“长老阿难，<a id="a-9q"></a>我能安住于此世界，<a id="a-9r"></a>以净天眼见于北方除怨国界，<a id="a-9s"></a>从此佛土过三万刹，<a id="a-9t"></a>有一众生于法疑惑，<a id="a-9u"></a>是世界中佛般涅槃，<a id="a-9v"></a>应声闻法之所化度。<a id="a-9w"></a>我心念言当断其惑，<a id="a-9x"></a>不往彼处即于此坐，<a id="a-9y"></a>遥令众生自然调顺。<a id="a-9z"></a>长老阿难，<a id="a-A0"></a>我今即时如定心相入此三昧，<a id="a-A1"></a>无数众生作法光明。<a id="a-A2"></a>如是相貌，<a id="a-A3"></a>我之声闻诸波罗蜜皆已满足。<a id="a-A4"></a>若使有人于此众中，<a id="a-A5"></a>脱生疑网不信受者，<a id="a-A6"></a>如来起时自可往问。<a id="a-A7"></a>”</p>
  <p id="aA8">即于是时佛神力故，<a id="a-A9"></a>虚空之中出大音声：<a id="a-AA"></a>“阿难，<a id="a-AB"></a>汝今如是受持，<a id="a-AC"></a>如富楼那师子正说。<a id="a-AD"></a>”</p>
  <p id="aAE">时，<a id="a-AF"></a>诸人、<a id="a-AG"></a>天、<a id="a-AH"></a>阿修罗等，<a id="a-AI"></a>皆叹奇哉实为希有：<a id="a-AJ"></a>“声闻神通相貌如此，<a id="a-AK"></a>岂况如来真境界乎！<a id="a-AL"></a>”时诸人天作此赞已，<a id="a-AM"></a>富楼那弥多罗尼子，<a id="a-AN"></a>即于众中而说偈言：</p>
  <p id="aAO">“我诸漏已尽，<a id="a-AP"></a>　决定到彼岸，</p>
  <p id="aAQ">永脱一切生，<a id="a-AR"></a>　为世所归依。</p>
  <p id="aAS">既入于众数，<a id="a-AT"></a>　异佛神通力，</p>
  <p id="aAU">右手能翻覆，<a id="a-AV"></a>　天地山河等，</p>
  <p id="aAW">不令一众生，<a id="a-AX"></a>　而有伤损者。</p>
  <p id="aAY">长老我神通，<a id="a-AZ"></a>　势力实如此，</p>
  <p id="aAa">若有三千界，<a id="a-Ab"></a>　大千之水聚，</p>
  <p id="aAc">于此佛土中，<a id="a-Ad"></a>　或见或不见，</p>
  <p id="aAe">我能以一指，<a id="a-Af"></a>　悉点内口中，</p>
  <p id="aAg">不使诸众生，<a id="a-Ah"></a>　而有觉知想。</p>
  <p id="aAi">我于初夜时，<a id="a-Aj"></a>　天眼观诸方，</p>
  <p id="aAk">何者众生等，<a id="a-Al"></a>　于法有疑惑，</p>
  <p id="aAm">当住神通力，<a id="a-An"></a>　悉为除断之。</p>
  <p id="aAo">我见一众生，<a id="a-Ap"></a>　于法堕疑网，</p>
  <p id="aAq">若有淳善心，<a id="a-Ar"></a>　贪慕求法者，</p>
  <p id="aAs">吾不起此坐，<a id="a-At"></a>　悉除彼痴惑。</p>
  <p id="aAu">四方千亿众，<a id="a-Av"></a>　我以净眼施，</p>
  <p id="aAw">能令彼生信，<a id="a-Ax"></a>　使发菩提心。</p>
  <p id="aAy">时有三万人，<a id="a-Az"></a>　从我受禁戒，</p>
  <p id="aB0">六万诸众生，<a id="a-B1"></a>　归依于如来，</p>
  <p id="aB2">其心得寂静，<a id="a-B3"></a>　安住正法中。</p>
  <p id="aB4">我于初夜时，<a id="a-B5"></a>　示现妙神通，</p>
  <p id="aB6">一念于此坐，<a id="a-B7"></a>　历观东北方，</p>
  <p id="aB8">周观过千刹，<a id="a-B9"></a>　正降怨世界，</p>
  <p id="aBA">彼有一众生，<a id="a-BB"></a>　心疑于诸法；</p>
  <p id="aBC">我住此佛刹，<a id="a-BD"></a>　彼人疑于法，</p>
  <p id="aBE">欲令见正路，<a id="a-BF"></a>　今决其迷惑。</p>
  <p id="aBG">长老我神通，<a id="a-BH"></a>　智力实如斯！</p>
  <p id="aBI">唯佛能哀愍，<a id="a-BJ"></a>　一切诸世间，</p>
  <p id="aBK">此处人不信，<a id="a-BL"></a>　可往问世尊。</p>
  <p id="aBM">我今坐莲华，<a id="a-BN"></a>　见彼佛涅槃，</p>
  <p id="aBO">处处方刹土，<a id="a-BP"></a>　阇维如来身，</p>
  <p id="aBQ">及见佛殊特，<a id="a-BR"></a>　为是谁神力？</p>
  <p id="aBS">又如我所见，<a id="a-BT"></a>　诸佛般涅槃，</p>
  <p id="aBU">广远甚弘雅，<a id="a-BV"></a>　不可得思议，</p>
  <p id="aBW">为是佛所作，<a id="a-BX"></a>　声闻之人耶？<a id="a-BY"></a>”</p>
  <p id="aBZ">尔时，<a id="a-Ba"></a>阿难心生念言：<a id="a-Bb"></a>“此罗睺罗是佛之子，<a id="a-Bc"></a>有大威德神通自在，<a id="a-Bd"></a>今亦在此大众之中，<a id="a-Be"></a>如是变化将非己耶？<a id="a-Bf"></a>”阿难即便问罗睺罗：<a id="a-Bg"></a>“汝于戒学得到彼岸，<a id="a-Bh"></a>此之神通汝所为乎？<a id="a-Bi"></a>”</p>
  <p id="aBj">罗睺答言：<a id="a-Bk"></a>“非我所作！<a id="a-Bl"></a>长老阿难，<a id="a-Bm"></a>我如是相，<a id="a-Bn"></a>种种百千威德神力，<a id="a-Bo"></a>随意自在为佛之子，<a id="a-Bp"></a>或隐或显未曾忆念，<a id="a-Bq"></a>不尝在前亦未示现。<a id="a-Br"></a>长老阿难，<a id="a-Bs"></a>我能以此三千大千世界之中，<a id="a-Bt"></a>百亿四天下、<a id="a-Bu"></a>百亿日月、<a id="a-Bv"></a>百亿大海、<a id="a-Bw"></a>百亿须弥、<a id="a-Bx"></a>百亿大小转轮之山，<a id="a-By"></a>如是广大诸余山等，<a id="a-Bz"></a>以四神足置一毛端，<a id="a-C0"></a>不令众生有伤损者，<a id="a-C1"></a>于四天下不相逼迫，<a id="a-C2"></a>彼此去来亦无妨碍，<a id="a-C3"></a>吾之神通自在如此。<a id="a-C4"></a>长老阿难，<a id="a-C5"></a>我能以此三千大千一切水界，<a id="a-C6"></a>大海、<a id="a-C7"></a>江河、<a id="a-C8"></a>溪涧、<a id="a-C9"></a>池沼，<a id="a-CA"></a>以一毛孔嗽置口中，<a id="a-CB"></a>渟流派别本相分明，<a id="a-CC"></a>其中众生适性不改，<a id="a-CD"></a>水之盈竭亦不觉知。</p>
  <p id="aCE">“长老阿难，<a id="a-CF"></a>我住此土，<a id="a-CG"></a>如定心相入此三昧，<a id="a-CH"></a>见东北方难生如来。<a id="a-CI"></a>我在此刹白净王所，<a id="a-CJ"></a>撮取一把栴檀末香，<a id="a-CK"></a>供养彼刹一切诸佛。<a id="a-CL"></a>其香芬烈，<a id="a-CM"></a>乃至十方。<a id="a-CN"></a>难生世尊化作台观，<a id="a-CO"></a>高十由延，<a id="a-CP"></a>七宝所成，<a id="a-CQ"></a>即在此处烧众天香。<a id="a-CR"></a>复于台上化作宝盖，<a id="a-CS"></a>其盖足高亿千由延，<a id="a-CT"></a>纵广正等百千由延。<a id="a-CU"></a>彼世界中一切众生，<a id="a-CV"></a>皆共幻作栴檀楼阁。<a id="a-CW"></a>其楼上高百千由延，<a id="a-CX"></a>纵广正等五千由延。<a id="a-CY"></a>如是无量在宝台中，<a id="a-CZ"></a>各各庄严不相障碍。<a id="a-Ca"></a>长老阿难，<a id="a-Cb"></a>瑞相如是，<a id="a-Cc"></a>我于声闻具波罗蜜。<a id="a-Cd"></a>或有生疑不能信者，<a id="a-Ce"></a>世尊若起自可往问，<a id="a-Cf"></a>我师子吼如来证知。<a id="a-Cg"></a>”</p>
  <p id="aCh">时，<a id="a-Ci"></a>罗睺罗即说偈言：</p>
  <p id="aCj">“长老阿难陀，<a id="a-Ck"></a>　我以大千界，</p>
  <p id="aCl">百亿四天下，<a id="a-Cm"></a>　及无数佛刹，</p>
  <p id="aCn">如是诸刹土，<a id="a-Co"></a>　悉入一毛孔，</p>
  <p id="aCp">我神通如此，<a id="a-Cq"></a>　无所譬类者。</p>
  <p id="aCr">世界甚广大，<a id="a-Cs"></a>　不满一毛孔，</p>
  <p id="aCt">各安去来业，<a id="a-Cu"></a>　悉不见妨碍。</p>
  <p id="aCv">我能如是示，<a id="a-Cw"></a>　神力不虚行，</p>
  <p id="aCx">须弥宝山王，<a id="a-Cy"></a>　及大小转轮，</p>
  <p id="aCz">复有诸余山，<a id="a-D0"></a>　皆入一毛孔，</p>
  <p id="aD1">以我神变力，<a id="a-D2"></a>　彼此不相碍。</p>
  <p id="aD3">长老我如是，<a id="a-D4"></a>　示此神奇相，</p>
  <p id="aD5">悉见入毛孔，<a id="a-D6"></a>　而身不疲惓。</p>
  <p id="aD7">我又神足力，<a id="a-D8"></a>　以此大千界，</p>
  <p id="aD9">江河大海水，<a id="a-DA"></a>　吸内毛孔中，</p>
  <p id="aDB">而此佛刹土，<a id="a-DC"></a>　一切大水聚，</p>
  <p id="aDD">当入毛孔时，<a id="a-DE"></a>　区别不浑乱。</p>
  <p id="aDF">我在善逝前，<a id="a-DG"></a>　示现于神通，</p>
  <p id="aDH">若疑不信者，<a id="a-DI"></a>　往问普眼尊。</p>
  <p id="aDJ">我处莲华座，<a id="a-DK"></a>　见十方菩萨，</p>
  <p id="aDL">头目及妻子，<a id="a-DM"></a>　施以求菩提。</p>
  <p id="aDN">奇哉我所见，<a id="a-DO"></a>　实生希有心，</p>
  <p id="aDP">不疑于世尊，<a id="a-DQ"></a>　所作之神变。</p>
  <p id="aDR">为诸大威德，<a id="a-DS"></a>　善逝声闻众，</p>
  <p id="aDT">为是不空见，<a id="a-DU"></a>　弥勒菩萨等？<a id="a-DV"></a>”</p>
  <p id="aDW">长老罗睺师子吼时，<a id="a-DX"></a>八十七亿百千那由他诸天人等得法眼净。<a id="a-DY"></a>是诸天等见法、<a id="a-DZ"></a>到法、<a id="a-Da"></a>选择众法、<a id="a-Db"></a>明了于法，<a id="a-Dc"></a>如是相貌当设供养，<a id="a-Dd"></a>以天栴檀细末之香，<a id="a-De"></a>以用奉散罗睺罗上：<a id="a-Df"></a>“奇哉佛子离垢清净，<a id="a-Dg"></a>住大乘行深妙之法，<a id="a-Dh"></a>能演师子殊妙之音！<a id="a-Di"></a>善哉罗睺未来之世，<a id="a-Dj"></a>当师子吼犹若今日。<a id="a-Dk"></a>”</p>
  <p id="aDl">尔时，<a id="a-Dm"></a>阿难心生念言：<a id="a-Dn"></a>“此须菩提阿兰若行，<a id="a-Do"></a>最为第一而无等双，<a id="a-Dp"></a>今是大德在此会中。<a id="a-Dq"></a>世尊常说此须菩提，<a id="a-Dr"></a>能作种种无量神通。<a id="a-Ds"></a>”</p>
  <p id="aDt">阿难即问须菩提言：<a id="a-Du"></a>“如是变化将非汝耶？<a id="a-Dv"></a>”</p>
  <p id="aDw">答言：<a id="a-Dx"></a>“长老，<a id="a-Dy"></a>非我所为！<a id="a-Dz"></a>我能常乐不舍闲处，<a id="a-E0"></a>如彼定心入此三昧，<a id="a-E1"></a>以是三千大千世界置一毛端极微之分，<a id="a-E2"></a>周回旋转如陶家轮，<a id="a-E3"></a>其中众生无觉知者。<a id="a-E4"></a>长老阿难，<a id="a-E5"></a>我于佛前，<a id="a-E6"></a>能师子吼正说无畏。<a id="a-E7"></a>吾以一气，<a id="a-E8"></a>吹此三千大千世界悉令烧尽，<a id="a-E9"></a>不使众生有热恼想。<a id="a-EA"></a>我曾示现如此神变，<a id="a-EB"></a>能在佛前说师子吼，<a id="a-EC"></a>以此大千世界众生置一指端上升虚空，<a id="a-ED"></a>彼此寂然无诸音声，<a id="a-EE"></a>不相触碍及觉知者。</p>
  <p id="aEF">“长老阿难，<a id="a-EG"></a>我之所能，<a id="a-EH"></a>如彼定心入此三昧，<a id="a-EI"></a>以清净眼一时瞩对八方上下六万诸佛，<a id="a-EJ"></a>一一方中又睹六万百千世界诸佛如来，<a id="a-EK"></a>彼处次第见无前后。<a id="a-EL"></a>长老阿难，<a id="a-EM"></a>我如定心，<a id="a-EN"></a>如其相貌作神通行，<a id="a-EO"></a>住此阎浮须弥山顶释提桓因所居天宫，<a id="a-EP"></a>撮取一把栴檀末香，<a id="a-EQ"></a>俱时遍散十方诸佛，<a id="a-ER"></a>纷纶弥漫以用供养。<a id="a-ES"></a>我住此刹见彼众生，<a id="a-ET"></a>恭敬尊重赞叹如来，<a id="a-EU"></a>彼土众生悉知我是释迦如来应正遍知声闻之中空闲第一。<a id="a-EV"></a>长老阿难，<a id="a-EW"></a>我之神通，<a id="a-EX"></a>如是相貌究竟彼岸。<a id="a-EY"></a>若此人天于我生疑，<a id="a-EZ"></a>有不信者往问世尊，<a id="a-Ea"></a>如来自当知此三昧。<a id="a-Eb"></a>”</p>
  <p id="aEc">时，<a id="a-Ed"></a>佛神力于虚空中，<a id="a-Ee"></a>震大音声告阿难言：<a id="a-Ef"></a>“如须菩提正说师子无畏之音，<a id="a-Eg"></a>汝可受持。<a id="a-Eh"></a>”</p>
  <p id="aEi">时，<a id="a-Ej"></a>诸人、<a id="a-Ek"></a>天、<a id="a-El"></a>梵、<a id="a-Em"></a>魔、<a id="a-En"></a>沙门，<a id="a-Eo"></a>一切阎浮阿修罗等，<a id="a-Ep"></a>既得法利生希有心，<a id="a-Eq"></a>惊愕毛竖，<a id="a-Er"></a>叹言：<a id="a-Es"></a>“奇哉！<a id="a-Et"></a>声闻神变乃能如此，<a id="a-Eu"></a>岂况如来种种神力，<a id="a-Ev"></a>无数三昧真实者哉！<a id="a-Ew"></a>”</p>
  <p id="aEx">时，<a id="a-Ey"></a>须菩提知诸人天已得法利，<a id="a-Ez"></a>即说偈言：</p>
  <p id="aF0">“世间师称我，<a id="a-F1"></a>　阿兰若最胜，</p>
  <p id="aF2">安住禅解脱，<a id="a-F3"></a>　现无量神力。</p>
  <p id="aF4">长老阿难陀，<a id="a-F5"></a>　我能以大地，</p>
  <p id="aF6">置于一毛端，<a id="a-F7"></a>　旋之而不危；</p>
  <p id="aF8">亦如陶家轮，<a id="a-F9"></a>　虽转不倾侧；</p>
  <p id="aFA">又于世尊前，<a id="a-FB"></a>　破碎一切地，</p>
  <p id="aFC">及以诸山岳，<a id="a-FD"></a>　无有损伤者。</p>
  <p id="aFE">我住神足力，<a id="a-FF"></a>　威势皆如此，</p>
  <p id="aFG">我能以手掌，<a id="a-FH"></a>　举刹及众生，</p>
  <p id="aFI">安置虚空中，<a id="a-FJ"></a>　从上次第下，</p>
  <p id="aFK">亦无一众生，<a id="a-FL"></a>　惊疑怖畏者。</p>
  <p id="aFM">我入三昧时，<a id="a-FN"></a>　见彼东方佛，</p>
  <p id="aFO">其数有六万，<a id="a-FP"></a>　南方亦复然；</p>
  <p id="aFQ">我复见西方，<a id="a-FR"></a>　六万世间尊，</p>
  <p id="aFS">北方及上下，<a id="a-FT"></a>　斯数亦如是；</p>
  <p id="aFU">及睹众楼阁，<a id="a-FV"></a>　妙绝无等伦，</p>
  <p id="aFW">以少栴檀末，<a id="a-FX"></a>　供养诸世尊。</p>
  <p id="aFY">我实有若斯，<a id="a-FZ"></a>　无垢神通行，</p>
  <p id="aFa">能大师子吼，<a id="a-Fb"></a>　及诸示现等，</p>
  <p id="aFc">不能深信者，<a id="a-Fd"></a>　可往问如来。</p>
  <p id="aFe">我无众生想，<a id="a-Ff"></a>　亦无无生想，</p>
  <p id="aFg">无佛无法想，<a id="a-Fh"></a>　一切无相故。<a id="a-Fi"></a>”</p>
 </body>
</html>