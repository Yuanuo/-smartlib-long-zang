<!doctype html>
<html id="z3IBTN9FI" data-ver="1223">
 <head>
  <meta charset="utf-8">
  <meta author="功德直">
  <meta library="龙藏">
  <meta catalog="大乘大集部">
  <meta period="刘宋">
 </head>
 <body>
  <h1 id="a1">菩萨念佛三昧经卷第六</h1>
  <h2 id="a2">劝持品第十三</h2>
  <p id="a3">尔时，<a id="a-4"></a>世尊告不空见：<a id="a-5"></a>“乃往昔世过阿僧祇阿僧祇无边大劫，<a id="a-6"></a>尔时有佛，<a id="a-7"></a>号宝胜光如来、<a id="a-8"></a>应、<a id="a-9"></a>正遍知、<a id="a-A"></a>明行足、<a id="a-B"></a>善逝、<a id="a-C"></a>世间解、<a id="a-D"></a>无上士、<a id="a-E"></a>调御丈夫、<a id="a-F"></a>天人师、<a id="a-G"></a>佛世尊，<a id="a-H"></a>出现于世无与等者，<a id="a-I"></a>一切人天所共恭敬，<a id="a-J"></a>解脱调伏度生死岸，<a id="a-K"></a>无上最胜第一世尊，<a id="a-L"></a>为护一切世间之师，<a id="a-M"></a>今世后世皆悉明了，<a id="a-N"></a>所可说法初中后善，<a id="a-O"></a>其义深远，<a id="a-P"></a>其语巧妙，<a id="a-Q"></a>具足清白梵行之相。<a id="a-R"></a>时宝胜光如来世尊于彼经行，<a id="a-S"></a>与三万亿百千声闻，<a id="a-T"></a>皆住学地，<a id="a-U"></a>人天恭敬。<a id="a-V"></a>是宝胜光佛从卧而起心生念言：<a id="a-W"></a>‘此诸声闻皆住学地，<a id="a-X"></a>当随所乐为说深法，<a id="a-Y"></a>令彼速得尽诸有漏。<a id="a-Z"></a>’”</p>
  <p id="aa">告不空见：<a id="a-b"></a>“宝胜光佛即时便现大神通力，<a id="a-c"></a>令此三千大千世界，<a id="a-d"></a>遍满其中皆成烟炎。<a id="a-e"></a>是诸声闻见此神变，<a id="a-f"></a>不生怖畏皆大欢喜，<a id="a-g"></a>譬如比丘得四禅乐。<a id="a-h"></a>”</p>
  <p id="ai">告不空见：<a id="a-j"></a>“宝胜光佛于夜后分为说法故，<a id="a-k"></a>即现种种神通变化。<a id="a-l"></a>时宝胜光佛告诸声闻：<a id="a-m"></a>‘汝等比丘见此三千大千世界烟炎不耶？<a id="a-n"></a>’比丘白佛：<a id="a-o"></a>‘唯然，<a id="a-p"></a>已见。<a id="a-q"></a>’‘比丘当知，<a id="a-r"></a>有为诸行无常、<a id="a-s"></a>苦、<a id="a-t"></a>空，<a id="a-u"></a>一切诸法皆无有我。<a id="a-v"></a>所以者何？<a id="a-w"></a>此身不净，<a id="a-x"></a>九孔常流臭秽充满，<a id="a-y"></a>诸行无常轮转之法，<a id="a-z"></a>危脆不坚一念不住，<a id="a-10"></a>生老病死之所逼切，<a id="a-11"></a>犹如幻、<a id="a-12"></a>炎、<a id="a-13"></a>水聚、<a id="a-14"></a>泡沫，<a id="a-15"></a>无人无主犹若草木，<a id="a-16"></a>甚可患厌应速远离。<a id="a-17"></a>’”</p>
  <p id="a18">佛告不空见：<a id="a-19"></a>“是三万亿百千声闻，<a id="a-1A"></a>闻宝胜光佛说是法时，<a id="a-1B"></a>是诸比丘见法住法，<a id="a-1C"></a>选择善法度四颠倒，<a id="a-1D"></a>于佛法僧得净善法，<a id="a-1E"></a>能不信他皆得漏尽。<a id="a-1F"></a>时诸声闻同声白佛：<a id="a-1G"></a>‘如是，<a id="a-1H"></a>世尊，<a id="a-1I"></a>有为诸行无常、<a id="a-1J"></a>苦、<a id="a-1K"></a>空，<a id="a-1L"></a>一切诸法皆悉无我。<a id="a-1M"></a>此身不净九孔流溢，<a id="a-1N"></a>甚可厌恶应速舍离。<a id="a-1O"></a>诚如圣教！<a id="a-1P"></a>诚如圣教！<a id="a-1Q"></a>’又不空见，<a id="a-1R"></a>有三示现，<a id="a-1S"></a>神通示现、<a id="a-1T"></a>教诏示现、<a id="a-1U"></a>说法示现。<a id="a-1V"></a>时宝胜光佛以此示现，<a id="a-1W"></a>如是调伏诸声闻众，<a id="a-1X"></a>度三脱门空无相愿，<a id="a-1Y"></a>及三万亿百千那由他诸菩萨等，<a id="a-1Z"></a>皆当得成无上菩提。<a id="a-1a"></a>”</p>
  <p id="a1b">告不空见：<a id="a-1c"></a>“是诸菩萨闻彼世尊说宝三昧，<a id="a-1d"></a>开化人天八万四千亿百千岁，<a id="a-1e"></a>转法轮已然后灭度。<a id="a-1f"></a>”</p>
  <p id="a1g">时，<a id="a-1h"></a>不空见白佛言：<a id="a-1i"></a>“世尊，<a id="a-1j"></a>彼宝胜光如来出世，<a id="a-1k"></a>调伏声闻为有几何？<a id="a-1l"></a>正法、<a id="a-1m"></a>像法住世几岁？<a id="a-1n"></a>”</p>
  <p id="a1o">尔时，<a id="a-1p"></a>世尊告不空见：<a id="a-1q"></a>“如是三千大千世界，<a id="a-1r"></a>一切星宿可知其数，<a id="a-1s"></a>宝胜光佛诸声闻众，<a id="a-1t"></a>无量无数不可限量。<a id="a-1u"></a>宝胜光佛般涅槃后，<a id="a-1v"></a>正法住世足八十亿那由他岁，<a id="a-1w"></a>像法住世十二亿岁。<a id="a-1x"></a>于是中间有佛出世，<a id="a-1y"></a>号曰慈行，<a id="a-1z"></a>寿不可称量。<a id="a-20"></a>其佛身长足一由延，<a id="a-21"></a>国人身量六拘卢舍。<a id="a-22"></a>莲华周圆亦复如是，<a id="a-23"></a>悉以此华遍布大地，<a id="a-24"></a>一切众生游息其上。</p>
  <p id="a25">“尔时世界名多莲华，<a id="a-26"></a>其地柔软犹如鹿茸，<a id="a-27"></a>若触身时状若天衣，<a id="a-28"></a>一切众生快乐无极，<a id="a-29"></a>又如自在诸天宫殿。<a id="a-2A"></a>是诸众生欲度东海，<a id="a-2B"></a>眴顷之间便到彼岸；<a id="a-2C"></a>南、<a id="a-2D"></a>西、<a id="a-2E"></a>北方亦复如是，<a id="a-2F"></a>若有众生凡欲所之发心即至。<a id="a-2G"></a>是宝胜光佛初成道已，<a id="a-2H"></a>时四海内其地纵广，<a id="a-2I"></a>足八万亿百千那由他，<a id="a-2J"></a>诸声闻众悉满其中，<a id="a-2K"></a>诸阿罗汉皆各一食，<a id="a-2L"></a>唯除阿难。<a id="a-2M"></a>金刚密迹及阿逸多八十那由他不退菩萨，<a id="a-2N"></a>请彼慈行如来世尊，<a id="a-2O"></a>为诸菩萨说此三昧。<a id="a-2P"></a>将欲分别显示之时，<a id="a-2Q"></a>一音之中而说偈言：</p>
  <p id="a2R">“‘若人勤方便，<a id="a-2S"></a>　求习出家行，</p>
  <p id="a2T">竞修最胜法，<a id="a-2U"></a>　摧破四魔军，</p>
  <p id="a2V">犹如大象王，<a id="a-2W"></a>　践踏众小草。</p>
  <p id="a2X">若人欲疾得，<a id="a-2Y"></a>　寂定菩提道，</p>
  <p id="a2Z">为诸众生故，<a id="a-2a"></a>　修行此三昧。</p>
  <p id="a2b">敷演净妙法，<a id="a-2c"></a>　施彼一切乐，</p>
  <p id="a2d">是人则与佛，<a id="a-2e"></a>　同其大悲心。<a id="a-2f"></a>’</p>
  <p id="a2g">“尔时，<a id="a-2h"></a>慈行佛般涅槃后，<a id="a-2i"></a>有一比丘名曰树王，<a id="a-2j"></a>于正法中广宣流布是妙经典三昧宝王。<a id="a-2k"></a>有转轮王号帝幢天，<a id="a-2l"></a>有大威德政法治世。<a id="a-2m"></a>是王有城名帝幢处，<a id="a-2n"></a>纵广正等十二由延，<a id="a-2o"></a>城郭楼观皆是真金，<a id="a-2p"></a>种种彩画众宝庄严。<a id="a-2q"></a>其城四面各有三门，<a id="a-2r"></a>国界严饰如善建城。</p>
  <p id="a2s">“又不空见，<a id="a-2t"></a>时王帝幢于夜后分眠寐之中，<a id="a-2u"></a>有净居天来至其所，<a id="a-2v"></a>即于梦中而告之曰：<a id="a-2w"></a>‘大王当知，<a id="a-2x"></a>有三昧名诸佛所说念佛三昧。<a id="a-2y"></a>若有菩萨修是三昧，<a id="a-2z"></a>恒生净土不离见佛，<a id="a-30"></a>世出世辩无不具足，<a id="a-31"></a>必当疾得无上菩提。<a id="a-32"></a>’时王忽然于梦惊寤，<a id="a-33"></a>犹见此天故在其前，<a id="a-34"></a>即白天曰：<a id="a-35"></a>‘谁能受持如是甚深念佛三昧？<a id="a-36"></a>’天告王曰：<a id="a-37"></a>‘去此不远有大比丘名曰树王，<a id="a-38"></a>常乐受持读诵敷演，<a id="a-39"></a>如说修行是深三昧。<a id="a-3A"></a>’尔时，<a id="a-3B"></a>帝幢从彼天所，<a id="a-3C"></a>受此三昧及比丘名，<a id="a-3D"></a>至心忆持不令忘失，<a id="a-3E"></a>即于晨朝舍四天下金轮七宝及八万亿无数百千宫人婇女，<a id="a-3F"></a>为求三昧甚深法故，<a id="a-3G"></a>即与眷属同时舍家，<a id="a-3H"></a>俱共往诣树王比丘。</p>
  <p id="a3I">“又不空见，<a id="a-3J"></a>时彼四众天龙八部皆共围绕，<a id="a-3K"></a>有九万亿欲界诸天、<a id="a-3L"></a>八万那由他诸菩萨等，<a id="a-3M"></a>亦与眷属恭敬围绕。<a id="a-3N"></a>树王比丘时为大众，<a id="a-3O"></a>说此甚深念佛三昧。<a id="a-3P"></a>帝幢大王即至其所，<a id="a-3Q"></a>以天真宝散比丘上，<a id="a-3R"></a>五体投地至心顶礼。<a id="a-3S"></a>复持八万净妙金华、<a id="a-3T"></a>天曼陀罗、<a id="a-3U"></a>沉水、<a id="a-3V"></a>末香，<a id="a-3W"></a>又以敬心奉散比丘。<a id="a-3X"></a>供养既毕即与眷属，<a id="a-3Y"></a>皆悉出家被净法服，<a id="a-3Z"></a>为欲修习此三昧故，<a id="a-3a"></a>供养恒沙无量诸佛。<a id="a-3b"></a>与其眷属求是三昧，<a id="a-3c"></a>八万四千亿那由岁，<a id="a-3d"></a>衣服、<a id="a-3e"></a>饮食及诸珍宝，<a id="a-3f"></a>亲近供养树王比丘，<a id="a-3g"></a>常自受持读诵解说，<a id="a-3h"></a>如说修行是妙三昧，<a id="a-3i"></a>亦化一切无量众生，<a id="a-3j"></a>大悲为心初无懈惓。<a id="a-3k"></a>帝幢菩萨及其眷属，<a id="a-3l"></a>闻树王师说此妙法，<a id="a-3m"></a>至心受持未曾暂舍，<a id="a-3n"></a>深生恭敬恒如佛想，<a id="a-3o"></a>精勤修习初不休息。<a id="a-3p"></a>树王比丘皆悉成就彼八万亿百千比丘，<a id="a-3q"></a>修菩萨行往不退地，<a id="a-3r"></a>然后灭度，<a id="a-3s"></a>彼诸眷属皆亦命过。<a id="a-3t"></a>尔时复有佛出于世，<a id="a-3u"></a>号阎浮幢如来世尊，<a id="a-3v"></a>十号具足。<a id="a-3w"></a>帝幢比丘既值世尊供养恭敬，<a id="a-3x"></a>咨禀如是甚深三昧，<a id="a-3y"></a>受持读诵如说修行，<a id="a-3z"></a>饶益一切人天世间，<a id="a-40"></a>皆得无上菩提大利。<a id="a-41"></a>帝幢比丘广宣流布诸佛所说甚深定故，<a id="a-42"></a>过三千劫当成正觉，<a id="a-43"></a>又能成就九亿百千那由他等无量眷属，<a id="a-44"></a>皆悉安住不退菩提。<a id="a-45"></a>”</p>
  <p id="a46">尔时，<a id="a-47"></a>世尊告不空见：<a id="a-48"></a>“时帝幢王大比丘者，<a id="a-49"></a>岂异人乎？<a id="a-4A"></a>今现成佛，<a id="a-4B"></a>号曰高行如来、<a id="a-4C"></a>世尊、<a id="a-4D"></a>应、<a id="a-4E"></a>正遍知，<a id="a-4F"></a>十号具足。<a id="a-4G"></a>又不空见，<a id="a-4H"></a>汝今当知，<a id="a-4I"></a>以是三昧威神势力，<a id="a-4J"></a>饶益如是无量众生，<a id="a-4K"></a>以少闻故常值佛世。<a id="a-4L"></a>又不空见，<a id="a-4M"></a>若有菩萨少得闻此三昧名故常值佛世，<a id="a-4N"></a>何况菩萨于今现在！<a id="a-4O"></a>若得闻遇此三昧经受持读诵，<a id="a-4P"></a>其福如上已不可量，<a id="a-4Q"></a>何况复能广闻受持、<a id="a-4R"></a>读诵解说、<a id="a-4S"></a>如说修行！<a id="a-4T"></a>又不空见，<a id="a-4U"></a>若有菩萨乘，<a id="a-4V"></a>于大乘、<a id="a-4W"></a>辟支佛乘及声闻乘、<a id="a-4X"></a>人天之乘，<a id="a-4Y"></a>若善男子、<a id="a-4Z"></a>善女人等，<a id="a-4a"></a>或得暂闻是妙三昧，<a id="a-4b"></a>是诸菩萨及善男女皆当疾得无上正觉。</p>
  <p id="a4c">“又不空见，<a id="a-4d"></a>是诸人等，<a id="a-4e"></a>譬如有人在阎浮提见彼明相，<a id="a-4f"></a>决定必知日出不久大光普照，<a id="a-4g"></a>阎浮提人因日光明，<a id="a-4h"></a>能得分别青黄等色；<a id="a-4i"></a>如是，<a id="a-4j"></a>不空见，<a id="a-4k"></a>若有行者略闻诸佛所说三昧，<a id="a-4l"></a>是善男子、<a id="a-4m"></a>善女人等，<a id="a-4n"></a>不久当得无上菩提，<a id="a-4o"></a>犹彼明相知日必出。<a id="a-4p"></a>汝当深信此妙三昧，<a id="a-4q"></a>受持忆念勿生疑惑。<a id="a-4r"></a>又不空见，<a id="a-4s"></a>善男子等如劫将尽六日出时，<a id="a-4t"></a>一切大地皆成烟焰；<a id="a-4u"></a>七日出时，<a id="a-4v"></a>三千大千世界之中一切洞然；<a id="a-4w"></a>如是，<a id="a-4x"></a>不空见，<a id="a-4y"></a>善男女等学大乘者有不学者，<a id="a-4z"></a>若得少闻此三昧宝，<a id="a-50"></a>书持读诵解说其义，<a id="a-51"></a>皆当疾得无上菩提。<a id="a-52"></a>又不空见，<a id="a-53"></a>善男子等譬如堀井若见淤埿，<a id="a-54"></a>必定知水不复远也。<a id="a-55"></a>又不空见，<a id="a-56"></a>若有菩萨及诸众生，<a id="a-57"></a>于佛所说念佛三昧，<a id="a-58"></a>应当书写受持读诵，<a id="a-59"></a>解说其义，<a id="a-5A"></a>如说修行，<a id="a-5B"></a>忆而不忘；<a id="a-5C"></a>是善男子、<a id="a-5D"></a>善女人等，<a id="a-5E"></a>不久疾得无上菩提。</p>
  <p id="a5F">“又不空见，<a id="a-5G"></a>善男子等，<a id="a-5H"></a>譬如有人吞金刚丸，<a id="a-5I"></a>时诸聪慧善男子等，<a id="a-5J"></a>必知此人定死不久，<a id="a-5K"></a>以此金刚极难消故；<a id="a-5L"></a>如是，<a id="a-5M"></a>不空见，<a id="a-5N"></a>善男子等若人于是妙三昧宝，<a id="a-5O"></a>受持读诵，<a id="a-5P"></a>广说深义，<a id="a-5Q"></a>乃至少闻三昧妙法，<a id="a-5R"></a>此善男子、<a id="a-5S"></a>善女人等，<a id="a-5T"></a>不久当得无上菩提。<a id="a-5U"></a>所以者何？<a id="a-5V"></a>诸佛所说念佛三昧如金刚故。<a id="a-5W"></a>过去、<a id="a-5X"></a>未来、<a id="a-5Y"></a>现在诸佛、<a id="a-5Z"></a>应、<a id="a-5a"></a>正遍知之所宣说，<a id="a-5b"></a>分别选择威神守护，<a id="a-5c"></a>令诸行者不失作业。<a id="a-5d"></a>菩萨应当如是修习，<a id="a-5e"></a>恒欲利益一切世间，<a id="a-5f"></a>是名菩萨乘此乐行。<a id="a-5g"></a>如忉利天欢喜之园，<a id="a-5h"></a>若有见者身心踊悦；<a id="a-5i"></a>菩萨如是得此三昧，<a id="a-5j"></a>疾成无上菩提正觉，<a id="a-5k"></a>于所未闻诸章句等，<a id="a-5l"></a>若欲习学得亦不难。<a id="a-5m"></a>妙哉往古一切诸佛，<a id="a-5n"></a>为利益故分别示现，<a id="a-5o"></a>令满句义安住法界，<a id="a-5p"></a>诸大菩萨摄持拥护，<a id="a-5q"></a>敷演教化令乐正道。<a id="a-5r"></a>如是法门次第仪式，<a id="a-5s"></a>菩萨大士皆应当知。</p>
  <p id="a5t">“又不空见，<a id="a-5u"></a>若有菩萨于此诸佛所说三昧，<a id="a-5v"></a>若少闻者是诸人等，<a id="a-5w"></a>皆当疾得无上菩提。<a id="a-5x"></a>又不空见，<a id="a-5y"></a>是故我今为汝分别开示演说。<a id="a-5z"></a>汝又当知，<a id="a-60"></a>若得闻此诸佛所说念佛三昧受持解说，<a id="a-61"></a>不久疾得无上正觉菩提之道。<a id="a-62"></a>是故汝今应当受持读诵修行乃至书写，<a id="a-63"></a>亦当广为一切四众，<a id="a-64"></a>国王、<a id="a-65"></a>大臣、<a id="a-66"></a>沙门、<a id="a-67"></a>婆罗门，<a id="a-68"></a>及诸异学。<a id="a-69"></a>分别解说。<a id="a-6A"></a>所以者何？<a id="a-6B"></a>此等若闻当得满足无上菩提。</p>
  <p id="a6C">“又不空见，<a id="a-6D"></a>若善男子、<a id="a-6E"></a>善女人等应当决定至心净信此深三昧。<a id="a-6F"></a>所以者何？<a id="a-6G"></a>皆是往古一切诸佛之所称赞。<a id="a-6H"></a>汝今当以不思议意，<a id="a-6I"></a>至心忆持深信此定，<a id="a-6J"></a>精勤修习令心相续。<a id="a-6K"></a>所以者何？<a id="a-6L"></a>此三昧者，<a id="a-6M"></a>皆是诸佛真实之说，<a id="a-6N"></a>随顺佛说至佛行处，<a id="a-6O"></a>选择分别佛所证知，<a id="a-6P"></a>甚深宝财诸佛本事，<a id="a-6Q"></a>往生因缘诸佛法藏，<a id="a-6R"></a>究竟秘密诸佛圣印，<a id="a-6S"></a>如实知性诸佛真身。<a id="a-6T"></a>又不空见，<a id="a-6U"></a>此三昧者，<a id="a-6V"></a>出生行人无量善根，<a id="a-6W"></a>恒得生于大刹利家、<a id="a-6X"></a>大婆罗门及余胜家，<a id="a-6Y"></a>得大威力终成菩提。<a id="a-6Z"></a>所以者何？<a id="a-6a"></a>诸佛所说念佛三昧甚深妙典，<a id="a-6b"></a>能施众生不虚果故，<a id="a-6c"></a>亦令行者得无边福。<a id="a-6d"></a>若有闻者，<a id="a-6e"></a>是人获得无量无边阿僧祇等不可思议诸功德聚。</p>
  <p id="a6f">“又不空见，<a id="a-6g"></a>我今当说譬况之法成满此义，<a id="a-6h"></a>如有智人开譬则解。<a id="a-6i"></a>犹若大施诸菩萨等，<a id="a-6j"></a>常于清旦及以中晡日皆三时，<a id="a-6k"></a>如来三昧忆念力故，<a id="a-6l"></a>以诸珍妙一切杂宝，<a id="a-6m"></a>遍满恒沙大千世界，<a id="a-6n"></a>常以奉施亿千恒沙如来世尊及声闻众，<a id="a-6o"></a>经百千亿那由他等恒河沙劫如是大施，<a id="a-6p"></a>以求阿耨多罗三藐三菩提。<a id="a-6q"></a>”</p>
  <p id="a6r">告不空见：<a id="a-6s"></a>“此大菩萨所得功德，<a id="a-6t"></a>宁为多不？<a id="a-6u"></a>”</p>
  <p id="a6v">不空见言：<a id="a-6w"></a>“甚多！<a id="a-6x"></a>世尊，<a id="a-6y"></a>无量无边不可思议。<a id="a-6z"></a>”</p>
  <p id="a70">告不空见：<a id="a-71"></a>“我当为汝分别解说此施善根！<a id="a-72"></a>如此诸佛所说三昧，<a id="a-73"></a>第一真实佛口所说，<a id="a-74"></a>若能书写受持、<a id="a-75"></a>读诵敷演、<a id="a-76"></a>分别解说之者，<a id="a-77"></a>出生无量诸功德聚，<a id="a-78"></a>比前功德其福甚多，<a id="a-79"></a>何况闻已劝人受持，<a id="a-7A"></a>广为四众分别解说！<a id="a-7B"></a>又不空见，<a id="a-7C"></a>我今说此功德宝聚不可穷尽。<a id="a-7D"></a>”</p>
  <p data-pb></p>
  <h2 id="a7E">诸菩萨本行品第十四</h2>
  <p id="a7F">尔时，<a id="a-7G"></a>不空见菩萨、<a id="a-7H"></a>善现菩萨、<a id="a-7I"></a>善欢喜菩萨、<a id="a-7J"></a>无量示现菩萨、<a id="a-7K"></a>无量力菩萨、<a id="a-7L"></a>无量幢菩萨、<a id="a-7M"></a>无量明菩萨、<a id="a-7N"></a>无量胜菩萨、<a id="a-7O"></a>无量智菩萨、<a id="a-7P"></a>无量修王菩萨、<a id="a-7Q"></a>无量意菩萨、<a id="a-7R"></a>无量胜思菩萨、<a id="a-7S"></a>无量定菩萨、<a id="a-7T"></a>分别一切法意菩萨、<a id="a-7U"></a>分别虚空意菩萨、<a id="a-7V"></a>分别无著意菩萨、<a id="a-7W"></a>无量宝意菩萨、<a id="a-7X"></a>一切寂定自在菩萨、<a id="a-7Y"></a>善教诏意菩萨，<a id="a-7Z"></a>如是等比九万百千亿那由他，<a id="a-7a"></a>此诸菩萨而为上首，<a id="a-7b"></a>即从座起更整衣服，<a id="a-7c"></a>右膝著地，<a id="a-7d"></a>合掌恭敬白佛言：<a id="a-7e"></a>“世尊，<a id="a-7f"></a>我等于此诸佛所说菩萨念佛甚深三昧，<a id="a-7g"></a>忆念受持，<a id="a-7h"></a>书写读诵，<a id="a-7i"></a>广分别说，<a id="a-7j"></a>如说修行，<a id="a-7k"></a>令心相续乃至菩提，<a id="a-7l"></a>常当受持分别宣说。<a id="a-7m"></a>所以者何？<a id="a-7n"></a>我等皆于诸佛所说甚深经典，<a id="a-7o"></a>种种相貌未曾满足。<a id="a-7p"></a>若有多人欣乐勤修，<a id="a-7q"></a>即能增长建立安乐。<a id="a-7r"></a>所以者何？<a id="a-7s"></a>若能次第修行是法书写读诵，<a id="a-7t"></a>亦教他人受持解说，<a id="a-7u"></a>必能满足无上菩提，<a id="a-7v"></a>渐渐增进成就无余。<a id="a-7w"></a>”</p>
  <p id="a7x">尔时，<a id="a-7y"></a>世尊知诸菩萨摩诃萨等心之所念，<a id="a-7z"></a>以佛常法即现微笑，<a id="a-80"></a>于其面门放杂宝光，<a id="a-81"></a>所谓金、<a id="a-82"></a>银、<a id="a-83"></a>琉璃、<a id="a-84"></a>砗磲、<a id="a-85"></a>码碯、<a id="a-86"></a>珊瑚、<a id="a-87"></a>琥珀、<a id="a-88"></a>赤真珠宝，<a id="a-89"></a>种种无量微妙众色。<a id="a-8A"></a>其光普照无量世界，<a id="a-8B"></a>明耀朗彻乃至梵世，<a id="a-8C"></a>从上还下住佛顶上。<a id="a-8D"></a>譬如净喜天宝帝幢，<a id="a-8E"></a>微妙修直甚可爱乐；<a id="a-8F"></a>此刹三千大千世界，<a id="a-8G"></a>皆悉庄严犹若璎珞。<a id="a-8H"></a>尔时，<a id="a-8I"></a>大众诸菩萨等，<a id="a-8J"></a>睹斯神变咸共惊叹：<a id="a-8K"></a>“善哉！<a id="a-8L"></a>希有如来神通。<a id="a-8M"></a>”</p>
  <p id="a8N">时有菩萨摩诃萨，<a id="a-8O"></a>名惭愧安定发众意行，<a id="a-8P"></a>即整衣服，<a id="a-8Q"></a>右膝著地，<a id="a-8R"></a>恭敬合掌瞻仰世尊，<a id="a-8S"></a>以天沉水细末妙香，<a id="a-8T"></a>及天曼陀奉散世尊，<a id="a-8U"></a>即于佛前而说偈言：</p>
  <p id="a8V">“调御无与等，<a id="a-8W"></a>　色身妙相严，</p>
  <p id="a8X">犹如天华树，<a id="a-8Y"></a>　香气遍十方，</p>
  <p id="a8Z">具足善行意，<a id="a-8a"></a>　修习无量智，</p>
  <p id="a8b">调御大威尊，<a id="a-8c"></a>　愍利诸恶趣。</p>
  <p id="a8d">唯愿无量智，<a id="a-8e"></a>　为说微笑缘！</p>
  <p id="a8f">最胜无边智，<a id="a-8g"></a>　大威无等等，</p>
  <p id="a8h">何故现微笑，<a id="a-8i"></a>　愿说其因缘？</p>
  <p id="a8j">此三千大千，<a id="a-8k"></a>　一切诸世界，</p>
  <p id="a8l">严饰如华缨，<a id="a-8m"></a>　净若忉利天，</p>
  <p id="a8n">见者皆欢悦，<a id="a-8o"></a>　何因现斯笑？</p>
  <p id="a8p">盲瞑得明视，<a id="a-8q"></a>　聋者获聪听，</p>
  <p id="a8r">狂乱果正念，<a id="a-8s"></a>　喑哑皆能言，</p>
  <p id="a8t">以何因缘故，<a id="a-8u"></a>　示现斯微笑？</p>
  <p id="a8v">象马及众鸟，<a id="a-8w"></a>　皆发和雅音，</p>
  <p id="a8x">一切诸乐器，<a id="a-8y"></a>　不鼓而自声，</p>
  <p id="a8z">今以何因故，<a id="a-90"></a>　天尊忽微笑？</p>
  <p id="a91">上方诸天等，<a id="a-92"></a>　及下世间人，</p>
  <p id="a93">一切妙音乐，<a id="a-94"></a>　悉演殊美声，</p>
  <p id="a95">何因示斯笑？<a id="a-96"></a>　唯愿为显说！</p>
  <p id="a97">善哉甚希有！<a id="a-98"></a>　人天皆相见，</p>
  <p id="a99">以何因缘故，<a id="a-9A"></a>　示现此微笑？</p>
  <p id="a9B">调御两足尊，<a id="a-9C"></a>　矜愍众生故，</p>
  <p id="a9D">愿闻尊笑意，<a id="a-9E"></a>　令我得净善。<a id="a-9F"></a>”</p>
  <p id="a9G">尔时，<a id="a-9H"></a>世尊知惭愧安定发众意行菩萨，<a id="a-9I"></a>及余大士请问意故，<a id="a-9J"></a>佛即宣说如恒沙等应正遍知之所说偈：</p>
  <p id="a9K">“告诸菩萨众，<a id="a-9L"></a>　汝等且应观：</p>
  <p id="a9M">彼六万八千，<a id="a-9N"></a>　诸善男子等，</p>
  <p id="a9O">往昔已堕落，<a id="a-9P"></a>　今还修菩提。</p>
  <p id="a9Q">皆誓言我等，<a id="a-9R"></a>　各住生死中，</p>
  <p id="a9S">当来牟尼所，<a id="a-9T"></a>　当受持此经。</p>
  <p id="a9U">皆乐闻此典，<a id="a-9V"></a>　最胜不思议，</p>
  <p id="a9W">诸佛所说法，<a id="a-9X"></a>　心常无厌足。</p>
  <p id="a9Y">我今当告汝，<a id="a-9Z"></a>　此诸菩萨众，</p>
  <p id="a9a">非唯一佛所，<a id="a-9b"></a>　发斯深敬心。</p>
  <p id="a9c">忆念于往昔，<a id="a-9d"></a>　三万六亿等，</p>
  <p id="a9e">百千那由生，<a id="a-9f"></a>　为摄法利故，</p>
  <p id="a9g">尔时于是处，<a id="a-9h"></a>　初起一切行；</p>
  <p id="a9i">又于彼前生，<a id="a-9j"></a>　恒沙大智所，</p>
  <p id="a9k">是处初起行，<a id="a-9l"></a>　摄取最胜法。</p>
  <p id="a9m">明慧人求法，<a id="a-9n"></a>　心常不满足，</p>
  <p id="a9o">恒舍身命财，<a id="a-9p"></a>　以求菩提道。</p>
  <p id="a9q">忆昔恒沙等，<a id="a-9r"></a>　不可思议劫，</p>
  <p id="a9s">时有正觉尊，<a id="a-9t"></a>　无量大胜光，</p>
  <p id="a9u">是处初起行，<a id="a-9v"></a>　为求法利故。</p>
  <p id="a9w">又于宝胜炎，<a id="a-9x"></a>　大明及电光，</p>
  <p id="a9y">难思照一切，<a id="a-9z"></a>　是等大仙所，</p>
  <p id="aA0">三业持此法，<a id="a-A1"></a>　为摄最胜道。</p>
  <p id="aA2">日光及月光，<a id="a-A3"></a>　难思功德海，</p>
  <p id="aA4">具足一切行，<a id="a-A5"></a>　如是诸佛所，</p>
  <p id="aA6">是处初发心，<a id="a-A7"></a>　为求胜菩提。</p>
  <p id="aA8">又于彼前生，<a id="a-A9"></a>　值遇猛盛光，</p>
  <p id="aAA">及与师子佛，<a id="a-AB"></a>　于彼如来所，</p>
  <p id="aAC">三业受斯法，<a id="a-AD"></a>　求第一菩提。</p>
  <p id="aAE">于彼过去世，<a id="a-AF"></a>　诸佛恒相继，</p>
  <p id="aAG">师子幢如来，<a id="a-AH"></a>　功德悉具足，</p>
  <p id="aAI">是处又发心，<a id="a-AJ"></a>　为求法利故。</p>
  <p id="aAK">复有他方佛，<a id="a-AL"></a>　号曰胜帝幢，</p>
  <p id="aAM">调伏闻世间，<a id="a-AN"></a>　于彼诸佛所，</p>
  <p id="aAO">为求胜法故，<a id="a-AP"></a>　摄取无上慧。</p>
  <p id="aAQ">无量智生等，<a id="a-AR"></a>　不思议诸佛，</p>
  <p id="aAS">法音闻高远，<a id="a-AT"></a>　如是世尊所，</p>
  <p id="aAU">三业受斯法，<a id="a-AV"></a>　求第一菩提。</p>
  <p id="aAW">昔于善眼佛，<a id="a-AX"></a>　犹无边火幢，</p>
  <p id="aAY">发此猛利心，<a id="a-AZ"></a>　求无量菩提。</p>
  <p id="aAa">又于光力王，<a id="a-Ab"></a>　变化神刹土，</p>
  <p id="aAc">住是大仙所，<a id="a-Ad"></a>　以求胜菩提。</p>
  <p id="aAe">光炎生调御，<a id="a-Af"></a>　无量相德明，</p>
  <p id="aAg">于彼初发心，<a id="a-Ah"></a>　求此三昧宝。</p>
  <p id="aAi">炎光及大众，<a id="a-Aj"></a>　明聚降怨佛，</p>
  <p id="aAk">如是世尊所，<a id="a-Al"></a>　求法施众乐。</p>
  <p id="aAm">一切光如来，<a id="a-An"></a>　难思及日明，</p>
  <p id="aAo">无量力善逝，<a id="a-Ap"></a>　无边定意佛，</p>
  <p id="aAq">于彼诸世尊，<a id="a-Ar"></a>　发心施法乐。</p>
  <p id="aAs">金华大圣尊，<a id="a-At"></a>　善华香正觉，</p>
  <p id="aAu">阿兰若行佛，<a id="a-Av"></a>　无漏如来等，</p>
  <p id="aAw">如是诸佛所，<a id="a-Ax"></a>　敬求最胜道。</p>
  <p id="aAy">此方及他刹，<a id="a-Az"></a>　过去无量智，</p>
  <p id="aB0">于彼两足尊，<a id="a-B1"></a>　受持此三昧，</p>
  <p id="aB2">身口意勤修，<a id="a-B3"></a>　求第一菩提。</p>
  <p id="aB4">以此诸善业，<a id="a-B5"></a>　供养天中尊，</p>
  <p id="aB6">具足满八万，<a id="a-B7"></a>　常求无上道。</p>
  <p id="aB8">是诸菩萨等，<a id="a-B9"></a>　死此离恶道，</p>
  <p id="aBA">一切共俱生，<a id="a-BB"></a>　恒奉人天尊，</p>
  <p id="aBC">永离邪惑法，<a id="a-BD"></a>　不生卑贱家，</p>
  <p id="aBE">远离恶知识，<a id="a-BF"></a>　亲近于善友，</p>
  <p id="aBG">摄取诸功德，<a id="a-BH"></a>　乃至于菩提。</p>
  <p id="aBI">当于未来世，<a id="a-BJ"></a>　值遇弥勒尊，</p>
  <p id="aBK">供养天中天，<a id="a-BL"></a>　摄取胜菩提。</p>
  <p id="aBM">慈氏尊灭后，<a id="a-BN"></a>　师子佛调御，</p>
  <p id="aBO">于彼世尊所，<a id="a-BP"></a>　为法净三业，</p>
  <p id="aBQ">摄持诸胜行，<a id="a-BR"></a>　以求正觉道。</p>
  <p id="aBS">贤劫中千佛，<a id="a-BT"></a>　无上两足尊，</p>
  <p id="aBU">当为此菩萨，<a id="a-BV"></a>　宣说深妙法，</p>
  <p id="aBW">是诸善逝子，<a id="a-BX"></a>　必获无碍色。</p>
  <p id="aBY">过此贤劫已，<a id="a-BZ"></a>　无量光如来，</p>
  <p id="aBa">月显及贤观，<a id="a-Bb"></a>　相继出于世；</p>
  <p id="aBc">贤观佛灭度，<a id="a-Bd"></a>　其间甚久远；</p>
  <p id="aBe">多罗幢如来，<a id="a-Bf"></a>　绍继广开化；</p>
  <p id="aBg">彼诸敏慧人，<a id="a-Bh"></a>　为法设妙供。</p>
  <p id="aBi">多罗大圣尊，<a id="a-Bj"></a>　既入于涅槃，</p>
  <p id="aBk">分别世如来，<a id="a-Bl"></a>　其后次成佛，</p>
  <p id="aBm">为深三昧故，<a id="a-Bn"></a>　奉敬彼法王。</p>
  <p id="aBo">分别佛灭后，<a id="a-Bp"></a>　示现尊出世，</p>
  <p id="aBq">示现圣日没，<a id="a-Br"></a>　华上世所依，</p>
  <p id="aBs">次第成正觉，<a id="a-Bt"></a>　当生一切见。</p>
  <p id="aBu">华上既善逝，<a id="a-Bv"></a>　优钵罗胜佛，</p>
  <p id="aBw">出现调世间，<a id="a-Bx"></a>　当供两足尊。</p>
  <p id="aBy">优钵罗灭度，<a id="a-Bz"></a>　拘修摩世依，</p>
  <p id="aC0">其次成菩提；<a id="a-C1"></a>　彼佛慧日没，</p>
  <p id="aC2">庄严大势尊，<a id="a-C3"></a>　于是出于世；</p>
  <p id="aC4">庄严圣眼灭，<a id="a-C5"></a>　次有众智胜，</p>
  <p id="aC6">于彼为法故，<a id="a-C7"></a>　广设无量供。</p>
  <p id="aC8">众智胜灭后，<a id="a-C9"></a>　善现佛大智，</p>
  <p id="aCA">当兴于世间；<a id="a-CB"></a>　善现泥曰已，</p>
  <p id="aCC">妙持世依师，<a id="a-CD"></a>　次为调御尊；</p>
  <p id="aCE">妙持如来后，<a id="a-CF"></a>　善围绕世尊，</p>
  <p id="aCG">第一智当兴，<a id="a-CH"></a>　于彼求菩提。</p>
  <p id="aCI">善围绕佛灭，<a id="a-CJ"></a>　无量光正觉，</p>
  <p id="aCK">大胜无边明，<a id="a-CL"></a>　现前最法王，</p>
  <p id="aCM">如是三调御，<a id="a-CN"></a>　相继出于世；</p>
  <p id="aCO">现前慧日没，<a id="a-CP"></a>　最炽念王兴，</p>
  <p id="aCQ">为此法利故，<a id="a-CR"></a>　供养难思议。</p>
  <p id="aCS">知彼当来佛，<a id="a-CT"></a>　一切世主上，</p>
  <p id="aCU">受行此菩提，<a id="a-CV"></a>　为求法寿命。</p>
  <p id="aCW">以是诸善业，<a id="a-CX"></a>　于此界命终，</p>
  <p id="aCY">得供无量寿，<a id="a-CZ"></a>　大威降怨佛。</p>
  <p id="aCa">既值人中尊，<a id="a-Cb"></a>　广设无边供，</p>
  <p id="aCc">为得法义利，<a id="a-Cd"></a>　摄第一菩提。</p>
  <p id="aCe">住彼诸世界，<a id="a-Cf"></a>　众多世智所，</p>
  <p id="aCg">为利益众生，<a id="a-Ch"></a>　不求五欲乐。</p>
  <p id="aCi">奉敬多亿佛，<a id="a-Cj"></a>　当成无碍智，</p>
  <p id="aCk">怜愍脱众苦，<a id="a-Cl"></a>　安乐诸世间。</p>
  <p id="aCm">获最胜菩提，<a id="a-Cn"></a>　彼刹广难议，</p>
  <p id="aCo">众宝妙庄严，<a id="a-Cp"></a>　无边净妙乐。</p>
  <p id="aCq">若亿那由他，<a id="a-Cr"></a>　是诸菩萨等，</p>
  <p id="aCs">赞人中法王，<a id="a-Ct"></a>　不思议佛智。</p>
  <p id="aCu">我今告汝等，<a id="a-Cv"></a>　诸天及世人，</p>
  <p id="aCw">若求学佛智，<a id="a-Cx"></a>　则与如来等。</p>
  <p id="aCy">是人乐佛智，<a id="a-Cz"></a>　求习胜菩提，</p>
  <p id="aD0">以求菩提故，<a id="a-D1"></a>　应获人尊法。</p>
  <p id="aD2">诸天龙夜叉，<a id="a-D3"></a>　迦留摩睺罗，</p>
  <p id="aD4">及诸拘槃茶，<a id="a-D5"></a>　常深护佛法。</p>
  <p id="aD6">若人求菩提，<a id="a-D7"></a>　护法应如子，</p>
  <p id="aD8">若求佛菩提，<a id="a-D9"></a>　则得大果力，</p>
  <p id="aDA">端严甚殊妙，<a id="a-DB"></a>　色像如真金，</p>
  <p id="aDC">常为一切众，<a id="a-DD"></a>　普慧深远义，</p>
  <p id="aDE">具足不思议，<a id="a-DF"></a>　一切诸功德。</p>
  <p id="aDG">净色百福严，<a id="a-DH"></a>　世间最上宝，</p>
  <p id="aDI">人天无比尊，<a id="a-DJ"></a>　龙鬼莫能议。</p>
  <p id="aDK">是人依菩提，<a id="a-DL"></a>　得供最胜仙，</p>
  <p id="aDM">为利众生故，<a id="a-DN"></a>　开示深定法。</p>
  <p data-pb></p>
  <h2 id="aDO">正念品第十五</h2>
  <p id="aDP">尔时，<a id="a-DQ"></a>众中思义菩萨、<a id="a-DR"></a>舍非义菩萨、<a id="a-DS"></a>心勇健菩萨、<a id="a-DT"></a>分别心菩萨、<a id="a-DU"></a>无悭意菩萨、<a id="a-DV"></a>拔烦恼菩萨、<a id="a-DW"></a>善思义菩萨、<a id="a-DX"></a>众智菩萨、<a id="a-DY"></a>无缚菩萨、<a id="a-DZ"></a>众光菩萨、<a id="a-Da"></a>智灯光菩萨、<a id="a-Db"></a>造智知识菩萨、<a id="a-Dc"></a>无等烦恼菩萨，<a id="a-Dd"></a>帝幢天子、<a id="a-De"></a>他化天子，<a id="a-Df"></a>皆共恭敬而白世尊：<a id="a-Dg"></a>“今言诸佛之所说者，<a id="a-Dh"></a>何故名为诸佛所说？<a id="a-Di"></a>云何诸佛？<a id="a-Dj"></a>何者是佛？<a id="a-Dk"></a>当云何念名为念佛？<a id="a-Dl"></a>为起身念？<a id="a-Dm"></a>为起法念？<a id="a-Dn"></a>”</p>
  <p id="aDo">尔时，<a id="a-Dp"></a>世尊告诸菩萨：<a id="a-Dq"></a>“善哉！<a id="a-Dr"></a>善哉！<a id="a-Ds"></a>诸善男子，<a id="a-Dt"></a>汝等所问甚深难思，<a id="a-Du"></a>皆是承佛威神之力，<a id="a-Dv"></a>生此乐说无碍辩才。<a id="a-Dw"></a>诸佛所说，<a id="a-Dx"></a>名为佛说。<a id="a-Dy"></a>正念诸法真实之相，<a id="a-Dz"></a>是名念佛。<a id="a-E0"></a>何谓正念？<a id="a-E1"></a>莫著一切诸恶诽谤，<a id="a-E2"></a>应修一切无讥谤法，<a id="a-E3"></a>当离于我及以非我，<a id="a-E4"></a>不见众生、<a id="a-E5"></a>寿命、<a id="a-E6"></a>宰主、<a id="a-E7"></a>育养士夫、<a id="a-E8"></a>人及生者，<a id="a-E9"></a>莫著作者、<a id="a-EA"></a>使作之者、<a id="a-EB"></a>阴界诸入、<a id="a-EC"></a>想所缘处，<a id="a-ED"></a>于一切法今世、<a id="a-EE"></a>后世乃至三界无依无染，<a id="a-EF"></a>我见诸行无取无舍，<a id="a-EG"></a>禅定、<a id="a-EH"></a>解脱及六神通，<a id="a-EI"></a>如意、<a id="a-EJ"></a>根、<a id="a-EK"></a>力、<a id="a-EL"></a>菩提觉分、<a id="a-EM"></a>毗舍罗等无量善法，<a id="a-EN"></a>略说九万亿那由他不可思议甚深三昧，<a id="a-EO"></a>一切诸佛常所念法佛方便慧，<a id="a-EP"></a>随而书写读诵敷演方等经典，<a id="a-EQ"></a>说佛功德，<a id="a-ER"></a>名佛所说。<a id="a-ES"></a>”</p>
  <p id="aET">尔时，<a id="a-EU"></a>世尊即说偈言：</p>
  <p id="aEV">“常能舍一切，<a id="a-EW"></a>　有为虚危相，</p>
  <p id="aEX">不得诸法性，<a id="a-EY"></a>　则获是三昧。</p>
  <p id="aEZ">莫著诸诽谤，<a id="a-Ea"></a>　及忆想分别，</p>
  <p id="aEb">永离我我所，<a id="a-Ec"></a>　如是得三昧。</p>
  <p id="aEd">不于诸阴法，<a id="a-Ee"></a>　见众生寿命，</p>
  <p id="aEf">我人及起者，<a id="a-Eg"></a>　士夫养育等，</p>
  <p id="aEh">亦无分别想，<a id="a-Ei"></a>　是名为说法。</p>
  <p id="aEj">于诸法不染，<a id="a-Ek"></a>　我性及我所，</p>
  <p id="aEl">见我非阴生，<a id="a-Em"></a>　则得此三昧。</p>
  <p id="aEn">色受想行识，<a id="a-Eo"></a>　一切空无相，</p>
  <p id="aEp">根本皆不净，<a id="a-Eq"></a>　知此得三昧。</p>
  <p id="aEr">观诸有为法，<a id="a-Es"></a>　从缘不自在，</p>
  <p id="aEt">一切不真实，<a id="a-Eu"></a>　虚诳不可取；</p>
  <p id="aEv">如彼从缘法，<a id="a-Ew"></a>　是则名眼入，</p>
  <p id="aEx">耳鼻等亦尔，<a id="a-Ey"></a>　皆无有自性。</p>
  <p id="aEz">若能谛分别，<a id="a-F0"></a>　得生此三昧。</p>
  <p id="aF1">是身虚无实，<a id="a-F2"></a>　阴聚无一净，</p>
  <p id="aF3">九孔流脓血，<a id="a-F4"></a>　谁当乐此处？</p>
  <p id="aF5">意入念念灭，<a id="a-F6"></a>　虚妄常如幻，</p>
  <p id="aF7">若能深分别，<a id="a-F8"></a>　则得是三昧。</p>
  <p id="aF9">一切诸入等，<a id="a-FA"></a>　皆空无有实，</p>
  <p id="aFB">凡夫犹小儿，<a id="a-FC"></a>　痴惑计有身，</p>
  <p id="aFD">贪爱之所迷，<a id="a-FE"></a>　不知是虚妄；</p>
  <p id="aFF">是身如空聚，<a id="a-FG"></a>　众贼之所止，</p>
  <p id="aFH">可患虚诳法，<a id="a-FI"></a>　智者常厌离，</p>
  <p id="aFJ">如是深观察，<a id="a-FK"></a>　则得是三昧。</p>
  <p id="aFL">阴界入诸法，<a id="a-FM"></a>　皆空无一实，</p>
  <p id="aFN">若人能分别，<a id="a-FO"></a>　得生此三昧。</p>
  <p id="aFP">如炎泡聚沫，<a id="a-FQ"></a>　幻化芭蕉等，</p>
  <p id="aFR">当观身危脆，<a id="a-FS"></a>　不实倍于此；</p>
  <p id="aFT">若此诸菩萨，<a id="a-FU"></a>　如是智不毁，</p>
  <p id="aFV">疾得一切佛，<a id="a-FW"></a>　所说深三昧。</p>
  <p id="aFX">诸法不自生，<a id="a-FY"></a>　亦不从他有，</p>
  <p id="aFZ">毕竟无所住，<a id="a-Fa"></a>　无漏法亦然，</p>
  <p id="aFb">若能如是观，<a id="a-Fc"></a>　则生此三昧。</p>
  <p id="aFd">舍一切有为，<a id="a-Fe"></a>　诸行变异相，</p>
  <p id="aFf">此法如虚空，<a id="a-Fg"></a>　生者不可得，</p>
  <p id="aFh">菩萨如是知，<a id="a-Fi"></a>　修学一切法，</p>
  <p id="aFj">疾得胜菩提，<a id="a-Fk"></a>　转无上法轮。</p>
  <p id="aFl">是菩萨则能，<a id="a-Fm"></a>　建立于法幢，</p>
  <p id="aFn">以不思议智，<a id="a-Fo"></a>　分别一切法，</p>
  <p id="aFp">皆见是虚诳，<a id="a-Fq"></a>　毕竟不真实。</p>
  <p id="aFr">我今虽为汝，<a id="a-Fs"></a>　宣示此三昧，</p>
  <p id="aFt">如是仪式相，<a id="a-Fu"></a>　其义甚难知。<a id="a-Fv"></a>”</p>
  <p id="aFw">尔时，<a id="a-Fx"></a>世尊说此法时，<a id="a-Fy"></a>有诸菩萨得无生忍，<a id="a-Fz"></a>又复安住念佛三昧。<a id="a-G0"></a>是诸菩萨皆见东方如恒沙等诸佛世尊，<a id="a-G1"></a>说此三昧清净平等，<a id="a-G2"></a>无增无减，<a id="a-G3"></a>无二无异。<a id="a-G4"></a>其余诸方亦复如是，<a id="a-G5"></a>皆有无量亿那由他如来世尊，<a id="a-G6"></a>俱时皆演诸佛所说念佛三昧。<a id="a-G7"></a>时诸菩萨闻佛所说身心欢喜，<a id="a-G8"></a>快得安乐不胜踊跃，<a id="a-G9"></a>即于佛前，<a id="a-GA"></a>重以偈颂说其相貌：</p>
  <p id="aGB">“归命世光明，<a id="a-GC"></a>　正觉牟尼尊，</p>
  <p id="aGD">大法圣医王，<a id="a-GE"></a>　释迦佛智海，</p>
  <p id="aGF">人依师子王，<a id="a-GG"></a>　普示诸色相，</p>
  <p id="aGH">见彼东方刹，<a id="a-GI"></a>　那由他诸佛。</p>
  <p id="aGJ">非愍众生故，<a id="a-GK"></a>　说法如师子，</p>
  <p id="aGL">调伏那由他，<a id="a-GM"></a>　如是诸菩萨，</p>
  <p id="aGN">安住童真地，<a id="a-GO"></a>　得无生法忍，</p>
  <p id="aGP">善顺甚深性，<a id="a-GQ"></a>　于法无所坏。</p>
  <p id="aGR">其余九方等，<a id="a-GS"></a>　相貌亦如是，</p>
  <p id="aGT">悉见多亿众，<a id="a-GU"></a>　那由他诸佛。</p>
  <p id="aGV">譬如师子王，<a id="a-GW"></a>　恐畏之所依，</p>
  <p id="aGX">无漏寂无等，<a id="a-GY"></a>　转第一法轮。</p>
  <p id="aGZ">是处无去来，<a id="a-Ga"></a>　其相亦不住，</p>
  <p id="aGb">一切法无实，<a id="a-Gc"></a>　性空无生灭。</p>
  <p id="aGd">众生及寿命，<a id="a-Ge"></a>　士夫亦如是，</p>
  <p id="aGf">一切阴界入，<a id="a-Gg"></a>　无实如空卷。</p>
  <p id="aGh">譬如诸野兽，<a id="a-Gi"></a>　毕竟无所依，</p>
  <p id="aGj">诸法实无生，<a id="a-Gk"></a>　或有常不净。</p>
  <p id="aGl">秽心贪生死，<a id="a-Gm"></a>　如彼痴婴儿，</p>
  <p id="aGn">多亿那由劫，<a id="a-Go"></a>　恒苦而不厌；</p>
  <p id="aGp">是以佛慈悲，<a id="a-Gq"></a>　为此说菩提。</p>
  <p id="aGr">是故诸佛子，<a id="a-Gs"></a>　常舍身手足，</p>
  <p id="aGt">头目及髓脑，<a id="a-Gu"></a>　妻息妙珍宝，</p>
  <p id="aGv">皆悉能弃舍，<a id="a-Gw"></a>　以此行菩提。</p>
  <p id="aGx">既能施妻子，<a id="a-Gy"></a>　眷属诸外财，</p>
  <p id="aGz">又弃天世位，<a id="a-H0"></a>　身肉及筋骨，</p>
  <p id="aH1">能舍是难舍，<a id="a-H2"></a>　疾得成正觉。</p>
  <p id="aH3">施戒最胜果，<a id="a-H4"></a>　忍进禅慧等，</p>
  <p id="aH5">行慈悲喜舍，<a id="a-H6"></a>　以求无上智，</p>
  <p id="aH7">菩萨应修是，<a id="a-H8"></a>　为利众生故。<a id="a-H9"></a>”</p>
  <p id="aHA">尔时，<a id="a-HB"></a>世尊即以偈颂答诸菩萨：</p>
  <p id="aHC">“菩萨若多劫，<a id="a-HD"></a>　修行是真如，</p>
  <p id="aHE">不异不分别，<a id="a-HF"></a>　以此说菩提。</p>
  <p id="aHG">其性甚寂静，<a id="a-HH"></a>　难得难可见，</p>
  <p id="aHI">当起无尽意，<a id="a-HJ"></a>　修习如是行。</p>
  <p id="aHK">是菩萨则得，<a id="a-HL"></a>　进智近菩提。<a id="a-HM"></a>”</p>
  <p id="aHN">尔时，<a id="a-HO"></a>世尊为诸菩萨略说四法，<a id="a-HP"></a>满菩提故，<a id="a-HQ"></a>而告之言：<a id="a-HR"></a>“诸善男子，<a id="a-HS"></a>当学戒品善自防慎，<a id="a-HT"></a>守护观察生智方便，<a id="a-HU"></a>常勤修习乃至菩提，<a id="a-HV"></a>于诸众生恒起慈心，<a id="a-HW"></a>为除我见及我所想，<a id="a-HX"></a>求于最胜无上菩提，<a id="a-HY"></a>乃至舍身及以命财，<a id="a-HZ"></a>应当守护成就增长，<a id="a-Ha"></a>如是四法三昧根本。<a id="a-Hb"></a>”</p>
  <p data-pb></p>
  <h2 id="aHc">大众奉持品第十六</h2>
  <p id="aHd">尔时，<a id="a-He"></a>世尊知九万亿那由他等诸大菩萨摩诃萨众皆悉已集；<a id="a-Hf"></a>复有百千万亿菩萨，<a id="a-Hg"></a>是等当于弥勒佛时，<a id="a-Hh"></a>悉得住于不退转地。<a id="a-Hi"></a>是时，<a id="a-Hj"></a>东方九万九亿百千那由他诸菩萨众，<a id="a-Hk"></a>梵上菩萨而为上首；<a id="a-Hl"></a>南方复有九万九亿诸菩萨众，<a id="a-Hm"></a>持诚菩萨摩诃萨等而为上首；<a id="a-Hn"></a>西方复有九万九千诸菩萨众，<a id="a-Ho"></a>大智菩萨摩诃萨等而为上首；<a id="a-Hp"></a>北方复有九万九千诸菩萨众，<a id="a-Hq"></a>大光菩萨摩诃萨等而为上首；<a id="a-Hr"></a>复有住彼欢喜世界，<a id="a-Hs"></a>无量菩萨皆悉来集。<a id="a-Ht"></a>梵身天王、<a id="a-Hu"></a>大华梵王、<a id="a-Hv"></a>无量梵王皆悉来集，<a id="a-Hw"></a>复有无边百千那由他释提桓因众念天主而为上首，<a id="a-Hx"></a>复有无量百千亿万那由他等四大天王，<a id="a-Hy"></a>复有无量迦流夜叉、<a id="a-Hz"></a>持鬘夜叉、<a id="a-I0"></a>常醉夜叉，<a id="a-I1"></a>复有诸余天、<a id="a-I2"></a>龙、<a id="a-I3"></a>夜叉、<a id="a-I4"></a>乾闼婆王、<a id="a-I5"></a>阿修罗王、<a id="a-I6"></a>迦留罗王、<a id="a-I7"></a>紧那罗王、<a id="a-I8"></a>摩睺罗王、<a id="a-I9"></a>罗刹夜叉、<a id="a-IA"></a>拘槃茶鬼、<a id="a-IB"></a>富丹那鬼及与迦吒富丹那鬼，<a id="a-IC"></a>如是种种无数百千大力鬼神亦来在座。</p>
  <p id="aID">尔时，<a id="a-IE"></a>世尊应正遍知，<a id="a-IF"></a>知诸大众皆悉已集，<a id="a-IG"></a>将为此等略说斯经功德深重次第之法，<a id="a-IH"></a>为欲调伏诸人天故，<a id="a-II"></a>复作师子磬咳之声，<a id="a-IJ"></a>即为时会说未曾有：<a id="a-IK"></a>“此经法者，<a id="a-IL"></a>去来现在三世诸佛之所修行，<a id="a-IM"></a>能灭一切诸大苦恼，<a id="a-IN"></a>是故诸佛尊重是法，<a id="a-IO"></a>已行、<a id="a-IP"></a>当行、<a id="a-IQ"></a>今亦修行。<a id="a-IR"></a>是故大士欲求我身，<a id="a-IS"></a>应当尊重真实之法，<a id="a-IT"></a>敬事法者当如敬佛。<a id="a-IU"></a>所以者何？<a id="a-IV"></a>法不异佛，<a id="a-IW"></a>是人求法应到于此。<a id="a-IX"></a>若天、<a id="a-IY"></a>若龙、<a id="a-IZ"></a>人及非人，<a id="a-Ia"></a>能求法者疾舍诸苦，<a id="a-Ib"></a>行法除苦佛说最胜。<a id="a-Ic"></a>是故菩萨为欲利益一切世间求菩提法，<a id="a-Id"></a>是诸菩萨则为已施一切众生菩提之乐，<a id="a-Ie"></a>疾得度于生死大海。<a id="a-If"></a>当我须臾说此三昧微妙经王教世间时，<a id="a-Ig"></a>一切山河及以大地，<a id="a-Ih"></a>皆悉俱时六种震动，<a id="a-Ii"></a>时诸众生皆称善哉。<a id="a-Ij"></a>所以者何？<a id="a-Ik"></a>当佛说此菩萨念佛大三昧王，<a id="a-Il"></a>大乘方等微妙经典，<a id="a-Im"></a>无边功德大智海时，<a id="a-In"></a>亿百千数那由他等无数世界佛之刹土，<a id="a-Io"></a>皆悉六种十八相动，<a id="a-Ip"></a>及放净光大明普照。<a id="a-Iq"></a>”</p>
  <p id="aIr">尔时，<a id="a-Is"></a>虚空无量诸天击大天鼓声若雷震，<a id="a-It"></a>又奏和雅调畅之音。<a id="a-Iu"></a>复有八万亿那由他地神天女，<a id="a-Iv"></a>持众宝座从地踊出至世尊前，<a id="a-Iw"></a>至心恭敬而以奉献。<a id="a-Ix"></a>复有主乐乾闼婆王，<a id="a-Iy"></a>作亿百千那由他等种种妙音甚可爱乐。<a id="a-Iz"></a>复有诸龙及诸龙王子，<a id="a-J0"></a>兴大密云普覆世界，<a id="a-J1"></a>雨天曼陀及众妙华，<a id="a-J2"></a>周布大地高百由延。<a id="a-J3"></a>时娑竭罗诸大龙王，<a id="a-J4"></a>于虚空中变成宫殿，<a id="a-J5"></a>众宝庄校微妙殊特，<a id="a-J6"></a>天栴檀末普散此刹。<a id="a-J7"></a>三千大千佛之世界，<a id="a-J8"></a>复有色界诸梵天王，<a id="a-J9"></a>于如来上作宝华盖，<a id="a-JA"></a>遍覆三千大千刹土。<a id="a-JB"></a>是盖处处垂诸宝铃，<a id="a-JC"></a>其铃皆出微妙之音，<a id="a-JD"></a>譬如他化自在天乐。</p>
  <p id="aJE">尔时，<a id="a-JF"></a>此会一切众生皆修慈悲喜舍之心，<a id="a-JG"></a>既闻法音不胜喜悦，<a id="a-JH"></a>各各至心重归三宝。<a id="a-JI"></a>时会闻法无边众生，<a id="a-JJ"></a>皆发无上菩提之心。<a id="a-JK"></a>复有无量诸众生等，<a id="a-JL"></a>悉深发辟支佛心。<a id="a-JM"></a>复有无数诸众生等，<a id="a-JN"></a>皆发声闻菩提之心。<a id="a-JO"></a>复有无量诸刹利王，<a id="a-JP"></a>沙门、<a id="a-JQ"></a>婆罗门、<a id="a-JR"></a>毗舍、<a id="a-JS"></a>首陀、<a id="a-JT"></a>长者、<a id="a-JU"></a>居士，<a id="a-JV"></a>皆悉获得须陀洹果、<a id="a-JW"></a>斯陀含果、<a id="a-JX"></a>阿那含果。<a id="a-JY"></a>复有无边诸众生等，<a id="a-JZ"></a>皆证无著阿罗汉果。</p>
  <p id="aJa">尔时，<a id="a-Jb"></a>世尊说是经已，<a id="a-Jc"></a>一切大众皆大欢喜。<a id="a-Jd"></a>不空见等诸大菩萨大声闻众，<a id="a-Je"></a>及诸世间人天八部、<a id="a-Jf"></a>阿修罗等，<a id="a-Jg"></a>闻佛所说，<a id="a-Jh"></a>皆大欣乐，<a id="a-Ji"></a>顶戴奉行。</p>
 </body>
</html>