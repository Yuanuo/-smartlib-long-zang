<!DOCTYPE html>
<html>
<head>
  <meta charset="utf-8"/>
  <meta name="author" content="功德直/刘宋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>菩萨念佛三昧经卷第四</title>
</head>
<body>
  <h1 class="head">菩萨念佛三昧经卷第四</h1>
  <h2>如来神力证正说品第七</h2>
  <p>尔时，世尊以金色手，摩不空见菩萨顶上，出广长舌而告之言：“善哉！善哉！汝不空见，善说如来应正遍知真实功德，信如所言。又不空见，若人说言无安无救、无归无趣、无主众生，如来出世能为如是诸众生等作安作救归趣主者，是名正说。又不空见，若人说言，如来出世说不思辩及无边辩，是名正说。又不空见，若人说言，一切众生深著贪欲嗔恚邪见，如来出世悉能除断贪欲等病，是名正说。又不空见，若人说言，一切众生嫉妒缠垢之所染著，如来出世悉令除断，是名正说。又不空见，若人说言，一切众生无惭无愧，如来出世能使众生惭愧具足，是名正说。又不空见，若人说言，一切众生深著悭慢，如来出世悉能除断令无悭慢，是名正说。又不空见，若人说言，一切众生无慈无悲无喜无舍不善恶念，如来出世悉令具足四无量心利益善念，是名正说。又不空见，若人说言，一切众生无诸善根，如来出世教化一切令种善业，是名正说。又不空见，若人说言，五浊恶世众生病增，如来出世能作安乐，此人所言即是我说。所以者何？我出恶世说法利益诸众生故。”</p>
  <p>尔时，如来摩不空见菩萨顶时，于一念顷，此界众生承佛神力，悉见东方清净刹土无量无边阿僧祇佛，及闻诸佛说法音声；如是南方乃至十方，如观掌中庵摩勒果，一切众生悉皆见彼清净佛刹。又一念顷，如来世尊应正遍知，以金色手摩不空见菩萨顶已，以佛威神示现往昔最胜愿力，即见上方清净佛刹无量无边阿僧祇数已灭度佛。又复受持三昧力故，得见未来一切诸佛。</p>
  <p>时，不空见睹诸佛已，即从座起，齐整衣服，右膝著地，合掌恭敬，白佛世尊而说偈言：</p>
  <p>“三千大千水，　人或知其限，</p>
  <p>善调御世尊，　戒品不可量，</p>
  <p>假使旷劫思，　不能测其岸。</p>
  <p>如有勇健士，　一吹震须弥；</p>
  <p>佛入初禅定，　千劫不能动。</p>
  <p>足履虚空游，　能知其边量；</p>
  <p>纵使穷劫中，　不能度佛智。</p>
  <p>虚空无形量，　狂风亦能动；</p>
  <p>世尊无烦恼，　莫能断其辩。</p>
  <p>如日照虚空，　其光甚明彻；</p>
  <p>大仙尊辉相，　映蔽于一切。</p>
  <p>犹月星中最，　圆光甚可乐；</p>
  <p>如是法月王，　一切皆归仰。</p>
  <p>譬如优昙华，　世间所希有；</p>
  <p>调御天中天，　难值过于此。</p>
  <p>今者大圣尊，　哀矜摩我顶，</p>
  <p>金色百福严，　怜愍利一切，</p>
  <p>深解真实谛，　功德悉具足。</p>
  <p>世依善宣说，　言论人中上，</p>
  <p>敷演难思音，　普闻十方界。</p>
  <p>自然尊慈念，　以手摩我顶，</p>
  <p>得见恒河沙，　最胜世间王。</p>
  <p>人中大牟尼，　一念摩我顶，</p>
  <p>悉睹恒沙佛，　犹如阿弥陀。</p>
  <p>天中尊利益，　一念摩我顶，</p>
  <p>得见不动界，　阿閦两足尊。</p>
  <p>大悲所行处，　一念摩我顶，</p>
  <p>得见灭度佛，　一切世间师，</p>
  <p>大慈所行处，　善调伏诸根。</p>
  <p>我乘昔愿力，　即于摩顶时，</p>
  <p>得见未来佛，　弥勒世依等。</p>
  <p>即摩我顶时，　得见过去佛，</p>
  <p>亦得睹当来，　十方难思尊。</p>
  <p>佛眼调伏尊，　即时摩我顶，</p>
  <p>复因宿妙愿，　得见清净刹。</p>
  <p>如来不思议，　神通亦复然，</p>
  <p>智定诸功德，　皆不可称量。</p>
  <p>世尊慈悲故，　哀愍见教化，</p>
  <p>如来金色手，　以摩我顶上，</p>
  <p>得见十方佛，　金塔如恒沙，</p>
  <p>复见十方界，　无数诸如来，</p>
  <p>殊胜银宝塔，　庄校种种色，</p>
  <p>百千众伎乐，　供养常不绝。</p>
  <p>我又见他刹，　诸佛众具塔，</p>
  <p>金银及玻瓈，　各高一由延，</p>
  <p>端严甚精妙，　不可以言宣。</p>
  <p>见诸牟尼塔，　种种七宝严，</p>
  <p>住于虚空中，　天华悉周布。</p>
  <p>又见殊胜塔，　高十二由延，</p>
  <p>及睹灯明佛，　净光照诸刹。</p>
  <p>我复见处处，　不思议众塔，</p>
  <p>又睹余胜尊，　以手摩我顶。</p>
  <p>佛以柔软手，　一念摩我顶，</p>
  <p>见彼诸如来，　安住于刹土，</p>
  <p>或复在空中，　而现种种相。</p>
  <p>复睹诸菩萨，　未脱众惑累，</p>
  <p>在无量佛刹，　修习诸苦行，</p>
  <p>日夜常勤心，　以求胜菩提。</p>
  <p>又见处处有，　无数诸菩萨，</p>
  <p>常能为众生，　作诸利益事，</p>
  <p>烧身发光明，　以求道因缘。</p>
  <p>复见诸菩萨，　安住于佛前，</p>
  <p>供养灭度佛，　无量珍妙塔，</p>
  <p>以求菩提利，　及以大威德。</p>
  <p>见十方法缘，　烧身如灯炷，</p>
  <p>昼夜常修心，　不懈于食息。</p>
  <p>又见诸菩萨，　舍国城妻子，</p>
  <p>头目及髓脑，　为安乐众生。</p>
  <p>我悉见彼此，　普眼世间尊，</p>
  <p>威力得自在，　不可以言宣。</p>
  <p>如我所知者，　世间最为上，</p>
  <p>天中天以手，　哀摩我顶时，</p>
  <p>即得见彼众，　归命人中尊。”</p>
  <h2>不空见劝请品第八</h2>
  <p>尔时，不空见菩萨摩诃萨白佛言：“世尊，如来处室宴寂既久，此会大众皆悉渴仰。严座已讫，唯愿世尊，哀愍一切屈就斯座。”</p>
  <p>时，不空见更正衣服，合掌向佛白言：“世尊，今欲请问，愿少宣说，我当至心听受奉行。”</p>
  <p>佛告不空见：“恣汝所问，当为决疑，令尔欢喜，诸天世人亦当证知。”</p>
  <p>时，不空见白言：“世尊，菩萨摩诃萨亲近修习何等三昧，得见法乐增长其心，所闻三昧旷如大海，菩提之心安若须弥，外道邪风所不能动，于无碍法心亦无著，犹如虚空无所染污，破无明闇亦如朝日，施法光明若月盛满，烧一切阴炽然猛炎，焚诸烦恼之大火聚，譬如江海一切诸水，水性之属依之而活，又如大船能渡彼岸，亦如桥梁能令众生，不堕生死烦恼驶流，犹若波梨质多罗树生诸众生，七菩提华悉能普薰十方世界，如优昙华世所希有，亦如良医善疗诸患，大悲广救应病授药，如栴檀树能消热恼，又如大雨润施一切，胜妙之法味若香蜜，令众无畏如师子王，安乐众生过于慈母，深知法性达义趣相，得义巧便法相亦然，善于正道具足方便，如实说法得安摄众，开发众生生死根源，一切法性如海一味，三昧安静犹若山王，道心不动譬如帝幢，得坚固力身相端严，威仪具足无所染污，族姓豪胜功德备足，得无边辩、无所著辩、无异句辩、不思议辩、无边量辩、深解脱辩、成就胜辩、常忍辱辩、渐亲近辩、问无问辩、无毁坏辩、无退转辩、甚深句字种种说辩、甚深广说章句字辩、无量无边喻譬之辩，如是一切悉皆具足，未得道者当令得道，及得梵音、意欢乐音、迦陵频伽师子等音、大龙牛王钟鼓美音、歌音、弦音、雷震之音，得于一切世间供养，具足六通到于彼岸，得无忘失忆持之法，获诸善根容仪轨则？”</p>
  <p>时，不空见以偈问曰：</p>
  <p>“金色百福严，　深解于真谛，</p>
  <p>怜愍善利益，　听我问诸佛：</p>
  <p>应修何三昧，　具足净功德，</p>
  <p>人中无比尊，　众智无过者？</p>
  <p>我今问世间，　最胜无上主，</p>
  <p>为行何三昧，　功德不思议？</p>
  <p>云何诸菩萨，　而得人中上，</p>
  <p>应当勤修习，　最胜寂静定，</p>
  <p>行此三昧已，　为世作利益？</p>
  <p>云何得自然，　多闻如大海？</p>
  <p>云何获不动，　深妙之智慧，</p>
  <p>住佛诸功德，　犹如转轮山？</p>
  <p>云何心不著，　自然如虚空，</p>
  <p>摧伏诸外道，　不起于恶心？</p>
  <p>云何当修得，　犹若日月等？</p>
  <p>又复当云何，　同彼大灯炬？</p>
  <p>求习何三昧，　光明照一切？</p>
  <p>云何得消除，　众生老病累？</p>
  <p>云何令一切，　得度于苦海？</p>
  <p>云何得发心，　敬礼三界尊？</p>
  <p>云何如天华，　相好甚明著，</p>
  <p>优昙时一现，　值佛难于是？</p>
  <p>云何如医王，　施药灭众病，</p>
  <p>善调伏诸根，　安住于戒品？</p>
  <p>云何如法王，　度无边功德？</p>
  <p>云何见法满，　犹如甘净蜜？</p>
  <p>云何师子音，　施利于众生？</p>
  <p>云何如慈母，　施众难思乐？</p>
  <p>云何得四辩，　行甚深菩提，</p>
  <p>为我说最胜，　无上第一道？</p>
  <p>云何能得说，　无著大智慧？</p>
  <p>云何义巧便，　得法不思议，</p>
  <p>善知巧便相，　知世出世法？</p>
  <p>云何能得意？　云何复得道？</p>
  <p>云何得忆念？　云何安具足？</p>
  <p>云何得多闻，　深广若大海？</p>
  <p>云何说诸佛，　真实之功德？</p>
  <p>云何说众生，　生死之源本，</p>
  <p>诸法无异相，　如海同一味？</p>
  <p>云何得三昧，　不动如山王，</p>
  <p>菩提心安寂，　犹如帝释幢？</p>
  <p>云何得诸余，　不思议菩提？</p>
  <p>云何得端严，　成就诸威仪？</p>
  <p>云何得豪族，　为功德法王？</p>
  <p>云何得无边，　及得无著辩？</p>
  <p>云何得成就，　不思句字义？</p>
  <p>唯愿世间依，　为我分别说！</p>
  <p>云何得最胜，　无上莫能过，</p>
  <p>及以无著说，　无失与忍辱，</p>
  <p>亲近不思议，　有问无问等，</p>
  <p>梵音意乐音，　迦陵善妙音，</p>
  <p>得修菩萨行？　愿尊教诏我！</p>
  <p>云何得师子，　大龙牛王音？</p>
  <p>云何得钟音，　弦歌与美音？</p>
  <p>云何获聪慧？　愿世调伏说！</p>
  <p>云何得说法，　心常无厌足，</p>
  <p>无毁诸功德，　常演震雷音？</p>
  <p>云何当得宣，　种种甚深法？</p>
  <p>云何众譬喻，　善说到六通？</p>
  <p>云何不失法，　百千岁生念，</p>
  <p>勤修不懈惓，　善法普眼尊？</p>
  <p>若为十方界，　说修不思议，</p>
  <p>于诸智不疑，　归趣求解脱，</p>
  <p>是以我今日，　请问于如来。”</p>
  <p>时，不空见菩萨摩诃萨，如彼神通无作行力，于虚空中当世尊上，自然变成天妙宝盖，七宝庄严种种微妙。于此盖中雨众杂华，绕佛三匝住在顶上。华倾恭敬向佛世尊，即于华中而说偈曰：</p>
  <p>“归命于大圣，　正觉两足尊，</p>
  <p>诸天及世人，　无能与等者！”</p>
  <p>尔时，此华堕佛足上，复更踊起，起已自然遍散三千大千世界。复于盖中雨栴檀末，空中交纷堕于佛上，俄尔之间忽然不现，香气芬芬充溢大千。是诸众生闻此香者，身心安隐皆得快乐，犹如菩萨得四禅乐。</p>
  <p>时，不空见现神通讫，即白佛言：“云何菩萨得大智慧、速疾智慧、猛利智慧、无相智慧、甚深智慧、广大智慧、普遍智慧、不惧智慧？云何获得无上善根，心如金刚坏诸法相，身心柔软心大如海，戒品难量心如磐石，其心柔和正直端严，心如山王摄众善法，心如大地能安一切，得不信他不讥彼阙，得善趣行安住诸法，正向不谤无上世尊，生生恒得无离见佛，住此世界得见他方无量诸佛闻法遇僧，又得摄取清净国土，常得善根自利利他？是以我今请问世尊！</p>
  <p>“我为解脱饶益众生，为诸菩萨得不思议，具足善根请问如来。为被僧那忍苦大铠，悲一切故请问如来。为欲利乐诸众生故，被弘誓铠无众生想，欲度生死无生死想，我恒如此利益众生，是故我今请问如来。世尊，我于诸众生所，不起坏心亦无嗔骂、诽谤毁呰及轻凌心，初无恚恨忿戾怼恨，无忘失意亦不嫉妒，不怀楚毒行于慈悲，我如是相修学大乘，为利益故请问如来。</p>
  <p>“世尊，我今为众生故舍五欲乐，能忍众苦施一切乐，为诸众生作法光明。世尊，我于内外诸法心无吝惜，我如是相利众生故请问如来。世尊，我今被弘誓铠，为一众生于恒沙劫，入大地狱受诸苦恼，我未曾于一念之顷退失无上菩提心也。是故我今利众生故，悉能忍受无量极苦而不退于菩提之心，为一切故请问如来。我今如此被弘誓铠，为诸众生作其僮仆，为利彼故请问如来。世尊，我今为众生故，舍于头目髓脑之属，悉忍斯苦不退菩提，如是相貌请问如来。”</p>
  <p>时，不空见即说偈言：</p>
  <p>“云何习大智，　广智与疾智？</p>
  <p>我今故请问，　大雄世间师。</p>
  <p>云何得甚深，　微妙大智慧？</p>
  <p>最胜菩提道，　唯愿普智说。</p>
  <p>云何无惧智，　善巧随顺说，</p>
  <p>复得金刚心，　于法不生惑？</p>
  <p>云何得柔和，　心无有垢染，</p>
  <p>清净戒如海，　不宿于死尸，</p>
  <p>复得心如山，　不动难思议？</p>
  <p>云何不信他，　亦不讥彼阙，</p>
  <p>决定行善趣，　闭塞诸恶道，</p>
  <p>安住坚固志，　欢喜心不坏？</p>
  <p>云何得生念，　又得于调伏，</p>
  <p>住此而得见，　他方刹土佛；</p>
  <p>既得闻说法，　亦得值遇僧，</p>
  <p>欲得求供养，　他方刹土佛，</p>
  <p>种种妙华香，　随意以奉献；</p>
  <p>欲求住此界，　见诸无边刹，</p>
  <p>世依示神通，　向诸十方国？</p>
  <p>我自饶众生，　亦无善友劝，</p>
  <p>安住诸惭愧，　自舍于己利，</p>
  <p>以利于他故，　请问大胜尊。</p>
  <p>若为求佛智，　摄取不思善，</p>
  <p>为此利益故，　请问于如来。</p>
  <p>无著世间依，　当修何三昧，</p>
  <p>如是为众生，　发弘誓大愿，</p>
  <p>免济诸群生，　种种诸剧苦，</p>
  <p>虽复勤修行，　而无众生想？</p>
  <p>为利善趣故，　请问于如来。</p>
  <p>于一切众生，　常起平等心，</p>
  <p>未曾有分别，　恒修于慈悲。</p>
  <p>我为利益故，　请问于如来，</p>
  <p>亲近何等法，　疾得难思定？</p>
  <p>调御说斯定，　显示无边德。</p>
  <p>我发弘誓愿，　为利一众生，</p>
  <p>于不思议劫，　恒受烧煮苦。</p>
  <p>善哉令一切，　长得获安乐，</p>
  <p>永无幻惑心，　常修正直意。</p>
  <p>恒舍内外法，　摄取诸众生，</p>
  <p>为作利益故，　请问普眼尊。</p>
  <p>不嗔不恶口，　秽谤结恨等，</p>
  <p>自身能忍苦，　为他作仆使，</p>
  <p>是故我请问，　大威德世尊。</p>
  <p>常以欢喜心，　勤修菩萨行，</p>
  <p>捐弃无量头，　以求胜菩提，</p>
  <p>为益世间故，　舍目及手足。</p>
  <p>众生随生死，　痴暝无智慧，</p>
  <p>何方救济彼，　令得永解脱？</p>
  <p>舍所爱妻子，　珍妙诸器服，</p>
  <p>金银玻瓈珠，　无数众宝藏，</p>
  <p>为趣正道故，　请问于如来。</p>
  <p>慧施常无厌，　闻法亦复然，</p>
  <p>住于阿兰若，　心无有懈退，</p>
  <p>为此利益故，　请问于如来。</p>
  <p>常求善言教，　闻恶恒舍离，</p>
  <p>于诸群生类，　初无不善念，</p>
  <p>为是利益故，　请问于如来。</p>
  <p>慈心观众生，　如母念一子，</p>
  <p>于仇不追怨，　更生邻愍心，</p>
  <p>为利一切故，　请问人中王。</p>
  <p>若获诸福报，　设复无所得，</p>
  <p>亦当为众生，　请问大威尊。</p>
  <p>我请自然尊，　若得少福者，</p>
  <p>以此业果报，　疾得菩提定。”</p>
  <h2>赞三昧相品第九</h2>
  <p>尔时，世尊告不空见菩萨摩诃萨言：“善哉！善哉！不空见，无劝汝者，乃能如是为诸众生请问三昧，欲以解脱利众生故，欲令众生具不思议净善根故，欲令众生获得三界最胜利故，为令众生超出三界一切行故，为令众生于诸有为得善义故，为令众生深解随顺得饶益故，为令众生于甚深法决定义故，欲令众生尊说法故，欲令众生敬重施故，欲令众生舍诸有故，欲令众生趣无上戒故，欲令众生具足忍故，欲令众生勤精进故，欲令众生得禅定故，欲令众生深重智慧如金刚心善修定故，欲令众生心离尘故，欲令众生善摄心故，欲令众生其心不动犹帝幢故，欲令众生重法义故，欲令众生不惜身命厌诸行故，以是等缘请问如来。”</p>
  <p>尔时，世尊告不空见：“汝今谛听！善思念之，吾当为汝分别演说。”</p>
  <p>时，不空见即白佛言：“唯然，世尊，愿乐欲闻！”</p>
  <p>告不空见：“诸佛所说菩萨所行念佛三昧，此三昧者，诸菩萨等常应亲近精勤修习。既得修习此三昧已，即便增长见法安乐，增长无贪及以嗔痴，增长惭愧、六神通等，增长得见一切诸佛，增长无数清净佛土得知宿命生死因缘，住胎清旷母族豪胜，得微妙善大人相好，具足出家及舍大舍，得知众生其行相续，具足多闻世出出法，又得种种诸善法处，当得善学世无比法，复得善巧说一切法，及得了知前际后际，字章句相智慧备足，得善转心神通变化，善知过患得广大力，得知他方诸菩萨等，及以众生精粗白黑、长短大小处及非处，未成佛道趣向具足，得不动念神通具足，常得大姓高族具足，端正威势功德具足，得梵音等及以诸辩，无不具足悉如上说，同如来生无生之生，常生中国不处边地，欲求遍往他方世界至诸佛所咨受正法，欲乐住此或游十方觐诸如来恭敬供养，彼此菩萨功德具足。”</p>
  <p>尔时，世尊即说偈言：</p>
  <p>“不空见菩萨，　有妙三昧王，</p>
  <p>我住智力故，　深知此三昧。</p>
  <p>菩萨应当修，　得见十方佛，</p>
  <p>到六通彼岸，　疾得菩提道。</p>
  <p>见诸净妙土，　摄知生死缘，</p>
  <p>住胎既无比，　母族又殊胜。</p>
  <p>善修诸法行，　相好皆具足，</p>
  <p>出家弃诸爱，　人天所滞欲。</p>
  <p>为利世间故，　求于菩提道，</p>
  <p>生在豪姓家，　永到甘露境。</p>
  <p>具得六神通，　圆足说真智，</p>
  <p>多闻持正法，　获得大自在。</p>
  <p>多闻广于海，　如闻皆修行，</p>
  <p>具众决定义，　及知众生本。</p>
  <p>学习世出世，　善法之所趣，</p>
  <p>获得聪利智，　捐去无知业。</p>
  <p>弃舍有为事，　行于无为法，</p>
  <p>亦得天眼智，　天耳闻诸法。</p>
  <p>忆念宿世行，　知他心意识，</p>
  <p>欲乐现种种，　诸妙神通事。</p>
  <p>常善转变心，　开演于明脱，</p>
  <p>开发十力慧，　广利于世间。</p>
  <p>知处及非处，　诸法之所归，</p>
  <p>说烦恼过患，　常应修此定。</p>
  <p>得趣向具足，　得意无与等，</p>
  <p>得念及威力，　得安行亦然。</p>
  <p>姓族最殊胜，　端严甚清显，</p>
  <p>弃于有为行，　无毁诸功德。</p>
  <p>得大威势力，　人中最殊胜，</p>
  <p>犹如天帝释，　天中独尊严。</p>
  <p>欲得无比音，　雄猛诸威音，</p>
  <p>成就义大仙，　当求此三昧。</p>
  <p>如龙欢喜行，　普施电光耀，</p>
  <p>复降甘润雨，　沾洽于大地，</p>
  <p>是龙所游境，　实为不思议；</p>
  <p>若安住最上，　神通王三昧，</p>
  <p>能作诸供养，　奉献无边佛，</p>
  <p>犹如龙王雨，　泽及于一切。</p>
  <p>欲成就善教，　亲近最上说，</p>
  <p>摄取无为乐，　当修此三昧。</p>
  <p>种种深解脱，　当宣诸妙偈，</p>
  <p>欲令一切众，　咸使得安乐，</p>
  <p>常修是三昧，　不离佛菩提。</p>
  <p>及与声闻众，　得见他方刹，</p>
  <p>若欲得咨问，　此土之世尊，</p>
  <p>及诸他方佛，　应修此三昧。</p>
  <p>若欲见他方，　不思议世尊，</p>
  <p>亲近彼诸佛，　蒙光设供养，</p>
  <p>往返诸刹土，　得无数功德，</p>
  <p>应当修诸佛，　所说深三昧，</p>
  <p>往往从生处，　恒得与佛俱。”</p>
  <h2>正观品第十</h2>
  <p>尔时，不空见菩萨白佛言：“世尊，菩萨摩诃萨若欲成就诸佛所说，菩萨念佛三昧者，应当亲近修习何法？”</p>
  <p>尔时，世尊告不空见：“若诸菩萨欲得修习诸佛所说念佛三昧，欲得亲近诸佛如来，复欲疾得阿耨多罗三藐三菩提者，应当安住决定之心，又应永舍不决定心，舍我见心，知无我心，当观此身如水聚沫，观于色阴当如芭蕉，次观受阴如水上泡，复观想阴如热时焰，又观行阴如空中云，观于识阴犹如幻化。菩萨若欲入此三昧，应当深生怖畏之想，又宜具足惭愧之心，舍不怖畏而作怖畏，舍无惭愧修惭愧心，具舍摩他、毗婆舍那，以方便智舍我无我，应习智脱及三空门；又当深知三受生起，亦应舍离三不善根，即当起于三昧之聚，观诸众生犹如我身，观四念处、身受心法，观四食患作无食想，所谓抟食、触、思、识等，修不净想及以慈悲，安住于喜令舍具足，起诸禅定而不味著，亦不毁呰一切诸法；此身不实犹如幻焰、不乐长寿应当舍离，善防护心习学多闻，不慢于法勤护不谤，即得闻才及以法才；既闻法已守护是义，尊重佛法恭敬僧宝，近善知识远离恶友，不著世俗言论之味，恒能不离阿兰若行，心常平等怜愍众生，其心不退不怀嫉妒，称量诸法心不染累，分别一切无数诸法，常求甚深方等经典，信心坚固不生疑虑，常能精勤读诵此经，即是诸佛无上道也。</p>
  <p>“诸佛功德之所生处，应当如是真实其心，摧伏憍慢至意听受，增长正法离杀盗淫、懒惰、贡高、是非之心，舍存真我邪谤之说，除秽乱语灭诸诤论，心乐安住布施、持戒、忍辱、精进、禅定、智慧，诸波罗蜜皆悉具足，能舍头目心不退没；如四大姓不可改易，身意精勤不顾躯命，于四供养心无贪著；安住十二头陀之行，不求己利及以名誉，舍心爱滞得四神足，离四颠倒及烦恼刺渡于四流，于四威仪修四念处，令得五根修行五力，舍于五结不求五欲福报之庆，舍五秽心修五解脱，善知五阴弃六欲处及六身受，除六爱身修于六念，知六识分勤求六通，修七觉意深知七界，所谓害界、恚界、出界、欲界、色界、无色界及以灭界，除断七使及七识住，舍八懒惰去八妄语，知世八法得八大人觉，知八解脱修八正道，舍于众生九居之处，除九慢法放弃九恼，亲近修学喜等九法，又复勤习九次第定，舍十不善行于十善，方便精勤求佛十力。</p>
  <p>“又不空见，我今略说一切诸佛所说三昧。应当勤修念报佛恩，学三昧已，即得不退阿耨多罗三藐三菩提。而是菩萨以大智力，能为众生说此三昧，其余声闻不能观察宣说书写受持读诵。若能观察书写受持读诵之者，此人福业亦不唐捐，要当得值佛出于世。若诸菩萨教化受持，疾得不退菩提之道。又不空见，诸佛所说念佛三昧名为要法，诸大声闻所不能行。若人闻说此三昧者，将来之世必当值佛。”</p>
  <p>尔时，世尊即说偈言：</p>
  <p>“若有修诸佛，　所说深三昧，</p>
  <p>观法心相续，　舍不相续念。</p>
  <p>善观于阴身，　离我无我想，</p>
  <p>此身不牢固，　犹如水聚沫，</p>
  <p>虚诳犹如化，　亦如婴儿语。</p>
  <p>观色如浮云，　见受若水泡，</p>
  <p>想如热时焰，　观行阴无实，</p>
  <p>犹如彼芭蕉，　观五识如幻，</p>
  <p>修惭愧恐畏，　舍摩毗婆那。</p>
  <p>应远无惭愧，　除我无我见，</p>
  <p>习如与解脱，　及以三空门。</p>
  <p>又应知三受，　舍三不善根，</p>
  <p>常学三善根，　求最胜三昧。</p>
  <p>勤行戒定智，　速得甚深定，</p>
  <p>离诸邪见等，　正习此三昧。</p>
  <p>舍世众诤论，　常修出世法，</p>
  <p>观察身念处，　受心亦复然。</p>
  <p>于法无疑惑，　不久得此定，</p>
  <p>常行禅解脱，　不惜身寿命。</p>
  <p>多闻不贡高，　不诽谤诸法，</p>
  <p>闻法应受持，　持已谛观察。</p>
  <p>常供养诸佛，　法僧亦如是。</p>
  <p>若于善知识，　恒念报其恩，</p>
  <p>远诸恶知友，　不闻邪师论；</p>
  <p>应求赞善者，　常共俱游处，</p>
  <p>不远阿兰若，　应求胜菩提。</p>
  <p>等心于群生，　不毁呰诸法，</p>
  <p>不染一切法，　应知真实法，</p>
  <p>舍诸非法行，　不久得此定。</p>
  <p>除一切诸恶，　及见真我者，</p>
  <p>杀害慢淫盗，　毁呰懒惰等，</p>
  <p>不作诸恶口，　邪论诤讼等，</p>
  <p>次第说佛法，　当求此三昧。</p>
  <p>施戒及忍辱，　精进禅智等，</p>
  <p>常勤精修习，　成就此诸度，</p>
  <p>不久当得斯，　功德定法行。</p>
  <p>若舍内身分，　及外财眷属，</p>
  <p>不久得菩提，　最静心三昧。</p>
  <p>若人心如地，　水火风空等，</p>
  <p>皆悉当速疾，　获此妙三昧。</p>
  <p>若有诸人等，　身心甚端直，</p>
  <p>不贪著衣食，　床褥及医药，</p>
  <p>是人当疾得，　如此之三昧。</p>
  <p>成就四正勤，　具足四如意，</p>
  <p>舍于四颠倒，　及四烦恼刺，</p>
  <p>永度于四流，　弃舍诸受取，</p>
  <p>修行五根力，　除断于五结，</p>
  <p>不求五欲报，　舍诸烦恼心，</p>
  <p>应修五解脱，　及五身三昧，</p>
  <p>谛知五阴法，　深修六和敬，</p>
  <p>远离不恭敬，　除去六触身，</p>
  <p>观六度相续，　舍彼六爱身，</p>
  <p>成就于六通，　深修六念处，</p>
  <p>亦复勤专行，　六识之法分，</p>
  <p>修七菩提分，　复行于七财，</p>
  <p>念舍憍慢处，　除断七种使，</p>
  <p>当修如此行，　以求胜三昧。</p>
  <p>舍彼七识住，　除此八妄语，</p>
  <p>常修八正道，　得三昧不难，</p>
  <p>得八大人觉，　行八解脱门，</p>
  <p>知世间八法，　即为最胜智，</p>
  <p>如此常修行，　得三昧不难。</p>
  <p>自离于九恼，　亦不恼他人，</p>
  <p>修喜等九法，　次当得三昧。</p>
  <p>聪慧舍十恶，　修行十善业，</p>
  <p>又能遵十力，　得三昧不难。</p>
  <p>常受持善法，　舍诸不善法，</p>
  <p>昼夜常摄心，　得三昧不难。</p>
  <p>住此三昧已，　不思议力说，</p>
  <p>常见佛金色，　亦得闻演法。</p>
  <p>若欲见十方，　灭度现在佛，</p>
  <p>及以未来世，　饶益众生者，</p>
  <p>是人当修此，　最上妙三昧。”</p>
</body></html>