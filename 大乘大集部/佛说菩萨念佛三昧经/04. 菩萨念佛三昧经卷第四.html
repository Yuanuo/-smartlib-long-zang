<!doctype html>
<html id="z3IBTN5FG" data-ver="1146">
 <head>
  <meta charset="utf-8">
  <meta author="功德直">
  <meta library="龙藏">
  <meta catalog="大乘大集部">
  <meta period="刘宋">
 </head>
 <body>
  <h1 id="a1">菩萨念佛三昧经卷第四</h1>
  <h2 id="a2">如来神力证正说品第七</h2>
  <p id="a3">尔时，<a id="a-4"></a>世尊以金色手，<a id="a-5"></a>摩不空见菩萨顶上，<a id="a-6"></a>出广长舌而告之言：<a id="a-7"></a>“善哉！<a id="a-8"></a>善哉！<a id="a-9"></a>汝不空见，<a id="a-A"></a>善说如来应正遍知真实功德，<a id="a-B"></a>信如所言。<a id="a-C"></a>又不空见，<a id="a-D"></a>若人说言无安无救、<a id="a-E"></a>无归无趣、<a id="a-F"></a>无主众生，<a id="a-G"></a>如来出世能为如是诸众生等作安作救归趣主者，<a id="a-H"></a>是名正说。<a id="a-I"></a>又不空见，<a id="a-J"></a>若人说言，<a id="a-K"></a>如来出世说不思辩及无边辩，<a id="a-L"></a>是名正说。<a id="a-M"></a>又不空见，<a id="a-N"></a>若人说言，<a id="a-O"></a>一切众生深著贪欲嗔恚邪见，<a id="a-P"></a>如来出世悉能除断贪欲等病，<a id="a-Q"></a>是名正说。<a id="a-R"></a>又不空见，<a id="a-S"></a>若人说言，<a id="a-T"></a>一切众生嫉妒缠垢之所染著，<a id="a-U"></a>如来出世悉令除断，<a id="a-V"></a>是名正说。<a id="a-W"></a>又不空见，<a id="a-X"></a>若人说言，<a id="a-Y"></a>一切众生无惭无愧，<a id="a-Z"></a>如来出世能使众生惭愧具足，<a id="a-a"></a>是名正说。<a id="a-b"></a>又不空见，<a id="a-c"></a>若人说言，<a id="a-d"></a>一切众生深著悭慢，<a id="a-e"></a>如来出世悉能除断令无悭慢，<a id="a-f"></a>是名正说。<a id="a-g"></a>又不空见，<a id="a-h"></a>若人说言，<a id="a-i"></a>一切众生无慈无悲无喜无舍不善恶念，<a id="a-j"></a>如来出世悉令具足四无量心利益善念，<a id="a-k"></a>是名正说。<a id="a-l"></a>又不空见，<a id="a-m"></a>若人说言，<a id="a-n"></a>一切众生无诸善根，<a id="a-o"></a>如来出世教化一切令种善业，<a id="a-p"></a>是名正说。<a id="a-q"></a>又不空见，<a id="a-r"></a>若人说言，<a id="a-s"></a>五浊恶世众生病增，<a id="a-t"></a>如来出世能作安乐，<a id="a-u"></a>此人所言即是我说。<a id="a-v"></a>所以者何？<a id="a-w"></a>我出恶世说法利益诸众生故。<a id="a-x"></a>”</p>
  <p id="ay">尔时，<a id="a-z"></a>如来摩不空见菩萨顶时，<a id="a-10"></a>于一念顷，<a id="a-11"></a>此界众生承佛神力，<a id="a-12"></a>悉见东方清净刹土无量无边阿僧祇佛，<a id="a-13"></a>及闻诸佛说法音声；<a id="a-14"></a>如是南方乃至十方，<a id="a-15"></a>如观掌中庵摩勒果，<a id="a-16"></a>一切众生悉皆见彼清净佛刹。<a id="a-17"></a>又一念顷，<a id="a-18"></a>如来世尊应正遍知，<a id="a-19"></a>以金色手摩不空见菩萨顶已，<a id="a-1A"></a>以佛威神示现往昔最胜愿力，<a id="a-1B"></a>即见上方清净佛刹无量无边阿僧祇数已灭度佛。<a id="a-1C"></a>又复受持三昧力故，<a id="a-1D"></a>得见未来一切诸佛。</p>
  <p id="a1E">时，<a id="a-1F"></a>不空见睹诸佛已，<a id="a-1G"></a>即从座起，<a id="a-1H"></a>齐整衣服，<a id="a-1I"></a>右膝著地，<a id="a-1J"></a>合掌恭敬，<a id="a-1K"></a>白佛世尊而说偈言：</p>
  <p id="a1L">“三千大千水，<a id="a-1M"></a>　人或知其限，</p>
  <p id="a1N">善调御世尊，<a id="a-1O"></a>　戒品不可量，</p>
  <p id="a1P">假使旷劫思，<a id="a-1Q"></a>　不能测其岸。</p>
  <p id="a1R">如有勇健士，<a id="a-1S"></a>　一吹震须弥；</p>
  <p id="a1T">佛入初禅定，<a id="a-1U"></a>　千劫不能动。</p>
  <p id="a1V">足履虚空游，<a id="a-1W"></a>　能知其边量；</p>
  <p id="a1X">纵使穷劫中，<a id="a-1Y"></a>　不能度佛智。</p>
  <p id="a1Z">虚空无形量，<a id="a-1a"></a>　狂风亦能动；</p>
  <p id="a1b">世尊无烦恼，<a id="a-1c"></a>　莫能断其辩。</p>
  <p id="a1d">如日照虚空，<a id="a-1e"></a>　其光甚明彻；</p>
  <p id="a1f">大仙尊辉相，<a id="a-1g"></a>　映蔽于一切。</p>
  <p id="a1h">犹月星中最，<a id="a-1i"></a>　圆光甚可乐；</p>
  <p id="a1j">如是法月王，<a id="a-1k"></a>　一切皆归仰。</p>
  <p id="a1l">譬如优昙华，<a id="a-1m"></a>　世间所希有；</p>
  <p id="a1n">调御天中天，<a id="a-1o"></a>　难值过于此。</p>
  <p id="a1p">今者大圣尊，<a id="a-1q"></a>　哀矜摩我顶，</p>
  <p id="a1r">金色百福严，<a id="a-1s"></a>　怜愍利一切，</p>
  <p id="a1t">深解真实谛，<a id="a-1u"></a>　功德悉具足。</p>
  <p id="a1v">世依善宣说，<a id="a-1w"></a>　言论人中上，</p>
  <p id="a1x">敷演难思音，<a id="a-1y"></a>　普闻十方界。</p>
  <p id="a1z">自然尊慈念，<a id="a-20"></a>　以手摩我顶，</p>
  <p id="a21">得见恒河沙，<a id="a-22"></a>　最胜世间王。</p>
  <p id="a23">人中大牟尼，<a id="a-24"></a>　一念摩我顶，</p>
  <p id="a25">悉睹恒沙佛，<a id="a-26"></a>　犹如阿弥陀。</p>
  <p id="a27">天中尊利益，<a id="a-28"></a>　一念摩我顶，</p>
  <p id="a29">得见不动界，<a id="a-2A"></a>　阿閦两足尊。</p>
  <p id="a2B">大悲所行处，<a id="a-2C"></a>　一念摩我顶，</p>
  <p id="a2D">得见灭度佛，<a id="a-2E"></a>　一切世间师，</p>
  <p id="a2F">大慈所行处，<a id="a-2G"></a>　善调伏诸根。</p>
  <p id="a2H">我乘昔愿力，<a id="a-2I"></a>　即于摩顶时，</p>
  <p id="a2J">得见未来佛，<a id="a-2K"></a>　弥勒世依等。</p>
  <p id="a2L">即摩我顶时，<a id="a-2M"></a>　得见过去佛，</p>
  <p id="a2N">亦得睹当来，<a id="a-2O"></a>　十方难思尊。</p>
  <p id="a2P">佛眼调伏尊，<a id="a-2Q"></a>　即时摩我顶，</p>
  <p id="a2R">复因宿妙愿，<a id="a-2S"></a>　得见清净刹。</p>
  <p id="a2T">如来不思议，<a id="a-2U"></a>　神通亦复然，</p>
  <p id="a2V">智定诸功德，<a id="a-2W"></a>　皆不可称量。</p>
  <p id="a2X">世尊慈悲故，<a id="a-2Y"></a>　哀愍见教化，</p>
  <p id="a2Z">如来金色手，<a id="a-2a"></a>　以摩我顶上，</p>
  <p id="a2b">得见十方佛，<a id="a-2c"></a>　金塔如恒沙，</p>
  <p id="a2d">复见十方界，<a id="a-2e"></a>　无数诸如来，</p>
  <p id="a2f">殊胜银宝塔，<a id="a-2g"></a>　庄校种种色，</p>
  <p id="a2h">百千众伎乐，<a id="a-2i"></a>　供养常不绝。</p>
  <p id="a2j">我又见他刹，<a id="a-2k"></a>　诸佛众具塔，</p>
  <p id="a2l">金银及玻瓈，<a id="a-2m"></a>　各高一由延，</p>
  <p id="a2n">端严甚精妙，<a id="a-2o"></a>　不可以言宣。</p>
  <p id="a2p">见诸牟尼塔，<a id="a-2q"></a>　种种七宝严，</p>
  <p id="a2r">住于虚空中，<a id="a-2s"></a>　天华悉周布。</p>
  <p id="a2t">又见殊胜塔，<a id="a-2u"></a>　高十二由延，</p>
  <p id="a2v">及睹灯明佛，<a id="a-2w"></a>　净光照诸刹。</p>
  <p id="a2x">我复见处处，<a id="a-2y"></a>　不思议众塔，</p>
  <p id="a2z">又睹余胜尊，<a id="a-30"></a>　以手摩我顶。</p>
  <p id="a31">佛以柔软手，<a id="a-32"></a>　一念摩我顶，</p>
  <p id="a33">见彼诸如来，<a id="a-34"></a>　安住于刹土，</p>
  <p id="a35">或复在空中，<a id="a-36"></a>　而现种种相。</p>
  <p id="a37">复睹诸菩萨，<a id="a-38"></a>　未脱众惑累，</p>
  <p id="a39">在无量佛刹，<a id="a-3A"></a>　修习诸苦行，</p>
  <p id="a3B">日夜常勤心，<a id="a-3C"></a>　以求胜菩提。</p>
  <p id="a3D">又见处处有，<a id="a-3E"></a>　无数诸菩萨，</p>
  <p id="a3F">常能为众生，<a id="a-3G"></a>　作诸利益事，</p>
  <p id="a3H">烧身发光明，<a id="a-3I"></a>　以求道因缘。</p>
  <p id="a3J">复见诸菩萨，<a id="a-3K"></a>　安住于佛前，</p>
  <p id="a3L">供养灭度佛，<a id="a-3M"></a>　无量珍妙塔，</p>
  <p id="a3N">以求菩提利，<a id="a-3O"></a>　及以大威德。</p>
  <p id="a3P">见十方法缘，<a id="a-3Q"></a>　烧身如灯炷，</p>
  <p id="a3R">昼夜常修心，<a id="a-3S"></a>　不懈于食息。</p>
  <p id="a3T">又见诸菩萨，<a id="a-3U"></a>　舍国城妻子，</p>
  <p id="a3V">头目及髓脑，<a id="a-3W"></a>　为安乐众生。</p>
  <p id="a3X">我悉见彼此，<a id="a-3Y"></a>　普眼世间尊，</p>
  <p id="a3Z">威力得自在，<a id="a-3a"></a>　不可以言宣。</p>
  <p id="a3b">如我所知者，<a id="a-3c"></a>　世间最为上，</p>
  <p id="a3d">天中天以手，<a id="a-3e"></a>　哀摩我顶时，</p>
  <p id="a3f">即得见彼众，<a id="a-3g"></a>　归命人中尊。<a id="a-3h"></a>”</p>
  <p data-pb></p>
  <h2 id="a3i">不空见劝请品第八</h2>
  <p id="a3j">尔时，<a id="a-3k"></a>不空见菩萨摩诃萨白佛言：<a id="a-3l"></a>“世尊，<a id="a-3m"></a>如来处室宴寂既久，<a id="a-3n"></a>此会大众皆悉渴仰。<a id="a-3o"></a>严座已讫，<a id="a-3p"></a>唯愿世尊，<a id="a-3q"></a>哀愍一切屈就斯座。<a id="a-3r"></a>”</p>
  <p id="a3s">时，<a id="a-3t"></a>不空见更正衣服，<a id="a-3u"></a>合掌向佛白言：<a id="a-3v"></a>“世尊，<a id="a-3w"></a>今欲请问，<a id="a-3x"></a>愿少宣说，<a id="a-3y"></a>我当至心听受奉行。<a id="a-3z"></a>”</p>
  <p id="a40">佛告不空见：<a id="a-41"></a>“恣汝所问，<a id="a-42"></a>当为决疑，<a id="a-43"></a>令尔欢喜，<a id="a-44"></a>诸天世人亦当证知。<a id="a-45"></a>”</p>
  <p id="a46">时，<a id="a-47"></a>不空见白言：<a id="a-48"></a>“世尊，<a id="a-49"></a>菩萨摩诃萨亲近修习何等三昧，<a id="a-4A"></a>得见法乐增长其心，<a id="a-4B"></a>所闻三昧旷如大海，<a id="a-4C"></a>菩提之心安若须弥，<a id="a-4D"></a>外道邪风所不能动，<a id="a-4E"></a>于无碍法心亦无著，<a id="a-4F"></a>犹如虚空无所染污，<a id="a-4G"></a>破无明闇亦如朝日，<a id="a-4H"></a>施法光明若月盛满，<a id="a-4I"></a>烧一切阴炽然猛炎，<a id="a-4J"></a>焚诸烦恼之大火聚，<a id="a-4K"></a>譬如江海一切诸水，<a id="a-4L"></a>水性之属依之而活，<a id="a-4M"></a>又如大船能渡彼岸，<a id="a-4N"></a>亦如桥梁能令众生，<a id="a-4O"></a>不堕生死烦恼驶流，<a id="a-4P"></a>犹若波梨质多罗树生诸众生，<a id="a-4Q"></a>七菩提华悉能普薰十方世界，<a id="a-4R"></a>如优昙华世所希有，<a id="a-4S"></a>亦如良医善疗诸患，<a id="a-4T"></a>大悲广救应病授药，<a id="a-4U"></a>如栴檀树能消热恼，<a id="a-4V"></a>又如大雨润施一切，<a id="a-4W"></a>胜妙之法味若香蜜，<a id="a-4X"></a>令众无畏如师子王，<a id="a-4Y"></a>安乐众生过于慈母，<a id="a-4Z"></a>深知法性达义趣相，<a id="a-4a"></a>得义巧便法相亦然，<a id="a-4b"></a>善于正道具足方便，<a id="a-4c"></a>如实说法得安摄众，<a id="a-4d"></a>开发众生生死根源，<a id="a-4e"></a>一切法性如海一味，<a id="a-4f"></a>三昧安静犹若山王，<a id="a-4g"></a>道心不动譬如帝幢，<a id="a-4h"></a>得坚固力身相端严，<a id="a-4i"></a>威仪具足无所染污，<a id="a-4j"></a>族姓豪胜功德备足，<a id="a-4k"></a>得无边辩、<a id="a-4l"></a>无所著辩、<a id="a-4m"></a>无异句辩、<a id="a-4n"></a>不思议辩、<a id="a-4o"></a>无边量辩、<a id="a-4p"></a>深解脱辩、<a id="a-4q"></a>成就胜辩、<a id="a-4r"></a>常忍辱辩、<a id="a-4s"></a>渐亲近辩、<a id="a-4t"></a>问无问辩、<a id="a-4u"></a>无毁坏辩、<a id="a-4v"></a>无退转辩、<a id="a-4w"></a>甚深句字种种说辩、<a id="a-4x"></a>甚深广说章句字辩、<a id="a-4y"></a>无量无边喻譬之辩，<a id="a-4z"></a>如是一切悉皆具足，<a id="a-50"></a>未得道者当令得道，<a id="a-51"></a>及得梵音、<a id="a-52"></a>意欢乐音、<a id="a-53"></a>迦陵频伽师子等音、<a id="a-54"></a>大龙牛王钟鼓美音、<a id="a-55"></a>歌音、<a id="a-56"></a>弦音、<a id="a-57"></a>雷震之音，<a id="a-58"></a>得于一切世间供养，<a id="a-59"></a>具足六通到于彼岸，<a id="a-5A"></a>得无忘失忆持之法，<a id="a-5B"></a>获诸善根容仪轨则？<a id="a-5C"></a>”</p>
  <p id="a5D">时，<a id="a-5E"></a>不空见以偈问曰：</p>
  <p id="a5F">“金色百福严，<a id="a-5G"></a>　深解于真谛，</p>
  <p id="a5H">怜愍善利益，<a id="a-5I"></a>　听我问诸佛：</p>
  <p id="a5J">应修何三昧，<a id="a-5K"></a>　具足净功德，</p>
  <p id="a5L">人中无比尊，<a id="a-5M"></a>　众智无过者？</p>
  <p id="a5N">我今问世间，<a id="a-5O"></a>　最胜无上主，</p>
  <p id="a5P">为行何三昧，<a id="a-5Q"></a>　功德不思议？</p>
  <p id="a5R">云何诸菩萨，<a id="a-5S"></a>　而得人中上，</p>
  <p id="a5T">应当勤修习，<a id="a-5U"></a>　最胜寂静定，</p>
  <p id="a5V">行此三昧已，<a id="a-5W"></a>　为世作利益？</p>
  <p id="a5X">云何得自然，<a id="a-5Y"></a>　多闻如大海？</p>
  <p id="a5Z">云何获不动，<a id="a-5a"></a>　深妙之智慧，</p>
  <p id="a5b">住佛诸功德，<a id="a-5c"></a>　犹如转轮山？</p>
  <p id="a5d">云何心不著，<a id="a-5e"></a>　自然如虚空，</p>
  <p id="a5f">摧伏诸外道，<a id="a-5g"></a>　不起于恶心？</p>
  <p id="a5h">云何当修得，<a id="a-5i"></a>　犹若日月等？</p>
  <p id="a5j">又复当云何，<a id="a-5k"></a>　同彼大灯炬？</p>
  <p id="a5l">求习何三昧，<a id="a-5m"></a>　光明照一切？</p>
  <p id="a5n">云何得消除，<a id="a-5o"></a>　众生老病累？</p>
  <p id="a5p">云何令一切，<a id="a-5q"></a>　得度于苦海？</p>
  <p id="a5r">云何得发心，<a id="a-5s"></a>　敬礼三界尊？</p>
  <p id="a5t">云何如天华，<a id="a-5u"></a>　相好甚明著，</p>
  <p id="a5v">优昙时一现，<a id="a-5w"></a>　值佛难于是？</p>
  <p id="a5x">云何如医王，<a id="a-5y"></a>　施药灭众病，</p>
  <p id="a5z">善调伏诸根，<a id="a-60"></a>　安住于戒品？</p>
  <p id="a61">云何如法王，<a id="a-62"></a>　度无边功德？</p>
  <p id="a63">云何见法满，<a id="a-64"></a>　犹如甘净蜜？</p>
  <p id="a65">云何师子音，<a id="a-66"></a>　施利于众生？</p>
  <p id="a67">云何如慈母，<a id="a-68"></a>　施众难思乐？</p>
  <p id="a69">云何得四辩，<a id="a-6A"></a>　行甚深菩提，</p>
  <p id="a6B">为我说最胜，<a id="a-6C"></a>　无上第一道？</p>
  <p id="a6D">云何能得说，<a id="a-6E"></a>　无著大智慧？</p>
  <p id="a6F">云何义巧便，<a id="a-6G"></a>　得法不思议，</p>
  <p id="a6H">善知巧便相，<a id="a-6I"></a>　知世出世法？</p>
  <p id="a6J">云何能得意？<a id="a-6K"></a>　云何复得道？</p>
  <p id="a6L">云何得忆念？<a id="a-6M"></a>　云何安具足？</p>
  <p id="a6N">云何得多闻，<a id="a-6O"></a>　深广若大海？</p>
  <p id="a6P">云何说诸佛，<a id="a-6Q"></a>　真实之功德？</p>
  <p id="a6R">云何说众生，<a id="a-6S"></a>　生死之源本，</p>
  <p id="a6T">诸法无异相，<a id="a-6U"></a>　如海同一味？</p>
  <p id="a6V">云何得三昧，<a id="a-6W"></a>　不动如山王，</p>
  <p id="a6X">菩提心安寂，<a id="a-6Y"></a>　犹如帝释幢？</p>
  <p id="a6Z">云何得诸余，<a id="a-6a"></a>　不思议菩提？</p>
  <p id="a6b">云何得端严，<a id="a-6c"></a>　成就诸威仪？</p>
  <p id="a6d">云何得豪族，<a id="a-6e"></a>　为功德法王？</p>
  <p id="a6f">云何得无边，<a id="a-6g"></a>　及得无著辩？</p>
  <p id="a6h">云何得成就，<a id="a-6i"></a>　不思句字义？</p>
  <p id="a6j">唯愿世间依，<a id="a-6k"></a>　为我分别说！</p>
  <p id="a6l">云何得最胜，<a id="a-6m"></a>　无上莫能过，</p>
  <p id="a6n">及以无著说，<a id="a-6o"></a>　无失与忍辱，</p>
  <p id="a6p">亲近不思议，<a id="a-6q"></a>　有问无问等，</p>
  <p id="a6r">梵音意乐音，<a id="a-6s"></a>　迦陵善妙音，</p>
  <p id="a6t">得修菩萨行？<a id="a-6u"></a>　愿尊教诏我！</p>
  <p id="a6v">云何得师子，<a id="a-6w"></a>　大龙牛王音？</p>
  <p id="a6x">云何得钟音，<a id="a-6y"></a>　弦歌与美音？</p>
  <p id="a6z">云何获聪慧？<a id="a-70"></a>　愿世调伏说！</p>
  <p id="a71">云何得说法，<a id="a-72"></a>　心常无厌足，</p>
  <p id="a73">无毁诸功德，<a id="a-74"></a>　常演震雷音？</p>
  <p id="a75">云何当得宣，<a id="a-76"></a>　种种甚深法？</p>
  <p id="a77">云何众譬喻，<a id="a-78"></a>　善说到六通？</p>
  <p id="a79">云何不失法，<a id="a-7A"></a>　百千岁生念，</p>
  <p id="a7B">勤修不懈惓，<a id="a-7C"></a>　善法普眼尊？</p>
  <p id="a7D">若为十方界，<a id="a-7E"></a>　说修不思议，</p>
  <p id="a7F">于诸智不疑，<a id="a-7G"></a>　归趣求解脱，</p>
  <p id="a7H">是以我今日，<a id="a-7I"></a>　请问于如来。<a id="a-7J"></a>”</p>
  <p id="a7K">时，<a id="a-7L"></a>不空见菩萨摩诃萨，<a id="a-7M"></a>如彼神通无作行力，<a id="a-7N"></a>于虚空中当世尊上，<a id="a-7O"></a>自然变成天妙宝盖，<a id="a-7P"></a>七宝庄严种种微妙。<a id="a-7Q"></a>于此盖中雨众杂华，<a id="a-7R"></a>绕佛三匝住在顶上。<a id="a-7S"></a>华倾恭敬向佛世尊，<a id="a-7T"></a>即于华中而说偈曰：</p>
  <p id="a7U">“归命于大圣，<a id="a-7V"></a>　正觉两足尊，</p>
  <p id="a7W">诸天及世人，<a id="a-7X"></a>　无能与等者！<a id="a-7Y"></a>”</p>
  <p id="a7Z">尔时，<a id="a-7a"></a>此华堕佛足上，<a id="a-7b"></a>复更踊起，<a id="a-7c"></a>起已自然遍散三千大千世界。<a id="a-7d"></a>复于盖中雨栴檀末，<a id="a-7e"></a>空中交纷堕于佛上，<a id="a-7f"></a>俄尔之间忽然不现，<a id="a-7g"></a>香气芬芬充溢大千。<a id="a-7h"></a>是诸众生闻此香者，<a id="a-7i"></a>身心安隐皆得快乐，<a id="a-7j"></a>犹如菩萨得四禅乐。</p>
  <p id="a7k">时，<a id="a-7l"></a>不空见现神通讫，<a id="a-7m"></a>即白佛言：<a id="a-7n"></a>“云何菩萨得大智慧、<a id="a-7o"></a>速疾智慧、<a id="a-7p"></a>猛利智慧、<a id="a-7q"></a>无相智慧、<a id="a-7r"></a>甚深智慧、<a id="a-7s"></a>广大智慧、<a id="a-7t"></a>普遍智慧、<a id="a-7u"></a>不惧智慧？<a id="a-7v"></a>云何获得无上善根，<a id="a-7w"></a>心如金刚坏诸法相，<a id="a-7x"></a>身心柔软心大如海，<a id="a-7y"></a>戒品难量心如磐石，<a id="a-7z"></a>其心柔和正直端严，<a id="a-80"></a>心如山王摄众善法，<a id="a-81"></a>心如大地能安一切，<a id="a-82"></a>得不信他不讥彼阙，<a id="a-83"></a>得善趣行安住诸法，<a id="a-84"></a>正向不谤无上世尊，<a id="a-85"></a>生生恒得无离见佛，<a id="a-86"></a>住此世界得见他方无量诸佛闻法遇僧，<a id="a-87"></a>又得摄取清净国土，<a id="a-88"></a>常得善根自利利他？<a id="a-89"></a>是以我今请问世尊！</p>
  <p id="a8A">“我为解脱饶益众生，<a id="a-8B"></a>为诸菩萨得不思议，<a id="a-8C"></a>具足善根请问如来。<a id="a-8D"></a>为被僧那忍苦大铠，<a id="a-8E"></a>悲一切故请问如来。<a id="a-8F"></a>为欲利乐诸众生故，<a id="a-8G"></a>被弘誓铠无众生想，<a id="a-8H"></a>欲度生死无生死想，<a id="a-8I"></a>我恒如此利益众生，<a id="a-8J"></a>是故我今请问如来。<a id="a-8K"></a>世尊，<a id="a-8L"></a>我于诸众生所，<a id="a-8M"></a>不起坏心亦无嗔骂、<a id="a-8N"></a>诽谤毁呰及轻凌心，<a id="a-8O"></a>初无恚恨忿戾怼恨，<a id="a-8P"></a>无忘失意亦不嫉妒，<a id="a-8Q"></a>不怀楚毒行于慈悲，<a id="a-8R"></a>我如是相修学大乘，<a id="a-8S"></a>为利益故请问如来。</p>
  <p id="a8T">“世尊，<a id="a-8U"></a>我今为众生故舍五欲乐，<a id="a-8V"></a>能忍众苦施一切乐，<a id="a-8W"></a>为诸众生作法光明。<a id="a-8X"></a>世尊，<a id="a-8Y"></a>我于内外诸法心无吝惜，<a id="a-8Z"></a>我如是相利众生故请问如来。<a id="a-8a"></a>世尊，<a id="a-8b"></a>我今被弘誓铠，<a id="a-8c"></a>为一众生于恒沙劫，<a id="a-8d"></a>入大地狱受诸苦恼，<a id="a-8e"></a>我未曾于一念之顷退失无上菩提心也。<a id="a-8f"></a>是故我今利众生故，<a id="a-8g"></a>悉能忍受无量极苦而不退于菩提之心，<a id="a-8h"></a>为一切故请问如来。<a id="a-8i"></a>我今如此被弘誓铠，<a id="a-8j"></a>为诸众生作其僮仆，<a id="a-8k"></a>为利彼故请问如来。<a id="a-8l"></a>世尊，<a id="a-8m"></a>我今为众生故，<a id="a-8n"></a>舍于头目髓脑之属，<a id="a-8o"></a>悉忍斯苦不退菩提，<a id="a-8p"></a>如是相貌请问如来。<a id="a-8q"></a>”</p>
  <p id="a8r">时，<a id="a-8s"></a>不空见即说偈言：</p>
  <p id="a8t">“云何习大智，<a id="a-8u"></a>　广智与疾智？</p>
  <p id="a8v">我今故请问，<a id="a-8w"></a>　大雄世间师。</p>
  <p id="a8x">云何得甚深，<a id="a-8y"></a>　微妙大智慧？</p>
  <p id="a8z">最胜菩提道，<a id="a-90"></a>　唯愿普智说。</p>
  <p id="a91">云何无惧智，<a id="a-92"></a>　善巧随顺说，</p>
  <p id="a93">复得金刚心，<a id="a-94"></a>　于法不生惑？</p>
  <p id="a95">云何得柔和，<a id="a-96"></a>　心无有垢染，</p>
  <p id="a97">清净戒如海，<a id="a-98"></a>　不宿于死尸，</p>
  <p id="a99">复得心如山，<a id="a-9A"></a>　不动难思议？</p>
  <p id="a9B">云何不信他，<a id="a-9C"></a>　亦不讥彼阙，</p>
  <p id="a9D">决定行善趣，<a id="a-9E"></a>　闭塞诸恶道，</p>
  <p id="a9F">安住坚固志，<a id="a-9G"></a>　欢喜心不坏？</p>
  <p id="a9H">云何得生念，<a id="a-9I"></a>　又得于调伏，</p>
  <p id="a9J">住此而得见，<a id="a-9K"></a>　他方刹土佛；</p>
  <p id="a9L">既得闻说法，<a id="a-9M"></a>　亦得值遇僧，</p>
  <p id="a9N">欲得求供养，<a id="a-9O"></a>　他方刹土佛，</p>
  <p id="a9P">种种妙华香，<a id="a-9Q"></a>　随意以奉献；</p>
  <p id="a9R">欲求住此界，<a id="a-9S"></a>　见诸无边刹，</p>
  <p id="a9T">世依示神通，<a id="a-9U"></a>　向诸十方国？</p>
  <p id="a9V">我自饶众生，<a id="a-9W"></a>　亦无善友劝，</p>
  <p id="a9X">安住诸惭愧，<a id="a-9Y"></a>　自舍于己利，</p>
  <p id="a9Z">以利于他故，<a id="a-9a"></a>　请问大胜尊。</p>
  <p id="a9b">若为求佛智，<a id="a-9c"></a>　摄取不思善，</p>
  <p id="a9d">为此利益故，<a id="a-9e"></a>　请问于如来。</p>
  <p id="a9f">无著世间依，<a id="a-9g"></a>　当修何三昧，</p>
  <p id="a9h">如是为众生，<a id="a-9i"></a>　发弘誓大愿，</p>
  <p id="a9j">免济诸群生，<a id="a-9k"></a>　种种诸剧苦，</p>
  <p id="a9l">虽复勤修行，<a id="a-9m"></a>　而无众生想？</p>
  <p id="a9n">为利善趣故，<a id="a-9o"></a>　请问于如来。</p>
  <p id="a9p">于一切众生，<a id="a-9q"></a>　常起平等心，</p>
  <p id="a9r">未曾有分别，<a id="a-9s"></a>　恒修于慈悲。</p>
  <p id="a9t">我为利益故，<a id="a-9u"></a>　请问于如来，</p>
  <p id="a9v">亲近何等法，<a id="a-9w"></a>　疾得难思定？</p>
  <p id="a9x">调御说斯定，<a id="a-9y"></a>　显示无边德。</p>
  <p id="a9z">我发弘誓愿，<a id="a-A0"></a>　为利一众生，</p>
  <p id="aA1">于不思议劫，<a id="a-A2"></a>　恒受烧煮苦。</p>
  <p id="aA3">善哉令一切，<a id="a-A4"></a>　长得获安乐，</p>
  <p id="aA5">永无幻惑心，<a id="a-A6"></a>　常修正直意。</p>
  <p id="aA7">恒舍内外法，<a id="a-A8"></a>　摄取诸众生，</p>
  <p id="aA9">为作利益故，<a id="a-AA"></a>　请问普眼尊。</p>
  <p id="aAB">不嗔不恶口，<a id="a-AC"></a>　秽谤结恨等，</p>
  <p id="aAD">自身能忍苦，<a id="a-AE"></a>　为他作仆使，</p>
  <p id="aAF">是故我请问，<a id="a-AG"></a>　大威德世尊。</p>
  <p id="aAH">常以欢喜心，<a id="a-AI"></a>　勤修菩萨行，</p>
  <p id="aAJ">捐弃无量头，<a id="a-AK"></a>　以求胜菩提，</p>
  <p id="aAL">为益世间故，<a id="a-AM"></a>　舍目及手足。</p>
  <p id="aAN">众生随生死，<a id="a-AO"></a>　痴暝无智慧，</p>
  <p id="aAP">何方救济彼，<a id="a-AQ"></a>　令得永解脱？</p>
  <p id="aAR">舍所爱妻子，<a id="a-AS"></a>　珍妙诸器服，</p>
  <p id="aAT">金银玻瓈珠，<a id="a-AU"></a>　无数众宝藏，</p>
  <p id="aAV">为趣正道故，<a id="a-AW"></a>　请问于如来。</p>
  <p id="aAX">慧施常无厌，<a id="a-AY"></a>　闻法亦复然，</p>
  <p id="aAZ">住于阿兰若，<a id="a-Aa"></a>　心无有懈退，</p>
  <p id="aAb">为此利益故，<a id="a-Ac"></a>　请问于如来。</p>
  <p id="aAd">常求善言教，<a id="a-Ae"></a>　闻恶恒舍离，</p>
  <p id="aAf">于诸群生类，<a id="a-Ag"></a>　初无不善念，</p>
  <p id="aAh">为是利益故，<a id="a-Ai"></a>　请问于如来。</p>
  <p id="aAj">慈心观众生，<a id="a-Ak"></a>　如母念一子，</p>
  <p id="aAl">于仇不追怨，<a id="a-Am"></a>　更生邻愍心，</p>
  <p id="aAn">为利一切故，<a id="a-Ao"></a>　请问人中王。</p>
  <p id="aAp">若获诸福报，<a id="a-Aq"></a>　设复无所得，</p>
  <p id="aAr">亦当为众生，<a id="a-As"></a>　请问大威尊。</p>
  <p id="aAt">我请自然尊，<a id="a-Au"></a>　若得少福者，</p>
  <p id="aAv">以此业果报，<a id="a-Aw"></a>　疾得菩提定。<a id="a-Ax"></a>”</p>
  <p data-pb></p>
  <h2 id="aAy">赞三昧相品第九</h2>
  <p id="aAz">尔时，<a id="a-B0"></a>世尊告不空见菩萨摩诃萨言：<a id="a-B1"></a>“善哉！<a id="a-B2"></a>善哉！<a id="a-B3"></a>不空见，<a id="a-B4"></a>无劝汝者，<a id="a-B5"></a>乃能如是为诸众生请问三昧，<a id="a-B6"></a>欲以解脱利众生故，<a id="a-B7"></a>欲令众生具不思议净善根故，<a id="a-B8"></a>欲令众生获得三界最胜利故，<a id="a-B9"></a>为令众生超出三界一切行故，<a id="a-BA"></a>为令众生于诸有为得善义故，<a id="a-BB"></a>为令众生深解随顺得饶益故，<a id="a-BC"></a>为令众生于甚深法决定义故，<a id="a-BD"></a>欲令众生尊说法故，<a id="a-BE"></a>欲令众生敬重施故，<a id="a-BF"></a>欲令众生舍诸有故，<a id="a-BG"></a>欲令众生趣无上戒故，<a id="a-BH"></a>欲令众生具足忍故，<a id="a-BI"></a>欲令众生勤精进故，<a id="a-BJ"></a>欲令众生得禅定故，<a id="a-BK"></a>欲令众生深重智慧如金刚心善修定故，<a id="a-BL"></a>欲令众生心离尘故，<a id="a-BM"></a>欲令众生善摄心故，<a id="a-BN"></a>欲令众生其心不动犹帝幢故，<a id="a-BO"></a>欲令众生重法义故，<a id="a-BP"></a>欲令众生不惜身命厌诸行故，<a id="a-BQ"></a>以是等缘请问如来。<a id="a-BR"></a>”</p>
  <p id="aBS">尔时，<a id="a-BT"></a>世尊告不空见：<a id="a-BU"></a>“汝今谛听！<a id="a-BV"></a>善思念之，<a id="a-BW"></a>吾当为汝分别演说。<a id="a-BX"></a>”</p>
  <p id="aBY">时，<a id="a-BZ"></a>不空见即白佛言：<a id="a-Ba"></a>“唯然，<a id="a-Bb"></a>世尊，<a id="a-Bc"></a>愿乐欲闻！<a id="a-Bd"></a>”</p>
  <p id="aBe">告不空见：<a id="a-Bf"></a>“诸佛所说菩萨所行念佛三昧，<a id="a-Bg"></a>此三昧者，<a id="a-Bh"></a>诸菩萨等常应亲近精勤修习。<a id="a-Bi"></a>既得修习此三昧已，<a id="a-Bj"></a>即便增长见法安乐，<a id="a-Bk"></a>增长无贪及以嗔痴，<a id="a-Bl"></a>增长惭愧、<a id="a-Bm"></a>六神通等，<a id="a-Bn"></a>增长得见一切诸佛，<a id="a-Bo"></a>增长无数清净佛土得知宿命生死因缘，<a id="a-Bp"></a>住胎清旷母族豪胜，<a id="a-Bq"></a>得微妙善大人相好，<a id="a-Br"></a>具足出家及舍大舍，<a id="a-Bs"></a>得知众生其行相续，<a id="a-Bt"></a>具足多闻世出出法，<a id="a-Bu"></a>又得种种诸善法处，<a id="a-Bv"></a>当得善学世无比法，<a id="a-Bw"></a>复得善巧说一切法，<a id="a-Bx"></a>及得了知前际后际，<a id="a-By"></a>字章句相智慧备足，<a id="a-Bz"></a>得善转心神通变化，<a id="a-C0"></a>善知过患得广大力，<a id="a-C1"></a>得知他方诸菩萨等，<a id="a-C2"></a>及以众生精粗白黑、<a id="a-C3"></a>长短大小处及非处，<a id="a-C4"></a>未成佛道趣向具足，<a id="a-C5"></a>得不动念神通具足，<a id="a-C6"></a>常得大姓高族具足，<a id="a-C7"></a>端正威势功德具足，<a id="a-C8"></a>得梵音等及以诸辩，<a id="a-C9"></a>无不具足悉如上说，<a id="a-CA"></a>同如来生无生之生，<a id="a-CB"></a>常生中国不处边地，<a id="a-CC"></a>欲求遍往他方世界至诸佛所咨受正法，<a id="a-CD"></a>欲乐住此或游十方觐诸如来恭敬供养，<a id="a-CE"></a>彼此菩萨功德具足。<a id="a-CF"></a>”</p>
  <p id="aCG">尔时，<a id="a-CH"></a>世尊即说偈言：</p>
  <p id="aCI">“不空见菩萨，<a id="a-CJ"></a>　有妙三昧王，</p>
  <p id="aCK">我住智力故，<a id="a-CL"></a>　深知此三昧。</p>
  <p id="aCM">菩萨应当修，<a id="a-CN"></a>　得见十方佛，</p>
  <p id="aCO">到六通彼岸，<a id="a-CP"></a>　疾得菩提道。</p>
  <p id="aCQ">见诸净妙土，<a id="a-CR"></a>　摄知生死缘，</p>
  <p id="aCS">住胎既无比，<a id="a-CT"></a>　母族又殊胜。</p>
  <p id="aCU">善修诸法行，<a id="a-CV"></a>　相好皆具足，</p>
  <p id="aCW">出家弃诸爱，<a id="a-CX"></a>　人天所滞欲。</p>
  <p id="aCY">为利世间故，<a id="a-CZ"></a>　求于菩提道，</p>
  <p id="aCa">生在豪姓家，<a id="a-Cb"></a>　永到甘露境。</p>
  <p id="aCc">具得六神通，<a id="a-Cd"></a>　圆足说真智，</p>
  <p id="aCe">多闻持正法，<a id="a-Cf"></a>　获得大自在。</p>
  <p id="aCg">多闻广于海，<a id="a-Ch"></a>　如闻皆修行，</p>
  <p id="aCi">具众决定义，<a id="a-Cj"></a>　及知众生本。</p>
  <p id="aCk">学习世出世，<a id="a-Cl"></a>　善法之所趣，</p>
  <p id="aCm">获得聪利智，<a id="a-Cn"></a>　捐去无知业。</p>
  <p id="aCo">弃舍有为事，<a id="a-Cp"></a>　行于无为法，</p>
  <p id="aCq">亦得天眼智，<a id="a-Cr"></a>　天耳闻诸法。</p>
  <p id="aCs">忆念宿世行，<a id="a-Ct"></a>　知他心意识，</p>
  <p id="aCu">欲乐现种种，<a id="a-Cv"></a>　诸妙神通事。</p>
  <p id="aCw">常善转变心，<a id="a-Cx"></a>　开演于明脱，</p>
  <p id="aCy">开发十力慧，<a id="a-Cz"></a>　广利于世间。</p>
  <p id="aD0">知处及非处，<a id="a-D1"></a>　诸法之所归，</p>
  <p id="aD2">说烦恼过患，<a id="a-D3"></a>　常应修此定。</p>
  <p id="aD4">得趣向具足，<a id="a-D5"></a>　得意无与等，</p>
  <p id="aD6">得念及威力，<a id="a-D7"></a>　得安行亦然。</p>
  <p id="aD8">姓族最殊胜，<a id="a-D9"></a>　端严甚清显，</p>
  <p id="aDA">弃于有为行，<a id="a-DB"></a>　无毁诸功德。</p>
  <p id="aDC">得大威势力，<a id="a-DD"></a>　人中最殊胜，</p>
  <p id="aDE">犹如天帝释，<a id="a-DF"></a>　天中独尊严。</p>
  <p id="aDG">欲得无比音，<a id="a-DH"></a>　雄猛诸威音，</p>
  <p id="aDI">成就义大仙，<a id="a-DJ"></a>　当求此三昧。</p>
  <p id="aDK">如龙欢喜行，<a id="a-DL"></a>　普施电光耀，</p>
  <p id="aDM">复降甘润雨，<a id="a-DN"></a>　沾洽于大地，</p>
  <p id="aDO">是龙所游境，<a id="a-DP"></a>　实为不思议；</p>
  <p id="aDQ">若安住最上，<a id="a-DR"></a>　神通王三昧，</p>
  <p id="aDS">能作诸供养，<a id="a-DT"></a>　奉献无边佛，</p>
  <p id="aDU">犹如龙王雨，<a id="a-DV"></a>　泽及于一切。</p>
  <p id="aDW">欲成就善教，<a id="a-DX"></a>　亲近最上说，</p>
  <p id="aDY">摄取无为乐，<a id="a-DZ"></a>　当修此三昧。</p>
  <p id="aDa">种种深解脱，<a id="a-Db"></a>　当宣诸妙偈，</p>
  <p id="aDc">欲令一切众，<a id="a-Dd"></a>　咸使得安乐，</p>
  <p id="aDe">常修是三昧，<a id="a-Df"></a>　不离佛菩提。</p>
  <p id="aDg">及与声闻众，<a id="a-Dh"></a>　得见他方刹，</p>
  <p id="aDi">若欲得咨问，<a id="a-Dj"></a>　此土之世尊，</p>
  <p id="aDk">及诸他方佛，<a id="a-Dl"></a>　应修此三昧。</p>
  <p id="aDm">若欲见他方，<a id="a-Dn"></a>　不思议世尊，</p>
  <p id="aDo">亲近彼诸佛，<a id="a-Dp"></a>　蒙光设供养，</p>
  <p id="aDq">往返诸刹土，<a id="a-Dr"></a>　得无数功德，</p>
  <p id="aDs">应当修诸佛，<a id="a-Dt"></a>　所说深三昧，</p>
  <p id="aDu">往往从生处，<a id="a-Dv"></a>　恒得与佛俱。<a id="a-Dw"></a>”</p>
  <p data-pb></p>
  <h2 id="aDx">正观品第十</h2>
  <p id="aDy">尔时，<a id="a-Dz"></a>不空见菩萨白佛言：<a id="a-E0"></a>“世尊，<a id="a-E1"></a>菩萨摩诃萨若欲成就诸佛所说，<a id="a-E2"></a>菩萨念佛三昧者，<a id="a-E3"></a>应当亲近修习何法？<a id="a-E4"></a>”</p>
  <p id="aE5">尔时，<a id="a-E6"></a>世尊告不空见：<a id="a-E7"></a>“若诸菩萨欲得修习诸佛所说念佛三昧，<a id="a-E8"></a>欲得亲近诸佛如来，<a id="a-E9"></a>复欲疾得阿耨多罗三藐三菩提者，<a id="a-EA"></a>应当安住决定之心，<a id="a-EB"></a>又应永舍不决定心，<a id="a-EC"></a>舍我见心，<a id="a-ED"></a>知无我心，<a id="a-EE"></a>当观此身如水聚沫，<a id="a-EF"></a>观于色阴当如芭蕉，<a id="a-EG"></a>次观受阴如水上泡，<a id="a-EH"></a>复观想阴如热时焰，<a id="a-EI"></a>又观行阴如空中云，<a id="a-EJ"></a>观于识阴犹如幻化。<a id="a-EK"></a>菩萨若欲入此三昧，<a id="a-EL"></a>应当深生怖畏之想，<a id="a-EM"></a>又宜具足惭愧之心，<a id="a-EN"></a>舍不怖畏而作怖畏，<a id="a-EO"></a>舍无惭愧修惭愧心，<a id="a-EP"></a>具舍摩他、<a id="a-EQ"></a>毗婆舍那，<a id="a-ER"></a>以方便智舍我无我，<a id="a-ES"></a>应习智脱及三空门；<a id="a-ET"></a>又当深知三受生起，<a id="a-EU"></a>亦应舍离三不善根，<a id="a-EV"></a>即当起于三昧之聚，<a id="a-EW"></a>观诸众生犹如我身，<a id="a-EX"></a>观四念处、<a id="a-EY"></a>身受心法，<a id="a-EZ"></a>观四食患作无食想，<a id="a-Ea"></a>所谓抟食、<a id="a-Eb"></a>触、<a id="a-Ec"></a>思、<a id="a-Ed"></a>识等，<a id="a-Ee"></a>修不净想及以慈悲，<a id="a-Ef"></a>安住于喜令舍具足，<a id="a-Eg"></a>起诸禅定而不味著，<a id="a-Eh"></a>亦不毁呰一切诸法；<a id="a-Ei"></a>此身不实犹如幻焰、<a id="a-Ej"></a>不乐长寿应当舍离，<a id="a-Ek"></a>善防护心习学多闻，<a id="a-El"></a>不慢于法勤护不谤，<a id="a-Em"></a>即得闻才及以法才；<a id="a-En"></a>既闻法已守护是义，<a id="a-Eo"></a>尊重佛法恭敬僧宝，<a id="a-Ep"></a>近善知识远离恶友，<a id="a-Eq"></a>不著世俗言论之味，<a id="a-Er"></a>恒能不离阿兰若行，<a id="a-Es"></a>心常平等怜愍众生，<a id="a-Et"></a>其心不退不怀嫉妒，<a id="a-Eu"></a>称量诸法心不染累，<a id="a-Ev"></a>分别一切无数诸法，<a id="a-Ew"></a>常求甚深方等经典，<a id="a-Ex"></a>信心坚固不生疑虑，<a id="a-Ey"></a>常能精勤读诵此经，<a id="a-Ez"></a>即是诸佛无上道也。</p>
  <p id="aF0">“诸佛功德之所生处，<a id="a-F1"></a>应当如是真实其心，<a id="a-F2"></a>摧伏憍慢至意听受，<a id="a-F3"></a>增长正法离杀盗淫、<a id="a-F4"></a>懒惰、<a id="a-F5"></a>贡高、<a id="a-F6"></a>是非之心，<a id="a-F7"></a>舍存真我邪谤之说，<a id="a-F8"></a>除秽乱语灭诸诤论，<a id="a-F9"></a>心乐安住布施、<a id="a-FA"></a>持戒、<a id="a-FB"></a>忍辱、<a id="a-FC"></a>精进、<a id="a-FD"></a>禅定、<a id="a-FE"></a>智慧，<a id="a-FF"></a>诸波罗蜜皆悉具足，<a id="a-FG"></a>能舍头目心不退没；<a id="a-FH"></a>如四大姓不可改易，<a id="a-FI"></a>身意精勤不顾躯命，<a id="a-FJ"></a>于四供养心无贪著；<a id="a-FK"></a>安住十二头陀之行，<a id="a-FL"></a>不求己利及以名誉，<a id="a-FM"></a>舍心爱滞得四神足，<a id="a-FN"></a>离四颠倒及烦恼刺渡于四流，<a id="a-FO"></a>于四威仪修四念处，<a id="a-FP"></a>令得五根修行五力，<a id="a-FQ"></a>舍于五结不求五欲福报之庆，<a id="a-FR"></a>舍五秽心修五解脱，<a id="a-FS"></a>善知五阴弃六欲处及六身受，<a id="a-FT"></a>除六爱身修于六念，<a id="a-FU"></a>知六识分勤求六通，<a id="a-FV"></a>修七觉意深知七界，<a id="a-FW"></a>所谓害界、<a id="a-FX"></a>恚界、<a id="a-FY"></a>出界、<a id="a-FZ"></a>欲界、<a id="a-Fa"></a>色界、<a id="a-Fb"></a>无色界及以灭界，<a id="a-Fc"></a>除断七使及七识住，<a id="a-Fd"></a>舍八懒惰去八妄语，<a id="a-Fe"></a>知世八法得八大人觉，<a id="a-Ff"></a>知八解脱修八正道，<a id="a-Fg"></a>舍于众生九居之处，<a id="a-Fh"></a>除九慢法放弃九恼，<a id="a-Fi"></a>亲近修学喜等九法，<a id="a-Fj"></a>又复勤习九次第定，<a id="a-Fk"></a>舍十不善行于十善，<a id="a-Fl"></a>方便精勤求佛十力。</p>
  <p id="aFm">“又不空见，<a id="a-Fn"></a>我今略说一切诸佛所说三昧。<a id="a-Fo"></a>应当勤修念报佛恩，<a id="a-Fp"></a>学三昧已，<a id="a-Fq"></a>即得不退阿耨多罗三藐三菩提。<a id="a-Fr"></a>而是菩萨以大智力，<a id="a-Fs"></a>能为众生说此三昧，<a id="a-Ft"></a>其余声闻不能观察宣说书写受持读诵。<a id="a-Fu"></a>若能观察书写受持读诵之者，<a id="a-Fv"></a>此人福业亦不唐捐，<a id="a-Fw"></a>要当得值佛出于世。<a id="a-Fx"></a>若诸菩萨教化受持，<a id="a-Fy"></a>疾得不退菩提之道。<a id="a-Fz"></a>又不空见，<a id="a-G0"></a>诸佛所说念佛三昧名为要法，<a id="a-G1"></a>诸大声闻所不能行。<a id="a-G2"></a>若人闻说此三昧者，<a id="a-G3"></a>将来之世必当值佛。<a id="a-G4"></a>”</p>
  <p id="aG5">尔时，<a id="a-G6"></a>世尊即说偈言：</p>
  <p id="aG7">“若有修诸佛，<a id="a-G8"></a>　所说深三昧，</p>
  <p id="aG9">观法心相续，<a id="a-GA"></a>　舍不相续念。</p>
  <p id="aGB">善观于阴身，<a id="a-GC"></a>　离我无我想，</p>
  <p id="aGD">此身不牢固，<a id="a-GE"></a>　犹如水聚沫，</p>
  <p id="aGF">虚诳犹如化，<a id="a-GG"></a>　亦如婴儿语。</p>
  <p id="aGH">观色如浮云，<a id="a-GI"></a>　见受若水泡，</p>
  <p id="aGJ">想如热时焰，<a id="a-GK"></a>　观行阴无实，</p>
  <p id="aGL">犹如彼芭蕉，<a id="a-GM"></a>　观五识如幻，</p>
  <p id="aGN">修惭愧恐畏，<a id="a-GO"></a>　舍摩毗婆那。</p>
  <p id="aGP">应远无惭愧，<a id="a-GQ"></a>　除我无我见，</p>
  <p id="aGR">习如与解脱，<a id="a-GS"></a>　及以三空门。</p>
  <p id="aGT">又应知三受，<a id="a-GU"></a>　舍三不善根，</p>
  <p id="aGV">常学三善根，<a id="a-GW"></a>　求最胜三昧。</p>
  <p id="aGX">勤行戒定智，<a id="a-GY"></a>　速得甚深定，</p>
  <p id="aGZ">离诸邪见等，<a id="a-Ga"></a>　正习此三昧。</p>
  <p id="aGb">舍世众诤论，<a id="a-Gc"></a>　常修出世法，</p>
  <p id="aGd">观察身念处，<a id="a-Ge"></a>　受心亦复然。</p>
  <p id="aGf">于法无疑惑，<a id="a-Gg"></a>　不久得此定，</p>
  <p id="aGh">常行禅解脱，<a id="a-Gi"></a>　不惜身寿命。</p>
  <p id="aGj">多闻不贡高，<a id="a-Gk"></a>　不诽谤诸法，</p>
  <p id="aGl">闻法应受持，<a id="a-Gm"></a>　持已谛观察。</p>
  <p id="aGn">常供养诸佛，<a id="a-Go"></a>　法僧亦如是。</p>
  <p id="aGp">若于善知识，<a id="a-Gq"></a>　恒念报其恩，</p>
  <p id="aGr">远诸恶知友，<a id="a-Gs"></a>　不闻邪师论；</p>
  <p id="aGt">应求赞善者，<a id="a-Gu"></a>　常共俱游处，</p>
  <p id="aGv">不远阿兰若，<a id="a-Gw"></a>　应求胜菩提。</p>
  <p id="aGx">等心于群生，<a id="a-Gy"></a>　不毁呰诸法，</p>
  <p id="aGz">不染一切法，<a id="a-H0"></a>　应知真实法，</p>
  <p id="aH1">舍诸非法行，<a id="a-H2"></a>　不久得此定。</p>
  <p id="aH3">除一切诸恶，<a id="a-H4"></a>　及见真我者，</p>
  <p id="aH5">杀害慢淫盗，<a id="a-H6"></a>　毁呰懒惰等，</p>
  <p id="aH7">不作诸恶口，<a id="a-H8"></a>　邪论诤讼等，</p>
  <p id="aH9">次第说佛法，<a id="a-HA"></a>　当求此三昧。</p>
  <p id="aHB">施戒及忍辱，<a id="a-HC"></a>　精进禅智等，</p>
  <p id="aHD">常勤精修习，<a id="a-HE"></a>　成就此诸度，</p>
  <p id="aHF">不久当得斯，<a id="a-HG"></a>　功德定法行。</p>
  <p id="aHH">若舍内身分，<a id="a-HI"></a>　及外财眷属，</p>
  <p id="aHJ">不久得菩提，<a id="a-HK"></a>　最静心三昧。</p>
  <p id="aHL">若人心如地，<a id="a-HM"></a>　水火风空等，</p>
  <p id="aHN">皆悉当速疾，<a id="a-HO"></a>　获此妙三昧。</p>
  <p id="aHP">若有诸人等，<a id="a-HQ"></a>　身心甚端直，</p>
  <p id="aHR">不贪著衣食，<a id="a-HS"></a>　床褥及医药，</p>
  <p id="aHT">是人当疾得，<a id="a-HU"></a>　如此之三昧。</p>
  <p id="aHV">成就四正勤，<a id="a-HW"></a>　具足四如意，</p>
  <p id="aHX">舍于四颠倒，<a id="a-HY"></a>　及四烦恼刺，</p>
  <p id="aHZ">永度于四流，<a id="a-Ha"></a>　弃舍诸受取，</p>
  <p id="aHb">修行五根力，<a id="a-Hc"></a>　除断于五结，</p>
  <p id="aHd">不求五欲报，<a id="a-He"></a>　舍诸烦恼心，</p>
  <p id="aHf">应修五解脱，<a id="a-Hg"></a>　及五身三昧，</p>
  <p id="aHh">谛知五阴法，<a id="a-Hi"></a>　深修六和敬，</p>
  <p id="aHj">远离不恭敬，<a id="a-Hk"></a>　除去六触身，</p>
  <p id="aHl">观六度相续，<a id="a-Hm"></a>　舍彼六爱身，</p>
  <p id="aHn">成就于六通，<a id="a-Ho"></a>　深修六念处，</p>
  <p id="aHp">亦复勤专行，<a id="a-Hq"></a>　六识之法分，</p>
  <p id="aHr">修七菩提分，<a id="a-Hs"></a>　复行于七财，</p>
  <p id="aHt">念舍憍慢处，<a id="a-Hu"></a>　除断七种使，</p>
  <p id="aHv">当修如此行，<a id="a-Hw"></a>　以求胜三昧。</p>
  <p id="aHx">舍彼七识住，<a id="a-Hy"></a>　除此八妄语，</p>
  <p id="aHz">常修八正道，<a id="a-I0"></a>　得三昧不难，</p>
  <p id="aI1">得八大人觉，<a id="a-I2"></a>　行八解脱门，</p>
  <p id="aI3">知世间八法，<a id="a-I4"></a>　即为最胜智，</p>
  <p id="aI5">如此常修行，<a id="a-I6"></a>　得三昧不难。</p>
  <p id="aI7">自离于九恼，<a id="a-I8"></a>　亦不恼他人，</p>
  <p id="aI9">修喜等九法，<a id="a-IA"></a>　次当得三昧。</p>
  <p id="aIB">聪慧舍十恶，<a id="a-IC"></a>　修行十善业，</p>
  <p id="aID">又能遵十力，<a id="a-IE"></a>　得三昧不难。</p>
  <p id="aIF">常受持善法，<a id="a-IG"></a>　舍诸不善法，</p>
  <p id="aIH">昼夜常摄心，<a id="a-II"></a>　得三昧不难。</p>
  <p id="aIJ">住此三昧已，<a id="a-IK"></a>　不思议力说，</p>
  <p id="aIL">常见佛金色，<a id="a-IM"></a>　亦得闻演法。</p>
  <p id="aIN">若欲见十方，<a id="a-IO"></a>　灭度现在佛，</p>
  <p id="aIP">及以未来世，<a id="a-IQ"></a>　饶益众生者，</p>
  <p id="aIR">是人当修此，<a id="a-IS"></a>　最上妙三昧。<a id="a-IT"></a>”</p>
 </body>
</html>