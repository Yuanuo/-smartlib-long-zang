<!DOCTYPE html>
<html>
<head>
  <meta charset="utf-8"/>
  <meta name="author" content="功德直/刘宋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>菩萨念佛三昧经卷第三</title>
</head>
<body>
  <h1 class="head">菩萨念佛三昧经卷第三</h1>
  <h2>弥勒神通品第四</h2>
  <p>尔时，弥勒菩萨摩诃萨心生念言：“是诸声闻有大威德无数神通，各各自说大师子吼。我当于此人、天、魔、梵、沙门、婆罗门、声闻、菩萨大众之前，微现神变。”即于晨朝语阿难言：“大德，今可正衣持钵共往佛所。”到已头面礼如来足白言：“世尊，我今欲入王舍城中分卫乞食。”</p>
  <p>世尊知时默然而许，于是弥勒告阿难曰：“我向心念，初受食处，于此众生先当令发无上道心，然后乃取此人饭食。大德阿难，我已发意，今便共行入城乞食。”诣大长者婆罗门家，到已持钵默然而住。</p>
  <p>长者见已即便白言：“善来比丘，久望慈顾，愿圣今者受我蔬食。”</p>
  <p>弥勒菩萨语长者言：“我今未能受尔供养。汝若能种无上菩提善根因缘，当受汝食。”</p>
  <p>是时，长者即白弥勒：“若能以我所施之食，供养恒沙诸佛世尊，然后乃当发菩提心，决定大乘真实之行。所以者何？我于先佛种善根故。”</p>
  <p>时，阿逸多答长者言：“若能安住如是誓愿，我当以食供养恒沙诸佛世尊，皆使周遍。”</p>
  <p>长者复言：“唯然，仁者，我当真实发大誓愿，愿以此食供养恒沙诸佛世尊悉令周普。”如是三白。</p>
  <p>尔时，弥勒语长者言：“汝今便可时施所供，当以献上恒沙诸佛。”尔时，长者即以名膳奉授弥勒。弥勒受已，于长者前一念之须，忽然往彼恒沙佛所，供养周遍奉设既毕，还长者家。</p>
  <p>长者见是神通之相，叹言希有踊悦无量：“我今复应种诸善根，奉施甘果肴膳美味，严饰床座皆悉丰足。”</p>
  <p>长者复持一切珍宝，香华、华鬘、金衣、素叠，俱共往诣至如来所。到已头面敬礼佛足，于如来前发菩提心，又立大愿而作誓言：“若有众生修菩提行，闻我施食善根因缘，一切当得无上菩提。若吾斯愿诚谛不虚，必当获得阿耨多罗三藐三菩提！时无数菩萨及诸声闻，一切大众咸来集者，此之三千大千世界，即时应当六种震动。”发是誓已大千刹土，便大起踊具十八相。</p>
  <p>是时，长者语阿难言：“大德今者现为我证！若不信者问于世尊，神通相貌具足如是。我今未得无上菩提，自在变化已能如此。”</p>
  <p>弥勒菩萨语阿难言：“我忆过去阿僧祇劫造光佛所，修得少分诸佛如来所行三昧。获是定已，见于东方无数诸佛各住彼刹，以三昧力于无量劫，方便度脱不可计众得阿僧祇神通变化，住于阿耨多罗三藐三菩提道，犹今王舍婆罗门也。大德阿难，我于往昔莲华上佛应正遍知所，以一神通化度三万亿那由他百千众生住无上道。大德阿难，我于往昔最高如来应正遍所，得普世定度脱六万欲界诸天发菩提心。我具如是神通相貌。”</p>
  <p>时，阿逸多即说偈言：</p>
  <p>“正服持应器，　往诣能仁尊，</p>
  <p>头面礼佛足，　白言行乞食。</p>
  <p>佛即许其去，　当广利众生，</p>
  <p>吾般涅槃后，　汝应次作佛，</p>
  <p>名誉及功德，　一切皆具足。</p>
  <p>我时心念言：‘今日行分卫，</p>
  <p>若初施食者，　令住三菩提。’</p>
  <p>时彼大长者，　见我行乞食，</p>
  <p>即便从座起，　恭敬意无量：</p>
  <p>‘善来阿逸多，　希现乃如此，</p>
  <p>今来一何晚，　唯愿前坐食！</p>
  <p>大士法难思，　当设鲜微膳。’</p>
  <p>‘长者汝若能，　为利诸人天，</p>
  <p>发无上菩提，　我当受汝食。’</p>
  <p>‘即时若能尔，　我当立誓愿，</p>
  <p>阿逸汝即时，　能以所施食，</p>
  <p>奉献恒沙佛，　悉令周遍者，</p>
  <p>然后我当发，　无上菩提心。’</p>
  <p>‘长者若定能，　作此真实誓，</p>
  <p>施于恒沙佛，　愿得大果报，</p>
  <p>我今保此誓，　建立必不虚。’</p>
  <p>持钵受食已，　普供人中尊，</p>
  <p>修行菩提道，　利益诸众生。</p>
  <p>阿难是长者，　见我神通事，</p>
  <p>心敬大欢喜，　叹仰未曾有，</p>
  <p>其心即安住，　无上坚固愿。</p>
  <p>复施珍果膳，　严饰妙香华，</p>
  <p>素叠及名宝，　种种众妙供，</p>
  <p>共我诣如来，　深发菩提愿。</p>
  <p>长者发誓已，　更作广大愿，</p>
  <p>其愿无限量，　不可得思议，</p>
  <p>众生若闻者，　此刹成佛道。</p>
  <p>造光如来处，　得此微妙定，</p>
  <p>诸佛之所说，　施不思议乐。</p>
  <p>造光世尊所，　获得此三昧，</p>
  <p>尔时我悉睹，　十方诸如来。</p>
  <p>若得大威力，　乃能见是事，</p>
  <p>安住此三昧，　示现诸神通，</p>
  <p>百阿僧祇劫，　修习种种行，</p>
  <p>利益诸众生，　未曾有休息。</p>
  <p>莲华上佛所，　得是三昧已，</p>
  <p>我以种种化，　七十千众生，</p>
  <p>皆悉令得修，　无上菩提道。</p>
  <p>最高如来所，　专修诸梵行，</p>
  <p>得微妙三昧，　施不思议乐。</p>
  <p>最高善逝处，　又得普世定；</p>
  <p>尔时复安住，　月出三摩提，</p>
  <p>迦叶如来所，　得是深三昧。</p>
  <p>大德我如此，　示现神变时，</p>
  <p>摄取于往昔，　百千世神通。</p>
  <p>若住此威势，　能作种种化，</p>
  <p>我亦见诸佛，　现作如此行。</p>
  <p>若有欲乐见，　诸佛世之师，</p>
  <p>复有欲愿闻，　法轮深妙音，</p>
  <p>亦乐拔世间，　一切生死苦，</p>
  <p>当勤受持此，　清净三昧王。”</p>
  <p>尔时，诸天、世人、魔、梵，一切阎浮及阿修罗，闻阿逸多师子吼已，生希仰心叹未曾有。</p>
  <h2>赞佛音声辩才品第五</h2>
  <p>尔时，不空见菩萨摩诃萨，即从三昧庠序而起。时诸人、天、龙、神、魔、梵、沙门、婆罗门、阿修罗等一切世间，皆悉赞言：“异哉至法！”</p>
  <p>时，不空见告阿难言：“妙哉！诸佛实为希有，世尊大悲无不具足，故名如来应正遍知，获得无上菩提之道，知一切法无生无行无得无失，波罗奈国仙人鹿苑，三转十二行无上法轮，沙门、婆罗门、诸天、魔、梵，一切世间无能转者，所谓是苦、是苦集、是苦灭、是苦灭道，八圣道分无数章句，无量诸相无限行处，如此义味赞诵解说，分别敷拆无不具足。”</p>
  <p>时，不空见复告阿难：“善哉！诸佛大悲满足，故名如来应正遍知，得是无上菩提之道。今此大会诸声闻众，未曾闻法当令闻之，先所未说今当为说，不思议法当思议说，所未得法今当使得，未学之法令得修习，无相之法作有相说，略说少法启悟弘多。今告此众诸阿罗汉，毕竟作证无著真人，永得解脱无始生死。阿难当知，譬如有人以一把[麦+戈]投恒河中，谓能以此断彼驶流，此人所作为难不耶？”</p>
  <p>阿难答言：“如是甚难。”</p>
  <p>时，不空见语阿难言：“诸佛如来应正遍知得无上道，为诸声闻说未闻法倍难于彼。复次，阿难，譬如有人生无口舌，声震恒沙一切世界，此为难不？”</p>
  <p>阿难答曰：“如是甚难。”</p>
  <p>不空见言：“诸佛如来应正遍知得无上道，为诸声闻不思议法作思议说尤难于彼。复次，阿难，譬如有人指虚空中示种种色，为难不耶？”</p>
  <p>阿难答曰：“如是实难。”</p>
  <p>不空见言：“诸佛如来应正遍知得无上道，令诸声闻所未得法今当令得弥难于彼。复次，阿难，譬如有人无有手足及咒术力，担须弥山或欲履水，或持浮木渡于大海，此为难不？”</p>
  <p>阿难答曰：“如是甚难。”</p>
  <p>不空见言：“诸佛如来应正遍知得无上道，为诸声闻以无相法作有相说，以未学法作有学说又难于彼。”</p>
  <p>时，不空见即说偈言：</p>
  <p>“诸佛不思议，　深行大慈悲，</p>
  <p>常施法光明，　相继恒不绝。</p>
  <p>无数那由他，　亿劫甚难见，</p>
  <p>无比最胜尊，　未闻当令闻。</p>
  <p>有为缘起转，　无实恒虚伪，</p>
  <p>毕竟常无生，　一切法空故。</p>
  <p>诸佛所行慈，　不可得思议，</p>
  <p>佛说所未说，　如此难见法，</p>
  <p>利益诸人天，　普及于一切。</p>
  <p>诸如来深解，　不可思议法，</p>
  <p>能为声闻众，　说有思议法，</p>
  <p>佛说无相法，　能作有相说。</p>
  <p>外道痴所迷，　不识生死源，</p>
  <p>如来既知已，　皆悉令摧伏。</p>
  <p>住十力敷演，　未得法令得，</p>
  <p>世尊真实说，　利益诸人天。</p>
  <p>欲以一把[麦+戈]，　断截恒河水，</p>
  <p>长老此虽难，　未足称为难；</p>
  <p>世依说无生，　斯难过于彼。</p>
  <p>若人无口舌，　声震遍诸刹，</p>
  <p>虽复能如此，　不足以为难；</p>
  <p>未学令得学，　是则最甚难。</p>
  <p>若人指空中，　言有种种色，</p>
  <p>诚能为此事，　岂足称甚难？</p>
  <p>未得法令得，　我说最为难。</p>
  <p>若人无手足，　担负须弥山，</p>
  <p>欲渡于大海，　未足以为难；</p>
  <p>无相说有相，　此则倍难彼！”</p>
  <p>时，不空见复告阿难：“诸佛世尊希有殊特，于阿僧祇无量诸法，决定究竟到于彼岸，故名如来应正遍知，戒、定、慧、解脱知见等众一切法相无取著行，建胜宝幢出一大音。若有众生乐闻施惠得解脱者，即生念言：‘如来为我说施利益。’若有众生乐闻禁戒得解脱者，即生念言：‘如来为我说戒饶益。’若有众生乐闻三昧得解脱者，即生念言：‘如来为我说于三昧。’若有众生乐闻智慧得解脱者，即生念言：‘如来今者为我说智。’若有众生乐闻解脱得济度者，即生念言：‘如来今日为说解脱。’若有众生乐闻解脱知见之者，即生念言：‘如来为我说于知见。’若有众生乐于生天得解脱者，即生念言：‘如来为我说于生天。’若有众生乐闻无常得解脱者，即生念言：‘如来为我说于无常。’若有众生乐闻说苦而得解脱，即生念言：‘如来今者为我说苦。’若有众生乐闻无我得解脱者，即生念言：‘如来今者为说无我。’若有众生乐闻寂灭得解脱者，即生念言：‘如来为我说寂灭法。’若有众生乐闻不净得解脱者，即生念言：‘如来为我说不净法。’若诸众生乐闻无上道得解脱者，即生念言：‘如来今者为我赞叹诸佛功德说大乘法。’无一众生闻如来说如此法已不解脱者。”</p>
  <p>时，不空见即说偈言：</p>
  <p>“此闻调御师，　于众中演说，</p>
  <p>戒定慧解脱，　解脱知见等，</p>
  <p>如是一切法，　宣说皆作佛。</p>
  <p>乐闻说施戒，　而得解脱者，</p>
  <p>各闻世间依，　叹施戒功德。</p>
  <p>乐闻说定智，　解脱功德者，</p>
  <p>即闻佛世尊，　演不思议音。</p>
  <p>乐生天解脱，　牟尼即为演。</p>
  <p>乐闻智慧者，　天中天今说。</p>
  <p>乐闻无常苦，　无我不净说，</p>
  <p>寂灭等诸音，　而得解脱者，</p>
  <p>即时便得闻，　不可思议声。</p>
  <p>若有欲乐闻，　辟支佛功德，</p>
  <p>善逝今便为，　说斯缘觉乘。</p>
  <p>闻佛诸功德，　如此解脱乘，</p>
  <p>世尊说法已，　众生求菩提。</p>
  <p>如此一切音，　不可得思议，</p>
  <p>佛所宣诸法，　利益于世间。</p>
  <p>既蒙解种种，　清净之妙声，</p>
  <p>即时悉皆发，　无上菩提心。”</p>
  <p>时，不空见复告阿难：“诸佛世尊殊特希有，成满一切无数善根，故名如来应正遍知，亲近供养无量诸佛，布施调伏一心寂定，今得无上菩提之道，具足成就无数辩才。释迦如来得无量辩、最无上辩、无能答辩、无取著辩、胜解脱辩、无挂碍辩、成就性辩、成教化辩、施无热辩、有无问辩、豫知之辩、若有相辩、若无相辩、静默然辩、能除恚辩、种种章句及名字辩、甚深句字及宣示辩、宣示甚深调柔之辩、无量譬辩、无问答辩、具足定辩、具广大辩、具难思议辩、具开敷辩、具清净辩、具无毁辩、具足聪慧无毁损辩、具心无著辩、具心无吝辩、具足无失字句之辩、具无盗辩、具无妄辩、具足开发说法意辩、具足说法开发烦恼生净心辩、具足亲近说章句辩、具说过去辩、具说未来辩、具说现在辩、具说希有辩、具足无生胜妙智辩、具足一切大众喜辩。”</p>
  <p>时不空见，即说偈言：</p>
  <p>“昔已曾至心，　供养无量佛，</p>
  <p>是以人中尊，　今得无上道。</p>
  <p>不思议善根，　阿僧祇诸辩，</p>
  <p>无碍开发辩，　佛得此众辩。</p>
  <p>无上解脱辩；　成就教化辩；</p>
  <p>广宣诸相辩；　有问无问辩；</p>
  <p>种种说甚深，　随顺譬类辩；</p>
  <p>清净难思音，　具足妙说辩；</p>
  <p>淳净义成就，　决定众相辩；</p>
  <p>不思及不退，　无卑无下辩；</p>
  <p>善哉明慧人，　无著无毁辩；</p>
  <p>不失字章句，　无妄摄乐辩；</p>
  <p>能断烦恼心，　不忘十力辩；</p>
  <p>最上及亲近，　宣说三世辩；</p>
  <p>若圣与不圣，　如此随顺辩；</p>
  <p>无远无生等，　近听远闻辩；</p>
  <p>说善逝功德，　音声清畅辩。</p>
  <p>若人以一毛，　点取大海水，</p>
  <p>可知其数量，　能令干竭尽；</p>
  <p>无有知诸佛，　如来大胜辩。</p>
  <p>或有量虚空，　能知其边际，</p>
  <p>能秤须弥山，　亦可识斤两。</p>
  <p>如来智辩力，　无能摧伏者，</p>
  <p>虽复历劫数，　不测如斯辩。”</p>
  <p>时，不空见复告阿难：“长老当知，诸佛世尊大梵音声、师子音声、雄猛之声、龙王音声、弦声、歌声、柔软好声、大小雷声、不思议声、无量妙声、无边胜声、满足音声、不退之声、迦陵频伽声、清净欢喜声、如来分别声、如来识了声、如来甚深声、如来无毁声、如来不却声、如来清彻声、无衰无损声、如来美妙声、如来最美声、如来无不美声、如来广具足一切功德声，是处说如来应正遍知，以一音声令一世界，其中众生皆悉乐闻。又以一音令二世界，其中众生亦愿乐闻。如来一音，乃至百千万亿那由他无边世界，其中众生乐闻亦然。彼处众生闻如来声，如是解了，如是识知，皆言如来为我说法。如是，阿难，诸佛如来不思议音利益之声，譬如日轮照阎浮提，有目众生皆蒙慧利；如是如来应正遍知，音声法轮清净微妙，济拔一切亦复如是。</p>
  <p>“长老阿难，譬如初春十五日夜月轮圆满，清明澄照无诸霞翳，阎浮提人皆出游观得恣欢娱，缘月盛故；如是如来应正遍知，音声法轮清净微妙，众生所以得利益者，缘遇如来法光明故。长老阿难，譬如众川江河溪壑巨细诸水，悉入大海皆成一味，而此一味具足众味，亦有无量诸妙珍宝，人及非人虽贪此宝，大海深广难可得渡；如是如来应正遍知，清净音声法轮难解，令诸众生得法宝利，无量安乐亦复如是。长老阿难，譬如大地开发种子生长万物，利益众生无不丰溢，聚落城邑帝王京畿，一切境界皆依此地；如是如来应正遍知，音声法轮清净微妙，拯救一切无量众生，悉令欢乐亦复如是。长老阿难，譬如虚空，世间去来无所妨碍，而此虚空能安乐物；如是如来应正遍知，音声法轮清净微妙，饶益一切亦复如是。长老阿难，譬如三十三天上，波利质多、拘毗罗树华叶芬敷，诸天游观莫不欢适；如是如来音声法轮，清净敷演一切法声，甘露利乐亦复如是。”</p>
  <p>时，不空见即说偈言：</p>
  <p>“世尊梵王音，　阎浮提第一，</p>
  <p>师子雄猛声，　及以大龙声，</p>
  <p>弦竹调软音，　十方不思议，</p>
  <p>钟鼓雷吼声，　无边普震声，</p>
  <p>佛土满足声，　未曾衰减声，</p>
  <p>迦陵频迦声，　爱顺欢喜声，</p>
  <p>圣喜无浊声，　教与无教声，</p>
  <p>甚深无为声，　无讥毁谤声，</p>
  <p>难见善分别，　句字之音声，</p>
  <p>无诸衰损声，　美妙普遍声，</p>
  <p>无有系缚声，　及无遗忘声。</p>
  <p>一切功德声，　世间依所说，</p>
  <p>能以一音声，　遍满一切界，</p>
  <p>调伏群萌类，　欢喜悉乐闻，</p>
  <p>皆云今如来，　独为我说法。</p>
  <p>如来以一音，　乃至恒河沙，</p>
  <p>无量世界中，　众生皆乐闻。</p>
  <p>譬如出晖明，　照耀一切物；</p>
  <p>世尊如是音，　为众演说法。</p>
  <p>初春十五日，　满月光澄净，</p>
  <p>如此明月轮，　遍照阎浮提，</p>
  <p>皆令得欢乐，　利益亦无边；</p>
  <p>世依犹斯月，　睹者无不欣。</p>
  <p>清净妙音声，　能为利一切，</p>
  <p>阎浮提最上，　不可得思议。</p>
  <p>如大海无边，　众宝之所出，</p>
  <p>深广难可济，　饶益一切众；</p>
  <p>大胜佛如是，　最上无过者，</p>
  <p>有教无教等，　音声甚难解。</p>
  <p>清净无所毁，　能施一切乐，</p>
  <p>于此三千刹，　安置一切众；</p>
  <p>佛音声如是，　利物难思议。</p>
  <p>虚空无挂碍，　能通诸飞行；</p>
  <p>世尊音如是，　广润一切众。</p>
  <p>如天香华树，　敷荣善利益；</p>
  <p>如来诸音声，　具足益世间。</p>
  <p>我于一劫中，　说佛声功德，</p>
  <p>虽复历百劫，　不测其始终；</p>
  <p>诸佛亦如是，　不可思议音，</p>
  <p>十方诸众生，　异口无边辩，</p>
  <p>说佛声功德，　不能尽其际。</p>
  <p>世间依如是，　不可思议音！</p>
  <p>若有诸水陆，　一切众生等，</p>
  <p>假令悉得佛，　不测声涯底。</p>
  <p>诸善逝如是，　不可思议音！</p>
  <p>如此调御师，　音声无与匹，</p>
  <p>若能随顺念，　终不堕恶趣。</p>
  <p>若有诸菩萨，　闻佛具足音，</p>
  <p>当得佛法王，　不思议音声。”</p>
  <p>时，四天王、释提桓因、焰摩天子、兜率天子、自在天子及大自在，并与其子名曰商主，大梵天王、净居诸天，复有大力威德诸天，欲色二界诸天子等，闻不空见菩萨所说佛声功德，叹未曾有，以天栴檀细末之香，散不空见菩萨摩诃萨，乃至十方供养已毕。</p>
  <p>时，有六十亿百千那由他欲色诸天，闻此音声皆种无上菩提善根。五千比丘亦发无上菩提之心，被弘誓铠。七百千万诸比丘尼，发无上心及弘誓愿。百千优婆塞从华座起，诣不空见大菩萨所。复有二亿百千那由他诸女人等，各脱身上珠宝璎珞，奉不空见菩萨摩诃萨，亦发无上菩提大愿。</p>
  <h2>赞如来功德品第六</h2>
  <p>尔时，不空见菩萨摩诃萨告阿难言：“奇哉！希有诸佛如来，具足深知生死往来，忆识生处亲戚眷属，善知烦恼诸恶过患，具足相好，具足行舍、大舍意念、戒、定、智慧、解脱、解脱知见，具足六通到于彼岸，若慈大慈、若悲大悲、若喜大喜、若舍大舍，最胜无伦到于彼岸，威仪神通一切诸法最胜无碍到于彼岸，若处非处示导诸方利益最胜到于彼岸，及舍摩他、毗婆舍那最胜无比到于彼岸，一切禅定解脱三昧、三摩跋提最胜无上亦到彼岸，无贪、无嗔、无痴、无慢、无惛、无过、无有慢慢、无惑无恚，度脱五道、四毗舍罗、众生善根、业报论议最胜无等到于彼岸，一切众生戒聚不断，不漏不浊无杂无言，慧明清净勇猛殊胜，沙门、婆罗门、人、天、魔、梵，一切世间之大法主，无一众生能测如来戒定之分如毛发许，更无有人能超过者。长老当知，应如是观：‘我能究尽虚空边际，不能度量诸佛世尊戒、定、智慧、解脱知见。所以者何？以无边故。’如来戒定神通诸法，非是浅识之所思议，深不可测无能穷者。”</p>
  <p>时，不空见即说偈言：</p>
  <p>“世尊生死尽，　住胎难思议，</p>
  <p>法性以为母，　不可得为比。</p>
  <p>具足善功德，　世间无能及，</p>
  <p>身相三十二，　八十种妙好。</p>
  <p>世间叵思议，　摄取诸善业，</p>
  <p>妙哉人中尊，　具足善超出。</p>
  <p>若舍及大舍，　烦恼心解脱，</p>
  <p>方便诸胜业，　满足无与等。</p>
  <p>具足戒定智，　解脱知见分，</p>
  <p>诸佛法无边，　六通到彼岸。</p>
  <p>如来具慈悲，　喜舍诸行处，</p>
  <p>能解众生缚，　拔济种种苦。</p>
  <p>诸佛深智聚，　不可得思议，</p>
  <p>威仪无等比，　神通到彼岸。</p>
  <p>无诸烦恼行，　善解于真谛，</p>
  <p>若处及非处，　利益悉具足。</p>
  <p>定解脱如此，　不可得思议，</p>
  <p>善解舍摩他，　毗婆舍那等。</p>
  <p>已到世所无，　永离诸恶心，</p>
  <p>善学定解脱，　除灭愚痴患。</p>
  <p>净戒不断绝，　不漏亦不浊，</p>
  <p>善学戒无失，　勇健明哲人。</p>
  <p>无有一众生，　而怀疑谤心，</p>
  <p>沙门婆罗门，　人天及魔梵，</p>
  <p>心信不怀疑，　常善学清净。</p>
  <p>我能知虚空，　四方广大相；</p>
  <p>不能测勇猛，　无上清净戒。</p>
  <p>能以一气吹，　海水令枯涸；</p>
  <p>不能测如来，　清净法明戒。</p>
  <p>能以一气吹，　须弥令碎尽，</p>
  <p>大小转轮山，　亦复成粉尘；</p>
  <p>不能测如来，　净戒之崖际，</p>
  <p>虽复历劫数，　不能得其量。”</p>
  <p>时，不空见菩萨心生念言：“善哉如来应正遍知，愿屈威神降临众会！我今欲为诸菩萨等，请问如来念佛三昧。世尊先于大众之中，虽说其名竟不敷演，便入静室右胁而卧。”</p>
  <p>尔时，世尊即知其念，佛神力故令此三千大千世界，六种震动具十八变。亦如前说放大光明，普照此土娑婆世界，日月星宿、欲界诸天、无边恒沙众梵天等，其明隐蔽悉不复现，唯佛神光显耀殊特。愍众生故即从卧起，齐整衣服往大会所。时诸世间人、天、沙门、婆罗门等及阿修罗，各见如来殊胜光明，从华座起往诣佛所，恭敬合掌却住一面。</p>
  <p>时，不空见遥睹佛来，容色端严威仪庠序，仰瞻相好无不具足，见已即告长老阿难：“世尊今从静室而来，必当敷演显发最胜第一义谛无虚妄说、巧妙宣说、无分别说，善能思量不起恶业，身业无毁、口业无讥、意业无失三业皆净，戒、定、智慧及以解脱、解脱知见亦悉具足，无上方便神通利益，不思议辩殊特具足，善知生死无能过者，住胎清净、母族豪胜、众善功德最为具足，不可思议相好具足，往昔因缘及意具足，烦恼解脱心得具足，若舍大舍超出具足，五识无取离染具足，五分法身清净具足，究竟已到六通诸法及法性相皆到彼岸，毗婆舍那及舍摩他、根、力、觉、道到于彼岸，慈悲喜舍不可思议，深心惭愧到于彼岸，已至诸法自在彼岸，过去、未来、现在诸法皆悉知见不著不退，能知一切过去身业，亦知转变到于彼岸，口意二业亦复如是。长老阿难，如来世尊一念能知一切众生心行善恶莫不了达。”</p>
  <p>时，不空见告阿难言：“譬如大海深广难渡，诸佛戒品渊旷亦然。譬如须弥永不可倾，如来定品难动亦然。长老阿难，譬如虚空，清净容纳无有齐限，诸佛三昧摄取无边清净智品，又摄一切众生净心。长老阿难，譬如日光，悉能临照无量色像，如来法光无幽不烛。长老阿难，譬如大火，焚烧山野一切众物，如来法火能烧众生无量烦恼永得清净。长老阿难，譬如涌泉，盈流出外成于渊池，能洗万物皆令洁净，如来法水亦除众生一切结累常得获安。长老阿难，譬如医王，善疗众生种种疾患，如来法药能消众生生死重病皆使永除。长老阿难，譬如时雨，润益卉木无不增长，如来法雨亦润一切枯槁众生。长老阿难，如师子吼，能使众兽皆令慑伏，如来法音能坏众生计我见者永得远离。长老阿难，譬如大船能济彼岸，如来法船渡诸众生四流彼岸。长老阿难，如优昙华希有难见，如来出世亦复难遇。长老阿难，譬如波梨质多罗树，其华敷荣馨香殊特，佛大人相明发亦然。长老阿难，譬如父母能育诸子，如来亦尔善利众生。</p>
  <p>“长老阿难，若人说言如来出世，无边正说是名真说；若人说言如来出世，说不思辩是名正说。长老阿难，略说如来有无边辩、无取著辩、无挂碍辩、胜解脱辩、成就妙辩、常随顺辩、渐亲近辩、有无问辩、微妙净辩、最上辩、慈大慈辩、悲大悲辩、喜大喜辩、舍大舍辩、佛出世辩、又利益辩。长老阿难，若人说言如来出世，具足利益一切众生，是名正说。长老阿难，若人说言众生无安、无救、无归、无趣、无主，如来出世能作安、救及归、趣、主，是名正说。</p>
  <p>“长老阿难，我若一劫或至百劫，宣说诸佛世尊功德智慧辩才，亿不及一。又于无量一切诸劫，宣述如来应正遍知功德辩才不能穷究。长老阿难，譬如有人，羸老挛癖住他人所，语彼人言：‘奇哉丈夫！我虽如此，能以一毛点取一切无量诸水，内置口中悉令枯竭。’此人既无神通咒术，能为斯事为可信不？”</p>
  <p>阿难答言：“此为难信。”</p>
  <p>不空见言：“实不能也，徒空言耳！如是，阿难，我说诸佛功德辩才不能穷极，犹如彼人无竭水理。长老阿难，假使我于亿百千那由他劫，不能宣说诸佛功德智慧辩才一毛之分，唯佛与佛乃能尽耳！长老阿难，如此大地容受众生，乃至有足及以无足四足多足、有色无色、有想无想非有想非无想，若此世界、若他世界，若千世界、百千世界、无量无边一切世界，其中众生当得成佛；是诸世尊于亿百千那由他劫，说佛功德不能穷尽一毛之分，如是功德无不具足。”</p>
  <p>时，不空见而说偈言：</p>
  <p>“长老阿难陀，　法王从彼来，</p>
  <p>一切诸世众，　无不兴供养。</p>
  <p>胜炎光明主，　功德皆无数，</p>
  <p>最胜利益说，　真说不生说，</p>
  <p>谛说无妄说，　无异及善说，</p>
  <p>出微妙音声，　大智善宣说，</p>
  <p>身口意清净，　不缘虑诸恶。</p>
  <p>如来胜戒定，　第一智解脱，</p>
  <p>解脱知见等，　威仪常难思。</p>
  <p>无上神通智，　利益最无比，</p>
  <p>善得无垢行，　最胜微妙辩。</p>
  <p>无上人中尊，　具足知生死，</p>
  <p>住胎既无比，　母族亦复然。</p>
  <p>不思议殊相，　八十种妙好，</p>
  <p>容色甚挺特，　端正无有比。</p>
  <p>具足无惑心，　舍大舍亦尔，</p>
  <p>超出一切欲，　五识无不具。</p>
  <p>证智超六通，　具足四无碍，</p>
  <p>备无量知见，　难思众神变。</p>
  <p>舍摩毗婆那，　皆悉度彼岸，</p>
  <p>达舍离垢主，　威仪恒自在。</p>
  <p>众中大神王，　徐行从彼来，</p>
  <p>无著修伽陀，　住于十力智，</p>
  <p>行慈演法光，　一切胜智说。</p>
  <p>能知大海水，　无边深广量；</p>
  <p>不测无上力，　净戒定崖畔，</p>
  <p>虽历亿千劫，　不知其限齐。</p>
  <p>以手接须弥，　上掷至梵天；</p>
  <p>不能动如来，　最初甚深定。</p>
  <p>游猎虚空中，　可知其边际；</p>
  <p>无有能测度，　如来不毁智。</p>
  <p>能以足履虚，　穷极其限量；</p>
  <p>不能测离垢，　弃累人中尊。</p>
  <p>如日能除闇，　悉见善恶色；</p>
  <p>自然世间师，　能灭愚痴瞑。</p>
  <p>譬如月盛满，　一切皆欣乐；</p>
  <p>法月光明王，　睹者皆欢喜。</p>
  <p>如夜燃明灯，　有眼无不见；</p>
  <p>调伏无比灯，　能演法光明。</p>
  <p>世师法灯炬，　善灭一切阴，</p>
  <p>宣说自然法，　普闻于众生。</p>
  <p>大智胜医王，　犹如涌流泉，</p>
  <p>法药消众病，　能施一切乐。</p>
  <p>譬如大龙王，　普降于甘露，</p>
  <p>能令此大地，　一切皆沾洽；</p>
  <p>大悲哀世尊，　法雨亦如此。</p>
  <p>譬如师子吼，　蠕动皆怖畏；</p>
  <p>如来震法音，　降伏诸外道。</p>
  <p>譬如大牢船，　能运载一切；</p>
  <p>佛度多亿众，　济彼四流岸。</p>
  <p>譬如优昙华，　奇哉称希有；</p>
  <p>人中尊难遇，　乃复过于此。</p>
  <p>一切诸世间，　常所归依处，</p>
  <p>如天喜见城，　婆梨质多华，</p>
  <p>芬敷垂光彩，　诸天所游乐。</p>
  <p>世依踰于彼，　相好甚微妙，</p>
  <p>世尊已为我，　示现诸神变。</p>
  <p>我今少宣说，　诸佛之功德，</p>
  <p>以我所修业，　以施利众生。”</p>
</body></html>