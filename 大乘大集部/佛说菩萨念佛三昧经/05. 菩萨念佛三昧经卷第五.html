<!doctype html>
<html id="z3IBTN7FH" data-ver="1283">
 <head>
  <meta charset="utf-8">
  <meta author="功德直">
  <meta library="龙藏">
  <meta catalog="大乘大集部">
  <meta period="刘宋">
 </head>
 <body>
  <h1 id="a1">菩萨念佛三昧经卷第五</h1>
  <h2 id="a2">正观品第十之余</h2>
  <p id="a3">尔时，<a id="a-4"></a>不空见菩萨摩诃萨白佛言：<a id="a-5"></a>“世尊，<a id="a-6"></a>菩萨若欲成就一切诸佛所说念佛三昧，<a id="a-7"></a>云何当令其心相续？<a id="a-8"></a>”</p>
  <p id="a9">佛告不空见：<a id="a-A"></a>“是诸菩萨，<a id="a-B"></a>若能至心忆念过去、<a id="a-C"></a>未来、<a id="a-D"></a>现在十方一切无量如来、<a id="a-E"></a>应、<a id="a-F"></a>正遍知、<a id="a-G"></a>明行足、<a id="a-H"></a>善逝、<a id="a-I"></a>世间解、<a id="a-J"></a>无上士、<a id="a-K"></a>调御丈夫、<a id="a-L"></a>天人师、<a id="a-M"></a>佛世尊，<a id="a-N"></a>悉知众生往来生死，<a id="a-O"></a>住胎具足母族亦然，<a id="a-P"></a>及善相好、<a id="a-Q"></a>四毗舍罗、<a id="a-R"></a>慈悲喜舍、<a id="a-S"></a>惭愧恐畏、<a id="a-T"></a>威仪等行悉亦具足，<a id="a-U"></a>及舍摩他、<a id="a-V"></a>毗婆舍那、<a id="a-W"></a>解脱知行诸解脱门，<a id="a-X"></a>念、<a id="a-Y"></a>处、<a id="a-Z"></a>正勤、<a id="a-a"></a>神足、<a id="a-b"></a>根、<a id="a-c"></a>力、<a id="a-d"></a>觉道等法皆悉具足，<a id="a-e"></a>知诸四流及生具足，<a id="a-f"></a>亦知众生源始具足，<a id="a-g"></a>生诸六通起大神足，<a id="a-h"></a>戒、<a id="a-i"></a>定、<a id="a-j"></a>智慧及以解脱、<a id="a-k"></a>解脱知见无不具足，<a id="a-l"></a>无碍解脱及无碍利一切善法亦皆具足，<a id="a-m"></a>色心清净、<a id="a-n"></a>境智清净、<a id="a-o"></a>金色等身清净具足。<a id="a-p"></a>而此菩萨应如是念：<a id="a-q"></a>诸佛如来至心不动，<a id="a-r"></a>亦当安住无所著心。</p>
  <p id="as">“复应如是心相续观：<a id="a-t"></a>为何等法是如来耶？<a id="a-u"></a>为以即色是如来耶？<a id="a-v"></a>为当异色是如来乎？<a id="a-w"></a>若以即色是如来者，<a id="a-x"></a>色处众生具足色阴，<a id="a-y"></a>而是众生应是如来。<a id="a-z"></a>若以异色是如来者，<a id="a-10"></a>除十二缘岂有如来？<a id="a-11"></a>又以即受是如来耶？<a id="a-12"></a>为当异受是如来乎？<a id="a-13"></a>若以即受是如来者，<a id="a-14"></a>一切众生具足受阴，<a id="a-15"></a>而是众生应是如来。<a id="a-16"></a>若以异受是如来者，<a id="a-17"></a>除十二缘何有如来？<a id="a-18"></a>想、<a id="a-19"></a>行、<a id="a-1A"></a>识等亦复如是。<a id="a-1B"></a>为即眼根是如来耶？<a id="a-1C"></a>为异眼根是如来乎？<a id="a-1D"></a>若即眼根是如来者，<a id="a-1E"></a>一切众生应是如来。<a id="a-1F"></a>若异眼根是如来者，<a id="a-1G"></a>除十二缘何名如来？<a id="a-1H"></a>耳等诸根亦复如是。<a id="a-1I"></a>为即四大是如来耶？<a id="a-1J"></a>为异四大是如来乎？<a id="a-1K"></a>若即四大是如来者，<a id="a-1L"></a>内外四大亦是如来。<a id="a-1M"></a>若离四大是如来者，<a id="a-1N"></a>除十二缘何有如来？<a id="a-1O"></a>地、<a id="a-1P"></a>水、<a id="a-1Q"></a>火、<a id="a-1R"></a>风皆亦如是。</p>
  <p id="a1S">“菩萨如是相续观已，<a id="a-1T"></a>明见色阴既非如来，<a id="a-1U"></a>异彼色阴亦非如来；<a id="a-1V"></a>又见受阴即非如来，<a id="a-1W"></a>若异受阴亦非如来；<a id="a-1X"></a>即想、<a id="a-1Y"></a>行、<a id="a-1Z"></a>识非如来者，<a id="a-1a"></a>异想、<a id="a-1b"></a>行、<a id="a-1c"></a>识亦非如来。<a id="a-1d"></a>又见眼根非即如来，<a id="a-1e"></a>见异眼根亦非如来；<a id="a-1f"></a>耳、<a id="a-1g"></a>鼻、<a id="a-1h"></a>舌、<a id="a-1i"></a>身非即如来，<a id="a-1j"></a>异耳、<a id="a-1k"></a>鼻等亦非如来。<a id="a-1l"></a>见色、<a id="a-1m"></a>声等非是如来，<a id="a-1n"></a>异色、<a id="a-1o"></a>声等亦非如来；<a id="a-1p"></a>见香、<a id="a-1q"></a>味、<a id="a-1r"></a>触非是如来，<a id="a-1s"></a>异香、<a id="a-1t"></a>味、<a id="a-1u"></a>触亦非如来；<a id="a-1v"></a>见意及法非是如来，<a id="a-1w"></a>若异意法亦非如来。<a id="a-1x"></a>见即四大非是如来，<a id="a-1y"></a>见异四大亦非如来；<a id="a-1z"></a>地、<a id="a-20"></a>水、<a id="a-21"></a>火、<a id="a-22"></a>风亦复如是。<a id="a-23"></a>菩萨如是心相续观，<a id="a-24"></a>于一切法得方便智。</p>
  <p id="a25">“又不空见，<a id="a-26"></a>汝以何法能得无上菩提道耶？<a id="a-27"></a>为以身得？<a id="a-28"></a>为以心得？<a id="a-29"></a>若以身得，<a id="a-2A"></a>此身不净，<a id="a-2B"></a>无所觉知如草木瓦砾；<a id="a-2C"></a>菩提非色无有形质，<a id="a-2D"></a>其相空寂不可见法。<a id="a-2E"></a>此身既如草木无知，<a id="a-2F"></a>云何当得菩提道耶？<a id="a-2G"></a>若以心得无上道者，<a id="a-2H"></a>心无形相犹如幻化，<a id="a-2I"></a>菩提无心亦无色貌，<a id="a-2J"></a>如幻如化云何可得？<a id="a-2K"></a>若诸菩萨得如此解，<a id="a-2L"></a>非身能得无上菩提，<a id="a-2M"></a>亦非心得无上菩提，<a id="a-2N"></a>不离身、<a id="a-2O"></a>心得无上道。<a id="a-2P"></a>”</p>
  <p id="a2Q">尔时，<a id="a-2R"></a>佛告不空见言：<a id="a-2S"></a>“应当如是观于如来，<a id="a-2T"></a>作是观者名为正观。<a id="a-2U"></a>又不空见，<a id="a-2V"></a>菩萨如是相续观法心不动摇。<a id="a-2W"></a>菩萨应当如是深解，<a id="a-2X"></a>则不退于三昧法也；<a id="a-2Y"></a>又常离于不相续心，<a id="a-2Z"></a>必当疾得无上菩提。<a id="a-2a"></a>”</p>
  <p id="a2b">尔时，<a id="a-2c"></a>世尊即说偈言：</p>
  <p id="a2d">“心心相续念，<a id="a-2e"></a>　去来今现在，</p>
  <p id="a2f">一切普眼尊，<a id="a-2g"></a>　不久当见佛。</p>
  <p id="a2h">住佛大威力，<a id="a-2i"></a>　慈哀利世间，</p>
  <p id="a2j">忆念人中华，<a id="a-2k"></a>　调御功德尊。</p>
  <p id="a2l">当念昔生死，<a id="a-2m"></a>　住胎母族姓，</p>
  <p id="a2n">容相悉具足，<a id="a-2o"></a>　不久当见佛。</p>
  <p id="a2p">念佛八十好，<a id="a-2q"></a>　及宿世因缘，</p>
  <p id="a2r">恒集最胜业，<a id="a-2s"></a>　正念善法意。</p>
  <p id="a2t">念佛六神变，<a id="a-2u"></a>　及大自在通，</p>
  <p id="a2v">戒定智解脱，<a id="a-2w"></a>　皆悉得成就。</p>
  <p id="a2x">云何最上师，<a id="a-2y"></a>　得此寂静地？</p>
  <p id="a2z">念慈世间尊，<a id="a-30"></a>　悲喜舍最上。</p>
  <p id="a31">惭愧力无畏，<a id="a-32"></a>　世间威德师，</p>
  <p id="a33">念佛舍摩他，<a id="a-34"></a>　毗婆舍那等。</p>
  <p id="a35">又念智解脱，<a id="a-36"></a>　及以三空门，</p>
  <p id="a37">具念修正勤，<a id="a-38"></a>　神足亦复然。</p>
  <p id="a39">念根力具足，<a id="a-3A"></a>　及以菩提分；</p>
  <p id="a3B">念佛离生灭，<a id="a-3C"></a>　获此寂静处。</p>
  <p id="a3D">念难思善法，<a id="a-3E"></a>　色受皆清净，</p>
  <p id="a3F">想行及以识，<a id="a-3G"></a>　清净亦如是。</p>
  <p id="a3H">念佛真金色，<a id="a-3I"></a>　安住无著心，</p>
  <p id="a3J">观何法名佛，<a id="a-3K"></a>　摄心恒相续。</p>
  <p id="a3L">念色非如来，<a id="a-3M"></a>　四阴亦如是，</p>
  <p id="a3N">离阴非如来，<a id="a-3O"></a>　想识应当知。</p>
  <p id="a3P">念眼非如来，<a id="a-3Q"></a>　耳等法亦然，</p>
  <p id="a3R">离眼非如来，<a id="a-3S"></a>　五情法皆尔。</p>
  <p id="a3T">念十二因缘，<a id="a-3U"></a>　调心得见佛，</p>
  <p id="a3V">念四大非佛，<a id="a-3W"></a>　异此四亦非，</p>
  <p id="a3X">应了十二缘，<a id="a-3Y"></a>　见佛不为难。</p>
  <p id="a3Z">若使诸佛阴，<a id="a-3a"></a>　而是如来者，</p>
  <p id="a3b">众生悉有阴，<a id="a-3c"></a>　亦应即如来。</p>
  <p id="a3d">若欲得根力，<a id="a-3e"></a>　当念十二缘，</p>
  <p id="a3f">阴非世间师，<a id="a-3g"></a>　异阴亦如是。</p>
  <p id="a3h">往昔诸因缘，<a id="a-3i"></a>　相续恒分别，</p>
  <p id="a3j">是以能摄取，<a id="a-3k"></a>　不思议智力。</p>
  <p id="a3l">此身常无知，<a id="a-3m"></a>　如草木瓦砾；</p>
  <p id="a3n">菩提无形色，<a id="a-3o"></a>　寂灭恒不生，</p>
  <p id="a3p">身不触菩提，<a id="a-3q"></a>　菩提不触身，</p>
  <p id="a3r">心不触菩提，<a id="a-3s"></a>　菩提不触心，</p>
  <p id="a3t">而能有触相，<a id="a-3u"></a>　实为不思议。</p>
  <p id="a3v">此是佛世尊，<a id="a-3w"></a>　最胜寂静处，</p>
  <p id="a3x">善能灭一切，<a id="a-3y"></a>　外道诸邪见。<a id="a-3z"></a>”</p>
  <p id="a40">尔时，<a id="a-41"></a>不空见菩萨摩诃萨白佛言：<a id="a-42"></a>“世尊，<a id="a-43"></a>菩萨云何得知我见？<a id="a-44"></a>云何复当得离斯见？<a id="a-45"></a>”</p>
  <p id="a46">尔时，<a id="a-47"></a>世尊告不空见：<a id="a-48"></a>“菩萨若欲舍我见者，<a id="a-49"></a>莫著住处，<a id="a-4A"></a>当依无依，<a id="a-4B"></a>欲以法明利益一切，<a id="a-4C"></a>欲吹法螺击大法鼓，<a id="a-4D"></a>欲造法船建立法桥，<a id="a-4E"></a>度诸众生生死有流，<a id="a-4F"></a>欲观身相及不相续。<a id="a-4G"></a>此身不净秽恶充满，<a id="a-4H"></a>脓血涕唾九孔恒流，<a id="a-4I"></a>无常败坏眴息不住，<a id="a-4J"></a>危脆难信不可爱乐，<a id="a-4K"></a>犹婴儿语虚妄无知。<a id="a-4L"></a>是身不实如水聚沫，<a id="a-4M"></a>纵复假以衣服饮食，<a id="a-4N"></a>香熏庄严种种宝饰，<a id="a-4O"></a>于百千岁恣随其意，<a id="a-4P"></a>会当磨灭长夜无益。<a id="a-4Q"></a>如此身性是生死法，<a id="a-4R"></a>又为虫兽之所食啖，<a id="a-4S"></a>复于长夜或在地狱、<a id="a-4T"></a>畜生、<a id="a-4U"></a>饿鬼、<a id="a-4V"></a>阎罗王所受无量苦未曾暂息，<a id="a-4W"></a>又于永劫处生死中为他僮仆策使万端。<a id="a-4X"></a>此身长勤受众苦恼，<a id="a-4Y"></a>而初不能知苦、<a id="a-4Z"></a>断习、<a id="a-4a"></a>证灭、<a id="a-4b"></a>修道行诸功德。<a id="a-4c"></a>此身虽小受污甚多，<a id="a-4d"></a>应以是身施诸众生，<a id="a-4e"></a>若有惜命施其以寿，<a id="a-4f"></a>若须力者当惠其力，<a id="a-4g"></a>须肉与肉，<a id="a-4h"></a>须血与血；<a id="a-4i"></a>当施须者不求勿与，<a id="a-4j"></a>或于彼人无所利益。<a id="a-4k"></a>愿以舍身善心因缘，<a id="a-4l"></a>除我见惑得解无我。<a id="a-4m"></a>住是舍身思惟观时，<a id="a-4n"></a>不复著于我见之惑，<a id="a-4o"></a>以不坚身修于坚身。</p>
  <p id="a4p">“又不空见，<a id="a-4q"></a>譬如村邑，<a id="a-4r"></a>多有童子相随出村，<a id="a-4s"></a>游戏水边见水聚沫，<a id="a-4t"></a>是诸童子竞取弄戏，<a id="a-4u"></a>而此聚沫不自觉知，<a id="a-4v"></a>为他所弄亦无痛痒。<a id="a-4w"></a>如是，<a id="a-4x"></a>不空见，<a id="a-4y"></a>若有菩萨观自己身，<a id="a-4z"></a>当知此心犹彼聚沫无有分别。<a id="a-50"></a>若此菩萨作是观者，<a id="a-51"></a>不久当得此深三昧，<a id="a-52"></a>亦当疾得无上菩提。<a id="a-53"></a>”</p>
  <p id="a54">尔时，<a id="a-55"></a>世尊即说偈言：</p>
  <p id="a56">“欲求最胜定，<a id="a-57"></a>　得不思菩提，</p>
  <p id="a58">永舍于我见，<a id="a-59"></a>　常应观此身：</p>
  <p id="a5A">无常苦不净，<a id="a-5B"></a>　涕唾臭污等，</p>
  <p id="a5C">九孔流诸秽，<a id="a-5D"></a>　甚为可厌患。</p>
  <p id="a5E">虚诳无真实，<a id="a-5F"></a>　此是磨灭法，</p>
  <p id="a5G">眩惑犹幻化，<a id="a-5H"></a>　亦如水聚沫。</p>
  <p id="a5I">我此身危脆，<a id="a-5J"></a>　疮疣之窟宅，</p>
  <p id="a5K">周遍皆臭毒，<a id="a-5L"></a>　无一可乐处，</p>
  <p id="a5M">养之初无益，<a id="a-5N"></a>　卒为虫狼食。</p>
  <p id="a5O">一切诸乐具，<a id="a-5P"></a>　供膳于此身，</p>
  <p id="a5Q">会归当朽灭，<a id="a-5R"></a>　终不得一实。</p>
  <p id="a5S">长勤无边劫，<a id="a-5T"></a>　苦痛恒万端，</p>
  <p id="a5U">地狱畜生报，<a id="a-5V"></a>　根本受苦处，</p>
  <p id="a5W">长夜增饥渴，<a id="a-5X"></a>　不可不思议，</p>
  <p id="a5Y">众苦所逼迫，<a id="a-5Z"></a>　为此乖菩提。</p>
  <p id="a5a">我此身不实，<a id="a-5b"></a>　应施诸众生，</p>
  <p id="a5c">解法心无惜，<a id="a-5d"></a>　所须便给之。</p>
  <p id="a5e">作此思惟已，<a id="a-5f"></a>　即唱如是言：</p>
  <p id="a5g">我今舍此身，<a id="a-5h"></a>　血肉随意取！</p>
  <p id="a5i">若有惜命者，<a id="a-5j"></a>　我当惠其寿！</p>
  <p id="a5k">亡躯济众生，<a id="a-5l"></a>　为疾得三昧。</p>
  <p id="a5m">段段求水沫，<a id="a-5n"></a>　未曾得坚实，</p>
  <p id="a5o">我身亦如是，<a id="a-5p"></a>　求真不可得。</p>
  <p id="a5q">若得此正观，<a id="a-5r"></a>　疾成菩提道！<a id="a-5s"></a>”</p>
  <p id="a5t">尔时，<a id="a-5u"></a>世尊即便微笑。<a id="a-5v"></a>诸佛如来法皆如是，<a id="a-5w"></a>当于世尊微笑之时，<a id="a-5x"></a>面门即放种种色光，<a id="a-5y"></a>青、<a id="a-5z"></a>黄、<a id="a-60"></a>赤、<a id="a-61"></a>白、<a id="a-62"></a>红、<a id="a-63"></a>绿、<a id="a-64"></a>玻瓈，<a id="a-65"></a>上至梵天从彼还下，<a id="a-66"></a>绕佛三匝复至顶上，<a id="a-67"></a>斯光俄顷忽然不现。<a id="a-68"></a>长老阿难即从座起，<a id="a-69"></a>更整衣服，<a id="a-6A"></a>右膝著地，<a id="a-6B"></a>合掌向佛以偈问曰：</p>
  <p id="a6C">“最胜调御尊，<a id="a-6D"></a>　微笑非无缘！</p>
  <p id="a6E">无上世间师，<a id="a-6F"></a>　愿为我宣说，</p>
  <p id="a6G">为以何因缘，<a id="a-6H"></a>　而现此微笑？</p>
  <p id="a6I">金色百福严，<a id="a-6J"></a>　善解于真谛，</p>
  <p id="a6K">哀矜利益者，<a id="a-6L"></a>　世间所归趣，</p>
  <p id="a6M">为以何因缘，<a id="a-6N"></a>　而现此微笑？</p>
  <p id="a6O">无等人中尊，<a id="a-6P"></a>　最上无过者，</p>
  <p id="a6Q">如来诸功德，<a id="a-6R"></a>　清妙无瑕秽，</p>
  <p id="a6S">复以何因缘，<a id="a-6T"></a>　而现此微笑？</p>
  <p id="a6U">住圣大悲尊，<a id="a-6V"></a>　一切所归者，</p>
  <p id="a6W">已离诸烦恼，<a id="a-6X"></a>　以净调御音，</p>
  <p id="a6Y">唯愿为我说，<a id="a-6Z"></a>　微笑之因缘！</p>
  <p id="a6a">今日谁应得，<a id="a-6b"></a>　若此深广义？</p>
  <p id="a6c">谁住坚固地？<a id="a-6d"></a>　谁国遇吉祥？</p>
  <p id="a6e">世间所归尊，<a id="a-6f"></a>　何故现微笑？</p>
  <p id="a6g">一切所归趣，<a id="a-6h"></a>　调御为我说！</p>
  <p id="a6i">愿闻清净人，<a id="a-6j"></a>　微笑之因缘，</p>
  <p id="a6k">若蒙圣开演，<a id="a-6l"></a>　疑惑则永除。<a id="a-6m"></a>”</p>
  <p id="a6n">尔时，<a id="a-6o"></a>世尊告阿难言：<a id="a-6p"></a>“我向说此相续观时，<a id="a-6q"></a>三万人得法眼净，<a id="a-6r"></a>八万百千亿那由他天亦悉离垢法眼清净，<a id="a-6s"></a>复有三万亿那由他比丘、<a id="a-6t"></a>比丘尼证阿那含，<a id="a-6u"></a>复有三万比丘、<a id="a-6v"></a>比丘尼及清信士女得无生忍。<a id="a-6w"></a>三万众生发菩提心，<a id="a-6x"></a>即皆修习菩萨之行，<a id="a-6y"></a>于人尊劫悉当成佛，<a id="a-6z"></a>此是初发无上道心。<a id="a-70"></a>复有九万亿那由他诸众生等，<a id="a-71"></a>悉皆不退菩提之道，<a id="a-72"></a>当得作佛，<a id="a-73"></a>号曰放光及离垢尊释迦牟尼日光相佛、<a id="a-74"></a>月光明佛、<a id="a-75"></a>天中尊佛。<a id="a-76"></a>九十二亿那由他众，<a id="a-77"></a>发声闻心当成罗汉。<a id="a-78"></a>”</p>
  <p id="a79">尔时，<a id="a-7A"></a>世尊作是语时，<a id="a-7B"></a>声震三千大千世界。<a id="a-7C"></a>佛以天眼见于十方，<a id="a-7D"></a>九十亿百千那由他诸佛刹土。<a id="a-7E"></a>其中众生皆见如来放眉间光，<a id="a-7F"></a>名曰明焰，<a id="a-7G"></a>遍照十方，<a id="a-7H"></a>众生见已心惊毛坚。<a id="a-7I"></a>时彼刹土无量百千万亿那由他诸众生等遇斯光者，<a id="a-7J"></a>其中有得须陀洹果、<a id="a-7K"></a>斯陀含果、<a id="a-7L"></a>阿那含果、<a id="a-7M"></a>阿罗汉果，<a id="a-7N"></a>有多众生发菩提心，<a id="a-7O"></a>皆不退转无上菩提，<a id="a-7P"></a>于未来世当得作佛，<a id="a-7Q"></a>皆同一号号不退转。</p>
  <p id="a7R">尔时，<a id="a-7S"></a>世尊欲令此义光宣明显，<a id="a-7T"></a>重说偈言：</p>
  <p id="a7U">“我向宣说此，<a id="a-7V"></a>　心相续观时，</p>
  <p id="a7W">即有六十千，<a id="a-7X"></a>　九十九亿众，</p>
  <p id="a7Y">以闻法利故，<a id="a-7Z"></a>　而发菩提心；</p>
  <p id="a7a">复有三万人，<a id="a-7b"></a>　皆得圣慧眼，</p>
  <p id="a7c">已闻相续念，<a id="a-7d"></a>　寂定之菩提，</p>
  <p id="a7e">此等悉得免，<a id="a-7f"></a>　恶道之苦难。</p>
  <p id="a7g">八万亿诸天，<a id="a-7h"></a>　既闻如来音，</p>
  <p id="a7i">获得净法眼，<a id="a-7j"></a>　永离恶趣苦。</p>
  <p id="a7k">三万亿四众，<a id="a-7l"></a>　得不起法忍，</p>
  <p id="a7m">度脱诸恶道，<a id="a-7n"></a>　无复苦恼患，</p>
  <p id="a7o">当得成佛道，<a id="a-7p"></a>　如春之敷荣。</p>
  <p id="a7q">三万亿诸人，<a id="a-7r"></a>　学于菩提道，</p>
  <p id="a7s">是人亦当得，<a id="a-7t"></a>　诸佛大威力，</p>
  <p id="a7u">既成无上道，<a id="a-7v"></a>　怜愍于世间。</p>
  <p id="a7w">六万千天子，<a id="a-7x"></a>　学习于菩提，</p>
  <p id="a7y">乐中之乐行，<a id="a-7z"></a>　犹如弥勒尊。</p>
  <p id="a80">无碍世间依，<a id="a-81"></a>　以笑广利益！</p>
  <p id="a82">阿难汝当知，<a id="a-83"></a>　皆有因缘故，</p>
  <p id="a84">是以我今日，<a id="a-85"></a>　示发此微笑。<a id="a-86"></a>”</p>
  <p data-pb></p>
  <h2 id="a87">微密王品第十一</h2>
  <p id="a88">尔时，<a id="a-89"></a>不空见菩萨摩诃萨白佛言：<a id="a-8A"></a>“世尊，<a id="a-8B"></a>菩萨摩诃萨，<a id="a-8C"></a>云何当知安住惭愧、<a id="a-8D"></a>恐畏等法，<a id="a-8E"></a>舍无惭愧得此三昧？<a id="a-8F"></a>”</p>
  <p id="a8G">尔时，<a id="a-8H"></a>世尊告不空见：<a id="a-8I"></a>“此诸菩萨所以惭愧，<a id="a-8J"></a>身作诸恶而怀羞怖，<a id="a-8K"></a>口意行恶复生耻辱，<a id="a-8L"></a>嫉妒、<a id="a-8M"></a>懒惰亦复如是。<a id="a-8N"></a>若起不善，<a id="a-8O"></a>恭敬诸佛，<a id="a-8P"></a>畏惧诸天及以世人，<a id="a-8Q"></a>恶不善法可羞耻故，<a id="a-8R"></a>菩萨如是则住惭畏，<a id="a-8S"></a>舍无惭畏诸不善法，<a id="a-8T"></a>勤修众善护清净行，<a id="a-8U"></a>默然闲寂三业具足，<a id="a-8V"></a>不久亦当得此三昧，<a id="a-8W"></a>生生恒得值遇诸佛，<a id="a-8X"></a>当疾得于阿耨多罗三藐三菩提。</p>
  <p id="a8Y">“又不空见，<a id="a-8Z"></a>奇哉希有！<a id="a-8a"></a>我念过去经阿僧祇亿百千万那由他劫，<a id="a-8b"></a>初第三劫名为善生，<a id="a-8c"></a>次复有劫名曰宝炬，<a id="a-8d"></a>次复有劫名莲华池。<a id="a-8e"></a>时浊劫起余一千年，<a id="a-8f"></a>次复有劫名曰乐住。<a id="a-8g"></a>时有国王生此劫中，<a id="a-8h"></a>名胜微密，<a id="a-8i"></a>有大威德势力自在。<a id="a-8j"></a>王所住城名拘修摩清净香聚，<a id="a-8k"></a>其城纵广七十由延，<a id="a-8l"></a>有十二重七宝庄校，<a id="a-8m"></a>严丽光明如善建城。<a id="a-8n"></a>城北有地名为离垢，<a id="a-8o"></a>此处有苑苑名安隐，<a id="a-8p"></a>纵广正等面十由延，<a id="a-8q"></a>周匝皆有诸多罗树，<a id="a-8r"></a>其苑法式犹善建园。<a id="a-8s"></a>又不空见，<a id="a-8t"></a>尔时有佛，<a id="a-8u"></a>号曰明相如来、<a id="a-8v"></a>应、<a id="a-8w"></a>正遍知、<a id="a-8x"></a>明行足、<a id="a-8y"></a>善逝、<a id="a-8z"></a>世间解、<a id="a-90"></a>无上士、<a id="a-91"></a>调御丈夫、<a id="a-92"></a>天人师、<a id="a-93"></a>佛世尊，<a id="a-94"></a>出现于世。<a id="a-95"></a>”</p>
  <p id="a96">佛告不空见：<a id="a-97"></a>“时明相佛与其眷属住安隐园，<a id="a-98"></a>所从比丘九十九亿百千那由他皆阿罗汉，<a id="a-99"></a>诸漏已尽无复烦恼，<a id="a-9A"></a>心得自在所作已办，<a id="a-9B"></a>所应学者皆悉已学。<a id="a-9C"></a>明相如来应正遍知，<a id="a-9D"></a>于其晨朝著衣持钵，<a id="a-9E"></a>翼从比丘入城乞食。<a id="a-9F"></a>时微密王闻佛当来，<a id="a-9G"></a>即乘大象象名乐手，<a id="a-9H"></a>前后导从无数百千，<a id="a-9I"></a>皆共出城奉迎世尊。<a id="a-9J"></a>又不空见，<a id="a-9K"></a>是微密王遥见佛来，<a id="a-9L"></a>光色相好微妙殊特，<a id="a-9M"></a>皆大欢喜，<a id="a-9N"></a>即便下象趣如来所，<a id="a-9O"></a>头面礼足，<a id="a-9P"></a>右绕三匝，<a id="a-9Q"></a>即于道路请佛及僧，<a id="a-9R"></a>时明相佛默然许之。<a id="a-9S"></a>王既知佛已受其请，<a id="a-9T"></a>即于其夜扫洒烧香，<a id="a-9U"></a>严办种种珍妙供具。<a id="a-9V"></a>复于城内遍竖幢幡，<a id="a-9W"></a>悬诸华鬘、<a id="a-9X"></a>璎珞、<a id="a-9Y"></a>宝盖，<a id="a-9Z"></a>牛头香汁以洒尘坌，<a id="a-9a"></a>散种种华严饰于地，<a id="a-9b"></a>以箧盛华置于座前，<a id="a-9c"></a>作众妙伎以用供养。<a id="a-9d"></a>又不空见，<a id="a-9e"></a>王办供已，<a id="a-9f"></a>于晨朝时与诸营从，<a id="a-9g"></a>诣安隐园顶礼如来，<a id="a-9h"></a>白言：<a id="a-9i"></a>‘世尊，<a id="a-9j"></a>食时已至。<a id="a-9k"></a>’时明相佛闻王请已，<a id="a-9l"></a>即如其相现大神通，<a id="a-9m"></a>与诸比丘俱升虚空，<a id="a-9n"></a>放净光明九万百千照于东方，<a id="a-9o"></a>三方亦然。<a id="a-9p"></a>一一光中有八十亿那由他等诸妙莲华，<a id="a-9q"></a>一一华上有化如来，<a id="a-9r"></a>相好具足如明相佛。<a id="a-9s"></a>是诸如来眷属无量，<a id="a-9t"></a>左侍帝释，<a id="a-9u"></a>右侍梵王，<a id="a-9v"></a>犹如真实释梵无异。</p>
  <p id="a9w">“又不空见，<a id="a-9x"></a>明相如来现此种种神变相时，<a id="a-9y"></a>一念之顷欲色诸天，<a id="a-9z"></a>即作无量众妙伎乐，<a id="a-A0"></a>以天栴檀、<a id="a-A1"></a>多摩罗跋、<a id="a-A2"></a>沉水、<a id="a-A3"></a>华鬘，<a id="a-A4"></a>如是诸香以用供养明相如来。<a id="a-A5"></a>时彼世尊为王说法：<a id="a-A6"></a>‘大王当知，<a id="a-A7"></a>诸行无常，<a id="a-A8"></a>有为皆苦，<a id="a-A9"></a>不实故空，<a id="a-AA"></a>一切诸法悉无有我。<a id="a-AB"></a>所以者何？<a id="a-AC"></a>此身不净，<a id="a-AD"></a>九孔流秽犹粪中虫，<a id="a-AE"></a>破坏危脆念念不住，<a id="a-AF"></a>四大诸阴假以为身，<a id="a-AG"></a>饥渴寒热恒来侵迫，<a id="a-AH"></a>虚诳幻炎犹水聚沫，<a id="a-AI"></a>不得自在磨灭之法，<a id="a-AJ"></a>强名为人无一可恃。<a id="a-AK"></a>是故大王当深观察，<a id="a-AL"></a>生死诸行甚可压患，<a id="a-AM"></a>当勤方便求速远离。<a id="a-AN"></a>’时微密王闻是语已，<a id="a-AO"></a>合掌向佛而作是言：<a id="a-AP"></a>‘如是，<a id="a-AQ"></a>世尊，<a id="a-AR"></a>诚如圣教。<a id="a-AS"></a>有为诸行无常、<a id="a-AT"></a>苦、<a id="a-AU"></a>空，<a id="a-AV"></a>一切诸法皆悉无我，<a id="a-AW"></a>现见此身不净臭秽，<a id="a-AX"></a>众苦之聚甚可厌患。<a id="a-AY"></a>’时王见佛神通相貌，<a id="a-AZ"></a>及闻如来所说之法，<a id="a-Aa"></a>即发阿耨多罗三藐三菩提心。</p>
  <p id="aAb">“又不空见，<a id="a-Ac"></a>时彼如来，<a id="a-Ad"></a>知王已发菩提之心，<a id="a-Ae"></a>与诸大众俱受王请，<a id="a-Af"></a>乘虚而往至城便下。<a id="a-Ag"></a>是王从佛步入宫门，<a id="a-Ah"></a>献座已讫次第而坐。<a id="a-Ai"></a>王与群臣、<a id="a-Aj"></a>宫内眷属，<a id="a-Ak"></a>及国人民侍立左右，<a id="a-Al"></a>擎诸供膳前受嚫愿，<a id="a-Am"></a>各各授食皆令充足；<a id="a-An"></a>饭食已讫漱口澡手，<a id="a-Ao"></a>复以种种华香伎乐，<a id="a-Ap"></a>名衣上宝而以供养。<a id="a-Aq"></a>时微密王即于是日，<a id="a-Ar"></a>舍四天下及八十四亿那由他妃后婇女，<a id="a-As"></a>以国王位付其长子，<a id="a-At"></a>与八十亿那由他人俱共往诣明相如来，<a id="a-Au"></a>于彼佛所出家修道。<a id="a-Av"></a>王出家已将欲请法，<a id="a-Aw"></a>白言：<a id="a-Ax"></a>‘世尊，<a id="a-Ay"></a>云何菩萨得诸佛所说念佛三昧？<a id="a-Az"></a>若人能得此三昧者，<a id="a-B0"></a>当疾成于阿耨多罗三藐三菩提具足见法。<a id="a-B1"></a>’时明相佛告微密比丘：<a id="a-B2"></a>‘菩萨有二法得此三昧，<a id="a-B3"></a>亦当疾成无上菩提。<a id="a-B4"></a>何谓二法？<a id="a-B5"></a>菩萨应当信于如来所说经典，<a id="a-B6"></a>此大方等诸佛行处。<a id="a-B7"></a>菩萨具足此二法者，<a id="a-B8"></a>得此三昧当疾成佛。<a id="a-B9"></a>复有二法。<a id="a-BA"></a>何谓为二？<a id="a-BB"></a>舍摩他、<a id="a-BC"></a>毗婆舍那。<a id="a-BD"></a>复具二法，<a id="a-BE"></a>舍我无我，<a id="a-BF"></a>安住惭愧、<a id="a-BG"></a>恐畏等法。<a id="a-BH"></a>菩萨若能具足二法，<a id="a-BI"></a>得此三昧疾成正觉。<a id="a-BJ"></a>’”</p>
  <p id="aBK">告不空见：<a id="a-BL"></a>“是微密比丘白明相佛：<a id="a-BM"></a>‘云何菩萨安住惭愧、<a id="a-BN"></a>恐畏之法，<a id="a-BO"></a>得此三昧？<a id="a-BP"></a>’明相如来告比丘言：<a id="a-BQ"></a>‘菩萨应当舍三恶业、<a id="a-BR"></a>无惭愧等诸不善法，<a id="a-BS"></a>住于惭愧、<a id="a-BT"></a>恐畏之法。<a id="a-BU"></a>而是菩萨惭畏具足，<a id="a-BV"></a>舍诸不善修行善法，<a id="a-BW"></a>应护清净身口意业。<a id="a-BX"></a>’又不空见，<a id="a-BY"></a>是时比丘，<a id="a-BZ"></a>于彼佛所闻说过患，<a id="a-Ba"></a>即舍无惭，<a id="a-Bb"></a>恐畏诸恶，<a id="a-Bc"></a>精勤摄心住诸善法，<a id="a-Bd"></a>不失善法欲令满足。<a id="a-Be"></a>复更摄心安住正观，<a id="a-Bf"></a>观一切法不增不减，<a id="a-Bg"></a>亦不见法去来生灭。<a id="a-Bh"></a>微密比丘作是观时，<a id="a-Bi"></a>不见诸法有种种相，<a id="a-Bj"></a>观十二缘如梦如炎，<a id="a-Bk"></a>观于诸法如影幻化，<a id="a-Bl"></a>观于诸法无增无减，<a id="a-Bm"></a>观于诸法无名无性，<a id="a-Bn"></a>观一切法无灭无生。<a id="a-Bo"></a>微密菩萨如是修行，<a id="a-Bp"></a>不久当得此三昧也；<a id="a-Bq"></a>获三昧已辩才不断，<a id="a-Br"></a>过六万亿那由他劫，<a id="a-Bs"></a>当得阿耨多罗三藐三菩提。<a id="a-Bt"></a>”</p>
  <p id="aBu">佛告不空见：<a id="a-Bv"></a>“汝莫生疑，<a id="a-Bw"></a>尔时舍国出家学道微密王者，<a id="a-Bx"></a>岂异人乎？<a id="a-By"></a>莲华上佛如来是也。<a id="a-Bz"></a>微密菩萨安住惭愧，<a id="a-C0"></a>修习成就一切善法，<a id="a-C1"></a>不久便得如此三昧。<a id="a-C2"></a>又不空见，<a id="a-C3"></a>我今语汝诸佛所说念佛三昧。<a id="a-C4"></a>若有众生不种善根，<a id="a-C5"></a>终不得闻如此三昧。<a id="a-C6"></a>”</p>
  <p id="aC7">告不空见：<a id="a-C8"></a>“若善男子、<a id="a-C9"></a>善女人等，<a id="a-CA"></a>曾于过去无量佛所，<a id="a-CB"></a>亲近供养植众善本，<a id="a-CC"></a>方得闻此三昧宝王，<a id="a-CD"></a>何况书写、<a id="a-CE"></a>读诵受持、<a id="a-CF"></a>分别解说、<a id="a-CG"></a>观其义趣！<a id="a-CH"></a>是善男子、<a id="a-CI"></a>善女人等，<a id="a-CJ"></a>所种善根无量无边不可称计。<a id="a-CK"></a>是诸人等修菩萨乘，<a id="a-CL"></a>方得少闻如此三昧，<a id="a-CM"></a>次第当得阿耨多罗三藐三菩提，<a id="a-CN"></a>唯除身证。<a id="a-CO"></a>”</p>
  <p id="aCP">时不空见白言：<a id="a-CQ"></a>“世尊，<a id="a-CR"></a>是诸众生不学大乘，<a id="a-CS"></a>为能得此三昧宝不？<a id="a-CT"></a>”</p>
  <p id="aCU">佛言：<a id="a-CV"></a>“如是，<a id="a-CW"></a>亦当能得。<a id="a-CX"></a>又不空见，<a id="a-CY"></a>譬如有药，<a id="a-CZ"></a>其质坚[革+卬]不可斫刺，<a id="a-Ca"></a>以石磨取用之涂鼓。<a id="a-Cb"></a>若有怨敌临阵战时，<a id="a-Cc"></a>彼军亦以毒涂其箭，<a id="a-Cd"></a>闻鼓音声毒不能行。<a id="a-Ce"></a>如是，<a id="a-Cf"></a>不空见，<a id="a-Cg"></a>若善男子、<a id="a-Ch"></a>善女人等，<a id="a-Ci"></a>少得遇闻三昧光声，<a id="a-Cj"></a>是人皆当得于无上菩提之道，<a id="a-Ck"></a>唯除身证。<a id="a-Cl"></a>又不空见，<a id="a-Cm"></a>譬如众生若依须弥金色之边，<a id="a-Cn"></a>其身即与彼山同色。<a id="a-Co"></a>所以然者？<a id="a-Cp"></a>山势力故。<a id="a-Cq"></a>如是，<a id="a-Cr"></a>不空见，<a id="a-Cs"></a>若有善男子、<a id="a-Ct"></a>善女人等，<a id="a-Cu"></a>少闻三昧威光之力，<a id="a-Cv"></a>当得阿耨多罗三藐三菩提，<a id="a-Cw"></a>唯除身证。<a id="a-Cx"></a>所以者何？<a id="a-Cy"></a>而此三昧，<a id="a-Cz"></a>功德最胜不思议故。</p>
  <p id="aD0">“又不空见，<a id="a-D1"></a>譬如诸水悉入大海同其一味。<a id="a-D2"></a>所以然者？<a id="a-D3"></a>以海力故。<a id="a-D4"></a>若善男子、<a id="a-D5"></a>善女人等，<a id="a-D6"></a>不能读诵持说书写，<a id="a-D7"></a>但得暂闻此三昧宝，<a id="a-D8"></a>一切皆当得无上道。<a id="a-D9"></a>所以者何？<a id="a-DA"></a>三昧力故。<a id="a-DB"></a>又不空见，<a id="a-DC"></a>若人正说诸佛法门得三昧母，<a id="a-DD"></a>说此三昧是名正说。<a id="a-DE"></a>若人正说如是三昧，<a id="a-DF"></a>无量无边功德之聚，<a id="a-DG"></a>摄取长养是名正说。<a id="a-DH"></a>又不空见，<a id="a-DI"></a>菩萨摩诃萨修行布施，<a id="a-DJ"></a>于一念顷以众妙宝，<a id="a-DK"></a>奉献恒沙诸佛世尊，<a id="a-DL"></a>以此功德当得成佛；<a id="a-DM"></a>若人读诵受持解说书此三昧，<a id="a-DN"></a>功德胜彼布施之福不可称计。<a id="a-DO"></a>”</p>
  <p id="aDP">尔时，<a id="a-DQ"></a>世尊即说此偈：</p>
  <p id="aDR">“我念往昔生，<a id="a-DS"></a>　调御明相佛，</p>
  <p id="aDT">一切诸世间，<a id="a-DU"></a>　咸共所归趣，</p>
  <p id="aDV">慈悲哀众生，<a id="a-DW"></a>　为说众妙法。</p>
  <p id="aDX">是佛大知见，<a id="a-DY"></a>　明了三世法，</p>
  <p id="aDZ">如此普明尊，<a id="a-Da"></a>　世间最为上。</p>
  <p id="aDb">如来不思议，<a id="a-Dc"></a>　无量深智力，</p>
  <p id="aDd">开显诸法门，<a id="a-De"></a>　为利群生故，</p>
  <p id="aDf">发起大悲心，<a id="a-Dg"></a>　拔济无量苦。</p>
  <p id="aDh">明相善逝尊，<a id="a-Di"></a>　八亿声闻众，</p>
  <p id="aDj">皆是阿罗汉，<a id="a-Dk"></a>　诸漏悉已尽，</p>
  <p id="aDl">是诸应真等，<a id="a-Dm"></a>　随从法王游。</p>
  <p id="aDn">时有安隐园，<a id="a-Do"></a>　在城东北隅，</p>
  <p id="aDp">大仙经行处，<a id="a-Dq"></a>　恒与圣众俱。</p>
  <p id="aDr">时有转轮王，<a id="a-Ds"></a>　微密勇健士，</p>
  <p id="aDt">怜愍一切故，<a id="a-Du"></a>　导从出彼城。</p>
  <p id="aDv">是王遥睹佛，<a id="a-Dw"></a>　其心甚寂怕，</p>
  <p id="aDx">相好殊世表，<a id="a-Dy"></a>　威仪亦无比。</p>
  <p id="aDz">王即步奉迎，<a id="a-E0"></a>　往到世依所，</p>
  <p id="aE1">既至如来前，<a id="a-E2"></a>　头顶接足礼，</p>
  <p id="aE3">合掌恭敬已，<a id="a-E4"></a>　往住于一面，</p>
  <p id="aE5">请佛受明供，<a id="a-E6"></a>　世尊默然许。</p>
  <p id="aE7">王知佛垂许，<a id="a-E8"></a>　还敕诸官属，</p>
  <p id="aE9">洒扫宫城内，<a id="a-EA"></a>　严办诸肴膳。</p>
  <p id="aEB">王复到佛所，<a id="a-EC"></a>　白言食时至，</p>
  <p id="aED">世尊若矜愍，<a id="a-EE"></a>　愿时屈威神，</p>
  <p id="aEF">与诸圣众俱，<a id="a-EG"></a>　至当奉微供。</p>
  <p id="aEH">时佛闻王请，<a id="a-EI"></a>　即现大神变，</p>
  <p id="aEJ">普放千亿光，<a id="a-EK"></a>　遍满十方刹，</p>
  <p id="aEL">一一光明中，<a id="a-EM"></a>　化作亿莲华，</p>
  <p id="aEN">大悲愍众生，<a id="a-EO"></a>　为众现斯瑞。</p>
  <p id="aEP">又告不空见，<a id="a-EQ"></a>　彼诸莲华中，</p>
  <p id="aER">有大威德王，<a id="a-ES"></a>　相好特端严，</p>
  <p id="aET">各以最胜意，<a id="a-EU"></a>　广说诸佛法：</p>
  <p id="aEV">诸行皆无常，<a id="a-EW"></a>　苦空亦如是，</p>
  <p id="aEX">无我恒不实，<a id="a-EY"></a>　此为磨灭法，</p>
  <p id="aEZ">有何聪慧人，<a id="a-Ea"></a>　而生乐著心？</p>
  <p id="aEb">诸行犹幻炎，<a id="a-Ec"></a>　破坏流动法。</p>
  <p id="aEd">大悲明相佛，<a id="a-Ee"></a>　演说如是法。</p>
  <p id="aEf">诸天见世尊，<a id="a-Eg"></a>　奋大神通时，</p>
  <p id="aEh">作众上妙伎，<a id="a-Ei"></a>　广设香华供：</p>
  <p id="aEj">善哉佛威力，<a id="a-Ek"></a>　不可得称说！</p>
  <p id="aEl">王睹神化已，<a id="a-Em"></a>　兼设妙供养，</p>
  <p id="aEn">捐去四天下，<a id="a-Eo"></a>　及以五欲乐，</p>
  <p id="aEp">出家守一心，<a id="a-Eq"></a>　以修菩提道。</p>
  <p id="aEr">是王学道时，<a id="a-Es"></a>　问彼明相佛：</p>
  <p id="aEt">安住何等法，<a id="a-Eu"></a>　得佛力三昧？</p>
  <p id="aEv">时佛说二法，<a id="a-Ew"></a>　如是应当修，</p>
  <p id="aEx">得此深妙定，<a id="a-Ey"></a>　施不思议乐。</p>
  <p id="aEz">闻佛说法已，<a id="a-F0"></a>　踊跃充遍身，</p>
  <p id="aF1">即发菩提心，<a id="a-F2"></a>　当得此三昧。</p>
  <p id="aF3">微密比丘者，<a id="a-F4"></a>　莲华上佛是。</p>
  <p id="aF5">若人信如来，<a id="a-F6"></a>　不诽谤此经，</p>
  <p id="aF7">是人住佛境，<a id="a-F8"></a>　疾得此三昧。</p>
  <p id="aF9">若人畏生死，<a id="a-FA"></a>　心不著于我，</p>
  <p id="aFB">常修舍摩他，<a id="a-FC"></a>　及毗婆舍那，</p>
  <p id="aFD">是人如此相，<a id="a-FE"></a>　疾得此三昧。</p>
  <p id="aFF">安住惭恐畏，<a id="a-FG"></a>　常修于止舍，</p>
  <p id="aFH">利智勤苦行，<a id="a-FI"></a>　速得此寂定。</p>
  <p id="aFJ">观法无增减，<a id="a-FK"></a>　一切如虚空，</p>
  <p id="aFL">是聪慧菩萨，<a id="a-FM"></a>　疾得此三昧。</p>
  <p id="aFN">不见诸法起，<a id="a-FO"></a>　亦不见其尽，</p>
  <p id="aFP">恒观法无常，<a id="a-FQ"></a>　亦如梦幻等，</p>
  <p id="aFR">常能勤习行，<a id="a-FS"></a>　不久得此定。</p>
  <p id="aFT">不见法异相，<a id="a-FU"></a>　唯睹无生灭，</p>
  <p id="aFV">又如影响炎，<a id="a-FW"></a>　当得此三昧。</p>
  <p id="aFX">观诸法平等，<a id="a-FY"></a>　无有差别相，</p>
  <p id="aFZ">内既无身想，<a id="a-Fa"></a>　观外亦复然，</p>
  <p id="aFb">不见其名字，<a id="a-Fc"></a>　亦无有生灭，</p>
  <p id="aFd">若能如是观，<a id="a-Fe"></a>　疾得此三昧。</p>
  <p id="aFf">时微密比丘，<a id="a-Fg"></a>　如是谛观已，</p>
  <p id="aFh">初中及后夜，<a id="a-Fi"></a>　其心常相续，</p>
  <p id="aFj">既闻如来说，<a id="a-Fk"></a>　不久得此定，</p>
  <p id="aFl">即于一念顷，<a id="a-Fm"></a>　而证此三昧；</p>
  <p id="aFn">得不断菩提，<a id="a-Fo"></a>　即睹十方佛，</p>
  <p id="aFp">具诸有为行，<a id="a-Fq"></a>　其心渐清净。</p>
  <p id="aFr">比丘在生死，<a id="a-Fs"></a>　满十六千劫，</p>
  <p id="aFt">曾供无量亿，<a id="a-Fu"></a>　诸佛之世尊，</p>
  <p id="aFv">然后获寂定，<a id="a-Fw"></a>　得于无上道。<a id="a-Fx"></a>”</p>
  <p id="aFy">佛告不空见：<a id="a-Fz"></a>“莫心疑不信，</p>
  <p id="aG0">汝是聪哲人，<a id="a-G1"></a>　勿怀于异见。</p>
  <p id="aG2">尔时比丘者，<a id="a-G3"></a>　莲华上佛是！</p>
  <p id="aG4">我今语于汝，<a id="a-G5"></a>　诸天及世人：</p>
  <p id="aG6">若欲观一切，<a id="a-G7"></a>　无量诸法者，</p>
  <p id="aG8">是人当应修，<a id="a-G9"></a>　如此妙三昧。</p>
  <p id="aGA">若有人乐欲，<a id="a-GB"></a>　生无量功德，</p>
  <p id="aGC">施众难思乐，<a id="a-GD"></a>　当持此三昧。</p>
  <p id="aGE">若人乐欲见，<a id="a-GF"></a>　十方三世佛，</p>
  <p id="aGG">复乐转法轮，<a id="a-GH"></a>　当持此三昧。</p>
  <p id="aGI">若有人乐欲，<a id="a-GJ"></a>　具足诸相好，</p>
  <p id="aGK">深知生死缘，<a id="a-GL"></a>　亦备众善本，</p>
  <p id="aGM">是以当勤持，<a id="a-GN"></a>　如此胜三昧。</p>
  <p id="aGO">若有人乐欲，<a id="a-GP"></a>　远离诸恶趣，</p>
  <p id="aGQ">为利众生故，<a id="a-GR"></a>　当持此三昧。</p>
  <p id="aGS">如是善人等，<a id="a-GT"></a>　昔已曾供养，</p>
  <p id="aGU">非一二与十，<a id="a-GV"></a>　无量亿诸佛，</p>
  <p id="aGW">求最上菩提，<a id="a-GX"></a>　得持此三昧。</p>
  <p id="aGY">若人乐欲求，<a id="a-GZ"></a>　正念闻三昧，</p>
  <p id="aGa">已曾多供养，<a id="a-Gb"></a>　过去无量佛，</p>
  <p id="aGc">是人久勤修，<a id="a-Gd"></a>　过去所行道。</p>
  <p id="aGe">若人于彼处，<a id="a-Gf"></a>　闻说胜三昧，</p>
  <p id="aGg">即发欢喜心，<a id="a-Gh"></a>　踊跃意无量，</p>
  <p id="aGi">昔已曾供养，<a id="a-Gj"></a>　多亿天中天。</p>
  <p id="aGk">若人于此经，<a id="a-Gl"></a>　常修相续心，</p>
  <p id="aGm">读诵及解说，<a id="a-Gn"></a>　受持与书写，</p>
  <p id="aGo">是人已曾见，<a id="a-Gp"></a>　无量大明力。</p>
  <p id="aGq">譬如战场所，<a id="a-Gr"></a>　他阵放毒箭，</p>
  <p id="aGs">以闻药鼓声，<a id="a-Gt"></a>　毒消得欢乐；</p>
  <p id="aGu">若人闻如是，<a id="a-Gv"></a>　胜定妙三昧，</p>
  <p id="aGw">为他说此法，<a id="a-Gx"></a>　得明三昧力，</p>
  <p id="aGy">当来必成佛，<a id="a-Gz"></a>　唯除身证者。</p>
  <p id="aH0">如须弥功德，<a id="a-H1"></a>　依者同其色，</p>
  <p id="aH2">行者有深慧，<a id="a-H3"></a>　闻定亦复然。</p>
  <p id="aH4">若有人得闻，<a id="a-H5"></a>　最胜三昧声，</p>
  <p id="aH6">斯人功德聚，<a id="a-H7"></a>　犹如大海量，</p>
  <p id="aH8">决定明三昧，<a id="a-H9"></a>　当得于菩提。</p>
  <p id="aHA">譬如江河水，<a id="a-HB"></a>　悉入于大海，</p>
  <p id="aHC">异本众流相，<a id="a-HD"></a>　皆同一碱味；</p>
  <p id="aHE">若人闻如是，<a id="a-HF"></a>　微妙之三昧，</p>
  <p id="aHG">即同菩提性，<a id="a-HH"></a>　无异无分别。</p>
  <p id="aHI">若有诸菩萨，<a id="a-HJ"></a>　于多亿劫中，</p>
  <p id="aHK">勤修行布施，<a id="a-HL"></a>　为利一切众，</p>
  <p id="aHM">诸佛世依所，<a id="a-HN"></a>　广植无量业；</p>
  <p id="aHO">是诸菩萨等，<a id="a-HP"></a>　涉历无数劫，</p>
  <p id="aHQ">虽行布施业，<a id="a-HR"></a>　得福未为多，</p>
  <p id="aHS">慈心说三昧，<a id="a-HT"></a>　功德胜于彼。</p>
  <p id="aHU">如母能生育，<a id="a-HV"></a>　此三昧亦然，</p>
  <p id="aHW">显现难思议，<a id="a-HX"></a>　诸佛之功德。</p>
  <p id="aHY">是人聪慧故，<a id="a-HZ"></a>　常修此三昧，</p>
  <p id="aHa">不久当疾得，<a id="a-Hb"></a>　无上自然佛。<a id="a-Hc"></a>”</p>
  <p data-pb></p>
  <h2 id="aHd">三法品第十二</h2>
  <p id="aHe">尔时，<a id="a-Hf"></a>不空见菩萨摩诃萨白佛言：<a id="a-Hg"></a>“世尊，<a id="a-Hh"></a>菩萨摩诃萨，<a id="a-Hi"></a>具足几法得此三昧？<a id="a-Hj"></a>”</p>
  <p id="aHk">世尊即告不空见言：<a id="a-Hl"></a>“菩萨若能具足三法，<a id="a-Hm"></a>得此诸佛所说三昧。<a id="a-Hn"></a>何者为三？<a id="a-Ho"></a>所谓不贪、<a id="a-Hp"></a>不嗔、<a id="a-Hq"></a>不痴，<a id="a-Hr"></a>如此善根。<a id="a-Hs"></a>若是菩萨住于无贪，<a id="a-Ht"></a>便得满足檀波罗蜜；<a id="a-Hu"></a>心得安住如此法已，<a id="a-Hv"></a>摄取不贪清净善根，<a id="a-Hw"></a>永离贫穷恒得豪富，<a id="a-Hx"></a>具大威势如日光曜。<a id="a-Hy"></a>如是菩萨所修功德，<a id="a-Hz"></a>皆为一切诸众生故，<a id="a-I0"></a>所可宣说无不信受，<a id="a-I1"></a>得此三昧不以为难，<a id="a-I2"></a>亦当疾成无上菩提。<a id="a-I3"></a>菩萨具此妙善功德，<a id="a-I4"></a>天人敬信。<a id="a-I5"></a>菩萨若复能修不嗔善根之行，<a id="a-I6"></a>满足忍辱波罗蜜也。<a id="a-I7"></a>若是菩萨安住忍度，<a id="a-I8"></a>若人骂詈刀杖加之，<a id="a-I9"></a>解其支节，<a id="a-IA"></a>断其头首，<a id="a-IB"></a>不生一念忿恼之心，<a id="a-IC"></a>亦不说他诸恶过咎，<a id="a-ID"></a>摄取不嗔清净善根，<a id="a-IE"></a>慈心为利一切众生，<a id="a-IF"></a>是以修行如此三昧。<a id="a-IG"></a>菩萨安住此三昧已，<a id="a-IH"></a>得与诸佛世尊常俱，<a id="a-II"></a>乃至梦中不离见佛，<a id="a-IJ"></a>经行坐卧皆获安乐，<a id="a-IK"></a>诸天护念不见恶梦，<a id="a-IL"></a>寤寐欢喜，<a id="a-IM"></a>刀不能伤，<a id="a-IN"></a>毒亦不害，<a id="a-IO"></a>水所不[漂+寸]，<a id="a-IP"></a>火所不烧，<a id="a-IQ"></a>所资四事恒得丰足，<a id="a-IR"></a>亦为一切皆令欢喜，<a id="a-IS"></a>疾当得于无上菩提。<a id="a-IT"></a>若是菩萨除舍无明，<a id="a-IU"></a>具足不痴善根之时，<a id="a-IV"></a>正观修行毗婆舍那，<a id="a-IW"></a>即便摄取不痴善根，<a id="a-IX"></a>于一切法决定巧便，<a id="a-IY"></a>满足般若波罗蜜也，<a id="a-IZ"></a>他来问难疾能答对。<a id="a-Ia"></a>菩萨具足如是三法，<a id="a-Ib"></a>速当得此三昧之宝。</p>
  <p id="aIc">“又不空见，<a id="a-Id"></a>若是菩萨复具三法当得此定。<a id="a-Ie"></a>何谓为三？<a id="a-If"></a>应观一切诸行无常，<a id="a-Ig"></a>应观一切诸行皆苦，<a id="a-Ih"></a>应观一切诸法无我。<a id="a-Ii"></a>菩萨具足如此三法，<a id="a-Ij"></a>当得斯定疾成佛道。<a id="a-Ik"></a>又不空见，<a id="a-Il"></a>若是菩萨复具三法当得此定，<a id="a-Im"></a>疾成无上菩提之道。<a id="a-In"></a>何者为三？<a id="a-Io"></a>所谓供养现在诸佛，<a id="a-Ip"></a>及以灭度如来舍利，<a id="a-Iq"></a>若以华香、<a id="a-Ir"></a>幢盖、<a id="a-Is"></a>缯幡、<a id="a-It"></a>种种珍妙而以奉献，<a id="a-Iu"></a>若自供养劝人令行，<a id="a-Iv"></a>复应发愿作如是言：<a id="a-Iw"></a>‘以我善根布施因缘，<a id="a-Ix"></a>愿得诸佛所说三昧。<a id="a-Iy"></a>’又不空见，<a id="a-Iz"></a>复当赞叹现在如来般涅槃佛真实功德，<a id="a-J0"></a>赞戒功德、<a id="a-J1"></a>定、<a id="a-J2"></a>慧、<a id="a-J3"></a>解脱、<a id="a-J4"></a>解脱知见、<a id="a-J5"></a>威仪神通、<a id="a-J6"></a>教化辩才、<a id="a-J7"></a>阿兰若行及以慈悲喜舍之法，<a id="a-J8"></a>复更殊胜赞叹佛法仪容相好无量功德，<a id="a-J9"></a>既赞叹已复发愿言：<a id="a-JA"></a>‘若我赞叹诸佛功德，<a id="a-JB"></a>设获微福，<a id="a-JC"></a>以此善根，<a id="a-JD"></a>当得诸佛所说三昧，<a id="a-JE"></a>疾当得成无上菩提。<a id="a-JF"></a>’</p>
  <p id="aJG">“又不空见，<a id="a-JH"></a>菩萨摩诃萨于诸佛所，<a id="a-JI"></a>闻此三昧功德名字，<a id="a-JJ"></a>有三随喜。<a id="a-JK"></a>何谓为三？<a id="a-JL"></a>如过去佛往昔已曾修菩萨行求阿耨多罗三藐三菩提，<a id="a-JM"></a>如彼诸佛求是三昧，<a id="a-JN"></a>我亦随学求此三昧；<a id="a-JO"></a>亦为自利及利他人，<a id="a-JP"></a>闻三昧已即生随喜，<a id="a-JQ"></a>我亦当复随彼随喜，<a id="a-JR"></a>此是第一随喜者也。<a id="a-JS"></a>又不空见，<a id="a-JT"></a>如彼未来诸佛世尊，<a id="a-JU"></a>亦当修习菩提之行，<a id="a-JV"></a>闻此三昧自利利他生于随喜，<a id="a-JW"></a>我亦随喜，<a id="a-JX"></a>是名第二。<a id="a-JY"></a>若诸如来住现在世安隐住快乐，<a id="a-JZ"></a>断不善行舍诸恶趣，<a id="a-Ja"></a>变化幻术种种伎乐围棋博弈，<a id="a-Jb"></a>一切诸恶悉皆离之，<a id="a-Jc"></a>深定大悲无不具足；<a id="a-Jd"></a>如彼诸佛往昔已曾修菩萨行闻此三昧，<a id="a-Je"></a>即便求之生随喜心，<a id="a-Jf"></a>我今亦尔，<a id="a-Jg"></a>如过去佛随而喜之，<a id="a-Jh"></a>是名第三。</p>
  <p id="aJi">“又不空见，<a id="a-Jj"></a>此三随喜与发愿俱，<a id="a-Jk"></a>若我所获善根功德，<a id="a-Jl"></a>愿使众生常得是定。<a id="a-Jm"></a>又不空见，<a id="a-Jn"></a>菩萨具足此三随喜，<a id="a-Jo"></a>亦当疾得如是三昧。<a id="a-Jp"></a>又不空见，<a id="a-Jq"></a>若善男子、<a id="a-Jr"></a>善女人等，<a id="a-Js"></a>随喜斯定得此善根功德之聚，<a id="a-Jt"></a>为此善根以譬明之。<a id="a-Ju"></a>如有一人以彼三千大千世界恒河沙为聚，<a id="a-Jv"></a>于大聚中捻取一沙，<a id="a-Jw"></a>掷过无量不可思议亿那由他无边世界；<a id="a-Jx"></a>复取一沙掷过无量无数世界，<a id="a-Jy"></a>如是次第尽大沙聚。<a id="a-Jz"></a>此诸世界，<a id="a-K0"></a>若善算师、<a id="a-K1"></a>算师弟子，<a id="a-K2"></a>能得边际知其数不？<a id="a-K3"></a>”</p>
  <p id="aK4">时，<a id="a-K5"></a>不空见即白佛言：<a id="a-K6"></a>“如此人者不能知也！<a id="a-K7"></a>唯舍利弗、<a id="a-K8"></a>不退菩萨，<a id="a-K9"></a>乃能知此世界之量！<a id="a-KA"></a>”</p>
  <p id="aKB">告不空见：<a id="a-KC"></a>“不可思尽若干世界满中珍宝，<a id="a-KD"></a>其高过于诸天所居，<a id="a-KE"></a>乃至非想非非想处，<a id="a-KF"></a>以此珍宝施诸众生，<a id="a-KG"></a>此善男女得福多不？<a id="a-KH"></a>”</p>
  <p id="aKI">时，<a id="a-KJ"></a>不空见即白佛言：<a id="a-KK"></a>“甚多！<a id="a-KL"></a>世尊，<a id="a-KM"></a>无量无边。<a id="a-KN"></a>”</p>
  <p id="aKO">尔时，<a id="a-KP"></a>佛告不空见言：<a id="a-KQ"></a>“我当语汝，<a id="a-KR"></a>若善男女于诸佛刹满中珍宝，<a id="a-KS"></a>以用施于一切众生。<a id="a-KT"></a>若善男子、<a id="a-KU"></a>善女人等，<a id="a-KV"></a>闻此三昧三随喜已，<a id="a-KW"></a>发愿求于无上菩提，<a id="a-KX"></a>亦复欲乐修于多闻；<a id="a-KY"></a>是善男子、<a id="a-KZ"></a>善女人等，<a id="a-Ka"></a>所获功德胜彼施福，<a id="a-Kb"></a>无量无边不可称计。<a id="a-Kc"></a>”</p>
  <p id="aKd">佛告不空见：<a id="a-Ke"></a>“此念佛三昧即是一切善根之母，<a id="a-Kf"></a>如是说者名为正说。<a id="a-Kg"></a>”</p>
 </body>
</html>