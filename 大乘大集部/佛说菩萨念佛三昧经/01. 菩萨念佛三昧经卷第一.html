<!doctype html>
<html id="z3IBTMwFD" data-ver="1467">
 <head>
  <meta charset="utf-8">
  <meta author="功德直">
  <meta library="龙藏">
  <meta catalog="大乘大集部">
  <meta period="刘宋">
 </head>
 <body>
  <h1 id="a1">菩萨念佛三昧经卷第一</h1>
  <h2 id="a2">序品第一</h2>
  <p id="a3">如是我闻：<a id="a-4"></a>一时，<a id="a-5"></a>佛住王舍城耆阇崛山，<a id="a-6"></a>与大比丘众一千二百五十人俱，<a id="a-7"></a>皆是阿罗汉，<a id="a-8"></a>诸漏已尽无复烦恼，<a id="a-9"></a>调伏纵任善脱无脱，<a id="a-A"></a>深知无知所作已办，<a id="a-B"></a>逮得无我舍诸重担，<a id="a-C"></a>除灭九结决定解脱，<a id="a-D"></a>诸心自在犹如大龙，<a id="a-E"></a>唯除阿难。</p>
  <p id="aF">尔时，<a id="a-G"></a>难陀天子、<a id="a-H"></a>修难陀天子、<a id="a-I"></a>栴檀天子、<a id="a-J"></a>修摩那天子、<a id="a-K"></a>自在天子、<a id="a-L"></a>大自在天子、<a id="a-M"></a>阿逸多天子、<a id="a-N"></a>修行天子，<a id="a-O"></a>如是无数净居天子，<a id="a-P"></a>于夜后分光色倍常，<a id="a-Q"></a>耆阇崛山欻然大明。<a id="a-R"></a>时诸天子往世尊所，<a id="a-S"></a>一心恭敬顶礼佛足，<a id="a-T"></a>以天细末栴檀之香、<a id="a-U"></a>多摩罗跋沉水天香、<a id="a-V"></a>天华鬘香、<a id="a-W"></a>俱修摩等种种华香，<a id="a-X"></a>以散佛上，<a id="a-Y"></a>重礼佛足，<a id="a-Z"></a>右绕三匝，<a id="a-a"></a>却住一面合掌向佛。</p>
  <p id="ab">时，<a id="a-c"></a>栴檀天子默然生念：<a id="a-d"></a>“过去诸佛皆为诸天、<a id="a-e"></a>世人、<a id="a-f"></a>沙门、<a id="a-g"></a>婆罗门，<a id="a-h"></a>演诸佛所说菩萨念佛三昧。<a id="a-i"></a>”复作是念：<a id="a-j"></a>“今我世尊亦应如昔过去诸佛，<a id="a-k"></a>安乐世间诸人天故，<a id="a-l"></a>宣说菩萨念佛三昧。<a id="a-m"></a>”时诸天子俱白佛言：<a id="a-n"></a>“世尊，<a id="a-o"></a>过去诸佛皆说菩萨念佛三昧，<a id="a-p"></a>安乐世间人天八部。<a id="a-q"></a>唯愿世尊，<a id="a-r"></a>如昔诸佛广为众生说此三昧。<a id="a-s"></a>”尔时，<a id="a-t"></a>世尊默然许之。<a id="a-u"></a>时诸天子绕佛三匝，<a id="a-v"></a>顶礼佛足忽然不现。</p>
  <p id="aw">尔时，<a id="a-x"></a>世尊于夜后分明相出时，<a id="a-y"></a>熙怡微笑作大师子[口+磬]咳之声。<a id="a-z"></a>耆阇崛山别住诸僧，<a id="a-10"></a>承佛神力俱到佛所。<a id="a-11"></a>王舍大城诸比丘尼，<a id="a-12"></a>蒙佛威声亦悉同集。<a id="a-13"></a>摩竭提国阿阇世王先尼梵子，<a id="a-14"></a>与无量亿眷属围绕，<a id="a-15"></a>承佛神力于一念顷俱到佛所。<a id="a-16"></a>复有阿罗婆迦夜叉、<a id="a-17"></a>伽陀婆夜叉、<a id="a-18"></a>金毗罗夜叉、<a id="a-19"></a>修脂路摩夜叉、<a id="a-1A"></a>摩罗陀利夜叉，<a id="a-1B"></a>如是等夜叉神王有大威力，<a id="a-1C"></a>一一皆有百千眷属，<a id="a-1D"></a>乘佛神力于一念顷至耆阇崛山。<a id="a-1E"></a>复有罗睺罗阿修罗王、<a id="a-1F"></a>毗摩质多罗阿修罗王、<a id="a-1G"></a>修婆睺阿修罗王、<a id="a-1H"></a>波呵罗头阿修罗王，<a id="a-1I"></a>及其眷属；<a id="a-1J"></a>如是乃至三千世界，<a id="a-1K"></a>天龙龙王无量无边，<a id="a-1L"></a>生希有心肃然毛竖，<a id="a-1M"></a>承佛神力于一念顷往到佛所。<a id="a-1N"></a>东方世界如恒河沙梵天天王，<a id="a-1O"></a>闻佛謦咳，<a id="a-1P"></a>肃然毛竖往到佛所，<a id="a-1Q"></a>自余三方及上下方亦复如是。</p>
  <p id="a1R">时，<a id="a-1S"></a>给孤独须达长者，<a id="a-1T"></a>亦与无数百千眷属，<a id="a-1U"></a>从舍卫城往到佛所。<a id="a-1V"></a>时，<a id="a-1W"></a>毗耶离有大长者名曰善思，<a id="a-1X"></a>次名降怨，<a id="a-1Y"></a>次名吉祥；<a id="a-1Z"></a>复有离车诸王子等，<a id="a-1a"></a>名欢喜象，<a id="a-1b"></a>次名举象；<a id="a-1c"></a>复有断事庶士首陀名曰光象，<a id="a-1d"></a>如是一切皆大乘学，<a id="a-1e"></a>与无量众承佛神力往到佛所。<a id="a-1f"></a>时，<a id="a-1g"></a>瞻婆城有庶士子，<a id="a-1h"></a>名曰庠序，<a id="a-1i"></a>次名饶益；<a id="a-1j"></a>复有大长者子名无量力，<a id="a-1k"></a>如是等众已于过去种诸善根有大威德，<a id="a-1l"></a>承佛神力往到佛所。<a id="a-1m"></a>时，<a id="a-1n"></a>波罗奈无量众生，<a id="a-1o"></a>宿植德本今已成熟，<a id="a-1p"></a>从波罗奈鳞次相继步至佛所，<a id="a-1q"></a>稽首作礼侍立左右。<a id="a-1r"></a>是时，<a id="a-1s"></a>拘尸那竭大城，<a id="a-1t"></a>无量力士及力士子，<a id="a-1u"></a>已于过去供养诸佛，<a id="a-1v"></a>植诸善业具大威德，<a id="a-1w"></a>从拘尸那共相和顺，<a id="a-1x"></a>随路贯次往到佛所，<a id="a-1y"></a>至心恭敬前顶礼足。<a id="a-1z"></a>是时，<a id="a-20"></a>三千大千世界纵广正等，<a id="a-21"></a>佛神力故，<a id="a-22"></a>一切八部天、<a id="a-23"></a>龙、<a id="a-24"></a>夜叉、<a id="a-25"></a>乾闼婆王、<a id="a-26"></a>阿修罗王、<a id="a-27"></a>迦楼罗王、<a id="a-28"></a>紧那罗王、<a id="a-29"></a>摩睺罗伽，<a id="a-2A"></a>如是等众皆来集会间无空缺。</p>
  <p id="a2B">尔时，<a id="a-2C"></a>世尊见众已集，<a id="a-2D"></a>复更发大师子之声。<a id="a-2E"></a>从僧坊出近至异处，<a id="a-2F"></a>遥见彼方其地众宝，<a id="a-2G"></a>世尊见已复更微笑。<a id="a-2H"></a>即时世间人、<a id="a-2I"></a>天、<a id="a-2J"></a>阿修罗，<a id="a-2K"></a>各持无量末香杂华以散佛上，<a id="a-2L"></a>至心恭敬尊重赞叹。<a id="a-2M"></a>是时众中，<a id="a-2N"></a>长老舍利弗、<a id="a-2O"></a>长老大目揵连、<a id="a-2P"></a>长老摩诃迦葉、<a id="a-2Q"></a>长老须菩提、<a id="a-2R"></a>长老富楼那弥多罗尼子、<a id="a-2S"></a>长老罗睺罗、<a id="a-2T"></a>长老摩诃金毗罗、<a id="a-2U"></a>长老摩诃迦旃延、<a id="a-2V"></a>长老阿[少/兔]楼驮、<a id="a-2W"></a>长老劫宾那、<a id="a-2X"></a>长老轮卢那二十亿子、<a id="a-2Y"></a>长老难陀、<a id="a-2Z"></a>长老阿难陀，<a id="a-2a"></a>皆有威德具足神通，<a id="a-2b"></a>如是圣众悉已俱集。</p>
  <p id="a2c">尔时，<a id="a-2d"></a>众中长老弥勒菩萨、<a id="a-2e"></a>三界菩萨、<a id="a-2f"></a>越三界菩萨、<a id="a-2g"></a>初发心即转法轮菩萨、<a id="a-2h"></a>善思菩萨、<a id="a-2i"></a>大音声菩萨、<a id="a-2j"></a>持地菩萨、<a id="a-2k"></a>文殊师利童子菩萨、<a id="a-2l"></a>不空见菩萨，<a id="a-2m"></a>如是等众无量无边，<a id="a-2n"></a>已曾供养过去诸佛，<a id="a-2o"></a>深种菩萨无数行愿，<a id="a-2p"></a>久发无上菩提之心。<a id="a-2q"></a>尔时，<a id="a-2r"></a>长老不空见菩萨，<a id="a-2s"></a>欲知如来神通之相微笑之意，<a id="a-2t"></a>更正衣服，<a id="a-2u"></a>绕佛三匝，<a id="a-2v"></a>却住一面，<a id="a-2w"></a>合掌向佛，<a id="a-2x"></a>即说偈曰：</p>
  <p id="a2y">“最胜无为，<a id="a-2z"></a>　两足世尊，<a id="a-30"></a>　为调御故，<a id="a-31"></a>　现斯熙怡。</p>
  <p id="a32">富能开惠，<a id="a-33"></a>　令贫满足，<a id="a-34"></a>　佛演法施，<a id="a-35"></a>　明发亦然。</p>
  <p id="a36">一切世间，<a id="a-37"></a>　之所归趣，<a id="a-38"></a>　以何因缘，<a id="a-39"></a>　示此微笑？</p>
  <p id="a3A">无上正觉，<a id="a-3B"></a>　愿为我说。<a id="a-3C"></a>”</p>
  <p id="a3D">尔时，<a id="a-3E"></a>世尊告不空见：<a id="a-3F"></a>“汝见彼处众宝地不？<a id="a-3G"></a>”</p>
  <p id="a3H">不空见言：<a id="a-3I"></a>“唯然，<a id="a-3J"></a>已见。<a id="a-3K"></a>”</p>
  <p id="a3L">“如是，<a id="a-3M"></a>不空见，<a id="a-3N"></a>彼地乃是往昔诸佛之所游化。<a id="a-3O"></a>”</p>
  <p id="a3P">时，<a id="a-3Q"></a>不空见心自念言：<a id="a-3R"></a>“我宜速疾至彼地所，<a id="a-3S"></a>如其相貌心入三昧，<a id="a-3T"></a>入三昧已为佛世尊，<a id="a-3U"></a>化作种种众宝法座。<a id="a-3V"></a>”即如其念施置座已，<a id="a-3W"></a>往诣佛所劝请如来升此宝座，<a id="a-3X"></a>白言：<a id="a-3Y"></a>“世尊，<a id="a-3Z"></a>此处皆是往古来今诸佛如来游践之地。<a id="a-3a"></a>”</p>
  <p id="a3b">是时，<a id="a-3c"></a>世尊往到彼处即就法座。<a id="a-3d"></a>于一念顷如来应正遍知力故，<a id="a-3e"></a>此刹三千大千世界六种震动，<a id="a-3f"></a>踊、<a id="a-3g"></a>遍踊、<a id="a-3h"></a>等遍踊，<a id="a-3i"></a>震、<a id="a-3j"></a>遍震、<a id="a-3k"></a>等遍震，<a id="a-3l"></a>吼、<a id="a-3m"></a>遍吼、<a id="a-3n"></a>等遍吼，<a id="a-3o"></a>动、<a id="a-3p"></a>遍动、<a id="a-3q"></a>等遍动，<a id="a-3r"></a>摇、<a id="a-3s"></a>遍摇、<a id="a-3t"></a>等遍摇，<a id="a-3u"></a>起、<a id="a-3v"></a>遍起、<a id="a-3w"></a>等遍起，<a id="a-3x"></a>东踊西没、<a id="a-3y"></a>西踊东没，<a id="a-3z"></a>南踊北没、<a id="a-40"></a>北踊南没，<a id="a-41"></a>西踊东没、<a id="a-42"></a>东踊西没，<a id="a-43"></a>北踊南没、<a id="a-44"></a>南踊北没。<a id="a-45"></a>光明遍照无量世界，<a id="a-46"></a>一念之间一切众生，<a id="a-47"></a>乃至阿鼻地狱，<a id="a-48"></a>悉受快乐。</p>
  <p id="a49">佛升法座，<a id="a-4A"></a>　如日晖曜，<a id="a-4B"></a>　一切世间，<a id="a-4C"></a>　之所归仰。</p>
  <p id="a4D">震动大千，<a id="a-4E"></a>　咸生欣悦，<a id="a-4F"></a>　佛登宝座，<a id="a-4G"></a>　如日显照。</p>
  <p id="a4H">一切世间，<a id="a-4I"></a>　顶戴法王，<a id="a-4J"></a>　欲令众生，<a id="a-4K"></a>　普获安乐。</p>
  <p id="a4L">佛就座已，<a id="a-4M"></a>　如日融朗，<a id="a-4N"></a>　一切世间，<a id="a-4O"></a>　尊承法王，</p>
  <p id="a4P">放净光明，<a id="a-4Q"></a>　照诸刹土。</p>
  <p id="a4R">奇哉斯乘，<a id="a-4S"></a>　乘之最胜！<a id="a-4T"></a>　异哉斯乘，<a id="a-4U"></a>　无能过者！</p>
  <p id="a4V">暂现之处，<a id="a-4W"></a>　已不可量，<a id="a-4X"></a>　善哉斯乘，<a id="a-4Y"></a>　乘之弘大！</p>
  <p id="a4Z">乘是乘者，<a id="a-4a"></a>　不可思议，<a id="a-4b"></a>　诸天魔梵，<a id="a-4c"></a>　所不能测。</p>
  <p id="a4d">尔时，<a id="a-4e"></a>世尊广长舌相遍覆三千大千世界，<a id="a-4f"></a>普告声闻及众菩萨：<a id="a-4g"></a>“诸善男子，<a id="a-4h"></a>一心静听！<a id="a-4i"></a>是夜难陀天子、<a id="a-4j"></a>修难陀天子、<a id="a-4k"></a>栴檀天子、<a id="a-4l"></a>修摩那天子、<a id="a-4m"></a>自在天子、<a id="a-4n"></a>大自在天子、<a id="a-4o"></a>阿逸多天子、<a id="a-4p"></a>修行天子，<a id="a-4q"></a>如是无数净居天子，<a id="a-4r"></a>于夜后分光色倍常，<a id="a-4s"></a>耆阇崛山欻然大明。<a id="a-4t"></a>尔时诸天来诣佛所，<a id="a-4u"></a>一心恭敬顶礼佛足，<a id="a-4v"></a>以天细末栴檀之香、<a id="a-4w"></a>多摩罗跋沉水天香、<a id="a-4x"></a>天华鬘香、<a id="a-4y"></a>俱修摩等种种华香，<a id="a-4z"></a>以散佛上，<a id="a-50"></a>重礼佛足，<a id="a-51"></a>右绕三匝，<a id="a-52"></a>却住一面，<a id="a-53"></a>合掌向佛，<a id="a-54"></a>供养恭敬尊重赞叹。<a id="a-55"></a>是时栴檀天子默然生念：<a id="a-56"></a>‘过去诸佛应正遍知，<a id="a-57"></a>皆为人、<a id="a-58"></a>天、<a id="a-59"></a>沙门、<a id="a-5A"></a>婆罗门，<a id="a-5B"></a>敷演诸佛所说菩萨念佛三昧。<a id="a-5C"></a>今我世尊亦应如昔过去诸佛安乐众生，<a id="a-5D"></a>宣说菩萨念佛三昧。<a id="a-5E"></a>’时诸天子作是劝请，<a id="a-5F"></a>我默然许。<a id="a-5G"></a>如是，<a id="a-5H"></a>比丘，<a id="a-5I"></a>栴檀天子、<a id="a-5J"></a>难陀天子、<a id="a-5K"></a>无量净居诸天子等，<a id="a-5L"></a>知我许已忽然不现。<a id="a-5M"></a>”</p>
  <p id="a5N">尔时，<a id="a-5O"></a>世尊即说偈言：</p>
  <p id="a5P">“告诸比丘，<a id="a-5Q"></a>　于后夜时，<a id="a-5R"></a>　诸天身色，<a id="a-5S"></a>　光炎倍常。</p>
  <p id="a5T">耆阇崛山，<a id="a-5U"></a>　欻然大明，<a id="a-5V"></a>　供养尊重，<a id="a-5W"></a>　围绕世主。</p>
  <p id="a5X">难陀天子，<a id="a-5Y"></a>　善喜天子，<a id="a-5Z"></a>　善意天子，<a id="a-5a"></a>　栴檀天子，</p>
  <p id="a5b">自在天子，<a id="a-5c"></a>　及大自在，<a id="a-5d"></a>　阿逸天子，<a id="a-5e"></a>　善行天子，</p>
  <p id="a5f">如是无量，<a id="a-5g"></a>　净居天子，<a id="a-5h"></a>　有大神力，<a id="a-5i"></a>　来至我所。</p>
  <p id="a5j">广设种种，<a id="a-5k"></a>　珍妙供养，<a id="a-5l"></a>　皆共恭敬，<a id="a-5m"></a>　右绕三匝，</p>
  <p id="a5n">头面礼足，<a id="a-5o"></a>　却住一面。<a id="a-5p"></a>　栴檀天子，<a id="a-5q"></a>　默然住已，</p>
  <p id="a5r">发心欲为，<a id="a-5s"></a>　教化众生，<a id="a-5t"></a>　请说菩萨，<a id="a-5u"></a>　念佛三昧：</p>
  <p id="a5v">‘往昔诸佛，<a id="a-5w"></a>　已曾说故。<a id="a-5x"></a>　善哉释迦，<a id="a-5y"></a>　十力如来，</p>
  <p id="a5z">说三摩提，<a id="a-60"></a>　欲令一切，<a id="a-61"></a>　得安乐故。<a id="a-62"></a>’佛默然许。</p>
  <p id="a63">时诸天子，<a id="a-64"></a>　已知垂允，<a id="a-65"></a>　我亦于此，<a id="a-66"></a>　耆阇崛山，</p>
  <p id="a67">如过去佛，<a id="a-68"></a>　所说三昧。<a id="a-69"></a>　时诸天子，<a id="a-6A"></a>　已知如来，</p>
  <p id="a6B">默然许之，<a id="a-6C"></a>　欢喜快乐，<a id="a-6D"></a>　右绕三匝，<a id="a-6E"></a>　礼足而去。</p>
  <p id="a6F">比丘听我，<a id="a-6G"></a>　所演三昧，<a id="a-6H"></a>　如昔诸佛，<a id="a-6I"></a>　莫生疑惑！</p>
  <p id="a6J">如来智慧，<a id="a-6K"></a>　不可思议！<a id="a-6L"></a>　过去诸佛，<a id="a-6M"></a>　最上菩提，</p>
  <p id="a6N">于诸知见，<a id="a-6O"></a>　心无疑网。<a id="a-6P"></a>　如今现在，<a id="a-6Q"></a>　第一菩提，</p>
  <p id="a6R">我皆了知，<a id="a-6S"></a>　心无滞碍。<a id="a-6T"></a>　若当来世，<a id="a-6U"></a>　欲成菩提，</p>
  <p id="a6V">欲为怜愍，<a id="a-6W"></a>　将来世故，<a id="a-6X"></a>　我亦明晓，<a id="a-6Y"></a>　心无毫疑。</p>
  <p id="a6Z">是故如来，<a id="a-6a"></a>　深解无穷，<a id="a-6b"></a>　智力无碍，<a id="a-6c"></a>　不可思议。</p>
  <p id="a6d">如彼所知，<a id="a-6e"></a>　我悉究尽，<a id="a-6f"></a>　一切众生，<a id="a-6g"></a>　不测其奥。<a id="a-6h"></a>”</p>
  <p data-pb></p>
  <h2 id="a6i">不空见本事品第二</h2>
  <p id="a6j">尔时，<a id="a-6k"></a>世尊告长老舍利弗、<a id="a-6l"></a>长老目揵连、<a id="a-6m"></a>长老大迦葉、<a id="a-6n"></a>长老须菩提、<a id="a-6o"></a>长老富楼那弥多罗尼子：<a id="a-6p"></a>“诸天世人皆已来集，<a id="a-6q"></a>汝等比丘各升法座作师子吼。<a id="a-6r"></a>所以者何？<a id="a-6s"></a>此众多有诸声闻人，<a id="a-6t"></a>闻师子吼悉得解脱。<a id="a-6u"></a>”</p>
  <p id="a6v">尔时，<a id="a-6w"></a>世尊告弥勒菩萨、<a id="a-6x"></a>越三界菩萨、<a id="a-6y"></a>不思议菩萨、<a id="a-6z"></a>不空见菩萨：<a id="a-70"></a>“汝等即时请如来演诸佛所说真实功德师子吼音。<a id="a-71"></a>”</p>
  <p id="a72">不空见言：<a id="a-73"></a>“如是，<a id="a-74"></a>世尊，<a id="a-75"></a>唯然已闻。<a id="a-76"></a>”即说偈赞：</p>
  <p id="a77">“身色如金，<a id="a-78"></a>　百福庄严，<a id="a-79"></a>　为怜愍故，</p>
  <p id="a7A">了达真谛，<a id="a-7B"></a>　功德具足，<a id="a-7C"></a>　名誉远流，</p>
  <p id="a7D">今日世尊，<a id="a-7E"></a>　以何因缘，<a id="a-7F"></a>　于大众中，<a id="a-7G"></a>　令我请问？</p>
  <p id="a7H">正觉无伦，<a id="a-7I"></a>　最上莫过，<a id="a-7J"></a>　功德法王，<a id="a-7K"></a>　大智难穷，</p>
  <p id="a7L">调伏世间，<a id="a-7M"></a>　以何因缘，<a id="a-7N"></a>　于大众中，<a id="a-7O"></a>　令我请问？</p>
  <p id="a7P">如来净戒，<a id="a-7Q"></a>　定智解脱，<a id="a-7R"></a>　解脱知见，<a id="a-7S"></a>　悉皆无等，</p>
  <p id="a7T">今我善逝，<a id="a-7U"></a>　以何因缘，<a id="a-7V"></a>　于大众中，<a id="a-7W"></a>　令我请问？</p>
  <p id="a7X">威德无比，<a id="a-7Y"></a>　得度彼岸，<a id="a-7Z"></a>　法王世尊，<a id="a-7a"></a>　能为众生，</p>
  <p id="a7b">作大利益，<a id="a-7c"></a>　善逝何因，<a id="a-7d"></a>　于大众中，<a id="a-7e"></a>　令我请问？</p>
  <p id="a7f">百劫修慈，<a id="a-7g"></a>　习近悲处，<a id="a-7h"></a>　辩才无滞，<a id="a-7i"></a>　善逝何因，</p>
  <p id="a7j">于大众中，<a id="a-7k"></a>　令我请问？</p>
  <p id="a7l">最上法王，<a id="a-7m"></a>　普利群生，<a id="a-7n"></a>　贫者得富，<a id="a-7o"></a>　盲者得视，</p>
  <p id="a7p">楚毒永息，<a id="a-7q"></a>　恐畏获安，<a id="a-7r"></a>　以何因缘，<a id="a-7s"></a>　令我请问？</p>
  <p id="a7t">佛身净妙，<a id="a-7u"></a>　尘垢不污，<a id="a-7v"></a>　如来之衣，<a id="a-7w"></a>　种种杂色，</p>
  <p id="a7x">世尊族姓，<a id="a-7y"></a>　王中之王，<a id="a-7z"></a>　以何因缘，<a id="a-80"></a>　令我请问？</p>
  <p id="a81">佛所著衣，<a id="a-82"></a>　去身四指，<a id="a-83"></a>　而不离身，<a id="a-84"></a>　身能降怨，</p>
  <p id="a85">以何因缘，<a id="a-86"></a>　令我请问？</p>
  <p id="a87">如来行处，<a id="a-88"></a>　无诸坑坎，<a id="a-89"></a>　智慧力故，<a id="a-8A"></a>　所履皆平，</p>
  <p id="a8B">以何因缘，<a id="a-8C"></a>　令我请问？</p>
  <p id="a8D">如来之身，<a id="a-8E"></a>　不增不减，<a id="a-8F"></a>　行步平正，<a id="a-8G"></a>　不邪不曲，</p>
  <p id="a8H">妙绝常伦，<a id="a-8I"></a>　难可思议，<a id="a-8J"></a>　以何因缘，<a id="a-8K"></a>　令我请问？</p>
  <p id="a8L">仰瞻尊颜，<a id="a-8M"></a>　目不暂徙，<a id="a-8N"></a>　佛行不假，<a id="a-8O"></a>　神足之力，</p>
  <p id="a8P">威仪自然，<a id="a-8Q"></a>　庠序可观。</p>
  <p id="a8R">若为魍魉，<a id="a-8S"></a>　之所捉持，<a id="a-8T"></a>　迷闷失心，<a id="a-8U"></a>　无所觉省；</p>
  <p id="a8V">若睹世尊，<a id="a-8W"></a>　于一念顷，<a id="a-8X"></a>　诸恶永离，<a id="a-8Y"></a>　还得正念。</p>
  <p id="a8Z">若有众生，<a id="a-8a"></a>　触佛足尘，<a id="a-8b"></a>　于七月中，<a id="a-8c"></a>　身心快乐，</p>
  <p id="a8d">命终之后，<a id="a-8e"></a>　得生善处，<a id="a-8f"></a>　归命世尊，<a id="a-8g"></a>　施一切乐。</p>
  <p id="a8h">若有人病，<a id="a-8i"></a>　极受众苦，<a id="a-8j"></a>　佛以手摩，<a id="a-8k"></a>　即得除愈。</p>
  <p id="a8l">善逝旷劫，<a id="a-8m"></a>　悉得一切，<a id="a-8n"></a>　不可思议，<a id="a-8o"></a>　无数安乐。</p>
  <p id="a8p">佛昔勇猛，<a id="a-8q"></a>　摄取当来，<a id="a-8r"></a>　无量劫中，<a id="a-8s"></a>　所得净法。</p>
  <p id="a8t">我于是处，<a id="a-8u"></a>　无疑异心，<a id="a-8v"></a>　以何因缘，<a id="a-8w"></a>　令我请问？</p>
  <p id="a8x">过去当来，<a id="a-8y"></a>　天中特尊，<a id="a-8z"></a>　今遇调伏，<a id="a-90"></a>　人中大仙，</p>
  <p id="a91">以何因缘，<a id="a-92"></a>　令我请问？<a id="a-93"></a>”</p>
  <p id="a94">尔时，<a id="a-95"></a>世尊告不空见：<a id="a-96"></a>“谛听！<a id="a-97"></a>谛听！<a id="a-98"></a>善思念之。<a id="a-99"></a>”</p>
  <p id="a9A">不空见言：<a id="a-9B"></a>“唯然。<a id="a-9C"></a>”</p>
  <p id="a9D">世尊告不空见：<a id="a-9E"></a>“我忆往昔无央数劫，<a id="a-9F"></a>尔时有王名无量力，<a id="a-9G"></a>有大神通势力自在。<a id="a-9H"></a>是王住处造立大城，<a id="a-9I"></a>城名善建，<a id="a-9J"></a>纵广正等十二由延。<a id="a-9K"></a>其城七重，<a id="a-9L"></a>面有三门，<a id="a-9M"></a>门城皆以金、<a id="a-9N"></a>银、<a id="a-9O"></a>琉璃、<a id="a-9P"></a>玻瓈、<a id="a-9Q"></a>码碯、<a id="a-9R"></a>真珠、<a id="a-9S"></a>珊瑚庄校严丽。<a id="a-9T"></a>堑亦七重，<a id="a-9U"></a>皆悉七宝。<a id="a-9V"></a>是诸门外以金银沙布饰其地，<a id="a-9W"></a>一门两边各有金银四阙相对。</p>
  <p id="a9X">“如是，<a id="a-9Y"></a>不空见，<a id="a-9Z"></a>又以金银作大罗网弥覆门上，<a id="a-9a"></a>金网处处悬于银铃，<a id="a-9b"></a>银网往往垂于金铃，<a id="a-9c"></a>风吹铃网皆作箜篌乐器之声，<a id="a-9d"></a>宫商调畅更相应和。<a id="a-9e"></a>王造城已安处其中。<a id="a-9f"></a>斯城堑外有七池沼，<a id="a-9g"></a>金、<a id="a-9h"></a>银、<a id="a-9i"></a>玻瓈、<a id="a-9j"></a>珊瑚所成。<a id="a-9k"></a>此诸池沼有七阶道，<a id="a-9l"></a>亦是七宝之所庄校。<a id="a-9m"></a>金阶道者银为栏楯，<a id="a-9n"></a>银阶道者金为栏楯，<a id="a-9o"></a>银为阶道真珠栏楯，<a id="a-9p"></a>真珠阶道琉璃栏楯，<a id="a-9q"></a>玻瓈阶道珊瑚栏楯，<a id="a-9r"></a>珊瑚阶道真珠栏楯，<a id="a-9s"></a>真珠阶道金为栏楯。<a id="a-9t"></a>如是，<a id="a-9u"></a>不空见，<a id="a-9v"></a>无量力王植众奇华，<a id="a-9w"></a>优钵罗华、<a id="a-9x"></a>钵头摩华、<a id="a-9y"></a>拘物头华、<a id="a-9z"></a>分头利华、<a id="a-A0"></a>那梨尼华，<a id="a-A1"></a>香气调柔，<a id="a-A2"></a>无吝惜者随意采之。<a id="a-A3"></a>其池岸上种种华树，<a id="a-A4"></a>所谓伊曾华树、<a id="a-A5"></a>尼曾华树、<a id="a-A6"></a>迦多曾尼华树、<a id="a-A7"></a>阿提目多迦华树、<a id="a-A8"></a>瞻卜华树、<a id="a-A9"></a>婆利师华树、<a id="a-AA"></a>拘毗陀罗华树、<a id="a-AB"></a>陀[少/兔]迦梨华树。<a id="a-AC"></a>此诸华树气若天香，<a id="a-AD"></a>亦无守护随意而取。</p>
  <p id="aAE">“又不空见，<a id="a-AF"></a>是善建城有多罗树七重行列，<a id="a-AG"></a>悉以七宝互相间错，<a id="a-AH"></a>金多罗树银叶华果；<a id="a-AI"></a>银多罗树赤真珠叶，<a id="a-AJ"></a>华果亦然；<a id="a-AK"></a>白真珠树琉璃为叶，<a id="a-AL"></a>华果亦然；<a id="a-AM"></a>琉璃树者玻瓈为叶，<a id="a-AN"></a>华果亦然；<a id="a-AO"></a>玻瓈树者码碯为叶，<a id="a-AP"></a>华果亦然；<a id="a-AQ"></a>码碯树者赤真珠叶，<a id="a-AR"></a>华果亦然；<a id="a-AS"></a>赤真珠树珊瑚为叶，<a id="a-AT"></a>华果亦然；<a id="a-AU"></a>珊瑚树者金为其叶，<a id="a-AV"></a>华果亦然。<a id="a-AW"></a>不空见，<a id="a-AX"></a>风吹诸树更相掁触出微妙声，<a id="a-AY"></a>譬如乐师善能击发五种之音。<a id="a-AZ"></a>又不空见，<a id="a-Aa"></a>王所住处如是众声恒不断绝，<a id="a-Ab"></a>象声、<a id="a-Ac"></a>马声、<a id="a-Ad"></a>车声、<a id="a-Ae"></a>军声、<a id="a-Af"></a>螺声、<a id="a-Ag"></a>鼓声、<a id="a-Ah"></a>箫声、<a id="a-Ai"></a>笛声、<a id="a-Aj"></a>箜篌琵琶歌舞之声，<a id="a-Ak"></a>如是众声未曾暂废。<a id="a-Al"></a>王常宣令境内人民，<a id="a-Am"></a>若有所须衣服、<a id="a-An"></a>饮食、<a id="a-Ao"></a>象马车乘，<a id="a-Ap"></a>恣随其意一切给与。<a id="a-Aq"></a>多罗树间常出乐音，<a id="a-Ar"></a>诸人游之五欲自娱。<a id="a-As"></a>王视国人如父念子，<a id="a-At"></a>一切奉王犹若慈父。</p>
  <p id="aAu">“又不空见，<a id="a-Av"></a>善建城内开诸街巷廛邑市肆，<a id="a-Aw"></a>处处复有四宝池沼，<a id="a-Ax"></a>其池相去尽一箭道。<a id="a-Ay"></a>是池四岸众宝阶陛，<a id="a-Az"></a>金阶银栏、<a id="a-B0"></a>银阶金栏，<a id="a-B1"></a>玻瓈、<a id="a-B2"></a>珊瑚间错亦然。<a id="a-B3"></a>又不空见，<a id="a-B4"></a>王于诸池植众名华，<a id="a-B5"></a>复于池上种杂华树，<a id="a-B6"></a>伊尼曾华树、<a id="a-B7"></a>迦昙婆华树、<a id="a-B8"></a>阿提目多伽华树、<a id="a-B9"></a>瞻卜华树、<a id="a-BA"></a>陀[少/兔]迦利华树，<a id="a-BB"></a>芳如天香亦无惜者。<a id="a-BC"></a>城内又建诸园林观，<a id="a-BD"></a>种种华果行列其间。<a id="a-BE"></a>复于园中四方周匝，<a id="a-BF"></a>处处皆有诸妙华池，<a id="a-BG"></a>亦以七宝庄严如前。<a id="a-BH"></a>有众婇女更相娱乐，<a id="a-BI"></a>一切人民恣意游适。</p>
  <p id="aBJ">“又不空见，<a id="a-BK"></a>无量力王族姓豪杰，<a id="a-BL"></a>大刹利种所生父母，<a id="a-BM"></a>乃至七世胄胤相承，<a id="a-BN"></a>悉皆清净容色端雅，<a id="a-BO"></a>人中独绝，<a id="a-BP"></a>财宝巨亿不可称计。<a id="a-BQ"></a>又不空见，<a id="a-BR"></a>无量力王深信弘惠虚心大施，<a id="a-BS"></a>施诸沙门及婆罗门，<a id="a-BT"></a>乃至盲聋癃残、<a id="a-BU"></a>百疾贫穷、<a id="a-BV"></a>孤独困厄之人。<a id="a-BW"></a>王所统领八万四千城邑聚落，<a id="a-BX"></a>净业果报七宝庄饰，<a id="a-BY"></a>一一城上复造八万四千栴檀众妙楼橹。<a id="a-BZ"></a>是诸门外开四衢路，<a id="a-Ba"></a>路首悉起严丽台观，<a id="a-Bb"></a>一切人民任意游戏。<a id="a-Bc"></a>常于昼夜楼观台殿巷陌廛里悉燃灯烛，<a id="a-Bd"></a>其明猛盛遍照国界，<a id="a-Be"></a>众生蒙光身心快乐。</p>
  <p id="aBf">“又不空见，<a id="a-Bg"></a>王有二子，<a id="a-Bh"></a>一名师子，<a id="a-Bi"></a>二名师子意，<a id="a-Bj"></a>久发无上菩提之愿，<a id="a-Bk"></a>名称远闻具大威德。<a id="a-Bl"></a>尔时，<a id="a-Bm"></a>有佛号曰宝肩如来、<a id="a-Bn"></a>应、<a id="a-Bo"></a>正遍知、<a id="a-Bp"></a>明行足、<a id="a-Bq"></a>善逝、<a id="a-Br"></a>世间解、<a id="a-Bs"></a>无上士、<a id="a-Bt"></a>调御丈夫、<a id="a-Bu"></a>天人师、<a id="a-Bv"></a>佛世尊，<a id="a-Bw"></a>出现于世，<a id="a-Bx"></a>作是唱言：<a id="a-By"></a>‘我于今世及以后世，<a id="a-Bz"></a>沙门、<a id="a-C0"></a>婆罗门、<a id="a-C1"></a>天、<a id="a-C2"></a>人、<a id="a-C3"></a>阿修罗大众之中，<a id="a-C4"></a>一切知见普为群生说诸妙法，<a id="a-C5"></a>初中后善、<a id="a-C6"></a>语善、<a id="a-C7"></a>义善，<a id="a-C8"></a>具足清白梵行之相。<a id="a-C9"></a>’与大罗汉七百千万亿，<a id="a-CA"></a>皆具神通威德自在。<a id="a-CB"></a>宝肩如来于晨朝时，<a id="a-CC"></a>齐整衣服执持应器，<a id="a-CD"></a>比丘翼从入城乞食。<a id="a-CE"></a>时无量力共其二子，<a id="a-CF"></a>在高楼上欢娱受乐，<a id="a-CG"></a>王遥睹佛功德相好，<a id="a-CH"></a>生奇特心欣跃无极，<a id="a-CI"></a>眷属围绕俱到宫门，<a id="a-CJ"></a>告其二子：<a id="a-CK"></a>‘速赍香华、<a id="a-CL"></a>幢幡、<a id="a-CM"></a>伎乐疾至佛所。<a id="a-CN"></a>’即以牛头栴檀末香诸妙珍异，<a id="a-CO"></a>以供养佛及比丘僧，<a id="a-CP"></a>右旋三匝，<a id="a-CQ"></a>头顶礼足，<a id="a-CR"></a>却住一面。</p>
  <p id="aCS">“又不空见，<a id="a-CT"></a>王与二子请宝肩佛及声闻众，<a id="a-CU"></a>尽其形寿施诸所安。<a id="a-CV"></a>宝肩如来于天人中，<a id="a-CW"></a>教化已周将般涅槃。<a id="a-CX"></a>时王知佛不久住世，<a id="a-CY"></a>与其二子臣民眷属，<a id="a-CZ"></a>前后导从至涅槃所。<a id="a-Ca"></a>如来尔时灭度已讫，<a id="a-Cb"></a>头面敬礼悲号啼哭，<a id="a-Cc"></a>以身投地如大山崩，<a id="a-Cd"></a>作是唱言：<a id="a-Ce"></a>‘世间眼灭！<a id="a-Cf"></a>’重更哀嗟：<a id="a-Cg"></a>‘世间眼灭！<a id="a-Ch"></a>如来涅槃一何驶哉！<a id="a-Ci"></a>犹商失主，<a id="a-Cj"></a>佛灭亦然！<a id="a-Ck"></a>世间黑闇盲无慧目！<a id="a-Cl"></a>’捶胸拍头举声大叫，<a id="a-Cm"></a>呜咽扪泪告其二子：<a id="a-Cn"></a>‘办诸香汤洗浴如来。<a id="a-Co"></a>’又以种种妙香涂身，<a id="a-Cp"></a>一切散华及诸华鬘，<a id="a-Cq"></a>无量妙衣缠如来身。<a id="a-Cr"></a>七宝为棺，<a id="a-Cs"></a>以铁为椁，<a id="a-Ct"></a>聚赤栴檀高一由旬，<a id="a-Cu"></a>纵广正等一拘卢舍。<a id="a-Cv"></a>复以华香散于[卄/積]上，<a id="a-Cw"></a>酥油千器以灌栴檀，<a id="a-Cx"></a>然后起火；<a id="a-Cy"></a>火既发已，<a id="a-Cz"></a>复更号恸洒泪如雨。</p>
  <p id="aD0">“尔时，<a id="a-D1"></a>师子作是念言：<a id="a-D2"></a>‘世尊涅槃，<a id="a-D3"></a>我生何为？<a id="a-D4"></a>亦当随佛入于涅槃。<a id="a-D5"></a>’立此誓讫，<a id="a-D6"></a>重以种种珍妙香华散于[卄/積]上，<a id="a-D7"></a>白氎缠身，<a id="a-D8"></a>手执火炬，<a id="a-D9"></a>自投火中火即猛盛，<a id="a-DA"></a>为利众生归依世尊，<a id="a-DB"></a>而说偈愿，<a id="a-DC"></a>赞咏如来：</p>
  <p id="aDD">“‘如大珍宝聚，<a id="a-DE"></a>　世间之所尊，</p>
  <p id="aDF">生死苦永尽，<a id="a-DG"></a>　于斯般涅槃，</p>
  <p id="aDH">自从今已往，<a id="a-DI"></a>　不睹转法轮！</p>
  <p id="aDJ">我所奉法王，<a id="a-DK"></a>　已入于涅槃，</p>
  <p id="aDL">宣扬广大义，<a id="a-DM"></a>　不可复重布。</p>
  <p id="aDN">何当在大众，<a id="a-DO"></a>　闻说于菩提，</p>
  <p id="aDP">诸天及世人，<a id="a-DQ"></a>　欢喜赞善说？</p>
  <p id="aDR">我于今日后，<a id="a-DS"></a>　绝不思议声，</p>
  <p id="aDT">世间胜调御，<a id="a-DU"></a>　于此而沉沦。</p>
  <p id="aDV">龙神阿修罗，<a id="a-DW"></a>　及以紧那罗，</p>
  <p id="aDX">欣悦常歌叹，<a id="a-DY"></a>　不复闻斯音。</p>
  <p id="aDZ">贫者得满足，<a id="a-Da"></a>　苦恼蒙救护，</p>
  <p id="aDb">世尊今涅槃，<a id="a-Dc"></a>　悉丧所依怙。</p>
  <p id="aDd">父王无量力，<a id="a-De"></a>　及弟师子意，</p>
  <p id="aDf">亦复无慈荫，<a id="a-Dg"></a>　更不闻说法，</p>
  <p id="aDh">我亦随世尊，<a id="a-Di"></a>　速取于灭度。</p>
  <p id="aDj">世间无明道，<a id="a-Dk"></a>　何用苦生为？</p>
  <p id="aDl">今焚此毒身，<a id="a-Dm"></a>　愿获不思议。</p>
  <p id="aDn">我昔与父王，<a id="a-Do"></a>　常于长夜中，</p>
  <p id="aDp">勤供佛法僧，<a id="a-Dq"></a>　今得获果报。</p>
  <p id="aDr">若我于佛所，<a id="a-Ds"></a>　修习诸善行，</p>
  <p id="aDt">为调伏世间，<a id="a-Du"></a>　得不思议故，</p>
  <p id="aDv">为令诸众生，<a id="a-Dw"></a>　发不思议愿。</p>
  <p id="aDx">世尊般涅槃，<a id="a-Dy"></a>　我投火盛时，</p>
  <p id="aDz">若人见闻者，<a id="a-E0"></a>　一切得成佛，</p>
  <p id="aE1">唯除邪谤人，<a id="a-E2"></a>　及证正位者。</p>
  <p id="aE3">若我修菩萨，<a id="a-E4"></a>　广大无量行，</p>
  <p id="aE5">众生梦见者，<a id="a-E6"></a>　皆令得佛道，</p>
  <p id="aE7">唯除邪谤人，<a id="a-E8"></a>　及证正位者。</p>
  <p id="aE9">此身如聚沫，<a id="a-EA"></a>　要当必有死，</p>
  <p id="aEB">一切众生类，<a id="a-EC"></a>　若食我肉者，</p>
  <p id="aED">是等不可量，<a id="a-EE"></a>　疾当得成佛。</p>
  <p id="aEF">我修菩萨行，<a id="a-EG"></a>　恶口骂詈者，</p>
  <p id="aEH">是人值调御，<a id="a-EI"></a>　必当得成佛，</p>
  <p id="aEJ">唯除邪谤人，<a id="a-EK"></a>　及证正位者。</p>
  <p id="aEL">若人于我身，<a id="a-EM"></a>　修于慈悲观，</p>
  <p id="aEN">求第一菩提，<a id="a-EO"></a>　速得成佛道，</p>
  <p id="aEP">唯除邪谤人，<a id="a-EQ"></a>　及证正位者。</p>
  <p id="aER">以是烧身缘，<a id="a-ES"></a>　为求彼此愿，</p>
  <p id="aET">若我心真实，<a id="a-EU"></a>　即还见佛起。</p>
  <p id="aEV">设得更睹佛，<a id="a-EW"></a>　如先住世者，</p>
  <p id="aEX">我身投火中，<a id="a-EY"></a>　犹前侍佛时。</p>
  <p id="aEZ">佛起如真身，<a id="a-Ea"></a>　今睹不异昔，</p>
  <p id="aEb">尔乃证诸佛，<a id="a-Ec"></a>　相续常不断。</p>
  <p id="aEd">唯愿普眼尊，<a id="a-Ee"></a>　愍摄于世间！<a id="a-Ef"></a>’</p>
  <p id="aEg">“佛知王子心，<a id="a-Eh"></a>　渴仰甚殷重，</p>
  <p id="aEi">即于焰聚中，<a id="a-Ej"></a>　奋大神通力，</p>
  <p id="aEk">如从三昧起，<a id="a-El"></a>　光明倍明显。</p>
  <p id="aEm">不可思议众，<a id="a-En"></a>　咸叹未曾有，</p>
  <p id="aEo">广为时会人，<a id="a-Ep"></a>　更作大利益，</p>
  <p id="aEq">所化既已毕，<a id="a-Er"></a>　还入于涅槃。</p>
  <p id="aEs">师子既见佛，<a id="a-Et"></a>　示大威神力，</p>
  <p id="aEu">身心甚欣悦，<a id="a-Ev"></a>　坦然快安乐，</p>
  <p id="aEw">深知诸佛法，<a id="a-Ex"></a>　不可得思议：</p>
  <p id="aEy">“‘如来虽涅槃，<a id="a-Ez"></a>　犹应众生愿，</p>
  <p id="aF0">不思议戒定，<a id="a-F1"></a>　智慧与解脱，</p>
  <p id="aF2">及解脱知见，<a id="a-F3"></a>　神化不可量。</p>
  <p id="aF4">归依于世尊，<a id="a-F5"></a>　然后当放身，</p>
  <p id="aF6">世间妙威仪，<a id="a-F7"></a>　最胜无伦匹，</p>
  <p id="aF8">自在诸神力，<a id="a-F9"></a>　亦复无等双。</p>
  <p id="aFA">如来还涅槃，<a id="a-FB"></a>　一切咸惊惋，</p>
  <p id="aFC">是故我至心，<a id="a-FD"></a>　归依普眼尊！</p>
  <p id="aFE">归命于善逝，<a id="a-FF"></a>　累尽无为主！</p>
  <p id="aFG">归命永离苦，<a id="a-FH"></a>　怜愍于世间！</p>
  <p id="aFI">正智遍观察，<a id="a-FJ"></a>　了达知他心，</p>
  <p id="aFK">除诸烦恼病，<a id="a-FL"></a>　成就无量众。</p>
  <p id="aFM">大医人中尊，<a id="a-FN"></a>　施不思议药，</p>
  <p id="aFO">能善除世间，<a id="a-FP"></a>　一切众疾苦。</p>
  <p id="aFQ">归依无上师，<a id="a-FR"></a>　哀矜众生者！</p>
  <p id="aFS">若我赞如来，<a id="a-FT"></a>　一念之功德，</p>
  <p id="aFU">烧身微毫善，<a id="a-FV"></a>　须臾供养福，</p>
  <p id="aFW">如是诸净业，<a id="a-FX"></a>　愿施于一切。<a id="a-FY"></a>’</p>
  <p id="aFZ">“如是，<a id="a-Fa"></a>不空见，<a id="a-Fb"></a>时天、<a id="a-Fc"></a>魔、<a id="a-Fd"></a>梵及余一切世间人民，<a id="a-Fe"></a>悉见师子投身盛火，<a id="a-Ff"></a>皆大悲愕生奇特心。<a id="a-Fg"></a>命终之后即生梵天，<a id="a-Fh"></a>有大神力威势自在，<a id="a-Fi"></a>是梵尔时中心念言：<a id="a-Fj"></a>‘云何忽然来生此间？<a id="a-Fk"></a>’重更思惟往昔人中，<a id="a-Fl"></a>已曾奉侍宝肩如来，<a id="a-Fm"></a>至心恭敬尊重赞叹，<a id="a-Fn"></a>佛涅槃已烧身供养，<a id="a-Fo"></a>复说偈颂发弘誓愿，<a id="a-Fp"></a>乘此善业得生梵天。<a id="a-Fq"></a>‘我今当往至烧身所。<a id="a-Fr"></a>’是梵即时忽然不现，<a id="a-Fs"></a>譬如壮士屈申臂顷，<a id="a-Ft"></a>便到如来阇维之处，<a id="a-Fu"></a>以天栴檀、<a id="a-Fv"></a>沉水碎香、<a id="a-Fw"></a>俱修摩华、<a id="a-Fx"></a>多摩罗跋种种香华不可称数，<a id="a-Fy"></a>遍散空中如雨而下，<a id="a-Fz"></a>十方交纷若风旋雪，<a id="a-G0"></a>供养宝肩如来舍利，<a id="a-G1"></a>向无量力说其本缘：<a id="a-G2"></a>‘我是王子师子之身，<a id="a-G3"></a>投火供养命过之者。<a id="a-G4"></a>唯愿大王不加慈念！<a id="a-G5"></a>我今已蒙获诸善利，<a id="a-G6"></a>由昔至诚虔恭奉侍，<a id="a-G7"></a>尊重歌叹宝肩如来，<a id="a-G8"></a>功福果报得生梵天。<a id="a-G9"></a>是故大王与师子意，<a id="a-GA"></a>应共珍敬受持妙法，<a id="a-GB"></a>收取舍利分布供养，<a id="a-GC"></a>无令遗落而生懈怠。<a id="a-GD"></a>大王当知，<a id="a-GE"></a>我生梵天，<a id="a-GF"></a>亦常敬持受此胜法。<a id="a-GG"></a>’作是言已忽然不现。</p>
  <p id="aGH">“又不空见，<a id="a-GI"></a>无量力王与师子意，<a id="a-GJ"></a>取水灭火，<a id="a-GK"></a>以诸妙香众华、<a id="a-GL"></a>宝鬘幢幡、<a id="a-GM"></a>伎乐种种供养，<a id="a-GN"></a>须臾之顷周遍八万四千城邑，<a id="a-GO"></a>悉起八万四千塔庙，<a id="a-GP"></a>皆以七珍庄校严丽。<a id="a-GQ"></a>是诸宝塔高一由延，<a id="a-GR"></a>纵广正等一拘卢舍，<a id="a-GS"></a>于一一塔周匝各燃八万四千众香油灯。<a id="a-GT"></a>是诸塔间复以种种香华伎乐供养如前，<a id="a-GU"></a>尊敬受持如此妙法。<a id="a-GV"></a>无量力王以是善根与师子意，<a id="a-GW"></a>经历八万四千劫中不堕恶道，<a id="a-GX"></a>又于八万四千亿劫亲近供养六万诸佛，<a id="a-GY"></a>次第奉敬常不断绝，<a id="a-GZ"></a>世世恒作转轮圣王。</p>
  <p id="aGa">“又不空见，<a id="a-Gb"></a>宝肩如来涅槃之后，<a id="a-Gc"></a>时有菩萨现于世间名普密王，<a id="a-Gd"></a>为愍世间出家学道，<a id="a-Ge"></a>菩提树下结跏趺坐，<a id="a-Gf"></a>一心定意正智解脱，<a id="a-Gg"></a>豁然大寤得无上道。<a id="a-Gh"></a>又不空见，<a id="a-Gi"></a>是师子梵至普密王佛世尊所，<a id="a-Gj"></a>住在虚空以天栴檀供养于佛，<a id="a-Gk"></a>右绕三匝稽首作礼，<a id="a-Gl"></a>请转法轮而白佛言：<a id="a-Gm"></a>‘唯愿世尊从道场起摧诸魔军，<a id="a-Gn"></a>于净神智无所毁损。<a id="a-Go"></a>愿世间师哀从定寤，<a id="a-Gp"></a>调御有解诸声闻众，<a id="a-Gq"></a>开演美妙善逝之法。<a id="a-Gr"></a>如来前身久修智慧，<a id="a-Gs"></a>摄受善法今为人尊，<a id="a-Gt"></a>过去世中已发弘誓，<a id="a-Gu"></a>愿得佛时当度未度。<a id="a-Gv"></a>今愿已满得安隐处，<a id="a-Gw"></a>最胜无为寂然妙乐，<a id="a-Gx"></a>当开甘露解众三结。<a id="a-Gy"></a>’尔时，<a id="a-Gz"></a>世尊默然许之。</p>
  <p id="aH0">“时彼大梵及无数天，<a id="a-H1"></a>既知如来当转法轮，<a id="a-H2"></a>咸共欢喜踊悦无量。<a id="a-H3"></a>梵天于时设诸妙供，<a id="a-H4"></a>即发大愿求无上道：<a id="a-H5"></a>‘遇普密王应正遍知，<a id="a-H6"></a>生我净妙功德之聚，<a id="a-H7"></a>以此果报于生死中，<a id="a-H8"></a>常得亲近睹十方佛。<a id="a-H9"></a>若我供养佛菩提树，<a id="a-HA"></a>如是种种所修功德，<a id="a-HB"></a>愿慈愍故为我说法。<a id="a-HC"></a>以此果报，<a id="a-HD"></a>于生死中，<a id="a-HE"></a>常得赞叹诸佛塔庙。<a id="a-HF"></a>’又不空见，<a id="a-HG"></a>师子王子烧此一身，<a id="a-HH"></a>以是功德所修善根，<a id="a-HI"></a>恒住梵世值五千佛，<a id="a-HJ"></a>供养敬侍尊重赞叹，<a id="a-HK"></a>植诸善根发不思愿。<a id="a-HL"></a>汝不空见莫生此疑！<a id="a-HM"></a>时无量力王岂异人乎？<a id="a-HN"></a>我身是也。<a id="a-HO"></a>”</p>
  <p id="aHP">时，<a id="a-HQ"></a>不空见即白佛言：<a id="a-HR"></a>“是二王子为今现在？<a id="a-HS"></a>为已灭度？<a id="a-HT"></a>唯然，<a id="a-HU"></a>世尊，<a id="a-HV"></a>愿为说之。<a id="a-HW"></a>”</p>
  <p id="aHX">告不空见：<a id="a-HY"></a>“尔时王子师子意者，<a id="a-HZ"></a>弥勒是也。<a id="a-Ha"></a>时师子者，<a id="a-Hb"></a>汝身是也。<a id="a-Hc"></a>王子师子舍此一身，<a id="a-Hd"></a>宝肩如来佛法之中，<a id="a-He"></a>教化成就三万众生，<a id="a-Hf"></a>安住阿耨多罗三藐三菩提心。<a id="a-Hg"></a>”</p>
  <p id="aHh">尔时，<a id="a-Hi"></a>世尊即说偈言：</p>
  <p id="aHj">“忆念宿世时，<a id="a-Hk"></a>　宝肩无量眼，</p>
  <p id="aHl">出现于世间，<a id="a-Hm"></a>　广利一切众。</p>
  <p id="aHn">金色百福严，<a id="a-Ho"></a>　慈矜哀愍故，</p>
  <p id="aHp">深解真实谛，<a id="a-Hq"></a>　为度诸世间，</p>
  <p id="aHr">显示甚深法，<a id="a-Hs"></a>　济苦恼众生。</p>
  <p id="aHt">宝肩正遍知，<a id="a-Hu"></a>　一切世间尊，</p>
  <p id="aHv">三轮善逝众，<a id="a-Hw"></a>　七十二亿千，</p>
  <p id="aHx">与是诸大众，<a id="a-Hy"></a>　入城共分卫。</p>
  <p id="aHz">昔有大国王，<a id="a-I0"></a>　名为无量力，</p>
  <p id="aI1">自在大威德，<a id="a-I2"></a>　势能伏一切。</p>
  <p id="aI3">其王与二子，<a id="a-I4"></a>　俱游高台观，</p>
  <p id="aI5">王于台观上，<a id="a-I6"></a>　遥睹调伏仙。</p>
  <p id="aI7">宝肩天人师，<a id="a-I8"></a>　翼从诸比丘，</p>
  <p id="aI9">时王与二子，<a id="a-IA"></a>　速迎人中尊。</p>
  <p id="aIB">既至如来所，<a id="a-IC"></a>　即广设妙供，</p>
  <p id="aID">顶礼绕三匝，<a id="a-IE"></a>　却立合掌住。</p>
  <p id="aIF">请佛及众僧，<a id="a-IG"></a>　尽寿奉所安，</p>
  <p id="aIH">衣服及肴馔，<a id="a-II"></a>　极世之珍异。</p>
  <p id="aIJ">八万四千岁，<a id="a-IK"></a>　奉施未常息，</p>
  <p id="aIL">时王及二子，<a id="a-IM"></a>　静心求菩提。</p>
  <p id="aIN">时佛既灭度，<a id="a-IO"></a>　收取尊舍利，</p>
  <p id="aIP">为彼宝肩佛，<a id="a-IQ"></a>　敬造七宝塔，</p>
  <p id="aIR">八万有四千，<a id="a-IS"></a>　微妙甚端雅，</p>
  <p id="aIT">一一佛塔燃，<a id="a-IU"></a>　八万四千灯。</p>
  <p id="aIV">时王无量力，<a id="a-IW"></a>　复于善逝处，</p>
  <p id="aIX">香华众伎乐，<a id="a-IY"></a>　深心以供养，</p>
  <p id="aIZ">已种不思议，<a id="a-Ia"></a>　无量诸善根。</p>
  <p id="aIb">历事六万佛，<a id="a-Ic"></a>　一切世间依，</p>
  <p id="aId">至诚求第一，<a id="a-Ie"></a>　无上胜菩提。</p>
  <p id="aIf">比丘莫疑惑，<a id="a-Ig"></a>　往昔有国王，</p>
  <p id="aIh">汝善聪慧者，<a id="a-Ii"></a>　勿生于异见，</p>
  <p id="aIj">时彼无量力，<a id="a-Ik"></a>　今则我身是。</p>
  <p id="aIl">杂华及众香，<a id="a-Im"></a>　昼夜明诸灯，</p>
  <p id="aIn">为利阎浮提，<a id="a-Io"></a>　供养诸如来。</p>
  <p id="aIp">布施恒不足，<a id="a-Iq"></a>　闻法亦复然，</p>
  <p id="aIr">曾无懒惰意，<a id="a-Is"></a>　一心求菩提，</p>
  <p id="aIt">宝肩正觉尊，<a id="a-Iu"></a>　无上大明智。</p>
  <p id="aIv">汝昔曾烧身，<a id="a-Iw"></a>　供养于大仙，</p>
  <p id="aIx">自投猛焰中，<a id="a-Iy"></a>　初无畏苦心。</p>
  <p id="aIz">烧身如燃炷，<a id="a-J0"></a>　以油渧其上，</p>
  <p id="aJ1">渐渐不顿尽，<a id="a-J2"></a>　譬如净灯炷，</p>
  <p id="aJ3">为利众生故，<a id="a-J4"></a>　供养涅槃佛。</p>
  <p id="aJ5">彼佛已烧身，<a id="a-J6"></a>　汝知方便请，</p>
  <p id="aJ7">睹佛从火起，<a id="a-J8"></a>　光明更明显，</p>
  <p id="aJ9">见佛不异昔，<a id="a-JA"></a>　心生恃怙想，</p>
  <p id="aJB">即时舍此身，<a id="a-JC"></a>　为益一切故：</p>
  <p id="aJD">‘若我果斯愿，<a id="a-JE"></a>　敬佛亦如前，</p>
  <p id="aJF">所获诸功德，<a id="a-JG"></a>　不可得思议。</p>
  <p id="aJH">我若有宿愿，<a id="a-JI"></a>　摄受先世业，</p>
  <p id="aJJ">合集百千万，<a id="a-JK"></a>　必当得见佛。</p>
  <p id="aJL">我愿若真实，<a id="a-JM"></a>　佛应从火起！<a id="a-JN"></a>’</p>
  <p id="aJO">佛智甚清净，<a id="a-JP"></a>　究竟无染著，</p>
  <p id="aJQ">澹然常寂灭，<a id="a-JR"></a>　相续恒不断，</p>
  <p id="aJS">知师子心净，<a id="a-JT"></a>　亦先照其意，</p>
  <p id="aJU">佛便从火起，<a id="a-JV"></a>　相好更殊特。</p>
  <p id="aJW">不空见菩萨，<a id="a-JX"></a>　世间怙既起，</p>
  <p id="aJY">一切愿无余，<a id="a-JZ"></a>　彼复发誓愿，</p>
  <p id="aJa">其愿不思议，<a id="a-Jb"></a>　不可得称数。</p>
  <p id="aJc">法主矜世故，<a id="a-Jd"></a>　起于猛焰中，</p>
  <p id="aJe">善逝难思力，<a id="a-Jf"></a>　光明更殊胜。</p>
  <p id="aJg">彼时一切众，<a id="a-Jh"></a>　皆悉怀惊愕，</p>
  <p id="aJi">净心发高叹，<a id="a-Jj"></a>　欣跃未曾有：</p>
  <p id="aJk">‘奇哉大神通，<a id="a-Jl"></a>　势力无伦匹，</p>
  <p id="aJm">甚深佛境界，<a id="a-Jn"></a>　不可得思议！<a id="a-Jo"></a>’</p>
  <p id="aJp">一千诸众生，<a id="a-Jq"></a>　见此神变已，</p>
  <p id="aJr">于诸法不受，<a id="a-Js"></a>　善得心解脱。</p>
  <p id="aJt">不空见当知，<a id="a-Ju"></a>　师子为世间，</p>
  <p id="aJv">请佛还起时，<a id="a-Jw"></a>　一千诸众生，</p>
  <p id="aJx">于彼善逝处，<a id="a-Jy"></a>　睹佛神变化，</p>
  <p id="aJz">其心正趣向，<a id="a-K0"></a>　无上菩提道。</p>
  <p id="aK1">大悲为世间，<a id="a-K2"></a>　广作利益已，</p>
  <p id="aK3">佛还入涅槃，<a id="a-K4"></a>　师子亦舍身，</p>
  <p id="aK5">即于命终时，<a id="a-K6"></a>　忽然生梵天。</p>
  <p id="aK7">梵天从上来，<a id="a-K8"></a>　以天栴檀末，</p>
  <p id="aK9">散之以供养，<a id="a-KA"></a>　如来阇维处。</p>
  <p id="aKB">宝肩灭度已，<a id="a-KC"></a>　有佛普密王，</p>
  <p id="aKD">最胜人中尊，<a id="a-KE"></a>　天王之大仙，</p>
  <p id="aKF">哀愍众生故，<a id="a-KG"></a>　出现于世间。</p>
  <p id="aKH">是佛坐道树，<a id="a-KI"></a>　得成菩提已，</p>
  <p id="aKJ">梵天设美肴，<a id="a-KK"></a>　供养于世尊，</p>
  <p id="aKL">头面接足礼，<a id="a-KM"></a>　请佛转法轮。</p>
  <p id="aKN">普密王如来，<a id="a-KO"></a>　即知梵天心，</p>
  <p id="aKP">默然而许之；<a id="a-KQ"></a>　梵天大欣庆，</p>
  <p id="aKR">复于烧身所，<a id="a-KS"></a>　更发诸大愿。</p>
  <p id="aKT">是梵已曾修，<a id="a-KU"></a>　不可思议善，</p>
  <p id="aKV">昔于一劫中，<a id="a-KW"></a>　供养五千佛，</p>
  <p id="aKX">至心敬世尊，<a id="a-KY"></a>　奉持人中尊。</p>
  <p id="aKZ">又告不空见，<a id="a-Ka"></a>　慎莫怀疑惑，</p>
  <p id="aKb">汝若有聪慧，<a id="a-Kc"></a>　勿生于异见，</p>
  <p id="aKd">昔日梵天者，<a id="a-Ke"></a>　今即汝身是。</p>
  <p id="aKf">过去五千佛，<a id="a-Kg"></a>　善逝般涅槃，</p>
  <p id="aKh">我悉明见汝，<a id="a-Ki"></a>　一一诸佛前，</p>
  <p id="aKj">烧身以供养，<a id="a-Kk"></a>　求第一菩提。</p>
  <p id="aKl">过去多千佛，<a id="a-Km"></a>　灭度遗舍利，</p>
  <p id="aKn">如是诸佛所，<a id="a-Ko"></a>　舍身及手足，</p>
  <p id="aKp">为利众生故，<a id="a-Kq"></a>　修习菩萨行。</p>
  <p id="aKr">近世及远世，<a id="a-Ks"></a>　我悉咸了知，</p>
  <p id="aKt">常于百千生，<a id="a-Ku"></a>　勤修诸苦行，</p>
  <p id="aKv">佛在及涅槃，<a id="a-Kw"></a>　汝愿恒满足。</p>
  <p id="aKx">复告不空见，<a id="a-Ky"></a>　如此诸大愿，</p>
  <p id="aKz">摄取过去世，<a id="a-L0"></a>　无量百千生，</p>
  <p id="aL1">我住自在力，<a id="a-L2"></a>　今悉照知之。</p>
  <p id="aL3">汝圣果成就，<a id="a-L4"></a>　即时皆明见，</p>
  <p id="aL5">摄取不思议，<a id="a-L6"></a>　真实诸行等，</p>
  <p id="aL7">住佛前赞叹，<a id="a-L8"></a>　供养两足尊，</p>
  <p id="aL9">是故今劝请，<a id="a-LA"></a>　众圣之法王。</p>
  <p id="aLB">普密王佛所，<a id="a-LC"></a>　摄取最胜愿，</p>
  <p id="aLD">蒙佛现神通，<a id="a-LE"></a>　汝今获此果。<a id="a-LF"></a>”</p>
  <p id="aLG">不空见菩萨，<a id="a-LH"></a>　白言牟尼尊：</p>
  <p id="aLI">“百千生诸愿，<a id="a-LJ"></a>　云何得摄取？</p>
  <p id="aLK">愿少为敷拆，<a id="a-LL"></a>　令我得开解。<a id="a-LM"></a>”</p>
  <p id="aLN">“不空见昔誓，<a id="a-LO"></a>　雷音成佛时，</p>
  <p id="aLP">见坐菩提树，<a id="a-LQ"></a>　我当请说法。</p>
  <p id="aLR">先佛名帝幢，<a id="a-LS"></a>　普眼之世尊，</p>
  <p id="aLT">一切诸众生，<a id="a-LU"></a>　所共归依处，</p>
  <p id="aLV">是时广发愿，<a id="a-LW"></a>　求无上菩提。</p>
  <p id="aLX">为日光如来，<a id="a-LY"></a>　作大七宝轮，</p>
  <p id="aLZ">汝时于彼处，<a id="a-La"></a>　已发最胜愿。</p>
  <p id="aLb">不空见菩萨，<a id="a-Lc"></a>　此愿我悉知，</p>
  <p id="aLd">造七宝僧坊，<a id="a-Le"></a>　杂色以庄严，</p>
  <p id="aLf">奉今修伽陀，<a id="a-Lg"></a>　广施未来佛，</p>
  <p id="aLh">发此誓愿已，<a id="a-Li"></a>　即时而舍去。</p>
  <p id="aLj">第一众尊佛，<a id="a-Lk"></a>　人中上师子，</p>
  <p id="aLl">名不可思议，<a id="a-Lm"></a>　善生之世尊，</p>
  <p id="aLn">奉上七宝盖，<a id="a-Lo"></a>　端饰甚微妙。</p>
  <p id="aLp">天中天大仙，<a id="a-Lq"></a>　盖身普眼佛，</p>
  <p id="aLr">明灯供养已，<a id="a-Ls"></a>　是处发大愿。</p>
  <p id="aLt">近世及远世，<a id="a-Lu"></a>　多有诸如来，</p>
  <p id="aLv">千亿那由他，<a id="a-Lw"></a>　其数复倍上。</p>
  <p id="aLx">于是诸佛所，<a id="a-Ly"></a>　发无量大愿，</p>
  <p id="aLz">令一切众生，<a id="a-M0"></a>　悉获快安乐。</p>
  <p id="aM1">普密王佛前，<a id="a-M2"></a>　先生如是念，</p>
  <p id="aM3">我今说汝昔，<a id="a-M4"></a>　修行至菩提，</p>
  <p id="aM5">愿一切大地，<a id="a-M6"></a>　皆生种种华。</p>
  <p id="aM7">云雷音佛所，<a id="a-M8"></a>　为利世间故，</p>
  <p id="aM9">尔时发誓愿：<a id="a-MA"></a> 若有诸众生，</p>
  <p id="aMB">闻我名字者，<a id="a-MC"></a>　一切皆得佛。</p>
  <p id="aMD">于帝幢佛所，<a id="a-ME"></a>　设大珍妙供，</p>
  <p id="aMF">复发诸善愿：<a id="a-MG"></a> 若眼见我者，</p>
  <p id="aMH">于此世界中，<a id="a-MI"></a>　皆当得成佛。</p>
  <p id="aMJ">在日光佛所，<a id="a-MK"></a>　奉上七宝轮，</p>
  <p id="aML">无量大光焰，<a id="a-MM"></a>　炫晃甚辉丽，</p>
  <p id="aMN">时复发愿已，<a id="a-MO"></a>　誓生佛刹土，</p>
  <p id="aMP">七宝严僧坊，<a id="a-MQ"></a>　杂色甚雅好，</p>
  <p id="aMR">以此珍奇特，<a id="a-MS"></a>　奉施于善逝。</p>
  <p id="aMT">又发誓愿已，<a id="a-MU"></a>　得天妙宫殿，</p>
  <p id="aMV">斯处快欢乐，<a id="a-MW"></a>　皆悉成佛道。</p>
  <p id="aMX">人中师子王，<a id="a-MY"></a>　无上如来所，</p>
  <p id="aMZ">奉上珍宝盖，<a id="a-Ma"></a>　发于殊胜愿：</p>
  <p id="aMb">愿诸众生类，<a id="a-Mc"></a>　不为日所曝，</p>
  <p id="aMd">身心得安乐，<a id="a-Me"></a>　无复热恼患。</p>
  <p id="aMf">盖身善逝所，<a id="a-Mg"></a>　供施灯明已，</p>
  <p id="aMh">复发弘誓愿：<a id="a-Mi"></a> 若我命过处，</p>
  <p id="aMj">众生食肉者，<a id="a-Mk"></a>　愿皆成佛道。</p>
  <p id="aMl">若闻我名者，<a id="a-Mm"></a>　无有贪吝心，</p>
  <p id="aMn">乃至梦中闻，<a id="a-Mo"></a>　亦无爱惜意，</p>
  <p id="aMp">一切成佛道，<a id="a-Mq"></a>　唯除见谛者。</p>
  <p id="aMr">若眼见汝者，<a id="a-Ms"></a>　除诸贪嫉意，</p>
  <p id="aMt">昼夜梦见时，<a id="a-Mu"></a>　亦舍染吝心，</p>
  <p id="aMv">一切当得佛，<a id="a-Mw"></a>　唯除见谛者。</p>
  <p id="aMx">若有愍念汝，<a id="a-My"></a>　或生憎嫉者，</p>
  <p id="aMz">是等于汝所，<a id="a-N0"></a>　当得佛法王。</p>
  <p id="aN1">若汝临终时，<a id="a-N2"></a>　又勤求菩提，</p>
  <p id="aN3">我今如实说，<a id="a-N4"></a>　汝之真功德，</p>
  <p id="aN5">必于当来世，<a id="a-N6"></a>　获是无上尊。</p>
  <p id="aN7">若有处水陆，<a id="a-N8"></a>　空行众生等，</p>
  <p id="aN9">食我身肉者，<a id="a-NA"></a>　愿悉得成佛。</p>
  <p id="aNB">我已知汝为，<a id="a-NC"></a>　安乐众生故，</p>
  <p id="aND">勤修菩萨道，<a id="a-NE"></a>　满足大千行。</p>
  <p id="aNF">众生多疑谤，<a id="a-NG"></a>　是故不显现，</p>
  <p id="aNH">如此众生类，<a id="a-NI"></a>　即时于是处，</p>
  <p id="aNJ">若得信念等，<a id="a-NK"></a>　及以欢喜心，</p>
  <p id="aNL">悉当成正觉，<a id="a-NM"></a>　唯除见谛者。</p>
  <p id="aNN">若人愿乐见，<a id="a-NO"></a>　世间所尊怙，</p>
  <p id="aNP">或乐转法轮，<a id="a-NQ"></a>　有乐勉众苦，</p>
  <p id="aNR">是人为菩提，<a id="a-NS"></a>　利益故发心；</p>
  <p id="aNT">若有乐供养，<a id="a-NU"></a>　三世诸法王；</p>
  <p id="aNV">若人欲出生，<a id="a-NW"></a>　一切功德聚；</p>
  <p id="aNX">如是众生等，<a id="a-NY"></a>　应持此三昧。<a id="a-NZ"></a>”</p>
  <p id="aNa">尔时，<a id="a-Nb"></a>世尊说是偈已，<a id="a-Nc"></a>即从座起还入僧坊，<a id="a-Nd"></a>于常静室，<a id="a-Ne"></a>右胁而卧。</p>
 </body>
</html>