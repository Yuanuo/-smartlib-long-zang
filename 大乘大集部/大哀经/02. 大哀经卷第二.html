<!doctype html>
<html id="z3IBTOIFp" data-ver="1420">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘大集部">
  <meta period="西晋">
 </head>
 <body>
  <h1 id="a1">大哀经卷第二</h1>
  <h2 id="a2">无盖法门品第三</h2>
  <p id="a3">于是法敖王菩萨在于彼会，<a id="a-4"></a>而白佛言：<a id="a-5"></a>“唯然世尊，<a id="a-6"></a>如来境界不可思议，<a id="a-7"></a>示现建立大圣威光，<a id="a-8"></a>令诸菩萨永无狐疑各各修行，<a id="a-9"></a>唯当宣说无盖之门大会法品。<a id="a-A"></a>所以者何？<a id="a-B"></a>其大会者今悉集此，<a id="a-C"></a>皆为菩萨，<a id="a-D"></a>（一）被大德铠不可思议（二）以大神通圣慧娱乐（三）皆有功勋通于十方（四）所修清白心离垢秽（五）以明解脱多所照耀（六）皆为诸佛所见咨嗟宣扬功勋（七）于一切法得尊自在（八）诸度无极越终始岸（九）一切皆从权方便生（十）而悉消化魔业欲尘（十一）降伏一切诸外邪道（十二）皆能分别方便讲说章句谊理（十三）慧无挂碍智度无极超于彼岸（十四）其意自由勇步无难逮圣总持（十五）建立无盖辩才无断（十六）晓了众生根原所趣，<a id="a-E"></a>具足缺漏备不备者（十七）察诸众生从应所解而为说法（十八）所宣经道除众罪殃而无遗漏（十九）其音随时柔软和雅，<a id="a-F"></a>如哀鸾鸣，<a id="a-G"></a>犹龙海吼，<a id="a-H"></a>亦如梵声（二十）慈愍众生而示灭度，<a id="a-I"></a>亦以慈愍令众得济（二十一）心常怀执无极之慈（二十二）志性抱念无盖之哀（二十三）所住坚固而不可动，<a id="a-J"></a>言行相应（二十四）修立法幢显示十方（二十五）其志坚强犹如金刚，<a id="a-K"></a>不可破坏如铁围山（二十六）尽建所愿不失本誓（二十七）畅入深妙分别玄奥十二缘起（二十八）蠲除两际断灭常见、<a id="a-L"></a>一切诸见、<a id="a-M"></a>六十二疑所习连著（二十九）亦如大乘群庶法王，<a id="a-N"></a>诱进牵致使入于道（三十）众庶大导将致无难（三十一）从无央数劫好乐法宝合集智慧（三十二）为大医王疗众人病（三十三）灭除众生无色尘劳蓄滞之疾（三十四）此诸菩萨大师子王所抚育子（三十五）一切诸行若听异音，<a id="a-O"></a>闻说如来秘密之谊，<a id="a-P"></a>亦不恐惧（三十六）而以相好庄严其身（三十七）皆以大哀具足祠祀（三十八）其心勇猛不怀怯弱（三十九）降伏四魔爱欲境界（四十）善施桥梁开寤眠寐（四十一）如是根力觉意禅思解脱定意正受，<a id="a-Q"></a>以善修成所当为业（四十二）常以殷勤欲度众生（四十三）逮得总持揽制一切（四十四）若利无利、<a id="a-R"></a>叹誉诽谤、<a id="a-S"></a>有誉失名、<a id="a-T"></a>若苦若乐，<a id="a-U"></a>于世八事而无所著（四十五）其心得入欢喜悦豫乐爱经典（四十六）颁宣流布道法之宝（四十七）充满智慧备悉道空（四十八）其行鲜明犹如莲华（四十九）蠲除一切诸有为法（五十）其光清净覆蔽日月释梵晖曜（五十一）悉已逮得海中三昧（五十二）道御一切诸法之宝（五十三）而于三宝由得自在无能断截（五十四）明识解说一切诸界（五十五）执持诸佛经典之要（五十六）积累合集无量功德咨嗟之称（五十七）造立无限功祚智业（五十八）而得亲近具足佛慧（五十九）达了当来无央数劫本末之际（第六十法经本内缺)。<a id="a-V"></a>”</p>
  <p id="aW">法敖王菩萨白佛言：<a id="a-X"></a>“如是，<a id="a-Y"></a>世尊，<a id="a-Z"></a>此诸菩萨大士之会功勋若兹。<a id="a-a"></a>我意大圣，<a id="a-b"></a>心自念言，<a id="a-c"></a>当令世尊为诸菩萨宣无盖门大会法品，<a id="a-d"></a>诸菩萨众所可由生。<a id="a-e"></a>至未曾有天中之天，<a id="a-f"></a>诸佛兴出多所饶益，<a id="a-g"></a>则能悦可菩萨大士使得成具，<a id="a-h"></a>当来菩萨德本明哲，<a id="a-i"></a>其初发意菩萨清净行欲成者令入一乘使不退转，<a id="a-j"></a>诸菩萨众具足佛法至阿惟颜一生补处，<a id="a-k"></a>令其果报无所遗失。<a id="a-l"></a>若有众生所识分明志存决定，<a id="a-m"></a>怀来因缘化使入道。<a id="a-n"></a>其不决定，<a id="a-o"></a>当令仰入于无极哀 。<a id="a-p"></a>其有众生永在邪见，<a id="a-q"></a>为说处所使决其网。<a id="a-r"></a>乐三乘者，<a id="a-s"></a>因故佛兴而自严饰。<a id="a-t"></a>诸天、<a id="a-u"></a>龙、<a id="a-v"></a>神、<a id="a-w"></a>犍沓和、<a id="a-x"></a>人与非人、<a id="a-y"></a>世人、<a id="a-z"></a>阿须轮，<a id="a-10"></a>皆得蒙济。<a id="a-11"></a>所以者何？<a id="a-12"></a>佛兴出世实为善哉！<a id="a-13"></a>如是比像，<a id="a-14"></a>至未曾有难及希有经典之要，<a id="a-15"></a>现出于世得共睹知。<a id="a-16"></a>唯愿大圣，<a id="a-17"></a>斯等正士发意之顷，<a id="a-18"></a>建立化变此法高座，<a id="a-19"></a>一切声闻及诸缘觉，<a id="a-1A"></a>于百千劫所不能逮。<a id="a-1B"></a>吾以是故心自念言，<a id="a-1C"></a>难及难及至未曾有！<a id="a-1D"></a>此人之等，<a id="a-1E"></a>乃能施设如是色像神足变化。<a id="a-1F"></a>谁以见此，<a id="a-1G"></a>当复兴发声闻之行、<a id="a-1H"></a>缘觉之心？<a id="a-1I"></a>所以者何？<a id="a-1J"></a>其有初发菩萨心者，<a id="a-1K"></a>过诸声闻、<a id="a-1L"></a>缘觉之众。<a id="a-1M"></a>今欲引喻！<a id="a-1N"></a>譬如世尊，<a id="a-1O"></a>愚痴之子从生騃冥，<a id="a-1P"></a>舍夜光大宝珠，<a id="a-1Q"></a>取水精珠，<a id="a-1R"></a>所见颠倒自以为是；<a id="a-1S"></a>众人所行亦复如是，<a id="a-1T"></a>舍乎大乘，<a id="a-1U"></a>转求声闻、<a id="a-1V"></a>缘觉之乘。<a id="a-1W"></a>若复有人至性真实，<a id="a-1X"></a>发无上正真道意，<a id="a-1Y"></a>若已发意、<a id="a-1Z"></a>甫发意者，<a id="a-1a"></a>亦当不久具足成就如是法要。<a id="a-1b"></a>”</p>
  <p id="a1c">法敖王菩萨说是语时，<a id="a-1d"></a>彼众会中三亿百千垓天人，<a id="a-1e"></a>皆发无上正真道意。</p>
  <p id="a1f"></p>
  <p data-pb></p>
  <h2 id="a1g">庄严法本品第四</h2>
  <p id="a1h">尔时，<a id="a-1i"></a>世尊睹诸菩萨皆来大会。<a id="a-1j"></a>此诸菩萨皆以法故而来集此，<a id="a-1k"></a>悉以执持如来妙藏，<a id="a-1l"></a>宣畅菩萨诸所行住，<a id="a-1m"></a>无盖法门所由品奥修御法典。<a id="a-1n"></a>复有光明名无畏辩，<a id="a-1o"></a>应时眉间大人之相放斯光曜，<a id="a-1p"></a>绕诸菩萨七匝已竟，<a id="a-1q"></a>因复绕于总敖王菩萨身百千匝，<a id="a-1r"></a>寻入总敖王菩萨之顶。<a id="a-1s"></a>适蒙此光承佛威神，<a id="a-1t"></a>绕诸菩萨百千匝。<a id="a-1u"></a>其光悉照师子之座，<a id="a-1v"></a>其身威仪转复光曜光明巍巍，<a id="a-1w"></a>益甚加倍踰诸菩萨。<a id="a-1x"></a>总敖王菩萨，<a id="a-1y"></a>时见如来无极威变，<a id="a-1z"></a>即从座起，<a id="a-20"></a>偏出右肩右膝，<a id="a-21"></a>著地叉手，<a id="a-22"></a>于世尊上虚空之中，<a id="a-23"></a>化成如来庄严宝盖佛所建立，<a id="a-24"></a>琉璃为幢上至炎天，<a id="a-25"></a>瑰异琦珍帝青琉璃宝藏殊妙而以严饰，<a id="a-26"></a>垂贯真珠缯彩旗幡而为庄校，<a id="a-27"></a>紫金交露周匝缭绕，<a id="a-28"></a>覆诸菩萨大会之众。<a id="a-29"></a>其盖广长大如三千大千世界，<a id="a-2A"></a>如是比像建立宝盖奉献如来。<a id="a-2B"></a>雨于天华，<a id="a-2C"></a>威变伎乐而自然鸣，<a id="a-2D"></a>寻时以颂而赞世尊：</p>
  <p id="a2E">“光明普遍靡不见，<a id="a-2F"></a> 目所周悉为显谊，</p>
  <p id="a2G">诸法自在权自由，<a id="a-2H"></a> 不可思议趣诸德。</p>
  <p id="a2I">大圣正士演光明，<a id="a-2J"></a> 其口清净宣辩才，</p>
  <p id="a2K">道光绕我百千匝，<a id="a-2L"></a> 在吾顶上没不现。</p>
  <p id="a2M">如本意志所怀念，<a id="a-2N"></a> 辩才照明持亦然，</p>
  <p id="a2O">所知百千胜于前，<a id="a-2P"></a> 用蒙人雄道师恩。</p>
  <p id="a2Q">其身巍巍心清净，<a id="a-2R"></a> 踊跃以时获如愿，</p>
  <p id="a2S">乃知正觉慧无量，<a id="a-2T"></a> 其大辩才入我身。</p>
  <p id="a2U">佛实难及威无极，<a id="a-2V"></a> 其羸劣者不所乐，</p>
  <p id="a2W">承佛圣旨今悉见，<a id="a-2X"></a> 当复启问愍众生。</p>
  <p id="a2Y">诸菩萨众行所入，<a id="a-2Z"></a> 等趣世间而御众，</p>
  <p id="a2a">所生光明所变处，<a id="a-2b"></a> 当复咨启阿惟颜。</p>
  <p id="a2c">魔众无量悉来会，<a id="a-2d"></a> 而独游步上道乘，</p>
  <p id="a2e">及余志求微妙法，<a id="a-2f"></a> 为是等故问最胜。</p>
  <p id="a2g">当善执持此魔场，<a id="a-2h"></a> 而常谛受斯佛慧，</p>
  <p id="a2i">今适是时世尊说，<a id="a-2j"></a> 为众生故开法藏。</p>
  <p id="a2k">鄙身明智无不及，<a id="a-2l"></a> 人中之尊慧无量，</p>
  <p id="a2m">能了最胜无限智，<a id="a-2n"></a> 今当启问无极权。</p>
  <p id="a2o">世尊圣慧由自在，<a id="a-2p"></a> 本于长夜所修学，</p>
  <p id="a2q">善遵敖尊为法王，<a id="a-2r"></a> 惟为颁宣道师行。<a id="a-2s"></a>”</p>
  <p id="a2t">总敖王菩萨以颂赞佛已，<a id="a-2u"></a>白世尊曰：<a id="a-2v"></a>“如来境界不可思议，<a id="a-2w"></a>诸菩萨行莫能称限。<a id="a-2x"></a>吾及众会，<a id="a-2y"></a>听察如来至真等正觉所说经法，<a id="a-2z"></a>未曾厌倦睹于众生。<a id="a-30"></a>最胜世尊行乎大哀，<a id="a-31"></a>故问此谊！<a id="a-32"></a>何谓世尊，<a id="a-33"></a>菩萨庄严而自校饰，<a id="a-34"></a>以菩萨行而为应谊？<a id="a-35"></a>何谓菩萨不可思议逮法光明离于闇冥蔽碍之患，<a id="a-36"></a>以大法门而为清净？<a id="a-37"></a>何谓菩萨在众生尊，<a id="a-38"></a>第一大哀修行慈愍，<a id="a-39"></a>成就所行不舍众生？<a id="a-3A"></a>何谓菩萨逮佛菩萨所行诸业，<a id="a-3B"></a>所尊正法不怀恼法？<a id="a-3C"></a>善哉！<a id="a-3D"></a>世尊，<a id="a-3E"></a>愿分别说诸佛菩萨之所行住等趣法门！<a id="a-3F"></a>犹如菩萨降伏魔众，<a id="a-3G"></a>蠲除疑网入如来界游菩萨境，<a id="a-3H"></a>晓了一切众生志操，<a id="a-3I"></a>心行清净摄取佛土执持魔场，<a id="a-3J"></a>从如来教而于诸法速得自在无所蔽碍。<a id="a-3K"></a>”</p>
  <p id="a3L">佛告总敖王菩萨：<a id="a-3M"></a>“善哉！<a id="a-3N"></a>善哉！<a id="a-3O"></a>正士，<a id="a-3P"></a>乃能问于如来。<a id="a-3Q"></a>欲善决了诸佛菩萨，<a id="a-3R"></a>仁能逮得无量如来所行了了。<a id="a-3S"></a>族姓子，<a id="a-3T"></a>谛听！<a id="a-3U"></a>善思念之，<a id="a-3V"></a>当为汝说。<a id="a-3W"></a>如诸菩萨行及余菩萨功勋具足，<a id="a-3X"></a>疾逮一切诸法自在。<a id="a-3Y"></a>”总敖王菩萨及诸大众受教而听。</p>
  <p id="a3Z">佛言：<a id="a-3a"></a>“菩萨有四事庄严。<a id="a-3b"></a>何谓四？<a id="a-3c"></a>一曰、<a id="a-3d"></a>戒庄严未曾毁禁，<a id="a-3e"></a>二曰、<a id="a-3f"></a>定意庄严至未曾乱，<a id="a-3g"></a>三曰、<a id="a-3h"></a>智慧庄严心无蔽碍，<a id="a-3i"></a>四曰、<a id="a-3j"></a>总持庄严所闻不忘，<a id="a-3k"></a>是为菩萨四事庄严。<a id="a-3l"></a>于彼何谓以戒庄严？<a id="a-3m"></a>族姓子，<a id="a-3n"></a>知则用一事以戒庄严。<a id="a-3o"></a>何谓一？<a id="a-3p"></a>常愍众生心不怀害，<a id="a-3q"></a>矜哀群黎一切有命，<a id="a-3r"></a>亦敬爱之莫不悦可。<a id="a-3s"></a>复有二事以戒庄严。<a id="a-3t"></a>何谓为二？<a id="a-3u"></a>一曰、<a id="a-3v"></a>杜塞恶趣，<a id="a-3w"></a>二曰、<a id="a-3x"></a>开善趣门。<a id="a-3y"></a>复有三事以戒庄严。<a id="a-3z"></a>何谓为三？<a id="a-40"></a>一曰、<a id="a-41"></a>身行清净而无沾污，<a id="a-42"></a>二曰、<a id="a-43"></a>口言清净辞不粗犷，<a id="a-44"></a>三曰、<a id="a-45"></a>其心清净未尝坏乱。<a id="a-46"></a>复有四事以戒庄严。<a id="a-47"></a>何谓为四？<a id="a-48"></a>一曰、<a id="a-49"></a>如所志愿必果无异，<a id="a-4A"></a>二曰、<a id="a-4B"></a>如所约誓则得成就，<a id="a-4C"></a>三曰、<a id="a-4D"></a>如所慕乐必成无违，<a id="a-4E"></a>四曰、<a id="a-4F"></a>如所图画则得超至，<a id="a-4G"></a>是为四。<a id="a-4H"></a>复有五事以戒庄严。<a id="a-4I"></a>何谓为五？<a id="a-4J"></a>一曰、<a id="a-4K"></a>与禁戒士俱共精修，<a id="a-4L"></a>二曰、<a id="a-4M"></a>习学智慧未曾懈废，<a id="a-4N"></a>三曰、<a id="a-4O"></a>勤志解脱不怀慢恣，<a id="a-4P"></a>四曰、<a id="a-4Q"></a>修度见品未尝休懈，<a id="a-4R"></a>五曰、<a id="a-4S"></a>益加精进尊于无上无极灭度，<a id="a-4T"></a>是为五。<a id="a-4U"></a>复有六事以戒庄严。<a id="a-4V"></a>何谓为六？<a id="a-4W"></a>一曰、<a id="a-4X"></a>无所毁犯亦不怀恨，<a id="a-4Y"></a>二曰、<a id="a-4Z"></a>无所缺漏亦不捐弃，<a id="a-4a"></a>三曰、<a id="a-4b"></a>不有沾污无所损落，<a id="a-4c"></a>四曰、<a id="a-4d"></a>不为瑕疵修一清净行，<a id="a-4e"></a>五曰、<a id="a-4f"></a>而博听受不从欲秽，<a id="a-4g"></a>六曰、<a id="a-4h"></a>若有所听不载仰人，<a id="a-4i"></a>是为六。<a id="a-4j"></a>复有七事以戒庄严。<a id="a-4k"></a>何谓七？<a id="a-4l"></a>一曰、<a id="a-4m"></a>戒品清净，<a id="a-4n"></a>二曰、<a id="a-4o"></a>布施清净，<a id="a-4p"></a>三曰、<a id="a-4q"></a>忍辱清净，<a id="a-4r"></a>四曰、<a id="a-4s"></a>精进清净，<a id="a-4t"></a>五曰、<a id="a-4u"></a>禅思清净，<a id="a-4v"></a>六曰、<a id="a-4w"></a>智慧清净，<a id="a-4x"></a>七曰、<a id="a-4y"></a>善权清净而无放逸，<a id="a-4z"></a>是为七。<a id="a-50"></a>复有八事以戒庄严。<a id="a-51"></a>何谓八？<a id="a-52"></a>一曰、<a id="a-53"></a>所处具足，<a id="a-54"></a>二曰、<a id="a-55"></a>其地究竟，<a id="a-56"></a>三曰、<a id="a-57"></a>所御备悉，<a id="a-58"></a>四曰、<a id="a-59"></a>性戒周密，<a id="a-5A"></a>五曰、<a id="a-5B"></a>不被烧害得至成就，<a id="a-5C"></a>六曰、<a id="a-5D"></a>佛兴出世得无所著，<a id="a-5E"></a>七曰、<a id="a-5F"></a>无盖普达，<a id="a-5G"></a>八曰、<a id="a-5H"></a>得从善师所问具足，<a id="a-5I"></a>是为八。<a id="a-5J"></a>复有九事以戒庄严。<a id="a-5K"></a>何谓九？<a id="a-5L"></a>一曰、<a id="a-5M"></a>而于圣慧无所恐惧，<a id="a-5N"></a>二曰、<a id="a-5O"></a>有所睹见而不怯弱，<a id="a-5P"></a>三曰、<a id="a-5Q"></a>晓了空慧，<a id="a-5R"></a>四曰、<a id="a-5S"></a>分别善权，<a id="a-5T"></a>五曰、<a id="a-5U"></a>习于清凉而无恼热，<a id="a-5V"></a>六曰、<a id="a-5W"></a>将护禁戒如蜂采华，<a id="a-5X"></a>七曰、<a id="a-5Y"></a>修治其心令无情欲，<a id="a-5Z"></a>八曰、<a id="a-5a"></a>其心调和不怀粗犷，<a id="a-5b"></a>九曰、<a id="a-5c"></a>逮得调定中和之地，<a id="a-5d"></a>是为九。<a id="a-5e"></a>复有十事以戒庄严。<a id="a-5f"></a>何谓十？<a id="a-5g"></a>一曰、<a id="a-5h"></a>庄严其身具足诸相，<a id="a-5i"></a>二曰、<a id="a-5j"></a>其口庄严言行相副，<a id="a-5k"></a>三曰、<a id="a-5l"></a>其心庄严而无瑕疵，<a id="a-5m"></a>四曰、<a id="a-5n"></a>国土庄严具足所愿，<a id="a-5o"></a>五曰、<a id="a-5p"></a>开化众生庄严志性清净，<a id="a-5q"></a>六曰、<a id="a-5r"></a>所生庄严一切众恶而无所犯，<a id="a-5s"></a>七曰、<a id="a-5t"></a>菩萨行庄严学如来行，<a id="a-5u"></a>八曰、<a id="a-5v"></a>圣慧庄严不怀自大，<a id="a-5w"></a>九曰、<a id="a-5x"></a>道场庄严劝助众德，<a id="a-5y"></a>十曰、<a id="a-5z"></a>力无所畏不共法庄严，<a id="a-60"></a>立戒为本未曾舍禁，<a id="a-61"></a>是为总敖王菩萨十事庄严。<a id="a-62"></a>”</p>
  <p id="a63">佛告族姓子：<a id="a-64"></a>“何谓菩萨定意庄严？<a id="a-65"></a>定有一事。<a id="a-66"></a>何谓一？<a id="a-67"></a>常怀慈心愍哀众生。<a id="a-68"></a>复有二事定意庄严。<a id="a-69"></a>何谓二？<a id="a-6A"></a>一曰、<a id="a-6B"></a>修行威仪礼节，<a id="a-6C"></a>二曰、<a id="a-6D"></a>性行质直而无谄饰。<a id="a-6E"></a>复有三事定意庄严。<a id="a-6F"></a>何谓三？<a id="a-6G"></a>一曰、<a id="a-6H"></a>无有谀谄，<a id="a-6I"></a>二曰、<a id="a-6J"></a>志性清和，<a id="a-6K"></a>三曰、<a id="a-6L"></a>无有虚伪。<a id="a-6M"></a>复有四事定意庄严。<a id="a-6N"></a>何谓四？<a id="a-6O"></a>一曰、<a id="a-6P"></a>为人仁调而不佷戾，<a id="a-6Q"></a>二曰、<a id="a-6R"></a>不怀毒害见他瑕疵，<a id="a-6S"></a>三曰、<a id="a-6T"></a>不犯禁忌致诸患难，<a id="a-6U"></a>四曰、<a id="a-6V"></a>不从愚戆以趣闇蔽，<a id="a-6W"></a>是为四。<a id="a-6X"></a>复有五事定意庄严，<a id="a-6Y"></a>谓去五盖。<a id="a-6Z"></a>何谓五？<a id="a-6a"></a>一曰、<a id="a-6b"></a>贪欲，<a id="a-6c"></a>二曰、<a id="a-6d"></a>嗔恚，<a id="a-6e"></a>三曰、<a id="a-6f"></a>睡眠，<a id="a-6g"></a>四曰、<a id="a-6h"></a>调戏，<a id="a-6i"></a>五曰、<a id="a-6j"></a>狐疑。<a id="a-6k"></a>复有六事定意庄严，<a id="a-6l"></a>谓六思念。<a id="a-6m"></a>何谓六？<a id="a-6n"></a>一曰、<a id="a-6o"></a>常念于佛，<a id="a-6p"></a>二曰、<a id="a-6q"></a>常念经法，<a id="a-6r"></a>三曰、<a id="a-6s"></a>常念圣众，<a id="a-6t"></a>四曰、<a id="a-6u"></a>常念禁戒，<a id="a-6v"></a>五曰、<a id="a-6w"></a>常念布施，<a id="a-6x"></a>六曰、<a id="a-6y"></a>常念诸天。<a id="a-6z"></a>复有七事定意庄严，<a id="a-70"></a>谓不舍道心修七觉意。<a id="a-71"></a>何谓七？<a id="a-72"></a>一曰、<a id="a-73"></a>意念觉意，<a id="a-74"></a>二曰、<a id="a-75"></a>法觉意，<a id="a-76"></a>三曰、<a id="a-77"></a>欢悦觉意，<a id="a-78"></a>四曰、<a id="a-79"></a>精进觉意，<a id="a-7A"></a>五曰、<a id="a-7B"></a>信觉意，<a id="a-7C"></a>六曰、<a id="a-7D"></a>定觉意，<a id="a-7E"></a>七曰、<a id="a-7F"></a>护觉意。<a id="a-7G"></a>复有八事定意庄严，<a id="a-7H"></a>谓八正由路。<a id="a-7I"></a>何谓八？<a id="a-7J"></a>一曰、<a id="a-7K"></a>正见，<a id="a-7L"></a>二曰、<a id="a-7M"></a>正命，<a id="a-7N"></a>三曰、<a id="a-7O"></a>正语，<a id="a-7P"></a>四曰、<a id="a-7Q"></a>正业，<a id="a-7R"></a>五曰、<a id="a-7S"></a>正念，<a id="a-7T"></a>六曰、<a id="a-7U"></a>正便，<a id="a-7V"></a>七曰、<a id="a-7W"></a>正意，<a id="a-7X"></a>八曰、<a id="a-7Y"></a>正定。<a id="a-7Z"></a>复有九事定意庄严，<a id="a-7a"></a>谓菩萨不舍道心常立大哀亦无所住，<a id="a-7b"></a>其心不舍一切众生。<a id="a-7c"></a>何谓九？<a id="a-7d"></a>一曰、<a id="a-7e"></a>蠲除爱欲，<a id="a-7f"></a>寂灭众恶不善之业，<a id="a-7g"></a>憺怕悦安，<a id="a-7h"></a>此念俱行修第一禅；<a id="a-7i"></a>二曰、<a id="a-7j"></a>其人寂除思念所行，<a id="a-7k"></a>其内庠序而为专一，<a id="a-7l"></a>无思无行，<a id="a-7m"></a>憺怕悦安修第二禅；<a id="a-7n"></a>三曰、<a id="a-7o"></a>永观欢悦离欲之行而常安详，<a id="a-7p"></a>其身适安犹如圣贤所说所观，<a id="a-7q"></a>其意行安修第三禅；<a id="a-7r"></a>四曰、<a id="a-7s"></a>断除苦乐，<a id="a-7t"></a>究尽往古忧戚欢悦，<a id="a-7u"></a>观察于斯无苦无乐修第四禅；<a id="a-7v"></a>五曰、<a id="a-7w"></a>皆度一切诸色之想，<a id="a-7x"></a>究畅尽竟性之如地，<a id="a-7y"></a>不复思念若干诸想，<a id="a-7z"></a>游于无量虚空之慧而为修行；<a id="a-80"></a>六曰、<a id="a-81"></a>过于一切虚空诸想，<a id="a-82"></a>游无量识诸识之慧而为修行；<a id="a-83"></a>七曰、<a id="a-84"></a>皆越一切诸识智慧，<a id="a-85"></a>不计有身，<a id="a-86"></a>不用识慧而为修行；<a id="a-87"></a>八曰、<a id="a-88"></a>皆超一切不用识慧，<a id="a-89"></a>于有想无想之处而为修行；<a id="a-8A"></a>九曰、<a id="a-8B"></a>皆出一切有想无想之处，<a id="a-8C"></a>悉入一切思想所思，<a id="a-8D"></a>定意思惟以为正受，<a id="a-8E"></a>以权方便不于本际而取证也，<a id="a-8F"></a>住于本愿开化众生。<a id="a-8G"></a>复有十事定意庄严。<a id="a-8H"></a>何谓十？<a id="a-8I"></a>一曰、<a id="a-8J"></a>心无所生不怀嗔恚，<a id="a-8K"></a>二曰、<a id="a-8L"></a>具足寂然之行，<a id="a-8M"></a>三曰、<a id="a-8N"></a>不舍所愿，<a id="a-8O"></a>四曰、<a id="a-8P"></a>寂在闲居，<a id="a-8Q"></a>五曰、<a id="a-8R"></a>不失德本，<a id="a-8S"></a>六曰、<a id="a-8T"></a>其心憺怕，<a id="a-8U"></a>七曰、<a id="a-8V"></a>身心休息图度计校，<a id="a-8W"></a>八曰、<a id="a-8X"></a>度安诸法，<a id="a-8Y"></a>九曰、<a id="a-8Z"></a>心得自在，<a id="a-8a"></a>十曰、<a id="a-8b"></a>得贤圣性，<a id="a-8c"></a>是为十事定意庄严。<a id="a-8d"></a>”</p>
  <p id="a8e">佛告族姓子：<a id="a-8f"></a>“何谓菩萨智慧庄严？<a id="a-8g"></a>计有一事智慧庄严。<a id="a-8h"></a>何谓一？<a id="a-8i"></a>于一切法而不卒暴。<a id="a-8j"></a>复有二事智慧庄严：<a id="a-8k"></a>一曰、<a id="a-8l"></a>舍于狐疑，<a id="a-8m"></a>二曰、<a id="a-8n"></a>离诸爱处。<a id="a-8o"></a>复有三事智慧庄严：<a id="a-8p"></a>一曰、<a id="a-8q"></a>断除愚戆，<a id="a-8r"></a>二曰、<a id="a-8s"></a>烧尽无明坏诸阴界，<a id="a-8t"></a>三曰、<a id="a-8u"></a>永灭闇冥幽昧之事。<a id="a-8v"></a>复有四事智慧庄严：<a id="a-8w"></a>一曰、<a id="a-8x"></a>晓断诸苦，<a id="a-8y"></a>二曰、<a id="a-8z"></a>了绝诸习，<a id="a-90"></a>三曰、<a id="a-91"></a>明于造证，<a id="a-92"></a>四曰、<a id="a-93"></a>不住由路。<a id="a-94"></a>复有五事智慧庄严：<a id="a-95"></a>一曰、<a id="a-96"></a>戒禁清净而无所获，<a id="a-97"></a>二曰、<a id="a-98"></a>定意清净精度智慧，<a id="a-99"></a>三曰、<a id="a-9A"></a>解品清净游于众生，<a id="a-9B"></a>四曰、<a id="a-9C"></a>度知见品而为清净，<a id="a-9D"></a>皆于三世无所挂碍，<a id="a-9E"></a>五曰、<a id="a-9F"></a>法品清净以用成行。<a id="a-9G"></a>复有六事智慧庄严，<a id="a-9H"></a>谓净三场施度无极，<a id="a-9I"></a>净于己场身如野马，<a id="a-9J"></a>人场清净犹等如梦，<a id="a-9K"></a>道场清净无望报故；<a id="a-9L"></a>戒度无极净乎三场，<a id="a-9M"></a>身场清净等如影故，<a id="a-9N"></a>言场清净如浮响故，<a id="a-9O"></a>心场清净等如幻故；<a id="a-9P"></a>忍度无极亦净三场，<a id="a-9Q"></a>弃捐粗辞所言清净，<a id="a-9R"></a>除去冤结常喜咨嗟，<a id="a-9S"></a>若有段段支解其身，<a id="a-9T"></a>观察法身清净无秽；<a id="a-9U"></a>进度无极亦净三场，<a id="a-9V"></a>清净无厌好游生死睹之如梦，<a id="a-9W"></a>坚强清净志如金刚故无应不应，<a id="a-9X"></a>清净行者度想著故；<a id="a-9Y"></a>寂度无极清乎三场，<a id="a-9Z"></a>愚冥清净退入慧故，<a id="a-9a"></a>弃捐清净入于诸法无所著故，<a id="a-9b"></a>勤心清净发神通故；<a id="a-9c"></a>智度无极亦净三场，<a id="a-9d"></a>四思清净化众生故，<a id="a-9e"></a>总持清净摄正法故，<a id="a-9f"></a>所愿清净严佛土故。<a id="a-9g"></a>复有七事智慧庄严将护其意：<a id="a-9h"></a>一曰、<a id="a-9i"></a>于四意止不起不灭，<a id="a-9j"></a>二曰、<a id="a-9k"></a>于四意断身意憺怕，<a id="a-9l"></a>三曰、<a id="a-9m"></a>其神足者晓了诸根，<a id="a-9n"></a>四曰、<a id="a-9o"></a>其五根者降弃一切诸魔尘劳，<a id="a-9p"></a>五曰、<a id="a-9q"></a>其五力者明晓诸法自然之故，<a id="a-9r"></a>六曰、<a id="a-9s"></a>其觉意者无所不达致未曾有，<a id="a-9t"></a>七曰、<a id="a-9u"></a>其由路者无往无来无往来故。<a id="a-9v"></a>复有八事智慧庄严，<a id="a-9w"></a>谓不失圣慧行权方便：<a id="a-9x"></a>一曰、<a id="a-9y"></a>寂然观慧而为憺怕，<a id="a-9z"></a>二曰、<a id="a-A0"></a>观察见于诸法为憺然故，<a id="a-A1"></a>三曰、<a id="a-A2"></a>慧品晓法品故，<a id="a-A3"></a>四曰、<a id="a-A4"></a>界品其性本行等境之故，<a id="a-A5"></a>五曰、<a id="a-A6"></a>晓于诸入本无欲故，<a id="a-A7"></a>六曰、<a id="a-A8"></a>明十二缘晓无我故，<a id="a-A9"></a>七曰、<a id="a-AA"></a>达于诚信永无嗔故，<a id="a-AB"></a>八曰、<a id="a-AC"></a>一切诸法无所破坏如实观故。<a id="a-AD"></a>复有九事智慧庄严：<a id="a-AE"></a>一曰、<a id="a-AF"></a>知过去事本清净故，<a id="a-AG"></a>二曰、<a id="a-AH"></a>知于当来未然清净故，<a id="a-AI"></a>三曰、<a id="a-AJ"></a>知于现在究竟净故，<a id="a-AK"></a>四曰、<a id="a-AL"></a>知定了了报应之谊无所失故，<a id="a-AM"></a>五曰、<a id="a-AN"></a>知于未定导因缘故，<a id="a-AO"></a>六曰、<a id="a-AP"></a>晓处于邪为开化故，<a id="a-AQ"></a>七曰、<a id="a-AR"></a>知佛平等达法身故，<a id="a-AS"></a>八曰、<a id="a-AT"></a>等于诸法法无欲故，<a id="a-AU"></a>九曰、<a id="a-AV"></a>诸圣平等修无为故。<a id="a-AW"></a>复有十事智慧庄严：<a id="a-AX"></a>一曰、<a id="a-AY"></a>所有如梦为惑相故，<a id="a-AZ"></a>二曰、<a id="a-Aa"></a>了如所梦思想相故，<a id="a-Ab"></a>三曰、<a id="a-Ac"></a>了如野马分别相故，<a id="a-Ad"></a>四曰、<a id="a-Ae"></a>了如实见因缘相故，<a id="a-Af"></a>五曰、<a id="a-Ag"></a>了如影见形用事合故，<a id="a-Ah"></a>六曰、<a id="a-Ai"></a>了如呼响用杂会故，<a id="a-Aj"></a>七曰、<a id="a-Ak"></a>了于法界无坏相故，<a id="a-Al"></a>八曰、<a id="a-Am"></a>了于无本不住相故，<a id="a-An"></a>九曰、<a id="a-Ao"></a>了于本际无动相故，<a id="a-Ap"></a>十曰、<a id="a-Aq"></a>晓于无为，<a id="a-Ar"></a>其无为者自然相故。<a id="a-As"></a>是族姓子，<a id="a-At"></a>菩萨所行十事智慧庄严。<a id="a-Au"></a>”</p>
  <p id="aAv">佛告族姓子：<a id="a-Aw"></a>“何谓菩萨总持庄严？<a id="a-Ax"></a>以有一事而为庄严，<a id="a-Ay"></a>其意常达未曾忽忘。<a id="a-Az"></a>复有二事总持庄严：<a id="a-B0"></a>一曰、<a id="a-B1"></a>怀来道谊，<a id="a-B2"></a>二曰、<a id="a-B3"></a>总摄无违。<a id="a-B4"></a>复有三事总持庄严：<a id="a-B5"></a>一曰、<a id="a-B6"></a>晓了诸谊，<a id="a-B7"></a>二曰分别严饰美辞，<a id="a-B8"></a>三曰、<a id="a-B9"></a>明诫所归随其方便。<a id="a-BA"></a>复有四事总持庄严：<a id="a-BB"></a>一曰、<a id="a-BC"></a>言无所著，<a id="a-BD"></a>二曰、<a id="a-BE"></a>无刚硬辞，<a id="a-BF"></a>三曰、<a id="a-BG"></a>所言柔和，<a id="a-BH"></a>四曰、<a id="a-BI"></a>无刺讥辞。<a id="a-BJ"></a>复有五事总持庄严：<a id="a-BK"></a>一曰、<a id="a-BL"></a>诸所闻声唯归于谊，<a id="a-BM"></a>二曰、<a id="a-BN"></a>晓诸身识唯归于慧，<a id="a-BO"></a>三曰、<a id="a-BP"></a>一切经典唯归经理，<a id="a-BQ"></a>四曰、<a id="a-BR"></a>了诸人响唯归于法，<a id="a-BS"></a>五曰、<a id="a-BT"></a>在于方俗归度世行。<a id="a-BU"></a>复有六事总持庄严：<a id="a-BV"></a>一曰、<a id="a-BW"></a>言行相应，<a id="a-BX"></a>二曰、<a id="a-BY"></a>顺从至诚所言清净，<a id="a-BZ"></a>三曰、<a id="a-Ba"></a>不怀自大行无所著，<a id="a-Bb"></a>四曰、<a id="a-Bc"></a>无有谀谄言无所失，<a id="a-Bd"></a>五曰、<a id="a-Be"></a>修于大哀如应说法，<a id="a-Bf"></a>六曰、<a id="a-Bg"></a>方便随品而为宣说等讲俗智。<a id="a-Bh"></a>复有七事：<a id="a-Bi"></a>一曰、<a id="a-Bj"></a>其辩才智适发寻对，<a id="a-Bk"></a>二曰、<a id="a-Bl"></a>辩才应机，<a id="a-Bm"></a>三曰、<a id="a-Bn"></a>小辩才捷疾，<a id="a-Bo"></a>四曰、<a id="a-Bp"></a>辩才无碍，<a id="a-Bq"></a>五曰、<a id="a-Br"></a>辩才无滞，<a id="a-Bs"></a>六曰、<a id="a-Bt"></a>辩才无缺，<a id="a-Bu"></a>七曰、<a id="a-Bv"></a>辩才应谊。<a id="a-Bw"></a>复有八事总持庄严：<a id="a-Bx"></a>一曰、<a id="a-By"></a>晓了诸天所言，<a id="a-Bz"></a>二曰、<a id="a-C0"></a>解识诸龙音声，<a id="a-C1"></a>三曰、<a id="a-C2"></a>明察鬼神言响，<a id="a-C3"></a>四曰、<a id="a-C4"></a>分别揵沓和语，<a id="a-C5"></a>五曰、<a id="a-C6"></a>解阿须伦所咏，<a id="a-C7"></a>六曰、<a id="a-C8"></a>达加留罗辞，<a id="a-C9"></a>七曰、<a id="a-CA"></a>畅真陀罗所言，<a id="a-CB"></a>八曰、<a id="a-CC"></a>识摩睺勒及诸众生口之所宣。<a id="a-CD"></a>复有九事总持庄严：<a id="a-CE"></a>一曰、<a id="a-CF"></a>不倚无为，<a id="a-CG"></a>二曰、<a id="a-CH"></a>诸所修行而不怯弱，<a id="a-CI"></a>三曰、<a id="a-CJ"></a>勇猛说法，<a id="a-CK"></a>四曰、<a id="a-CL"></a>其智慧圣不为虚伪，<a id="a-CM"></a>五曰、<a id="a-CN"></a>晓了所说广普具足，<a id="a-CO"></a>六曰、<a id="a-CP"></a>其贡高者顺为说法，<a id="a-CQ"></a>七曰、<a id="a-CR"></a>得平正者为说质直而开化之，<a id="a-CS"></a>八曰、<a id="a-CT"></a>见有处者为现劫烧，<a id="a-CU"></a>九曰、<a id="a-CV"></a>得境界者随其学乘而为颁宣。<a id="a-CW"></a>复有十事总持庄严：<a id="a-CX"></a>一曰、<a id="a-CY"></a>从其志操不为众生宣粗犷辞，<a id="a-CZ"></a>二曰、<a id="a-Ca"></a>闻佛说法修习慧明，<a id="a-Cb"></a>不复志慕世俗之智，<a id="a-Cc"></a>三曰、<a id="a-Cd"></a>言不可尽假一文辞耳，<a id="a-Ce"></a>四曰、<a id="a-Cf"></a>其无所住为说无处，<a id="a-Cg"></a>五曰、<a id="a-Ch"></a>说于诸佛咨嗟无量，<a id="a-Ci"></a>六曰、<a id="a-Cj"></a>弃除恶趣尘劳粗辞，<a id="a-Ck"></a>七曰、<a id="a-Cl"></a>说于灭度不可称限，<a id="a-Cm"></a>八曰、<a id="a-Cn"></a>忍于众生无碍根本，<a id="a-Co"></a>九曰、<a id="a-Cp"></a>从佛之教，<a id="a-Cq"></a>十曰、<a id="a-Cr"></a>忍于分别超异辩才。<a id="a-Cs"></a>是族姓子，<a id="a-Ct"></a>菩萨十事总持庄严。<a id="a-Cu"></a>”</p>
  <p id="aCv">于是世尊欲重宣此谊令人重解，<a id="a-Cw"></a>即说颂曰：</p>
  <p id="aCx">“诸大圣人，<a id="a-Cy"></a> 有四庄严，<a id="a-Cz"></a> 以此应谊，<a id="a-D0"></a> 尊之上乘，</p>
  <p id="aD1">戒禁定意，<a id="a-D2"></a> 及最智慧，<a id="a-D3"></a> 总持如是，<a id="a-D4"></a> 明解分别。</p>
  <p id="aD5">为诸众生，<a id="a-D6"></a> 所见钦敬，<a id="a-D7"></a> 其身口意，<a id="a-D8"></a> 常以清净，</p>
  <p id="aD9">悉断狐疑，<a id="a-DA"></a> 诸所句迹，<a id="a-DB"></a> 其奉戒者，<a id="a-DC"></a> 以此庄严。</p>
  <p id="aDD">生天世间，<a id="a-DE"></a> 功勋流布，<a id="a-DF"></a> 其所志愿，<a id="a-DG"></a> 辄得成就，</p>
  <p id="aDH">常修正行，<a id="a-DI"></a> 以行为上，<a id="a-DJ"></a> 其奉净戒，<a id="a-DK"></a> 以此庄严，</p>
  <p id="aDL">其人得近，<a id="a-DM"></a> 速逮定意，<a id="a-DN"></a> 智慧解脱，<a id="a-DO"></a> 圣慧若兹，</p>
  <p id="aDP">亲近无为，<a id="a-DQ"></a> 归此行者，<a id="a-DR"></a> 戒禁清净，<a id="a-DS"></a> 斯为庄严。</p>
  <p id="aDT">戒无所犯，<a id="a-DU"></a> 禁不缺漏，<a id="a-DV"></a> 不弄戒法，<a id="a-DW"></a> 性无卒暴，</p>
  <p id="aDX">名响畅溢，<a id="a-DY"></a> 靡不宣持，<a id="a-DZ"></a> 戒清净者，<a id="a-Da"></a> 斯为庄严。</p>
  <p id="aDb">其戒清净，<a id="a-Dc"></a> 布施鲜洁，<a id="a-Dd"></a> 忍辱清净，<a id="a-De"></a> 精进亦然，</p>
  <p id="aDf">一心清净，<a id="a-Dg"></a> 智慧无异，<a id="a-Dh"></a> 善权清净，<a id="a-Di"></a> 亦无放逸，</p>
  <p id="aDj">所住坚固，<a id="a-Dk"></a> 强不可动，<a id="a-Dl"></a> 逮明谛地，<a id="a-Dm"></a> 行不怀恨，</p>
  <p id="aDn">性不舒缓，<a id="a-Do"></a> 志常谨敕，<a id="a-Dp"></a> 戒清净者，<a id="a-Dq"></a> 斯为庄严。</p>
  <p id="aDr">其戒茂盛，<a id="a-Ds"></a> 未常退转，<a id="a-Dt"></a> 其心不生，<a id="a-Du"></a> 众恼烦热，</p>
  <p id="aDv">秉意兴行，<a id="a-Dw"></a> 未曾悔变，<a id="a-Dx"></a> 戒清净者，<a id="a-Dy"></a> 斯为庄严。</p>
  <p id="aDz">不恐不懅，<a id="a-E0"></a> 未曾慷慨，<a id="a-E1"></a> 其意寂静，<a id="a-E2"></a> 无能毁称，</p>
  <p id="aE3">其犯禁者，<a id="a-E4"></a> 常被系闭，<a id="a-E5"></a> 戒清净者，<a id="a-E6"></a> 斯为庄严。</p>
  <p id="aE7">其心修禁，<a id="a-E8"></a> 功勋无极，<a id="a-E9"></a> 志性仁和，<a id="a-EA"></a> 斯意安调，</p>
  <p id="aEB">则为己身，<a id="a-EC"></a> 庄严相好，<a id="a-ED"></a> 戒清净者，<a id="a-EE"></a> 斯为庄严。</p>
  <p id="aEF">如口所言，<a id="a-EG"></a> 身行若兹，<a id="a-EH"></a> 庄严其口，<a id="a-EI"></a> 所护庄严，</p>
  <p id="aEJ">不以欲尘，<a id="a-EK"></a> 严饰其心，<a id="a-EL"></a> 戒清净者，<a id="a-EM"></a> 斯为庄严。</p>
  <p id="aEN">斯人则为，<a id="a-EO"></a> 庄严佛土，<a id="a-EP"></a> 开化众生，<a id="a-EQ"></a> 使入大道。</p>
  <p id="aER">此明哲者，<a id="a-ES"></a> 庄校生处，<a id="a-ET"></a> 以是之故，<a id="a-EU"></a> 不犯众恶。</p>
  <p id="aEV">所谓庄严，<a id="a-EW"></a> 常奉佛道，<a id="a-EX"></a> 修治最胜，<a id="a-EY"></a> 于佛道场，</p>
  <p id="aEZ">庄严诸力，<a id="a-Ea"></a> 四无所畏，<a id="a-Eb"></a> 以为庄严，<a id="a-Ec"></a> 圣慧无慢，</p>
  <p id="aEd">普加慈愍，<a id="a-Ee"></a> 一切众生。<a id="a-Ef"></a> 其明智者，<a id="a-Eg"></a> 所见正真，</p>
  <p id="aEh">无有谀谄，<a id="a-Ei"></a> 不怀细碎，<a id="a-Ej"></a> 不随贪欲，<a id="a-Ek"></a> 嗔恚愚痴。</p>
  <p id="aEl">志性猛毅，<a id="a-Em"></a> 无有五盖，<a id="a-En"></a> 修六思念，<a id="a-Eo"></a> 而无放逸。</p>
  <p id="aEp">为七觉意，<a id="a-Eq"></a> 奉道若兹，<a id="a-Er"></a> 稍渐思惟，<a id="a-Es"></a> 一切定意，</p>
  <p id="aEt">亲近所行，<a id="a-Eu"></a> 修乎寂然，<a id="a-Ev"></a> 善顺随时，<a id="a-Ew"></a> 不失众德，</p>
  <p id="aEx">住乐静思，<a id="a-Ey"></a> 所察入乱，<a id="a-Ez"></a> 于道自在，<a id="a-F0"></a> 为贤圣种，</p>
  <p id="aF1">未曾犹豫，<a id="a-F2"></a> 不达经典，<a id="a-F3"></a> 无有狐疑，<a id="a-F4"></a> 亦无沉吟，</p>
  <p id="aF5">除去无明，<a id="a-F6"></a> 无有愚冥，<a id="a-F7"></a> 常处至诚，<a id="a-F8"></a> 明识圣慧。</p>
  <p id="aF9">戒清净者，<a id="a-FA"></a> 无所逮得，<a id="a-FB"></a> 智慧最上，<a id="a-FC"></a> 定意清净，</p>
  <p id="aFD">顺从二事，<a id="a-FE"></a> 解脱清净，<a id="a-FF"></a> 不怀慢者，<a id="a-FG"></a> 圣慧清净，</p>
  <p id="aFH">睹见三世，<a id="a-FI"></a> 度众为惠，<a id="a-FJ"></a> 晓了离欲，<a id="a-FK"></a> 则法清净。</p>
  <p id="aFL">斯清净者，<a id="a-FM"></a> 不怀自大，<a id="a-FN"></a> 其智慧者，<a id="a-FO"></a> 此为庄严。</p>
  <p id="aFP">智慧行施，<a id="a-FQ"></a> 以为庄严，<a id="a-FR"></a> 若能清净，<a id="a-FS"></a> 于三品场，</p>
  <p id="aFT">己身众生，<a id="a-FU"></a> 及修道教，<a id="a-FV"></a> 如梦幻化，<a id="a-FW"></a> 而无所著，</p>
  <p id="aFX">以戒智慧，<a id="a-FY"></a> 而为庄严。<a id="a-FZ"></a> 又复净治，<a id="a-Fa"></a> 于三品行，</p>
  <p id="aFb">身行口言，<a id="a-Fc"></a> 心念亦然，<a id="a-Fd"></a> 影像幻化，<a id="a-Fe"></a> 亦如浮响，</p>
  <p id="aFf">是为智慧，<a id="a-Fg"></a> 而成庄严。<a id="a-Fh"></a> 则能清净，<a id="a-Fi"></a> 于三品事，</p>
  <p id="aFj">无能屈者，<a id="a-Fk"></a> 亦不动摇，<a id="a-Fl"></a> 普观一切，<a id="a-Fm"></a> 常察法身，</p>
  <p id="aFn">智慧精进，<a id="a-Fo"></a> 而自庄严。<a id="a-Fp"></a> 亦复清净，<a id="a-Fq"></a> 于三品事，</p>
  <p id="aFr">未曾懈惓，<a id="a-Fs"></a> 志性坚强，<a id="a-Ft"></a> 未常怀应，<a id="a-Fu"></a> 亦无不应，</p>
  <p id="aFv">所以智慧，<a id="a-Fw"></a> 一心庄严。<a id="a-Fx"></a> 亦以三事，<a id="a-Fy"></a> 修行清净，</p>
  <p id="aFz">其所观察，<a id="a-G0"></a> 无有闇昧，<a id="a-G1"></a> 斯明哲者，<a id="a-G2"></a> 兴立五通，</p>
  <p id="aG3">善权智慧，<a id="a-G4"></a> 以庄严者。<a id="a-G5"></a> 亦复清净，<a id="a-G6"></a> 于三品事，</p>
  <p id="aG7">善受总持，<a id="a-G8"></a> 了平等谊，<a id="a-G9"></a> 示众生法，<a id="a-GA"></a> 亦净佛土，</p>
  <p id="aGB">于四意止，<a id="a-GC"></a> 志不退转，<a id="a-GD"></a> 于四意断，<a id="a-GE"></a> 不行二事，</p>
  <p id="aGF">身心憺怕，<a id="a-GG"></a> 斯为神足，<a id="a-GH"></a> 晓了一切，<a id="a-GI"></a> 众生根原，</p>
  <p id="aGJ">于魔尘欲，<a id="a-GK"></a> 永无所有，<a id="a-GL"></a> 诸法自在，<a id="a-GM"></a> 随顺决了，</p>
  <p id="aGN">无所从来，<a id="a-GO"></a> 及致来道，<a id="a-GP"></a> 是为威仪，<a id="a-GQ"></a> 智慧庄严。</p>
  <p id="aGR">永致湛然，<a id="a-GS"></a> 为寂禅定，<a id="a-GT"></a> 所观察者，<a id="a-GU"></a> 行无崖底，</p>
  <p id="aGV">晓诸阴衰，<a id="a-GW"></a> 修乎法品，<a id="a-GX"></a> 明识诸界，<a id="a-GY"></a> 犹如虚空，</p>
  <p id="aGZ">分别情入，<a id="a-Ga"></a> 空无所有，<a id="a-Gb"></a> 法无吾我，<a id="a-Gc"></a> 从缘而起，</p>
  <p id="aGd">晓了真谛，<a id="a-Ge"></a> 慧无怀恨，<a id="a-Gf"></a> 无恐惧慧，<a id="a-Gg"></a> 因缘随念，</p>
  <p id="aGh">于三世慧，<a id="a-Gi"></a> 无所挂碍，<a id="a-Gj"></a> 明了三聚，<a id="a-Gk"></a> 之所归趣，</p>
  <p id="aGl">晓识三宝，<a id="a-Gm"></a> 则为一相，<a id="a-Gn"></a> 其智慧者，<a id="a-Go"></a> 以此庄严。</p>
  <p id="aGp">明晓幻化，<a id="a-Gq"></a> 为悉惑相，<a id="a-Gr"></a> 恨从惑相，<a id="a-Gs"></a> 譬如若梦，</p>
  <p id="aGt">等如芭蕉，<a id="a-Gu"></a> 为悉惑相，<a id="a-Gv"></a> 诸法无会，<a id="a-Gw"></a> 犹如影相，</p>
  <p id="aGx">从缘合生，<a id="a-Gy"></a> 如水中月，<a id="a-Gz"></a> 亦如呼响，<a id="a-H0"></a> 因对而出。</p>
  <p id="aH1">其法界者，<a id="a-H2"></a> 慧常无坏，<a id="a-H3"></a> 明了无本，<a id="a-H4"></a> 智无所住，</p>
  <p id="aH5">法动无动，<a id="a-H6"></a> 本际常然，<a id="a-H7"></a> 有为无为，<a id="a-H8"></a> 此无有二，</p>
  <p id="aH9">深要智慧，<a id="a-HA"></a> 清净为道，<a id="a-HB"></a> 是为庄严，<a id="a-HC"></a> 诸佛之法。</p>
  <p id="aHD">其人未常，<a id="a-HE"></a> 意怀惑乱，<a id="a-HF"></a> 怀来遭遇，<a id="a-HG"></a> 总持经典，</p>
  <p id="aHH">而常解说，<a id="a-HI"></a> 谊理微妙，<a id="a-HJ"></a> 而恒游步，<a id="a-HK"></a> 灭度之惠。</p>
  <p id="aHL">言不卒暴，<a id="a-HM"></a> 亦无粗犷，<a id="a-HN"></a> 口所宣传，<a id="a-HO"></a> 无有不可，</p>
  <p id="aHP">诸所说音，<a id="a-HQ"></a> 众当察谊，<a id="a-HR"></a> 所仰圣慧，<a id="a-HS"></a> 常以了了。</p>
  <p id="aHT">识经谊理，<a id="a-HU"></a> 靡不闻达，<a id="a-HV"></a> 以归于法，<a id="a-HW"></a> 不计有人，</p>
  <p id="aHX">一切诸法，<a id="a-HY"></a> 度世为要，<a id="a-HZ"></a> 以此总持，<a id="a-Ha"></a> 而自庄严。</p>
  <p id="aHb">口所颁宣，<a id="a-Hc"></a> 常说至诚，<a id="a-Hd"></a> 口之所言，<a id="a-He"></a> 恒趣平等，</p>
  <p id="aHf">有所为者，<a id="a-Hg"></a> 常讲经典，<a id="a-Hh"></a> 随时不虚，<a id="a-Hi"></a> 无有为事。</p>
  <p id="aHj">欺人兴此，<a id="a-Hk"></a> 说其辩才，<a id="a-Hl"></a> 速及正慧，<a id="a-Hm"></a> 常无挂碍，</p>
  <p id="aHn">而无所住，<a id="a-Ho"></a> 随顺无失，<a id="a-Hp"></a> 善自庄严，<a id="a-Hq"></a> 如好华鬘。</p>
  <p id="aHr">闻知天龙，<a id="a-Hs"></a> 所说言辞，<a id="a-Ht"></a> 鬼神揵沓，<a id="a-Hu"></a> 及阿修伦，</p>
  <p id="aHv">迦留真陀，<a id="a-Hw"></a> 及摩睺勒，<a id="a-Hx"></a> 亦复晓了，<a id="a-Hy"></a> 众生所说。</p>
  <p id="aHz">此等不来，<a id="a-I0"></a> 在于众会，<a id="a-I1"></a> 亦复不住，<a id="a-I2"></a> 而就见之。</p>
  <p id="aI3">此勇猛者，<a id="a-I4"></a> 为颁宣法，<a id="a-I5"></a> 则以智慧，<a id="a-I6"></a> 而达知之。</p>
  <p id="aI7">其自大者，<a id="a-I8"></a> 见怀乱意，<a id="a-I9"></a> 睹斯所说，<a id="a-IA"></a> 顺从应时。</p>
  <p id="aIB">自大贡高，<a id="a-IC"></a> 睹其所说，<a id="a-ID"></a> 其怀慢者，<a id="a-IE"></a> 无有嗔恚。</p>
  <p id="aIF">为分别说，<a id="a-IG"></a> 三乘之教，<a id="a-IH"></a> 断诸狐疑，<a id="a-II"></a> 令无结网，</p>
  <p id="aIJ">则得亲见，<a id="a-IK"></a> 佛法正真，<a id="a-IL"></a> 不依仰人，<a id="a-IM"></a> 智慧如是。</p>
  <p id="aIN">于一切字，<a id="a-IO"></a> 常晓灭尽，<a id="a-IP"></a> 所分别晓，<a id="a-IQ"></a> 谊无质碍。</p>
  <p id="aIR">咨嗟诸佛，<a id="a-IS"></a> 无量功德，<a id="a-IT"></a> 其逮总持，<a id="a-IU"></a> 以此庄严。</p>
  <p id="aIV">毁咨尘欲，<a id="a-IW"></a> 所知无限，<a id="a-IX"></a> 善权方便，<a id="a-IY"></a> 随时开化。</p>
  <p id="aIZ">晓了一切，<a id="a-Ia"></a> 众生根本，<a id="a-Ib"></a> 诸佛所知，<a id="a-Ic"></a> 逮分别辩。</p>
  <p id="aId">其以总持，<a id="a-Ie"></a> 而庄严者，<a id="a-If"></a> 斯人用此，<a id="a-Ig"></a> 称名普闻。</p>
  <p id="aIh">吾住一劫，<a id="a-Ii"></a> 歌叹其行，<a id="a-Ij"></a> 不能究竟，<a id="a-Ik"></a> 斯功德勋。<a id="a-Il"></a>”</p>
  <p id="aIm"></p>
  <p data-pb></p>
  <h2 id="aIn">八光明品第五</h2>
  <p id="aIo">世尊复告总敖王菩萨：<a id="a-Ip"></a>“菩萨有八光明，<a id="a-Iq"></a>以此光明，<a id="a-Ir"></a>离不可思议诸闇昧，<a id="a-Is"></a>修清净行。<a id="a-It"></a>何谓为八？<a id="a-Iu"></a>一曰、<a id="a-Iv"></a>念光明，<a id="a-Iw"></a>二曰、<a id="a-Ix"></a>志光明，<a id="a-Iy"></a>三曰、<a id="a-Iz"></a>游光明，<a id="a-J0"></a>四曰、<a id="a-J1"></a>法光明，<a id="a-J2"></a>五曰、<a id="a-J3"></a>慧光明，<a id="a-J4"></a>六曰、<a id="a-J5"></a>至诚光明，<a id="a-J6"></a>七曰、<a id="a-J7"></a>神通光明，<a id="a-J8"></a>八曰、<a id="a-J9"></a>奉行光明，<a id="a-JA"></a>是为菩萨八大光明。<a id="a-JB"></a>于彼何谓念光明？<a id="a-JC"></a>有八事为念光明。<a id="a-JD"></a>何谓八？<a id="a-JE"></a>往古所造众德之本未曾忘失，<a id="a-JF"></a>所未立德日日积功，<a id="a-JG"></a>如所闻法未曾忘失，<a id="a-JH"></a>逮知谊理分别所趣，<a id="a-JI"></a>不从六界成就念门，<a id="a-JJ"></a>断诸非法具足善德睹有彊心，<a id="a-JK"></a>诸佛世尊所为建立护持法城，<a id="a-JL"></a>志怀于源逮一切法德诸光明，<a id="a-JM"></a>是故菩萨八事光明。<a id="a-JN"></a>所志光明复有八事。<a id="a-JO"></a>何谓八？<a id="a-JP"></a>志解谊理不怀严饰，<a id="a-JQ"></a>志在圣慧不怀识著，<a id="a-JR"></a>志在于法不怀尘欲，<a id="a-JS"></a>志在精进不怀诤讼，<a id="a-JT"></a>志在佛道不怀声闻、<a id="a-JU"></a>缘觉，<a id="a-JV"></a>志在微妙不怀小乘，<a id="a-JW"></a>志在于佛不怀魔事，<a id="a-JX"></a>志在大慈大哀未曾怀害加于众生，<a id="a-JY"></a>是为八事所志光明。<a id="a-JZ"></a>游光明复有八事。<a id="a-Ja"></a>何谓为八？<a id="a-Jb"></a>所可游行常颁宣法，<a id="a-Jc"></a>游知众生志操所念，<a id="a-Jd"></a>所游之处分别辩慧，<a id="a-Je"></a>所游之处常解深妙十二缘起，<a id="a-Jf"></a>所游之处有所宣畅亘无不通，<a id="a-Jg"></a>所游之处晓了清净前后增损，<a id="a-Jh"></a>所游之处普备一切诸佛之法，<a id="a-Ji"></a>是为八。<a id="a-Jj"></a>法光明复有八事。<a id="a-Jk"></a>何谓八？<a id="a-Jl"></a>其明照世而为解说入于善本；<a id="a-Jm"></a>又为众生演度世法为畅圣慧；<a id="a-Jn"></a>诏使令除诸罪之法；<a id="a-Jo"></a>无漏法光善宣道教，<a id="a-Jp"></a>不住无明及于众漏；<a id="a-Jq"></a>见于生死罪福所趣，<a id="a-Jr"></a>睹已尘欲光明，<a id="a-Js"></a>不堕灭尽而取证也；<a id="a-Jt"></a>其光明法善察所趣客尘之源；<a id="a-Ju"></a>无为法光心本清净；<a id="a-Jv"></a>自然鲜洁诸法永寂，<a id="a-Jw"></a>是为八事。<a id="a-Jx"></a>慧光明复有八事。<a id="a-Jy"></a>何谓为八？<a id="a-Jz"></a>一曰、<a id="a-K0"></a>八等光诸道，<a id="a-K1"></a>二曰、<a id="a-K2"></a>诸道迹光慧，<a id="a-K3"></a>三曰、<a id="a-K4"></a>往来光照，<a id="a-K5"></a>四曰、<a id="a-K6"></a>放不还明，<a id="a-K7"></a>五曰、<a id="a-K8"></a>演无著曜，<a id="a-K9"></a>六曰、<a id="a-KA"></a>缘觉威曜，<a id="a-KB"></a>七曰、<a id="a-KC"></a>菩萨慧明，<a id="a-KD"></a>八曰、<a id="a-KE"></a>如来至真正觉光明，<a id="a-KF"></a>是为八。<a id="a-KG"></a>至诚光明复有八事。<a id="a-KH"></a>何谓为八？<a id="a-KI"></a>其堕灭尽以至诚行照曜于彼，<a id="a-KJ"></a>其行诚谛第一道迹慧光照彼，<a id="a-KK"></a>其行诚谛致第二果则以照彼，<a id="a-KL"></a>其行诚谛得第三果亦复照彼，<a id="a-KM"></a>其行诚谛得第四果亦复照彼，<a id="a-KN"></a>其行诚谛得缘觉果亦复照彼，<a id="a-KO"></a>其行诚谛得菩萨忍亦复照彼，<a id="a-KP"></a>其行诚谛成佛正觉亦复照彼，<a id="a-KQ"></a>是为八。<a id="a-KR"></a>神通光明复有八事。<a id="a-KS"></a>何谓为八？<a id="a-KT"></a>所谓光明靡所不曜其天眼者睹诸色像，<a id="a-KU"></a>永寂诸响则以天耳普闻诸音，<a id="a-KV"></a>所念光明识念无央数劫往古行事，<a id="a-KW"></a>本净光明察睹一切众生心行如虚空，<a id="a-KX"></a>无碍光明又其神足游步无限诸佛国土，<a id="a-KY"></a>慧光明者成无漏圣，<a id="a-KZ"></a>积德光明开化众生使修善业，<a id="a-Ka"></a>慧业光明决断一切众生疑结，<a id="a-Kb"></a>是为八事。<a id="a-Kc"></a>奉行光明复有八事。<a id="a-Kd"></a>所谓奉行？<a id="a-Ke"></a>一曰、<a id="a-Kf"></a>遵修圣慧，<a id="a-Kg"></a>二曰、<a id="a-Kh"></a>志智慧明，<a id="a-Ki"></a>三曰、<a id="a-Kj"></a>行正见明，<a id="a-Kk"></a>四曰、<a id="a-Kl"></a>奉观察光，<a id="a-Km"></a>五曰、<a id="a-Kn"></a>照众生性曜，<a id="a-Ko"></a>六曰、<a id="a-Kp"></a>修其脱心，<a id="a-Kq"></a>七曰、<a id="a-Kr"></a>无嗔恚心，<a id="a-Ks"></a>八曰、<a id="a-Kt"></a>遵修其明令永究竟，<a id="a-Ku"></a>是为八。<a id="a-Kv"></a>”</p>
  <p id="aKw">佛时颂曰：</p>
  <p id="aKx">“以往古净业，<a id="a-Ky"></a> 心初不忽忘，</p>
  <p id="aKz">意习无所习，<a id="a-L0"></a> 善劝无懈废。</p>
  <p id="aL1">所闻未曾忘，<a id="a-L2"></a> 速得解法谊，</p>
  <p id="aL3">寂然界憺怕，<a id="a-L4"></a> 志强弃非法。</p>
  <p id="aL5">晓了于念门，<a id="a-L6"></a> 选择所造业，</p>
  <p id="aL7">怀勇者睹之，<a id="a-L8"></a> 建立胜自在。</p>
  <p id="aL9">守护于法城，<a id="a-LA"></a> 等一众生法，</p>
  <p id="aLB">智者离诸冥，<a id="a-LC"></a> 利益于群萌。</p>
  <p id="aLD">逮得光明曜，<a id="a-LE"></a> 无疑决犹豫，</p>
  <p id="aLF">志强慧自在，<a id="a-LG"></a> 速成至佛道。</p>
  <p id="aLH">志在于谊理，<a id="a-LI"></a> 不逸存严饰，</p>
  <p id="aLJ">慧士不著想，<a id="a-LK"></a> 不倚于文字。</p>
  <p id="aLL">其志于法者，<a id="a-LM"></a> 善调欲离痴，</p>
  <p id="aLN">有志净善权，<a id="a-LO"></a> 不诤安住道。</p>
  <p id="aLP">意常存于道，<a id="a-LQ"></a> 不念声缘觉，</p>
  <p id="aLR">常怀微妙业，<a id="a-LS"></a> 不念于小乘。</p>
  <p id="aLT">思惟于佛道，<a id="a-LU"></a> 不从诸魔教，</p>
  <p id="aLV">常怀于大哀，<a id="a-LW"></a> 不娆于众生。</p>
  <p id="aLX">假使所颁宣，<a id="a-LY"></a> 所游无狐疑，</p>
  <p id="aLZ">随时化众生，<a id="a-La"></a> 所在群萌行。</p>
  <p id="aLb">所游分别辩，<a id="a-Lc"></a> 彼慧无挂碍，</p>
  <p id="aLd">明于因缘法，<a id="a-Le"></a> 无有缘起事。</p>
  <p id="aLf">晓了方便慧，<a id="a-Lg"></a> 安住所步顶，</p>
  <p id="aLh">一切能普入，<a id="a-Li"></a> 诸佛所兴法。</p>
  <p id="aLj">世间法光明，<a id="a-Lk"></a> 悉知人民业，</p>
  <p id="aLl">及度世圣慧，<a id="a-Lm"></a> 雄为智慧光。</p>
  <p id="aLn">所生无罪舋，<a id="a-Lo"></a> 大慧修本净，</p>
  <p id="aLp">善遵于道路，<a id="a-Lq"></a> 常宣无罪业。</p>
  <p id="aLr">于漏无有漏，<a id="a-Ls"></a> 法光明照曜，</p>
  <p id="aLt">断一切诸漏，<a id="a-Lu"></a> 利润于众生。</p>
  <p id="aLv">于有数无数，<a id="a-Lw"></a> 法常游于慧，</p>
  <p id="aLx">是无垢离冥，<a id="a-Ly"></a> 游入灭尽行。</p>
  <p id="aLz">尘劳诸诤讼，<a id="a-M0"></a> 其慧无蔽碍，</p>
  <p id="aM1">明识众尘欲，<a id="a-M2"></a> 其心本清净。</p>
  <p id="aM3">其智得灭度，<a id="a-M4"></a> 晓不起寂然，</p>
  <p id="aM5">如是类无限，<a id="a-M6"></a> 大乘光明业。</p>
  <p id="aM7">彼于八等慧，<a id="a-M8"></a> 游达于道迹，</p>
  <p id="aM9">亦晓了往来，<a id="a-MA"></a> 分别于不逮。</p>
  <p id="aMB">无著及缘觉，<a id="a-MC"></a> 菩萨世吼护，</p>
  <p id="aMD">慧皆能达此，<a id="a-ME"></a> 所游解圣贤。</p>
  <p id="aMF">至诚明无量，<a id="a-MG"></a> 勇猛善修行，</p>
  <p id="aMH">其逮得果证，<a id="a-MI"></a> 无恚议第一。</p>
  <p id="aMJ">其行至诚者，<a id="a-MK"></a> 入寂第一果，</p>
  <p id="aML">第二三第四，<a id="a-MM"></a> 逮缘觉之果。</p>
  <p id="aMN">设有能加精，<a id="a-MO"></a> 逮法忍平等，</p>
  <p id="aMP">如最胜得道，<a id="a-MQ"></a> 至诚皆照彼。</p>
  <p id="aMR">又其天眼者，<a id="a-MS"></a> 普见十方佛，</p>
  <p id="aMT">成就于天耳，<a id="a-MU"></a> 闻十方音声。</p>
  <p id="aMV">识念那术劫，<a id="a-MW"></a> 前世慧光明，</p>
  <p id="aMX">随顺知他心，<a id="a-MY"></a> 清净慧悉照。</p>
  <p id="aMZ">游亿垓佛土，<a id="a-Ma"></a> 神足照十方，</p>
  <p id="aMb">轻举如虚空，<a id="a-Mc"></a> 逮无为之慧。</p>
  <p id="aMd">功德光无底，<a id="a-Me"></a> 神通益众生，</p>
  <p id="aMf">慧界无挂碍，<a id="a-Mg"></a> 决群黎狐疑。</p>
  <p id="aMh">奉行所应谊，<a id="a-Mi"></a> 志强法慧光，</p>
  <p id="aMj">至成明无限，<a id="a-Mk"></a> 则为神通光。</p>
  <p id="aMl">修行圣智慧，<a id="a-Mm"></a> 意广辩无底，</p>
  <p id="aMn">等观于正见，<a id="a-Mo"></a> 究竟无结恨。</p>
  <p id="aMp">其净于此八，<a id="a-Mq"></a> 斯光威无极，</p>
  <p id="aMr">虽未成佛道，<a id="a-Ms"></a> 常行作佛事。<a id="a-Mt"></a>”</p>
 </body>
</html>