<!doctype html>
<html id="z3IBTOYFv" data-ver="1334">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘大集部">
  <meta period="西晋">
 </head>
 <body>
  <h1 id="a1">大哀经卷第八</h1>
  <h2 id="a2">往古品第二十四</h2>
  <p id="a3">佛告：<a id="a-4"></a>“族姓子，<a id="a-5"></a>乃往过去久远世时，<a id="a-6"></a>劫数无量不可计会，<a id="a-7"></a>悬旷极远不可思议，<a id="a-8"></a>尔时有佛，<a id="a-9"></a>号离垢光如来、<a id="a-A"></a>至真、<a id="a-B"></a>等正觉、<a id="a-C"></a>明行成、<a id="a-D"></a>为善逝、<a id="a-E"></a>世间解、<a id="a-F"></a>无上士、<a id="a-G"></a>道法御、<a id="a-H"></a>天人师，<a id="a-I"></a>号佛世尊。<a id="a-J"></a>世界曰善离垢，<a id="a-K"></a>劫名照明。<a id="a-L"></a>其界清净，<a id="a-M"></a>地绀琉璃净如明镜，<a id="a-N"></a>地平如掌。<a id="a-O"></a>其界之土琉璃之土，<a id="a-P"></a>生七宝树，<a id="a-Q"></a>枝叶华实皆亦宝成。<a id="a-R"></a>又自然生众宝莲华，<a id="a-S"></a>大如车轮其色若干，<a id="a-T"></a>见者心欢，<a id="a-U"></a>其形微妙香洁甚美。<a id="a-V"></a>宝为交露，<a id="a-W"></a>屋宅精舍，<a id="a-X"></a>诸天人民被服饮食，<a id="a-Y"></a>犹如第六自在天上。<a id="a-Z"></a>人民鲜洁行步安详，<a id="a-a"></a>其淫怒痴鲜而薄少举动言教。<a id="a-b"></a>其佛世界无有日月，<a id="a-c"></a>其佛离垢光明，<a id="a-d"></a>身出大晖遍诸佛土，<a id="a-e"></a>晨夜常明昧爽不别。<a id="a-f"></a>莲华合者则知为冥，<a id="a-g"></a>莲华开者则知为明。</p>
  <p id="ah">“其离垢光如来至真，<a id="a-i"></a>诸菩萨众有八百亿，<a id="a-j"></a>出家菩萨、<a id="a-k"></a>居士菩萨，<a id="a-l"></a>无能限量不可称载，<a id="a-m"></a>建立无上正真之道。<a id="a-n"></a>其佛土地不闻异学无有异乘，<a id="a-o"></a>唯修大乘，<a id="a-p"></a>行悉淳淑立不退转。<a id="a-q"></a>世尊云何为彼说法？<a id="a-r"></a>唯演空慧空无相教。<a id="a-s"></a>佛寿半劫，<a id="a-t"></a>众人居宅若干种宝，<a id="a-u"></a>佛即行步皆随时节。<a id="a-v"></a>诸天亦然。<a id="a-w"></a>其于地上立交露帐舍宅居中，<a id="a-x"></a>名之为人；<a id="a-y"></a>其处虚空而立屋宅栅阁，<a id="a-z"></a>名之为天，<a id="a-10"></a>起止饮食等无差别。<a id="a-11"></a>又其佛界无复国君，<a id="a-12"></a>唯离垢光世尊，<a id="a-13"></a>则为无上大法之王。<a id="a-14"></a>诸天人民无各各异，<a id="a-15"></a>皆来事师无各异名，<a id="a-16"></a>所作不别无有异念，<a id="a-17"></a>唯奉如来咨受经典，<a id="a-18"></a>思惟其谊。<a id="a-19"></a>彼无女人，<a id="a-1A"></a>无罪处名，<a id="a-1B"></a>无犯尘欲。<a id="a-1C"></a>其土众生唯学三度？<a id="a-1D"></a>一曰、<a id="a-1E"></a>禁戒，<a id="a-1F"></a>二曰、<a id="a-1G"></a>守心，<a id="a-1H"></a>三曰、<a id="a-1I"></a>学智。<a id="a-1J"></a>何谓为戒？<a id="a-1K"></a>习诸通慧心念不舍，<a id="a-1L"></a>弃捐诸行。<a id="a-1M"></a>何谓守心？<a id="a-1N"></a>住于定意逮得神通。<a id="a-1O"></a>何谓为智？<a id="a-1P"></a>住智度无极得分别辩。<a id="a-1Q"></a>如是，<a id="a-1R"></a>族姓子，<a id="a-1S"></a>有学如此，<a id="a-1T"></a>名曰学度。<a id="a-1U"></a>是诸菩萨不受禁戒，<a id="a-1V"></a>其土清净巍巍如是。<a id="a-1W"></a>世尊说法严妙殊绝，<a id="a-1X"></a>卓然无喻。</p>
  <p id="a1Y">“时彼佛土诸菩萨中，<a id="a-1Z"></a>有一菩萨名曰光首，<a id="a-1a"></a>即从座起，<a id="a-1b"></a>偏出右肩，<a id="a-1c"></a>右膝著地，<a id="a-1d"></a>叉手白佛：<a id="a-1e"></a>‘唯然世尊，<a id="a-1f"></a>所言总持为何谓也？<a id="a-1g"></a>菩萨何住，<a id="a-1h"></a>诸佛所说皆能执持，<a id="a-1i"></a>为众生演令心欢悦？<a id="a-1j"></a>’佛告光首：<a id="a-1k"></a>‘又族姓子，<a id="a-1l"></a>有总持名为宝曜，<a id="a-1m"></a>菩萨住此，<a id="a-1n"></a>悉受诸佛之所讲说，<a id="a-1o"></a>悦众生心。<a id="a-1p"></a>’光首又问：<a id="a-1q"></a>‘唯愿如来，<a id="a-1r"></a>宣宝曜总持。<a id="a-1s"></a>其中谊理我等闻之，<a id="a-1t"></a>奉之如教逮此总持。<a id="a-1u"></a>’离垢光佛，<a id="a-1v"></a>寻为光首菩萨，<a id="a-1w"></a>叹此颂曰：</p>
  <p id="a1x">“‘欲逮得宝曜，<a id="a-1y"></a> 永除诸尘秽，</p>
  <p id="a1z">于垢而无垢，<a id="a-20"></a> 舍诸一切染，</p>
  <p id="a21">心常净离著，<a id="a-22"></a> 是宝曜总持，</p>
  <p id="a23">逮得此持者，<a id="a-24"></a> 其明无不照。</p>
  <p id="a25">其身口清净，<a id="a-26"></a> 光明性离垢，</p>
  <p id="a27">等意行慈心，<a id="a-28"></a> 是宝曜总持。</p>
  <p id="a29">已脱三十二，<a id="a-2A"></a> 解诸一切想，</p>
  <p id="a2B">则离众悕望，<a id="a-2C"></a> 是宝曜总持。</p>
  <p id="a2D">所游入怀勇，<a id="a-2E"></a> 大德如虚空，</p>
  <p id="a2F">解明如虚静，<a id="a-2G"></a> 是宝曜总持。</p>
  <p id="a2H">不断乎三宝，<a id="a-2I"></a> 绝三垢三世，</p>
  <p id="a2J">穷尽众苦源，<a id="a-2K"></a> 是宝曜总持。</p>
  <p id="a2L">害贪淫恚痴，<a id="a-2M"></a> 除尘诸秽浊，</p>
  <p id="a2N">宝树受欲意，<a id="a-2O"></a> 宝曜总持尊。</p>
  <p id="a2P">诸所有音响，<a id="a-2Q"></a> 世间上中下，</p>
  <p id="a2R">入于一切声，<a id="a-2S"></a> 宝曜持离垢。</p>
  <p id="a2T">精勤深奥法，<a id="a-2U"></a> 无数妙句谊，</p>
  <p id="a2V">不著吾我人，<a id="a-2W"></a> 总持离此二。</p>
  <p id="a2X">逮得分别辩，<a id="a-2Y"></a> 坚住于四道，</p>
  <p id="a2Z">四禅震于梵，<a id="a-2a"></a> 是宝曜总持。</p>
  <p id="a2b">第一法藏义，<a id="a-2c"></a> 启受四等行，</p>
  <p id="a2d">尊修五神通，<a id="a-2e"></a> 宝曜总持尊。</p>
  <p id="a2f">谛住四意止，<a id="a-2g"></a> 常顺四意断，</p>
  <p id="a2h">奉于四神足，<a id="a-2i"></a> 是宝曜总持。</p>
  <p id="a2j">已受持五根，<a id="a-2k"></a> 而立于五力，</p>
  <p id="a2l">无能七觉意，<a id="a-2m"></a> 是宝曜总持。</p>
  <p id="a2n">奉于八由路，<a id="a-2o"></a> 化寂然所观，</p>
  <p id="a2p">至于明解脱，<a id="a-2q"></a> 是宝曜总持。</p>
  <p id="a2r">游戏所住地，<a id="a-2s"></a> 近顺解脱道，</p>
  <p id="a2t">断除一切恼，<a id="a-2u"></a> 是宝曜总持。</p>
  <p id="a2v">照明一切世，<a id="a-2w"></a> 寂光之道场，</p>
  <p id="a2x">眼清净广照，<a id="a-2y"></a> 是宝曜总持。</p>
  <p id="a2z">天眼净如此，<a id="a-30"></a> 智慧眼曜冥，</p>
  <p id="a31">眼净为法目，<a id="a-32"></a> 是佛眼清净。</p>
  <p id="a33">是尘净于魔，<a id="a-34"></a> 此五阴消害，</p>
  <p id="a35">亦净于死魔，<a id="a-36"></a> 归命力降魔。</p>
  <p id="a37">住于此总持，<a id="a-38"></a> 至亿那术土，</p>
  <p id="a39">见垓数诸佛，<a id="a-3A"></a> 得闻上经典。</p>
  <p id="a3B">以听广妙法，<a id="a-3C"></a> 意力怀总持，</p>
  <p id="a3D">分别其义趣，<a id="a-3E"></a> 为天世人宣。</p>
  <p id="a3F">心明发意知，<a id="a-3G"></a> 解了所报应，</p>
  <p id="a3H">其法入于慧，<a id="a-3I"></a> 住总持逮此。</p>
  <p id="a3J">辩才无挂碍，<a id="a-3K"></a> 三达三眼净，</p>
  <p id="a3L">逮得三脱諠，<a id="a-3M"></a> 精进逮总持。</p>
  <p id="a3N">无数诸总持，<a id="a-3O"></a> 无限说无量，</p>
  <p id="a3P">逮此总持胜，<a id="a-3Q"></a> 便获一切所。</p>
  <p id="a3R">其禅及脱门，<a id="a-3S"></a> 正受极三昧，</p>
  <p id="a3T">神通自娱乐，<a id="a-3U"></a> 当入此总持。</p>
  <p id="a3V">若海诸水王，<a id="a-3W"></a> 万川流河归，</p>
  <p id="a3X">是胜总持然，<a id="a-3Y"></a> 诸法门无量。</p>
  <p id="a3Z">入于无尽意，<a id="a-3a"></a> 悉解无穷慧，</p>
  <p id="a3b">其福无涯底，<a id="a-3c"></a> 行总持逮此。</p>
  <p id="a3d">色像众相好，<a id="a-3e"></a> 种姓慧清净，</p>
  <p id="a3f">珠宝离垢掌，<a id="a-3g"></a> 逮总持如此。</p>
  <p id="a3h">入乎深要藏，<a id="a-3i"></a> 怀无从生忍，</p>
  <p id="a3j">在不退转地，<a id="a-3k"></a> 说是总持者。</p>
  <p id="a3l">无数诸菩萨，<a id="a-3m"></a> 求于无上道，</p>
  <p id="a3n">已逮此总持，<a id="a-3o"></a> 成佛不为难。</p>
  <p id="a3p">十方诸最胜，<a id="a-3q"></a> 说法愍众生，</p>
  <p id="a3r">逮此总持者，<a id="a-3s"></a> 辩才无断绝。</p>
  <p id="a3t">悦亿垓众生，<a id="a-3u"></a> 知根意所信，</p>
  <p id="a3v">口未有所说，<a id="a-3w"></a> 逮此总持者。</p>
  <p id="a3x">则转于法轮，<a id="a-3y"></a> 度百千众生，</p>
  <p id="a3z">立之于尊乘，<a id="a-40"></a> 勇住此总持。</p>
  <p id="a41">无数那术劫，<a id="a-42"></a> 嗟叹其功勋，</p>
  <p id="a43">逮此总持者，<a id="a-44"></a> 不能尽究畅。<a id="a-45"></a>’</p>
  <p id="a46">“如是，<a id="a-47"></a>族姓子，<a id="a-48"></a>离垢光如来至真，<a id="a-49"></a>说此总持竟，<a id="a-4A"></a>诸大众中三万二千菩萨逮此总持，<a id="a-4B"></a>光首菩萨亦复逮得此宝曜持。<a id="a-4C"></a>于族姓子所忆云何？<a id="a-4D"></a>尔时光首菩萨，<a id="a-4E"></a>岂异人乎？<a id="a-4F"></a>勿作斯观！<a id="a-4G"></a>所以者何？<a id="a-4H"></a>则尔身是。<a id="a-4I"></a>以是之故，<a id="a-4J"></a>总敖王，<a id="a-4K"></a>于今堪任度诸秽恶，<a id="a-4L"></a>亦复于此咨问如来，<a id="a-4M"></a>章句通利，<a id="a-4N"></a>无犹豫心决其疑网。<a id="a-4O"></a>由是之故，<a id="a-4P"></a>今世勇猛具启前问，<a id="a-4Q"></a>不难如来是决总持，<a id="a-4R"></a>宣照世间令意亘然，<a id="a-4S"></a>仁者修法目观达故，<a id="a-4T"></a>会此复重获此总持，<a id="a-4U"></a>意怀勇猛心自颁宣。<a id="a-4V"></a>”</p>
  <p data-pb></p>
  <h2 id="a4W">智本慧业品第二十五</h2>
  <p id="a4X">于是智积菩萨，<a id="a-4Y"></a>时在彼会，<a id="a-4Z"></a>前白佛言：<a id="a-4a"></a>“菩萨云何逮宝曜时，<a id="a-4b"></a>已能获致不复忽忘益于众生，<a id="a-4c"></a>以总持力而自立业？<a id="a-4d"></a>”</p>
  <p id="a4e">佛告智积：<a id="a-4f"></a>“族姓子，<a id="a-4g"></a>其有菩萨，<a id="a-4h"></a>住于智本而为智慧业，<a id="a-4i"></a>尔乃逮得宝曜总持，<a id="a-4j"></a>不复忽忘益于众生。<a id="a-4k"></a>”</p>
  <p id="a4l">智积菩萨复白佛言：<a id="a-4m"></a>“善哉！<a id="a-4n"></a>世尊，<a id="a-4o"></a>唯为解说，<a id="a-4p"></a>何谓智本？<a id="a-4q"></a>何谓慧业？<a id="a-4r"></a>”</p>
  <p id="a4s">佛言：<a id="a-4t"></a>“且听！<a id="a-4u"></a>善思念之，<a id="a-4v"></a>当为汝说。<a id="a-4w"></a>”智积菩萨受教而听。</p>
  <p id="a4x">佛告：<a id="a-4y"></a>“族姓子，<a id="a-4z"></a>谛听义旨思存心怀，<a id="a-50"></a>是为智本；<a id="a-51"></a>如所闻法则以具足为他人说，<a id="a-52"></a>是为慧业。<a id="a-53"></a>观察分别是为智本，<a id="a-54"></a>启发众会令得开解，<a id="a-55"></a>是为慧业；<a id="a-56"></a>随顺观察知其根源，<a id="a-57"></a>是为智本。<a id="a-58"></a>随时开化建立众生，<a id="a-59"></a>是为慧业；<a id="a-5A"></a>修平等行而无偏党，<a id="a-5B"></a>是为智本。<a id="a-5C"></a>奉平正行不为邪疑，<a id="a-5D"></a>是为慧业；<a id="a-5E"></a>心无所生都无所著，<a id="a-5F"></a>是为智本。<a id="a-5G"></a>虽心不生能宣经典，<a id="a-5H"></a>是为慧业；<a id="a-5I"></a>闲处静思其心寂寞，<a id="a-5J"></a>是为智本。<a id="a-5K"></a>身心宴然而无愦乱，<a id="a-5L"></a>是为慧业；<a id="a-5M"></a>心常乐一万事不起，<a id="a-5N"></a>是为智本。<a id="a-5O"></a>识一乘道而不违舍，<a id="a-5P"></a>是为慧业；<a id="a-5Q"></a>专修憺怕而普观察，<a id="a-5R"></a>是为智本。<a id="a-5S"></a>得明解脱蠲除众冥，<a id="a-5T"></a>是为慧业；<a id="a-5U"></a>遵乎专一三脱之门，<a id="a-5V"></a>是为智本。<a id="a-5W"></a>证明三达去来今事，<a id="a-5X"></a>是为慧业；<a id="a-5Y"></a>笃信道议而无疑惑，<a id="a-5Z"></a>是为智本。<a id="a-5a"></a>度于一切诸所挂碍，<a id="a-5b"></a>是为慧业；<a id="a-5c"></a>其心不怯志怀勇慧，<a id="a-5d"></a>是为智本。<a id="a-5e"></a>身心休息离于汲汲，<a id="a-5f"></a>是为慧业；<a id="a-5g"></a>其意安详而不卒暴，<a id="a-5h"></a>是为智本。<a id="a-5i"></a>思惟悬旷而悉识念，<a id="a-5j"></a>是为慧业；<a id="a-5k"></a>如有所毁寻即觉制，<a id="a-5l"></a>是为智本。<a id="a-5m"></a>心常正定而得其所，<a id="a-5n"></a>是为慧业；<a id="a-5o"></a>遵修意止申畅意法，<a id="a-5p"></a>是为智本。<a id="a-5q"></a>意无所存亦无所念，<a id="a-5r"></a>是为慧业；<a id="a-5s"></a>奉四意断令舍根源，<a id="a-5t"></a>是为智本。<a id="a-5u"></a>则已净本蠲除众瑕晓了诸法，<a id="a-5v"></a>是为慧业；<a id="a-5w"></a>修学神足忽然轻举，<a id="a-5x"></a>是为智本。<a id="a-5y"></a>已无所行而远神足，<a id="a-5z"></a>是为慧业；<a id="a-60"></a>习化五根根源常寂，<a id="a-61"></a>是为智本。<a id="a-62"></a>分别诸根之所归趣，<a id="a-63"></a>是为慧业；<a id="a-64"></a>住于五力势不可动，<a id="a-65"></a>是为智本。<a id="a-66"></a>降魔尘劳令欲不起，<a id="a-67"></a>是为慧业；<a id="a-68"></a>晓了七觉逮柔顺忍，<a id="a-69"></a>是为智本。<a id="a-6A"></a>分别诸业一切自然，<a id="a-6B"></a>是为慧业；<a id="a-6C"></a>合集由路勇畅无滞，<a id="a-6D"></a>是为智本。<a id="a-6E"></a>若以识别浮筏譬喻，<a id="a-6F"></a>其非法者立之于法，<a id="a-6G"></a>是为慧业；<a id="a-6H"></a>明识苦习而修道业，<a id="a-6I"></a>是为智本。<a id="a-6J"></a>明证尽谛智本无尽，<a id="a-6K"></a>是为慧业；<a id="a-6L"></a>讽诵经典识其句谊，<a id="a-6M"></a>是为智本。<a id="a-6N"></a>已通经典而能奉行，<a id="a-6O"></a>是为慧业；<a id="a-6P"></a>一切所闻皆能执持，<a id="a-6Q"></a>是为智本。<a id="a-6R"></a>道御众义不违其理，<a id="a-6S"></a>是为慧业；<a id="a-6T"></a>于受音响而无所著，<a id="a-6U"></a>是为智本。<a id="a-6V"></a>顺其经典而识正旨，<a id="a-6W"></a>是为慧业；<a id="a-6X"></a>观诸万物一切无常，<a id="a-6Y"></a>是为智本。<a id="a-6Z"></a>而悉晓了于无所行一切诸法，<a id="a-6a"></a>是为慧业；<a id="a-6b"></a>观诸万物一切皆苦，<a id="a-6c"></a>是为智本。<a id="a-6d"></a>一切诸法计本空无，<a id="a-6e"></a>是为慧业；<a id="a-6f"></a>察一切法而无吾我，<a id="a-6g"></a>是为智本。<a id="a-6h"></a>观诸众生本悉清净，<a id="a-6i"></a>是为慧业；<a id="a-6j"></a>闻真谛法不怀恐怖，<a id="a-6k"></a>是为智本。<a id="a-6l"></a>分别诸法之所归趣，<a id="a-6m"></a>是为慧业；<a id="a-6n"></a>观察寂然泥洹憺怕，<a id="a-6o"></a>是为智本。<a id="a-6p"></a>一切诸法本净寂灭，<a id="a-6q"></a>是为慧业；<a id="a-6r"></a>闻于经谊不怀犹豫畏惧之难，<a id="a-6s"></a>是为智本。<a id="a-6t"></a>晓了义理知其正归，<a id="a-6u"></a>是为慧业；<a id="a-6v"></a>听如审法不疑深洽，<a id="a-6w"></a>是为智本。<a id="a-6x"></a>分法辩才剖判其本，<a id="a-6y"></a>是为慧业；<a id="a-6z"></a>于一切音听不恐惧，<a id="a-70"></a>是为智本。<a id="a-71"></a>随时宣畅各令得所，<a id="a-72"></a>是为慧业；<a id="a-73"></a>闻佛辩才不怀弱怯，<a id="a-74"></a>是为智本。<a id="a-75"></a>识其辩才而遍颁宣，<a id="a-76"></a>是为慧业；<a id="a-77"></a>为众生故慈奉法行，<a id="a-78"></a>是为智本。<a id="a-79"></a>不舍慈愍以慈加众，<a id="a-7A"></a>是为慧业；<a id="a-7B"></a>自为己身亦为他人而兴愍哀，<a id="a-7C"></a>是为智本。<a id="a-7D"></a>俱于二事而无所著发无盖哀，<a id="a-7E"></a>是为慧业；<a id="a-7F"></a>爱喜道法而怀悦豫，<a id="a-7G"></a>是为智本。<a id="a-7H"></a>不举不下无所违失，<a id="a-7I"></a>是为慧业；<a id="a-7J"></a>离于结缚危害之事而以观察，<a id="a-7K"></a>是为智本。<a id="a-7L"></a>晓了己身举动进止，<a id="a-7M"></a>是为慧业；<a id="a-7N"></a>常念于佛心无他思，<a id="a-7O"></a>是为智本。<a id="a-7P"></a>明识法身而无所倚，<a id="a-7Q"></a>是为慧业；<a id="a-7R"></a>常念经典识其义理，<a id="a-7S"></a>是为智本。<a id="a-7T"></a>而能分别离于欲法，<a id="a-7U"></a>是为慧业；<a id="a-7V"></a>常念圣众供养诸道，<a id="a-7W"></a>是为智本。<a id="a-7X"></a>逮于无为观察无尘，<a id="a-7Y"></a>是为慧业；<a id="a-7Z"></a>常念惠施济诸穷厄，<a id="a-7a"></a>是为智本。<a id="a-7b"></a>舍一切尘而顺道意，<a id="a-7c"></a>是为慧业；<a id="a-7d"></a>常念戒禁而自谨慎，<a id="a-7e"></a>是为智本。<a id="a-7f"></a>而已习行于无所识行别禁戒，<a id="a-7g"></a>是为慧业；<a id="a-7h"></a>常念于天使意开解，<a id="a-7i"></a>是为智本。<a id="a-7j"></a>其法清净离于秽尘，<a id="a-7k"></a>是为慧业；<a id="a-7l"></a>若有所闻覆疏其议，<a id="a-7m"></a>是为智本。<a id="a-7n"></a>与诸世俗无所覆校，<a id="a-7o"></a>是为慧业；<a id="a-7p"></a>所作事业安谛无失，<a id="a-7q"></a>是为智本。<a id="a-7r"></a>而悉晓了无作无报，<a id="a-7s"></a>是为慧业；<a id="a-7t"></a>不怀贡高而不自大，<a id="a-7u"></a>是为智本。<a id="a-7v"></a>得无极慧而成大智，<a id="a-7w"></a>是为慧业；<a id="a-7x"></a>所行为已自省其身，<a id="a-7y"></a>是为智本。<a id="a-7z"></a>为已亦及二事俱兴，<a id="a-80"></a>是为慧业；<a id="a-81"></a>若能执持八万四千诸法经藏，<a id="a-82"></a>是为智本。<a id="a-83"></a>分别八万四千诸行，<a id="a-84"></a>是为慧业；<a id="a-85"></a>晓了随时而宣经典，<a id="a-86"></a>是为智本。<a id="a-87"></a>如应讲经无所违失，<a id="a-88"></a>是为慧业；<a id="a-89"></a>开化众生建立于道，<a id="a-8A"></a>是为智本。<a id="a-8B"></a>智度无极善权方便，<a id="a-8C"></a>教诲众生立不退转，<a id="a-8D"></a>是为慧业；<a id="a-8E"></a>未曾畏惧五趣所生，<a id="a-8F"></a>是为智本。<a id="a-8G"></a>所生之处多所将护，<a id="a-8H"></a>是为慧业；<a id="a-8I"></a>精勤自修逮音响忍，<a id="a-8J"></a>是为智本。<a id="a-8K"></a>常以修行无所怀生，<a id="a-8L"></a>是为慧业；<a id="a-8M"></a>自将其节得柔顺忍，<a id="a-8N"></a>是为智本。<a id="a-8O"></a>若以逮得不起法忍，<a id="a-8P"></a>是为慧业；<a id="a-8Q"></a>发意勤修不退转地，<a id="a-8R"></a>是为智本。<a id="a-8S"></a>超然进前阿惟颜地，<a id="a-8T"></a>是为慧业；<a id="a-8U"></a>其已行成坐佛树下，<a id="a-8V"></a>是为智本。<a id="a-8W"></a>所当晓了断除疑碍解是平等，<a id="a-8X"></a>皆以一时发心之顷，<a id="a-8Y"></a>随时顺谊，<a id="a-8Z"></a>成于无上正真之道，<a id="a-8a"></a>为最正觉，<a id="a-8b"></a>是为慧业。<a id="a-8c"></a>”</p>
  <p id="a8d">佛欲重解宣畅此谊，<a id="a-8e"></a>尔时颂曰：</p>
  <p id="a8f">“若听受其法，<a id="a-8g"></a> 启问无放逸，</p>
  <p id="a8h">斯清净众人，<a id="a-8i"></a> 咨奉于智本；</p>
  <p id="a8j">闻之则能演，<a id="a-8k"></a> 慈心布诸民，</p>
  <p id="a8l">其菩萨殊胜，<a id="a-8m"></a> 为造慧之业。</p>
  <p id="a8n">善意而思惟，<a id="a-8o"></a> 是为明智本；</p>
  <p id="a8p">分别说所行，<a id="a-8q"></a> 是为慧之业。</p>
  <p id="a8r">行如所顺念，<a id="a-8s"></a> 是则为智本；</p>
  <p id="a8t">此行为人说，<a id="a-8u"></a> 是为慧之业。</p>
  <p id="a8v">逮心无所生，<a id="a-8w"></a> 此则智之本；</p>
  <p id="a8x">心行无所趣，<a id="a-8y"></a> 是为慧之业。</p>
  <p id="a8z">净修正真行，<a id="a-90"></a> 是则为智本；</p>
  <p id="a91">宣转造所行，<a id="a-92"></a> 是为慧之业。</p>
  <p id="a93">专一寂道行，<a id="a-94"></a> 是则为智本；</p>
  <p id="a95">身心不计我，<a id="a-96"></a> 是为慧之业。</p>
  <p id="a97">畏难生死习，<a id="a-98"></a> 是则为智本；</p>
  <p id="a99">爱乐一乘道，<a id="a-9A"></a> 是为慧之业。</p>
  <p id="a9B">好乐寂然观，<a id="a-9C"></a> 是则为智本；</p>
  <p id="a9D">思惟明脱事，<a id="a-9E"></a> 是为慧之业。</p>
  <p id="a9F">精勤三脱门，<a id="a-9G"></a> 是则为智本；</p>
  <p id="a9H">明证三达智，<a id="a-9I"></a> 是为慧之业。</p>
  <p id="a9J">精修四意止，<a id="a-9K"></a> 是则为智本；</p>
  <p id="a9L">念无意无我，<a id="a-9M"></a> 是为慧之业。</p>
  <p id="a9N">弃恶修善行，<a id="a-9O"></a> 是则为智本；</p>
  <p id="a9P">本净除此法，<a id="a-9Q"></a> 是为慧之业。</p>
  <p id="a9R">勤致四神足，<a id="a-9S"></a> 是则为智本；</p>
  <p id="a9T">不贪习神足，<a id="a-9U"></a> 是为慧之业。</p>
  <p id="a9V">笃信净解脱，<a id="a-9W"></a> 是则为智本；</p>
  <p id="a9X">度一切挂碍，<a id="a-9Y"></a> 是为慧之业。</p>
  <p id="a9Z">精进不倚息，<a id="a-9a"></a> 是则为智本；</p>
  <p id="a9b">身意已休息，<a id="a-9c"></a> 是为慧之业。</p>
  <p id="a9d">其志了安详，<a id="a-9e"></a> 是则为智本；</p>
  <p id="a9f">不住一切处，<a id="a-9g"></a> 是为慧之业。</p>
  <p id="a9h">自觉识定意，<a id="a-9i"></a> 是则为智本；</p>
  <p id="a9j">行本净正受，<a id="a-9k"></a> 是为慧之业。</p>
  <p id="a9l">善建立五根，<a id="a-9m"></a> 是则为智本；</p>
  <p id="a9n">知众生诸根，<a id="a-9o"></a> 是为慧之业。</p>
  <p id="a9p">奉行于五力，<a id="a-9q"></a> 是则为智本；</p>
  <p id="a9r">殷勤得圣慧，<a id="a-9s"></a> 是为慧之业。</p>
  <p id="a9t">觉意柔顺忍，<a id="a-9u"></a> 是则为智本；</p>
  <p id="a9v">解了一切法，<a id="a-9w"></a> 是为慧之业。</p>
  <p id="a9x">勤修道精进，<a id="a-9y"></a> 是则为智本；</p>
  <p id="a9z">弃捐法非法，<a id="a-A0"></a> 是为慧之业。</p>
  <p id="aA1">方便苦自然，<a id="a-A2"></a> 是则为智本；</p>
  <p id="aA3">于证不灭尽，<a id="a-A4"></a> 是为慧之业。</p>
  <p id="aA5">修持随谊典，<a id="a-A6"></a> 是则为智本；</p>
  <p id="aA7">导御从谊理，<a id="a-A8"></a> 是为慧之业。</p>
  <p id="aA9">不厌惓诸闻，<a id="a-AA"></a> 是则为智本；</p>
  <p id="aAB">履顺其要行，<a id="a-AC"></a> 是为慧之业。</p>
  <p id="aAD">如应求其议，<a id="a-AE"></a> 是则为智本；</p>
  <p id="aAF">奉行于圣达，<a id="a-AG"></a> 是为慧之业。</p>
  <p id="aAH">不倚于寿命，<a id="a-AI"></a> 是则为智本；</p>
  <p id="aAJ">所念如法教，<a id="a-AK"></a> 是为慧之业。</p>
  <p id="aAL">求观物无常，<a id="a-AM"></a> 是则为智本；</p>
  <p id="aAN">于是知无生，<a id="a-AO"></a> 是为慧之业。</p>
  <p id="aAP">信脱万物苦，<a id="a-AQ"></a> 是则为智本；</p>
  <p id="aAR">诸法悉无为，<a id="a-AS"></a> 是为慧之业。</p>
  <p id="aAT">解诸法无我，<a id="a-AU"></a> 是则为智本；</p>
  <p id="aAV">其性以清净，<a id="a-AW"></a> 是为慧之业。</p>
  <p id="aAX">信脱泥洹寂，<a id="a-AY"></a> 是则为智本；</p>
  <p id="aAZ">众生永灭度，<a id="a-Aa"></a> 是为慧之业。</p>
  <p id="aAb">观察其谊理，<a id="a-Ac"></a> 是则为智本；</p>
  <p id="aAd">觉谊而分别，<a id="a-Ae"></a> 是为慧之业。</p>
  <p id="aAf">若笃信经典，<a id="a-Ag"></a> 是则为智本；</p>
  <p id="aAh">畅达于经法，<a id="a-Ai"></a> 是为慧之业。</p>
  <p id="aAj">不畏一切音，<a id="a-Ak"></a> 是则为智本；</p>
  <p id="aAl">晓了诸归趣，<a id="a-Am"></a> 是为慧之业。</p>
  <p id="aAn">不离佛辩才，<a id="a-Ao"></a> 是则为智本；</p>
  <p id="aAp">晓了自恣说，<a id="a-Aq"></a> 是为慧之业。</p>
  <p id="aAr">建立众生慈，<a id="a-As"></a> 是则为智本；</p>
  <p id="aAt">得无缘之愍，<a id="a-Au"></a> 是为慧之业。</p>
  <p id="aAv">哀己及他人，<a id="a-Aw"></a> 是则为智本；</p>
  <p id="aAx">不想著我人，<a id="a-Ay"></a> 是为慧之业。</p>
  <p id="aAz">常得欢喜悦，<a id="a-B0"></a> 是则为智本；</p>
  <p id="aB1">不悦无所起，<a id="a-B2"></a> 是为慧之业。</p>
  <p id="aB3">不造为恩爱，<a id="a-B4"></a> 是则为智本；</p>
  <p id="aB5">心不得二脱，<a id="a-B6"></a> 是为慧之业。</p>
  <p id="aB7">其意常念佛，<a id="a-B8"></a> 是则为智本；</p>
  <p id="aB9">若随法身教，<a id="a-BA"></a> 是为慧之业。</p>
  <p id="aBB">常思惟经典，<a id="a-BC"></a> 是则为智本；</p>
  <p id="aBD">明识法报应，<a id="a-BE"></a> 是为慧之业。</p>
  <p id="aBF">念圣众功勋，<a id="a-BG"></a> 是则为智本；</p>
  <p id="aBH">若觉了无为，<a id="a-BI"></a> 是为慧之业。</p>
  <p id="aBJ">若心好布施，<a id="a-BK"></a> 是则为智本；</p>
  <p id="aBL">设舍一切尘，<a id="a-BM"></a> 是为慧之业。</p>
  <p id="aBN">思戒具清净，<a id="a-BO"></a> 是则为智本；</p>
  <p id="aBP">住无漏之禁，<a id="a-BQ"></a> 是为慧之业。</p>
  <p id="aBR">念于大神天，<a id="a-BS"></a> 是则为智本；</p>
  <p id="aBT">若念净复净，<a id="a-BU"></a> 是为慧之业。</p>
  <p id="aBV">所闻而覆疏，<a id="a-BW"></a> 是则为智本；</p>
  <p id="aBX">不与世同尘，<a id="a-BY"></a> 是为慧之业。</p>
  <p id="aBZ">善修谨敕业，<a id="a-Ba"></a> 是则为智本；</p>
  <p id="aBb">于作无所作，<a id="a-Bc"></a> 是为慧之业。</p>
  <p id="aBd">谦逊不自大，<a id="a-Be"></a> 是则为智本；</p>
  <p id="aBf">不计吾有慧，<a id="a-Bg"></a> 是为慧之业。</p>
  <p id="aBh">己身常精勤，<a id="a-Bi"></a> 是则为智本；</p>
  <p id="aBj">为众生造行，<a id="a-Bk"></a> 是为慧之业。</p>
  <p id="aBl">若持诸法藏，<a id="a-Bm"></a> 是则为智本；</p>
  <p id="aBn">晓了众生行，<a id="a-Bo"></a> 是为慧之业。</p>
  <p id="aBp">度一切诸恶，<a id="a-Bq"></a> 是则为智本；</p>
  <p id="aBr">归三处众生，<a id="a-Bs"></a> 是为慧之业。</p>
  <p id="aBt">惠施为仁爱，<a id="a-Bu"></a> 等立益众生，</p>
  <p id="aBv">开化使离秽，<a id="a-Bw"></a> 是为慧之业。</p>
  <p id="aBx">皆以等利之，<a id="a-By"></a> 视如佛功德，</p>
  <p id="aBz">正士则如是，<a id="a-C0"></a> 是为慧之业。</p>
  <p id="aC1">畏所有然炽，<a id="a-C2"></a> 是则为智本；</p>
  <p id="aC3">思惟生于彼，<a id="a-C4"></a> 是为慧之业。</p>
  <p id="aC5">不嗔得尽慧，<a id="a-C6"></a> 是则为智本；</p>
  <p id="aC7">兴无所生慧，<a id="a-C8"></a> 是为慧之业。</p>
  <p id="aC9">若得音响忍，<a id="a-CA"></a> 是则为智本；</p>
  <p id="aCB">其行如所念，<a id="a-CC"></a> 是为慧之业。</p>
  <p id="aCD">致柔顺法忍，<a id="a-CE"></a> 是则为智本；</p>
  <p id="aCF">无所从生忍，<a id="a-CG"></a> 是为慧之业。</p>
  <p id="aCH">住不退转地，<a id="a-CI"></a> 是则为智本；</p>
  <p id="aCJ">得阿惟颜地，<a id="a-CK"></a> 是为慧之业。</p>
  <p id="aCL">坐于佛树下，<a id="a-CM"></a> 是则为智本；</p>
  <p id="aCN">已逮诸通慧，<a id="a-CO"></a> 是为慧之业。</p>
  <p id="aCP">计其智之本，<a id="a-CQ"></a> 是曰为道心，</p>
  <p id="aCR">依怙于此心，<a id="a-CS"></a> 所作为慧业。</p>
  <p id="aCT">常谛住道心，<a id="a-CU"></a> 则能不动转，</p>
  <p id="aCV">是业为慧事，<a id="a-CW"></a> 所行常随时。</p>
  <p id="aCX">若修行佛道，<a id="a-CY"></a> 是心道之本，</p>
  <p id="aCZ">佛神力如此，<a id="a-Ca"></a> 亦分别辩才。</p>
  <p id="aCb">若于无数劫，<a id="a-Cc"></a> 咨嗟此功勋，</p>
  <p id="aCd">佛德及光明，<a id="a-Ce"></a> 不可得边际。</p>
  <p id="aCf">其过去诸佛，<a id="a-Cg"></a> 现在亦如是，</p>
  <p id="aCh">若当来安住，<a id="a-Ci"></a> 十方不可计，</p>
  <p id="aCj">其有欲供养，<a id="a-Ck"></a> 此无量最胜，</p>
  <p id="aCl">当顺随道心，<a id="a-Cm"></a> 则成无放逸。<a id="a-Cn"></a>”</p>
  <p id="aCo">佛说于此智本慧业时，<a id="a-Cp"></a>十方无量诸佛国土六反震动，<a id="a-Cq"></a>宝严高座亦复如是。</p>
  <p id="aCr">于是智积菩萨前白佛言：<a id="a-Cs"></a>“唯然世尊，<a id="a-Ct"></a>今者何故十方世界不可计会无数佛土六反震动，<a id="a-Cu"></a>其虚空中所立高座亦复如是？<a id="a-Cv"></a>”</p>
  <p id="aCw">佛言：<a id="a-Cx"></a>“族姓子，<a id="a-Cy"></a>是智本慧业经典要品，<a id="a-Cz"></a>过去如来之所叹说，<a id="a-D0"></a>往古世时。<a id="a-D1"></a>智积菩萨在于虚空，<a id="a-D2"></a>多所持护，<a id="a-D3"></a>启问如来，<a id="a-D4"></a>佛为解答，<a id="a-D5"></a>是故地大震动，<a id="a-D6"></a>光明普照。<a id="a-D7"></a>”</p>
  <p data-pb></p>
  <h2 id="aD8">智积菩萨品第二十六</h2>
  <p id="aD9">尔时，<a id="a-DA"></a>有菩萨名逮分别辩，<a id="a-DB"></a>前白佛言：<a id="a-DC"></a>“智积菩萨何故号曰为智积耶？<a id="a-DD"></a>”</p>
  <p id="aDE">佛告：<a id="a-DF"></a>“族姓子，<a id="a-DG"></a>乃往过去久远世时，<a id="a-DH"></a>有佛号名首寂如来、<a id="a-DI"></a>至真、<a id="a-DJ"></a>等正觉、<a id="a-DK"></a>明行成、<a id="a-DL"></a>为善逝、<a id="a-DM"></a>世间解、<a id="a-DN"></a>无上士、<a id="a-DO"></a>道法御、<a id="a-DP"></a>天人师，<a id="a-DQ"></a>为佛世尊。<a id="a-DR"></a>世界曰精勤，<a id="a-DS"></a>劫名阿摩勒。<a id="a-DT"></a>其佛世界安隐快乐，<a id="a-DU"></a>众生无患。<a id="a-DV"></a>首寂如来，<a id="a-DW"></a>诸菩萨众四万二千，<a id="a-DX"></a>诸声闻众八万四千，<a id="a-DY"></a>皆悉恭恪谦卑顺教。<a id="a-DZ"></a>其佛辩才以方等经，<a id="a-Da"></a>为诸菩萨兴百亿难，<a id="a-Db"></a>歌颂悉周告诸菩萨：<a id="a-Dc"></a>‘汝等正士，<a id="a-Dd"></a>谁能堪任受百亿难，<a id="a-De"></a>一一解说而发遣之？<a id="a-Df"></a>’彼诸菩萨又报佛言：<a id="a-Dg"></a>‘过今夜已当发遣之。<a id="a-Dh"></a>’或言七夜，<a id="a-Di"></a>或言半月，<a id="a-Dj"></a>或言一月，<a id="a-Dk"></a>思惟然后乃能发遣，<a id="a-Dl"></a>各各自思，<a id="a-Dm"></a>白世尊义。<a id="a-Dn"></a>时彼众会有一菩萨，<a id="a-Do"></a>名曰觉意，<a id="a-Dp"></a>前白佛言：<a id="a-Dq"></a>‘唯愿大圣，<a id="a-Dr"></a>我不起坐不整威仪，<a id="a-Ds"></a>无所思察，<a id="a-Dt"></a>于如来前令尊证明，<a id="a-Du"></a>悉当发遣所可难谊。<a id="a-Dv"></a>’</p>
  <p id="aDw">“时此正士适师子吼，<a id="a-Dx"></a>三千大千世界六反震动，<a id="a-Dy"></a>其大光明普照世间。<a id="a-Dz"></a>以此威光，<a id="a-E0"></a>告地上神、<a id="a-E1"></a>四天王天、<a id="a-E2"></a>忉利天、<a id="a-E3"></a>炎天、<a id="a-E4"></a>兜率天、<a id="a-E5"></a>无憍乐天、<a id="a-E6"></a>化自在天，<a id="a-E7"></a>上至魔界天、<a id="a-E8"></a>梵天、<a id="a-E9"></a>梵身天、<a id="a-EA"></a>梵满天、<a id="a-EB"></a>梵度著天、<a id="a-EC"></a>大梵天、<a id="a-ED"></a>光曜天、<a id="a-EE"></a>鲜光天、<a id="a-EF"></a>无量光天、<a id="a-EG"></a>光音天、<a id="a-EH"></a>严净天、<a id="a-EI"></a>鲜净天、<a id="a-EJ"></a>无量净天、<a id="a-EK"></a>难及天、<a id="a-EL"></a>善见天、<a id="a-EM"></a>善胜天、<a id="a-EN"></a>离果天、<a id="a-EO"></a>一善天、<a id="a-EP"></a>空慧天、<a id="a-EQ"></a>识慧天、<a id="a-ER"></a>不用空慧天、<a id="a-ES"></a>有想无想天，<a id="a-ET"></a>悉来集会。<a id="a-EU"></a>诸比丘、<a id="a-EV"></a>比丘尼、<a id="a-EW"></a>童士、<a id="a-EX"></a>童女不可称计，<a id="a-EY"></a>亦皆来会。<a id="a-EZ"></a>及诸十方诸所千界，<a id="a-Ea"></a>悉来住立于高座前。</p>
  <p id="aEb">“时觉意菩萨见诸大众悉来集会，<a id="a-Ec"></a>承己福力、<a id="a-Ed"></a>意强霸力及总持力、<a id="a-Ee"></a>分别辩力、<a id="a-Ef"></a>无所畏力，<a id="a-Eg"></a>奉佛威力在于佛前，<a id="a-Eh"></a>诸众会中取百亿难，<a id="a-Ei"></a>一一诸难兴百亿义而发遣之，<a id="a-Ej"></a>不转其时，<a id="a-Ek"></a>不移其坐，<a id="a-El"></a>亦不起立，<a id="a-Em"></a>不动膝脚，<a id="a-En"></a>所说流滑义不差错，<a id="a-Eo"></a>闻者亘然若冥睹明。<a id="a-Ep"></a>因时会中六万人众，<a id="a-Eq"></a>皆发无上正真道意，<a id="a-Er"></a>八万四千菩萨逮得无所从生法忍。<a id="a-Es"></a>首寂如来则赞之曰：<a id="a-Et"></a>‘善哉！<a id="a-Eu"></a>善哉！<a id="a-Ev"></a>’其音应时遍告三千大千世界。<a id="a-Ew"></a>其地上神上至净身诸天之众，<a id="a-Ex"></a>皆闻其声悉共咨嗟：<a id="a-Ey"></a>‘今此菩萨乃能发遣百亿众难，<a id="a-Ez"></a>当号名之为智积也！<a id="a-F0"></a>’族姓子，<a id="a-F1"></a>智积以是之故，<a id="a-F2"></a>故曰智积。<a id="a-F3"></a>欲知尔时觉意菩萨，<a id="a-F4"></a>岂异人乎？<a id="a-F5"></a>莫作斯观！<a id="a-F6"></a>所以者何？<a id="a-F7"></a>则是智积菩萨也。<a id="a-F8"></a>”</p>
  <p data-pb></p>
  <h2 id="aF9">叹品第二十七</h2>
  <p id="aFA">于是总敖王菩萨前白佛言：<a id="a-FB"></a>“未曾有也！<a id="a-FC"></a>世尊，<a id="a-FD"></a>诸佛世雄，<a id="a-FE"></a>乃能善决于是淳淑无上正真之道，<a id="a-FF"></a>畅其文字不可限量，<a id="a-FG"></a>入无限谊难受难持，<a id="a-FH"></a>解了深妙十二缘起！<a id="a-FI"></a>不能勤学，<a id="a-FJ"></a>亦为甚难，<a id="a-FK"></a>其二行者无能及者，<a id="a-FL"></a>是六情难灭，<a id="a-FM"></a>坐有所著权不能解，<a id="a-FN"></a>非是下度声闻、<a id="a-FO"></a>缘觉地所能逮者。<a id="a-FP"></a>是菩萨行印一切法，<a id="a-FQ"></a>覆校法界则以平等犹如虚空，<a id="a-FR"></a>无有作想悉无所著，<a id="a-FS"></a>越所悕望别众生行，<a id="a-FT"></a>晓了一切报应之缘，<a id="a-FU"></a>而复颁宣智度无极，<a id="a-FV"></a>广修善权奉静寂句，<a id="a-FW"></a>逮得神通以等行故，<a id="a-FX"></a>入佛一门无有差特，<a id="a-FY"></a>不为若干，<a id="a-FZ"></a>等定如空，<a id="a-Fa"></a>党无等伦，<a id="a-Fb"></a>等无所等，<a id="a-Fc"></a>诸佛平等离于二事，<a id="a-Fd"></a>修行灭寂去诸文字，<a id="a-Fe"></a>导御于义令分别解，<a id="a-Ff"></a>畅其音响于义无获，<a id="a-Fg"></a>所得等习奉行三宝，<a id="a-Fh"></a>讲三脱门度于三界，<a id="a-Fi"></a>晓了三达兴发自在，<a id="a-Fj"></a>譬喻定意，<a id="a-Fk"></a>则能建立诸佛之法，<a id="a-Fl"></a>怀来佛慧饶益一切，<a id="a-Fm"></a>诸佛所叹。<a id="a-Fn"></a>唯然世尊，<a id="a-Fo"></a>若族姓子及族姓女，<a id="a-Fp"></a>有能信此去来今佛，<a id="a-Fq"></a>如是比像所讲道谊无量之慧，<a id="a-Fr"></a>以信乐至发无上正真道意，<a id="a-Fs"></a>将护正法，<a id="a-Ft"></a>闻如此比经典之要，<a id="a-Fu"></a>持讽诵读具为人说，<a id="a-Fv"></a>得福无底，<a id="a-Fw"></a>则于如来为有反复孝顺报恩？<a id="a-Fx"></a>”</p>
  <p id="aFy">佛言：<a id="a-Fz"></a>“如是，<a id="a-G0"></a>如是，<a id="a-G1"></a>族姓子。<a id="a-G2"></a>如尔所云，<a id="a-G3"></a>若族姓子、<a id="a-G4"></a>族姓女，<a id="a-G5"></a>佛目睹见十方诸佛所现国土满中七宝，<a id="a-G6"></a>持用奉施如来至真等正觉。<a id="a-G7"></a>若复有人持是经典，<a id="a-G8"></a>勤讽诵读具足讲说，<a id="a-G9"></a>为众宣传，<a id="a-GA"></a>殷勤精进启受正典，<a id="a-GB"></a>怀之而行，<a id="a-GC"></a>而不违断三宝之教。<a id="a-GD"></a>如是行者，<a id="a-GE"></a>德超乎彼不可称限。<a id="a-GF"></a>”</p>
  <p id="aGG">于时，<a id="a-GH"></a>世尊说此谊已，<a id="a-GI"></a>叹此颂曰：</p>
  <p id="aGJ">“吾以佛眼，<a id="a-GK"></a> 睹诸国土，<a id="a-GL"></a> 诸如来等，<a id="a-GM"></a> 如积紫金，</p>
  <p id="aGN">供养如来，<a id="a-GO"></a> 福尚鲜少；<a id="a-GP"></a> 若闻此典，<a id="a-GQ"></a> 功德乃广！</p>
  <p id="aGR">其有应器，<a id="a-GS"></a> 得听斯经，<a id="a-GT"></a> 深奥玄妙，<a id="a-GU"></a> 第一至真，</p>
  <p id="aGV">已具即受，<a id="a-GW"></a> 持讽诵读，<a id="a-GX"></a> 计此功祚，<a id="a-GY"></a> 为最上尊。</p>
  <p id="aGZ">最胜若此，<a id="a-Ga"></a> 常住于法，<a id="a-Gb"></a> 从法养生，<a id="a-Gc"></a> 不从衣食。</p>
  <p id="aGd">是故当奉，<a id="a-Ge"></a> 安住之法，<a id="a-Gf"></a> 则为孝顺，<a id="a-Gg"></a> 报诸佛恩。<a id="a-Gh"></a>”</p>
  <p id="aGi">尔时，<a id="a-Gj"></a>世尊告众一切诸会菩萨：<a id="a-Gk"></a>“谁能堪任受是过去、<a id="a-Gl"></a>当来、<a id="a-Gm"></a>现在诸佛世尊无上正真道法之护，<a id="a-Gn"></a>吾灭度后于五浊世时俗愦扰，<a id="a-Go"></a>能传此经使广流布，<a id="a-Gp"></a>令其正法住在久存？<a id="a-Gq"></a>”</p>
  <p id="aGr">应时，<a id="a-Gs"></a>彼会六万亿垓诸菩萨众，<a id="a-Gt"></a>同时举声而叹颂曰：</p>
  <p id="aGu">“吾等世尊，<a id="a-Gv"></a> 佥共堪任，<a id="a-Gw"></a> 将护如来，<a id="a-Gx"></a> 无数亿劫，</p>
  <p id="aGy">百千那术，<a id="a-Gz"></a> 所集无上，<a id="a-H0"></a> 正真道教，<a id="a-H1"></a> 于后来世，</p>
  <p id="aH2">当广宣布！<a id="a-H3"></a> 又复大圣，<a id="a-H4"></a> 唯加威恩，<a id="a-H5"></a> 建立神德，</p>
  <p id="aH6">令此经典，<a id="a-H7"></a> 于后末世，<a id="a-H8"></a> 使广流布。<a id="a-H9"></a> 令众生类，</p>
  <p id="aHA">咸共奉命，<a id="a-HB"></a> 宣令人民，<a id="a-HC"></a> 得植德本，<a id="a-HD"></a> 已积德者，</p>
  <p id="aHE">耳得逮闻。<a id="a-HF"></a>”</p>
  <p id="aHG">于时世尊，<a id="a-HH"></a>即叹颂曰：</p>
  <p id="aHI">“正觉言至诚，<a id="a-HJ"></a> 住于真谛法，</p>
  <p id="aHK">以此建诚言，<a id="a-HL"></a> 顺立于斯经。</p>
  <p id="aHM">彼于无尽哀，<a id="a-HN"></a> 而住无极慈，</p>
  <p id="aHO">演愍伤众生，<a id="a-HP"></a> 故建立斯经。</p>
  <p id="aHQ">成就功德品，<a id="a-HR"></a> 越诸圣慧党，</p>
  <p id="aHS">普入诸所行，<a id="a-HT"></a> 故建立斯经。</p>
  <p id="aHU">降伏一切魔，<a id="a-HV"></a> 消化诸异学，</p>
  <p id="aHW">坏一切邪见，<a id="a-HX"></a> 故建立斯经。</p>
  <p id="aHY">四王天帝释，<a id="a-HZ"></a> 梵王演布施，</p>
  <p id="aHa">天龙犍沓和，<a id="a-Hb"></a> 故建立斯经。</p>
  <p id="aHc">地神虚空天，<a id="a-Hd"></a> 杂碎诸小天，</p>
  <p id="aHe">见佛名所建，<a id="a-Hf"></a> 当奉持此诏，</p>
  <p id="aHg">修于四梵行，<a id="a-Hh"></a> 四谛自庄严，</p>
  <p id="aHi">将护于所部，<a id="a-Hj"></a> 故建立斯经。</p>
  <p id="aHk">虚空无色像，<a id="a-Hl"></a> 令无色有色，</p>
  <p id="aHm">佛之所建立，<a id="a-Hn"></a> 无能动移者。<a id="a-Ho"></a>”</p>
  <p id="aHp">于时四天王，<a id="a-Hq"></a>异口同音，<a id="a-Hr"></a>则于佛前以颂赞曰：</p>
  <p id="aHs">“吾等顺此典，<a id="a-Ht"></a> 佛威所将护，</p>
  <p id="aHu">子孙及眷属，<a id="a-Hv"></a> 还逮而侍卫。</p>
  <p id="aHw">若有受持者，<a id="a-Hx"></a> 精勤于道教，</p>
  <p id="aHy">我等当奉事，<a id="a-Hz"></a> 四面营翼之。<a id="a-I0"></a>”</p>
  <p id="aI1">于时天帝释，<a id="a-I2"></a>则于佛前叹此颂曰：</p>
  <p id="aI3">“吾等报佛恩，<a id="a-I4"></a> 当护导师法，</p>
  <p id="aI5">是神妙经者，<a id="a-I6"></a> 行者得成佛。</p>
  <p id="aI7">我等为诸佛，<a id="a-I8"></a> 孝顺报护经，</p>
  <p id="aI9">将养如是典，<a id="a-IA"></a> 以此奉持法。<a id="a-IB"></a>”</p>
  <p id="aIC">于时梵三钵天王，<a id="a-ID"></a>则于佛前叹此颂曰：</p>
  <p id="aIE">“其不习放逸，<a id="a-IF"></a> 越度一切乘，</p>
  <p id="aIG">悉从是经生，<a id="a-IH"></a> 深奥谊殊绝。</p>
  <p id="aII">当舍梵天安，<a id="a-IJ"></a> 设此经所在，</p>
  <p id="aIK">故当往听受，<a id="a-IL"></a> 亦当随营护。<a id="a-IM"></a>”</p>
  <p id="aIN">于时兜率天王，<a id="a-IO"></a>则于佛前叹此颂曰：</p>
  <p id="aIP">“其一生补处，<a id="a-IQ"></a> 从兜率天下，</p>
  <p id="aIR">便当奉持此，<a id="a-IS"></a> 佛所说经典！</p>
  <p id="aIT">世尊我堪任，<a id="a-IU"></a> 弃捐天安乐，</p>
  <p id="aIV">游住阎浮提，<a id="a-IW"></a> 听说此经典。<a id="a-IX"></a>”</p>
  <p id="aIY">于时魔子导师，<a id="a-IZ"></a>则于佛前叹此颂曰：</p>
  <p id="aIa">“以毕魔罪业，<a id="a-Ib"></a> 不复从害教，</p>
  <p id="aIc">其受持此经，<a id="a-Id"></a> 识谊而奉行。</p>
  <p id="aIe">我当拥护此，<a id="a-If"></a> 如来之经典，</p>
  <p id="aIg">令兴其精进，<a id="a-Ih"></a> 普使具足获。<a id="a-Ii"></a>”</p>
  <p id="aIj">于时魔波旬，<a id="a-Ik"></a>于世尊前叹此颂曰：</p>
  <p id="aIl">“吾于众生类，<a id="a-Im"></a> 不复为败乱！</p>
  <p id="aIn">其有受持此，<a id="a-Io"></a> 摄坏众欲尘，</p>
  <p id="aIp">诸魔不得便！<a id="a-Iq"></a> 说此经典者，</p>
  <p id="aIr">诸佛所建立，<a id="a-Is"></a> 吾当将护之！<a id="a-It"></a>”</p>
  <p id="aIu">于是须深天子，<a id="a-Iv"></a>于世尊前叹此颂曰：</p>
  <p id="aIw">“诸佛之正道，<a id="a-Ix"></a> 此经悉演说！</p>
  <p id="aIy">若有持斯经，<a id="a-Iz"></a> 则奉一切佛！</p>
  <p id="aJ0">我当执此典，<a id="a-J1"></a> 为亿数天赞，</p>
  <p id="aJ2">劝助发道意，<a id="a-J3"></a> 闻者则遵行！<a id="a-J4"></a>”</p>
  <p id="aJ5">于是弥勒菩萨，<a id="a-J6"></a>于世尊前叹此颂曰：</p>
  <p id="aJ7">“若有志有道，<a id="a-J8"></a> 其慈不须属，</p>
  <p id="aJ9">拥护一切法，<a id="a-JA"></a> 自出意布施，</p>
  <p id="aJB">吾诣兜率天，<a id="a-JC"></a> 佛之所建立，</p>
  <p id="aJD">如是正像经，<a id="a-JE"></a> 当令普流布</p>
  <p id="aJF">于是耆年大迦葉，<a id="a-JG"></a>于世尊前叹此颂曰：</p>
  <p id="aJH">“吾等慧薄少，<a id="a-JI"></a> 声闻之所说，</p>
  <p id="aJJ">当任其势力，<a id="a-JK"></a> 执持世尊法。</p>
  <p id="aJL">若有受持此，<a id="a-JM"></a> 当往侍卫之，</p>
  <p id="aJN">堪以宣辩才，<a id="a-JO"></a> 赞之为善哉！<a id="a-JP"></a>”</p>
  <p id="aJQ">于时舍利弗，<a id="a-JR"></a>于世尊前叹此颂曰：</p>
  <p id="aJS">“法犹如虚空，<a id="a-JT"></a> 世护之所说，</p>
  <p id="aJU">吾当将养之，<a id="a-JV"></a> 奉敬斯正典。</p>
  <p id="aJW">若所在方面，<a id="a-JX"></a> 奉持如是经，</p>
  <p id="aJY">住在于后世，<a id="a-JZ"></a> 将念一切族。<a id="a-Ja"></a>”</p>
  <p id="aJb">于时耆年大目揵连，<a id="a-Jc"></a>于世尊前叹此颂曰：</p>
  <p id="aJd">“世尊今现在，<a id="a-Je"></a> 清净诸众生，</p>
  <p id="aJf">以持此经典，<a id="a-Jg"></a> 察谊观奉行，</p>
  <p id="aJh">于百千劫中，<a id="a-Ji"></a> 终不归恶趣，</p>
  <p id="aJj">已授于佛决，<a id="a-Jk"></a> 得为法王子。<a id="a-Jl"></a>”</p>
  <p id="aJm">于是贤者阿难，<a id="a-Jn"></a>于世尊前叹此颂曰：</p>
  <p id="aJo">“我面于佛前，<a id="a-Jp"></a> 闻无数千经，</p>
  <p id="aJq">从本未曾更，<a id="a-Jr"></a> 闻如是比经。</p>
  <p id="aJs">今已遇此典，<a id="a-Jt"></a> 亲从圣咨受，</p>
  <p id="aJu">当令普流布，<a id="a-Jv"></a> 为求佛道者。<a id="a-Jw"></a>”</p>
  <p id="aJx">尔时，<a id="a-Jy"></a>世尊咨嗟释、<a id="a-Jz"></a>梵、<a id="a-K0"></a>护世、<a id="a-K1"></a>四天及诸天子、<a id="a-K2"></a>菩萨、<a id="a-K3"></a>声闻：<a id="a-K4"></a>“善哉！<a id="a-K5"></a>善哉！<a id="a-K6"></a>仁等正士，<a id="a-K7"></a>汝等乃能拥护正法，<a id="a-K8"></a>又如是比演师子吼。<a id="a-K9"></a>今我重嘱于正士等，<a id="a-KA"></a>殷勤委累。<a id="a-KB"></a>其有众人，<a id="a-KC"></a>志于大乘未得法忍，<a id="a-KD"></a>若遇如此建立经典，<a id="a-KE"></a>受讽诵读，<a id="a-KF"></a>常与如来而面相见，<a id="a-KG"></a>如是不久当得其决成于无上正真之道。<a id="a-KH"></a>若声闻学受佛此经，<a id="a-KI"></a>当于弥勒如来至真第一会数。<a id="a-KJ"></a>若缘觉乘以此经典持讽诵读，<a id="a-KK"></a>吾灭度后虽无所闻成缘觉道。<a id="a-KL"></a>”</p>
  <p id="aKM">佛说于此总敖王菩萨所问经典义时，<a id="a-KN"></a>无央数人皆发无上正真道意，<a id="a-KO"></a>不可计会诸菩萨众立不退转地，<a id="a-KP"></a>不可称载诸菩萨等逮得无所从生法忍。<a id="a-KQ"></a>无限世界六反震动，<a id="a-KR"></a>其大光明普遍十方，<a id="a-KS"></a>天雨众华。<a id="a-KT"></a>其于十方来会菩萨，<a id="a-KU"></a>启供养佛奉敬正典，<a id="a-KV"></a>普及一切宝严高座，<a id="a-KW"></a>化作宝华，<a id="a-KX"></a>而俱举声宣畅功德：<a id="a-KY"></a>“吾等善利获无极庆，<a id="a-KZ"></a>身自亲近得至于此，<a id="a-Ka"></a>逮闻如是决疑经典。<a id="a-Kb"></a>当令世尊释迦文尼延命久寿长存于世，<a id="a-Kc"></a>使此经典在阎浮提永普流布。<a id="a-Kd"></a>其比丘、<a id="a-Ke"></a>比丘尼、<a id="a-Kf"></a>童士、<a id="a-Kg"></a>童女，<a id="a-Kh"></a>受持如此比像经者，<a id="a-Ki"></a>是等亦令当蒙拥护，<a id="a-Kj"></a>亦使长寿，<a id="a-Kk"></a>常以弘恩加益众生悉缘得度。<a id="a-Kl"></a>”</p>
  <p data-pb></p>
  <h2 id="aKm">嘱累品第二十八</h2>
  <p id="aKn">于是总敖王菩萨前白佛言：<a id="a-Ko"></a>“至未曾有！<a id="a-Kp"></a>世尊，<a id="a-Kq"></a>善分别说此经典义，<a id="a-Kr"></a>所演微妙其辞粲丽。<a id="a-Ks"></a>菩萨元首所当行者，<a id="a-Kt"></a>降制一切诸魔异学，<a id="a-Ku"></a>方便随时导御诸典，<a id="a-Kv"></a>而复悦可得众生心，<a id="a-Kw"></a>出生一切诸乘之行，<a id="a-Kx"></a>悉入如来无极功勋，<a id="a-Ky"></a>亲具诸愿显现大道。<a id="a-Kz"></a>是经典者，<a id="a-L0"></a>所名为何？<a id="a-L1"></a>云何奉行？<a id="a-L2"></a>”</p>
  <p id="aL3">佛告总敖王菩萨：<a id="a-L4"></a>“是经号《如来大哀》，<a id="a-L5"></a>佛所宣教当奉持之。<a id="a-L6"></a>闻如来善莂未曾虚妄，<a id="a-L7"></a>当奉持之。<a id="a-L8"></a>”</p>
  <p id="aL9">佛说如是，<a id="a-LA"></a>总敖王菩萨，<a id="a-LB"></a>十方世界来会开士，<a id="a-LC"></a>诸大弟子，<a id="a-LD"></a>释、<a id="a-LE"></a>梵、<a id="a-LF"></a>四王，<a id="a-LG"></a>天、<a id="a-LH"></a>龙、<a id="a-LI"></a>鬼、<a id="a-LJ"></a>神、<a id="a-LK"></a>犍沓和、<a id="a-LL"></a>阿须伦、<a id="a-LM"></a>迦留罗、<a id="a-LN"></a>真陀罗、<a id="a-LO"></a>摩睺勒，<a id="a-LP"></a>比丘、<a id="a-LQ"></a>比丘尼、<a id="a-LR"></a>童士、<a id="a-LS"></a>童女，<a id="a-LT"></a>一切众会诸天世人，<a id="a-LU"></a>闻佛所说，<a id="a-LV"></a>莫不欢喜。</p>
 </body>
</html>