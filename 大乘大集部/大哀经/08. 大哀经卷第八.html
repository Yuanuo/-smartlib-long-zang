<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大哀经卷第八</title>
</head>
<body>
  <h1 class="head">大哀经卷第八</h1>
  <h2>往古品第二十四</h2>
  <p>佛告：“族姓子，乃往过去久远世时，劫数无量不可计会，悬旷极远不可思议，尔时有佛，号离垢光如来、至真、等正觉、明行成、为善逝、世间解、无上士、道法御、天人师，号佛世尊。世界曰善离垢，劫名照明。其界清净，地绀琉璃净如明镜，地平如掌。其界之土琉璃之土，生七宝树，枝叶华实皆亦宝成。又自然生众宝莲华，大如车轮其色若干，见者心欢，其形微妙香洁甚美。宝为交露，屋宅精舍，诸天人民被服饮食，犹如第六自在天上。人民鲜洁行步安详，其淫怒痴鲜而薄少举动言教。其佛世界无有日月，其佛离垢光明，身出大晖遍诸佛土，晨夜常明昧爽不别。莲华合者则知为冥，莲华开者则知为明。</p>
  <p>“其离垢光如来至真，诸菩萨众有八百亿，出家菩萨、居士菩萨，无能限量不可称载，建立无上正真之道。其佛土地不闻异学无有异乘，唯修大乘，行悉淳淑立不退转。世尊云何为彼说法？唯演空慧空无相教。佛寿半劫，众人居宅若干种宝，佛即行步皆随时节。诸天亦然。其于地上立交露帐舍宅居中，名之为人；其处虚空而立屋宅栅阁，名之为天，起止饮食等无差别。又其佛界无复国君，唯离垢光世尊，则为无上大法之王。诸天人民无各各异，皆来事师无各异名，所作不别无有异念，唯奉如来咨受经典，思惟其谊。彼无女人，无罪处名，无犯尘欲。其土众生唯学三度？一曰、禁戒，二曰、守心，三曰、学智。何谓为戒？习诸通慧心念不舍，弃捐诸行。何谓守心？住于定意逮得神通。何谓为智？住智度无极得分别辩。如是，族姓子，有学如此，名曰学度。是诸菩萨不受禁戒，其土清净巍巍如是。世尊说法严妙殊绝，卓然无喻。</p>
  <p>“时彼佛土诸菩萨中，有一菩萨名曰光首，即从座起，偏出右肩，右膝著地，叉手白佛：‘唯然世尊，所言总持为何谓也？菩萨何住，诸佛所说皆能执持，为众生演令心欢悦？’佛告光首：‘又族姓子，有总持名为宝曜，菩萨住此，悉受诸佛之所讲说，悦众生心。’光首又问：‘唯愿如来，宣宝曜总持。其中谊理我等闻之，奉之如教逮此总持。’离垢光佛，寻为光首菩萨，叹此颂曰：</p>
  <p>“‘欲逮得宝曜， 永除诸尘秽，</p>
  <p>于垢而无垢， 舍诸一切染，</p>
  <p>心常净离著， 是宝曜总持，</p>
  <p>逮得此持者， 其明无不照。</p>
  <p>其身口清净， 光明性离垢，</p>
  <p>等意行慈心， 是宝曜总持。</p>
  <p>已脱三十二， 解诸一切想，</p>
  <p>则离众悕望， 是宝曜总持。</p>
  <p>所游入怀勇， 大德如虚空，</p>
  <p>解明如虚静， 是宝曜总持。</p>
  <p>不断乎三宝， 绝三垢三世，</p>
  <p>穷尽众苦源， 是宝曜总持。</p>
  <p>害贪淫恚痴， 除尘诸秽浊，</p>
  <p>宝树受欲意， 宝曜总持尊。</p>
  <p>诸所有音响， 世间上中下，</p>
  <p>入于一切声， 宝曜持离垢。</p>
  <p>精勤深奥法， 无数妙句谊，</p>
  <p>不著吾我人， 总持离此二。</p>
  <p>逮得分别辩， 坚住于四道，</p>
  <p>四禅震于梵， 是宝曜总持。</p>
  <p>第一法藏义， 启受四等行，</p>
  <p>尊修五神通， 宝曜总持尊。</p>
  <p>谛住四意止， 常顺四意断，</p>
  <p>奉于四神足， 是宝曜总持。</p>
  <p>已受持五根， 而立于五力，</p>
  <p>无能七觉意， 是宝曜总持。</p>
  <p>奉于八由路， 化寂然所观，</p>
  <p>至于明解脱， 是宝曜总持。</p>
  <p>游戏所住地， 近顺解脱道，</p>
  <p>断除一切恼， 是宝曜总持。</p>
  <p>照明一切世， 寂光之道场，</p>
  <p>眼清净广照， 是宝曜总持。</p>
  <p>天眼净如此， 智慧眼曜冥，</p>
  <p>眼净为法目， 是佛眼清净。</p>
  <p>是尘净于魔， 此五阴消害，</p>
  <p>亦净于死魔， 归命力降魔。</p>
  <p>住于此总持， 至亿那术土，</p>
  <p>见垓数诸佛， 得闻上经典。</p>
  <p>以听广妙法， 意力怀总持，</p>
  <p>分别其义趣， 为天世人宣。</p>
  <p>心明发意知， 解了所报应，</p>
  <p>其法入于慧， 住总持逮此。</p>
  <p>辩才无挂碍， 三达三眼净，</p>
  <p>逮得三脱諠， 精进逮总持。</p>
  <p>无数诸总持， 无限说无量，</p>
  <p>逮此总持胜， 便获一切所。</p>
  <p>其禅及脱门， 正受极三昧，</p>
  <p>神通自娱乐， 当入此总持。</p>
  <p>若海诸水王， 万川流河归，</p>
  <p>是胜总持然， 诸法门无量。</p>
  <p>入于无尽意， 悉解无穷慧，</p>
  <p>其福无涯底， 行总持逮此。</p>
  <p>色像众相好， 种姓慧清净，</p>
  <p>珠宝离垢掌， 逮总持如此。</p>
  <p>入乎深要藏， 怀无从生忍，</p>
  <p>在不退转地， 说是总持者。</p>
  <p>无数诸菩萨， 求于无上道，</p>
  <p>已逮此总持， 成佛不为难。</p>
  <p>十方诸最胜， 说法愍众生，</p>
  <p>逮此总持者， 辩才无断绝。</p>
  <p>悦亿垓众生， 知根意所信，</p>
  <p>口未有所说， 逮此总持者。</p>
  <p>则转于法轮， 度百千众生，</p>
  <p>立之于尊乘， 勇住此总持。</p>
  <p>无数那术劫， 嗟叹其功勋，</p>
  <p>逮此总持者， 不能尽究畅。’</p>
  <p>“如是，族姓子，离垢光如来至真，说此总持竟，诸大众中三万二千菩萨逮此总持，光首菩萨亦复逮得此宝曜持。于族姓子所忆云何？尔时光首菩萨，岂异人乎？勿作斯观！所以者何？则尔身是。以是之故，总敖王，于今堪任度诸秽恶，亦复于此咨问如来，章句通利，无犹豫心决其疑网。由是之故，今世勇猛具启前问，不难如来是决总持，宣照世间令意亘然，仁者修法目观达故，会此复重获此总持，意怀勇猛心自颁宣。”</p>
  <h2>智本慧业品第二十五</h2>
  <p>于是智积菩萨，时在彼会，前白佛言：“菩萨云何逮宝曜时，已能获致不复忽忘益于众生，以总持力而自立业？”</p>
  <p>佛告智积：“族姓子，其有菩萨，住于智本而为智慧业，尔乃逮得宝曜总持，不复忽忘益于众生。”</p>
  <p>智积菩萨复白佛言：“善哉！世尊，唯为解说，何谓智本？何谓慧业？”</p>
  <p>佛言：“且听！善思念之，当为汝说。”智积菩萨受教而听。</p>
  <p>佛告：“族姓子，谛听义旨思存心怀，是为智本；如所闻法则以具足为他人说，是为慧业。观察分别是为智本，启发众会令得开解，是为慧业；随顺观察知其根源，是为智本。随时开化建立众生，是为慧业；修平等行而无偏党，是为智本。奉平正行不为邪疑，是为慧业；心无所生都无所著，是为智本。虽心不生能宣经典，是为慧业；闲处静思其心寂寞，是为智本。身心宴然而无愦乱，是为慧业；心常乐一万事不起，是为智本。识一乘道而不违舍，是为慧业；专修憺怕而普观察，是为智本。得明解脱蠲除众冥，是为慧业；遵乎专一三脱之门，是为智本。证明三达去来今事，是为慧业；笃信道议而无疑惑，是为智本。度于一切诸所挂碍，是为慧业；其心不怯志怀勇慧，是为智本。身心休息离于汲汲，是为慧业；其意安详而不卒暴，是为智本。思惟悬旷而悉识念，是为慧业；如有所毁寻即觉制，是为智本。心常正定而得其所，是为慧业；遵修意止申畅意法，是为智本。意无所存亦无所念，是为慧业；奉四意断令舍根源，是为智本。则已净本蠲除众瑕晓了诸法，是为慧业；修学神足忽然轻举，是为智本。已无所行而远神足，是为慧业；习化五根根源常寂，是为智本。分别诸根之所归趣，是为慧业；住于五力势不可动，是为智本。降魔尘劳令欲不起，是为慧业；晓了七觉逮柔顺忍，是为智本。分别诸业一切自然，是为慧业；合集由路勇畅无滞，是为智本。若以识别浮筏譬喻，其非法者立之于法，是为慧业；明识苦习而修道业，是为智本。明证尽谛智本无尽，是为慧业；讽诵经典识其句谊，是为智本。已通经典而能奉行，是为慧业；一切所闻皆能执持，是为智本。道御众义不违其理，是为慧业；于受音响而无所著，是为智本。顺其经典而识正旨，是为慧业；观诸万物一切无常，是为智本。而悉晓了于无所行一切诸法，是为慧业；观诸万物一切皆苦，是为智本。一切诸法计本空无，是为慧业；察一切法而无吾我，是为智本。观诸众生本悉清净，是为慧业；闻真谛法不怀恐怖，是为智本。分别诸法之所归趣，是为慧业；观察寂然泥洹憺怕，是为智本。一切诸法本净寂灭，是为慧业；闻于经谊不怀犹豫畏惧之难，是为智本。晓了义理知其正归，是为慧业；听如审法不疑深洽，是为智本。分法辩才剖判其本，是为慧业；于一切音听不恐惧，是为智本。随时宣畅各令得所，是为慧业；闻佛辩才不怀弱怯，是为智本。识其辩才而遍颁宣，是为慧业；为众生故慈奉法行，是为智本。不舍慈愍以慈加众，是为慧业；自为己身亦为他人而兴愍哀，是为智本。俱于二事而无所著发无盖哀，是为慧业；爱喜道法而怀悦豫，是为智本。不举不下无所违失，是为慧业；离于结缚危害之事而以观察，是为智本。晓了己身举动进止，是为慧业；常念于佛心无他思，是为智本。明识法身而无所倚，是为慧业；常念经典识其义理，是为智本。而能分别离于欲法，是为慧业；常念圣众供养诸道，是为智本。逮于无为观察无尘，是为慧业；常念惠施济诸穷厄，是为智本。舍一切尘而顺道意，是为慧业；常念戒禁而自谨慎，是为智本。而已习行于无所识行别禁戒，是为慧业；常念于天使意开解，是为智本。其法清净离于秽尘，是为慧业；若有所闻覆疏其议，是为智本。与诸世俗无所覆校，是为慧业；所作事业安谛无失，是为智本。而悉晓了无作无报，是为慧业；不怀贡高而不自大，是为智本。得无极慧而成大智，是为慧业；所行为已自省其身，是为智本。为已亦及二事俱兴，是为慧业；若能执持八万四千诸法经藏，是为智本。分别八万四千诸行，是为慧业；晓了随时而宣经典，是为智本。如应讲经无所违失，是为慧业；开化众生建立于道，是为智本。智度无极善权方便，教诲众生立不退转，是为慧业；未曾畏惧五趣所生，是为智本。所生之处多所将护，是为慧业；精勤自修逮音响忍，是为智本。常以修行无所怀生，是为慧业；自将其节得柔顺忍，是为智本。若以逮得不起法忍，是为慧业；发意勤修不退转地，是为智本。超然进前阿惟颜地，是为慧业；其已行成坐佛树下，是为智本。所当晓了断除疑碍解是平等，皆以一时发心之顷，随时顺谊，成于无上正真之道，为最正觉，是为慧业。”</p>
  <p>佛欲重解宣畅此谊，尔时颂曰：</p>
  <p>“若听受其法， 启问无放逸，</p>
  <p>斯清净众人， 咨奉于智本；</p>
  <p>闻之则能演， 慈心布诸民，</p>
  <p>其菩萨殊胜， 为造慧之业。</p>
  <p>善意而思惟， 是为明智本；</p>
  <p>分别说所行， 是为慧之业。</p>
  <p>行如所顺念， 是则为智本；</p>
  <p>此行为人说， 是为慧之业。</p>
  <p>逮心无所生， 此则智之本；</p>
  <p>心行无所趣， 是为慧之业。</p>
  <p>净修正真行， 是则为智本；</p>
  <p>宣转造所行， 是为慧之业。</p>
  <p>专一寂道行， 是则为智本；</p>
  <p>身心不计我， 是为慧之业。</p>
  <p>畏难生死习， 是则为智本；</p>
  <p>爱乐一乘道， 是为慧之业。</p>
  <p>好乐寂然观， 是则为智本；</p>
  <p>思惟明脱事， 是为慧之业。</p>
  <p>精勤三脱门， 是则为智本；</p>
  <p>明证三达智， 是为慧之业。</p>
  <p>精修四意止， 是则为智本；</p>
  <p>念无意无我， 是为慧之业。</p>
  <p>弃恶修善行， 是则为智本；</p>
  <p>本净除此法， 是为慧之业。</p>
  <p>勤致四神足， 是则为智本；</p>
  <p>不贪习神足， 是为慧之业。</p>
  <p>笃信净解脱， 是则为智本；</p>
  <p>度一切挂碍， 是为慧之业。</p>
  <p>精进不倚息， 是则为智本；</p>
  <p>身意已休息， 是为慧之业。</p>
  <p>其志了安详， 是则为智本；</p>
  <p>不住一切处， 是为慧之业。</p>
  <p>自觉识定意， 是则为智本；</p>
  <p>行本净正受， 是为慧之业。</p>
  <p>善建立五根， 是则为智本；</p>
  <p>知众生诸根， 是为慧之业。</p>
  <p>奉行于五力， 是则为智本；</p>
  <p>殷勤得圣慧， 是为慧之业。</p>
  <p>觉意柔顺忍， 是则为智本；</p>
  <p>解了一切法， 是为慧之业。</p>
  <p>勤修道精进， 是则为智本；</p>
  <p>弃捐法非法， 是为慧之业。</p>
  <p>方便苦自然， 是则为智本；</p>
  <p>于证不灭尽， 是为慧之业。</p>
  <p>修持随谊典， 是则为智本；</p>
  <p>导御从谊理， 是为慧之业。</p>
  <p>不厌惓诸闻， 是则为智本；</p>
  <p>履顺其要行， 是为慧之业。</p>
  <p>如应求其议， 是则为智本；</p>
  <p>奉行于圣达， 是为慧之业。</p>
  <p>不倚于寿命， 是则为智本；</p>
  <p>所念如法教， 是为慧之业。</p>
  <p>求观物无常， 是则为智本；</p>
  <p>于是知无生， 是为慧之业。</p>
  <p>信脱万物苦， 是则为智本；</p>
  <p>诸法悉无为， 是为慧之业。</p>
  <p>解诸法无我， 是则为智本；</p>
  <p>其性以清净， 是为慧之业。</p>
  <p>信脱泥洹寂， 是则为智本；</p>
  <p>众生永灭度， 是为慧之业。</p>
  <p>观察其谊理， 是则为智本；</p>
  <p>觉谊而分别， 是为慧之业。</p>
  <p>若笃信经典， 是则为智本；</p>
  <p>畅达于经法， 是为慧之业。</p>
  <p>不畏一切音， 是则为智本；</p>
  <p>晓了诸归趣， 是为慧之业。</p>
  <p>不离佛辩才， 是则为智本；</p>
  <p>晓了自恣说， 是为慧之业。</p>
  <p>建立众生慈， 是则为智本；</p>
  <p>得无缘之愍， 是为慧之业。</p>
  <p>哀己及他人， 是则为智本；</p>
  <p>不想著我人， 是为慧之业。</p>
  <p>常得欢喜悦， 是则为智本；</p>
  <p>不悦无所起， 是为慧之业。</p>
  <p>不造为恩爱， 是则为智本；</p>
  <p>心不得二脱， 是为慧之业。</p>
  <p>其意常念佛， 是则为智本；</p>
  <p>若随法身教， 是为慧之业。</p>
  <p>常思惟经典， 是则为智本；</p>
  <p>明识法报应， 是为慧之业。</p>
  <p>念圣众功勋， 是则为智本；</p>
  <p>若觉了无为， 是为慧之业。</p>
  <p>若心好布施， 是则为智本；</p>
  <p>设舍一切尘， 是为慧之业。</p>
  <p>思戒具清净， 是则为智本；</p>
  <p>住无漏之禁， 是为慧之业。</p>
  <p>念于大神天， 是则为智本；</p>
  <p>若念净复净， 是为慧之业。</p>
  <p>所闻而覆疏， 是则为智本；</p>
  <p>不与世同尘， 是为慧之业。</p>
  <p>善修谨敕业， 是则为智本；</p>
  <p>于作无所作， 是为慧之业。</p>
  <p>谦逊不自大， 是则为智本；</p>
  <p>不计吾有慧， 是为慧之业。</p>
  <p>己身常精勤， 是则为智本；</p>
  <p>为众生造行， 是为慧之业。</p>
  <p>若持诸法藏， 是则为智本；</p>
  <p>晓了众生行， 是为慧之业。</p>
  <p>度一切诸恶， 是则为智本；</p>
  <p>归三处众生， 是为慧之业。</p>
  <p>惠施为仁爱， 等立益众生，</p>
  <p>开化使离秽， 是为慧之业。</p>
  <p>皆以等利之， 视如佛功德，</p>
  <p>正士则如是， 是为慧之业。</p>
  <p>畏所有然炽， 是则为智本；</p>
  <p>思惟生于彼， 是为慧之业。</p>
  <p>不嗔得尽慧， 是则为智本；</p>
  <p>兴无所生慧， 是为慧之业。</p>
  <p>若得音响忍， 是则为智本；</p>
  <p>其行如所念， 是为慧之业。</p>
  <p>致柔顺法忍， 是则为智本；</p>
  <p>无所从生忍， 是为慧之业。</p>
  <p>住不退转地， 是则为智本；</p>
  <p>得阿惟颜地， 是为慧之业。</p>
  <p>坐于佛树下， 是则为智本；</p>
  <p>已逮诸通慧， 是为慧之业。</p>
  <p>计其智之本， 是曰为道心，</p>
  <p>依怙于此心， 所作为慧业。</p>
  <p>常谛住道心， 则能不动转，</p>
  <p>是业为慧事， 所行常随时。</p>
  <p>若修行佛道， 是心道之本，</p>
  <p>佛神力如此， 亦分别辩才。</p>
  <p>若于无数劫， 咨嗟此功勋，</p>
  <p>佛德及光明， 不可得边际。</p>
  <p>其过去诸佛， 现在亦如是，</p>
  <p>若当来安住， 十方不可计，</p>
  <p>其有欲供养， 此无量最胜，</p>
  <p>当顺随道心， 则成无放逸。”</p>
  <p>佛说于此智本慧业时，十方无量诸佛国土六反震动，宝严高座亦复如是。</p>
  <p>于是智积菩萨前白佛言：“唯然世尊，今者何故十方世界不可计会无数佛土六反震动，其虚空中所立高座亦复如是？”</p>
  <p>佛言：“族姓子，是智本慧业经典要品，过去如来之所叹说，往古世时。智积菩萨在于虚空，多所持护，启问如来，佛为解答，是故地大震动，光明普照。”</p>
  <h2>智积菩萨品第二十六</h2>
  <p>尔时，有菩萨名逮分别辩，前白佛言：“智积菩萨何故号曰为智积耶？”</p>
  <p>佛告：“族姓子，乃往过去久远世时，有佛号名首寂如来、至真、等正觉、明行成、为善逝、世间解、无上士、道法御、天人师，为佛世尊。世界曰精勤，劫名阿摩勒。其佛世界安隐快乐，众生无患。首寂如来，诸菩萨众四万二千，诸声闻众八万四千，皆悉恭恪谦卑顺教。其佛辩才以方等经，为诸菩萨兴百亿难，歌颂悉周告诸菩萨：‘汝等正士，谁能堪任受百亿难，一一解说而发遣之？’彼诸菩萨又报佛言：‘过今夜已当发遣之。’或言七夜，或言半月，或言一月，思惟然后乃能发遣，各各自思，白世尊义。时彼众会有一菩萨，名曰觉意，前白佛言：‘唯愿大圣，我不起坐不整威仪，无所思察，于如来前令尊证明，悉当发遣所可难谊。’</p>
  <p>“时此正士适师子吼，三千大千世界六反震动，其大光明普照世间。以此威光，告地上神、四天王天、忉利天、炎天、兜率天、无憍乐天、化自在天，上至魔界天、梵天、梵身天、梵满天、梵度著天、大梵天、光曜天、鲜光天、无量光天、光音天、严净天、鲜净天、无量净天、难及天、善见天、善胜天、离果天、一善天、空慧天、识慧天、不用空慧天、有想无想天，悉来集会。诸比丘、比丘尼、童士、童女不可称计，亦皆来会。及诸十方诸所千界，悉来住立于高座前。</p>
  <p>“时觉意菩萨见诸大众悉来集会，承己福力、意强霸力及总持力、分别辩力、无所畏力，奉佛威力在于佛前，诸众会中取百亿难，一一诸难兴百亿义而发遣之，不转其时，不移其坐，亦不起立，不动膝脚，所说流滑义不差错，闻者亘然若冥睹明。因时会中六万人众，皆发无上正真道意，八万四千菩萨逮得无所从生法忍。首寂如来则赞之曰：‘善哉！善哉！’其音应时遍告三千大千世界。其地上神上至净身诸天之众，皆闻其声悉共咨嗟：‘今此菩萨乃能发遣百亿众难，当号名之为智积也！’族姓子，智积以是之故，故曰智积。欲知尔时觉意菩萨，岂异人乎？莫作斯观！所以者何？则是智积菩萨也。”</p>
  <h2>叹品第二十七</h2>
  <p>于是总敖王菩萨前白佛言：“未曾有也！世尊，诸佛世雄，乃能善决于是淳淑无上正真之道，畅其文字不可限量，入无限谊难受难持，解了深妙十二缘起！不能勤学，亦为甚难，其二行者无能及者，是六情难灭，坐有所著权不能解，非是下度声闻、缘觉地所能逮者。是菩萨行印一切法，覆校法界则以平等犹如虚空，无有作想悉无所著，越所悕望别众生行，晓了一切报应之缘，而复颁宣智度无极，广修善权奉静寂句，逮得神通以等行故，入佛一门无有差特，不为若干，等定如空，党无等伦，等无所等，诸佛平等离于二事，修行灭寂去诸文字，导御于义令分别解，畅其音响于义无获，所得等习奉行三宝，讲三脱门度于三界，晓了三达兴发自在，譬喻定意，则能建立诸佛之法，怀来佛慧饶益一切，诸佛所叹。唯然世尊，若族姓子及族姓女，有能信此去来今佛，如是比像所讲道谊无量之慧，以信乐至发无上正真道意，将护正法，闻如此比经典之要，持讽诵读具为人说，得福无底，则于如来为有反复孝顺报恩？”</p>
  <p>佛言：“如是，如是，族姓子。如尔所云，若族姓子、族姓女，佛目睹见十方诸佛所现国土满中七宝，持用奉施如来至真等正觉。若复有人持是经典，勤讽诵读具足讲说，为众宣传，殷勤精进启受正典，怀之而行，而不违断三宝之教。如是行者，德超乎彼不可称限。”</p>
  <p>于时，世尊说此谊已，叹此颂曰：</p>
  <p>“吾以佛眼， 睹诸国土， 诸如来等， 如积紫金，</p>
  <p>供养如来， 福尚鲜少； 若闻此典， 功德乃广！</p>
  <p>其有应器， 得听斯经， 深奥玄妙， 第一至真，</p>
  <p>已具即受， 持讽诵读， 计此功祚， 为最上尊。</p>
  <p>最胜若此， 常住于法， 从法养生， 不从衣食。</p>
  <p>是故当奉， 安住之法， 则为孝顺， 报诸佛恩。”</p>
  <p>尔时，世尊告众一切诸会菩萨：“谁能堪任受是过去、当来、现在诸佛世尊无上正真道法之护，吾灭度后于五浊世时俗愦扰，能传此经使广流布，令其正法住在久存？”</p>
  <p>应时，彼会六万亿垓诸菩萨众，同时举声而叹颂曰：</p>
  <p>“吾等世尊， 佥共堪任， 将护如来， 无数亿劫，</p>
  <p>百千那术， 所集无上， 正真道教， 于后来世，</p>
  <p>当广宣布！ 又复大圣， 唯加威恩， 建立神德，</p>
  <p>令此经典， 于后末世， 使广流布。 令众生类，</p>
  <p>咸共奉命， 宣令人民， 得植德本， 已积德者，</p>
  <p>耳得逮闻。”</p>
  <p>于时世尊，即叹颂曰：</p>
  <p>“正觉言至诚， 住于真谛法，</p>
  <p>以此建诚言， 顺立于斯经。</p>
  <p>彼于无尽哀， 而住无极慈，</p>
  <p>演愍伤众生， 故建立斯经。</p>
  <p>成就功德品， 越诸圣慧党，</p>
  <p>普入诸所行， 故建立斯经。</p>
  <p>降伏一切魔， 消化诸异学，</p>
  <p>坏一切邪见， 故建立斯经。</p>
  <p>四王天帝释， 梵王演布施，</p>
  <p>天龙犍沓和， 故建立斯经。</p>
  <p>地神虚空天， 杂碎诸小天，</p>
  <p>见佛名所建， 当奉持此诏，</p>
  <p>修于四梵行， 四谛自庄严，</p>
  <p>将护于所部， 故建立斯经。</p>
  <p>虚空无色像， 令无色有色，</p>
  <p>佛之所建立， 无能动移者。”</p>
  <p>于时四天王，异口同音，则于佛前以颂赞曰：</p>
  <p>“吾等顺此典， 佛威所将护，</p>
  <p>子孙及眷属， 还逮而侍卫。</p>
  <p>若有受持者， 精勤于道教，</p>
  <p>我等当奉事， 四面营翼之。”</p>
  <p>于时天帝释，则于佛前叹此颂曰：</p>
  <p>“吾等报佛恩， 当护导师法，</p>
  <p>是神妙经者， 行者得成佛。</p>
  <p>我等为诸佛， 孝顺报护经，</p>
  <p>将养如是典， 以此奉持法。”</p>
  <p>于时梵三钵天王，则于佛前叹此颂曰：</p>
  <p>“其不习放逸， 越度一切乘，</p>
  <p>悉从是经生， 深奥谊殊绝。</p>
  <p>当舍梵天安， 设此经所在，</p>
  <p>故当往听受， 亦当随营护。”</p>
  <p>于时兜率天王，则于佛前叹此颂曰：</p>
  <p>“其一生补处， 从兜率天下，</p>
  <p>便当奉持此， 佛所说经典！</p>
  <p>世尊我堪任， 弃捐天安乐，</p>
  <p>游住阎浮提， 听说此经典。”</p>
  <p>于时魔子导师，则于佛前叹此颂曰：</p>
  <p>“以毕魔罪业， 不复从害教，</p>
  <p>其受持此经， 识谊而奉行。</p>
  <p>我当拥护此， 如来之经典，</p>
  <p>令兴其精进， 普使具足获。”</p>
  <p>于时魔波旬，于世尊前叹此颂曰：</p>
  <p>“吾于众生类， 不复为败乱！</p>
  <p>其有受持此， 摄坏众欲尘，</p>
  <p>诸魔不得便！ 说此经典者，</p>
  <p>诸佛所建立， 吾当将护之！”</p>
  <p>于是须深天子，于世尊前叹此颂曰：</p>
  <p>“诸佛之正道， 此经悉演说！</p>
  <p>若有持斯经， 则奉一切佛！</p>
  <p>我当执此典， 为亿数天赞，</p>
  <p>劝助发道意， 闻者则遵行！”</p>
  <p>于是弥勒菩萨，于世尊前叹此颂曰：</p>
  <p>“若有志有道， 其慈不须属，</p>
  <p>拥护一切法， 自出意布施，</p>
  <p>吾诣兜率天， 佛之所建立，</p>
  <p>如是正像经， 当令普流布</p>
  <p>于是耆年大迦叶，于世尊前叹此颂曰：</p>
  <p>“吾等慧薄少， 声闻之所说，</p>
  <p>当任其势力， 执持世尊法。</p>
  <p>若有受持此， 当往侍卫之，</p>
  <p>堪以宣辩才， 赞之为善哉！”</p>
  <p>于时舍利弗，于世尊前叹此颂曰：</p>
  <p>“法犹如虚空， 世护之所说，</p>
  <p>吾当将养之， 奉敬斯正典。</p>
  <p>若所在方面， 奉持如是经，</p>
  <p>住在于后世， 将念一切族。”</p>
  <p>于时耆年大目揵连，于世尊前叹此颂曰：</p>
  <p>“世尊今现在， 清净诸众生，</p>
  <p>以持此经典， 察谊观奉行，</p>
  <p>于百千劫中， 终不归恶趣，</p>
  <p>已授于佛决， 得为法王子。”</p>
  <p>于是贤者阿难，于世尊前叹此颂曰：</p>
  <p>“我面于佛前， 闻无数千经，</p>
  <p>从本未曾更， 闻如是比经。</p>
  <p>今已遇此典， 亲从圣咨受，</p>
  <p>当令普流布， 为求佛道者。”</p>
  <p>尔时，世尊咨嗟释、梵、护世、四天及诸天子、菩萨、声闻：“善哉！善哉！仁等正士，汝等乃能拥护正法，又如是比演师子吼。今我重嘱于正士等，殷勤委累。其有众人，志于大乘未得法忍，若遇如此建立经典，受讽诵读，常与如来而面相见，如是不久当得其决成于无上正真之道。若声闻学受佛此经，当于弥勒如来至真第一会数。若缘觉乘以此经典持讽诵读，吾灭度后虽无所闻成缘觉道。”</p>
  <p>佛说于此总敖王菩萨所问经典义时，无央数人皆发无上正真道意，不可计会诸菩萨众立不退转地，不可称载诸菩萨等逮得无所从生法忍。无限世界六反震动，其大光明普遍十方，天雨众华。其于十方来会菩萨，启供养佛奉敬正典，普及一切宝严高座，化作宝华，而俱举声宣畅功德：“吾等善利获无极庆，身自亲近得至于此，逮闻如是决疑经典。当令世尊释迦文尼延命久寿长存于世，使此经典在阎浮提永普流布。其比丘、比丘尼、童士、童女，受持如此比像经者，是等亦令当蒙拥护，亦使长寿，常以弘恩加益众生悉缘得度。”</p>
  <h2>嘱累品第二十八</h2>
  <p>于是总敖王菩萨前白佛言：“至未曾有！世尊，善分别说此经典义，所演微妙其辞粲丽。菩萨元首所当行者，降制一切诸魔异学，方便随时导御诸典，而复悦可得众生心，出生一切诸乘之行，悉入如来无极功勋，亲具诸愿显现大道。是经典者，所名为何？云何奉行？”</p>
  <p>佛告总敖王菩萨：“是经号《如来大哀》，佛所宣教当奉持之。闻如来善莂未曾虚妄，当奉持之。”</p>
  <p>佛说如是，总敖王菩萨，十方世界来会开士，诸大弟子，释、梵、四王，天、龙、鬼、神、犍沓和、阿须伦、迦留罗、真陀罗、摩睺勒，比丘、比丘尼、童士、童女，一切众会诸天世人，闻佛所说，莫不欢喜。</p>
</body></html>