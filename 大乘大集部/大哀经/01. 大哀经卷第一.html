<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大哀经卷第一</title>
</head>
<body>
  <h1 class="head">大哀经卷第一</h1>
  <h2>庄严大会法典品第一</h2>
  <p>闻如是：一时，佛在王舍城灵鹫山，古昔诸佛之所游居，如来威神之所建立。其地道场，诸菩萨众所共咨嗟。无极法座，天、龙、鬼、神、揵沓和等，咸俱归命稽首为礼。而于佛土宣畅德本、如来威光、慕乐法门、菩萨神明等，入无量无限功德如来所行，成等正觉转妙法轮，为极元首善宣开化，于一切法而得自在。所度无极，明晓众生志性所趣，睹其诸根便度彼岸，晓了一切蠲除挂碍，诸所止处为作佛事而无俗业，坚住于行莫能当者。大比丘众六百万人，一切人民灭除尘欲无众蔽碍，则为如来法王之子，行深妙法，其所由生不从颠倒，柔软和雅威仪礼节而皆备悉，为大众佑，如来之道而得亲近。</p>
  <p>诸菩萨众不可称计，行无挂碍，决了普智诸通敏慧。又诸大菩萨大慈大哀，兴布法云而演电明，为雨甘露满饱众生诸久饥渴，等心一切执志如地，诸所妄想倚著结缚皆已除弃，熙降弘恩道品之法三十有七，犹如日殿圣慧之宫，明智光曜靡所不照，灭大幽冥显示世间，指其道路宣其德本，若如莲华开[门@为]之时，枯竭恩爱，志深渊池兴立正业，具大神通游于虚空，譬如月宫照乎夜闇，所可游行等心众生，得其志性靡不忻悦，善权方便有益无损，至于道谊亦无增减，普现所行，志若须弥坚住不动，常修梵行供养三宝，于诸境界无能移转，过诸世间之所有法毁呰诽谤，现于一切诸佛国土而现亲厚，神曜远照志如大海，其器广大盛满法水，修菩萨行，一切众生之所宗戴，犹如师子君主最尊，奉四圣谛怀于大悲心慕慈愍，寂然观察，所察普显，于深妙法而无所畏，坏诸外道，于无央数百千诸劫究竟无底，其若菩萨行不以懈惓，一切诸德悉已具足。其名曰：普观见无尽菩萨、皆睹诸国庄严遍现菩萨、如来种性成就无退菩萨、威仪化众示无嗔恚菩萨、无量辩才幢英变音菩萨、积累清净金光威神王菩萨、分别光明辩解散句菩萨、生无量福积累亲业菩萨，如是等类无数菩萨。</p>
  <p>于是世尊颁宣法门，名曰生诸菩萨。佛成正觉时十六年，见诸梵行普皆兴盛，睹诸菩萨咸来集会，欲演如来诸持法藏，而众开士皆悉云至。佛自念言：“吾宁重增诸菩萨行，使得将护兴立道行，曾有经典讲无盖门。如来所为无极变化，为诸菩萨大士之众，当令进入如来境界。”于时世尊以佛境界，变现如来三昧正受。佛适以此佛境，变现定意正受众佑圣旨，上虚空中自然高座，如三千大千佛土广大高远，上至欲界及无色界，悉佛正行如来功德之所兴化。诸菩萨众性行清净，照于十方诸佛世界，悦可无量众生意行，一切诸天龙神宫殿靡不蒙曜。请召十方诸菩萨等，咨嗟无量名德之称，悉坐无数重阁交露，或有紫金以为墙壁，吉祥藏宝以为轩窗，以玛瑙宝而作户牖，明月藏宝以为栏楯，离垢光宝以为户扇，以普明宝而为重阁，一切众宝而为垣障，垂诸贯珠竖众幢幡，而然庭镣，悬诸缯盖，上好栴檀而用垩涂，异妙栴檀可意众香怀来越度，海中名香而用然之，龙所出宝若干种华而散其上，众宝之树罗列而行，诸宝香炉巍巍微妙。其所光饰，普周十方诸佛世界，清净奇妙欢悦人心，普悉现于高座之中。其师子座不可称数，亿百千垓而自然现，高座粲丽广长而峻，众所钦乐莫不忻庆。此四大域所有部界，则自然生四万宫殿而甚高大。又其栏楯高四丈九广二十里，以夜光珠、离秽宝珠、梵英宝珠悬在幡盖，而以紫金庄饰交露，出自然音，从地以上乃至高座，又既崇妙自然化成无有作者。如是此四域所兴变化，三千大千世界亦复如是，诸有四域悉等无异，皆自然生无极宫殿。</p>
  <p>于时，世尊安隐寂然从三昧起，应时三千大千世界六反震动，其大光明靡所不照。佛与菩萨诸弟子众眷属围绕，诸天在上歌咏功德，而雨众华散诸天衣覆盖虚空，烧众名香，空集乐器而自然鸣，十方佛国皆自然动。光照无量诸佛国已，佛大神足无极变化，境界无限威神无际，圣光无边感动无底，于灵鹫山忽然不现。与大众俱，诸天、龙、神、揵沓和、阿须伦、迦留罗、真陀罗、摩睺勒，侍从世尊欲听经法。又四天王与诸天俱，见佛世尊欲诣讲经，于上叉手雨诸天华，供养大圣以偈赞曰：</p>
  <p>“日月之威曜， 明珠天然晖，</p>
  <p>佛光悉蔽之， 消灭三恶趣。</p>
  <p>其明遍佛土， 越须弥铁围，</p>
  <p>悉归命最胜， 咸各怀踊跃。”</p>
  <p>时四天王从诸天人，各以此偈赞世尊已，忻戴无量。时天帝释与忉利天，见于大圣欲诣大殿，至高座所则施供养，雨诸天香散于佛上，叉手以偈而叹颂曰：</p>
  <p>“神足度无极， 显变化无等，</p>
  <p>现乎亿佛土， 最胜日以出。</p>
  <p>降伏诸魔界， 普德净庄严，</p>
  <p>其神足自在， 稽首无等伦。”</p>
  <p>忉利诸天偈赞佛已，侍从世尊。</p>
  <p>时须深天王，见佛欲诣宫殿高座，雨于天衣叉手赞佛：</p>
  <p>“安住慧无量， 普知众生性，</p>
  <p>无著如虚空， 皆远三世事。</p>
  <p>一心入诸行， 悉晓群生性，</p>
  <p>是故可奉敬， 三世悉戴仰。”</p>
  <p>时炎天王偈赞佛已，侍从世尊。</p>
  <p>兜率天王与诸天俱，见于世尊欲诣宫殿大高座所，雨天珍宝而供养佛，叉手赞曰：</p>
  <p>“宜畅于经谊， 观如幻野马，</p>
  <p>彼则无文字， 何有意心像？</p>
  <p>兴愍哀众生， 故佛赞尊法，</p>
  <p>归知法自然， 胜晓无吾我。”</p>
  <p>时兜率天王偈赞佛已，侍从世尊。</p>
  <p>无憍乐天王与诸天俱，见于世尊欲诣宫殿大高座所，雨宝璎珞供养佛上，叉手赞曰：</p>
  <p>“显示乎法身， 十方如虚空，</p>
  <p>最胜现色像， 愍哀而开化。</p>
  <p>宣法无有色， 最胜行普平，</p>
  <p>礼法自然慧， 明识一切谊。”</p>
  <p>无憍乐天以偈叹佛，侍从世尊。</p>
  <p>化自在天与诸天人，见于世尊欲诣宫殿讲堂高座，雨天宝珠而供养佛，叉手赞曰：</p>
  <p>“禁戒离诸垢， 则立于清净，</p>
  <p>劝化其高尊， 定意不可动。</p>
  <p>智慧无等伦， 如海无嗔恨，</p>
  <p>已度于终始， 稽首得自在。</p>
  <p>神圣之足底， 自然立相轮，</p>
  <p>显修乎慈哀， 从本此为先。</p>
  <p>解脱三迳迹， 稽首佛德行，</p>
  <p>则以悲哀故， 增加以平等。</p>
  <p>以寂然为华， 解脱成其实，</p>
  <p>犹如蜂之王， 劝化诸眷属。</p>
  <p>安住如莲华， 以头脑稽首，</p>
  <p>善建立禁戒， 住于安谛地。</p>
  <p>精进之势力， 超殊无能逮，</p>
  <p>稽首正品类， 甚尊不可动。</p>
  <p>愍哀为清净， 道场成光曜，</p>
  <p>智慧离垢秽， 威明消闇冥。</p>
  <p>无数百众生， 咸共归稽首，</p>
  <p>则为无极觉， 头面礼大圣。</p>
  <p>其脱门之迹， 音畅于虚空，</p>
  <p>智慧驰悬远， 光明照十方。</p>
  <p>众生华百千， 令得解开彼，</p>
  <p>觉了离垢秽， 稽首无所著。</p>
  <p>察之无等伦， 何能有踰者，</p>
  <p>求之于十方， 导师不可逮。</p>
  <p>功勋甚众多， 一切德备悉，</p>
  <p>吾今而咨嗟， 其志无饱满。</p>
  <p>阿须伦诸龙， 帝主所归礼，</p>
  <p>无数诸天人， 佥共叹其德。</p>
  <p>其所赞名称， 众多难思议，</p>
  <p>举誉礼世尊， 功勋皆流布。”</p>
  <p>化自在天偈赞佛已，侍从世尊。</p>
  <p>于时，世尊则以无量佛之境界感动变化，为百千天人所共咨嗟，诣宝高座。时佛世尊适升高座，四域宫殿悉知见之。一切三千大千世界，诸在四域皆复如是，悉知见之。于时，大圣坐于三千宝护高座师子之床，诸菩萨众及大弟子亦复次坐。于是大圣有三昧名无盖法门娱乐，以此定意正受。佛适三昧，圣体诸毛一一毛孔，各出江河沙等光明，威曜尽照东方诸佛世界靡不周至，南西北方、四隅、上、下亦复如是，尽照诸界遍无遗漏。所照十方诸佛国土，应时诸土一切地狱，勤苦拷掠悉为休息，畜生解脱，饿鬼得安。时诸众生诸患消除，不为淫怒愚痴所惑，而无瑕秽苦劳之难，慈心相向共相瞻视，如父如母、如兄如弟、如子如身无异。如来光明照诸菩萨，诸菩萨众承佛威神，光曜之中说此颂曰：</p>
  <p>“精进力无量， 广普无所住，</p>
  <p>又以精勤力， 越度亿载劫。</p>
  <p>十力功流布， 普达于十方，</p>
  <p>释迦文威光， 广照于一切。</p>
  <p>其欲求法谊， 故往百千土，</p>
  <p>礼佛听尊法， 而至忍世界。</p>
  <p>其在兜率天， 十方诸菩萨，</p>
  <p>斯等察此光， 佛演安众生。</p>
  <p>魔尘异学众， 降以精进力，</p>
  <p>如莲华出日， 须弥照十方。</p>
  <p>其身曜无底， 晖普于一切，</p>
  <p>诣彼听尊法， 最胜转法轮。</p>
  <p>今日无等伦， 颁宣无比经，</p>
  <p>十力愍众生， 故转尊法轮。</p>
  <p>今日众集会， 广普难可遇，</p>
  <p>笃信欲见佛， 今当诣忍土。”</p>
  <p>尔时，光明普告十方诸佛国土，说斯颂已，动诸佛国，安于众生，耀诸法界，净除一切尘劳之境，灭众幽冥，蔽魔宫殿，与诸菩萨无数眷属还回忍土，在佛头上忽然不现。</p>
  <p>于时，东方无量功德宝福普辞世界，其佛号离垢净光海华无断光言王如来，佛土有菩萨，名首藏华诸法自在。彼光所请，与十江河沙等诸菩萨众会眷属围绕，忽没彼土，须臾之顷至此忍界，诣宝高座住世尊前，稽首足下绕佛万匝，雨夜光珠、众宝璎珞供养散佛，以颂赞曰：</p>
  <p>“十力功勋发， 皆达于十方，</p>
  <p>嗟叹无等伦， 德祚度彼岸。</p>
  <p>我等所诣土， 欲听经法故，</p>
  <p>一切闻名称， 释师子之号。</p>
  <p>世尊为平等， 离垢光普曜，</p>
  <p>如诸法无本， 亦无有嗔恨。</p>
  <p>见危惧众生， 辄令得解脱，</p>
  <p>为诸法之王， 如幻师善学。”</p>
  <p>时诸菩萨无央数众，嗟叹佛已，各神足力悉化作座而坐其上。</p>
  <p>南方佛辩世界，无量德宝辩如来佛土，有菩萨名宝柱。与十江河沙等诸菩萨俱眷属围绕，在于彼土忽然不见，须臾之顷至此忍界，诣宝高座住于佛前，以白珠交露覆盖佛上，稽首足下绕佛万匝，以颂赞曰：</p>
  <p>“世尊悉周匝， 愍雨于众生，</p>
  <p>开[门@为]光明焰， 以空无吾我。</p>
  <p>以八平正路， 消竭尘欲渊，</p>
  <p>寂秘诸树王， 长育清白林。</p>
  <p>则以智慧光， 化灭阴冥母，</p>
  <p>悟久梦众生， 溺没终始流。</p>
  <p>为显示正路， 消竭恩爱池，</p>
  <p>令逮清净眼， 使度如前胜。”</p>
  <p>时无数菩萨颂赞佛已，各神足化变作其座皆自处上。</p>
  <p>于时，西方照耀世界，普明如来至真佛土，彼有菩萨名显音契王，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，雨瑛真珠供养世尊，稽首足下绕佛万匝，以赞颂曰：</p>
  <p>“其圣体之行， 犹如虚空界，</p>
  <p>所愿悉清净， 劫数无有量。</p>
  <p>其身净无垢， 永无有众漏，</p>
  <p>能周于十方， 无思议佛土。</p>
  <p>所讲如时雨， 雷震梵妙音，</p>
  <p>悦可群萌类， 应如志所慕。</p>
  <p>其心无所行， 亦无有不行，</p>
  <p>所演畅诸音， 出应众生心。”</p>
  <p>时无数菩萨颂赞佛已，各神足化变作其座皆自处上。</p>
  <p>于时，北方众宝锦界，无量德宝光如来佛土，彼有菩萨号曰海觉，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，稽首足下绕佛万匝，以颂赞曰：</p>
  <p>“体色紫磨金， 觉施以寂然，</p>
  <p>善照于十方， 快普现其身。</p>
  <p>其体无俦匹， 众人若观察，</p>
  <p>则灭诸欲尘， 忻豫长安隐。</p>
  <p>最胜诸学子， 瞻戴世光明，</p>
  <p>其志咸忻仰， 如须弥顶王。</p>
  <p>皆诸神足力， 若干种变化，</p>
  <p>不能见最胜， 顶上之威相。”</p>
  <p>时无数菩萨颂赞佛已，各各神足变作其座皆自处其上。</p>
  <p>于时，东南方无忧世界，除众戚冥如来佛土，有菩萨名普曜，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，稽首足下绕佛万匝，以宝交露供养上佛，以颂赞曰：</p>
  <p>“于一毛孔里， 怀无限佛土，</p>
  <p>众生不以患， 国土不迫迮。</p>
  <p>最胜救济行， 为诸无眼目，</p>
  <p>诸佛为最妙， 识胜之光明。</p>
  <p>以一之刹土， 畅无数佛国，</p>
  <p>其诸所显现， 刹土不增减。</p>
  <p>随如应方便， 大称随时入，</p>
  <p>普入一切变， 神足所感动。”</p>
  <p>时无数菩萨颂赞佛已，各神足变化作其座皆自处上。</p>
  <p>于时，西南方善观世界，大哀观众生如来佛土，有菩萨名思于大哀，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，雨妙衣服供养覆佛，稽首足下绕百千匝，以颂赞曰：</p>
  <p>“禁戒甚清净， 人尊如宝珠，</p>
  <p>长夜自将护， 如牦牛爱尾。</p>
  <p>见于毁禁者， 加之以愍哀，</p>
  <p>不自叹己身， 不呰毁他人。</p>
  <p>住如须弥山， 意定不可动，</p>
  <p>智慧如江海， 尊超于神灵。</p>
  <p>已度一切有， 有为缚刑狱，</p>
  <p>化亿载众生， 疗其尘劳病。”</p>
  <p>时无数菩萨颂赞佛已，各神足化变作其座皆自处上。</p>
  <p>于时，西北方离暗冥世界，光净王如来佛土，有菩萨名光曜网，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，以宝璎珞之具用覆佛上，稽首足下绕百千匝，以颂赞曰：</p>
  <p>“身觉了生死， 犹如幻师化，</p>
  <p>示现所感动， 如幻无所有。</p>
  <p>假如师幻化， 众生皆如兹，</p>
  <p>其界不可动， 众生无自然。</p>
  <p>如人卧寐梦， 睹见若干形，</p>
  <p>寤则无所见， 诸色想无为。</p>
  <p>圣说法如梦， 有为从念生，</p>
  <p>见有所退转， 不退不回还。”</p>
  <p>时无数菩萨颂赞佛已，各神足化变作其座皆自处上。</p>
  <p>于时，东北方住净离垢世界，空城离垢心如来佛土，有菩萨名觉无底离垢，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，以常鼓音交露覆盖佛上，稽首足下绕百千匝，以颂赞曰：</p>
  <p>“明识深妙法， 等解指自然，</p>
  <p>省察诸空相， 一切诸所法。</p>
  <p>普知一切世， 众生心所趣，</p>
  <p>其心如虚空， 清净慧无底。</p>
  <p>群黎之所行， 三世诸驰逸，</p>
  <p>一心一时行， 悉知诸所有。</p>
  <p>无有众生想， 其心谛离念，</p>
  <p>已除众妄想， 善权普平等。”</p>
  <p>时无数菩萨颂赞佛已，各神足化变作其座皆自处上。</p>
  <p>于时，下方照明世界，深青莲首如来佛土，有菩萨名曰辩严，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，以明珠交露共覆佛上，稽首足下绕百千匝，以颂赞曰：</p>
  <p>“如亿载佛土， 其中所有尘，</p>
  <p>安住诸子孙， 来诣于最胜。</p>
  <p>各欲自启问， 无数亿千劫，</p>
  <p>则以一文字， 意化于一切。</p>
  <p>圣慧不可喻， 权智无等伦，</p>
  <p>总持定无量， 功德无崖底。</p>
  <p>洪勋无能限， 颁宣无数劫，</p>
  <p>毛孔所咨嗟， 不可尽究竟。”</p>
  <p>时无数菩萨颂赞佛已，各神足化变作其座皆自处上。</p>
  <p>于时，上方庄严世界，名称如来佛土，有菩萨名诸法变王，与十江河沙等诸菩萨俱眷属围绕，在于彼土忽然不现，须臾之顷至此忍界，诣宝高座住于佛前，一切庄严众宝紫金交露之帐覆盖佛上，稽首足下绕百千匝，以颂赞曰：</p>
  <p>“一切安住业， 今显无崖底，</p>
  <p>于心得自在， 导师行亦然。</p>
  <p>独诸佛所知， 非众生所行，</p>
  <p>如空无边际， 群庶本如此。</p>
  <p>其行无俦匹， 今日显无底，</p>
  <p>成佛转法轮， 导师灭度如。</p>
  <p>犹若有所种， 法不失果实，</p>
  <p>十方诸最胜， 不可称限量。”</p>
  <p>时无数菩萨颂赞佛已，于佛空中，各神足化变作其座皆自处上。</p>
  <p></p>
  <h2>叹会品第二</h2>
  <p>彼时须臾之间，十方菩萨悉会面现。其菩萨众不可称限无能计会，亿百千数莫能称载，光明所劝集于忍界，诣宝高座住世尊前。时佛晏然从定意兴，其明晃照自然音出。其自然音，普告于三千大千世界，令闻其教。于时佛土信不信者，已为应器比丘、比丘尼，童男、童女、人与非人，天、龙、鬼、神、揵沓和、阿须伦、迦留罗、真陀罗、摩睺勒，闻佛音诏身心坦然，加敬悚息，承佛威神，自然而有妙宝宫殿悉共趣之，须臾之间至宝高座，稽首佛足绕圣三匝各就床榻。又此光音告敕梵天、梵忍天王、梵身天王、梵满天王、梵度著天王、大梵天王、光曜天、少光天、无量光天、光音天、净严天、少净天、无量净天、难还天、净身天、用果天、无揵天、于是天、善施天、善所施天、一善天，如眴之顷集宝高座，稽首足下绕佛七匝，不处地上自处其座。</p>
  <p>于时，世尊睹见大众佥然来会，有神光曜名曰显现诸菩萨力，眉间演出于此光明，绕诸菩萨七匝竟已，于诸菩萨顶上而没。时有菩萨名首藏华诸法自在，遇此光曜，应时逮得一切庄严定意，适三昧已，其宝高座自然为佛有师子座，高八十亿垓百千之寻，妙宝为足，众珍栏楯，妙衣敷上，一切诸华以散其上，悦意诸宝以为严饰。一切菩萨睹此缘变断绝所慕，皆令众会自睹其明，可悦一切众生，现其心意所欲求愿，寻时皆了无可犹豫。时首藏华诸法自在菩萨，复以劫叹施诸恶趣三昧正受，别化如来大师子座，庠序安隐，从三昧起恭恪钦敬，叉其十指以颂赞佛：</p>
  <p>“其日光明者， 但照世俗耳！</p>
  <p>天帝威神德， 营从乐忉利；</p>
  <p>其梵天尊王， 慕恋梵天上；</p>
  <p>佛之圣威化， 变动界若此，</p>
  <p>观察法自由， 自然如虚空，</p>
  <p>若幻野马比， 亦如水中月。</p>
  <p>诸所作所造， 悉为无有主，</p>
  <p>晓了如诳诈， 见众生清净。</p>
  <p>其心慕于色， 斯色何所在？</p>
  <p>其心为自然， 所由皆不实。</p>
  <p>一切虽清净， 此亦如幻化，</p>
  <p>其于自然者， 虚伪何有处？</p>
  <p>能分别本净， 执御心鲜洁，</p>
  <p>其境从容来， 彼无有尘欲。</p>
  <p>思想念诸念， 其心已脱此，</p>
  <p>则见若干种， 幻化之所为。</p>
  <p>虚空无所有， 从地而出生，</p>
  <p>显示国土地， 若干明珠宝。</p>
  <p>向者为法王， 建立师子座，</p>
  <p>当处于此座， 开化亿众生。</p>
  <p>跱立缯幡盖， 大幢诸严饰，</p>
  <p>此无所从来， 亦无所越至。</p>
  <p>若能晓诸法， 无所从来者，</p>
  <p>便能为众生， 现诸胜变化。</p>
  <p>大圣梵音声， 所演善哉快，</p>
  <p>为世巨锭燎， 威神德无极。</p>
  <p>愍伤吾之故， 当升处高座，</p>
  <p>讲说于经典， 断生老病死。</p>
  <p>其清净众生， 十方来会此，</p>
  <p>各各次第坐， 欲听愍法谊。</p>
  <p>本所因发举， 愿解于此慧，</p>
  <p>圣在师子座， 安详颁宣法。”</p>
  <p>于是世尊见首藏华诸法自在菩萨志性清净，即便处于大清净法师子之座，寻时讲说诸菩萨行，当所立趣。又有经典名无盖门，净菩萨道诸佛法力，成就宝身圣明屋宅，于一切法而得自在，入总持中分别解说，剖判入门大神通慧，入于微妙不退转轮无能回还，导御一切诸定意乘，入于一乘无毁法界，说众生性根原所趣，为之唱导解发诸法，毁坏诸魔入应顺法，去诸尘劳六十二见，开化当入柔顺之法，令诸爱欲、邪见、乱律入无碍慧，劝众德本普无不接，颁宣权慧皆入一切佛平等圣悉无阴蔽无处所门，所宣诸法分别如谊入于诸法，无念不念，无应不应，觉了深妙十二缘起，圣慧功德乃达魔天，佛身口意皆令庄严，所念志趣智慧明达而不可盖，入乎圣谛开化声闻，晓心所归缘觉之律，普得一切诸慧境界诸菩萨律，一切所入于法自在，颁宣如来功勋名称。</p>
  <p>时佛讲说如是比像无极法典，说是语时，教化告敕诸菩萨德，所愿至诚悉已具足，示现如来变化感动，解诸众会狐疑结网，降摄一切诸魔之场，光显如来训诲之谊，备佛本业欲使具足。是故世尊，处师子座宣无盖门。于时宝幢菩萨承佛圣旨，用佛庄严三昧正受，令普众会致佛庄严建立威神。时名闻力菩萨承佛圣旨，用红莲华三昧正受建立众会，一切诸华令成法华，以此众华散于世尊一切菩萨。三昧时海觉菩萨承佛圣旨，以众香定三昧正受，使诸毛孔建立演出妙味栴檀。四明网菩萨承佛圣旨，以光明定三昧正受，令一切光建立众会靡不蒙安。五大哀念菩萨承佛圣旨，以无眴定三昧正受建立众会，瞻戴如来目不敢眴。六离垢察无底菩萨承佛圣旨，以法悦定三昧正受建立众会，慕乐正法、好法、志法、乐以法乐。七辩严菩萨承佛圣旨，以愿迹定三昧正受建立众会，皆令蠲除五盖之患。八变诸法王菩萨承佛圣旨，以无忽忘三昧正受建立众会，志在佛道慕如来行。九心勇菩萨承佛圣旨建立众会，使伏诸魔及外怨害靡不从化。十降诸魔菩萨承佛圣旨，以毁魔场三昧正受，适三昧已，应时三千大千世界所有众魔其数百亿及诸魔兵，速疾速疾，各从宫殿忽然不现，诣宝高座住于佛前，稽首足下绕于世尊，无央数匝不可称计，奇异妙物供养大圣，恭敬悚息一心叉手，劝助天师颁宣经典，唯愿以时开化说教：“吾身今日降魔菩萨威神所建故来劝助。唯天中天，吾当放舍所作魔事不乱众生，今以法故来至于斯，由是大圣当察吾身志操所趣。”</p>
  <p>于时，世尊察魔心念赞曰：“善哉！善哉！诸仁者等，汝党乃能放舍魔事，劝助如来令说经法。缘是之故，汝等之身因此获报，皆当越度一切魔业。所以者何？犹百千岁屋室闇冥，一灯入中寻即消昧。如是诸人于百千劫兴发尘劳闇冥之欲，一善本心力之所变，消灭众患令无有余。譬如诸人一日之宫，一月之殿，一大宝珠，一一各出光明之曜消除众冥。如是诸人一心善本观其修行而念应顺，皆除一切无明众冥、六十二见、九十六迳众患之难。以是之故，今日诸仁来觐如来加复劝助，因此德本，稍渐蠲除一切无慧愚痴之冥，当获无极导法之门。”</p>
</body></html>