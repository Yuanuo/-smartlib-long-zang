<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大哀经卷第六</title>
</head>
<body>
  <h1 class="head">大哀经卷第六</h1>
  <h2>十八不共法品第二十一之二</h2>
  <p>佛复告：“族姓子，如来至真，无若干想亦无众念，而令其心迷惑忘也！所以如来无若干想，如虚空土不可穷尽，不察众生而各各异，用其本净无若干故；察于诸佛无若干种，用其法界不可破坏，慧平等故；亦于诸法无差别想，用无欲故。如来不坏奉禁戒者偏爱顺念，亦不毁呰于犯戒者；睹修道者不往肃敬，不尊道者不以弃忽；不计律教是我所也，永处邪见不轻忽之。如来至真所行平等于一切法，是故名曰如来至真无若干想。设无若干，则便宣此无若干想，开化众生令不各异，众想消除而为说法。是为如来十九之业。”</p>
  <p>佛于是颂曰：</p>
  <p>“诸安住道， 无若干想， 一切最后， 见诸佛土，</p>
  <p>计于经典， 无各各异， 诸大名称， 所行普等。</p>
  <p>设奉禁戒， 若毁失者， 众生易化， 若不可化，</p>
  <p>诸两足尊， 彼心平等， 开度众生， 各怀贪相。”</p>
  <p>佛复告：“族姓子，如来至真，无有犹豫，所观察者悉见根源不复思惟。所以者何？如来大圣道德已成莫观不成，身行谨敕，心怀柔软，戒禁鲜明，智慧殊绝，不当瞻觐。如来圣明不有超异也！佛以智虑常察普护，不从愚冥则由度世，不堕方俗迷惑之行。如来所护因从贤圣，不从不圣贤。如来所护，转于清净无上梵轮，愍哀众生而得自在，独步十方不从他人，而有所誉无有偏党。又其如来所观护者，无卒不暴，常顺庠序而无错谬。若有所往得无受舍，已离于二诸所泛流，已度四渎，称量一劫思惟本末不能究尽，各各异所不念所，不知过去念无所娆触，不自现功，如是审实而无有异，佛悉究畅靡所不达。是为如来观察大哀巍巍若此，护诸众生具足说法。是为如来二十之业。”</p>
  <p>佛于是颂曰：</p>
  <p>“如来所观护， 未曾有懈惓，</p>
  <p>善修其道谊， 卓然殊特行。</p>
  <p>其心身如是， 禁戒及智慧，</p>
  <p>尊上为大人， 所行常至诚。</p>
  <p>如来未曾怀， 倚著诸危害，</p>
  <p>亦无想诸念， 不为虚伪事。</p>
  <p>其所观护者， 真谛无华饰，</p>
  <p>便则以此谊， 为众生说法。”</p>
  <p>佛复告：“族姓子，如来至真，无有贪损。何谓为贪？唯乐善法。其善法者为何谓乎？如来大哀未曾损秏，亦不倚贪，咸于大哀所说经典亦无误失，不令众生从律贪欲而致迷秏，开化众生初不谬惑，不舍闲静，亦无所启而有违废，劝诸菩萨未曾喜忘，而于三宝恒不断绝。如来至真无所贪著，圣明至真道德为乐，是故名曰如来正真。无有贪欲而致损秏，为诸众生颁宣经典，令其慕乐无上正真具诸通慧。是为如来二十一业。”</p>
  <p>佛于是颂曰：</p>
  <p>“最胜常不贪， 慕乐善德业，</p>
  <p>慈哀施以法， 度脱于众生。</p>
  <p>喜乐济群萌， 随时而开导，</p>
  <p>最胜不损道， 劝不断三宝。</p>
  <p>无贪嫉嗔恚， 不从愚禁忌，</p>
  <p>由因诸通慧， 善慕经典教。</p>
  <p>见众生懈怠， 最胜化勤修，</p>
  <p>积无量慧业， 以此度群黎。”</p>
  <p>佛复告：“族姓子，如来至真，于精进事而不损秏，所谓如来精进，云何谓？开化众生，观察殷勤求之所在，因而度脱不遗一人，于听经典常令清彻，是为精进。如来至真，如是比像得诸听经，为诸应器一劫不倦。因而听采甚深法者，大圣宣之一劫不废，为说经典离于食馔将护众生。如来至真以一人故，于恒河沙诸佛国土而独游步，从如开化令发道意。如来身心及口所言不以懈倦，身心静然无有闲据。如来方便精进勤修靡不咨嗟，因随平等则以精进，化乎众生至圣解脱。其致道真，乃至申畅如来功勋。是为如来二十二业。”</p>
  <p>佛于是颂曰：</p>
  <p>“其人中师子， 因精进之力，</p>
  <p>以此精进力， 常而咨嗟之。</p>
  <p>其精勤势力， 未曾有损秏，</p>
  <p>所演说经法， 用应法器故。</p>
  <p>安住所精进， 无能究畅者，</p>
  <p>其身口及心， 初未尝劳倦。</p>
  <p>已精进平等， 一切无罪亹，</p>
  <p>其意怀愍哀， 常为众生说。”</p>
  <p>佛复告：“族姓子，如来至真，意之所念，一切未曾而中忘也！亦不损秏。如来所念竟无中废。所以者何？族姓子，从初得成至最正觉道，以普见一切众生过去、当来、今现在心之所怀念，悉忆识之不中忽忘，永存普达众生之行。如来未尝复重惟极遣慧往察，如来所念实无损秏，入于众生三处诸性，入诸人根观众生行。如来所兴不有观察亦不思惟，而为众生讲说经典，豫知时节进退迟疾，而为分别授其决矣！所以者何？其意永存不中忘故。如其心定因无所忘，识念众生寻为说法。是为如来二十三业。”</p>
  <p>佛于是颂曰：</p>
  <p>“世雄所念， 心未曾忘。 又最胜尊， 不忆重思。</p>
  <p>其所游步， 如成正觉， 知众生心， 无有遗漏，</p>
  <p>亦复未尝， 倚于识知。 见于众生， 久长性行，</p>
  <p>令其建立， 无有事业， 人中之尊， 为众法王。”</p>
  <p>佛复告：“族姓子，如来至真，无失定意三昧正受，一切诸法无有偏党，诸法如审。何故如来不失定意？用修平等无卒之故，三昧亦等故。如来等于欲际，无欲之际亦复等矣！如生死际等，泥洹际亦复如是，以平等故，故能正受此之谓也。赞于如来三昧不忘。所以者何？则于平等无忽无忘亦不退转。如来定者不合于眼，亦复不合耳鼻身口意而同尘也诸根不定。其三昧定不依地种，亦复不依水火风空，亦复不怙欲界、色界、无色界，不慕今世不恃后世，无所著故故不损耗，是故名曰如来至真定意不忘。亦为众生讲说经典，令应法器致乎定意。是为如来二十四业。”</p>
  <p>佛于是颂曰：</p>
  <p>“最胜为常定， 定意不损耗，</p>
  <p>等顺一切法， 正从佛定意。</p>
  <p>不倚地水火， 风欲色无色，</p>
  <p>大圣不著此， 故不损三昧。”</p>
  <p>佛复告：“族姓子，如来智慧未曾损耗。何谓为知？敬达诸法无所不通，慧不仰人，为他众生颁宣圣智，方便随时所决无尽，明了一切章句显迹，令入一品住所说经亿百千劫。假使来问去来进退，为决疑网靡不坦然。其慧遍入宣畅三乘，剖判归趣，以诸众生八万四千行，则为讲说八万四千诸经法藏。是为如来智慧无极无量无尽，所说无限慧不损耗，亦为众生显示如是无尽智慧而为说法。是为如来二十五业。”</p>
  <p>佛于是颂曰：</p>
  <p>“佛正觉智慧， 现在志慕乘，</p>
  <p>善宣分别解， 自在度无极。</p>
  <p>为众生说法， 从本性所乐，</p>
  <p>则以一文字， 入无底章句。</p>
  <p>知于众生行， 所察无边际，</p>
  <p>则为此等班， 八万四千藏。</p>
  <p>安住之所宣， 智慧无损耗，</p>
  <p>是为十力业， 故号人中尊。”</p>
  <p>佛复告：“族姓子，如来解脱无有损耗。何谓如来？说诸声闻因声而脱，其缘觉者由了因缘而得解脱，诸佛世尊皆离一切挂碍诸二而得解脱，所以名曰。解脱者何？无过去界不与当来，诸界合同不住现界，其眼于色离于二受，名曰解脱。耳声鼻香舌味身更心法，离于二受而得解脱。心所依倚心本清净而悉了之，故曰发心之顷成无上正真道。如来随时为诸众生讲说经典，使离倚受令无所著。是为如来二十六业。”</p>
  <p>佛于是颂曰：</p>
  <p>“诸声闻众， 依音解脱； 诸缘觉学， 因缘为慧，</p>
  <p>过诸挂碍， 无垢如空， 是为诸佛， 无依所倚。</p>
  <p>其心系在， 于过去事， 清净解脱， 是为执心，</p>
  <p>如应解脱， 察众生根， 开度众生， 不令损耗。”</p>
  <p>佛复告：“族姓子，如来至真，知于过去一切身行所可造业，其本明识而不废退。如来所睹诸胜所行，因其随时而化众生，有所讲说而度群黎，默然亦度，饮食亦济，威仪礼节显示众生令随律教，或复现于三十二相因而得救，或以自示八十种好因而得度；或复欲观如来顶相，威神巍巍不得谛视，光踰日月超绝无侣，因益喜悦而从得度。或有众生趣来见佛辄随律教；或演光明睹其曜晖而得济度；或见经行举足下足悦而得济；或入城郭从其还出令受开化。诸佛世尊，举动进止威仪礼节，皆以此事益于众生，靡不受化未曾唐举。是故名曰如来至真，一切身业本慧[番+去]党，靡不有益而不损耗。是为如来第二十七业。”</p>
  <p>佛于是颂曰：</p>
  <p>“其目睹见， 威仪礼节， 行步所入， 若复还出，</p>
  <p>诸相种好， 及顶威曜， 以此开化， 而度众生。</p>
  <p>导师假使， 演其光明， 无数群萌， 亿载安隐，</p>
  <p>见其威曜， 则随往教！ 诸两足尊， 常修此业。”</p>
  <p>佛复告：“族姓子，如来至真口所演业，皆为慧党晓了自在。所以者何？诸佛世尊所说经道，悉为应时所说无虚善哉随宜，所可宣言至诚无欺无有罪舋，举动安详而不卒暴，离于粗疏未曾荒迷，常怀质直无有谀谄，初不恶口不演粗辞，无所倚著口言柔软，进止应法不为羸弱，性不飘飖亦不狭劣，不为杂碎行步安谛，发言和雅其声柔软音响香美，择言徐语舒缓时出，辞章粲丽滋味具足，无有犷[革+卬]言无疾病思而后语，自护己身，所为应节，心念随时，灭其贪欲而除嗔恚，烧其愚痴降伏诸魔，危害众恶疗治诸疾，别其义理悦智者意，音如哀鸾声如天帝，其响哀和亦如江海，声靖如地，如雕鹫王命诸眷属，其意安隐如须弥山，所发言辞殊赤觜鸟，其声慈愍犹如鸳鸯相呼和时，亦如雁王将导营从，亦如鹿王鸣呼官属。又如箜篌琴筝箫瑟鼓吹，应节吹呗吹笙发音，斯音相和各各悲快；佛之音响柔软清和，过于彼节百千亿倍，深奥微妙声无秽浊，闻者入耳心中欢然积累德本，所宣章句不可穷尽，随时应宜前后相副，不失句义合于法句，各从方便不违时节，见一切人诸根增减而为说法，布施庄严、将养戒禁常令严净，合集忍辱，精进超殊究畅圣业，观察智慧云集慈心，不厌愍哀其喜显曜，不释所护建立三乘，不断三宝别三峻聚，净三脱门所修至诚，颁宣智慧，为诸明者不见诽谤，诸贤圣所咨嗟，志玄旷如虚空，一切功勋悉为备足。告族姓子，如来言辞发教应节，巍巍如是，复过于此无可为喻。是故言曰一切所说，如来言辞慧响超殊，越诸言声，三界无逮最为慧上，靡不应命而顺从者。是为如来二十八业。”</p>
  <p>佛于是颂曰：</p>
  <p>“无等伦言辞和， 以无垢超诸德，</p>
  <p>发一响入诸声， 响周遍诸三千，</p>
  <p>令声闻听其教， 缘觉乘亦如是，</p>
  <p>或有闻广其志， 发其心求佛道。</p>
  <p>其闻慈如次第， 各畅辞不错乱，</p>
  <p>若讲说殊胜法， 又其心无退念。</p>
  <p>犹如山之呼响， 应其音而来报，</p>
  <p>人中上言如是， 所演说悦众心。”</p>
  <p>佛复告：“族姓子，如来至真，皆如一切众意所念，取为慧党靡所不达。所以者何？察于如来无心意识，初无想念而有进退，以慧照曜消化众冥。其如来慧，普至一切众生心念，亦复遍入存一切意，超诸群生其识所念诸消化法。其三昧定无所依仰，越于阴盖，离十二缘起之行，永舍三念，去于臭秽，降伏魔事，去虚伪列谀谄之秽，舍乎吾我，除去无明愚冥根株，净修道业心如虚空，而无想念不坏法界。告族姓子，如来至真，其心意业慧党若兹。是为如来二十九业。”</p>
  <p>佛于是颂曰：</p>
  <p>“不当称最胜， 两足尊圣心，</p>
  <p>积累众圣明， 导师业清净。</p>
  <p>此安住之慧， 处在众生性，</p>
  <p>普入靡不周， 在自然法界。</p>
  <p>禅定意如是， 一切善备悉，</p>
  <p>其察心意识， 一切无想念，</p>
  <p>已过诸魔界， 超于危害业，</p>
  <p>自然如虚空， 离垢无所在。”</p>
  <p>佛复告：“族姓子，如来至真，知于过去慧无挂碍，其所睹见智无损秏。所及云何？其诸过去诸佛国土，合者成者，皆知其数多少进退。其土所有草木山谷诸药丛林，悉分别之。其佛国土所有众生，蚑行喘息身形种类，悉识知之。人民言语音声种类，蜎飞蠕动悉晓了之。彼土前后诸佛兴出多少之数，悉亦演之。诸佛之所颁宣经典卷数多少，有所显照亦悉畅之。化诸声闻其限若干，开诸缘觉入其律乘，悉亦识之敢可劝导。为菩萨学，使发大乘无上正真，亦悉具足。其佛国土所有好丑言教行迹，转相瞻侍亦悉恤之。其比丘众言行举动，上下相顺进退之宜，亦悉别之。有睹寿命长短久存中夭，亦复晓之。复知随法建立年岁，亦识喘息长短好丑。饮食衣服所止居业，如来悉知。过去众生，终始周旋所当往生，诸根若干其行不同志性各异，所怀心意境界殊特，其心悉畅而不中忽，心念多少好丑善恶，如来悉知。其数之限则见目睹，不以二慧而复再思，如来至真亦不遣心，追推过事而推知之，以慧心悉睹豫见，不复重念。其慧如是巍巍无量，见众生性，不中有废而为说法。是为如来三十之业。”</p>
  <p>佛于是颂曰：</p>
  <p>“佛之圣明慧， 无限无挂碍，</p>
  <p>在诸佛之土， 而颁宣经典，</p>
  <p>劝诸众生界， 令笃信佛道。</p>
  <p>诸佛国土中， 其所行进退，</p>
  <p>诸人民根原， 志性所归趣，</p>
  <p>所有药草木， 音响之好丑，</p>
  <p>过去心名何， 诸所可造行，</p>
  <p>平等觉悉达， 睹见如所有。”</p>
  <p>佛复告：“族姓子，如来至真，知于当来而无损秏，慧无挂碍皆睹悉达。云何知之？于当来世所当兴成若复毁坏其合若散，如来悉知。劫起所烧，其水色何等像类，其佛国土当还复者，其地广长阔狭远近，尘埃之数，一一佛土，诸佛所兴教化群黎，诸声闻数、缘觉之众、诸菩萨等，饮食衣服所止居泽，出入喘息行步举动，所可游居威仪礼节，一一如来所化众生立于声闻、缘觉之乘、若学大乘，如来悉知。一一佛土诸众生类，当往生者，其心生念若干之数，诸念所灭，如来悉知。皆达此已，如来不复而重思念，心察怀抱观于当来，常睹悉见，而为众生广说经道。是为如来三十一业。”</p>
  <p>佛于是颂曰：</p>
  <p>“于当来世， 世之所有， 当所合成， 若复毁散，</p>
  <p>刹土众生， 诸佛之数， 其佛正觉， 皆成此数。</p>
  <p>其心未曾， 而有忽忘， 其意观察， 普达当来，</p>
  <p>而为众生， 应时说法， 是两足尊， 之所行业。”</p>
  <p>佛复告：“族姓子，如来至真，或见现在而不损耗，其慧所睹无所挂碍。所见云何？知于现在十方世界一切国土所有多少之数，诸现在诸佛所、现在一切菩萨、声闻、缘觉之数多少，星宿形像进行运转为有几所，现在一切树木药草、山林溪谷、十方土地、境界远近、国中尘数，悉明其限。十方诸水以执一毛，揾取水知有几渧。十方诸火境界兴焰，若复衰灭存亡所在，亦悉达之。十方诸风所由形色，所从因出往来周旋成败增益，亦悉知之。十方虚空迥远悠邈，其里亿数无边无际，佛悉知之，无有不及如毛尘者。知于现在三品之行，众生之界，进退难易，根本深浅，受教迟疾。佛知现在地狱众生所犯殃舋，罪适归此其所因由，从其中出当所生处，复知方便所用除殃。又知现在众生之种蚑行喘息蠕动之类，所因行业而堕此难，了其所便可除殃罪，当所生处。复知现在饿鬼之界，所因悭贪而堕此患，所当因由方便除罪，决所当生。知于一切现在众生心所怀念，所为尘劳爱欲之病，复知离欲无尘秽者。又知现在一切众生，当以何律而受开化。或复有人不从往教，缘知诸天生天上意退没所归，佛悉知之。如是本末初未曾念，二慧重思入于无二，而为众生广说经法。是为如来三十二业。”</p>
  <p>佛于是颂曰：</p>
  <p>“诸最胜慧， 普靡不周， 无限无量， 不可思议，</p>
  <p>等如虚空， 虚无无喻， 一切世间， 所不能逮。</p>
  <p>其于十方， 一切众生， 诸所现在， 当所造行，</p>
  <p>如来悉知， 睹其根原， 是诸佛业， 见悉究畅。”</p>
  <h2>如来道品第二十二</h2>
  <p>佛复告：“族姓子，是为如来所行道业。如来以此所行道业，开化众生，以无言辞而演文字，难当难成！又族姓子，如来至诚，无有羁学能禁制者。其业无量不可思议，诸天、龙神及世间人，无能计会称载所知，初无所言而文字现，难是难及无能抑制！遍诸佛土定意周普，现诸正觉皆已超越，无诸邪业无所想念，犹如虚空三昧平等，察诸法界而无差异。所以者何？诸佛世尊所可宣说无有若干，所因兴出无有偏党，等诸众生国土亦然，所说悉同道神不别解脱无异，所至灭度亦无若干。又族姓子，如来至真有诸法界为一种味成最正觉，于众生界无所蔽碍，善权方便以无碍法而悉明了，则为众生转其法轮令不退转阿惟越致。</p>
  <p>“譬如，族姓子，上工珠师修于清净无垢宝珠，重治令曜；手执此珠宝，举著浊水令水凝然，去浊就清，不复勤而劳其功，然后则出著于食味，上于瓶瓮若于钵器，令其中水皆使清澄，所劳功夫不足言耳！然后服著大药味中，以微细重而重洗之，所洗已净去诸刺蕀，是则名曰夜光宝珠。如来至真亦复如是，察诸众生瑕秽境界，为演无常、苦、空、非身、悲哀辛酸苦毒之灾，众生迷惑爱乐生死，苦恼患厌尔乃令入贤圣法律。如来精进于彼无难，然后乃达空无相愿。如来以慈而开导之，所勤精进而无所著，便次得成于不退转，颁宣经道三场清净。何谓佛界？而令众生来入其境，已得越度入如来法，故曰无上众佑之要。</p>
  <p>“是族姓子，以此因缘，当作此观。如来至真所入三昧不可思议，修乎平等达于三世，不断三宝。如来于彼不可思议，住于道业犹如是空，其身自然无能逮者，现形一切诸佛国土，而于诸法永无所获，不择自在随其音响而教化之。若为众生宣经典时，皆离一切心诸所缘，而悉知见众生心行志性所趣。诸菩萨众志操清净，诸佛世尊以此等故兴出世间。是族姓子，是为如来至成之谊。由无本业，谓无所住而不违远，亦无懈息，授菩萨决不断言教，是利名曰如来道业。”</p>
  <p>佛讲说此如来业时，十方无量不可计会无数佛土六反震动。其大光明普照诸界，雨天华香，其宝清净佛师子座。诸来集会大声闻众，天龙鬼神、犍沓和等，阿须伦、迦留罗、真陀罗、摩睺勒，比丘、比丘尼、童士、童女，咸共听闻如来宣此道业法典，欢喜踊跃不能自胜，善心生焉，各各赍持若干种华、名香、杂香、华鬘、涂香、衣服、幡盖及大幢幡，鼓诸伎乐琴瑟箜篌，供养如来。取头上宝而以散之，或赍麻油，或执雷音，或取其发，或脱宝璎以珠校饰，或明月珠，或怀月珠及解脱华，或持无瑕精洁之供，或获印绶原赦之养或有宝果或以鹰鸟，或以綖缕，或寂然物不倚空物，或头宝璎，或颈著珠，或手或脚所有庄严，而供养佛悉遍散之。或复又取夜光宝珠，或复又取紫磨宝饰，以散其上。或马藏宝、天帝殊绀大青宝、珠火色宝珠、月光宝珠若干种色，瑰异奇宝以供养散。紫磨粟金、杂碎白银，本榓杂香、儋堂杂香、栴檀杂香、黑妙杂香、丹赤真珠、似人杂香，而自退漏雨散。及诸天华，加雨意华、无极意华、月度月华、柔软音大软响华。其华曜目，大地陆地诸华，其轮离垢而有百叶，或有千叶，或百千叶。其光远照香悉周遍，其香美妙洋溢所观靡不欣乐。其光照曜执持其焰，其色无量文饰交露。青莲芙蓉诸所杂华，而自然堕。又复雨地须蔓那华，思怡无忧华瓶梧桐舍著，徐详平顺而雨此华。箜篌乐器箫成鼓吹，鼓舞诸伎自然而鸣。又复加雨诸天华香、杂香、众宝璎珞、宝珠、衣服、卧具。其诸十方来会菩萨，踊住空中，自投其身用供养佛，适各投身不惜躯命。应时空中，周遍自然覆宝高座，有宝交露，垂无央数诸珠璎珞，周遍校饰，紫金杂厕其饰殊特，诚非世有，出若干种诸宝莲华。一切所有珍宝璎珞，一一枚珠各有无数不可称载化菩萨现咸悉共见。诸菩萨出适来出已，绕佛七匝，则复还坐于宝莲华。十方无量诸异国土，不可称计诸佛世尊，一一诸佛各各一切共嗟叹之。其供养以经典之要，以供养故致于清净，各共叹德穷劫不竟。供养法故，佛以威神遣诸弟子，诣此忍土所赍供养，入此忍界。其宝庄严超踰于此，严饰宝座殊绝难及。彼时大会无数众生见是变化，皆发无上正真道意，不可称载诸菩萨众逮得无所从生法忍。</p>
  <p>于时，世尊周匝遍察诸菩萨众：“汝等正士，谁能堪任？如是比像清净庄严，菩萨所住所当建立，如来至真意所遣使在遍止宿，将护视之无有思想亦无音响，所敷氍[娄+毛]毾[登+毛]之具。弥勒如来成佛已后，十六年中当坐于此净宝高座。是为菩萨行愿归趣，名无盖门大会法品经典之要，亦当广布分别其谊。彼时所会一切菩萨。亦当兴发供养此法，弥勒如来及于贤劫诸菩萨众。”</p>
  <p>于时会中有一菩萨，名变动诸法王，即从座起，于莲华上右膝长跪，叉手白佛：“唯然世尊，我能堪任，将护于此清净校饰，止息其边无有思想，精勤一心而不懈废，侍于弥勒至成如来，常供养之，及于贤劫诸如来众至真等正觉等。”</p>
  <p>时有魔天，名曰所作所立坚强处，将四域来在彼会，谓变动诸法王菩萨：“族姓子，其器云何？为何等类而用其器，受此严净令不毁散？”</p>
  <p>变动诸法王菩萨，答所作魔：“族姓子知，一切诸器皆归坏败，无常存者无所堪受，唯有空虚而可不毁，无所妨废，于诸器中最为高尊。仁行当宜谛察我身，目无得眴，必能睹见于无极器。”</p>
  <p>时所作魔，观察变动诸法王菩萨，谛视其身而目不眴，即见变动诸法王菩萨脐中有水王光明世界。何故名曰水王光明？其佛世界悉满众水，周遍国土，若有遥视如一大海。彼有如来，名曰乐莲华首至真等正觉，于今现在，淳诸菩萨为说大乘。其水界中又有莲华，名宝庄严，其彼如来及诸菩萨而坐于上。</p>
  <p>时所作魔叉手而立，稽首归命变动诸法王菩萨。变动诸法王菩萨，谓所作魔：“仁君，岂见诸菩萨器？”</p>
  <p>答曰：“已见，其器无极！”</p>
  <p>报曰：“是水君能任受，如是像无极天器，亿百千劫那术诸劫数之报坏，于此庄严校饰，终不枯竭，无能消化。”</p>
  <p>时所作魔，稽首礼佛：“唯愿世尊，我本亿念志在杂碎，未见于此诸正士等，未得闻是经典要时，欲得成声闻、缘觉而取灭度。今日又见变动诸法王菩萨威神巍巍，闻此经典感动变化，诸建立至意，当发无上正真道心。如今所作不敢违废，于最正觉愍伤众生，多所安隐多所将护。假使吾身于江河沙劫地狱见煮，然后乃成无上正真，虽遭此厄不以为患，不舍佛道。”</p>
  <p>时佛咨嗟所作魔曰：“善哉！善哉！汝身乃为大道之故，一心被服弘誓大铠。今仁如此建立志愿，所誓必果。”</p>
</body></html>