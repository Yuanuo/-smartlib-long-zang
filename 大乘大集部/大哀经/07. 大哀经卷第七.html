<!doctype html>
<html id="z3IBTOVFu" data-ver="1003">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘大集部">
  <meta period="西晋">
 </head>
 <body>
  <h1 id="a1">大哀经卷第七</h1>
  <h2 id="a2">八总持品二十三</h2>
  <p id="a3">时有菩萨名师子英，<a id="a-4"></a>在会中坐，<a id="a-5"></a>问总敖王菩萨：<a id="a-6"></a>“唯族姓子，<a id="a-7"></a>菩萨所立，<a id="a-8"></a>于何总持而皆受持，<a id="a-9"></a>诸佛所说所演经典不可穷尽，<a id="a-A"></a>则以善教悦可众生，<a id="a-B"></a>靡不忽然如冥睹明？<a id="a-C"></a>”</p>
  <p id="aD">总敖王菩萨报师子英：<a id="a-E"></a>“菩萨所住此八总持，<a id="a-F"></a>悦可众生使得开达，<a id="a-G"></a>其慧无穷。<a id="a-H"></a>何谓为八有总持？<a id="a-I"></a>一名、<a id="a-J"></a>净光音，<a id="a-K"></a>二名、<a id="a-L"></a>无尽法藏，<a id="a-M"></a>三名、<a id="a-N"></a>无量退进，<a id="a-O"></a>四名、<a id="a-P"></a>海印意，<a id="a-Q"></a>五名、<a id="a-R"></a>莲华严，<a id="a-S"></a>六名、<a id="a-T"></a>入无碍印，<a id="a-U"></a>七名、<a id="a-V"></a>入分别辩，<a id="a-W"></a>八名、<a id="a-X"></a>建立佛庄严，<a id="a-Y"></a>是为八。<a id="a-Z"></a>菩萨住此有所畅说，<a id="a-a"></a>悦可众生。<a id="a-b"></a>”</p>
  <p id="ac">时师子英，<a id="a-d"></a>复问总敖王菩萨：<a id="a-e"></a>“仁族姓子，<a id="a-f"></a>宁可屈意垂哀一切，<a id="a-g"></a>复重解此八总持谊广演其旨。<a id="a-h"></a>设诸菩萨闻此总持，<a id="a-i"></a>所得辩才必当勤学。<a id="a-j"></a>”</p>
  <p id="ak">总敖王曰：<a id="a-l"></a>“族姓子听！<a id="a-m"></a>今为仁说八总持谊广散所归。<a id="a-n"></a>何谓净光音？<a id="a-o"></a>假使菩萨住此总持，<a id="a-p"></a>其所入门无所挂碍，<a id="a-q"></a>甚为鲜洁归乎坚要，<a id="a-r"></a>其意正立而说经典。<a id="a-s"></a>其音通彻闻一佛国，<a id="a-t"></a>或二、<a id="a-u"></a>或三、<a id="a-v"></a>或四、<a id="a-w"></a>或五、<a id="a-x"></a>或十、<a id="a-y"></a>二十、<a id="a-z"></a>三十、<a id="a-10"></a>四十、<a id="a-11"></a>五十诸佛国土，<a id="a-12"></a>或百或千，<a id="a-13"></a>其音教告诸佛国土，<a id="a-14"></a>或十、<a id="a-15"></a>二十、<a id="a-16"></a>三十、<a id="a-17"></a>四十、<a id="a-18"></a>五十、<a id="a-19"></a>百千亿诸佛国土，<a id="a-1A"></a>闻其音教，<a id="a-1B"></a>或复通彻无量无际诸佛国土。<a id="a-1C"></a>从意所乐，<a id="a-1D"></a>欲令音教通乎几何诸佛国土，<a id="a-1E"></a>多少无极悉能堪任，<a id="a-1F"></a>恣意所欲一师子坐，<a id="a-1G"></a>而为十方一切众生，<a id="a-1H"></a>讲说经法。<a id="a-1I"></a>欲令二十里众人得闻，<a id="a-1J"></a>或三十里，<a id="a-1K"></a>或一须弥，<a id="a-1L"></a>或至梵天，<a id="a-1M"></a>从其众生本意应说，<a id="a-1N"></a>处师子床建立其志，<a id="a-1O"></a>为诸众生讲说经法，<a id="a-1P"></a>悦可其心靡不开解。<a id="a-1Q"></a>身适处于师子座已，<a id="a-1R"></a>十方诸佛皆现其身，<a id="a-1S"></a>诸佛说法皆得闻之，<a id="a-1T"></a>适闻已后得总持力，<a id="a-1U"></a>悉识念之未曾复忘，<a id="a-1V"></a>以斯法典解达其谊。<a id="a-1W"></a>其所说法诸可听受，<a id="a-1X"></a>无能遏断，<a id="a-1Y"></a>入于一文音响之事，<a id="a-1Z"></a>皆能演说一切文字，<a id="a-1a"></a>普入诸响、<a id="a-1b"></a>诸因缘句，<a id="a-1c"></a>入文字故入无量门，<a id="a-1d"></a>说于诸法无有来相，<a id="a-1e"></a>诸法无处无所住故，<a id="a-1f"></a>诸法自然无反覆故，<a id="a-1g"></a>诸法怀来无所到故，<a id="a-1h"></a>用清净故，<a id="a-1i"></a>诸法无根用无有处所生无生故，<a id="a-1j"></a>诸法无边无所成故，<a id="a-1k"></a>诸法无尽无所住故，<a id="a-1l"></a>诸法无生无所行故，<a id="a-1m"></a>诸法不起无所作故，<a id="a-1n"></a>诸法不有无因缘故，<a id="a-1o"></a>诸法不乱无等御故，<a id="a-1p"></a>诸法不灭无有生故，<a id="a-1q"></a>诸法无行无所愿故，<a id="a-1r"></a>诸法无戏无有想念应不应故，<a id="a-1s"></a>诸法无言永入无行故，<a id="a-1t"></a>诸法无教用有所说而有失故，<a id="a-1u"></a>诸法无嗔无有恨故，<a id="a-1v"></a>诸法无想无所著故，<a id="a-1w"></a>诸法无念无有虚故，<a id="a-1x"></a>诸法无倚无所望故，<a id="a-1y"></a>诸法无诲于空等故，<a id="a-1z"></a>诸法无辞用无思故，<a id="a-20"></a>诸法无究无师主故，<a id="a-21"></a>诸法无生无有教故，<a id="a-22"></a>诸法悉净无有来故，<a id="a-23"></a>诸法无我我自然是诸法无人甚清净故，<a id="a-24"></a>诸法无寿无长存故，<a id="a-25"></a>诸法无命入于谊故，<a id="a-26"></a>诸法实空于内寂故，<a id="a-27"></a>诸法无想其本际者无有际故，<a id="a-28"></a>诸法无愿无所受故，<a id="a-29"></a>诸法无行用无为故，<a id="a-2A"></a>诸法无为以越所起章句行故，<a id="a-2B"></a>诸法不坚无所依故，<a id="a-2C"></a>诸法无著无所习故，<a id="a-2D"></a>诸法自然用无身故，<a id="a-2E"></a>诸法无作所作净故，<a id="a-2F"></a>诸法无业无所入故，<a id="a-2G"></a>诸法无报无所合故，<a id="a-2H"></a>诸法无合无所坏故，<a id="a-2I"></a>诸法无舍无所取故，<a id="a-2J"></a>诸法无眴不可捉故，<a id="a-2K"></a>诸法无获无所指故，<a id="a-2L"></a>诸法无触无所造故，<a id="a-2M"></a>诸法无漏无流处故，<a id="a-2N"></a>诸法无有志无成故，<a id="a-2O"></a>诸法清净无[番+去]党故，<a id="a-2P"></a>诸法无属无若干故，<a id="a-2Q"></a>诸法无色四大无常故，<a id="a-2R"></a>诸法无痛无所遭故，<a id="a-2S"></a>诸法无想越众念故，<a id="a-2T"></a>诸法无行离诸欲故，<a id="a-2U"></a>诸法无识无所慕故，<a id="a-2V"></a>诸法无界如空等故，<a id="a-2W"></a>诸法无舍越诸界故，<a id="a-2X"></a>诸法无境无所由故，<a id="a-2Y"></a>诸法无贪无所想故，<a id="a-2Z"></a>诸法无像无处所故，<a id="a-2a"></a>诸法无形无所降故，<a id="a-2b"></a>诸法无浊除诸愦故，<a id="a-2c"></a>诸法无忆无所执故，<a id="a-2d"></a>诸法无想无有二故，<a id="a-2e"></a>诸法无岸度界迹故，<a id="a-2f"></a>诸法无怙离所在故，<a id="a-2g"></a>诸法无常缘不诤故，<a id="a-2h"></a>诸法无名无所怪故，<a id="a-2i"></a>诸法无杂各随行故，<a id="a-2j"></a>诸法无住无所存故，<a id="a-2k"></a>诸法无烂无所烧故，<a id="a-2l"></a>诸法无恶离诸恶故，<a id="a-2m"></a>诸法如水洗诸垢故，<a id="a-2n"></a>诸法无灾甚清净故，<a id="a-2o"></a>诸法甚清净不可数故，<a id="a-2p"></a>诸法无计无所著故，<a id="a-2q"></a>诸法无求无有动故，<a id="a-2r"></a>诸法无摇不可震故，<a id="a-2s"></a>诸法无为与空等故，<a id="a-2t"></a>诸法虚无无所为故，<a id="a-2u"></a>诸法无根无所行故，<a id="a-2v"></a>诸法无现无所曜故，<a id="a-2w"></a>诸法无照舍诸明故，<a id="a-2x"></a>诸法无比无有邪故，<a id="a-2y"></a>诸法无偏等慌惚故，<a id="a-2z"></a>诸法无冥无所视故，<a id="a-30"></a>诸法无晃无部党故，<a id="a-31"></a>诸法无罪离于舋故，<a id="a-32"></a>诸法歌颂作善业故，<a id="a-33"></a>诸法入虚用侵欺故，<a id="a-34"></a>诸法无进无所立故，<a id="a-35"></a>诸法无见无有类故，<a id="a-36"></a>诸法无有尝无有味故，<a id="a-37"></a>诸法无柔无细滑故，<a id="a-38"></a>诸法无识无诸法故，<a id="a-39"></a>诸法无缘离心意识故，<a id="a-3A"></a>诸法无惟道平等故，<a id="a-3B"></a>诸法本净以灭诸入不复生故。</p>
  <p id="a3C">“如是，<a id="a-3D"></a>族姓子，<a id="a-3E"></a>菩萨已逮净光音，<a id="a-3F"></a>于诸因缘文字章句，<a id="a-3G"></a>咨嗟其谊，<a id="a-3H"></a>若于一劫复过一劫，<a id="a-3I"></a>颁宣经典，<a id="a-3J"></a>不舍诸缘文字章句，<a id="a-3K"></a>随时所应不以为难。<a id="a-3L"></a>取要言之，<a id="a-3M"></a>一切诸文各各诸字，<a id="a-3N"></a>以一一文为众说法，<a id="a-3O"></a>于彼文字而无穷尽，<a id="a-3P"></a>善住法眼谛演辞谊，<a id="a-3Q"></a>其言粲丽。<a id="a-3R"></a>于是菩萨住于总持，<a id="a-3S"></a>究畅清净威仪随时，<a id="a-3T"></a>辩才鲜明其心显曜，<a id="a-3U"></a>遵修慈心。<a id="a-3V"></a>其所布施亦复清净，<a id="a-3W"></a>法施衣食俱无所吝，<a id="a-3X"></a>其戒清净行无缺漏，<a id="a-3Y"></a>忍辱清净心不怀害，<a id="a-3Z"></a>精进清净造安隐业，<a id="a-3a"></a>一心清净寂然无冥，<a id="a-3b"></a>智慧清净舍于闇昧，<a id="a-3c"></a>广有所照其业清净，<a id="a-3d"></a>无所违失。<a id="a-3e"></a>其目清净，<a id="a-3f"></a>三眼无垢。<a id="a-3g"></a>其耳清净，<a id="a-3h"></a>得天耳听，<a id="a-3i"></a>闻诸如来所讲说业。<a id="a-3j"></a>其鼻清净，<a id="a-3k"></a>闻于如来戒法之香。<a id="a-3l"></a>其舌清净，<a id="a-3m"></a>无可意味志道法味。<a id="a-3n"></a>其身清净，<a id="a-3o"></a>所生一切不为胎垢之所沾污。<a id="a-3p"></a>其心清净，<a id="a-3q"></a>善权随时普入诸法。<a id="a-3r"></a>其色清净，<a id="a-3s"></a>相好庄严。<a id="a-3t"></a>所闻清净，<a id="a-3u"></a>悦耳之音而无乱响。<a id="a-3v"></a>其香清净，<a id="a-3w"></a>戒闻施香所见被熏。<a id="a-3x"></a>其味清净，<a id="a-3y"></a>味味复味成大人相。<a id="a-3z"></a>细滑清净，<a id="a-40"></a>手脚柔软犹如幼童。<a id="a-41"></a>其法清净，<a id="a-42"></a>逮法光明。<a id="a-43"></a>其意清净，<a id="a-44"></a>所闻经法怀忆不忘。<a id="a-45"></a>其志清净，<a id="a-46"></a>越魔径路。<a id="a-47"></a>行步清净，<a id="a-48"></a>普入深妙无极经典。<a id="a-49"></a>菩萨已住于此总持，<a id="a-4A"></a>自恣从志告诲教授，<a id="a-4B"></a>几何佛土光明所照，<a id="a-4C"></a>其数亦然。<a id="a-4D"></a>又其光明，<a id="a-4E"></a>演出一切十方诸佛所演法教，<a id="a-4F"></a>以用逮致于此总持，<a id="a-4G"></a>因得殊特无言辞故。<a id="a-4H"></a>是族姓子，<a id="a-4I"></a>净光音总持也，<a id="a-4J"></a>所可演出，<a id="a-4K"></a>若有所入所可称说，<a id="a-4L"></a>不可限量。<a id="a-4M"></a>此净音总持，<a id="a-4N"></a>分别所趣不可思议，<a id="a-4O"></a>言辞无极所决无限，<a id="a-4P"></a>所摇方面旷而无际，<a id="a-4Q"></a>入无挂碍。<a id="a-4R"></a>”</p>
  <p id="a4S">佛言：<a id="a-4T"></a>“族姓子，<a id="a-4U"></a>何谓无尽法藏总持？<a id="a-4V"></a>谓色无尽，<a id="a-4W"></a>以色无常故曰无尽说色无常，<a id="a-4X"></a>以色苦故亦说苦恼，<a id="a-4Y"></a>色无我故亦说无我，<a id="a-4Z"></a>色寂然故亦说寂然，<a id="a-4a"></a>色恍惚故亦说恍惚，<a id="a-4b"></a>色如沫故亦说聚沫，<a id="a-4c"></a>色如幻故亦复说幻，<a id="a-4d"></a>色如野马故亦说野马，<a id="a-4e"></a>色如水月故亦说水月，<a id="a-4f"></a>色如梦故亦说梦，<a id="a-4g"></a>色如呼响故亦说呼响，<a id="a-4h"></a>色如形影故亦说形影，<a id="a-4i"></a>色如照面像故亦说面像，<a id="a-4j"></a>色无有故亦说无有，<a id="a-4k"></a>色无学故亦说无学，<a id="a-4l"></a>色无究竟故亦说无究竟，<a id="a-4m"></a>其色空故亦说于空，<a id="a-4n"></a>色无想故亦说无想，<a id="a-4o"></a>色无愿故亦说无愿，<a id="a-4p"></a>色无行故亦说无行，<a id="a-4q"></a>色无生故亦说无生，<a id="a-4r"></a>色无起故亦说无起，<a id="a-4s"></a>色本自然故亦说本自然，<a id="a-4t"></a>色用本无故亦说本无，<a id="a-4u"></a>色过去自然故亦说过去自然，<a id="a-4v"></a>色当来自然故亦说当来自然，<a id="a-4w"></a>色中自然故亦说中自然，<a id="a-4x"></a>色憺怕故亦说澹泊，<a id="a-4y"></a>色静嘿故亦说静嘿，<a id="a-4z"></a>色无游故亦说无游，<a id="a-50"></a>色无戏故亦说无戏，<a id="a-51"></a>色不可思议故亦说不可思议，<a id="a-52"></a>色无貌故亦说无貌，<a id="a-53"></a>色无体故亦说无体，<a id="a-54"></a>色无人故亦说无人，<a id="a-55"></a>色无寿故亦说无寿，<a id="a-56"></a>色无命故亦说无命，<a id="a-57"></a>色无养故亦说无养，<a id="a-58"></a>色愚騃故亦说愚騃，<a id="a-59"></a>色不仁故亦说不仁，<a id="a-5A"></a>色无神故亦说无神，<a id="a-5B"></a>色如束薪故亦说束薪，<a id="a-5C"></a>色如草木墙壁瓦石之类故亦说草木墙壁瓦石之类，<a id="a-5D"></a>色如诳相故亦说诳相，<a id="a-5E"></a>色为四大故亦说四大，<a id="a-5F"></a>色无声故亦说无声，<a id="a-5G"></a>色无教故亦说无教，<a id="a-5H"></a>色不可得故亦说不可得，<a id="a-5I"></a>色念净故亦说念净，<a id="a-5J"></a>色缘起故亦说缘起，<a id="a-5K"></a>色无断故亦说无断，<a id="a-5L"></a>色非常故亦说非常，<a id="a-5M"></a>色如屋故亦说如屋，<a id="a-5N"></a>色无痛故亦说无痛，<a id="a-5O"></a>色从罪福生故亦说罪福，<a id="a-5P"></a>色法界苦故亦说法界，<a id="a-5Q"></a>色住法界故亦说住法界，<a id="a-5R"></a>色于本际法界而无动故亦说本际，<a id="a-5S"></a>色无我故亦说无我，<a id="a-5T"></a>色无受故亦说无受，<a id="a-5U"></a>色无载故亦说无载，<a id="a-5V"></a>色无念故亦说无念，<a id="a-5W"></a>色无怯故亦说无怯，<a id="a-5X"></a>色无量故亦说无量，<a id="a-5Y"></a>色无边故亦说无边，<a id="a-5Z"></a>其色于道本清净故亦说道净，<a id="a-5a"></a>色空等故亦说空等，<a id="a-5b"></a>色于泥洹本清净故亦说泥洹清净。<a id="a-5c"></a>举要言之，<a id="a-5d"></a>五阴六衰、<a id="a-5e"></a>诸法诸名、<a id="a-5f"></a>身形句迹、<a id="a-5g"></a>径路偏章及诸识身，<a id="a-5h"></a>悉入一音之所显曜，<a id="a-5i"></a>说无尽慧。<a id="a-5j"></a>计是四大宝藏之箧，<a id="a-5k"></a>所咨启慧亦不可尽。<a id="a-5l"></a>其宝藏箧圣法经典，<a id="a-5m"></a>亦复游入于无尽慧，<a id="a-5n"></a>所颁宣智，<a id="a-5o"></a>是为无尽法藏之总持也。<a id="a-5p"></a>一切诸所讲说宣传，<a id="a-5q"></a>若于一劫复过一劫，<a id="a-5r"></a>咨嗟此德无尽法藏犹不可尽。<a id="a-5s"></a>”</p>
  <p id="a5t">佛告：<a id="a-5u"></a>“族姓子，<a id="a-5v"></a>何谓无量退进总持？<a id="a-5w"></a>于彼回旋断绝计常而反其流，<a id="a-5x"></a>十二缘起从无明缘而自致行，<a id="a-5y"></a>从行致识，<a id="a-5z"></a>从识致名色，<a id="a-60"></a>从名色致六入，<a id="a-61"></a>从六入致更，<a id="a-62"></a>从更致爱，<a id="a-63"></a>从爱致痛，<a id="a-64"></a>从痛致受，<a id="a-65"></a>从受致有，<a id="a-66"></a>从有致生，<a id="a-67"></a>从生致老病死，<a id="a-68"></a>从死致于哀泣忧戚所不可意；<a id="a-69"></a>从致五阴大恼之患已除无明，<a id="a-6A"></a>行、<a id="a-6B"></a>识、<a id="a-6C"></a>名色、<a id="a-6D"></a>六入、<a id="a-6E"></a>更、<a id="a-6F"></a>爱、<a id="a-6G"></a>痛、<a id="a-6H"></a>受、<a id="a-6I"></a>有、<a id="a-6J"></a>生、<a id="a-6K"></a>老病死啼哭愁戚，<a id="a-6L"></a>不可阴意大患永除。<a id="a-6M"></a>彼从无量宣无限门入于无底，<a id="a-6N"></a>是故名曰无量退进之总持也！<a id="a-6O"></a>亦受亦舍故曰回旋，<a id="a-6P"></a>无受无舍，<a id="a-6Q"></a>此之谓也。<a id="a-6R"></a>亦起亦灭所以回旋，<a id="a-6S"></a>不起不灭，<a id="a-6T"></a>此之谓也。<a id="a-6U"></a>与尘劳合而致诤讼所以回旋，<a id="a-6V"></a>反本清净无著放逸，<a id="a-6W"></a>此之谓也。<a id="a-6X"></a>于一切法而有所行，<a id="a-6Y"></a>受应不应念与不念所以回反，<a id="a-6Z"></a>无想无念无应不应，<a id="a-6a"></a>此之谓也。<a id="a-6b"></a>因缘诸见所以回反，<a id="a-6c"></a>断因缘见，<a id="a-6d"></a>此之谓也。<a id="a-6e"></a>名之与色所以回反，<a id="a-6f"></a>无名无色，<a id="a-6g"></a>此之谓也。<a id="a-6h"></a>有为无为所以回反，<a id="a-6i"></a>净于三场，<a id="a-6j"></a>此之谓也。<a id="a-6k"></a>有内有外所以回反，<a id="a-6l"></a>不住于识，<a id="a-6m"></a>此之谓也。<a id="a-6n"></a>罪福报应所以回反，<a id="a-6o"></a>无罪福报，<a id="a-6p"></a>此之谓也。<a id="a-6q"></a>善与不善所以回反，<a id="a-6r"></a>永无所行不处善恶，<a id="a-6s"></a>此之谓也。<a id="a-6t"></a>有漏无漏所以回反，<a id="a-6u"></a>无有二事，<a id="a-6v"></a>此之谓也。<a id="a-6w"></a>殃舋所蔽尘劳之冥所以回反，<a id="a-6x"></a>本净自然，<a id="a-6y"></a>此之谓也。<a id="a-6z"></a>计我不我所以回反，<a id="a-70"></a>其际清净，<a id="a-71"></a>此之谓也。<a id="a-72"></a>生死泥洹所以回反，<a id="a-73"></a>诸法泥洹其源静然，<a id="a-74"></a>此之谓也。<a id="a-75"></a>是族姓子，<a id="a-76"></a>说无量总持进退无底。<a id="a-77"></a>若有菩萨，<a id="a-78"></a>住是无量进退总持，<a id="a-79"></a>志无所生达法无起，<a id="a-7A"></a>于无央数百千劫中，<a id="a-7B"></a>讲说经典不能究尽，<a id="a-7C"></a>总持之慧其谊微妙。<a id="a-7D"></a>此无量退进总持，<a id="a-7E"></a>若入中慧有所宣畅，<a id="a-7F"></a>则能觉了清净道门，<a id="a-7G"></a>照曜幽冥靡不亘然。<a id="a-7H"></a>“</p>
  <p id="a7I">佛告：<a id="a-7J"></a>“族姓子，<a id="a-7K"></a>何谓海印意总持？<a id="a-7L"></a>犹族姓子，<a id="a-7M"></a>诸四方域世界之中，<a id="a-7N"></a>诸有形色，<a id="a-7O"></a>又其像貌山谷树木，<a id="a-7P"></a>诸所生草众药之类所有形貌，<a id="a-7Q"></a>日月光明明珠水曜焰电诸有像貌，<a id="a-7R"></a>州城大邦郡国县邑居舍屋宅所有像貌，<a id="a-7S"></a>园观浴池川流泉源，<a id="a-7T"></a>入流行色生活之业，<a id="a-7U"></a>自睹形像好丑善恶，<a id="a-7V"></a>中上下貌一切诸色，<a id="a-7W"></a>及与归之，<a id="a-7X"></a>皆依大海而不别异，<a id="a-7Y"></a>是谓大海。<a id="a-7Z"></a>菩萨若住此海印意总持，<a id="a-7a"></a>等印一切众生之身，<a id="a-7b"></a>亦复等演文字之教，<a id="a-7c"></a>以等心印而印众生。<a id="a-7d"></a>十力诸佛，<a id="a-7e"></a>口演所宣无极大法，<a id="a-7f"></a>此典皆从菩萨口出。<a id="a-7g"></a>佛印见印，<a id="a-7h"></a>所说法者忻而无限。<a id="a-7i"></a>讲诸法印，<a id="a-7j"></a>慧无所印，<a id="a-7k"></a>所可讲说，<a id="a-7l"></a>悉如来印分别众谛。<a id="a-7m"></a>其无印者，<a id="a-7n"></a>永无所行心，<a id="a-7o"></a>自然寂。<a id="a-7p"></a>其离印者，<a id="a-7q"></a>得离欲法清净之行。<a id="a-7r"></a>其度印者，<a id="a-7s"></a>所演究竟靡所不通。<a id="a-7t"></a>其号印者，<a id="a-7u"></a>皆宣名物各各畅了。<a id="a-7v"></a>其乐印者，<a id="a-7w"></a>除去欲贪放逸恩爱。<a id="a-7x"></a>其十印者，<a id="a-7y"></a>具足十力。<a id="a-7z"></a>其被恐印者，<a id="a-80"></a>净除诸意。<a id="a-81"></a>其烧咤印者，<a id="a-82"></a>舍于烧热。<a id="a-83"></a>其六印者，<a id="a-84"></a>成六神通。<a id="a-85"></a>其左披印者，<a id="a-86"></a>弃捐左道。<a id="a-87"></a>其审印者，<a id="a-88"></a>说于真谛。<a id="a-89"></a>其如印者，<a id="a-8A"></a>所行如实。<a id="a-8B"></a>其哆印者，<a id="a-8C"></a>蠲除一切诸所根本。<a id="a-8D"></a>其迦印者，<a id="a-8E"></a>离所作业。<a id="a-8F"></a>其娑印者，<a id="a-8G"></a>宣畅至诚其现势力故。<a id="a-8H"></a>其生印者，<a id="a-8I"></a>度生老死故。<a id="a-8J"></a>其志印者，<a id="a-8K"></a>谓意清净故。<a id="a-8L"></a>其界印者，<a id="a-8M"></a>不坏法界故。<a id="a-8N"></a>其寂印者，<a id="a-8O"></a>具足憺怕故。<a id="a-8P"></a>其虚印者，<a id="a-8Q"></a>虚静空无无不可尽故。<a id="a-8R"></a>其尽印者，<a id="a-8S"></a>消化尽想慧无起故。<a id="a-8T"></a>其立印者，<a id="a-8U"></a>觉意谛住故。<a id="a-8V"></a>其知印者，<a id="a-8W"></a>别知一切众生类故。<a id="a-8X"></a>其普印者，<a id="a-8Y"></a>而悉颁宣诸所兴衰。<a id="a-8Z"></a>其有印者，<a id="a-8a"></a>觉了分别所有无有。<a id="a-8b"></a>其贪印者，<a id="a-8c"></a>消除贪淫、<a id="a-8d"></a>嗔恚、<a id="a-8e"></a>愚痴之忌难也。<a id="a-8f"></a>其己印者，<a id="a-8g"></a>己身已通而成正觉。<a id="a-8h"></a>其自印者，<a id="a-8i"></a>身自解故。<a id="a-8j"></a>其旦印者，<a id="a-8k"></a>旦自释舍诸所倚相。<a id="a-8l"></a>其数印者，<a id="a-8m"></a>灭遣根源。<a id="a-8n"></a>其处印者，<a id="a-8o"></a>则于处处如有悉知。<a id="a-8p"></a>其无印者，<a id="a-8q"></a>无有若干。<a id="a-8r"></a>其果印者，<a id="a-8s"></a>逮得果证。<a id="a-8t"></a>其阴印者，<a id="a-8u"></a>除诸阴盖。<a id="a-8v"></a>其疾印者，<a id="a-8w"></a>离邪疾故。<a id="a-8x"></a>其施印者，<a id="a-8y"></a>得成施戒香熏故。<a id="a-8z"></a>其坚印者，<a id="a-90"></a>已逮断坚刚强性故。<a id="a-91"></a>其究印者，<a id="a-92"></a>究畅文字摅其根源。<a id="a-93"></a>如是，<a id="a-94"></a>族姓子，<a id="a-95"></a>菩萨说法演若干文，<a id="a-96"></a>悉知一切文字印说，<a id="a-97"></a>是为海印入总持门。<a id="a-98"></a>”</p>
  <p id="a99">佛告：<a id="a-9A"></a>“族姓子，<a id="a-9B"></a>何谓莲华严总持？<a id="a-9C"></a>菩萨大士若入众会，<a id="a-9D"></a>在所住处辄为说经。<a id="a-9E"></a>设有所宣，<a id="a-9F"></a>于时于彼即生莲华，<a id="a-9G"></a>其色殊妙。<a id="a-9H"></a>菩萨适坐于莲华，<a id="a-9I"></a>逮虚空中则雨莲华。<a id="a-9J"></a>又诸莲华各各演出若干种音，<a id="a-9K"></a>讲说经法唯说深谊，<a id="a-9L"></a>无有杂句严饰之教，<a id="a-9M"></a>攀引典喻正典上要，<a id="a-9N"></a>分别谊归十二部经：<a id="a-9O"></a>一曰、<a id="a-9P"></a>闻经，<a id="a-9Q"></a>二曰、<a id="a-9R"></a>得经，<a id="a-9S"></a>三曰、<a id="a-9T"></a>听经，<a id="a-9U"></a>四曰、<a id="a-9V"></a>分别经，<a id="a-9W"></a>五曰、<a id="a-9X"></a>现经，<a id="a-9Y"></a>六曰、<a id="a-9Z"></a>应时经，<a id="a-9a"></a>七曰、<a id="a-9b"></a>生经，<a id="a-9c"></a>八曰、<a id="a-9d"></a>方等经，<a id="a-9e"></a>九曰、<a id="a-9f"></a>未曾有经，<a id="a-9g"></a>十曰、<a id="a-9h"></a>譬喻经，<a id="a-9i"></a>十一曰、<a id="a-9j"></a>住解经，<a id="a-9k"></a>十二曰、<a id="a-9l"></a>行经。<a id="a-9m"></a>其所演法，<a id="a-9n"></a>若有听者辄尽众苦。<a id="a-9o"></a>菩萨如是自然精进，<a id="a-9p"></a>不释常定。<a id="a-9q"></a>于时莲华所演经典，<a id="a-9r"></a>适断众苦便行佛事。<a id="a-9s"></a>又其菩萨一切毛孔，<a id="a-9t"></a>悉出光明化为莲华。<a id="a-9u"></a>诸莲华上各化菩萨，<a id="a-9v"></a>诣于十方不可涯底无数佛土，<a id="a-9w"></a>奉现诸佛。<a id="a-9x"></a>是族姓子，<a id="a-9y"></a>名曰莲华严入总持门。<a id="a-9z"></a>”</p>
  <p id="aA0">佛复告：<a id="a-A1"></a>“族姓子，<a id="a-A2"></a>何谓入无碍总持门？<a id="a-A3"></a>假使不舍一言辞已，<a id="a-A4"></a>至二三四乃至乎千，<a id="a-A5"></a>所生之处常不忘之，<a id="a-A6"></a>或亿百千种种之说悉能识念，<a id="a-A7"></a>为众宣畅世世不忽，<a id="a-A8"></a>诸根和悦颜色殊绝，<a id="a-A9"></a>与众超异悦可众人，<a id="a-AA"></a>无有恨乱，<a id="a-AB"></a>或能所说闻于无量江河沙等诸佛刹土，<a id="a-AC"></a>或能通畅如佛国尘诸佛国土。<a id="a-AD"></a>于是所演诸法门者，<a id="a-AE"></a>随时方便。<a id="a-AF"></a>又彼法门，<a id="a-AG"></a>一时悉遍诸佛国土满中尘数诸世界也！<a id="a-AH"></a>或二三四，<a id="a-AI"></a>或五至十百千无量，<a id="a-AJ"></a>所说应声亦无所著，<a id="a-AK"></a>则无所住。<a id="a-AL"></a>其音柔和合众人心，<a id="a-AM"></a>辞美随时其谊雅妙不失其节，<a id="a-AN"></a>莫不忻豫入无碍门。<a id="a-AO"></a>”</p>
  <p id="aAP">佛复告：<a id="a-AQ"></a>“族姓子，<a id="a-AR"></a>何谓入分别总持？<a id="a-AS"></a>晓了其谊，<a id="a-AT"></a>所宣旨慧而不可尽。<a id="a-AU"></a>分别法者，<a id="a-AV"></a>所宣正慧亦不可想。<a id="a-AW"></a>随时分别，<a id="a-AX"></a>所说明慧亦不可穷。<a id="a-AY"></a>分别辩者，<a id="a-AZ"></a>所宣正智亦无涯底。<a id="a-Aa"></a>菩萨已获如此慧者，<a id="a-Ab"></a>其于东方所有众生，<a id="a-Ac"></a>悉能合会集在一处，<a id="a-Ad"></a>各各随意言语各异音声若干，<a id="a-Ae"></a>从其宜便所知多少来难菩萨，<a id="a-Af"></a>悉能发遣申畅其谊；<a id="a-Ag"></a>南方、<a id="a-Ah"></a>西方、<a id="a-Ai"></a>北方，<a id="a-Aj"></a>四隅、<a id="a-Ak"></a>上、<a id="a-Al"></a>下亦复如是，<a id="a-Am"></a>来难菩萨各各问谊，<a id="a-An"></a>一时各各尽为发遣，<a id="a-Ao"></a>随音清浊若干种言，<a id="a-Ap"></a>悉得开解，<a id="a-Aq"></a>各随本心而得入道。<a id="a-Ar"></a>各闻其言音不错乱，<a id="a-As"></a>则以一音入无数音，<a id="a-At"></a>以无数音则入一音，<a id="a-Au"></a>是为名曰分别庄严总持。<a id="a-Av"></a>”</p>
  <p id="aAw">佛告：<a id="a-Ax"></a>“族姓子，<a id="a-Ay"></a>何谓建立佛想总持？<a id="a-Az"></a>若有菩萨得此总持，<a id="a-B0"></a>处大法座在于众中，<a id="a-B1"></a>常于虚空。<a id="a-B2"></a>值其顶上变交露帐化佛处上，<a id="a-B3"></a>紫磨金色三十二相众好严身，<a id="a-B4"></a>自承其德顶近如来右手所在，<a id="a-B5"></a>化佛举手适著头上，<a id="a-B6"></a>应时菩萨，<a id="a-B7"></a>其身即变成为佛形庄严相好，<a id="a-B8"></a>建立其口言辞如佛，<a id="a-B9"></a>被蒙其意亦如佛意，<a id="a-BA"></a>适能成就建如是法，<a id="a-BB"></a>则入一切众会心念，<a id="a-BC"></a>从其本行而为宣法。<a id="a-BD"></a>一日、<a id="a-BE"></a>二日至乎五日，<a id="a-BF"></a>半月、<a id="a-BG"></a>一月、<a id="a-BH"></a>半岁、<a id="a-BI"></a>一岁、<a id="a-BJ"></a>五百千岁，<a id="a-BK"></a>从意自恣至乎无穷不可计岁，<a id="a-BL"></a>离于饮食，<a id="a-BM"></a>为诸众生而讲说经，<a id="a-BN"></a>所宣经典而无有穷尽。<a id="a-BO"></a>其身不懈心亦不怠，<a id="a-BP"></a>悉是如来之所建立，<a id="a-BQ"></a>圣感所接，<a id="a-BR"></a>彼则成致于四大慧。<a id="a-BS"></a>何谓四？<a id="a-BT"></a>一曰、<a id="a-BU"></a>慧解一切众生志操，<a id="a-BV"></a>二曰、<a id="a-BW"></a>分别章句靡不通畅，<a id="a-BX"></a>三曰、<a id="a-BY"></a>则以圣智所宣无穷，<a id="a-BZ"></a>四曰、<a id="a-Ba"></a>则从其人本而所学乘，<a id="a-Bb"></a>了其意归而解说法。<a id="a-Bc"></a>是族姓子，<a id="a-Bd"></a>如来相建立总持，<a id="a-Be"></a>所入门者，<a id="a-Bf"></a>有所宣说。<a id="a-Bg"></a>又此总持可演谊，<a id="a-Bh"></a>不可称载，<a id="a-Bi"></a>无有边际，<a id="a-Bj"></a>通佛境界。<a id="a-Bk"></a>”</p>
  <p id="aBl">尔时，<a id="a-Bm"></a>总敖王菩萨睹于如来说如斯谊，<a id="a-Bn"></a>以赞颂曰：</p>
  <p id="aBo">“安住已宣说，<a id="a-Bp"></a> 于八总持行，</p>
  <p id="aBq">此乘所宣获，<a id="a-Br"></a> 分别得解畅，</p>
  <p id="aBs">说亿载经典，<a id="a-Bt"></a> 辞不得边际，</p>
  <p id="aBu">其谊所分别，<a id="a-Bv"></a> 说者无所损。</p>
  <p id="aBw">佛音甚柔和，<a id="a-Bx"></a> 其声微妙快，</p>
  <p id="aBy">宣告江河沙，<a id="a-Bz"></a> 无量千佛土，</p>
  <p id="aC0">众生得听闻，<a id="a-C1"></a> 逮成得灭度。</p>
  <p id="aC2">此总持清净，<a id="a-C3"></a> 所畅音无际，</p>
  <p id="aC4">讲说无数劫，<a id="a-C5"></a> 其法无穷尽，</p>
  <p id="aC6">一句之言辞，<a id="a-C7"></a> 宣布不可说。</p>
  <p id="aC8">一切诸文藻，<a id="a-C9"></a> 智者得随时，</p>
  <p id="aCA">是为法箧藏，<a id="a-CB"></a> 觉意无涯底，</p>
  <p id="aCC">皆弃诸非受，<a id="a-CD"></a> 其行甚清净，</p>
  <p id="aCE">亦不著中间，<a id="a-CF"></a> 不随退转界。</p>
  <p id="aCG">斯勇普惟法，<a id="a-CH"></a> 专精而奉行，</p>
  <p id="aCI">其逮得总持，<a id="a-CJ"></a> 蠲除众根源，</p>
  <p id="aCK">其于四域界，<a id="a-CL"></a> 诸所有形类，</p>
  <p id="aCM">一切悉等印，<a id="a-CN"></a> 江海无思惟。</p>
  <p id="aCO">其有逮得此，<a id="a-CP"></a> 海印之总持，</p>
  <p id="aCQ">彼行者印门，<a id="a-CR"></a> 所说无思议。</p>
  <p id="aCS">若在中众会，<a id="a-CT"></a> 大人讲说法，</p>
  <p id="aCU">逮于虚空中，<a id="a-CV"></a> 广雨诸莲华。</p>
  <p id="aCW">又诸莲华者，<a id="a-CX"></a> 演亿千法教，</p>
  <p id="aCY">莲华严总持，<a id="a-CZ"></a> 清净德若兹。</p>
  <p id="aCa">一音所演句，<a id="a-Cb"></a> 二三及五六，</p>
  <p id="aCc">诸音各各闻，<a id="a-Cd"></a> 声而不错乱。</p>
  <p id="aCe">千亿百那术，<a id="a-Cf"></a> 言辞不可尽，</p>
  <p id="aCg">有逮得总持，<a id="a-Ch"></a> 所觉无挂碍。</p>
  <p id="aCi">其所宣辩才，<a id="a-Cj"></a> 法谊说应时，</p>
  <p id="aCk">十方众生来，<a id="a-Cl"></a> 各各共难问，</p>
  <p id="aCm">悉为发遣之，<a id="a-Cn"></a> 决了所疑律，</p>
  <p id="aCo">其逮得总持，<a id="a-Cp"></a> 意所觉如此。</p>
  <p id="aCq">其大人正士，<a id="a-Cr"></a> 若坐于高床，</p>
  <p id="aCs">诸佛以右手，<a id="a-Ct"></a> 而摩著顶上。</p>
  <p id="aCu">其人得辩才，<a id="a-Cv"></a> 如佛无有异，</p>
  <p id="aCw">用逮此佛化，<a id="a-Cx"></a> 妙上总持故。</p>
  <p id="aCy">假使此菩萨，<a id="a-Cz"></a> 逮成总持者，</p>
  <p id="aD0">彼意所怀德，<a id="a-D1"></a> 无际不可念，</p>
  <p id="aD2">讲说亿千劫，<a id="a-D3"></a> 犹如江河沙，</p>
  <p id="aD4">咨嗟其功德，<a id="a-D5"></a> 境界不可尽，</p>
  <p id="aD6">如莲华自然，<a id="a-D7"></a> 踊处于三世，</p>
  <p id="aD8">坚住如须弥，<a id="a-D9"></a> 所部无能动。</p>
  <p id="aDA">假使有逮得，<a id="a-DB"></a> 无上之总持，</p>
  <p id="aDC">其慧则普流，<a id="a-DD"></a> 周遍于三世，</p>
  <p id="aDE">若在众会中，<a id="a-DF"></a> 勇猛如师子，</p>
  <p id="aDG">调御诸外学，<a id="a-DH"></a> 降伏令成就。</p>
  <p id="aDI">假使有逮得，<a id="a-DJ"></a> 此上之总持，</p>
  <p id="aDK">在所游行处，<a id="a-DL"></a> 悉弃诸恐惧，</p>
  <p id="aDM">其光踰大明，<a id="a-DN"></a> 所照而随时，</p>
  <p id="aDO">其行若如水，<a id="a-DP"></a> 洗除众垢秽，</p>
  <p id="aDQ">其行亦如火，<a id="a-DR"></a> 无相无有念，</p>
  <p id="aDS">其行亦如风，<a id="a-DT"></a> 不著诸境界，</p>
  <p id="aDU">其行亦如医，<a id="a-DV"></a> 疗治诸疾厄，</p>
  <p id="aDW">随时给法药，<a id="a-DX"></a> 汤火而救济。</p>
  <p id="aDY">其有逮得者，<a id="a-DZ"></a> 极上妙总持，</p>
  <p id="aDa">彼慧无嗔恨，<a id="a-Db"></a> 随根而解说，</p>
  <p id="aDc">其行如月明，<a id="a-Dd"></a> 能除夜众冥，</p>
  <p id="aDe">心等光明正，<a id="a-Df"></a> 而演大晖曜。</p>
  <p id="aDg">其有逮得此，<a id="a-Dh"></a> 总持最无觉，</p>
  <p id="aDi">众生来观瞻，<a id="a-Dj"></a> 视之无厌极，</p>
  <p id="aDk">其行喻日光，<a id="a-Dl"></a> 照曜于闇冥，</p>
  <p id="aDm">开三界众生，<a id="a-Dn"></a> 使得其悟解。</p>
  <p id="aDo">若逮得于此，<a id="a-Dp"></a> 最上之总持，</p>
  <p id="aDq">枯竭于众庶，<a id="a-Dr"></a> 爱欲尘劳源，</p>
  <p id="aDs">其行亦如王，<a id="a-Dt"></a> 典领其国土，</p>
  <p id="aDu">如息意王教，<a id="a-Dv"></a> 以法施所闻。</p>
  <p id="aDw">其有逮得此，<a id="a-Dx"></a> 最上之总持，</p>
  <p id="aDy">一切无所受，<a id="a-Dz"></a> 不著于诸有，</p>
  <p id="aE0">其行犹如龙，<a id="a-E1"></a> 意强有神变，</p>
  <p id="aE2">兴云雨众生，<a id="a-E3"></a> 亦复出电焰。</p>
  <p id="aE4">其有逮得此，<a id="a-E5"></a> 最上之总持，</p>
  <p id="aE6">此放诸法雨，<a id="a-E7"></a> 消灭众恼热，</p>
  <p id="aE8">其行如天帝，<a id="a-E9"></a> 不为诸容色，</p>
  <p id="aEA">而见所迷惑，<a id="a-EB"></a> 心广而思法。</p>
  <p id="aEC">其有逮得此，<a id="a-ED"></a> 最上之总持，</p>
  <p id="aEE">诸来众会者，<a id="a-EF"></a> 悉瞻戴其颜，</p>
  <p id="aEG">其慈之所行，<a id="a-EH"></a> 等游如梵天，</p>
  <p id="aEI">一切无等伦，<a id="a-EJ"></a> 来生于此世。</p>
  <p id="aEK">其有逮得此，<a id="a-EL"></a> 最上之总持，</p>
  <p id="aEM">彼生于梵天，<a id="a-EN"></a> 所在常清净，</p>
  <p id="aEO">则成大五通，<a id="a-EP"></a> 常与众超异，</p>
  <p id="aEQ">游百千佛土，<a id="a-ER"></a> 难计无思议。</p>
  <p id="aES">其有逮得此，<a id="a-ET"></a> 最上之总持，</p>
  <p id="aEU">彼供养十方，<a id="a-EV"></a> 无央数诸佛，</p>
  <p id="aEW">诸佛所咨嗟，<a id="a-EX"></a> 随所止方面，</p>
  <p id="aEY">悉共愍哀之，<a id="a-EZ"></a> 念之如一子。</p>
  <p id="aEa">其有逮得此，<a id="a-Eb"></a> 最上之总持，</p>
  <p id="aEc">计如是不久，<a id="a-Ed"></a> 当逮佛功勋，</p>
  <p id="aEe">其辩甚广远，<a id="a-Ef"></a> 所演无穷尽，</p>
  <p id="aEg">说种种微妙，<a id="a-Eh"></a> 无数诸经典。</p>
  <p id="aEi">其有逮得此，<a id="a-Ej"></a> 最上之总持，</p>
  <p id="aEk">严行如华鬘，<a id="a-El"></a> 辩才如流泉，</p>
  <p id="aEm">在众意坚强，<a id="a-En"></a> 所觉而通畅，</p>
  <p id="aEo">其慧无涯底，<a id="a-Ep"></a> 所行如虚空。</p>
  <p id="aEq">其有逮得此，<a id="a-Er"></a> 最上之总持，</p>
  <p id="aEs">彼则无憍慢，<a id="a-Et"></a> 离谀谄自大，</p>
  <p id="aEu">其智慧善权，<a id="a-Ev"></a> 所游而自恣，</p>
  <p id="aEw">能精进奉行，<a id="a-Ex"></a> 当修慈愍哀。</p>
  <p id="aEy">其有逮得此，<a id="a-Ez"></a> 最上之总持，</p>
  <p id="aF0">一切皆蠲除，<a id="a-F1"></a> 有为之瑕秽，</p>
  <p id="aF2">知众生言辞，<a id="a-F3"></a> 所说之善恶，</p>
  <p id="aF4">了众人所好，<a id="a-F5"></a> 一切诸根行。</p>
  <p id="aF6">其有逮得此，<a id="a-F7"></a> 最上之总持，</p>
  <p id="aF8">本所可宣畅，<a id="a-F9"></a> 其谊不可尽，</p>
  <p id="aFA">精勤神定意，<a id="a-FB"></a> 诸根及五力，</p>
  <p id="aFC">觉意路如是，<a id="a-FD"></a> 其寂然最上。</p>
  <p id="aFE">其有逮得此，<a id="a-FF"></a> 最上之总持，</p>
  <p id="aFG">彼则观诸法，<a id="a-FH"></a> 所获甚清净，</p>
  <p id="aFI">于诸度无极，<a id="a-FJ"></a> 已逮至彼岸，</p>
  <p id="aFK">意强而明达，<a id="a-FL"></a> 慧了诸四思。</p>
  <p id="aFM">其逮得于此，<a id="a-FN"></a> 最上之总持，</p>
  <p id="aFO">其人自然解，<a id="a-FP"></a> 安住诸所行，</p>
  <p id="aFQ">寂然成澹泊，<a id="a-FR"></a> 仁和无放逸，</p>
  <p id="aFS">威仪礼节行，<a id="a-FT"></a> 分别住安谛。</p>
  <p id="aFU">其有逮得此，<a id="a-FV"></a> 最上之总持，</p>
  <p id="aFW">其人未曾有，<a id="a-FX"></a> 不与诸尘劳，</p>
  <p id="aFY">以成如法幻，<a id="a-FZ"></a> 志性离瑕秽，</p>
  <p id="aFa">所在胎生处，<a id="a-Fb"></a> 不能垢所染。</p>
  <p id="aFc">其有逮得此，<a id="a-Fd"></a> 最上之总持，</p>
  <p id="aFe">则住于莲华，<a id="a-Ff"></a> 立在诸佛前。</p>
  <p id="aFg">其人身口意，<a id="a-Fh"></a> 威神无缺漏，</p>
  <p id="aFi">普兴一切慧，<a id="a-Fj"></a> 周流归众生。</p>
  <p id="aFk">其有逮得此，<a id="a-Fl"></a> 最上之总持，</p>
  <p id="aFm">诸佛所建化，<a id="a-Fn"></a> 说法而自立，</p>
  <p id="aFo">已成大智慧，<a id="a-Fp"></a> 为众生行道，</p>
  <p id="aFq">于无数劫中，<a id="a-Fr"></a> 叹德不可穷。</p>
  <p id="aFs">其有逮得此，<a id="a-Ft"></a> 最上之总持，</p>
  <p id="aFu">若有欲叹誉，<a id="a-Fv"></a> 无能得源际。</p>
  <p id="aFw">于是世尊，<a id="a-Fx"></a>赞总敖王菩萨：<a id="a-Fy"></a>“善哉！<a id="a-Fz"></a>善哉！<a id="a-G0"></a>仁快说此咨嗟总持之所入行。<a id="a-G1"></a>所以然者？<a id="a-G2"></a>此法自然无所依怙，<a id="a-G3"></a>不仰他人，<a id="a-G4"></a>入已曾往过去诸佛，<a id="a-G5"></a>更问深妙总持门故。<a id="a-G6"></a>以是之故，<a id="a-G7"></a>汝族姓子，<a id="a-G8"></a>当作斯观，<a id="a-G9"></a>等无有异。<a id="a-GA"></a>”</p>
 </body>
</html>