<!doctype html>
<html id="z3IBTKWEG" data-ver="1427">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第四</h1>
  <h2 id="a2">陀罗尼自在王菩萨品第二之四</h2>
  <p id="a3">尔时，<a id="a-4"></a>世尊举身顾眄观诸大众，<a id="a-5"></a>如象王迴而作是言：<a id="a-6"></a>“诸善男子，<a id="a-7"></a>谁能守护如是供具及此宝坊，<a id="a-8"></a>令不毁坏、<a id="a-9"></a>灭没、<a id="a-A"></a>损减，<a id="a-B"></a>以待弥勒成正觉已，<a id="a-C"></a>十六年后供养彼佛及贤劫中五百如来？<a id="a-D"></a>”</p>
  <p id="aE">是时，<a id="a-F"></a>会中有一菩萨，<a id="a-G"></a>名诸法神通自在王，<a id="a-H"></a>即从坐起，<a id="a-I"></a>胡跪合掌而作是言：<a id="a-J"></a>“世尊，<a id="a-K"></a>我能守护如是供具及此宝坊，<a id="a-L"></a>令不毁坏、<a id="a-M"></a>灭没、<a id="a-N"></a>损减，<a id="a-O"></a>以待弥勒成正觉已，<a id="a-P"></a>十六年后供养彼佛及贤劫中五百如来。<a id="a-Q"></a>”</p>
  <p id="aR">尔时，<a id="a-S"></a>众中有一魔王，<a id="a-T"></a>名曰神通，<a id="a-U"></a>其所住国名四天下，<a id="a-V"></a>语诸法神通自在王菩萨言：<a id="a-W"></a>“善男子，<a id="a-X"></a>汝今安置如是供具并及宝坊，<a id="a-Y"></a>置何器中而守护之令不毁坏？<a id="a-Z"></a>”</p>
  <p id="aa">“善男子，<a id="a-b"></a>凡言器者，<a id="a-c"></a>性是无常，<a id="a-d"></a>而我此身常住无变。<a id="a-e"></a>善男子，<a id="a-f"></a>汝今应当谛观我身。<a id="a-g"></a>”</p>
  <p id="ah">尔时，<a id="a-i"></a>魔王闻是语已，<a id="a-j"></a>如教谛观，<a id="a-k"></a>见其脐中，<a id="a-l"></a>有一世界名水王光，<a id="a-m"></a>有佛世尊号宝优钵罗。<a id="a-n"></a>其世界中有大宝山，<a id="a-o"></a>如来处中结跏趺坐，<a id="a-p"></a>与诸菩萨宣说正法。<a id="a-q"></a>尔时，<a id="a-r"></a>魔王见是事已，<a id="a-s"></a>心甚奇讶，<a id="a-t"></a>即礼诸法神通自在王菩萨，<a id="a-u"></a>赞言：<a id="a-v"></a>“善哉！<a id="a-w"></a>善哉！<a id="a-x"></a>大士，<a id="a-y"></a>我今始知汝有妙器，<a id="a-z"></a>堪任护持如是供具及此宝坊令不毁灭。<a id="a-10"></a>”</p>
  <p id="a11">尔时，<a id="a-12"></a>魔王即白佛言：<a id="a-13"></a>“世尊，<a id="a-14"></a>我往未见如是菩萨，<a id="a-15"></a>未闻如是微妙法时，<a id="a-16"></a>欲学声闻入于涅槃。<a id="a-17"></a>我今既见诸法神通自在王菩萨威神之力，<a id="a-18"></a>即发阿耨多罗三藐三菩提心。<a id="a-19"></a>世尊，<a id="a-1A"></a>假使我身恒沙劫中受地狱苦，<a id="a-1B"></a>然后乃成无上道者，<a id="a-1C"></a>亦终不舍菩提之心。<a id="a-1D"></a>”</p>
  <p id="a1E">佛言：<a id="a-1F"></a>“善哉！<a id="a-1G"></a>善哉！<a id="a-1H"></a>善男子，<a id="a-1I"></a>汝能善发阿耨多罗三藐三菩提心，<a id="a-1J"></a>汝亦当得如是无量神通之力。<a id="a-1K"></a>”</p>
  <p id="a1L">是时，<a id="a-1M"></a>会中复有菩萨名师子幢，<a id="a-1N"></a>语陀罗尼自在王菩萨言：<a id="a-1O"></a>“善男子，<a id="a-1P"></a>菩萨摩诃萨获得何等陀罗尼门，<a id="a-1Q"></a>而能受持一切佛语，<a id="a-1R"></a>凡所演说字句及义无有穷尽？<a id="a-1S"></a>”</p>
  <p id="a1T">陀罗尼自在王菩萨言：<a id="a-1U"></a>“善男子，<a id="a-1V"></a>有八陀罗尼，<a id="a-1W"></a>菩萨摩诃萨若有得者，<a id="a-1X"></a>则能受持一切佛语，<a id="a-1Y"></a>凡所演说字句及义而无穷尽。<a id="a-1Z"></a>何等为八？<a id="a-1a"></a>一者、<a id="a-1b"></a>净声光明陀罗尼，<a id="a-1c"></a>二者、<a id="a-1d"></a>无尽器陀罗尼，<a id="a-1e"></a>三者、<a id="a-1f"></a>无量际陀罗尼，<a id="a-1g"></a>四者、<a id="a-1h"></a>大海陀罗尼，<a id="a-1i"></a>五者、<a id="a-1j"></a>莲华陀罗尼，<a id="a-1k"></a>六者、<a id="a-1l"></a>入无碍门陀罗尼，<a id="a-1m"></a>七者、<a id="a-1n"></a>四无碍智陀罗尼，<a id="a-1o"></a>八者、<a id="a-1p"></a>佛庄严璎珞陀罗尼。<a id="a-1q"></a>是名为八。<a id="a-1r"></a>若有菩萨安住如是八陀罗尼，<a id="a-1s"></a>则能受持一切佛语，<a id="a-1t"></a>凡所演说字句及义而无穷尽。<a id="a-1u"></a>”</p>
  <p id="a1v">师子幢菩萨言：<a id="a-1w"></a>“善哉！<a id="a-1x"></a>大士，<a id="a-1y"></a>唯愿广说，<a id="a-1z"></a>菩萨闻已当得受持一切佛法。<a id="a-20"></a>”</p>
  <p id="a21">陀罗尼自在王菩萨言：<a id="a-22"></a>“善男子，<a id="a-23"></a>谛听！<a id="a-24"></a>谛听！<a id="a-25"></a>当为汝说。</p>
  <p id="a26">“净声光明陀罗尼者，<a id="a-27"></a>菩萨摩诃萨若得住者，<a id="a-28"></a>能于无量无边佛所，<a id="a-29"></a>具足成就无量功德得净四大。<a id="a-2A"></a>以是因缘，<a id="a-2B"></a>其声微妙，<a id="a-2C"></a>宣说法时，<a id="a-2D"></a>其音遍满一佛世界、<a id="a-2E"></a>二佛世界、<a id="a-2F"></a>五佛世界、<a id="a-2G"></a>十佛世界、<a id="a-2H"></a>二十佛世界、<a id="a-2I"></a>三十佛世界、<a id="a-2J"></a>四十佛世界、<a id="a-2K"></a>五十佛世界、<a id="a-2L"></a>百佛世界、<a id="a-2M"></a>千佛世界、<a id="a-2N"></a>万佛世界乃至百千万佛世界，<a id="a-2O"></a>不可称，<a id="a-2P"></a>不可数，<a id="a-2Q"></a>随所说法即得遍闻。<a id="a-2R"></a>其说法时，<a id="a-2S"></a>所坐法座师子之床，<a id="a-2T"></a>或一由旬，<a id="a-2U"></a>或如须弥，<a id="a-2V"></a>或如梵处，<a id="a-2W"></a>坐如是处。<a id="a-2X"></a>设有十方无量诸佛讲宣道化，<a id="a-2Y"></a>普得闻之受持不忘，<a id="a-2Z"></a>善解字句及其义味。<a id="a-2a"></a>自说法时及听佛说，<a id="a-2b"></a>于是二事各无妨碍。<a id="a-2c"></a>于一字中说一切法，<a id="a-2d"></a>一字者所谓为阿，<a id="a-2e"></a>阿者诸字之初。<a id="a-2f"></a>菩萨摩诃萨说阿字时，<a id="a-2g"></a>即能演说一切诸法。<a id="a-2h"></a>阿之言无，<a id="a-2i"></a>无者，<a id="a-2j"></a>诸法无根，<a id="a-2k"></a>诸法无生，<a id="a-2l"></a>诸法无初，<a id="a-2m"></a>诸法无边，<a id="a-2n"></a>诸法无尽，<a id="a-2o"></a>诸法无作，<a id="a-2p"></a>诸法无来，<a id="a-2q"></a>诸法无去，<a id="a-2r"></a>诸法无住，<a id="a-2s"></a>诸法无性，<a id="a-2t"></a>诸法无出，<a id="a-2u"></a>诸法无行，<a id="a-2v"></a>诸法无增，<a id="a-2w"></a>诸法无高，<a id="a-2x"></a>诸法无减，<a id="a-2y"></a>诸法无主，<a id="a-2z"></a>诸法无用，<a id="a-30"></a>诸法无愿；<a id="a-31"></a>诸法无戏论亦无觉观，<a id="a-32"></a>无说无听，<a id="a-33"></a>无处无入；<a id="a-34"></a>诸法无我及无众生，<a id="a-35"></a>无净无命，<a id="a-36"></a>无名无主，<a id="a-37"></a>无有士夫，<a id="a-38"></a>无内无外，<a id="a-39"></a>无常无相，<a id="a-3A"></a>无亿无量，<a id="a-3B"></a>无为无迹，<a id="a-3C"></a>无句无字，<a id="a-3D"></a>无碍无共，<a id="a-3E"></a>无随他无随己，<a id="a-3F"></a>无执无放，<a id="a-3G"></a>无取无舍，<a id="a-3H"></a>无数无身，<a id="a-3I"></a>无净无秽，<a id="a-3J"></a>无转无变，<a id="a-3K"></a>无受无声，<a id="a-3L"></a>无相无结，<a id="a-3M"></a>无污无狂，<a id="a-3N"></a>无漏无有，<a id="a-3O"></a>无覆无浊无对，<a id="a-3P"></a>无色无受无想无行无识，<a id="a-3Q"></a>无因无果，<a id="a-3R"></a>无阴入界，<a id="a-3S"></a>无因缘无境界无受，<a id="a-3T"></a>无欲无色无无色，<a id="a-3U"></a>无诱导，<a id="a-3V"></a>无黑无白，<a id="a-3W"></a>无滓无思惟，<a id="a-3X"></a>无时无归，<a id="a-3Y"></a>无净无杂，<a id="a-3Z"></a>无烧无习，<a id="a-3a"></a>无屋无支，<a id="a-3b"></a>无动无住，<a id="a-3c"></a>无坚无脆，<a id="a-3d"></a>无可见无可触，<a id="a-3e"></a>无光无闇，<a id="a-3f"></a>无曲无罪，<a id="a-3g"></a>无实无虚，<a id="a-3h"></a>无痴无观，<a id="a-3i"></a>无见无修，<a id="a-3j"></a>无见无闻，<a id="a-3k"></a>无觉无智，<a id="a-3l"></a>无触无识。</p>
  <p id="a3m">“善男子，<a id="a-3n"></a>菩萨摩诃萨，<a id="a-3o"></a>获得如是净声光明陀罗尼时，<a id="a-3p"></a>于此一字说一切法。<a id="a-3q"></a>菩萨于此一字之中说无量义，<a id="a-3r"></a>无有错谬，<a id="a-3s"></a>不坏法界，<a id="a-3t"></a>不失字义。<a id="a-3u"></a>菩萨得是陀罗尼已，<a id="a-3v"></a>身口意净，<a id="a-3w"></a>举动进止众生乐见，<a id="a-3x"></a>是名身净；<a id="a-3y"></a>凡所演说众生乐闻，<a id="a-3z"></a>是名口净；<a id="a-40"></a>修集慈悲喜舍之心，<a id="a-41"></a>是名意净。<a id="a-42"></a>菩萨得是陀罗尼已，<a id="a-43"></a>能净二施——财施、<a id="a-44"></a>法施；<a id="a-45"></a>能净于戒，<a id="a-46"></a>见毁戒者不生恶心；<a id="a-47"></a>能净于忍，<a id="a-48"></a>见害众生不生瞋恼；<a id="a-49"></a>能净精进，<a id="a-4A"></a>修行善法无有休息；<a id="a-4B"></a>能净禅定，<a id="a-4C"></a>坏憍慢故；<a id="a-4D"></a>能净智慧，<a id="a-4E"></a>除无明故；<a id="a-4F"></a>能净于业，<a id="a-4G"></a>坏恶因故；<a id="a-4H"></a>能净于眼，<a id="a-4I"></a>得三眼故；<a id="a-4J"></a>能净于耳，<a id="a-4K"></a>获得天耳闻佛声故；<a id="a-4L"></a>能净于鼻，<a id="a-4M"></a>悉嗅诸佛净戒香故；<a id="a-4N"></a>能净于口，<a id="a-4O"></a>于甘露味不贪著故；<a id="a-4P"></a>能净于身，<a id="a-4Q"></a>得化身故；<a id="a-4R"></a>能净于意，<a id="a-4S"></a>善思惟故；<a id="a-4T"></a>能净于色，<a id="a-4U"></a>三十二相故；<a id="a-4V"></a>能净于声，<a id="a-4W"></a>说妙法故；<a id="a-4X"></a>能净于香，<a id="a-4Y"></a>戒闻施等得清净故；<a id="a-4Z"></a>能净于味，<a id="a-4a"></a>得无上味故；<a id="a-4b"></a>能净于触，<a id="a-4c"></a>修集无上诸三昧故；<a id="a-4d"></a>能净于法，<a id="a-4e"></a>观诸法界无分别故；<a id="a-4f"></a>能净于念，<a id="a-4g"></a>如所闻法不忘失故；<a id="a-4h"></a>能净于意，<a id="a-4i"></a>永不系属诸魔党故；<a id="a-4j"></a>能净于行，<a id="a-4k"></a>观察甚深诸法界故。<a id="a-4l"></a>善男子，<a id="a-4m"></a>菩萨住是陀罗尼已，<a id="a-4n"></a>随说音声所至之处，<a id="a-4o"></a>身之光明亦如是照。<a id="a-4p"></a>善男子，<a id="a-4q"></a>是陀罗尼成就如是无量功德。</p>
  <p id="a4r">“无尽器陀罗尼者，<a id="a-4s"></a>菩萨住是陀罗尼已，<a id="a-4t"></a>说色无常不可穷尽；<a id="a-4u"></a>说色是苦亦不可尽；<a id="a-4v"></a>说色无我，<a id="a-4w"></a>说色如沫，<a id="a-4x"></a>如幻、<a id="a-4y"></a>水月、<a id="a-4z"></a>梦、<a id="a-50"></a>响、<a id="a-51"></a>影、<a id="a-52"></a>焰，<a id="a-53"></a>亦不可尽；<a id="a-54"></a>说色无性亦不可尽；<a id="a-55"></a>说色无相，<a id="a-56"></a>空不可说、<a id="a-57"></a>不可愿求、<a id="a-58"></a>不可造作，<a id="a-59"></a>不生不灭，<a id="a-5A"></a>非是过去、<a id="a-5B"></a>未来、<a id="a-5C"></a>现在，<a id="a-5D"></a>非内非外，<a id="a-5E"></a>非净非秽，<a id="a-5F"></a>非我我所，<a id="a-5G"></a>非去非来，<a id="a-5H"></a>非对非碍，<a id="a-5I"></a>非一非二，<a id="a-5J"></a>非是众生，<a id="a-5K"></a>亦非寿命，<a id="a-5L"></a>亦非丈夫，<a id="a-5M"></a>非贪瞋痴，<a id="a-5N"></a>非有非无，<a id="a-5O"></a>非漏非无漏，<a id="a-5P"></a>非有为非无为，<a id="a-5Q"></a>非盲非聋，<a id="a-5R"></a>非跛非躄，<a id="a-5S"></a>非狂非乱，<a id="a-5T"></a>非草木石，<a id="a-5U"></a>非树非地，<a id="a-5V"></a>非水火风，<a id="a-5W"></a>非舍非宅，<a id="a-5X"></a>非城非郭，<a id="a-5Y"></a>非大村落非山，<a id="a-5Z"></a>非圆非方，<a id="a-5a"></a>非四大造，<a id="a-5b"></a>非作非受，<a id="a-5c"></a>非声非闻，<a id="a-5d"></a>非是可说，<a id="a-5e"></a>十二因缘，<a id="a-5f"></a>不可穷尽；<a id="a-5g"></a>非常非断，<a id="a-5h"></a>无业无果，<a id="a-5i"></a>非阴入界，<a id="a-5j"></a>非住欲界、<a id="a-5k"></a>色无色界，<a id="a-5l"></a>非同非异，<a id="a-5m"></a>亦非烦恼，<a id="a-5n"></a>非净非污，<a id="a-5o"></a>非平非曲，<a id="a-5p"></a>菩萨摩诃萨说色如是不可穷尽。<a id="a-5q"></a>善男子，<a id="a-5r"></a>是无尽器陀罗尼者，<a id="a-5s"></a>有无量无边不可说分。<a id="a-5t"></a>分此一分以为千分，<a id="a-5u"></a>我于如是千分之中，<a id="a-5v"></a>唯说一分犹不能尽。</p>
  <p id="a5w">“无量际陀罗尼者，<a id="a-5x"></a>际者，<a id="a-5y"></a>所谓常见、<a id="a-5z"></a>断见；<a id="a-60"></a>无量者，<a id="a-61"></a>谓十二因缘。<a id="a-62"></a>际者，<a id="a-63"></a>所谓无明行识，<a id="a-64"></a>乃至老死众苦聚集；<a id="a-65"></a>又无量者，<a id="a-66"></a>所谓生死。<a id="a-67"></a>又复际者，<a id="a-68"></a>谓无始终；<a id="a-69"></a>又复际者，<a id="a-6A"></a>谓无取舍；<a id="a-6B"></a>又复际者，<a id="a-6C"></a>无出无灭；<a id="a-6D"></a>又复际者，<a id="a-6E"></a>无污无净，<a id="a-6F"></a>其性净故；<a id="a-6G"></a>又复际者，<a id="a-6H"></a>所谓可见；<a id="a-6I"></a>又复际者，<a id="a-6J"></a>所谓名色；<a id="a-6K"></a>又复际者，<a id="a-6L"></a>有为无为；<a id="a-6M"></a>又复际者，<a id="a-6N"></a>所谓三世内外业果，<a id="a-6O"></a>无业无果、<a id="a-6P"></a>善及不善、<a id="a-6Q"></a>有漏无漏、<a id="a-6R"></a>业及烦恼、<a id="a-6S"></a>我以无我、<a id="a-6T"></a>生死涅槃。<a id="a-6U"></a>善男子，<a id="a-6V"></a>夫无量者，<a id="a-6W"></a>所谓微尘；<a id="a-6X"></a>际者，<a id="a-6Y"></a>所谓地水火风。<a id="a-6Z"></a>是名无量际陀罗尼。<a id="a-6a"></a>菩萨住是陀罗尼已，<a id="a-6b"></a>无量劫中为众说法，<a id="a-6c"></a>而其所说字句义味不可穷尽，<a id="a-6d"></a>是陀罗尼成就如是无量功德。</p>
  <p id="a6e">“大海陀罗尼者，<a id="a-6f"></a>善男子，<a id="a-6g"></a>犹如大海，<a id="a-6h"></a>四天下中所有诸色，<a id="a-6i"></a>众生卉木、<a id="a-6j"></a>药树谷子、<a id="a-6k"></a>日月星宿、<a id="a-6l"></a>云气雷电、<a id="a-6m"></a>国邑聚落、<a id="a-6n"></a>城郭殿堂、<a id="a-6o"></a>园池山河，<a id="a-6p"></a>如是一切诸种种色悉于中现。<a id="a-6q"></a>菩萨住是陀罗尼已亦复如是，<a id="a-6r"></a>一切众生身口意业，<a id="a-6s"></a>各各于是菩萨身中一一印现。<a id="a-6t"></a>十方世界所有众生所有口业，<a id="a-6u"></a>悉于菩萨口中印现，<a id="a-6v"></a>是故菩萨有所言说皆悉真实。<a id="a-6w"></a>印者名无所有，<a id="a-6x"></a>谓诸法无有觉观，<a id="a-6y"></a>无说无边，<a id="a-6z"></a>无作无贪，<a id="a-70"></a>是名第一真实之义。<a id="a-71"></a>复有遮印，<a id="a-72"></a>遮之言眼，<a id="a-73"></a>眼即无常可净可见。<a id="a-74"></a>复有那印，<a id="a-75"></a>那之言名，<a id="a-76"></a>一切诸法流布故名真实无名。<a id="a-77"></a>复有逻印，<a id="a-78"></a>逻之言世，<a id="a-79"></a>一切世间属爱无明。<a id="a-7A"></a>复有陀印，<a id="a-7B"></a>陀之言十，<a id="a-7C"></a>佛具十力能化众生。<a id="a-7D"></a>复有波印，<a id="a-7E"></a>波之言五，<a id="a-7F"></a>如来远离除灭五欲，<a id="a-7G"></a>得阿耨多罗三藐三菩提。<a id="a-7H"></a>复有杀印，<a id="a-7I"></a>杀之言六，<a id="a-7J"></a>如来真实了知六入故，<a id="a-7K"></a>能调伏一切众生。<a id="a-7L"></a>复有杀印，<a id="a-7M"></a>杀之言六，<a id="a-7N"></a>如来具足六念处故，<a id="a-7O"></a>得大自在。<a id="a-7P"></a>复有杀印，<a id="a-7Q"></a>杀之言六，<a id="a-7R"></a>如来具足六神通故，<a id="a-7S"></a>能以神通教化众生。<a id="a-7T"></a>复有婆印，<a id="a-7U"></a>婆之言左，<a id="a-7V"></a>如来世尊离左道故，<a id="a-7W"></a>得阿耨多罗三藐三菩提。<a id="a-7X"></a>复有多印，<a id="a-7Y"></a>多之言实，<a id="a-7Z"></a>如来善觉真实之性故名正觉。<a id="a-7a"></a>复有耶印，<a id="a-7b"></a>耶之言彼，<a id="a-7c"></a>如来等知此彼平等。<a id="a-7d"></a>复有婆印，<a id="a-7e"></a>婆之言结，<a id="a-7f"></a>如来远离诸烦恼故名阿梨呵。<a id="a-7g"></a>复有阇印，<a id="a-7h"></a>阇言生老，<a id="a-7i"></a>如来已过生老之分故名世尊。<a id="a-7j"></a>复有昙印，<a id="a-7k"></a>昙之言法，<a id="a-7l"></a>如来说法清净无垢。<a id="a-7m"></a>复有奢印，<a id="a-7n"></a>奢之言奢摩他，<a id="a-7o"></a>如来成就修奢摩他。<a id="a-7p"></a>复有佉印，<a id="a-7q"></a>佉之言虚空，<a id="a-7r"></a>如来知见一切诸法同于虚空。<a id="a-7s"></a>复有迦印，<a id="a-7t"></a>迦言苦行，<a id="a-7u"></a>如来远离一切苦行。<a id="a-7v"></a>复有婆印，<a id="a-7w"></a>婆之言实，<a id="a-7x"></a>如来所说四真谛者即是真实。<a id="a-7y"></a>复有摩印，<a id="a-7z"></a>摩之言道，<a id="a-80"></a>如来能说八正之道。<a id="a-81"></a>复有伽印，<a id="a-82"></a>伽之言深，<a id="a-83"></a>如来所说其义甚深。<a id="a-84"></a>复有羼印，<a id="a-85"></a>羼之言忍，<a id="a-86"></a>如来具足忍波罗蜜。<a id="a-87"></a>复有呼印，<a id="a-88"></a>呼之言赞，<a id="a-89"></a>如来常赞十方诸佛。<a id="a-8A"></a>复有若印，<a id="a-8B"></a>若之言遍知，<a id="a-8C"></a>是故如来名一切智。<a id="a-8D"></a>复有婆印，<a id="a-8E"></a>婆之言有，<a id="a-8F"></a>如来已解一切诸有。<a id="a-8G"></a>复有车印，<a id="a-8H"></a>车之言欲，<a id="a-8I"></a>如来欲于一切善法。<a id="a-8J"></a>复有波印，<a id="a-8K"></a>波之言前，<a id="a-8L"></a>如来常为一切众生现前说法。<a id="a-8M"></a>复有颇印，<a id="a-8N"></a>颇之言果，<a id="a-8O"></a>如来常说四沙门果。<a id="a-8P"></a>善男子，<a id="a-8Q"></a>因如是字演说诸法，<a id="a-8R"></a>所有诸字悉于菩萨口业印现，<a id="a-8S"></a>是名大海陀罗尼也。</p>
  <p id="a8T">“莲华陀罗尼者，<a id="a-8U"></a>菩萨住是陀罗尼已，<a id="a-8V"></a>所说法处常出七宝净妙莲华以为法座，<a id="a-8W"></a>菩萨坐上宣说法化。<a id="a-8X"></a>又复多雨无量莲华，<a id="a-8Y"></a>是诸莲华亦出种种清净法音，<a id="a-8Z"></a>其音深广多诸方喻，<a id="a-8a"></a>十二部音、<a id="a-8b"></a>清净之音、<a id="a-8c"></a>断烦恼音。<a id="a-8d"></a>尔时，<a id="a-8e"></a>菩萨默然而住，<a id="a-8f"></a>是诸莲华皆能演法，<a id="a-8g"></a>亦出种种无量光明，<a id="a-8h"></a>一切众生皆见菩萨坐诸华台施作佛事，<a id="a-8i"></a>是名莲华陀罗尼也。</p>
  <p id="a8j">“入无碍门陀罗尼者，<a id="a-8k"></a>菩萨摩诃萨说一法时无有挂碍，<a id="a-8l"></a>若说二法、<a id="a-8m"></a>三法、<a id="a-8n"></a>四法，<a id="a-8o"></a>乃至百千无量无边恒沙等法，<a id="a-8p"></a>如四天下微尘等法，<a id="a-8q"></a>乃至三千大千世界微尘等法，<a id="a-8r"></a>乃至恒河沙等诸佛世界微尘等法，<a id="a-8s"></a>于字句义亦无挂碍，<a id="a-8t"></a>是名入无碍门陀罗尼也。</p>
  <p id="a8u">“四无碍智陀罗尼者，<a id="a-8v"></a>所谓法无碍智、<a id="a-8w"></a>义无碍智、<a id="a-8x"></a>辞无碍智、<a id="a-8y"></a>乐说无碍智。<a id="a-8z"></a>东方无量世界众生有问法者，<a id="a-90"></a>菩萨随以法无碍答；<a id="a-91"></a>南方无量世界众生有问义者，<a id="a-92"></a>菩萨随以义无碍答；<a id="a-93"></a>西法无量世界众生有问辞者，<a id="a-94"></a>菩萨随以辞无碍答；<a id="a-95"></a>北方无量世界众生问乐说者，<a id="a-96"></a>菩萨随以乐说智答。<a id="a-97"></a>是名四无碍智陀罗尼也。</p>
  <p id="a98">“佛璎珞庄严陀罗尼者，<a id="a-99"></a>若有菩萨获得如是七陀罗尼，<a id="a-9A"></a>其顶髻上有佛像现，<a id="a-9B"></a>其色真金，<a id="a-9C"></a>有大光明，<a id="a-9D"></a>三十二相、<a id="a-9E"></a>八十种好。<a id="a-9F"></a>尔时，<a id="a-9G"></a>菩萨身口意等悉作佛业，<a id="a-9H"></a>其所思念如佛所念。<a id="a-9I"></a>菩萨具足如是佛业，<a id="a-9J"></a>能知大众种种之心，<a id="a-9K"></a>知已随意而为说法，<a id="a-9L"></a>若一日、<a id="a-9M"></a>若二日，<a id="a-9N"></a>乃至无量百千万岁，<a id="a-9O"></a>不能尽其所知法门文字句义。<a id="a-9P"></a>又复具足四种智慧。<a id="a-9Q"></a>何等为四？<a id="a-9R"></a>一者、<a id="a-9S"></a>知众生心，<a id="a-9T"></a>二者、<a id="a-9U"></a>知诸字句，<a id="a-9V"></a>三者、<a id="a-9W"></a>知所说无尽，<a id="a-9X"></a>四者、<a id="a-9Y"></a>知于真实。<a id="a-9Z"></a>菩萨具足如是四智，<a id="a-9a"></a>能调众生为阿耨多罗三藐三菩提。<a id="a-9b"></a>善男子，<a id="a-9c"></a>是名佛璎珞庄严陀罗尼也。</p>
  <p id="a9d">“善男子，<a id="a-9e"></a>是八陀罗尼其分无量。<a id="a-9f"></a>于是分中分其一分以为千分，<a id="a-9g"></a>于是分中唯说一分犹不能尽，<a id="a-9h"></a>是陀罗尼成就如是无量功德。<a id="a-9i"></a>”</p>
  <p id="a9j">尔时，<a id="a-9k"></a>陀罗尼自在王菩萨，<a id="a-9l"></a>即说颂曰：</p>
  <p id="a9m">“如来说八陀罗尼，<a id="a-9n"></a>　若有菩萨具得者，</p>
  <p id="a9o">能解诸经种种义，<a id="a-9p"></a>　其辞句义不可尽，</p>
  <p id="a9q">具足善业得妙声，<a id="a-9r"></a>　能令无量世间闻，</p>
  <p id="a9s">众生闻已修善法，<a id="a-9t"></a>　修已获得于解脱。</p>
  <p id="a9u">无量劫中说无法，<a id="a-9v"></a>　因一法根说无尽，</p>
  <p id="a9w">亦因一字解多义，<a id="a-9x"></a>　是名如来说际持。</p>
  <p id="a9y">人中牛王断二际，<a id="a-9z"></a>　说中道义无有边，</p>
  <p id="aA0">具足智慧平等观，<a id="a-A1"></a>　虽成是持无得者。</p>
  <p id="aA2">四方色等现大海，<a id="a-A3"></a>　一切字印印菩萨，</p>
  <p id="aA4">说法之时无障碍，<a id="a-A5"></a>　成就大海陀罗尼。</p>
  <p id="aA6">坐宝莲华演说法，<a id="a-A7"></a>　亦雨莲华散大众，</p>
  <p id="aA8">莲华亦说无量法，<a id="a-A9"></a>　是名寂静莲华持。</p>
  <p id="aAA">说于一字无障碍，<a id="a-AB"></a>　无量字中亦如是，</p>
  <p id="aAC">说无量义无有滞，<a id="a-AD"></a>　具足如是无碍持。</p>
  <p id="aAE">说法深义无有尽，<a id="a-AF"></a>　辞及乐说无有边，</p>
  <p id="aAG">能破众生疑网心，<a id="a-AH"></a>　获得无上智总持。</p>
  <p id="aAI">顶髻常出如来像，<a id="a-AJ"></a>　身口意业佛无异，</p>
  <p id="aAK">若具如是八持者，<a id="a-AL"></a>　穷劫赞叹不可尽。</p>
  <p id="aAM">具足是八陀罗尼，<a id="a-AN"></a>　处世不污如莲华，</p>
  <p id="aAO">在世最高如须弥，<a id="a-AP"></a>　不可称计亦如是。</p>
  <p id="aAQ">世邪不动亦复然，<a id="a-AR"></a>　是人具足如是持，</p>
  <p id="aAS">能坏世道诸邪见，<a id="a-AT"></a>　犹如师子兽中吼。</p>
  <p id="aAU">若得无上陀罗尼，<a id="a-AV"></a>　能达世间清净行，</p>
  <p id="aAW">能增无量诸善法，<a id="a-AX"></a>　亦能教化多众生。</p>
  <p id="aAY">具足如是陀罗尼，<a id="a-AZ"></a>　能坏众生无明闇，</p>
  <p id="aAa">作大光明如朝日，<a id="a-Ab"></a>　亦能除破诸黑闇。</p>
  <p id="aAc">说法无碍如虚空，<a id="a-Ad"></a>　为众生行如猛风，</p>
  <p id="aAe">施于法药坏烦恼，<a id="a-Af"></a>　如世良医救病者。</p>
  <p id="aAg">若得具足无上持，<a id="a-Ah"></a>　有赞功德不能尽，</p>
  <p id="aAi">能作清凉如秋月，<a id="a-Aj"></a>　增长善法亦如是。</p>
  <p id="aAk">菩萨成就如是持，<a id="a-Al"></a>　能化无量诸众生，</p>
  <p id="aAm">若具如是陀罗尼，<a id="a-An"></a>　获得自在如大王，</p>
  <p id="aAo">能化众生于大乘，<a id="a-Ap"></a>　能施法财破贫穷，</p>
  <p id="aAq">能降法雨如龙王，<a id="a-Ar"></a>　摧灭烦恼如恶雹。</p>
  <p id="aAs">若得如是陀罗尼，<a id="a-At"></a>　能化众生于菩提，</p>
  <p id="aAu">不能说过如帝释，<a id="a-Av"></a>　字义不尽如虚空。</p>
  <p id="aAw">若得成就陀罗尼，<a id="a-Ax"></a>　一切大众乐见闻，</p>
  <p id="aAy">其意不散常在定，<a id="a-Az"></a>　修集无量慈悲心，</p>
  <p id="aB0">清净梵行游神通，<a id="a-B1"></a>　是四皆如大梵天。</p>
  <p id="aB2">若得成就陀罗尼，<a id="a-B3"></a>　即能供养十方佛，</p>
  <p id="aB4">了了观见十方界，<a id="a-B5"></a>　于其世界化众生。</p>
  <p id="aB6">若具如是陀罗尼，<a id="a-B7"></a>　即得具足佛功德，</p>
  <p id="aB8">常为十方佛所念，<a id="a-B9"></a>　亦如父母念一子。</p>
  <p id="aBA">若有菩萨得是持，<a id="a-BB"></a>　能赞功德无量鬘，</p>
  <p id="aBC">具足成就戒念慧，<a id="a-BD"></a>　能解众生心所行。</p>
  <p id="aBE">若得成就陀罗尼，<a id="a-BF"></a>　无有憍慢及悭贪，</p>
  <p id="aBG">善知方便调众生，<a id="a-BH"></a>　修集慈悲坏烦恼。</p>
  <p id="aBI">若得成就陀罗尼，<a id="a-BJ"></a>　烦恼不污如虚空，</p>
  <p id="aBK">善解众生随意语，<a id="a-BL"></a>　亦能随意演说法。</p>
  <p id="aBM">若具如是陀罗尼，<a id="a-BN"></a>　悉能了知众生根，</p>
  <p id="aBO">能解众生种种解，<a id="a-BP"></a>　随其所解而说法，</p>
  <p id="aBQ">随对治门为说法，<a id="a-BR"></a>　三十七品调众生。</p>
  <p id="aBS">若得如是陀罗尼，<a id="a-BT"></a>　修奢摩他无有边。</p>
  <p id="aBU">若得如是陀罗尼，<a id="a-BV"></a>　具足六度如诸佛，</p>
  <p id="aBW">了知一切烦恼界，<a id="a-BX"></a>　通达寂静而坏之，</p>
  <p id="aBY">身口意业悉寂静，<a id="a-BZ"></a>　行住坐卧亦如是。</p>
  <p id="aBa">若得成就如是持，<a id="a-Bb"></a>　无复烦恼诸习气，</p>
  <p id="aBc">得净法身无有边，<a id="a-Bd"></a>　非生所生常化生，</p>
  <p id="aBe">身口意业随智行，<a id="a-Bf"></a>　所有定念亦如是。</p>
  <p id="aBg">若得成就如是持，<a id="a-Bh"></a>　有赞叹者不能尽！<a id="a-Bi"></a>”</p>
  <p id="aBj">尔时，<a id="a-Bk"></a>世尊赞陀罗尼自在王菩萨：<a id="a-Bl"></a>“善哉！<a id="a-Bm"></a>善哉！<a id="a-Bn"></a>善男子，<a id="a-Bo"></a>汝已久得是陀罗尼，<a id="a-Bp"></a>是故能善分别解说所有无量功德之义。<a id="a-Bq"></a>不但今日，<a id="a-Br"></a>已于过去无量佛所亦作如是分别解说。</p>
  <p id="aBs">“善男子，<a id="a-Bt"></a>过去无量阿僧祇劫，<a id="a-Bu"></a>尔时有佛号净光明，<a id="a-Bv"></a>世界名净劫，<a id="a-Bw"></a>亦名净纯。<a id="a-Bx"></a>净琉璃以为世界犹如明镜，<a id="a-By"></a>地平如掌，<a id="a-Bz"></a>所有林树七宝所成，<a id="a-C0"></a>妙宝莲华大如车轮，<a id="a-C1"></a>清净鲜洁人所乐见。<a id="a-C2"></a>其土人民，<a id="a-C3"></a>悉处七宝楼殿堂阁如天无异，<a id="a-C4"></a>贪欲恚痴渐已经微。<a id="a-C5"></a>土无日月，<a id="a-C6"></a>唯有佛光，<a id="a-C7"></a>青莲华开则知是夜，<a id="a-C8"></a>赤莲华敷则知是昼。<a id="a-C9"></a>时彼佛有六万百亿大菩萨僧，<a id="a-CA"></a>出家之人不可称计，<a id="a-CB"></a>皆悉志乐无上大乘，<a id="a-CC"></a>世界乃至无二乘名，<a id="a-CD"></a>一切皆是不退菩萨。<a id="a-CE"></a>其佛寿命具足半劫。<a id="a-CF"></a>人之与天无有差别，<a id="a-CG"></a>在地为人，<a id="a-CH"></a>处空为天。<a id="a-CI"></a>无有王者，<a id="a-CJ"></a>除佛法王。<a id="a-CK"></a>其土人民，<a id="a-CL"></a>无有宗事诸天邪神及归依者，<a id="a-CM"></a>亦无女身、<a id="a-CN"></a>毁戒之名，<a id="a-CO"></a>具足三戒。<a id="a-CP"></a>何等为三？<a id="a-CQ"></a>一、<a id="a-CR"></a>从戒戒，<a id="a-CS"></a>二、<a id="a-CT"></a>从心戒，<a id="a-CU"></a>三、<a id="a-CV"></a>从慧戒。<a id="a-CW"></a>发菩提心，<a id="a-CX"></a>厌悔生死，<a id="a-CY"></a>名从戒戒；<a id="a-CZ"></a>修三昧慧，<a id="a-Ca"></a>名从心戒；<a id="a-Cb"></a>修集智慧得大智慧，<a id="a-Cc"></a>名从慧戒。</p>
  <p id="aCd">“尔时，<a id="a-Ce"></a>众中有一菩萨，<a id="a-Cf"></a>名曰光顶，<a id="a-Cg"></a>从坐而起，<a id="a-Ch"></a>头面礼足，<a id="a-Ci"></a>右绕恭敬，<a id="a-Cj"></a>长跪合掌，<a id="a-Ck"></a>而白佛言：<a id="a-Cl"></a>‘世尊，<a id="a-Cm"></a>所言陀罗尼者，<a id="a-Cn"></a>云何名为陀罗尼也？<a id="a-Co"></a>菩萨住何陀罗尼中，<a id="a-Cp"></a>能持一切诸佛名号，<a id="a-Cq"></a>为诸众生分别解说？<a id="a-Cr"></a>’佛言：<a id="a-Cs"></a>‘善男子，<a id="a-Ct"></a>有陀罗尼名曰宝炬，<a id="a-Cu"></a>菩萨住是陀罗尼中，<a id="a-Cv"></a>能持一切诸佛名号，<a id="a-Cw"></a>为诸众生分别解说，<a id="a-Cx"></a>随诸众生种种语言。<a id="a-Cy"></a>’光顶菩萨复白佛言：<a id="a-Cz"></a>‘唯愿世尊分别广说，<a id="a-D0"></a>我等闻已当得修持。<a id="a-D1"></a>’佛言：<a id="a-D2"></a>‘善哉！<a id="a-D3"></a>善哉！<a id="a-D4"></a>善男子，<a id="a-D5"></a>至心谛听，<a id="a-D6"></a>吾当为汝分别解说。<a id="a-D7"></a>’尔时，<a id="a-D8"></a>世尊即说偈言：</p>
  <p id="aD9">“‘远离一切诸烦恼，<a id="a-DA"></a>　清净无垢犹真实，</p>
  <p id="aDB">其心能作大光明，<a id="a-DC"></a>　是名宝炬陀罗尼。</p>
  <p id="aDD">身口意业悉寂静，<a id="a-DE"></a>　犹如秋月之明净，</p>
  <p id="aDF">修集大慈心平等，<a id="a-DG"></a>　是名宝炬陀罗尼。</p>
  <p id="aDH">其心无有诸觉观，<a id="a-DI"></a>　悉得远离于二见，</p>
  <p id="aDJ">亦非有想非无想，<a id="a-DK"></a>　是名宝炬陀罗尼。</p>
  <p id="aDL">具足成就念意慧，<a id="a-DM"></a>　能入无上大法门，</p>
  <p id="aDN">清净无垢如虚空，<a id="a-DO"></a>　是名宝炬陀罗尼。</p>
  <p id="aDP">远离三种尘劳垢，<a id="a-DQ"></a>　成就三种清净慧，</p>
  <p id="aDR">已于三有得解脱，<a id="a-DS"></a>　是名宝炬陀罗尼。</p>
  <p id="aDT">能悉破坏贪恚痴，<a id="a-DU"></a>　亦得远离烦恼浊，</p>
  <p id="aDV">除灭无明诸邪闇，<a id="a-DW"></a>　是名宝炬陀罗尼。</p>
  <p id="aDX">众生音声上中下，<a id="a-DY"></a>　一切悉能了了知，</p>
  <p id="aDZ">能随众生意说法，<a id="a-Da"></a>　是名宝炬陀罗尼。</p>
  <p id="aDb">具足甚深无量义，<a id="a-Dc"></a>　亦复具足诸字句，</p>
  <p id="aDd">远离于我及我所，<a id="a-De"></a>　是名宝炬陀罗尼。</p>
  <p id="aDf">具足成就四依法，<a id="a-Dg"></a>　亦复具四无碍智，</p>
  <p id="aDh">其心常在于四禅，<a id="a-Di"></a>　是名宝炬陀罗尼。</p>
  <p id="aDj">能广分别第一义，<a id="a-Dk"></a>　具足而得四梵行，</p>
  <p id="aDl">修集具足五神通，<a id="a-Dm"></a>　是名宝炬陀罗尼。</p>
  <p id="aDn">受持专忆四念处，<a id="a-Do"></a>　精进获得四正勤，</p>
  <p id="aDp">庄严成就四如意，<a id="a-Dq"></a>　是名宝炬陀罗尼。</p>
  <p id="aDr">成就五根及五力，<a id="a-Ds"></a>　一切邪风不能动，</p>
  <p id="aDt">修集无上七觉分，<a id="a-Du"></a>　是名宝炬陀罗尼。</p>
  <p id="aDv">成就定慧二翅翼，<a id="a-Dw"></a>　游翔平坦八正路，</p>
  <p id="aDx">趣向无上智解脱，<a id="a-Dy"></a>　是名宝炬陀罗尼。</p>
  <p id="aDz">能践菩萨之道地，<a id="a-E0"></a>　及住无上真解脱，</p>
  <p id="aE1">永断一切烦恼习，<a id="a-E2"></a>　是名宝炬陀罗尼。</p>
  <p id="aE3">能作无量大光明，<a id="a-E4"></a>　犹如世间之日月，</p>
  <p id="aE5">能净三种清净眼，<a id="a-E6"></a>　是名宝炬陀罗尼。</p>
  <p id="aE7">能净一切诸烦恼，<a id="a-E8"></a>　亦得远离诸魔业，</p>
  <p id="aE9">观察五阴味过咎，<a id="a-EA"></a>　是名宝炬陀罗尼。</p>
  <p id="aEB">善知调伏诸众生，<a id="a-EC"></a>　永离六根之因缘，</p>
  <p id="aED">为众说法令得念，<a id="a-EE"></a>　是名宝炬陀罗尼。</p>
  <p id="aEF">住于如是陀罗尼，<a id="a-EG"></a>　能到十方佛世界，</p>
  <p id="aEH">见佛至心听受法，<a id="a-EI"></a>　亦能广说如是法；</p>
  <p id="aEJ">既闻法已至心持，<a id="a-EK"></a>　能为众生说字义，</p>
  <p id="aEL">以大念力因缘故，<a id="a-EM"></a>　能解诸佛微妙语；</p>
  <p id="aEN">能说无常苦无我，<a id="a-EO"></a>　诸法悉从缘得果，</p>
  <p id="aEP">了了观察诸法界，<a id="a-EQ"></a>　是名宝炬陀罗尼。</p>
  <p id="aER">成就乐说无碍智，<a id="a-ES"></a>　三明三慧亦如是，</p>
  <p id="aET">若有住是总持者，<a id="a-EU"></a>　乃能得八解脱义。</p>
  <p id="aEV">佛说无量陀罗尼，<a id="a-EW"></a>　悉来摄在此持中，</p>
  <p id="aEX">若得如是陀罗尼，<a id="a-EY"></a>　是名成就无量持。</p>
  <p id="aEZ">若入无量诸禅定，<a id="a-Ea"></a>　及得无量诸神通，</p>
  <p id="aEb">皆由如是总持力，<a id="a-Ec"></a>　是故名为持中王。</p>
  <p id="aEd">如四大海无障碍，<a id="a-Ee"></a>　一切河泉皆投之，</p>
  <p id="aEf">诸法众流亦如是，<a id="a-Eg"></a>　皆悉归趣是持海。</p>
  <p id="aEh">得身无边意无尽，<a id="a-Ei"></a>　能广分别说法界，</p>
  <p id="aEj">成就无量功德者，<a id="a-Ek"></a>　乃能获是陀罗尼。</p>
  <p id="aEl">若得如是微妙持，<a id="a-Em"></a>　即得三十二相好，</p>
  <p id="aEn">其色殊胜上种性，<a id="a-Eo"></a>　多饶财宝得自在，</p>
  <p id="aEp">于诸有中得无生，<a id="a-Eq"></a>　能广分别诸法义，</p>
  <p id="aEr">安住不动不退地，<a id="a-Es"></a>　皆由得是陀罗尼。</p>
  <p id="aEt">菩萨若欲修菩提，<a id="a-Eu"></a>　当修如是陀罗尼，</p>
  <p id="aEv">得是持已修道易，<a id="a-Ew"></a>　能演说法调众生，</p>
  <p id="aEx">于无量劫说法时，<a id="a-Ey"></a>　字义二法不可尽，</p>
  <p id="aEz">能净众生诸烦恼，<a id="a-F0"></a>　以得如是陀罗尼。</p>
  <p id="aF1">能转无上正法轮，<a id="a-F2"></a>　能令众生脱众苦，</p>
  <p id="aF3">能进众生无上道，<a id="a-F4"></a>　以得如是陀罗尼。</p>
  <p id="aF5">若有众生千万口，<a id="a-F6"></a>　一口而有千万舌，</p>
  <p id="aF7">不能宣说成持者，<a id="a-F8"></a>　所得无量之功德。<a id="a-F9"></a>’</p>
  <p id="aFA">“善男子，<a id="a-FB"></a>尔时净光明佛说是法时，<a id="a-FC"></a>光顶菩萨及与三万二千菩萨悉皆获得是陀罗尼。<a id="a-FD"></a>善男子，<a id="a-FE"></a>汝知尔时光顶菩萨，<a id="a-FF"></a>岂异人乎？<a id="a-FG"></a>即汝身是。<a id="a-FH"></a>是故汝今能广分别是陀罗尼。<a id="a-FI"></a>是大众中得是持者，<a id="a-FJ"></a>汝最第一。<a id="a-FK"></a>”</p>
  <p id="aFL">尔时，<a id="a-FM"></a>会中有一菩萨，<a id="a-FN"></a>名曰慧聚，<a id="a-FO"></a>白佛言：<a id="a-FP"></a>“世尊，<a id="a-FQ"></a>云何菩萨得宝炬陀罗尼，<a id="a-FR"></a>得已不失，<a id="a-FS"></a>能以此法调伏众生？<a id="a-FT"></a>”</p>
  <p id="aFU">“善男子，<a id="a-FV"></a>若有菩萨安住慧根，<a id="a-FW"></a>造作慧业，<a id="a-FX"></a>如是菩萨能得是持，<a id="a-FY"></a>得已不失，<a id="a-FZ"></a>能以此法调伏众生。<a id="a-Fa"></a>”</p>
  <p id="aFb">慧聚菩萨复作是言：<a id="a-Fc"></a>“善哉！<a id="a-Fd"></a>世尊，<a id="a-Fe"></a>唯愿演说，<a id="a-Ff"></a>云何慧根？<a id="a-Fg"></a>云何慧业？<a id="a-Fh"></a>”</p>
  <p id="aFi">佛言：<a id="a-Fj"></a>“善哉！<a id="a-Fk"></a>善哉！<a id="a-Fl"></a>善男子，<a id="a-Fm"></a>至心谛听，<a id="a-Fn"></a>吾当为汝分别解说。<a id="a-Fo"></a>善男子，<a id="a-Fp"></a>若有善男子、<a id="a-Fq"></a>善女人，<a id="a-Fr"></a>未闻智慧而得闻之是名为根，<a id="a-Fs"></a>闻已广说名之为业；<a id="a-Ft"></a>始观诸法名之为根，<a id="a-Fu"></a>观已广说名之为业；<a id="a-Fv"></a>初观善根名之为根，<a id="a-Fw"></a>转以化人名之为业；<a id="a-Fx"></a>观不放逸名之为根，<a id="a-Fy"></a>转以化人名之为业；<a id="a-Fz"></a>调伏自心名之为根，<a id="a-G0"></a>调伏他心名之为业；<a id="a-G1"></a>住于寂静名之为根，<a id="a-G2"></a>净身口意名之为业；<a id="a-G3"></a>知于一乘名之为根，<a id="a-G4"></a>为众生说名之为业；<a id="a-G5"></a>修奢摩他名之为根，<a id="a-G6"></a>具三种慧名之为业；<a id="a-G7"></a>修三解脱名之为根，<a id="a-G8"></a>证得三慧名之为业；<a id="a-G9"></a>修四念处名之为根，<a id="a-GA"></a>不念于念名之为业；<a id="a-GB"></a>修四正勤名之为根，<a id="a-GC"></a>离烦恼性名之为业；<a id="a-GD"></a>修四如意名之为根，<a id="a-GE"></a>知无如意名之为业；<a id="a-GF"></a>修集信心名之为根，<a id="a-GG"></a>放舍一切名之为业；<a id="a-GH"></a>修无所畏名之为根，<a id="a-GI"></a>能广说之名之为业；<a id="a-GJ"></a>修集三昧名之为根，<a id="a-GK"></a>知定次第名之为业；<a id="a-GL"></a>修集智慧名之为根，<a id="a-GM"></a>知一切法名之为业；<a id="a-GN"></a>庄严菩提名之为根，<a id="a-GO"></a>得菩提时名之为业；<a id="a-GP"></a>证苦习道名之为根，<a id="a-GQ"></a>证尽灭时名之为业；<a id="a-GR"></a>不依不了义名之为根，<a id="a-GS"></a>依了义经名之为业；<a id="a-GT"></a>初听受法名之为根，<a id="a-GU"></a>依止其义名之为业；<a id="a-GV"></a>不依于人名之为根，<a id="a-GW"></a>依止于法名之为业；<a id="a-GX"></a>见法无常名之为根，<a id="a-GY"></a>法无生灭名之为业；<a id="a-GZ"></a>知诸法苦名之为根，<a id="a-Ga"></a>知法无作名之为业；<a id="a-Gb"></a>知法无我名之为根，<a id="a-Gc"></a>知法性净名之为业；<a id="a-Gd"></a>知涅槃净名之为根，<a id="a-Ge"></a>知法本净名之为业；<a id="a-Gf"></a>闻义不畏名之为根，<a id="a-Gg"></a>依止于义名之为业；<a id="a-Gh"></a>闻真不怖名之为根，<a id="a-Gi"></a>依止真法是名为业；<a id="a-Gj"></a>知字不畏名之为根，<a id="a-Gk"></a>知已乐说名之为业；<a id="a-Gl"></a>闻说如来无碍智力，<a id="a-Gm"></a>不生怖畏名之为根，<a id="a-Gn"></a>依止如来无碍智力名之为业；<a id="a-Go"></a>生法二缘名之为根，<a id="a-Gp"></a>无缘之慈名之为业；<a id="a-Gq"></a>怜愍众生名之为根，<a id="a-Gr"></a>能为坏苦名之为业；<a id="a-Gs"></a>思善得喜名之为根，<a id="a-Gt"></a>心不著法名之为业；<a id="a-Gu"></a>无爱恚舍名之为根，<a id="a-Gv"></a>无一无二名之为业；<a id="a-Gw"></a>念佛名根，<a id="a-Gx"></a>念于法身名之为业；<a id="a-Gy"></a>念法名根，<a id="a-Gz"></a>知法性净名之为业；<a id="a-H0"></a>念僧名根，<a id="a-H1"></a>知僧无为名之为业；<a id="a-H2"></a>念戒名根，<a id="a-H3"></a>知无持者名之为业；<a id="a-H4"></a>念施名根，<a id="a-H5"></a>能舍烦恼名之为业；<a id="a-H6"></a>念天名根，<a id="a-H7"></a>获得净天名之为业；<a id="a-H8"></a>闻已思惟名之为根，<a id="a-H9"></a>不著世间名之为业；<a id="a-HA"></a>知本无今作名之为根，<a id="a-HB"></a>无作无受名之为业；<a id="a-HC"></a>知于涅槃名之为根，<a id="a-HD"></a>得大解脱名之为业；<a id="a-HE"></a>自利名根，<a id="a-HF"></a>自利利他名之为业；<a id="a-HG"></a>受持八万四千法聚名之为根，<a id="a-HH"></a>通达其义名之为业；<a id="a-HI"></a>能演说法名之为根，<a id="a-HJ"></a>解无明等名之为业；<a id="a-HK"></a>劝诸众生于菩提道名之为根，<a id="a-HL"></a>劝修智慧方便不退名之为业；<a id="a-HM"></a>不畏诸有名之为根，<a id="a-HN"></a>愿生诸有名之为业；<a id="a-HO"></a>从闻得忍名之为根，<a id="a-HP"></a>思惟得者名之为业；<a id="a-HQ"></a>随意得忍名之为根，<a id="a-HR"></a>因不生得名之为业；<a id="a-HS"></a>余一生在名之为根，<a id="a-HT"></a>最后边身名之为业；<a id="a-HU"></a>坐菩提树名之为根，<a id="a-HV"></a>了知诸法名之为业。<a id="a-HW"></a>”说是慧根慧业之时，<a id="a-HX"></a>一切十方诸佛世界，<a id="a-HY"></a>及此宝坊六种震动。</p>
  <p id="aHZ">尔时，<a id="a-Ha"></a>慧聚菩萨摩诃萨白佛言：<a id="a-Hb"></a>“世尊，<a id="a-Hc"></a>何因缘故十方世界及此虚空七宝坊庭如是震动？<a id="a-Hd"></a>”</p>
  <p id="aHe">“善男子，<a id="a-Hf"></a>是慧根、<a id="a-Hg"></a>慧业，<a id="a-Hh"></a>亦是过去诸佛所说，<a id="a-Hi"></a>是故此地为大震动。<a id="a-Hj"></a>”</p>
  <p id="aHk">尔时，<a id="a-Hl"></a>具足四无碍智菩萨白佛言：<a id="a-Hm"></a>“世尊，<a id="a-Hn"></a>何四缘故，<a id="a-Ho"></a>慧聚菩萨名之为聚？<a id="a-Hp"></a>”</p>
  <p id="aHq">佛言：<a id="a-Hr"></a>“善男子，<a id="a-Hs"></a>过去无量阿僧祇劫，<a id="a-Ht"></a>有佛出世，<a id="a-Hu"></a>号功德藏如来、<a id="a-Hv"></a>应、<a id="a-Hw"></a>正遍知、<a id="a-Hx"></a>明行足、<a id="a-Hy"></a>善逝、<a id="a-Hz"></a>世间解、<a id="a-I0"></a>无上士、<a id="a-I1"></a>调御丈夫、<a id="a-I2"></a>天人师、<a id="a-I3"></a>佛世尊，<a id="a-I4"></a>土名善生，<a id="a-I5"></a>劫名无垢，<a id="a-I6"></a>其土众生一切纯善。<a id="a-I7"></a>尔时，<a id="a-I8"></a>佛有三万二千大菩萨众，<a id="a-I9"></a>八万四千声闻大众。<a id="a-IA"></a>尔时，<a id="a-IB"></a>世尊欲试菩萨，<a id="a-IC"></a>以百亿事问诸菩萨：<a id="a-ID"></a>‘诸善男子，<a id="a-IE"></a>于是众中，<a id="a-IF"></a>谁能解说如是等义？<a id="a-IG"></a>’其中有言：<a id="a-IH"></a>‘我当思惟，<a id="a-II"></a>经一月日乃能解之。<a id="a-IJ"></a>’或复有言‘我过半月’，<a id="a-IK"></a>复有言曰‘我过七日’，<a id="a-IL"></a>或言‘我过一日一夜’，<a id="a-IM"></a>乃能解之。</p>
  <p id="aIN">“尔时，<a id="a-IO"></a>众中有一菩萨，<a id="a-IP"></a>名曰念意，<a id="a-IQ"></a>白佛言：<a id="a-IR"></a>‘世尊，<a id="a-IS"></a>我今不起此坐能解是义。<a id="a-IT"></a>’尔时，<a id="a-IU"></a>菩萨于大众中师子吼已，<a id="a-IV"></a>其地即时六种震动，<a id="a-IW"></a>放大光明，<a id="a-IX"></a>劝诸地神乃至阿迦尼吒诸天，<a id="a-IY"></a>一切悉来诣如来所。<a id="a-IZ"></a>尔时，<a id="a-Ia"></a>大众所坐之处，<a id="a-Ib"></a>纵广满足百万由旬。<a id="a-Ic"></a>念意菩萨见诸大众悉以集会，<a id="a-Id"></a>以神通力、<a id="a-Ie"></a>智慧念力、<a id="a-If"></a>陀罗尼力、<a id="a-Ig"></a>四无碍力、<a id="a-Ih"></a>无所畏力、<a id="a-Ii"></a>佛神力故，<a id="a-Ij"></a>于是百亿一一事中解百亿义，<a id="a-Ik"></a>不豫思惟无有停滞。<a id="a-Il"></a>说是义已，<a id="a-Im"></a>是大众中六万众生发阿耨多罗三藐三菩提心，<a id="a-In"></a>四万众生得无生忍。<a id="a-Io"></a>从地神诸天乃至阿迦尼吒天，<a id="a-Ip"></a>一切悉闻说法之声。</p>
  <p id="aIq">“善男子，<a id="a-Ir"></a>汝知尔时念意菩萨，<a id="a-Is"></a>岂异人乎？<a id="a-It"></a>即慧聚是。<a id="a-Iu"></a>以是因缘，<a id="a-Iv"></a>名为慧聚。<a id="a-Iw"></a>”</p>
  <p id="aIx">尔时，<a id="a-Iy"></a>世尊即说颂曰：</p>
  <p id="aIz">“闻说法故名为根，<a id="a-J0"></a>　演说法故名为业。</p>
  <p id="aJ1">思惟诸善名为根，<a id="a-J2"></a>　解说深义名为业。</p>
  <p id="aJ3">如法而住名为根，<a id="a-J4"></a>　随意说法名为业。</p>
  <p id="aJ5">修奢摩他名为根，<a id="a-J6"></a>　具三种慧名为业。</p>
  <p id="aJ7">四种念处名为根，<a id="a-J8"></a>　四正勤法名为业。</p>
  <p id="aJ9">信等五根名为根，<a id="a-JA"></a>　信等五力名为业。</p>
  <p id="aJB">七菩提分名为根，<a id="a-JC"></a>　八正道分名为业。</p>
  <p id="aJD">不依止字名为根，<a id="a-JE"></a>　依止于义名为业。</p>
  <p id="aJF">不依于人名为根，<a id="a-JG"></a>　依止于法名为业。</p>
  <p id="aJH">不依不了名为根，<a id="a-JI"></a>　依止了义名为业。</p>
  <p id="aJJ">不依于识名为根，<a id="a-JK"></a>　依于智慧名为业。</p>
  <p id="aJL">了知无作名为根，<a id="a-JM"></a>　通达无生名为业。</p>
  <p id="aJN">生法二慈名为根，<a id="a-JO"></a>　无缘之慈名为业。</p>
  <p id="aJP">无所畏惧名为根，<a id="a-JQ"></a>　能宣正法名为业。</p>
  <p id="aJR">六思念处名为根，<a id="a-JS"></a>　六念之义名为业。</p>
  <p id="aJT">能自利益名为根，<a id="a-JU"></a>　自利利他名为业。</p>
  <p id="aJV">受持正法名为根，<a id="a-JW"></a>　能为人说名为业。</p>
  <p id="aJX">余一生在名为根，<a id="a-JY"></a>　最后边身名为业。</p>
  <p id="aJZ">若菩萨心得不退，<a id="a-Ja"></a>　即解了知慧根业，</p>
  <p id="aJb">能得无生之上忍，<a id="a-Jc"></a>　能开无上菩提门。<a id="a-Jd"></a>”</p>
  <p id="aJe">尔时，<a id="a-Jf"></a>陀罗尼自在王菩萨白佛言：<a id="a-Jg"></a>“世尊，<a id="a-Jh"></a>佛所说法不可思议，<a id="a-Ji"></a>无上菩提亦不可思议。<a id="a-Jj"></a>何以故？<a id="a-Jk"></a>非字说故，<a id="a-Jl"></a>非字摄故，<a id="a-Jm"></a>如来所说无量无边故，<a id="a-Jn"></a>入无量无边法门故，<a id="a-Jo"></a>十二因缘深难解故，<a id="a-Jp"></a>著二法者不能知故，<a id="a-Jq"></a>利智之人渐渐知故，<a id="a-Jr"></a>非是六情所知见故，<a id="a-Js"></a>亦非二乘智境界故。<a id="a-Jt"></a>世尊，<a id="a-Ju"></a>如是菩提，<a id="a-Jv"></a>悉是一切诸法之印，<a id="a-Jw"></a>不可造作犹如虚空，<a id="a-Jx"></a>非是屋宅离屋宅故，<a id="a-Jy"></a>知一切行、<a id="a-Jz"></a>一切众生所有因果，<a id="a-K0"></a>一切智慧广大无边，<a id="a-K1"></a>庄严一切无量善法，<a id="a-K2"></a>能为善法而作应器，<a id="a-K3"></a>能以神通显示于人，<a id="a-K4"></a>住二道者示以无二，<a id="a-K5"></a>示一切佛平等无差、<a id="a-K6"></a>无字无义，<a id="a-K7"></a>不可宣说，<a id="a-K8"></a>不可听闻，<a id="a-K9"></a>能示众生三宝正聚，<a id="a-KA"></a>及三脱门解脱三界，<a id="a-KB"></a>示三种慧金刚定因，<a id="a-KC"></a>住于一切诸佛正法，<a id="a-KD"></a>悉闻一切诸佛智慧，<a id="a-KE"></a>利一切众亦能宣说一切诸佛。<a id="a-KF"></a>世尊，<a id="a-KG"></a>若有善男子、<a id="a-KH"></a>善女人，<a id="a-KI"></a>能作如是赞叹菩提所有功德，<a id="a-KJ"></a>得闻如是方等经典，<a id="a-KK"></a>受持读诵，<a id="a-KL"></a>书写演说，<a id="a-KM"></a>是名能报诸佛之恩。<a id="a-KN"></a>”</p>
  <p id="aKO">佛言：<a id="a-KP"></a>“如是，<a id="a-KQ"></a>如是，<a id="a-KR"></a>善男子，<a id="a-KS"></a>如汝所说，<a id="a-KT"></a>得无量功德。<a id="a-KU"></a>善男子，<a id="a-KV"></a>一切十方诸佛世界满中七宝以献如来，<a id="a-KW"></a>若有人能受持是经，<a id="a-KX"></a>书写读诵，<a id="a-KY"></a>解说其义，<a id="a-KZ"></a>所得福德无有差别。<a id="a-Ka"></a>”</p>
  <p id="aKb">尔时，<a id="a-Kc"></a>世尊告诸菩萨：<a id="a-Kd"></a>“善男子，<a id="a-Ke"></a>于此众中，<a id="a-Kf"></a>谁能于我灭度之后，<a id="a-Kg"></a>护持如是无上菩提，<a id="a-Kh"></a>广说是义，<a id="a-Ki"></a>令法久住？<a id="a-Kj"></a>”</p>
  <p id="aKk">尔时，<a id="a-Kl"></a>众中有诸菩萨及诸天人各六万亿同声而言：<a id="a-Km"></a>“我等能于如来灭后，<a id="a-Kn"></a>护持如是无上菩提，<a id="a-Ko"></a>广说是经，<a id="a-Kp"></a>令法久住，<a id="a-Kq"></a>唯愿如来加之愿力！<a id="a-Kr"></a>”</p>
  <p id="aKs">尔时，<a id="a-Kt"></a>世尊即说偈言：</p>
  <p id="aKu">“若我实同十方佛，<a id="a-Kv"></a>　永渡生死大苦海，</p>
  <p id="aKw">如是功德无上法，<a id="a-Kx"></a>　应当久住无毁灭。</p>
  <p id="aKy">若我无量世修慈，<a id="a-Kz"></a>　真实为于诸众生，</p>
  <p id="aL0">观众平等无有二，<a id="a-L1"></a>　是故正法得久住。</p>
  <p id="aL2">若我具足二庄严，<a id="a-L3"></a>　无量世中利众生，</p>
  <p id="aL4">以是二法化众生，<a id="a-L5"></a>　是故正法得久住。</p>
  <p id="aL6">若能破坏烦恼结，<a id="a-L7"></a>　并及除灭诸邪见，</p>
  <p id="aL8">具足一切诸善法，<a id="a-L9"></a>　故能善发是愿力。</p>
  <p id="aLA">“善男子，<a id="a-LB"></a>不独汝等一切人天、<a id="a-LC"></a>一切魔梵，<a id="a-LD"></a>于我灭后，<a id="a-LE"></a>悉能护持如是正法。<a id="a-LF"></a>善男子，<a id="a-LG"></a>虚空可作色，<a id="a-LH"></a>色可同虚空，<a id="a-LI"></a>我愿神通力不可得令异。<a id="a-LJ"></a>”</p>
  <p id="aLK">尔时，<a id="a-LL"></a>四天王作如是言：<a id="a-LM"></a>“若有人能于佛灭后，<a id="a-LN"></a>受持是经，<a id="a-LO"></a>读诵书写，<a id="a-LP"></a>解说其义，<a id="a-LQ"></a>我等常当随逐守护。<a id="a-LR"></a>”</p>
  <p id="aLS">诸梵天言：<a id="a-LT"></a>“我等当舍禅定妙乐守护是人。<a id="a-LU"></a>”</p>
  <p id="aLV">兜率天言：<a id="a-LW"></a>“我等亦当守护如是持经弟子。<a id="a-LX"></a>”</p>
  <p id="aLY">时，<a id="a-LZ"></a>魔波旬复作是言：<a id="a-La"></a>“世尊，<a id="a-Lb"></a>若有人能受持是经，<a id="a-Lc"></a>我于其人终不造作魔业魔事。<a id="a-Ld"></a>”</p>
  <p id="aLe">功德藏天子言：<a id="a-Lf"></a>“世尊，<a id="a-Lg"></a>一切诸佛所得菩提悉在是经。<a id="a-Lh"></a>若有人能受持读诵，<a id="a-Li"></a>书写解说，<a id="a-Lj"></a>当知是人即得菩提。<a id="a-Lk"></a>”</p>
  <p id="aLl">弥勒菩萨言：<a id="a-Lm"></a>“世尊，<a id="a-Ln"></a>我当于彼兜术天上，<a id="a-Lo"></a>广宣如是无上经典。<a id="a-Lp"></a>”</p>
  <p id="aLq">大德迦葉复作是言：<a id="a-Lr"></a>“世尊，<a id="a-Ls"></a>我声闻人智慧虽微，<a id="a-Lt"></a>应当任力受持读诵，<a id="a-Lu"></a>宣说其义。<a id="a-Lv"></a>”</p>
  <p id="aLw">阿难复言：<a id="a-Lx"></a>“世尊，<a id="a-Ly"></a>我于此经真实受持，<a id="a-Lz"></a>乃至不失一字一句，<a id="a-M0"></a>如佛口出无有异也。<a id="a-M1"></a>若有众生发菩提心，<a id="a-M2"></a>我亦能为是人广说。<a id="a-M3"></a>”</p>
  <p id="aM4">佛言：<a id="a-M5"></a>“善哉！<a id="a-M6"></a>善哉！<a id="a-M7"></a>善男子，<a id="a-M8"></a>汝等悉能于我灭后，<a id="a-M9"></a>护持正法不令毁灭。<a id="a-MA"></a>善男子，<a id="a-MB"></a>若有众生求于大乘，<a id="a-MC"></a>未得法忍，<a id="a-MD"></a>受持是经，<a id="a-ME"></a>当知是人不过七佛便得授记。<a id="a-MF"></a>若声闻人有受持者，<a id="a-MG"></a>弥勒成佛在初会中。<a id="a-MH"></a>若缘觉人有受持者，<a id="a-MI"></a>于我灭后得成道证。<a id="a-MJ"></a>”</p>
  <p id="aMK">说是法时，<a id="a-ML"></a>无量众生发阿耨多罗三藐三菩提心，<a id="a-MM"></a>无量众生成就忍辱，<a id="a-MN"></a>无量众生得不退心，<a id="a-MO"></a>无量世界六种震动。<a id="a-MP"></a>十方世界诸来菩萨，<a id="a-MQ"></a>以好香华、<a id="a-MR"></a>伎乐、<a id="a-MS"></a>幡盖供养于佛，<a id="a-MT"></a>咸作是言：<a id="a-MU"></a>“我等来此七宝坊中得大善利！<a id="a-MV"></a>若我脱有少福德力，<a id="a-MW"></a>愿以此力令释迦如来久住于世，<a id="a-MX"></a>如是正典流布遍满十方世界无有毁灭。<a id="a-MY"></a>若有优婆塞、<a id="a-MZ"></a>优婆夷等持是经者，<a id="a-Ma"></a>令离一切忧愁怖畏无诸病苦。<a id="a-Mb"></a>”</p>
  <p id="aMc">尔时，<a id="a-Md"></a>陀罗尼自在王菩萨言：<a id="a-Me"></a>“世尊，<a id="a-Mf"></a>今所说法无量无边，<a id="a-Mg"></a>不可思议，<a id="a-Mh"></a>一切邪法不能倾动，<a id="a-Mi"></a>乃是一切善法之本三乘根栽，<a id="a-Mj"></a>复是一切诸法初门。<a id="a-Mk"></a>若有众生来问我言：<a id="a-Ml"></a>‘是法何名？<a id="a-Mm"></a>云何受持？<a id="a-Mn"></a>’当云何答？<a id="a-Mo"></a>唯愿说之。<a id="a-Mp"></a>”</p>
  <p id="aMq">佛言：<a id="a-Mr"></a>“善男子，<a id="a-Ms"></a>是名大悲，<a id="a-Mt"></a>说大悲法，<a id="a-Mu"></a>名如来业，<a id="a-Mv"></a>受菩萨记，<a id="a-Mw"></a>当如是持。<a id="a-Mx"></a>”</p>
  <p id="aMy">说是经已，<a id="a-Mz"></a>人天大众欢喜顶戴，<a id="a-N0"></a>信受奉行。</p>
 </body>
</html>