<!doctype html>
<html id="z3IBTLMEe" data-ver="1294">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第二十八</h1>
  <h2 id="a2">日密分初护法品第一</h2>
  <p id="a3">尔时，<a id="a-4"></a>世尊故在欲、<a id="a-5"></a>色二界中间大宝坊中，<a id="a-6"></a>与大菩萨其数无量，<a id="a-7"></a>为诸大众说虚空目出息入息甘露门已默然而住。<a id="a-8"></a>一切大众亦复如是，<a id="a-9"></a>各作是念：<a id="a-A"></a>“如来今日深知我心欲法无厌，<a id="a-B"></a>必当降注甘露法雨。<a id="a-C"></a>”作是念已，<a id="a-D"></a>合掌恭敬乐瞻如来，<a id="a-E"></a>犹如笃病乐见良医，<a id="a-F"></a>处闇之者乐睹光明，<a id="a-G"></a>如没水者乐至彼岸，<a id="a-H"></a>如受苦者乐得归依，<a id="a-I"></a>一切大众亦复如是。</p>
  <p id="aJ">是时，<a id="a-K"></a>众中有一菩萨，<a id="a-L"></a>名莲华光功德大梵，<a id="a-M"></a>已于无量无边佛所，<a id="a-N"></a>种诸功德善根增长，<a id="a-O"></a>于阿耨多罗三藐三菩提心不退转，<a id="a-P"></a>成就具足法缘之慈，<a id="a-Q"></a>从坐而起，<a id="a-R"></a>合掌恭敬，<a id="a-S"></a>长跪白佛言：<a id="a-T"></a>“世尊，<a id="a-U"></a>一切众生心所缘处，<a id="a-V"></a>无有边际，<a id="a-W"></a>骏速无形，<a id="a-X"></a>其性本净，<a id="a-Y"></a>于诸有中无能障碍，<a id="a-Z"></a>欲得通达知真实故，<a id="a-a"></a>精勤修集四无量心，<a id="a-b"></a>因修集故获得尽智。<a id="a-c"></a>世尊，<a id="a-d"></a>若使三界性本净者，<a id="a-e"></a>何故修集如是尽智？<a id="a-f"></a>惟愿如来为诸菩萨敷扬散说，<a id="a-g"></a>令退转者得不退故，<a id="a-h"></a>摧灭无量烦恼界故，<a id="a-i"></a>断破无边诸苦聚故。<a id="a-j"></a>惟愿如来，<a id="a-k"></a>垂心怜愍，<a id="a-l"></a>说未曾闻。<a id="a-m"></a>众生闻是未曾闻已，<a id="a-n"></a>度生死海，<a id="a-o"></a>摧折爱树。<a id="a-p"></a>何以故？<a id="a-q"></a>一切烦恼爱为根本。<a id="a-r"></a>惟愿垂哀，<a id="a-s"></a>分别演说爱之过咎。<a id="a-t"></a>如来能净众生六根，<a id="a-u"></a>重愿演说清净法聚。<a id="a-v"></a>”</p>
  <p id="aw">佛言：<a id="a-x"></a>“善哉！<a id="a-y"></a>善哉！<a id="a-z"></a>善男子，<a id="a-10"></a>若有能行六波罗蜜，<a id="a-11"></a>即能自知心所行处，<a id="a-12"></a>是人终不念声闻乘。<a id="a-13"></a>虽复修行无量诸行未得其边，<a id="a-14"></a>亦不怖畏退堕声闻、<a id="a-15"></a>辟支佛地。<a id="a-16"></a>若诸菩萨不能修集四无量者，<a id="a-17"></a>如是菩萨于菩提道则为有退，<a id="a-18"></a>是名不得清净六根，<a id="a-19"></a>是名于法有贪有悭，<a id="a-1A"></a>如是名为行于他行、<a id="a-1B"></a>不行自行，<a id="a-1C"></a>是名不能成就七财，<a id="a-1D"></a>不能度脱一切众生于生死海。<a id="a-1E"></a>是故我说如是行者，<a id="a-1F"></a>即是声闻、<a id="a-1G"></a>辟支佛行。<a id="a-1H"></a>我初演说四圣谛行，<a id="a-1I"></a>后复续说诸菩萨行，<a id="a-1J"></a>尔时一切大众咸作是念：<a id="a-1K"></a>‘如来将欲说声闻乘，<a id="a-1L"></a>不说大乘耶？<a id="a-1M"></a>将非如来不乐如是菩萨众耶？<a id="a-1N"></a>如来不欲断三宝种性耶？<a id="a-1O"></a>何故不说大乘妙法？<a id="a-1P"></a>’为诸天人得信心故，<a id="a-1Q"></a>未发菩提心者为发心故，<a id="a-1R"></a>已发心者得增长故，<a id="a-1S"></a>为诸众生得信心故，<a id="a-1T"></a>如来若说大乘法者，<a id="a-1U"></a>无量众生当得发起菩提之心，<a id="a-1V"></a>因得修行不共之法，<a id="a-1W"></a>成就具足法陀罗尼。<a id="a-1X"></a>善男子，<a id="a-1Y"></a>声闻乘者即是大乘，<a id="a-1Z"></a>大乘者即声闻乘，<a id="a-1a"></a>如是二乘无有差别。<a id="a-1b"></a>”</p>
  <p id="a1c">尔时，<a id="a-1d"></a>众中诸住十住诸菩萨等作如是言：<a id="a-1e"></a>“世尊，<a id="a-1f"></a>我等已得无生法忍，<a id="a-1g"></a>我已能行如来十八不共法行，<a id="a-1h"></a>我已解了诸声闻乘及以大乘。<a id="a-1i"></a>如是众中无量众生，<a id="a-1j"></a>不能得解小乘、<a id="a-1k"></a>大乘。<a id="a-1l"></a>诸善男子，<a id="a-1m"></a>汝等当修不退禅定。<a id="a-1n"></a>”时诸菩萨即便修入，<a id="a-1o"></a>入已或有身放光明犹一灯炬，<a id="a-1p"></a>如释梵身光，<a id="a-1q"></a>如日月光，<a id="a-1r"></a>如三日光，<a id="a-1s"></a>如四日光，<a id="a-1t"></a>如八日光，<a id="a-1u"></a>如十日光，<a id="a-1v"></a>如亿日光，<a id="a-1w"></a>如是遍照娑婆世界。<a id="a-1x"></a>是光能令无量众生身心寂静，<a id="a-1y"></a>在三恶者离诸苦恼，<a id="a-1z"></a>邪见之人远离恶见，<a id="a-20"></a>永离贪欲、<a id="a-21"></a>瞋恚、<a id="a-22"></a>痴怖、<a id="a-23"></a>饥渴等患。<a id="a-24"></a>尔时，<a id="a-25"></a>此佛世界众生，<a id="a-26"></a>皆共供养佛法僧宝增长善法。<a id="a-27"></a>尔时，<a id="a-28"></a>此佛世界，<a id="a-29"></a>并及十方恒河沙等无量世界，<a id="a-2A"></a>若空不空及净不净光，<a id="a-2B"></a>悉遍照十方佛界。<a id="a-2C"></a>所有菩萨能行圣行菩提道者，<a id="a-2D"></a>于一念顷悉来聚集大宝坊中，<a id="a-2E"></a>头面礼佛，<a id="a-2F"></a>却坐一面。</p>
  <p id="a2G">尔时，<a id="a-2H"></a>世尊告声闻众：<a id="a-2I"></a>“汝等比丘颇见如是善神足不？<a id="a-2J"></a>如是神足能坏一切恶魔境界及诸有处，<a id="a-2K"></a>能护法界，<a id="a-2L"></a>能行一切诸佛境界，<a id="a-2M"></a>分别声闻、<a id="a-2N"></a>辟支佛界，<a id="a-2O"></a>出胜一切所有神通。<a id="a-2P"></a>善男子，<a id="a-2Q"></a>一切菩萨所以示现大神通者，<a id="a-2R"></a>为增众生诸善根故，<a id="a-2S"></a>为不断绝三宝性故，<a id="a-2T"></a>为未信者得信心故，<a id="a-2U"></a>为已信者得增长故，<a id="a-2V"></a>为令众生受五乐故，<a id="a-2W"></a>为欲长养大乘法故，<a id="a-2X"></a>为令身得常乐我净故；<a id="a-2Y"></a>以如是等诸因缘故，<a id="a-2Z"></a>示诸众生如是神通。<a id="a-2a"></a>善男子，<a id="a-2b"></a>随如是等菩萨行处，<a id="a-2c"></a>是中佛法即得增长，<a id="a-2d"></a>若现在、<a id="a-2e"></a>未来久住不灭。<a id="a-2f"></a>所有众生修立塔庙，<a id="a-2g"></a>供养众僧，<a id="a-2h"></a>求无尽身、<a id="a-2i"></a>无苦恼身所作供养，<a id="a-2j"></a>皆作生身、<a id="a-2k"></a>法身。<a id="a-2l"></a>生身供养者即是塔像，<a id="a-2m"></a>法身供养者书写读诵十二部经，<a id="a-2n"></a>如是胜以七宝、<a id="a-2o"></a>香华、<a id="a-2p"></a>伎乐、<a id="a-2q"></a>幡盖、<a id="a-2r"></a>璎珞供养。</p>
  <p id="a2s">“善男子，<a id="a-2t"></a>我于尔时心亦受之，<a id="a-2u"></a>由如是施，<a id="a-2v"></a>如是众生具足当得三乘果报，<a id="a-2w"></a>心不退转。<a id="a-2x"></a>若诸众生具造屋室及经行处，<a id="a-2y"></a>我即受用。<a id="a-2z"></a>若树林、<a id="a-30"></a>华园、<a id="a-31"></a>讲堂、<a id="a-32"></a>精舍，<a id="a-33"></a>及供养我所有弟子，<a id="a-34"></a>饮食、<a id="a-35"></a>卧具、<a id="a-36"></a>病药、<a id="a-37"></a>房舍，<a id="a-38"></a>我亦受用。<a id="a-39"></a>若诸法师高座说法，<a id="a-3A"></a>我于是时亦至心听。<a id="a-3B"></a>若施法师衣食、<a id="a-3C"></a>卧具、<a id="a-3D"></a>病药、<a id="a-3E"></a>房舍、<a id="a-3F"></a>园林、<a id="a-3G"></a>服乘、<a id="a-3H"></a>田宅、<a id="a-3I"></a>奴婢，<a id="a-3J"></a>我亦受之。<a id="a-3K"></a>是名法供养。<a id="a-3L"></a>如是之人能净身心庄严身心，<a id="a-3M"></a>亦能庄严阿耨多罗三藐三菩提，<a id="a-3N"></a>能得无上微妙快乐，<a id="a-3O"></a>能一切物施、<a id="a-3P"></a>一切人施、<a id="a-3Q"></a>一切时施，<a id="a-3R"></a>能一切果受、<a id="a-3S"></a>一切人受、<a id="a-3T"></a>一切时受，<a id="a-3U"></a>是名成就惠施之福。<a id="a-3V"></a>是人终不到三恶道，<a id="a-3W"></a>得不堕法，<a id="a-3X"></a>如意所求不转三乘。<a id="a-3Y"></a>是人常得具足二种，<a id="a-3Z"></a>所谓财、<a id="a-3a"></a>法，<a id="a-3b"></a>所求之物随意即得，<a id="a-3c"></a>常为十方诸佛所念，<a id="a-3d"></a>能坏一切魔之境界。<a id="a-3e"></a>若有信者，<a id="a-3f"></a>以其所有奉施法师。<a id="a-3g"></a>若有破戒受如是物，<a id="a-3h"></a>乃至一叶一华一果，<a id="a-3i"></a>如是痴人，<a id="a-3j"></a>以是因缘得大不善报，<a id="a-3k"></a>现在即得四大恶果：<a id="a-3l"></a>一者、<a id="a-3m"></a>恶名远闻；<a id="a-3n"></a>二者、<a id="a-3o"></a>所亲师友悉皆远离；<a id="a-3p"></a>三者、<a id="a-3q"></a>得大重病苦恶而死，<a id="a-3r"></a>所谓死时不下饮食，<a id="a-3s"></a>睹见恶色，<a id="a-3t"></a>以是因缘，<a id="a-3u"></a>口不能语，<a id="a-3v"></a>卧失粪秽；<a id="a-3w"></a>四者、<a id="a-3x"></a>所有六物及余财货不至僧中，<a id="a-3y"></a>或为火烧，<a id="a-3z"></a>恶贼所劫。<a id="a-40"></a>后世复受四种恶报，<a id="a-41"></a>所谓地狱、<a id="a-42"></a>饿鬼、<a id="a-43"></a>畜生。<a id="a-44"></a>若得人身，<a id="a-45"></a>身无手足。<a id="a-46"></a>若受饿鬼，<a id="a-47"></a>无量岁中不见水浆，<a id="a-48"></a>不闻其名。<a id="a-49"></a>受畜生身，<a id="a-4A"></a>常食泥土。<a id="a-4B"></a>若得为人，<a id="a-4C"></a>处在空土，<a id="a-4D"></a>无三宝处五滓之世，<a id="a-4E"></a>盲无眼目，<a id="a-4F"></a>常遇重病，<a id="a-4G"></a>食诸粪秽，<a id="a-4H"></a>舍是身已还堕地狱。<a id="a-4I"></a>何以故？<a id="a-4J"></a>以受法师所得物故。<a id="a-4K"></a>是恶比丘能坏、<a id="a-4L"></a>能灭、<a id="a-4M"></a>能断三宝，<a id="a-4N"></a>是故获得如是恶果。<a id="a-4O"></a>”</p>
  <p id="a4P">尔时，<a id="a-4Q"></a>众中有一大德比丘，<a id="a-4R"></a>名伽耶迦葉，<a id="a-4S"></a>白佛言：<a id="a-4T"></a>“世尊，<a id="a-4U"></a>如是人者可名人不？<a id="a-4V"></a>我今思惟非是人也。<a id="a-4W"></a>何以故？<a id="a-4X"></a>是人深为利养心故受持禁戒，<a id="a-4Y"></a>故名非人。<a id="a-4Z"></a>”</p>
  <p id="a4a">佛言：<a id="a-4b"></a>“善哉！<a id="a-4c"></a>善哉！<a id="a-4d"></a>迦葉，<a id="a-4e"></a>宁受地狱等身，<a id="a-4f"></a>终不受取如是等物。<a id="a-4g"></a>善男子，<a id="a-4h"></a>人身难得已得，<a id="a-4i"></a>佛法难遇已遇，<a id="a-4j"></a>禁戒难受已受，<a id="a-4k"></a>而不趣向圣行梵行，<a id="a-4l"></a>是名丧失大利益事。<a id="a-4m"></a>如是恶人，<a id="a-4n"></a>贪食心故受持禁戒，<a id="a-4o"></a>非为法心。<a id="a-4p"></a>如是痴人以多闻力，<a id="a-4q"></a>及以国王、<a id="a-4r"></a>大臣力故，<a id="a-4s"></a>受如是物，<a id="a-4t"></a>即便当得大恶业果。<a id="a-4u"></a>”</p>
  <p id="a4v">尔时，<a id="a-4w"></a>频婆娑罗王白佛言：<a id="a-4x"></a>“世尊，<a id="a-4y"></a>出家之人受如是物，<a id="a-4z"></a>得如是果。<a id="a-50"></a>在家人受，<a id="a-51"></a>其罪云何？<a id="a-52"></a>”</p>
  <p id="a53">佛言：<a id="a-54"></a>“大王，<a id="a-55"></a>汝今不应问如是事？<a id="a-56"></a>”</p>
  <p id="a57">王言：<a id="a-58"></a>“世尊，<a id="a-59"></a>我修圣行，<a id="a-5A"></a>终不受取如是等物。<a id="a-5B"></a>为未来世诸恶王等，<a id="a-5C"></a>问如是事耳！<a id="a-5D"></a>”</p>
  <p id="a5E">佛言：<a id="a-5F"></a>“大王，<a id="a-5G"></a>我若宣说未来恶王所得果业，<a id="a-5H"></a>有不信者得大罪报，<a id="a-5I"></a>是故我今置之不说。<a id="a-5J"></a>”</p>
  <p id="a5K">王言：<a id="a-5L"></a>“世尊，<a id="a-5M"></a>惟愿如来，<a id="a-5N"></a>为未来世刹利、<a id="a-5O"></a>婆罗门、<a id="a-5P"></a>毗舍、<a id="a-5Q"></a>首陀有信敬者，<a id="a-5R"></a>奉持佛法，<a id="a-5S"></a>守护法师及财物者，<a id="a-5T"></a>具分别说。<a id="a-5U"></a>”</p>
  <p id="a5V">佛言：<a id="a-5W"></a>“善哉！<a id="a-5X"></a>善哉！<a id="a-5Y"></a>大王，<a id="a-5Z"></a>若未来世诸恶王等，<a id="a-5a"></a>侵夺法师如是等物，<a id="a-5b"></a>当知是王现世获得二十种恶：<a id="a-5c"></a>一者、<a id="a-5d"></a>天不卫护，<a id="a-5e"></a>二者、<a id="a-5f"></a>恶名远闻，<a id="a-5g"></a>三者、<a id="a-5h"></a>亲友远离，<a id="a-5i"></a>四者、<a id="a-5j"></a>怨敌增长，<a id="a-5k"></a>五者、<a id="a-5l"></a>财物损耗，<a id="a-5m"></a>六者、<a id="a-5n"></a>心多散乱，<a id="a-5o"></a>七者、<a id="a-5p"></a>身不具足，<a id="a-5q"></a>八者、<a id="a-5r"></a>不得睡眠，<a id="a-5s"></a>九者、<a id="a-5t"></a>常患饥馑，<a id="a-5u"></a>十者、<a id="a-5v"></a>所服饮食变成恶毒，<a id="a-5w"></a>十一者、<a id="a-5x"></a>民不爱敬，<a id="a-5y"></a>十二者、<a id="a-5z"></a>邻国数侵，<a id="a-60"></a>十三者、<a id="a-61"></a>所有眷属不受其教，<a id="a-62"></a>十四者、<a id="a-63"></a>秘密之事谋臣显露，<a id="a-64"></a>十五者、<a id="a-65"></a>所有财物水火侵夺，<a id="a-66"></a>十六者、<a id="a-67"></a>常有重病，<a id="a-68"></a>十七者、<a id="a-69"></a>汤药不行，<a id="a-6A"></a>十八者、<a id="a-6B"></a>医药不疗，<a id="a-6C"></a>十九者、<a id="a-6D"></a>浆水不下，<a id="a-6E"></a>二十者、<a id="a-6F"></a>常念不净。<a id="a-6G"></a>是名二十。<a id="a-6H"></a>舍是身已，<a id="a-6I"></a>寻复当生阿鼻地狱一劫受苦；<a id="a-6J"></a>过是劫已，<a id="a-6K"></a>得饿鬼身处大空野，<a id="a-6L"></a>不闻浆水饮食之名，<a id="a-6M"></a>诸根残缺身不具足，<a id="a-6N"></a>无量岁中受大苦恼；<a id="a-6O"></a>受是果已，<a id="a-6P"></a>生大海中受大兽身，<a id="a-6Q"></a>无量由旬如大肉团，<a id="a-6R"></a>常为众生之所唼食受大苦恼；<a id="a-6S"></a>若得人身，<a id="a-6T"></a>生无佛处五滓之世，<a id="a-6U"></a>耳目不具。<a id="a-6V"></a>大王，<a id="a-6W"></a>未来恶王得如是等诸大恶报。<a id="a-6X"></a>”</p>
  <p id="a6Y">王言：<a id="a-6Z"></a>“世尊，<a id="a-6a"></a>我今宁受地狱之身，<a id="a-6b"></a>终不受是恶王身也。<a id="a-6c"></a>”</p>
  <p id="a6d">佛言：<a id="a-6e"></a>“大王，<a id="a-6f"></a>今以是法、<a id="a-6g"></a>法师、<a id="a-6h"></a>财物，<a id="a-6i"></a>付嘱汝等有信诸王。<a id="a-6j"></a>何以故？<a id="a-6k"></a>夫法师者，<a id="a-6l"></a>即是如来法身之藏。<a id="a-6m"></a>”</p>
  <p id="a6n">王言：<a id="a-6o"></a>“世尊，<a id="a-6p"></a>若诸刹利、<a id="a-6q"></a>婆罗门、<a id="a-6r"></a>毗舍、<a id="a-6s"></a>首陀有能护持如是法财，<a id="a-6t"></a>其人当得何等功德？<a id="a-6u"></a>”</p>
  <p id="a6v">佛言：<a id="a-6w"></a>“大王，<a id="a-6x"></a>如是人者，<a id="a-6y"></a>胜于一切声闻、<a id="a-6z"></a>缘觉。<a id="a-70"></a>大王，<a id="a-71"></a>譬如有人能断一切十方众生所有寿命，<a id="a-72"></a>夺其眼目，<a id="a-73"></a>截其手足。<a id="a-74"></a>大王，<a id="a-75"></a>如是人者所得罪报为多少耶？<a id="a-76"></a>”</p>
  <p id="a77">频婆娑罗王默然不答。</p>
  <p id="a78">佛言：<a id="a-79"></a>“大王，<a id="a-7A"></a>何故默然？<a id="a-7B"></a>”</p>
  <p id="a7C">王言：<a id="a-7D"></a>“世尊，<a id="a-7E"></a>是人所得恶业果报，<a id="a-7F"></a>不可称量，<a id="a-7G"></a>不可计数。<a id="a-7H"></a>世尊，<a id="a-7I"></a>若于一人造此恶业，<a id="a-7J"></a>罪尚难计，<a id="a-7K"></a>况一切人！<a id="a-7L"></a>”</p>
  <p id="a7M">“大王，<a id="a-7N"></a>若佛在世及灭度后，<a id="a-7O"></a>若有恶王刹利、<a id="a-7P"></a>婆罗门、<a id="a-7Q"></a>毗舍、<a id="a-7R"></a>首陀，<a id="a-7S"></a>侵夺法师如是等物，<a id="a-7T"></a>所得罪报分为百分，<a id="a-7U"></a>上所得罪不及其一。<a id="a-7V"></a>”</p>
  <p id="a7W">频婆娑罗王言：<a id="a-7X"></a>“世尊，<a id="a-7Y"></a>如法治国，<a id="a-7Z"></a>是王难得。<a id="a-7a"></a>若不放逸则能护法，<a id="a-7b"></a>若放逸者则不能护。<a id="a-7c"></a>世尊，<a id="a-7d"></a>能护法者得何功德？<a id="a-7e"></a>”</p>
  <p id="a7f">“大王，<a id="a-7g"></a>譬如有人能与如上众生寿命、<a id="a-7h"></a>眼目、<a id="a-7i"></a>手足，<a id="a-7j"></a>是人得福宁为多不？<a id="a-7k"></a>”</p>
  <p id="a7l">“世尊，<a id="a-7m"></a>能与一人命目手足，<a id="a-7n"></a>其福尚多，<a id="a-7o"></a>况尔所人！<a id="a-7p"></a>大王，<a id="a-7q"></a>若有护法所得功德分为百分，<a id="a-7r"></a>先所得福不及其一。<a id="a-7s"></a>”</p>
  <p id="a7t">王言：<a id="a-7u"></a>“世尊，<a id="a-7v"></a>若有受取一法师物，<a id="a-7w"></a>是得罪不？<a id="a-7x"></a>若有拥护一法师者，<a id="a-7y"></a>复得福不？<a id="a-7z"></a>”</p>
  <p id="a80">“大王，<a id="a-81"></a>若有受取一法师物至五法师，<a id="a-82"></a>护一法师及五法师，<a id="a-83"></a>所得罪福正等无别。<a id="a-84"></a>大王，<a id="a-85"></a>若一庙寺、<a id="a-86"></a>若一村落、<a id="a-87"></a>若一树林住五法师，<a id="a-88"></a>若鸣揵捶集四方僧，<a id="a-89"></a>客僧集已，<a id="a-8A"></a>次第赋给房舍、<a id="a-8B"></a>饮食、<a id="a-8C"></a>卧具、<a id="a-8D"></a>医药，<a id="a-8E"></a>无吝惜心，<a id="a-8F"></a>初夜后夜读诵讲论，<a id="a-8G"></a>厌患生死，<a id="a-8H"></a>专乐涅槃，<a id="a-8I"></a>不自赞身，<a id="a-8J"></a>不讼彼短，<a id="a-8K"></a>少欲知足常乐赞叹，<a id="a-8L"></a>少欲知足勤心精进，<a id="a-8M"></a>志乐寂静修于念定，<a id="a-8N"></a>怜愍众生。<a id="a-8O"></a>大王，<a id="a-8P"></a>是名众僧如法而住。<a id="a-8Q"></a>护戒精进，<a id="a-8R"></a>持佛密藏，<a id="a-8S"></a>读诵书写分别教诏，<a id="a-8T"></a>是名众僧怜愍众生，<a id="a-8U"></a>利益众生。<a id="a-8V"></a>能持如来十二部经，<a id="a-8W"></a>亦能奉持寂静禁戒，<a id="a-8X"></a>具足惭愧贤圣功德，<a id="a-8Y"></a>大王，<a id="a-8Z"></a>是名众僧大功德海，<a id="a-8a"></a>为天人师，<a id="a-8b"></a>能大利益无量众生，<a id="a-8c"></a>能断一切众生苦恼，<a id="a-8d"></a>能施一切众生解脱。<a id="a-8e"></a>是五比丘犹名众僧，<a id="a-8f"></a>何况无量！<a id="a-8g"></a>大王，<a id="a-8h"></a>若无量僧悉破禁戒，<a id="a-8i"></a>但令五人清净如法，<a id="a-8j"></a>若有施者得福无量，<a id="a-8k"></a>不可称量，<a id="a-8l"></a>不可计数。<a id="a-8m"></a>何以故？<a id="a-8n"></a>以有护持佛法者故，<a id="a-8o"></a>愍愍一切诸众生故，<a id="a-8p"></a>其心平等无二相故。<a id="a-8q"></a>”</p>
  <p id="a8r">王言：<a id="a-8s"></a>“世尊，<a id="a-8t"></a>破戒比丘可得处众受信施不？<a id="a-8u"></a>”</p>
  <p id="a8v">“大王，<a id="a-8w"></a>如王国内有一罪人未及摈驱，<a id="a-8x"></a>王若给施刹利、<a id="a-8y"></a>婆罗门、<a id="a-8z"></a>毗舍、<a id="a-90"></a>首陀，<a id="a-91"></a>是人颇得受乐不耶？<a id="a-92"></a>”</p>
  <p id="a93">“不也，<a id="a-94"></a>世尊。<a id="a-95"></a>”</p>
  <p id="a96">“大王，<a id="a-97"></a>破戒比丘亦复如是，<a id="a-98"></a>虽在众中受取信施，<a id="a-99"></a>不得安乐。<a id="a-9A"></a>何以故？<a id="a-9B"></a>破禁戒故，<a id="a-9C"></a>不如法故。<a id="a-9D"></a>大王，<a id="a-9E"></a>如是人者，<a id="a-9F"></a>一切十方无量诸佛所不护念，<a id="a-9G"></a>虽名比丘不在僧数。<a id="a-9H"></a>何以故？<a id="a-9I"></a>入魔界故。<a id="a-9J"></a>持禁戒者即佛弟子，<a id="a-9K"></a>毁禁戒者即魔弟子。<a id="a-9L"></a>又持戒者即出世道，<a id="a-9M"></a>破禁戒者即入世道。<a id="a-9N"></a>我都不听毁戒之人受人信施如葶苈子。<a id="a-9O"></a>何以故？<a id="a-9P"></a>是人远离如来法故。<a id="a-9Q"></a>”</p>
  <p id="a9R">王言：<a id="a-9S"></a>“世尊，<a id="a-9T"></a>言破戒者，<a id="a-9U"></a>有何等相？<a id="a-9V"></a>可得知不？<a id="a-9W"></a>”</p>
  <p id="a9X">“大王，<a id="a-9Y"></a>有智能知。<a id="a-9Z"></a>大王，<a id="a-9a"></a>若有不能恭敬三宝，<a id="a-9b"></a>不生信心，<a id="a-9c"></a>无有惭愧，<a id="a-9d"></a>于师、<a id="a-9e"></a>和尚、<a id="a-9f"></a>耆老、<a id="a-9g"></a>长宿、<a id="a-9h"></a>同师、<a id="a-9i"></a>同学不生恭敬，<a id="a-9j"></a>摧灭圣幢不修梵行，<a id="a-9k"></a>增长悭贪乐在居家，<a id="a-9l"></a>不能清净口四种业，<a id="a-9m"></a>常修食心，<a id="a-9n"></a>远离法心，<a id="a-9o"></a>乐说世间无益之事，<a id="a-9p"></a>是名比丘初破戒相，<a id="a-9q"></a>未名具足毁禁戒也。<a id="a-9r"></a>若如是等受畜奴婢、<a id="a-9s"></a>象马牛羊、<a id="a-9t"></a>驼驴鸡猪乃至八种不净之物，<a id="a-9u"></a>是名具足毁禁戒也，<a id="a-9v"></a>如是名为沙门中滓、<a id="a-9w"></a>沙门中曲、<a id="a-9x"></a>沙门中幻、<a id="a-9y"></a>沙门中贼、<a id="a-9z"></a>沙门中醉、<a id="a-A0"></a>沙门中旃陀罗也。<a id="a-A1"></a>如是比丘不应共住，<a id="a-A2"></a>不共和合，<a id="a-A3"></a>不应共作九十九羯磨，<a id="a-A4"></a>是名丧失比丘事业堕在贪处。<a id="a-A5"></a>大王，<a id="a-A6"></a>宁与旃陀罗人而共同止，<a id="a-A7"></a>不与如是恶比丘住。<a id="a-A8"></a>何以故？<a id="a-A9"></a>如是比丘烧灭善根，<a id="a-AA"></a>断三世善慈愍之心。<a id="a-AB"></a>是恶比丘，<a id="a-AC"></a>即是圊厕增生死法，<a id="a-AD"></a>即是人天诸恶种子。<a id="a-AE"></a>何以故？<a id="a-AF"></a>是人欺诳自他人天，<a id="a-AG"></a>如是比丘灭解脱灯，<a id="a-AH"></a>能摧法幢，<a id="a-AI"></a>能涸法海，<a id="a-AJ"></a>破说法者，<a id="a-AK"></a>能诳施主，<a id="a-AL"></a>破和合僧。<a id="a-AM"></a>若有恶王，<a id="a-AN"></a>若刹利、<a id="a-AO"></a>婆罗门、<a id="a-AP"></a>毗舍、<a id="a-AQ"></a>首陀，<a id="a-AR"></a>拥护如是诸恶比丘，<a id="a-AS"></a>是王便当增三恶道，<a id="a-AT"></a>种植天人诸恶种子。<a id="a-AU"></a>大王，<a id="a-AV"></a>若恶比丘呵骂责数如法住者，<a id="a-AW"></a>敬信诸王应当摈驱。<a id="a-AX"></a>若驱摈者，<a id="a-AY"></a>王多得福。<a id="a-AZ"></a>若王无信，<a id="a-Aa"></a>如法比丘不应与彼恶比丘住。<a id="a-Ab"></a>如法比丘有智慧者，<a id="a-Ac"></a>应先往王所作如是言：<a id="a-Ad"></a>‘大王，<a id="a-Ae"></a>今者能持法不？<a id="a-Af"></a>’王若答言：<a id="a-Ag"></a>‘大德，<a id="a-Ah"></a>我能如法护持佛法。<a id="a-Ai"></a>’智者尔时便应默然。<a id="a-Aj"></a>若彼大王有贪心者，<a id="a-Ak"></a>语比丘言：<a id="a-Al"></a>‘大德，<a id="a-Am"></a>是寺庙中多有大众，<a id="a-An"></a>我当云何为五比丘驱遣多人？<a id="a-Ao"></a>’智者闻已不应复往，<a id="a-Ap"></a>便当舍去至寂静处。<a id="a-Aq"></a>”</p>
  <p id="aAr">王言：<a id="a-As"></a>“世尊，<a id="a-At"></a>若有恶王随顺如是恶比丘语，<a id="a-Au"></a>而是大地云何能载是王？<a id="a-Av"></a>从此过于无量恒河沙劫，<a id="a-Aw"></a>终不能得复受人身。<a id="a-Ax"></a>无量众生得解脱已，<a id="a-Ay"></a>是生犹故未能得断三恶道业。<a id="a-Az"></a>”</p>
  <p id="aB0">“大王，<a id="a-B1"></a>若未来世有信诸王，<a id="a-B2"></a>若刹利、<a id="a-B3"></a>婆罗门、<a id="a-B4"></a>毗舍、<a id="a-B5"></a>首陀，<a id="a-B6"></a>能护法师造立塔像，<a id="a-B7"></a>供养众僧种种所须，<a id="a-B8"></a>治恶比丘，<a id="a-B9"></a>为护法故能舍身命，<a id="a-BA"></a>宁护如法比丘一人，<a id="a-BB"></a>不护无量诸恶比丘。<a id="a-BC"></a>是王舍身生净佛土，<a id="a-BD"></a>常值三宝，<a id="a-BE"></a>不久当得阿耨多罗三藐三菩提。<a id="a-BF"></a>大王，<a id="a-BG"></a>我今不听一人受畜八不净物，<a id="a-BH"></a>惟听大众得受畜用。<a id="a-BI"></a>大王，<a id="a-BJ"></a>若有人能护持法者，<a id="a-BK"></a>当知是人乃是十方诸佛世尊大檀越也，<a id="a-BL"></a>护持大法。<a id="a-BM"></a>大王，<a id="a-BN"></a>僧物难掌！<a id="a-BO"></a>我今惟听二人掌护：<a id="a-BP"></a>一者、<a id="a-BQ"></a>罗汉比丘具八解脱，<a id="a-BR"></a>二者、<a id="a-BS"></a>须陀洹人。<a id="a-BT"></a>大王，<a id="a-BU"></a>除是二人，<a id="a-BV"></a>更无有人掌护僧物。<a id="a-BW"></a>”</p>
  <p data-pb></p>
  <h2 id="aBX">日密分中陀罗尼品第二</h2>
  <p id="aBY">尔时，<a id="a-BZ"></a>世尊为频婆娑罗王说是法已，<a id="a-Ba"></a>东方有国名曰无量，<a id="a-Bb"></a>彼中有佛名五功德，<a id="a-Bc"></a>常说妙法教化众生。<a id="a-Bd"></a>有一菩萨名曰日密，<a id="a-Be"></a>至心听法仰瞻虚空，<a id="a-Bf"></a>见有无量无边菩萨，<a id="a-Bg"></a>从东方来趣向西方，<a id="a-Bh"></a>即白佛言：<a id="a-Bi"></a>“世尊，<a id="a-Bj"></a>我见东方无量菩萨趣向西方，<a id="a-Bk"></a>以何因缘，<a id="a-Bl"></a>舍净妙国趣向秽土？<a id="a-Bm"></a>”</p>
  <p id="aBn">“善男子，<a id="a-Bo"></a>西方过此无量无边恒河沙等诸佛世界，<a id="a-Bp"></a>彼有世界名曰娑婆，<a id="a-Bq"></a>五滓具足，<a id="a-Br"></a>弊恶众生充满其土，<a id="a-Bs"></a>释迦如来于中宣说三乘之法，<a id="a-Bt"></a>为欲增长佛正法故，<a id="a-Bu"></a>为不断绝三宝种故，<a id="a-Bv"></a>为破魔界竖法幢故，<a id="a-Bw"></a>为法久住不灭尽故。<a id="a-Bx"></a>彼佛世界有无量佛、<a id="a-By"></a>无量菩萨，<a id="a-Bz"></a>宣说宝髻陀罗尼法，<a id="a-C0"></a>既说法已，<a id="a-C1"></a>释迦如来复说三乘、<a id="a-C2"></a>四无碍智、<a id="a-C3"></a>四种梵行及四摄法。<a id="a-C4"></a>无量众生闻是法时心无疲厌，<a id="a-C5"></a>乐甘露故。<a id="a-C6"></a>以彼如来本愿力故，<a id="a-C7"></a>四方无量诸佛菩萨悉集其土。<a id="a-C8"></a>”</p>
  <p id="aC9">佛说法时，<a id="a-CA"></a>诸菩萨众悉入禅定，<a id="a-CB"></a>既入定已身放光明，<a id="a-CC"></a>如一灯炬至亿日光。</p>
  <p id="aCD">“善男子，<a id="a-CE"></a>若欲护法，<a id="a-CF"></a>可从定起诣娑婆世界。<a id="a-CG"></a>善男子，<a id="a-CH"></a>彼佛世界所有众生，<a id="a-CI"></a>烦恼坚牢系缚深重，<a id="a-CJ"></a>其形丑秽多起憍慢，<a id="a-CK"></a>恶口两舌远离实语，<a id="a-CL"></a>其实愚痴现智慧相，<a id="a-CM"></a>多起悭贪现舍离相，<a id="a-CN"></a>多有谄曲现质直相，<a id="a-CO"></a>心多浊乱现清净相，<a id="a-CP"></a>多有嫉妒现柔软相，<a id="a-CQ"></a>乐离别人现和合相，<a id="a-CR"></a>多起邪见现正见相。<a id="a-CS"></a>彼国众人随女人语，<a id="a-CT"></a>以随语故断绝善根增三恶道。<a id="a-CU"></a>善男子，<a id="a-CV"></a>汝今颇能为我作使至彼国不？<a id="a-CW"></a>我欲与欲，<a id="a-CX"></a>令彼如来善说法要。<a id="a-CY"></a>所言欲者，<a id="a-CZ"></a>谓真陀罗尼。<a id="a-Ca"></a>是陀罗尼成就具足无量功德，<a id="a-Cb"></a>能断欲贪、<a id="a-Cc"></a>色无色贪、<a id="a-Cd"></a>憍慢我慢、<a id="a-Ce"></a>一切取贪、<a id="a-Cf"></a>一切五盖、<a id="a-Cg"></a>一切我见、<a id="a-Ch"></a>断见、<a id="a-Ci"></a>戒取见、<a id="a-Cj"></a>取见、<a id="a-Ck"></a>常见、<a id="a-Cl"></a>众生见、<a id="a-Cm"></a>士夫见、<a id="a-Cn"></a>作者见、<a id="a-Co"></a>受者见、<a id="a-Cp"></a>人见、<a id="a-Cq"></a>天见、<a id="a-Cr"></a>色见、<a id="a-Cs"></a>声见、<a id="a-Ct"></a>香见、<a id="a-Cu"></a>味见、<a id="a-Cv"></a>触见、<a id="a-Cw"></a>四大见、<a id="a-Cx"></a>出见、<a id="a-Cy"></a>生见、<a id="a-Cz"></a>灭见、<a id="a-D0"></a>住见，<a id="a-D1"></a>是名随如真忍。<a id="a-D2"></a>是陀罗尼能真实知色乃至识、<a id="a-D3"></a>眼乃至意、<a id="a-D4"></a>阴入界诸入，<a id="a-D5"></a>解脱法界无上妙乐。<a id="a-D6"></a>善男子，<a id="a-D7"></a>彼界众生如生聋生盲生哑，<a id="a-D8"></a>贪欲狂醉；<a id="a-D9"></a>是故与欲，<a id="a-DA"></a>随如真实陀罗尼法一切法藏不可思议诸法之门，<a id="a-DB"></a>能坏一切诸魔伴党及魔境界。<a id="a-DC"></a>善男子，<a id="a-DD"></a>是陀罗尼亦能调伏一切魔众，<a id="a-DE"></a>能怖一切诸恶毒龙，<a id="a-DF"></a>能使恶鬼生知足想，<a id="a-DG"></a>能化一切阿修罗众，<a id="a-DH"></a>能调一切大金翅鸟怖紧那罗，<a id="a-DI"></a>令诸罗刹刹利、<a id="a-DJ"></a>婆罗门、<a id="a-DK"></a>毗舍、<a id="a-DL"></a>首陀生于敬信，<a id="a-DM"></a>能坏一切贪女身者，<a id="a-DN"></a>令多闻者生爱乐心，<a id="a-DO"></a>习禅之人心得寂静，<a id="a-DP"></a>善疗一切诸恶重病，<a id="a-DQ"></a>能除一切国土恶相，<a id="a-DR"></a>所谓恶贼、<a id="a-DS"></a>恶鸟、<a id="a-DT"></a>恶兽、<a id="a-DU"></a>恶风、<a id="a-DV"></a>恶雨、<a id="a-DW"></a>恶寒、<a id="a-DX"></a>恶热。<a id="a-DY"></a>善男子，<a id="a-DZ"></a>若有人能诵如是陀罗尼者，<a id="a-Da"></a>则能得见无量诸佛。<a id="a-Db"></a>善男子，<a id="a-Dc"></a>汝持是咒至彼国土，<a id="a-Dd"></a>向彼四众具足宣说。<a id="a-De"></a>”</p>
  <p id="aDf">尔时，<a id="a-Dg"></a>世尊即说是陀罗尼：</p>
  <p id="aDh">“婆移婆虵波利婆呤(一)　婆醯婆诃波利婆呤(二)　卑利痴比卑利痴波利婆呤(三)　阿脾阿婆波利婆呤(四)　汦汦汦阇波利婆呤(五)　摩呤摩罗波利婆呤(六)　呿岐却伽波利婆呤(七)　阿路翅阿路迦波利婆呤(八)　哆咩哆摩波利婆呤(九)　思呤思罗波利婆呤(十)　伽咩伽摩波利婆呤(十一)　阿步嘙阿步婆波利婆呤(十二)　罗摩(十三)　罗摩(十四)　罗摩(十五)　罗咩(十六)　罗摩(十七)　罗罗(十八)　逻罗(十九)　逻罗(二十)　摩比挫若那(二十一)　复多其醯复多其力摩波利婆呤(二十二)　遮[颱-台+秋]其力醯遮[颱-台+秋]其力摩波利婆呤(二十三)　输路多其力醯输路多其力摩波利婆呤(二十四)　其浪那其力醯其浪那其力摩波利婆呤(二十五)　时贶其力醯时贶其浪摩波利婆呤(二十六)　迦虵其力醯迦虵其力摩波利婆呤(二十七)　摩那其力醯摩那其力摩波利婆呤(二十八)　拨施其力醯拨陀其力摩波利婆呤(二十九)　脾陀那其力醯脾陀那其力摩波利婆呤(三十)　室囊其力醯窒囊其力摩波利婆呤(三十一)　优波陀其力醯婆婆陀其力摩波利婆呤(三十二)　婆婆其力醯婆婆其力摩波利婆呤(三十三)　阇提其力醯阇提其力摩波利婆呤(三十四)　阇逻摩那罗其力醯阇逻摩那罗其力摩波利婆呤(三十五)　豆呿萨多波其力醯豆呿萨多波其力摩波利婆呤(三十六)　阿逻波逻膇阇其力醯阿逻波逻膇阇其力摩波利婆呤(三十七)　阿拔多(三十八)　比跋多写(三十九)　阿婆逻牟波摩萨写比伽(四十)　比尼跋多(四十一)　阿陀利也赖咩(四十二)　散比伽扇提(四十三)　莎呵。<a id="a-Di"></a>”</p>
  <p id="aDj">尔时，<a id="a-Dk"></a>日密菩萨摩诃萨白佛言：<a id="a-Dl"></a>“世尊，<a id="a-Dm"></a>我能向彼宣说是咒，<a id="a-Dn"></a>但于彼土生怖畏想。<a id="a-Do"></a>何以故？<a id="a-Dp"></a>如来向者为我宣说，<a id="a-Dq"></a>彼土众生多诸弊恶，<a id="a-Dr"></a>犹如生聋生盲生哑，<a id="a-Ds"></a>随女人意。<a id="a-Dt"></a>世尊，<a id="a-Du"></a>若有随顺女人意者，<a id="a-Dv"></a>当知是人永断善根。<a id="a-Dw"></a>”</p>
  <p id="aDx">佛言：<a id="a-Dy"></a>“善男子，<a id="a-Dz"></a>汝今不为现利后利，<a id="a-E0"></a>当为饶益一切众生，<a id="a-E1"></a>但往宣说勿生疑虑。<a id="a-E2"></a>善男子，<a id="a-E3"></a>汝非彼土维摩诘耶？<a id="a-E4"></a>何故生怖？<a id="a-E5"></a>”</p>
  <p id="aE6">日密菩萨默然不对。</p>
  <p id="aE7">“善男子，<a id="a-E8"></a>何故默然？<a id="a-E9"></a>”</p>
  <p id="aEA">日密言：<a id="a-EB"></a>“世尊，<a id="a-EC"></a>彼维摩诘即我身也。<a id="a-ED"></a>世尊，<a id="a-EE"></a>我于彼土现白衣像，<a id="a-EF"></a>为诸众生宣说法要，<a id="a-EG"></a>或时示现婆罗门像、<a id="a-EH"></a>或刹利像、<a id="a-EI"></a>或毗舍像、<a id="a-EJ"></a>或首陀像、<a id="a-EK"></a>自在天像、<a id="a-EL"></a>或帝释像、<a id="a-EM"></a>或梵天像，<a id="a-EN"></a>或龙王像、<a id="a-EO"></a>阿修罗王像、<a id="a-EP"></a>迦楼罗王像、<a id="a-EQ"></a>紧那罗王像、<a id="a-ER"></a>辟支佛像、<a id="a-ES"></a>声闻像、<a id="a-ET"></a>长者像、<a id="a-EU"></a>女人像、<a id="a-EV"></a>童男像、<a id="a-EW"></a>童女像、<a id="a-EX"></a>畜生像、<a id="a-EY"></a>饿鬼像、<a id="a-EZ"></a>地狱像，<a id="a-Ea"></a>为调众生故。<a id="a-Eb"></a>是时众中，<a id="a-Ec"></a>有诸菩萨其数八万，<a id="a-Ed"></a>同一三昧出入共俱。<a id="a-Ee"></a>复有无量无边菩萨，<a id="a-Ef"></a>其心掉动至心系念，<a id="a-Eg"></a>欲得亲近亲见礼拜释迦如来及诸大众，<a id="a-Eh"></a>并欲听受微妙大典。<a id="a-Ei"></a>如是大众皆共同心欲往彼界，<a id="a-Ej"></a>我为是辈欲说大事。<a id="a-Ek"></a>何以故？<a id="a-El"></a>是等大众其心未定，<a id="a-Em"></a>若往彼界或生颠倒，<a id="a-En"></a>近恶知识。<a id="a-Eo"></a>”</p>
  <p id="aEp">尔时，<a id="a-Eq"></a>彼佛告日密言：<a id="a-Er"></a>“善男子，<a id="a-Es"></a>汝今不应生怖畏想。<a id="a-Et"></a>何以故？<a id="a-Eu"></a>我今当施汝等菩萨，<a id="a-Ev"></a>不共法行、<a id="a-Ew"></a>无想行、<a id="a-Ex"></a>调伏行、<a id="a-Ey"></a>解脱行、<a id="a-Ez"></a>分别生死行、<a id="a-F0"></a>不断三宝行、<a id="a-F1"></a>大慈大悲行、<a id="a-F2"></a>一切智解脱行、<a id="a-F3"></a>破坏四魔恶邪论行、<a id="a-F4"></a>尽智无生智行、<a id="a-F5"></a>毕竟入涅槃行，<a id="a-F6"></a>是名莲华陀罗尼，<a id="a-F7"></a>令诸菩萨不乐三界，<a id="a-F8"></a>证无相解脱门，<a id="a-F9"></a>入无行解脱门。<a id="a-FA"></a>善男子，<a id="a-FB"></a>若有信者能至心听是莲华持，<a id="a-FC"></a>是人能薄一切贪欲、<a id="a-FD"></a>一切烦恼，<a id="a-FE"></a>舍身七世常得生天，<a id="a-FF"></a>识知宿命；<a id="a-FG"></a>虽处欲界不为欲污，<a id="a-FH"></a>常乐出家，<a id="a-FI"></a>一切人天乐与供养。<a id="a-FJ"></a>善男子，<a id="a-FK"></a>若有人能至心七日及听是持者，<a id="a-FL"></a>终不堕坠三恶道中。<a id="a-FM"></a>善男子，<a id="a-FN"></a>若有人天听是持者，<a id="a-FO"></a>远离欲法，<a id="a-FP"></a>修集禅定。<a id="a-FQ"></a>若有人能于王刹利、<a id="a-FR"></a>婆罗门、<a id="a-FS"></a>毗舍、<a id="a-FT"></a>首陀耳中，<a id="a-FU"></a>宣说是陀罗尼，<a id="a-FV"></a>闻者寻发出家之心。<a id="a-FW"></a>若有女人能至心听是陀罗尼受持读诵，<a id="a-FX"></a>即转女身得男子身，<a id="a-FY"></a>于阿耨多罗三藐三菩提无有退转，<a id="a-FZ"></a>乃至证得大般涅槃，<a id="a-Fa"></a>终不更受女人之身，<a id="a-Fb"></a>除自发愿。<a id="a-Fc"></a>善男子，<a id="a-Fd"></a>若有人以是总持咒余药草，<a id="a-Fe"></a>持涂鼓贝若打若吹，<a id="a-Ff"></a>若有闻者邪见蛊道诸弊恶病无能加之。<a id="a-Fg"></a>善男子，<a id="a-Fh"></a>是陀罗尼成就如是无量福德。<a id="a-Fi"></a>”</p>
  <p id="aFj">尔时，<a id="a-Fk"></a>世尊即说是陀罗尼句：</p>
  <p id="aFl">“思陀摩提(一)　比路迦摩提(二)　伊梨翅汦利蓰(三)　流遮修流遮(四)　佛提比佛提(五)　摩诃佛提(六)　温摩提温摩多波罗提蓰陀泞(七)　罗伽婆罗迦陀罗波利提蓰陀泞(八)　频豆频豆摩提(九)　至吒至吒波罗提蓰陀泞(十)　遏翅战陀豆(十一)　呵呵至置(十二)　呵多尼咩(十三)　呵多迦摩比岐(十四)　呵多富那婆婆罗闍(十五)　呵多三暮汦(十六)　呵多比摩多佛题(十七)　呵多蛇其攡(十八)　呵多比三摩其攡(十九)　呵多三牟陀阇脾(二十)　呵多比摩多逻祇(二十一)　呵多希醯(二十二)　呵多遮知(二十三)　呵多达波罗阇(二十四)　呵多婆休罗阇(二十五)　呵多婆阇摩提(二十六)　呵多留伽摩提(二十七)　呵多乌伽赖咩(二十八)　呵多陀摩密提(二十九)　呵多萨婆优波陀那(三十)　若若若(三十一)　比阇若若(三十二)　比婆阇若若(三十三)　婆逻末力伽若若(三十四)　伊沙安兜逻伽豆[口+企](三十五)　莎呵。<a id="a-Fm"></a>”</p>
  <p id="aFn">尔时，<a id="a-Fo"></a>世尊告日密菩萨言：<a id="a-Fp"></a>“善男子，<a id="a-Fq"></a>是莲华持能断四流，<a id="a-Fr"></a>汝当至心受持是持向彼世界。<a id="a-Fs"></a>何以故？<a id="a-Ft"></a>彼佛世界有百亿魔众，<a id="a-Fu"></a>能坏众生所有善法。<a id="a-Fv"></a>善男子，<a id="a-Fw"></a>汝等若诵是陀罗尼，<a id="a-Fx"></a>则不为彼恶魔所侵。<a id="a-Fy"></a>”</p>
  <p id="aFz">尔时，<a id="a-G0"></a>日密与无量亿诸菩萨俱，<a id="a-G1"></a>无数人天白佛言：<a id="a-G2"></a>“世尊，<a id="a-G3"></a>如来智慧不可思议，<a id="a-G4"></a>我等昔来初未曾闻是陀罗尼。<a id="a-G5"></a>”</p>
  <p id="aG6">尔时，<a id="a-G7"></a>彼佛世界女人八万四千，<a id="a-G8"></a>闻是持已，<a id="a-G9"></a>寻转女身得男子形。</p>
  <p id="aGA">时，<a id="a-GB"></a>彼佛以瞻婆华鬘，<a id="a-GC"></a>告日密言：<a id="a-GD"></a>“善男子，<a id="a-GE"></a>汝持此鬘并陀罗尼，<a id="a-GF"></a>往娑婆世界，<a id="a-GG"></a>供养彼佛释迦牟尼。<a id="a-GH"></a>”尔时，<a id="a-GI"></a>日密从彼如来默然而受。</p>
  <p id="aGJ">是时，<a id="a-GK"></a>会中八万菩萨俱白佛言：<a id="a-GL"></a>“世尊，<a id="a-GM"></a>我等亦欲往彼世界。<a id="a-GN"></a>”</p>
  <p id="aGO">佛言：<a id="a-GP"></a>“善男子，<a id="a-GQ"></a>善哉！<a id="a-GR"></a>善哉！<a id="a-GS"></a>汝等若往，<a id="a-GT"></a>一切当现梵天之像。<a id="a-GU"></a>”</p>
  <p id="aGV">尔时，<a id="a-GW"></a>大众即便化为梵天之身，<a id="a-GX"></a>往娑婆界释迦如来所，<a id="a-GY"></a>到已即于此娑婆界雨瞻婆华，<a id="a-GZ"></a>头面礼敬释迦如来，<a id="a-Ga"></a>右绕三匝，<a id="a-Gb"></a>即坐一面。<a id="a-Gc"></a>时佛故为频婆娑罗王，<a id="a-Gd"></a>宣说法行。</p>
  <p id="aGe">尔时，<a id="a-Gf"></a>南方过一由旬满城沙数诸佛世界，<a id="a-Gg"></a>有一世界名袈裟幢，<a id="a-Gh"></a>其中众生具足五滓。<a id="a-Gi"></a>其土有佛，<a id="a-Gj"></a>名山王如来、<a id="a-Gk"></a>应供、<a id="a-Gl"></a>正遍知、<a id="a-Gm"></a>明行足、<a id="a-Gn"></a>善逝、<a id="a-Go"></a>世间解、<a id="a-Gp"></a>无上士、<a id="a-Gq"></a>调御丈夫、<a id="a-Gr"></a>天人师、<a id="a-Gs"></a>佛世尊，<a id="a-Gt"></a>今现在为诸众生宣说法要。</p>
  <p id="aGu">彼佛世界有一菩萨名香象王，<a id="a-Gv"></a>仰瞻虚空，<a id="a-Gw"></a>见无量菩萨从南方来趣向北方，<a id="a-Gx"></a>见已白佛言：<a id="a-Gy"></a>“世尊，<a id="a-Gz"></a>如是菩萨摩诃萨等何因缘故，<a id="a-H0"></a>从南方来趣于北方？<a id="a-H1"></a>”</p>
  <p id="aH2">佛言：<a id="a-H3"></a>“善男子，<a id="a-H4"></a>北方过一由旬城沙世界，<a id="a-H5"></a>有国名娑婆，<a id="a-H6"></a>释迦如来在中宣说大集妙典分别三乘。<a id="a-H7"></a>为不断绝三宝种故，<a id="a-H8"></a>不断法行破魔界故，<a id="a-H9"></a>竖法幢故，<a id="a-HA"></a>一切十方诸佛世尊，<a id="a-HB"></a>悉于彼土宣说敷演宝幢陀罗尼，<a id="a-HC"></a>说已各各还本住处。<a id="a-HD"></a>释迦牟尼为诸菩萨及声闻众宣说法要。<a id="a-HE"></a>善男子，<a id="a-HF"></a>汝等颇欲诣彼世界听受法不？<a id="a-HG"></a>我今亦欲与彼佛欲，<a id="a-HH"></a>所谓断业陀罗尼，<a id="a-HI"></a>随顺空门，<a id="a-HJ"></a>断于色贪、<a id="a-HK"></a>憍慢、<a id="a-HL"></a>慢慢、<a id="a-HM"></a>我慢，<a id="a-HN"></a>乃至为得尽智、<a id="a-HO"></a>无生智故。<a id="a-HP"></a>”</p>
  <p id="aHQ">尔时，<a id="a-HR"></a>世尊即说此陀罗尼句：</p>
  <p id="aHS">“豆幕提(一)　豆幕提(二)　奥叉豆幕提(三)　波罗婆娑豆幕提(四)　萨婆阿迦舍豆摩(五)　阿鞞呿伽(六)　鞞咩多呿伽(七)　阿鞞叉呿伽(八)　阿婆慕阿却伽(九)　阿那若却伽(十)　脾也佛提却伽(十一)　婆路遮却伽(十二)　式[口+企]却伽(十三)　比堤弥逻却伽(十四)　乌数摩却伽(十五)　乌罗却伽(十六)　阿叉却伽(十七)　虵婆摩那却伽(十八)　湿波却伽虵婆比若那却伽(十九)　遮[颱-台+秋]陀兜却伽(二十)　虵婆摩那比若那陀兜却伽(二十一)　卑利痴比陀兜却伽(二十二)　虵婆比若那陀兜却伽(二十三)　折挫利蜜兜波那却比伽(二十四)　虵婆阿脾陀尼迦却伽(二十五)　豆呿却伽(二十六)　虵婆末力却伽(二十七)　比婆婆那(二十八)　阿比叉婆(二十九)　阿婆那那(三十)　比那那(三十一)　婆牟陀那那(三十二)　萨婆迦逻那那(三十三)　萨婆散哆那比具波那那(三十四)　阿冀之那那(三十五)　叉婆(三十六)　叉婆(三十七)　伊利(三十八)　蜜利(三十九)　伊伊利(四十)　伊伊兰弥利(四十一)　莎呵。<a id="a-HT"></a>”</p>
  <p id="aHU">尔时，<a id="a-HV"></a>世尊告香象王菩萨言：<a id="a-HW"></a>“善男子，<a id="a-HX"></a>是名随空三昧陀罗尼也，<a id="a-HY"></a>永断一切欲贪、<a id="a-HZ"></a>色贪及无色贪，<a id="a-Ha"></a>乃至断除一切烦恼。<a id="a-Hb"></a>善男子，<a id="a-Hc"></a>汝当一心受持读诵是陀罗尼，<a id="a-Hd"></a>往彼世界教化众生。<a id="a-He"></a>”</p>
  <p id="aHf">香象王菩萨言：<a id="a-Hg"></a>“世尊，<a id="a-Hh"></a>我已至心受诵是持，<a id="a-Hi"></a>今欲往彼，<a id="a-Hj"></a>然生畏想。<a id="a-Hk"></a>何以故？<a id="a-Hl"></a>我曾从佛闻，<a id="a-Hm"></a>彼世界众生弊恶，<a id="a-Hn"></a>多贪瞋痴。<a id="a-Ho"></a>”</p>
  <p id="aHp">时，<a id="a-Hq"></a>山王佛告香象王言：<a id="a-Hr"></a>“善男子，<a id="a-Hs"></a>汝常化作婆罗门像教化众生，<a id="a-Ht"></a>或摩醯首罗像、<a id="a-Hu"></a>或帝释像、<a id="a-Hv"></a>或那罗延像，<a id="a-Hw"></a>或鬼像、<a id="a-Hx"></a>天像、<a id="a-Hy"></a>龙像、<a id="a-Hz"></a>阿修罗像、<a id="a-I0"></a>转轮王像，<a id="a-I1"></a>婆罗门、<a id="a-I2"></a>刹利、<a id="a-I3"></a>毗舍、<a id="a-I4"></a>首陀像，<a id="a-I5"></a>大臣、<a id="a-I6"></a>长者像，<a id="a-I7"></a>声闻像、<a id="a-I8"></a>男女等像，<a id="a-I9"></a>教化众生，<a id="a-IA"></a>云何方言于彼世界生怖畏耶？<a id="a-IB"></a>善男子，<a id="a-IC"></a>我当施汝大法行法一切智慧，<a id="a-ID"></a>能知诸行破四魔行，<a id="a-IE"></a>能调一切众生行，<a id="a-IF"></a>能喜一切众生行，<a id="a-IG"></a>不断三宝行，<a id="a-IH"></a>能调一切恶龙行，<a id="a-II"></a>能坏一切众生恶业行，<a id="a-IJ"></a>大慈大悲行，<a id="a-IK"></a>破三恶道行，<a id="a-IL"></a>救众生行，<a id="a-IM"></a>破恶见行，<a id="a-IN"></a>能坏女业行，<a id="a-IO"></a>一切法无尽行，<a id="a-IP"></a>能破一切悭贪行，<a id="a-IQ"></a>能得一切三昧神通行，<a id="a-IR"></a>能令众生欢喜行，<a id="a-IS"></a>乃至能得菩提道行。<a id="a-IT"></a>善男子，<a id="a-IU"></a>若有众生闻是等行，<a id="a-IV"></a>当知是人能得破坏恒河沙等恶业因缘，<a id="a-IW"></a>断绝三障，<a id="a-IX"></a>惟除五逆、<a id="a-IY"></a>谤方等经、<a id="a-IZ"></a>毁呰圣人。</p>
  <p id="aIa">“善男子，<a id="a-Ib"></a>若有人能信心听受如是等行，<a id="a-Ic"></a>是人随意获得三乘，<a id="a-Id"></a>不离十方诸佛、<a id="a-Ie"></a>菩萨、<a id="a-If"></a>阿罗汉等，<a id="a-Ig"></a>常净三业随众生意。<a id="a-Ih"></a>当知是人能一切舍乃至头目，<a id="a-Ii"></a>一切诸恶不能加害。<a id="a-Ij"></a>是人若行尸波罗蜜，<a id="a-Ik"></a>得具忍戒、<a id="a-Il"></a>圣所乐戒、<a id="a-Im"></a>圣所念戒、<a id="a-In"></a>大寂静戒、<a id="a-Io"></a>调伏梵释四天王戒、<a id="a-Ip"></a>调伏婆罗门刹利毗舍首陀戒。<a id="a-Iq"></a>是人终不自赞己身、<a id="a-Ir"></a>毁呰他身，<a id="a-Is"></a>心常呵责世中利养，<a id="a-It"></a>卧安悟安，<a id="a-Iu"></a>身无病苦，<a id="a-Iv"></a>易得饮食，<a id="a-Iw"></a>一切众生之所乐见。<a id="a-Ix"></a>是人临死，<a id="a-Iy"></a>则得睹见诸佛菩萨，<a id="a-Iz"></a>诸佛赞言：<a id="a-J0"></a>‘善哉！<a id="a-J1"></a>善哉！<a id="a-J2"></a>善男子，<a id="a-J3"></a>善持禁戒，<a id="a-J4"></a>精进无懈，<a id="a-J5"></a>当生我国。<a id="a-J6"></a>我能令汝住十住位。<a id="a-J7"></a>’既见佛已，<a id="a-J8"></a>心生欢喜，<a id="a-J9"></a>以是因缘，<a id="a-JA"></a>舍身则得往生净国，<a id="a-JB"></a>位阶十住乃至得阿耨多罗三藐三菩提。<a id="a-JC"></a>是人若行毗梨耶波罗蜜，<a id="a-JD"></a>成就大力，<a id="a-JE"></a>身心无病，<a id="a-JF"></a>健行布施、<a id="a-JG"></a>戒波罗蜜，<a id="a-JH"></a>人、<a id="a-JI"></a>天、<a id="a-JJ"></a>龙、<a id="a-JK"></a>鬼、<a id="a-JL"></a>阿修罗等悉来供养礼拜是人，<a id="a-JM"></a>乃至得阿耨多罗三藐三菩提。<a id="a-JN"></a>是人若行羼提波罗蜜时得法缘忍，<a id="a-JO"></a>不觉不见一切众生。<a id="a-JP"></a>是人若为一切众生之所割剥，<a id="a-JQ"></a>终不生于一念恶心，<a id="a-JR"></a>乃至得阿耨多罗三藐三菩提，<a id="a-JS"></a>常为人天之所供养。<a id="a-JT"></a>是人若行禅波罗蜜，<a id="a-JU"></a>获得法缘禅定解脱，<a id="a-JV"></a>十方诸佛无时不念，<a id="a-JW"></a>乃至得阿耨多罗三藐三菩提，<a id="a-JX"></a>常为人天之所供养。<a id="a-JY"></a>是人若行般若波罗蜜时，<a id="a-JZ"></a>常为诸佛菩萨所护，<a id="a-Ja"></a>乐于寂静调伏心界，<a id="a-Jb"></a>了了通达一切法界，<a id="a-Jc"></a>心无疑碍，<a id="a-Jd"></a>人天不能沮坏其心，<a id="a-Je"></a>乃至得阿耨多罗三藐三菩提，<a id="a-Jf"></a>常为人天之所供养。</p>
  <p id="aJg">“善男子，<a id="a-Jh"></a>受是行已，<a id="a-Ji"></a>往娑婆世界不应生怖。<a id="a-Jj"></a>善男子，<a id="a-Jk"></a>若净世界所摈之人悉在彼土，<a id="a-Jl"></a>所谓五逆、<a id="a-Jm"></a>谤方等经、<a id="a-Jn"></a>毁呰圣人、<a id="a-Jo"></a>犯四重禁，<a id="a-Jp"></a>如是人等多共污辱。<a id="a-Jq"></a>娑婆世界释迦如来，<a id="a-Jr"></a>本愿因缘于彼现身。<a id="a-Js"></a>善男子，<a id="a-Jt"></a>若彼世界所有恶人闻是行已，<a id="a-Ju"></a>七年之中修慈悲心，<a id="a-Jv"></a>离口四过，<a id="a-Jw"></a>修集六念。<a id="a-Jx"></a>善男子，<a id="a-Jy"></a>是人复当净自洗浴，<a id="a-Jz"></a>著鲜洁衣，<a id="a-K0"></a>向于东方至心作礼，<a id="a-K1"></a>诵如是等行陀罗尼，<a id="a-K2"></a>乃至七年所有诸恶皆悉除灭。<a id="a-K3"></a>若有女人能如是行，<a id="a-K4"></a>即转女身得男子身，<a id="a-K5"></a>乃至得阿耨多罗三藐三菩提。<a id="a-K6"></a>”</p>
  <p id="aK7">尔时，<a id="a-K8"></a>世尊即说此陀罗尼：</p>
  <p id="aK9">“舍罗那脾虵(一)　式叉脾虵(二)　蜜提脾虵(三)　波罗呵那脾虵(四)　律提脾虵(五)　因提利虵脾虵(六)　婆罗脾虵(七)　蒲澄伽脾虵(八)　三摩提脾虵(九)　陀罗尼脾虵(十)　叉提脾虵(十一)　长那脾虵(十二)　阿留波脾虵(十三)　阿尼阇脾虵(十四)　末力伽脾虵(十五)　阿邲若脾虵(十六)　波罗提散比陀脾虵(十七)　复弥脾虵(十八)　邲陀脾虵(十九)　摩诃咩罗脾虵(二十)　摩诃伽留那脾虵(二十一)　卑利痴比脾虵(二十二)　萨埵脾虵(二十三)　陀摩脾虵(二十四)　多摩脾虵(二十五)　阿路迦脾虵(二十六)　波罗提婆娑脾虵(二十七)　波罗提首六迦脾虵(二十八)　伽伽那脾虵(二十九)　摩留多脾虵(三十)　首若咃脾虵(三十一)　波罗提多脾虵(三十二)　阿尼蜜多脾虵(三十三)　具沙脾虵(三十四)　靳遮那脾虵(三十五)　阿比婆娑(三十六)　阿[少/兔]那(三十七)　阿[少/兔]那(三十八)　阿婆诃遮遮(三十九)　遮遮罗比牟(四十)　叉虵比牟(四十一)　阿摩脾虵比牟(四十二)　阿三牟陀遮罗比牟(四十三)　车陀比牟(四十四)　阿迦舍比牟(四十五)　蒲波舍摩比牟(四十六)　阿那婆娑比牟(四十七)　阿诃诃比牟(四十八)　阿罗波逻比牟(四十九)　郁波舍摩娑利罗比牟(五十)　莎呵。<a id="a-KA"></a>”</p>
  <p id="aKB">尔时，<a id="a-KC"></a>香象王菩萨白佛言：<a id="a-KD"></a>“世尊，<a id="a-KE"></a>我当受持读写大行陀罗尼已，<a id="a-KF"></a>往娑婆世界。<a id="a-KG"></a>”</p>
  <p id="aKH">是时，<a id="a-KI"></a>彼土多有无量菩萨摩诃萨，<a id="a-KJ"></a>俱从定起，<a id="a-KK"></a>共白佛言：<a id="a-KL"></a>“世尊，<a id="a-KM"></a>我亦欲往娑婆世界，<a id="a-KN"></a>觐见礼拜释迦如来，<a id="a-KO"></a>听受咨启大集经典。<a id="a-KP"></a>”</p>
  <p id="aKQ">佛言：<a id="a-KR"></a>“善哉！<a id="a-KS"></a>善哉！<a id="a-KT"></a>善男子，<a id="a-KU"></a>欲往随意，<a id="a-KV"></a>今正是时。<a id="a-KW"></a>善男子，<a id="a-KX"></a>汝等可化作帝释像。<a id="a-KY"></a>”</p>
  <p id="aKZ">时，<a id="a-Ka"></a>香象王菩萨摩诃萨及其大众，<a id="a-Kb"></a>悉皆变身为帝释像，<a id="a-Kc"></a>俱共发来诣娑婆界。<a id="a-Kd"></a>到已，<a id="a-Ke"></a>即于娑婆世界雨散诸香，<a id="a-Kf"></a>所谓牛头、<a id="a-Kg"></a>栴檀、<a id="a-Kh"></a>匈坚鞭香，<a id="a-Ki"></a>多摩罗拔、<a id="a-Kj"></a>沉水诸香，<a id="a-Kk"></a>多伽罗香，<a id="a-Kl"></a>以用供养释迦如来。<a id="a-Km"></a>尔时，<a id="a-Kn"></a>香象王菩萨与其大众，<a id="a-Ko"></a>从空而下，<a id="a-Kp"></a>头面礼佛，<a id="a-Kq"></a>右绕三匝，<a id="a-Kr"></a>却坐一面。</p>
 </body>
</html>