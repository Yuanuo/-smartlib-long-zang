<!doctype html>
<html id="z3IBTLKEd" data-ver="1240">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第二十七</h1>
  <h2 id="a2">虚空目分中宝髻菩萨品第十一之二</h2>
  <p id="a3">“云何菩萨净五根行？<a id="a-4"></a>菩萨信心不可动转，<a id="a-5"></a>名为信根；<a id="a-6"></a>不由他教而行精进，<a id="a-7"></a>名精进根；<a id="a-8"></a>常念菩提，<a id="a-9"></a>名为念根；<a id="a-A"></a>常修大悲，<a id="a-B"></a>名为定根；<a id="a-C"></a>摄取善法，<a id="a-D"></a>名为慧根。<a id="a-E"></a>复次，<a id="a-F"></a>信诸佛法，<a id="a-G"></a>名为信根；<a id="a-H"></a>求诸佛法，<a id="a-I"></a>名精进根；<a id="a-J"></a>念诸佛法，<a id="a-K"></a>名为念根；<a id="a-L"></a>得佛三昧，<a id="a-M"></a>名为定根；<a id="a-N"></a>断诸疑网，<a id="a-O"></a>名为慧根。<a id="a-P"></a>复次，<a id="a-Q"></a>心向菩提无有疑网，<a id="a-R"></a>名为信根；<a id="a-S"></a>增长善法，<a id="a-T"></a>名精进根；<a id="a-U"></a>求善方便，<a id="a-V"></a>名为念根；<a id="a-W"></a>视诸众生其心平等，<a id="a-X"></a>名为定根；<a id="a-Y"></a>观诸众生上中下根，<a id="a-Z"></a>名为慧根。<a id="a-a"></a>复次，<a id="a-b"></a>心净无浊，<a id="a-c"></a>名为信根；<a id="a-d"></a>坏众浊心，<a id="a-e"></a>名精进根；<a id="a-f"></a>念清净法，<a id="a-g"></a>名为念根；<a id="a-h"></a>观心性净，<a id="a-i"></a>名为定根；<a id="a-j"></a>能令众生住清净法，<a id="a-k"></a>名为慧根。<a id="a-l"></a>复次，<a id="a-m"></a>远离一切弊恶之法，<a id="a-n"></a>名为信根；<a id="a-o"></a>求诸善法，<a id="a-p"></a>名精进根；<a id="a-q"></a>得已不失，<a id="a-r"></a>名为念根；<a id="a-s"></a>既得善法如法而住，<a id="a-t"></a>名为定根；<a id="a-u"></a>思惟善法、<a id="a-v"></a>不善、<a id="a-w"></a>无记，<a id="a-x"></a>名为慧根。<a id="a-y"></a>复次，<a id="a-z"></a>信根者即是施心，<a id="a-10"></a>精进根者即是乐施无有休息，<a id="a-11"></a>念根者既施之后不求果报，<a id="a-12"></a>定根者即平等施心无分别，<a id="a-13"></a>慧根者不观福田及非福田。<a id="a-14"></a>复有信根，<a id="a-15"></a>即是初入善法之心，<a id="a-16"></a>精进根者能坏憍慢，<a id="a-17"></a>念根者离我我所，<a id="a-18"></a>定根者远离一切六十二见，<a id="a-19"></a>慧根者远离一切诸恶烦恼。<a id="a-1A"></a>是名菩萨净五根行。</p>
  <p id="a1B">“云何菩萨净五力行？<a id="a-1C"></a>善男子，<a id="a-1D"></a>菩萨摩诃萨具足五根，<a id="a-1E"></a>不为诸魔之所破坏，<a id="a-1F"></a>故名为力。<a id="a-1G"></a>一切声闻、<a id="a-1H"></a>辟支佛乘所不能及，<a id="a-1I"></a>一切众生不能令其退大乘心，<a id="a-1J"></a>一切烦恼不能破坏，<a id="a-1K"></a>能令其心知足少欲，<a id="a-1L"></a>身得大力，<a id="a-1M"></a>善覆诸根，<a id="a-1N"></a>得金刚身，<a id="a-1O"></a>是名为力。<a id="a-1P"></a>善男子，<a id="a-1Q"></a>菩萨摩诃萨，<a id="a-1R"></a>住信力时终不造作一切诸恶，<a id="a-1S"></a>住进力时造一切善，<a id="a-1T"></a>住念力时不失善法，<a id="a-1U"></a>住定力时不为五欲乐之所坏，<a id="a-1V"></a>住慧力时远离一切诸结烦恼。<a id="a-1W"></a>复次，<a id="a-1X"></a>住信力时不随他语，<a id="a-1Y"></a>住进力时求善不息，<a id="a-1Z"></a>住念力时得陀罗尼，<a id="a-1a"></a>住定力时说法平等，<a id="a-1b"></a>住慧力时能坏一切众生疑心。<a id="a-1c"></a>复次，<a id="a-1d"></a>住信力时具得解力，<a id="a-1e"></a>住进力时具精进力，<a id="a-1f"></a>住念力时具解脱力，<a id="a-1g"></a>住定力时具足愿力，<a id="a-1h"></a>住慧力时具诸行力。<a id="a-1i"></a>复次，<a id="a-1j"></a>住信力时见悭罪过，<a id="a-1k"></a>住进力时远离悭贪，<a id="a-1l"></a>住念力时以所修善愿向菩提，<a id="a-1m"></a>住定力时其心平等，<a id="a-1n"></a>住慧力时心终不求施戒定报。<a id="a-1o"></a>复次，<a id="a-1p"></a>住信力时能离一切破戒之垢，<a id="a-1q"></a>住进力时至心具戒，<a id="a-1r"></a>住念力时以所持戒愿向菩提，<a id="a-1s"></a>住定力时具清净地，<a id="a-1t"></a>住慧力时远离作戒。<a id="a-1u"></a>复次，<a id="a-1v"></a>住信力时远离瞋心，<a id="a-1w"></a>住精进力修习忍辱，<a id="a-1x"></a>住念力时以所修忍愿向菩提，<a id="a-1y"></a>住定力时护诸众生，<a id="a-1z"></a>住慧力时不观众生、<a id="a-20"></a>士夫、<a id="a-21"></a>寿命。<a id="a-22"></a>复次，<a id="a-23"></a>住信力时远离懈怠，<a id="a-24"></a>住进力时所修诸行到毕竟岸，<a id="a-25"></a>住念力时所修精进愿向菩提，<a id="a-26"></a>住定力时身心寂静，<a id="a-27"></a>住慧力时不住善恶。<a id="a-28"></a>复次，<a id="a-29"></a>住信力时远离一切匆务之事，<a id="a-2A"></a>住进力时勤求禅支，<a id="a-2B"></a>住念力时以所修定愿向菩提，<a id="a-2C"></a>住定力时其心常定，<a id="a-2D"></a>住慧力时不著诸定。<a id="a-2E"></a>复次，<a id="a-2F"></a>住信力时远离无明，<a id="a-2G"></a>住进力时勤求诸善，<a id="a-2H"></a>住念力时以所修智愿向菩提，<a id="a-2I"></a>住定力时修善思惟，<a id="a-2J"></a>住慧力时如法而住。<a id="a-2K"></a>复次，<a id="a-2L"></a>住信力时具足七力，<a id="a-2M"></a>住进力时得住七觉，<a id="a-2N"></a>住念力时得八念处，<a id="a-2O"></a>住定力时离七识处，<a id="a-2P"></a>住慧力时离八邪支。<a id="a-2Q"></a>复次，<a id="a-2R"></a>心于菩提无有退转，<a id="a-2S"></a>是名信力净、<a id="a-2T"></a>信力行；<a id="a-2U"></a>不取不舍，<a id="a-2V"></a>是名进力净、<a id="a-2W"></a>进力行；<a id="a-2X"></a>修四念处，<a id="a-2Y"></a>是名念力净、<a id="a-2Z"></a>念力行；<a id="a-2a"></a>调伏于心，<a id="a-2b"></a>是名定力、<a id="a-2c"></a>净定力行；<a id="a-2d"></a>远离诸见，<a id="a-2e"></a>知善方便，<a id="a-2f"></a>是名慧力净、<a id="a-2g"></a>慧力行。</p>
  <p id="a2h">“善男子，<a id="a-2i"></a>云何菩萨净七觉行？<a id="a-2j"></a>终不失于助菩提法，<a id="a-2k"></a>名念觉分；<a id="a-2l"></a>不取不舍奢摩他，<a id="a-2m"></a>名择觉分；<a id="a-2n"></a>离一切恶名进觉分，<a id="a-2o"></a>离诸愁恼，<a id="a-2p"></a>名喜觉分；<a id="a-2q"></a>身心寂静，<a id="a-2r"></a>名除觉分；<a id="a-2s"></a>得解脱味，<a id="a-2t"></a>名定觉分；<a id="a-2u"></a>所作已办，<a id="a-2v"></a>名舍觉分。<a id="a-2w"></a>复次，<a id="a-2x"></a>不舍菩提心，<a id="a-2y"></a>名念觉分；<a id="a-2z"></a>至心护法，<a id="a-30"></a>名择觉分；<a id="a-31"></a>调诸众生无有休息，<a id="a-32"></a>名进觉分；<a id="a-33"></a>具足善法，<a id="a-34"></a>名喜觉分；<a id="a-35"></a>离诸烦恼，<a id="a-36"></a>名除觉分；<a id="a-37"></a>能令众生住三昧中，<a id="a-38"></a>名定觉分；<a id="a-39"></a>令诸众生悉知法界，<a id="a-3A"></a>名舍觉分。<a id="a-3B"></a>复次，<a id="a-3C"></a>不念声闻、<a id="a-3D"></a>辟支佛乘，<a id="a-3E"></a>名念觉分；<a id="a-3F"></a>分别一切法字句义，<a id="a-3G"></a>名择觉分；<a id="a-3H"></a>求善法时三业不息，<a id="a-3I"></a>名精进觉分；<a id="a-3J"></a>离怨亲心，<a id="a-3K"></a>名喜觉分；<a id="a-3L"></a>如法而住，<a id="a-3M"></a>名除觉分；<a id="a-3N"></a>随诸世间而能调伏，<a id="a-3O"></a>名定觉分；<a id="a-3P"></a>不观二法，<a id="a-3Q"></a>名舍觉分。<a id="a-3R"></a>善男子，<a id="a-3S"></a>助菩提者，<a id="a-3T"></a>觉一切法，<a id="a-3U"></a>知一切法，<a id="a-3V"></a>分别诸法，<a id="a-3W"></a>筹量诸法，<a id="a-3X"></a>知诸众生心性心行，<a id="a-3Y"></a>是名菩提分，<a id="a-3Z"></a>亦名圣行。<a id="a-3a"></a>如是圣行，<a id="a-3b"></a>非是一切凡夫魔众邪见所行，<a id="a-3c"></a>非是色、<a id="a-3d"></a>声、<a id="a-3e"></a>香、<a id="a-3f"></a>味、<a id="a-3g"></a>触行，<a id="a-3h"></a>非一切相、<a id="a-3i"></a>一切受、<a id="a-3j"></a>诸心意识见闻觉知、<a id="a-3k"></a>有想无想一切法行，<a id="a-3l"></a>故名圣行。<a id="a-3m"></a>夫圣行者，<a id="a-3n"></a>非觉非非觉，<a id="a-3o"></a>亦非大觉，<a id="a-3p"></a>而能对治一切诸法，<a id="a-3q"></a>然复不与诸法诤讼，<a id="a-3r"></a>是名圣行。<a id="a-3s"></a>圣行者，<a id="a-3t"></a>即是佐助菩提之法。</p>
  <p id="a3u">“善男子，<a id="a-3v"></a>云何菩萨净八道行？<a id="a-3w"></a>八道者，<a id="a-3x"></a>所谓正见。<a id="a-3y"></a>云何正见？<a id="a-3z"></a>正见者，<a id="a-40"></a>见一切法皆悉平等，<a id="a-41"></a>如是正见不名空见。<a id="a-42"></a>何以故？<a id="a-43"></a>自有正见非是空见，<a id="a-44"></a>如是二见亦名同见。<a id="a-45"></a>复有我见、<a id="a-46"></a>众生见、<a id="a-47"></a>空见，<a id="a-48"></a>不名正见，<a id="a-49"></a>如是三见亦复同见。<a id="a-4A"></a>又众生见、<a id="a-4B"></a>命见、<a id="a-4C"></a>空见，<a id="a-4D"></a>不名正见，<a id="a-4E"></a>如是三见亦复同见。<a id="a-4F"></a>又有我见、<a id="a-4G"></a>断见、<a id="a-4H"></a>空见，<a id="a-4I"></a>不名正见，<a id="a-4J"></a>如是三见亦复同见。<a id="a-4K"></a>又有有见、<a id="a-4L"></a>无见、<a id="a-4M"></a>空见，<a id="a-4N"></a>不名正见，<a id="a-4O"></a>如是三见亦复同见。<a id="a-4P"></a>复有四见，<a id="a-4Q"></a>佛见、<a id="a-4R"></a>法见、<a id="a-4S"></a>僧见、<a id="a-4T"></a>空见，<a id="a-4U"></a>是名正见，<a id="a-4V"></a>如是四见不名空见。<a id="a-4W"></a>善男子，<a id="a-4X"></a>若有人著如是见者，<a id="a-4Y"></a>不名正见；<a id="a-4Z"></a>若不著者，<a id="a-4a"></a>乃名正见。<a id="a-4b"></a>何以故？<a id="a-4c"></a>夫正见者，<a id="a-4d"></a>见无分别，<a id="a-4e"></a>平等无二。<a id="a-4f"></a>云何名为平等见耶？<a id="a-4g"></a>若作是念：<a id="a-4h"></a>‘凡夫法下，<a id="a-4i"></a>学法为上。<a id="a-4j"></a>’如是名为非平等见。<a id="a-4k"></a>‘凡夫法漏，<a id="a-4l"></a>学法无漏。<a id="a-4m"></a>凡夫法食，<a id="a-4n"></a>缘觉无食。<a id="a-4o"></a>凡夫法垢，<a id="a-4p"></a>菩萨法净。<a id="a-4q"></a>凡夫有为，<a id="a-4r"></a>佛是无为。<a id="a-4s"></a>’如是见者非平等见。<a id="a-4t"></a>若能观察凡夫之法乃至佛法无有差别，<a id="a-4u"></a>乃名平等。<a id="a-4v"></a>若能观见凡夫法空至佛法空，<a id="a-4w"></a>是名正见。<a id="a-4x"></a>观凡夫法从因缘生，<a id="a-4y"></a>辟支佛法亦从缘生，<a id="a-4z"></a>乃名正见。<a id="a-50"></a>若观凡夫法寂静、<a id="a-51"></a>菩萨法寂静，<a id="a-52"></a>是名正见。<a id="a-53"></a>若观凡夫法不具足，<a id="a-54"></a>乃至佛法亦不具足，<a id="a-55"></a>是名正见。<a id="a-56"></a>若观我与无我无有差别，<a id="a-57"></a>无差别见，<a id="a-58"></a>乃名正见。<a id="a-59"></a>若如是见，<a id="a-5A"></a>则不见于上中下法，<a id="a-5B"></a>于一切法亦无觉观，<a id="a-5C"></a>是名正见。<a id="a-5D"></a>正见者名无所见，<a id="a-5E"></a>无所见者即是正见。<a id="a-5F"></a>若如是见，<a id="a-5G"></a>是人乃至不见一法、<a id="a-5H"></a>一法相貌、<a id="a-5I"></a>一法光明。<a id="a-5J"></a>善男子，<a id="a-5K"></a>若如是见，<a id="a-5L"></a>是名佛法之正见也。<a id="a-5M"></a>”</p>
  <p id="a5N">说是法时，<a id="a-5O"></a>五百比丘得阿罗汉果。</p>
  <p id="a5P">“善男子，<a id="a-5Q"></a>云何正觉？<a id="a-5R"></a>正觉者离一切觉，<a id="a-5S"></a>觉者名为智慧方便，<a id="a-5T"></a>观法知法是名正觉。<a id="a-5U"></a>观察诸法何者是垢？<a id="a-5V"></a>何者是净？<a id="a-5W"></a>如是观已，<a id="a-5X"></a>都不觉知等与不等，<a id="a-5Y"></a>离一切觉，<a id="a-5Z"></a>是名正觉。</p>
  <p id="a5a">“云何正语？<a id="a-5b"></a>口所出言，<a id="a-5c"></a>不自焦恼亦不焦他，<a id="a-5d"></a>不自污辱亦不污他，<a id="a-5e"></a>不自生慢不生他慢，<a id="a-5f"></a>不自诳惑不诳惑他，<a id="a-5g"></a>是名正语。<a id="a-5h"></a>复次，<a id="a-5i"></a>正语凡有所说，<a id="a-5j"></a>说一切法皆悉平等，<a id="a-5k"></a>善能分别有为之相，<a id="a-5l"></a>是名正语。<a id="a-5m"></a>复次，<a id="a-5n"></a>正语说一切法空无相愿，<a id="a-5o"></a>无生无灭，<a id="a-5p"></a>无出无没，<a id="a-5q"></a>是名正语。<a id="a-5r"></a>复次，<a id="a-5s"></a>正语说有为苦、<a id="a-5t"></a>无常、<a id="a-5u"></a>无我，<a id="a-5v"></a>涅槃寂静，<a id="a-5w"></a>是名正语。<a id="a-5x"></a>若有众生说言众生，<a id="a-5y"></a>一切无有寿命、<a id="a-5z"></a>士夫，<a id="a-60"></a>一切诸法从因缘生，<a id="a-61"></a>从因缘灭，<a id="a-62"></a>犹如子果，<a id="a-63"></a>是名正语。<a id="a-64"></a>净正语者即是佛语，<a id="a-65"></a>是名净正语行。</p>
  <p id="a66">“云何正业？<a id="a-67"></a>正业者，<a id="a-68"></a>若业虽能坏一切业，<a id="a-69"></a>亦不名业。<a id="a-6A"></a>若业能作寂静之因，<a id="a-6B"></a>不垢不净，<a id="a-6C"></a>能坏烦恼不令增长，<a id="a-6D"></a>是名正业。<a id="a-6E"></a>知业如是犹作善业，<a id="a-6F"></a>亦观诸业皆悉空寂，<a id="a-6G"></a>无有坚实是苦无乐，<a id="a-6H"></a>是名正业。</p>
  <p id="a6I">“云何正命？<a id="a-6J"></a>正命者，<a id="a-6K"></a>若命不妨自身他身，<a id="a-6L"></a>不增一切诸恶烦恼，<a id="a-6M"></a>非恶业活，<a id="a-6N"></a>是名正命。<a id="a-6O"></a>菩萨摩诃萨于诸众生净于正命，<a id="a-6P"></a>以是正命愿向菩提，<a id="a-6Q"></a>是名正命，<a id="a-6R"></a>如是正命能利自他。</p>
  <p id="a6S">“正精进者，<a id="a-6T"></a>勤作方便求诸善法，<a id="a-6U"></a>欲心不息无有厌悔，<a id="a-6V"></a>是名精进。<a id="a-6W"></a>推求诸法平等之性，<a id="a-6X"></a>亦不观法等与不等，<a id="a-6Y"></a>不作非不作，<a id="a-6Z"></a>了知于如法性实性，<a id="a-6a"></a>名正精进。<a id="a-6b"></a>宣说正法，<a id="a-6c"></a>令诸众生离邪精进，<a id="a-6d"></a>亦知众生所修行行，<a id="a-6e"></a>是名正精进。</p>
  <p id="a6f">“云何正念？<a id="a-6g"></a>若念施、<a id="a-6h"></a>戒、<a id="a-6i"></a>忍辱、<a id="a-6j"></a>精进、<a id="a-6k"></a>禅定、<a id="a-6l"></a>智慧、<a id="a-6m"></a>四无量心，<a id="a-6n"></a>是名正念。<a id="a-6o"></a>复有正念，<a id="a-6p"></a>摄诸烦恼不令妄起，<a id="a-6q"></a>不近一切恶魔诸业，<a id="a-6r"></a>不堕恶道，<a id="a-6s"></a>不起恶心，<a id="a-6t"></a>常修一切正善之法，<a id="a-6u"></a>远离一切邪恶之法，<a id="a-6v"></a>是名正念。<a id="a-6w"></a>菩萨住是正念之中，<a id="a-6x"></a>获得正聚沙门正果，<a id="a-6y"></a>是名正念。</p>
  <p id="a6z">“云何正定？<a id="a-70"></a>修行圣行，<a id="a-71"></a>知苦、<a id="a-72"></a>离集、<a id="a-73"></a>证灭、<a id="a-74"></a>修道，<a id="a-75"></a>是名正定。<a id="a-76"></a>复有正定，<a id="a-77"></a>观一切法皆悉平等。<a id="a-78"></a>若观我净，<a id="a-79"></a>一切亦净；<a id="a-7A"></a>若观我空，<a id="a-7B"></a>一切亦空。<a id="a-7C"></a>虽作是观不入正位，<a id="a-7D"></a>是名菩萨之正定也。<a id="a-7E"></a>菩萨摩诃萨住是定中，<a id="a-7F"></a>于一念顷得一切智，<a id="a-7G"></a>是名正定。<a id="a-7H"></a>”</p>
  <p id="a7I">说是法时，<a id="a-7J"></a>万六千天与人发阿耨多罗三藐三菩提心。</p>
  <p id="a7K">“善男子，<a id="a-7L"></a>云何菩萨净神通行？<a id="a-7M"></a>善男子，<a id="a-7N"></a>天眼五种，<a id="a-7O"></a>悉能睹见十方世界，<a id="a-7P"></a>及见十方世界诸佛，<a id="a-7Q"></a>亦见众生出生退没，<a id="a-7R"></a>所见十方无有挂碍，<a id="a-7S"></a>胜于一切声闻、<a id="a-7T"></a>缘觉及诸天人。<a id="a-7U"></a>菩萨具足如是五事，<a id="a-7V"></a>则能了了见一切法，<a id="a-7W"></a>是名菩萨净天眼行。<a id="a-7X"></a>菩萨摩诃萨得天耳通，<a id="a-7Y"></a>闻五种声，<a id="a-7Z"></a>人声、<a id="a-7a"></a>非人声、<a id="a-7b"></a>地狱声、<a id="a-7c"></a>十方诸佛说法之声、<a id="a-7d"></a>一切众生语言音声，<a id="a-7e"></a>是名菩萨净天耳行。<a id="a-7f"></a>云何菩萨净他心智行？<a id="a-7g"></a>知他心智亦有五种，<a id="a-7h"></a>悉知一切人天之心，<a id="a-7i"></a>地狱、<a id="a-7j"></a>饿鬼、<a id="a-7k"></a>畜生等心，<a id="a-7l"></a>知过去心、<a id="a-7m"></a>知未来心、<a id="a-7n"></a>知现在心，<a id="a-7o"></a>是名菩萨净他心智行。<a id="a-7p"></a>复有他心智，<a id="a-7q"></a>知是众生是正定聚、<a id="a-7r"></a>是邪定聚、<a id="a-7s"></a>是不定聚，<a id="a-7t"></a>知是众生有贪瞋痴，<a id="a-7u"></a>既了知已随应说法，<a id="a-7v"></a>众生闻已得坏烦恼，<a id="a-7w"></a>是名菩萨净他心智行。<a id="a-7x"></a>云何菩萨净宿命智行？<a id="a-7y"></a>了知是身从贪恚痴因缘而生，<a id="a-7z"></a>了知是身从施、<a id="a-80"></a>戒、<a id="a-81"></a>忍、<a id="a-82"></a>精进、<a id="a-83"></a>定、<a id="a-84"></a>慧、<a id="a-85"></a>慈悲喜舍因缘而生，<a id="a-86"></a>了知是身具足不具足，<a id="a-87"></a>了知是身因无明爱及四倒生，<a id="a-88"></a>了知是身施因缘故具足财物及以眷属。<a id="a-89"></a>如是等智，<a id="a-8A"></a>是名菩萨净宿命智行。<a id="a-8B"></a>云何菩萨净神通行？<a id="a-8C"></a>神通行者亦有五种：<a id="a-8D"></a>一者、<a id="a-8E"></a>示色，<a id="a-8F"></a>二者、<a id="a-8G"></a>解种种语而为说法，<a id="a-8H"></a>三者、<a id="a-8I"></a>善能了知心意识等，<a id="a-8J"></a>四者、<a id="a-8K"></a>能觉诸法说一切法。<a id="a-8L"></a>是名菩萨净神通行。</p>
  <p id="a8M">“善男子，<a id="a-8N"></a>如是五通为漏尽故，<a id="a-8O"></a>菩萨修习而不尽漏，<a id="a-8P"></a>为欲了知一切诸漏。<a id="a-8Q"></a>何以故？<a id="a-8R"></a>调众生故。<a id="a-8S"></a>善男子，<a id="a-8T"></a>譬如一城，<a id="a-8U"></a>纵广一由旬，<a id="a-8V"></a>多有诸门，<a id="a-8W"></a>路崄黑闇甚可怖畏，<a id="a-8X"></a>有入城者多受安乐。<a id="a-8Y"></a>复有一人，<a id="a-8Z"></a>唯有一子爱念甚重，<a id="a-8a"></a>遥闻彼城如是快乐，<a id="a-8b"></a>即便舍子欲往入城。<a id="a-8c"></a>是人方便得过崄道，<a id="a-8d"></a>到彼城门，<a id="a-8e"></a>一足已入，<a id="a-8f"></a>未举一足，<a id="a-8g"></a>即念其子，<a id="a-8h"></a>寻作是念：<a id="a-8i"></a>‘我唯一子，<a id="a-8j"></a>来时云何竟不与俱？<a id="a-8k"></a>谁能养护令离众苦？<a id="a-8l"></a>’即舍乐城还向子所。<a id="a-8m"></a>善男子，<a id="a-8n"></a>菩萨摩诃萨亦复如是，<a id="a-8o"></a>为怜愍故修习五通；<a id="a-8p"></a>既修习已，<a id="a-8q"></a>垂得尽漏而不取证。<a id="a-8r"></a>何以故？<a id="a-8s"></a>愍众生故舍漏尽通，<a id="a-8t"></a>乃至行于凡夫地中。<a id="a-8u"></a>善男子，<a id="a-8v"></a>城者，<a id="a-8w"></a>喻于大般涅槃；<a id="a-8x"></a>多诸门者，<a id="a-8y"></a>喻于八万诸三昧门；<a id="a-8z"></a>路崄难者，<a id="a-90"></a>喻诸魔业；<a id="a-91"></a>到城门者，<a id="a-92"></a>喻于五通；<a id="a-93"></a>一足入者，<a id="a-94"></a>喻于智慧；<a id="a-95"></a>一足未入者，<a id="a-96"></a>喻于菩萨未证解脱；<a id="a-97"></a>言一子者，<a id="a-98"></a>喻于五道一切众生；<a id="a-99"></a>顾念子者，<a id="a-9A"></a>喻大悲心；<a id="a-9B"></a>还子所者，<a id="a-9C"></a>喻调众生；<a id="a-9D"></a>能得解脱而不证者，<a id="a-9E"></a>即是方便。<a id="a-9F"></a>善男子，<a id="a-9G"></a>菩萨摩诃萨大慈大悲不可思议。<a id="a-9H"></a>”</p>
  <p id="a9I">宝髻菩萨白佛言：<a id="a-9J"></a>“世尊，<a id="a-9K"></a>如佛所说大慈大悲不可思议，<a id="a-9L"></a>实如圣教，<a id="a-9M"></a>不但慈悲不可思议，<a id="a-9N"></a>善方便力亦不可思议。<a id="a-9O"></a>菩萨了了自知当得阿耨多罗三藐三菩提而不证之，<a id="a-9P"></a>为众生故行于生死，<a id="a-9Q"></a>不为生死之所污染。<a id="a-9R"></a>世尊，<a id="a-9S"></a>菩萨摩诃萨具何等法，<a id="a-9T"></a>在生死中心不厌悔？<a id="a-9U"></a>”</p>
  <p id="a9V">“善男子，<a id="a-9W"></a>菩萨摩诃萨具二十一法，<a id="a-9X"></a>在生死中而不生悔：<a id="a-9Y"></a>一者、<a id="a-9Z"></a>所修善法共大慈行，<a id="a-9a"></a>二者、<a id="a-9b"></a>所修慈心共大悲行，<a id="a-9c"></a>三者、<a id="a-9d"></a>所修大悲共调众生行，<a id="a-9e"></a>四者、<a id="a-9f"></a>调伏众生共精进行，<a id="a-9g"></a>五者、<a id="a-9h"></a>所修精进共善心行，<a id="a-9i"></a>六者、<a id="a-9j"></a>所修善心共方便行，<a id="a-9k"></a>七者、<a id="a-9l"></a>所修方便与慧共行，<a id="a-9m"></a>八者、<a id="a-9n"></a>所修习慧共禅定行，<a id="a-9o"></a>九者、<a id="a-9p"></a>所修四禅共神通行，<a id="a-9q"></a>十者、<a id="a-9r"></a>所修神通与智共行，<a id="a-9s"></a>十一者、<a id="a-9t"></a>所修习智与欲共行，<a id="a-9u"></a>十二者、<a id="a-9v"></a>所修习欲与念共行，<a id="a-9w"></a>十三者、<a id="a-9x"></a>所修习念共菩提心行，<a id="a-9y"></a>十四者、<a id="a-9z"></a>所修菩提共四摄行，<a id="a-A0"></a>十五者、<a id="a-A1"></a>所修四摄与戒共行，<a id="a-A2"></a>十六者、<a id="a-A3"></a>所修戒禁共多闻行，<a id="a-A4"></a>十七者、<a id="a-A5"></a>所修多闻共如法住行，<a id="a-A6"></a>十八者、<a id="a-A7"></a>如法共住陀罗尼行，<a id="a-A8"></a>十九者、<a id="a-A9"></a>陀罗尼共无碍智行，<a id="a-AA"></a>二十者、<a id="a-AB"></a>无碍智共功德庄严行，<a id="a-AC"></a>二十一者、<a id="a-AD"></a>功德庄严共智慧庄严行。<a id="a-AE"></a>是名菩萨二十一法，<a id="a-AF"></a>在生死中不生厌悔。<a id="a-AG"></a>”</p>
  <p id="aAH">宝髻菩萨白佛言：<a id="a-AI"></a>“世尊，<a id="a-AJ"></a>云何菩萨庄严自身，<a id="a-AK"></a>亦令众生得大利益？<a id="a-AL"></a>”</p>
  <p id="aAM">佛言：<a id="a-AN"></a>“善男子，<a id="a-AO"></a>菩萨摩诃萨若具多闻则名庄严，<a id="a-AP"></a>为他演说名大利益。<a id="a-AQ"></a>复次，<a id="a-AR"></a>得大总持名为庄严，<a id="a-AS"></a>为他演说名大利益。<a id="a-AT"></a>复次，<a id="a-AU"></a>无有放逸名为庄严，<a id="a-AV"></a>调伏众生名大利益。<a id="a-AW"></a>复次，<a id="a-AX"></a>三十二相名为庄严，<a id="a-AY"></a>具大智慧名大利益。<a id="a-AZ"></a>复次，<a id="a-Aa"></a>口言柔软名为庄严，<a id="a-Ab"></a>说如说行名大利益。<a id="a-Ac"></a>复次，<a id="a-Ad"></a>能一切施名为庄严，<a id="a-Ae"></a>不求果报名大利益。<a id="a-Af"></a>善男子，<a id="a-Ag"></a>是名菩萨庄严自身，<a id="a-Ah"></a>亦令众生得大利益。</p>
  <p id="aAi">“善男子，<a id="a-Aj"></a>过去无量阿僧祇劫，<a id="a-Ak"></a>劫名乐喜，<a id="a-Al"></a>彼中有佛，<a id="a-Am"></a>号一切众生乐念如来、<a id="a-An"></a>应、<a id="a-Ao"></a>正遍知、<a id="a-Ap"></a>明行足、<a id="a-Aq"></a>善逝、<a id="a-Ar"></a>世间解、<a id="a-As"></a>无上士、<a id="a-At"></a>调御丈夫、<a id="a-Au"></a>天人师、<a id="a-Av"></a>佛世尊，<a id="a-Aw"></a>其佛世界名曰天观。<a id="a-Ax"></a>善男子，<a id="a-Ay"></a>何故彼劫名曰乐喜？<a id="a-Az"></a>彼大劫中具有六万诸佛出世。<a id="a-B0"></a>彼劫之初首陀婆天，<a id="a-B1"></a>唱如是言：<a id="a-B2"></a>‘是劫当有六万佛出。<a id="a-B3"></a>’众生闻已心皆乐喜，<a id="a-B4"></a>是故彼劫名曰乐喜。<a id="a-B5"></a>善男子，<a id="a-B6"></a>其佛世界庄严微妙无有限量，<a id="a-B7"></a>快乐好妙如天无别，<a id="a-B8"></a>是故世界名曰天观。<a id="a-B9"></a>其土皆悉栴檀为地，<a id="a-BA"></a>一切无有土沙尘雾，<a id="a-BB"></a>其香遍薰无量佛土，<a id="a-BC"></a>其地周遍出诸莲华，<a id="a-BD"></a>一一诸华有大光明遍照其土。<a id="a-BE"></a>其土众生悉得神通，<a id="a-BF"></a>足不蹈地；<a id="a-BG"></a>乃至无有一人处胎，<a id="a-BH"></a>皆悉化生。<a id="a-BI"></a>一切不闻女人之名，<a id="a-BJ"></a>亦无受苦三恶道名。<a id="a-BK"></a>一切众生禅喜为食，<a id="a-BL"></a>其土无有三乘之名。<a id="a-BM"></a>一切皆以真金璎珞、<a id="a-BN"></a>天冠宝饰而自庄严。<a id="a-BO"></a>虽无剃发染衣袈裟，<a id="a-BP"></a>而亦得名出家之人。<a id="a-BQ"></a>何以故？<a id="a-BR"></a>于一切物舍无贪故。<a id="a-BS"></a>彼土如来色如梵天，<a id="a-BT"></a>现梵天身，<a id="a-BU"></a>为诸菩萨演说法要。<a id="a-BV"></a>若他世界有诸菩萨，<a id="a-BW"></a>见彼佛已受大欢喜。<a id="a-BX"></a>善男子，<a id="a-BY"></a>彼佛若欲宣说法化，<a id="a-BZ"></a>升大法座，<a id="a-Ba"></a>在大众上七多罗树，<a id="a-Bb"></a>常略说法。<a id="a-Bc"></a>何以故？<a id="a-Bd"></a>一切众生根猛利故。<a id="a-Be"></a>如来所说唯是一句，<a id="a-Bf"></a>而诸众生解百千句。<a id="a-Bg"></a>如来常说四净之法。<a id="a-Bh"></a>何等为四？<a id="a-Bi"></a>一者、<a id="a-Bj"></a>波罗蜜净，<a id="a-Bk"></a>二者、<a id="a-Bl"></a>助菩提净，<a id="a-Bm"></a>三者、<a id="a-Bn"></a>神通净，<a id="a-Bo"></a>四者、<a id="a-Bp"></a>调众生净。</p>
  <p id="aBq">“时，<a id="a-Br"></a>有菩萨名曰宝聚，<a id="a-Bs"></a>白佛言：<a id="a-Bt"></a>‘世尊，<a id="a-Bu"></a>云何菩萨庄严自身，<a id="a-Bv"></a>亦令众生得大利益？<a id="a-Bw"></a>’彼佛答言：<a id="a-Bx"></a>‘善男子，<a id="a-By"></a>菩萨若具无碍智者名为庄严，<a id="a-Bz"></a>能作智明名大利益。<a id="a-C0"></a>’尔时，<a id="a-C1"></a>彼佛说是法时，<a id="a-C2"></a>六千菩萨得无生忍。<a id="a-C3"></a>时，<a id="a-C4"></a>彼菩萨复白佛言：<a id="a-C5"></a>‘世尊，<a id="a-C6"></a>云何菩萨庄严菩提树？<a id="a-C7"></a>’佛言：<a id="a-C8"></a>‘善男子，<a id="a-C9"></a>菩萨若能修不放逸，<a id="a-CA"></a>是名庄严菩提之树。<a id="a-CB"></a>云何名为不放逸？<a id="a-CC"></a>不放逸者名如法住，<a id="a-CD"></a>如法住者如说而住。<a id="a-CE"></a>复次，<a id="a-CF"></a>不放逸者，<a id="a-CG"></a>名无量庄严、<a id="a-CH"></a>无量布施、<a id="a-CI"></a>无量持戒、<a id="a-CJ"></a>无量忍辱、<a id="a-CK"></a>无量精进、<a id="a-CL"></a>无量禅定、<a id="a-CM"></a>无量智慧、<a id="a-CN"></a>无量佛法、<a id="a-CO"></a>无量调伏、<a id="a-CP"></a>无量功德智慧庄严，<a id="a-CQ"></a>供养无量诸佛世尊，<a id="a-CR"></a>具智慧故无量多闻，<a id="a-CS"></a>为增智慧故无量修奢摩他、<a id="a-CT"></a>毗婆舍那，<a id="a-CU"></a>成就如是无量等法，<a id="a-CV"></a>名为庄严菩提之树，<a id="a-CW"></a>亦能疾得阿耨多罗三藐三菩提。<a id="a-CX"></a>善男子，<a id="a-CY"></a>一切佐助菩提之法，<a id="a-CZ"></a>以不放逸而为根本。<a id="a-Ca"></a>具大庄严一切智慧，<a id="a-Cb"></a>不失一切善法，<a id="a-Cc"></a>远离一切烦恼，<a id="a-Cd"></a>摄取一切诸法，<a id="a-Ce"></a>于一切法无有挂碍，<a id="a-Cf"></a>调伏诸根，<a id="a-Cg"></a>护诸善法不令退失，<a id="a-Ch"></a>知时非时，<a id="a-Ci"></a>具足十力、<a id="a-Cj"></a>四无所畏，<a id="a-Ck"></a>佛法顶法名不放逸。<a id="a-Cl"></a>’善男子，<a id="a-Cm"></a>说是法时，<a id="a-Cn"></a>万二千菩萨得无生忍。<a id="a-Co"></a>尔时，<a id="a-Cp"></a>宝聚菩萨即汝身是。<a id="a-Cq"></a>善男子，<a id="a-Cr"></a>汝今当知具不放逸菩萨摩诃萨，<a id="a-Cs"></a>则能庄严菩提之树。</p>
  <p id="aCt">“善男子，<a id="a-Cu"></a>云何菩萨净于调伏？<a id="a-Cv"></a>善男子，<a id="a-Cw"></a>众生之行，<a id="a-Cx"></a>无量无边，<a id="a-Cy"></a>不可思议；<a id="a-Cz"></a>调伏亦尔，<a id="a-D0"></a>无量无边，<a id="a-D1"></a>不可思议；<a id="a-D2"></a>菩萨行亦无量无边，<a id="a-D3"></a>不可思议。<a id="a-D4"></a>菩萨摩诃萨一心至心调伏众生，<a id="a-D5"></a>善男子，<a id="a-D6"></a>有诸众生闻说惠施则得调伏；<a id="a-D7"></a>或有众生闻说持戒而得调伏；<a id="a-D8"></a>复有众生闻说施戒而得调伏；<a id="a-D9"></a>复有众生软语调伏；<a id="a-DA"></a>复有众生瞋语调伏；<a id="a-DB"></a>复有众生具二种语而得调伏；<a id="a-DC"></a>复有众生闻说身业而得调伏；<a id="a-DD"></a>复有众生闻说舍身而得调伏；<a id="a-DE"></a>复有众生胜能调伏；<a id="a-DF"></a>复有众生强可调伏；<a id="a-DG"></a>复有众生闻说呵责而得调伏；<a id="a-DH"></a>复有众生施时调伏；<a id="a-DI"></a>复有众生初时调伏；<a id="a-DJ"></a>复有众生见妙色已而得调伏，<a id="a-DK"></a>声、<a id="a-DL"></a>香、<a id="a-DM"></a>味、<a id="a-DN"></a>触亦复如是；<a id="a-DO"></a>复有众生常亲近故而得调伏；<a id="a-DP"></a>复有众生常远住故而得调伏；<a id="a-DQ"></a>复有众生见佛调伏；<a id="a-DR"></a>或有众生闻法调伏；<a id="a-DS"></a>或有众生闻无常法而得调伏，<a id="a-DT"></a>苦、<a id="a-DU"></a>空、<a id="a-DV"></a>无我，<a id="a-DW"></a>亦复如是；<a id="a-DX"></a>或有众生闻说施声而得调伏，<a id="a-DY"></a>戒、<a id="a-DZ"></a>忍、<a id="a-Da"></a>精进、<a id="a-Db"></a>禅定、<a id="a-Dc"></a>智声，<a id="a-Dd"></a>亦复如是；<a id="a-De"></a>或有众生闻说一切有为无常而得调伏；<a id="a-Df"></a>或有众生闻赞人天而得调伏；<a id="a-Dg"></a>或有众生闻声闻乘而得调伏，<a id="a-Dh"></a>辟支佛乘、<a id="a-Di"></a>佛乘亦复如是；<a id="a-Dj"></a>或以四摄而得调伏；<a id="a-Dk"></a>或以三摄、<a id="a-Dl"></a>二摄、<a id="a-Dm"></a>一摄而得调伏；<a id="a-Dn"></a>或复不以四摄之法而得调伏；<a id="a-Do"></a>或因内施而得调伏，<a id="a-Dp"></a>外施、<a id="a-Dq"></a>内外施亦复如是；<a id="a-Dr"></a>或闻宣说地狱中苦而得调伏，<a id="a-Ds"></a>饿鬼、<a id="a-Dt"></a>畜生、<a id="a-Du"></a>人、<a id="a-Dv"></a>天亦尔；<a id="a-Dw"></a>或说纯乐而得调伏；<a id="a-Dx"></a>或闻纯苦而得调伏；<a id="a-Dy"></a>或闻苦乐而得调伏；<a id="a-Dz"></a>或有睹见比丘形像而得调伏，<a id="a-E0"></a>比丘尼、<a id="a-E1"></a>优婆塞、<a id="a-E2"></a>优婆夷像而得调伏；<a id="a-E3"></a>或因种种作倡伎乐而得调伏。<a id="a-E4"></a>善男子，<a id="a-E5"></a>菩萨如是能知种种调伏众生行，<a id="a-E6"></a>是名菩萨能行六波罗蜜，<a id="a-E7"></a>具足佐助菩提之法，<a id="a-E8"></a>具足神通调伏众生。<a id="a-E9"></a>善男子，<a id="a-EA"></a>若有菩萨具足四法，<a id="a-EB"></a>则能调伏一切众生：<a id="a-EC"></a>一者、<a id="a-ED"></a>心不悔厌，<a id="a-EE"></a>二者、<a id="a-EF"></a>不贪诸乐，<a id="a-EG"></a>三者、<a id="a-EH"></a>知时非时，<a id="a-EI"></a>四者、<a id="a-EJ"></a>了知诸心。<a id="a-EK"></a>复有四法，<a id="a-EL"></a>何等为四？<a id="a-EM"></a>一者、<a id="a-EN"></a>正语，<a id="a-EO"></a>二者、<a id="a-EP"></a>爱语，<a id="a-EQ"></a>三者、<a id="a-ER"></a>净语，<a id="a-ES"></a>四者、<a id="a-ET"></a>如法语。<a id="a-EU"></a>复有四法：<a id="a-EV"></a>一者、<a id="a-EW"></a>于诸众生心无挂碍，<a id="a-EX"></a>二者、<a id="a-EY"></a>悲心，<a id="a-EZ"></a>三者、<a id="a-Ea"></a>利益心，<a id="a-Eb"></a>四者、<a id="a-Ec"></a>自调诸根。<a id="a-Ed"></a>复有四法：<a id="a-Ee"></a>一者、<a id="a-Ef"></a>净于自心，<a id="a-Eg"></a>二者、<a id="a-Eh"></a>怜愍他心，<a id="a-Ei"></a>三者、<a id="a-Ej"></a>勤行精进，<a id="a-Ek"></a>四者、<a id="a-El"></a>远离受乐。<a id="a-Em"></a>善男子，<a id="a-En"></a>是故菩萨摩诃萨调伏之行，<a id="a-Eo"></a>无量无边不可思议。</p>
  <p id="aEp">“善男子，<a id="a-Eq"></a>过去无量阿僧祇劫，<a id="a-Er"></a>有劫名爱，<a id="a-Es"></a>是中有佛，<a id="a-Et"></a>号广光明如来、<a id="a-Eu"></a>应供、<a id="a-Ev"></a>正遍知、<a id="a-Ew"></a>明行足、<a id="a-Ex"></a>善逝、<a id="a-Ey"></a>世间解、<a id="a-Ez"></a>无上士、<a id="a-F0"></a>调御丈夫、<a id="a-F1"></a>天人师、<a id="a-F2"></a>佛世尊，<a id="a-F3"></a>世界名寂静。<a id="a-F4"></a>彼佛具有九万六千亿声闻众，<a id="a-F5"></a>八万四千诸菩萨众。<a id="a-F6"></a>其土人民寿命十七万二千岁。<a id="a-F7"></a>尔时，<a id="a-F8"></a>有一大王之子，<a id="a-F9"></a>名财功德，<a id="a-FA"></a>婆罗门种，<a id="a-FB"></a>颜貌端正，<a id="a-FC"></a>众生乐见。<a id="a-FD"></a>年十六时，<a id="a-FE"></a>自恃端正而生憍慢，<a id="a-FF"></a>初不向佛恭敬礼拜。<a id="a-FG"></a>尔时，<a id="a-FH"></a>如来即作是念：<a id="a-FI"></a>‘如是王子，<a id="a-FJ"></a>今将退失阿耨多罗三藐三菩提，<a id="a-FK"></a>善根不熟。<a id="a-FL"></a>若得善友，<a id="a-FM"></a>则得诣佛闻法受持。<a id="a-FN"></a>’尔时，<a id="a-FO"></a>如来即于八万四千菩萨大众之中，<a id="a-FP"></a>行筹而言：<a id="a-FQ"></a>‘谁能调伏是婆罗门子？<a id="a-FR"></a>谁能于是八万四千年中，<a id="a-FS"></a>经常往返是王子家若受众苦，<a id="a-FT"></a>所谓骂打心不生悔？<a id="a-FU"></a>’八万四千诸菩萨等乃至无有一人取筹，<a id="a-FV"></a>第二第三亦复如是。<a id="a-FW"></a>第三唱已，<a id="a-FX"></a>有一菩萨名净精进，<a id="a-FY"></a>即从座起，<a id="a-FZ"></a>偏袒右肩，<a id="a-Fa"></a>右膝著地，<a id="a-Fb"></a>合掌而言：<a id="a-Fc"></a>‘世尊，<a id="a-Fd"></a>我今能诣彼王子家甘心受苦。<a id="a-Fe"></a>’说是语时，<a id="a-Ff"></a>三千大千世界为大震动，<a id="a-Fg"></a>一切人天咸共同声唱言：<a id="a-Fh"></a>‘善哉！<a id="a-Fi"></a>善哉！<a id="a-Fj"></a>大士。<a id="a-Fk"></a>’时，<a id="a-Fl"></a>净精进菩萨即便往彼王子门立，<a id="a-Fm"></a>王子见之，<a id="a-Fn"></a>恶言呰毁，<a id="a-Fo"></a>以土坌面，<a id="a-Fp"></a>刀杖瓦石而加其身。<a id="a-Fq"></a>菩萨尔时不瞋不去，<a id="a-Fr"></a>心不疲厌，<a id="a-Fs"></a>经一千年受如是苦；<a id="a-Ft"></a>过二万岁，<a id="a-Fu"></a>乃得至彼第二门下；<a id="a-Fv"></a>八万四千年七日未满，<a id="a-Fw"></a>方得至其第七门下。<a id="a-Fx"></a>尔时，<a id="a-Fy"></a>王子见是菩萨，<a id="a-Fz"></a>便作是言：<a id="a-G0"></a>‘道士今来何所求索？<a id="a-G1"></a>’即于菩萨生不思议心：<a id="a-G2"></a>‘云何是人经尔所时，<a id="a-G3"></a>多受众苦而心不厌？<a id="a-G4"></a>’第二第三亦如是言：<a id="a-G5"></a>‘道士今来欲何所求？<a id="a-G6"></a>’尔时，<a id="a-G7"></a>菩萨知彼王子心已调伏，<a id="a-G8"></a>即说偈言：</p>
  <p id="aG9">“‘世间所有一切财，<a id="a-GA"></a>　金银琉璃及玻瓈，</p>
  <p id="aGB">及四供养我不须，<a id="a-GC"></a>　唯为法故来至此。</p>
  <p id="aGD">此世有佛名广光，<a id="a-GE"></a>　为众生说无上法，</p>
  <p id="aGF">众生闻已离烦恼，<a id="a-GG"></a>　亦受无量甘露味。</p>
  <p id="aGH">诸佛世尊出于世，<a id="a-GI"></a>　甚难于彼灵瑞华，</p>
  <p id="aGJ">今此世出无上尊，<a id="a-GK"></a>　汝乃放逸沉欲海。</p>
  <p id="aGL">一切众生常闇行，<a id="a-GM"></a>　无上如来施慧炬，</p>
  <p id="aGN">自恃财色生憍慢，<a id="a-GO"></a>　而不往诣如来尊。</p>
  <p id="aGP">一切财宝众生命，<a id="a-GQ"></a>　佛说是二悉无常，</p>
  <p id="aGR">众生若闻是甘露，<a id="a-GS"></a>　不诣佛者名放逸。</p>
  <p id="aGT">汝本往昔行菩提，<a id="a-GU"></a>　请诸众生许法味，</p>
  <p id="aGV">汝今犹属诸烦恼，<a id="a-GW"></a>　云何能调诸放逸？</p>
  <p id="aGX">我今求汝共诣佛，<a id="a-GY"></a>　破坏憍慢离烦恼，</p>
  <p id="aGZ">勤修精进舍国事，<a id="a-Ga"></a>　令汝终时心不悔。<a id="a-Gb"></a>’</p>
  <p id="aGc">“是时王子闻是已，<a id="a-Gd"></a>　远离憍慢即生信，</p>
  <p id="aGe">赞叹恭敬净精进，<a id="a-Gf"></a>　忏悔先来所加苦：</p>
  <p id="aGg">‘我今舍离国土事，<a id="a-Gh"></a>　及以上妙五欲乐，</p>
  <p id="aGi">坏破憍慢至佛所，<a id="a-Gj"></a>　听甘露法调众生。<a id="a-Gk"></a>’</p>
  <p id="aGl">“八万四千众围绕，<a id="a-Gm"></a>　持妙香华往供养，</p>
  <p id="aGn">到已即便奉献佛，<a id="a-Go"></a>　破慢至心而听法，</p>
  <p id="aGp">礼拜合掌心欢喜，<a id="a-Gq"></a>　向佛世尊发是言：</p>
  <p id="aGr">‘我今归依净精进，<a id="a-Gs"></a>　受苦不悔调伏我，</p>
  <p id="aGt">虽设多供不能报，<a id="a-Gu"></a>　今于佛前至心悔。</p>
  <p id="aGv">我所修行菩提道，<a id="a-Gw"></a>　以慈悲心调众生，</p>
  <p id="aGx">我更不造放逸心，<a id="a-Gy"></a>　乃至获得菩提道。<a id="a-Gz"></a>’</p>
  <p id="aH0">“善男子，<a id="a-H1"></a>尔时王子即舍王位，<a id="a-H2"></a>在佛法中出家听法，<a id="a-H3"></a>如法而住得无生忍。<a id="a-H4"></a>善男子，<a id="a-H5"></a>汝知尔时净精进者，<a id="a-H6"></a>岂异人乎？<a id="a-H7"></a>莫作斯观！<a id="a-H8"></a>即我身是。<a id="a-H9"></a>财功德者，<a id="a-HA"></a>即弥勒是。<a id="a-HB"></a>善男子，<a id="a-HC"></a>是故菩萨调众生行，<a id="a-HD"></a>无量无边不可思议。<a id="a-HE"></a>若有菩萨能调众生，<a id="a-HF"></a>是真菩萨所修之业。<a id="a-HG"></a>善男子，<a id="a-HH"></a>菩萨摩诃萨有四种业：<a id="a-HI"></a>一者、<a id="a-HJ"></a>净佛国土菩萨业，<a id="a-HK"></a>二者、<a id="a-HL"></a>净身菩萨业，<a id="a-HM"></a>三者、<a id="a-HN"></a>净口菩萨业，<a id="a-HO"></a>四者、<a id="a-HP"></a>求一切佛法菩萨业。<a id="a-HQ"></a>复有四业：<a id="a-HR"></a>一者、<a id="a-HS"></a>知心，<a id="a-HT"></a>二者、<a id="a-HU"></a>知根，<a id="a-HV"></a>三者、<a id="a-HW"></a>知病，<a id="a-HX"></a>四者、<a id="a-HY"></a>能治。<a id="a-HZ"></a>”</p>
  <p id="aHa">尔时，<a id="a-Hb"></a>宝髻菩萨闻是法已，<a id="a-Hc"></a>即以髻上真宝之珠价值无量，<a id="a-Hd"></a>从无量业之所出生，<a id="a-He"></a>奉献如来，<a id="a-Hf"></a>作是誓愿：<a id="a-Hg"></a>“我今以是顶宝施佛，<a id="a-Hh"></a>愿此功德为众生首，<a id="a-Hi"></a>因是因缘得无上智。<a id="a-Hj"></a>”</p>
  <p id="aHk">尔时，<a id="a-Hl"></a>世尊即便微笑，<a id="a-Hm"></a>是时口中出大光明，<a id="a-Hn"></a>种种杂色，<a id="a-Ho"></a>悉能隐蔽一切光明。</p>
  <p id="aHp">尔时，<a id="a-Hq"></a>疾辩菩萨即起合掌，<a id="a-Hr"></a>白佛言：<a id="a-Hs"></a>“世尊，<a id="a-Ht"></a>何因缘故如来微笑？<a id="a-Hu"></a>”</p>
  <p id="aHv">佛言：<a id="a-Hw"></a>“善男子，<a id="a-Hx"></a>汝见宝髻施我顶宝不？<a id="a-Hy"></a>”</p>
  <p id="aHz">“已见，<a id="a-I0"></a>世尊。<a id="a-I1"></a>”</p>
  <p id="aI2">“善男子，<a id="a-I3"></a>如是菩萨已于无量无边佛所，<a id="a-I4"></a>发阿耨多罗三藐三菩提心，<a id="a-I5"></a>持戒精进求于菩提，<a id="a-I6"></a>供养无量恒河沙等诸佛世尊，<a id="a-I7"></a>亦已调伏恒河沙等无量众生。<a id="a-I8"></a>善男子，<a id="a-I9"></a>如是菩萨于未来世，<a id="a-IA"></a>过十阿僧祇劫，<a id="a-IB"></a>当得阿耨多罗三藐三菩提，<a id="a-IC"></a>号曰宝出，<a id="a-ID"></a>世界名净光，<a id="a-IE"></a>劫名无垢。<a id="a-IF"></a>其佛世界七宝所成，<a id="a-IG"></a>光明遍照十方世界，<a id="a-IH"></a>一切人民无有饥渴，<a id="a-II"></a>一切皆是清净菩萨，<a id="a-IJ"></a>耳初不闻二乘之名，<a id="a-IK"></a>常闻纯一大乘之法，<a id="a-IL"></a>是故如来名曰宝出。<a id="a-IM"></a>一切菩萨具足神通，<a id="a-IN"></a>其土无主，<a id="a-IO"></a>唯除法王。<a id="a-IP"></a>一切众生悉得化生，<a id="a-IQ"></a>亦复无有三恶之名及男女根、<a id="a-IR"></a>爱欲之名，<a id="a-IS"></a>无有众生不具诸根，<a id="a-IT"></a>亦无边地。<a id="a-IU"></a>众生寿命四万中劫。<a id="a-IV"></a>是佛世尊不说余事，<a id="a-IW"></a>唯除六度。<a id="a-IX"></a>菩萨慈悲，<a id="a-IY"></a>一切利根，<a id="a-IZ"></a>闻说一句悟解千句。<a id="a-Ia"></a>是佛常为一切菩萨说陀罗尼金刚句。<a id="a-Ib"></a>云何名为陀罗尼金刚句？<a id="a-Ic"></a>陀罗尼金刚句者即是一句，<a id="a-Id"></a>如是一句即摄一切法句、<a id="a-Ie"></a>无尽法句，<a id="a-If"></a>无尽法句一切诸佛所不能尽，<a id="a-Ig"></a>是故名为无尽法句行。<a id="a-Ih"></a>无尽法句摄一切字，<a id="a-Ii"></a>一切字者摄一切法句。<a id="a-Ij"></a>一时不得说于二字，<a id="a-Ik"></a>一字亦复不合二字，<a id="a-Il"></a>是故名一句，<a id="a-Im"></a>名为作句，<a id="a-In"></a>名为字句。<a id="a-Io"></a>若不分别字句、<a id="a-Ip"></a>法句、<a id="a-Iq"></a>作句，<a id="a-Ir"></a>是名陀罗尼金刚句。<a id="a-Is"></a>善男子，<a id="a-It"></a>如是陀罗尼金刚句，<a id="a-Iu"></a>彼佛常为诸菩萨说。<a id="a-Iv"></a>善男子，<a id="a-Iw"></a>若我一劫若减一劫，<a id="a-Ix"></a>说彼如来所有功德不能具尽。<a id="a-Iy"></a>”</p>
  <p id="aIz">尔时，<a id="a-J0"></a>宝髻闻授记已，<a id="a-J1"></a>心大欢喜，<a id="a-J2"></a>说偈赞叹：</p>
  <p id="aJ3">“一切知见一切事，<a id="a-J4"></a>　得到一切法彼岸，</p>
  <p id="aJ5">远离一切诸烦恼，<a id="a-J6"></a>　是故名佛无上尊。</p>
  <p id="aJ7">我所供养无量佛，<a id="a-J8"></a>　如来善了如一佛，</p>
  <p id="aJ9">如来获得无碍智，<a id="a-JA"></a>　故知三世无障碍。</p>
  <p id="aJB">如来今为我授记，<a id="a-JC"></a>　令我远离疑网心，</p>
  <p id="aJD">我亦当得真实道，<a id="a-JE"></a>　如今释迦牟尼尊。</p>
  <p id="aJF">一切大地能令散，<a id="a-JG"></a>　虚空日月可令落，</p>
  <p id="aJH">如来之言无有二，<a id="a-JI"></a>　是故我定得菩提。</p>
  <p id="aJJ">正语实语微妙语，<a id="a-JK"></a>　授我无上菩提记，</p>
  <p id="aJL">若我真实得菩提，<a id="a-JM"></a>　当善调伏无量众。</p>
  <p id="aJN">我之所得净妙国，<a id="a-JO"></a>　及其大众佛已说，</p>
  <p id="aJP">我今闻此无上法，<a id="a-JQ"></a>　坏疑趣向于菩提。</p>
  <p id="aJR">我今精进修菩提，<a id="a-JS"></a>　调伏众生心不悔，</p>
  <p id="aJT">今佛口施我信力，<a id="a-JU"></a>　无上智慧及佛力。<a id="a-JV"></a>”</p>
  <p id="aJW">说是偈时，<a id="a-JX"></a>万二千众生发阿耨多罗三藐三菩提心，<a id="a-JY"></a>各作是言：<a id="a-JZ"></a>“愿我皆得生彼世界。<a id="a-Ja"></a>”</p>
  <p id="aJb">尔时，<a id="a-Jc"></a>世尊告阿难言：<a id="a-Jd"></a>“汝当受持如是正法，<a id="a-Je"></a>读诵广说，<a id="a-Jf"></a>为大利益诸天世人。<a id="a-Jg"></a>阿难，<a id="a-Jh"></a>若有众生信受是经，<a id="a-Ji"></a>定当为我之所授记。<a id="a-Jj"></a>善男子，<a id="a-Jk"></a>若以三千大千世界满中七宝给施众生，<a id="a-Jl"></a>满一千年，<a id="a-Jm"></a>不如有人受持读写如是经典。<a id="a-Jn"></a>”</p>
  <p id="aJo">阿难白佛言：<a id="a-Jp"></a>“世尊，<a id="a-Jq"></a>是经何名？<a id="a-Jr"></a>云何奉持？<a id="a-Js"></a>”</p>
  <p id="aJt">“阿难，<a id="a-Ju"></a>是经名曰《方等大集大陀罗尼大行菩萨入处》。<a id="a-Jv"></a>”</p>
  <p id="aJw">尔时，<a id="a-Jx"></a>阿难闻佛说已，<a id="a-Jy"></a>诸天世人皆大欢喜，<a id="a-Jz"></a>信受奉行。</p>
 </body>
</html>