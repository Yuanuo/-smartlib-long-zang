<!doctype html>
<html id="z3IBTKUEF" data-ver="1920">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第三</h1>
  <h2 id="a2">陀罗尼自在王菩萨品第二之三</h2>
  <p id="a3">“善男子，<a id="a-4"></a>如来复有三十二业。<a id="a-5"></a>何等三十二？<a id="a-6"></a>善男子，<a id="a-7"></a>如来能知是处、<a id="a-8"></a>非处。<a id="a-9"></a>云何是处？<a id="a-A"></a>云何非处？<a id="a-B"></a>善男子，<a id="a-C"></a>若有造作身口意恶，<a id="a-D"></a>得受安乐无有是处，<a id="a-E"></a>是名非处；<a id="a-F"></a>若有造作身口意善，<a id="a-G"></a>受乐果者，<a id="a-H"></a>斯有是处，<a id="a-I"></a>是名是处。<a id="a-J"></a>若习悭贪得大富者，<a id="a-K"></a>无有是处；<a id="a-L"></a>修行惠施得大富者，<a id="a-M"></a>斯有是处。<a id="a-N"></a>毁破禁戒得受天身，<a id="a-O"></a>无有是处；<a id="a-P"></a>护持净戒得受天身，<a id="a-Q"></a>斯有是处。<a id="a-R"></a>瞋恨之人得身端正，<a id="a-S"></a>无有是处；<a id="a-T"></a>修集忍辱得身端正，<a id="a-U"></a>斯有是处。<a id="a-V"></a>懈怠之人得大神通，<a id="a-W"></a>无有是处；<a id="a-X"></a>勤修精进得大神通，<a id="a-Y"></a>斯有是处。<a id="a-Z"></a>放心散乱得定地者，<a id="a-a"></a>无有是处；<a id="a-b"></a>摄心不乱得定地者，<a id="a-c"></a>斯有是处。<a id="a-d"></a>愚痴之人断烦恼气，<a id="a-e"></a>无有是处；<a id="a-f"></a>修智之人断烦恼气，<a id="a-g"></a>斯有是处。<a id="a-h"></a>若作五逆得无漏者，<a id="a-i"></a>无有是处；<a id="a-j"></a>若无五逆得无漏者，<a id="a-k"></a>斯有是处。<a id="a-l"></a>以女人身作转轮王，<a id="a-m"></a>无有是处；<a id="a-n"></a>以男子身得转轮王，<a id="a-o"></a>斯有是处；<a id="a-p"></a>帝、<a id="a-q"></a>释、<a id="a-r"></a>梵王、<a id="a-s"></a>佛亦如是。<a id="a-t"></a>若转轮王非法治国，<a id="a-u"></a>无有是处；<a id="a-v"></a>转轮圣王正法治化，<a id="a-w"></a>斯有是处。<a id="a-x"></a>郁单曰人堕三恶道，<a id="a-y"></a>无有是处；<a id="a-z"></a>郁单曰人寿终生天，<a id="a-10"></a>斯有是处。<a id="a-11"></a>杀生因缘得长寿者，<a id="a-12"></a>无有是处；<a id="a-13"></a>以是因缘寿命促短，<a id="a-14"></a>斯有是处。<a id="a-15"></a>若有邪见得圣道者，<a id="a-16"></a>无有是处；<a id="a-17"></a>若有正见得圣道者，<a id="a-18"></a>斯有是处。<a id="a-19"></a>须陀洹人得第八有，<a id="a-1A"></a>无有是处；<a id="a-1B"></a>须陀洹人即涅槃者，<a id="a-1C"></a>亦无是处；<a id="a-1D"></a>阿那含人受欲有身，<a id="a-1E"></a>亦无是处；<a id="a-1F"></a>阿罗汉人受后有者，<a id="a-1G"></a>无有是处；<a id="a-1H"></a>贤圣之人咨承异师，<a id="a-1I"></a>无有是处；<a id="a-1J"></a>得不退忍退菩提者，<a id="a-1K"></a>无有是处；<a id="a-1L"></a>菩萨坐于菩提树下，<a id="a-1M"></a>不得菩提而起去者，<a id="a-1N"></a>无有是处；<a id="a-1O"></a>如来若有烦恼习者，<a id="a-1P"></a>亦无是处；<a id="a-1Q"></a>诸佛世尊知有障碍，<a id="a-1R"></a>无有是处；<a id="a-1S"></a>若有能见如来顶者，<a id="a-1T"></a>亦无是处；<a id="a-1U"></a>若有众生能知如来心境界者，<a id="a-1V"></a>无有是处；<a id="a-1W"></a>如来之心不常定者，<a id="a-1X"></a>亦无是处；<a id="a-1Y"></a>如来世尊有二语者，<a id="a-1Z"></a>无有是处；<a id="a-1a"></a>如来世尊有过失者，<a id="a-1b"></a>亦无是处。<a id="a-1c"></a>善男子，<a id="a-1d"></a>是名如来第一之业。<a id="a-1e"></a>”</p>
  <p id="a1f">尔时，<a id="a-1g"></a>世尊即说颂曰：</p>
  <p id="a1h">“大地可说动转相，<a id="a-1i"></a>　猛风可说停住相，</p>
  <p id="a1j">虚空可说有色相，<a id="a-1k"></a>　佛不说处为非处。</p>
  <p id="a1l">虚空可说作界像，<a id="a-1m"></a>　佛不说处为非处。</p>
  <p id="a1n">如来演说处非处，<a id="a-1o"></a>　下中上分悉真实，</p>
  <p id="a1p">不说是处非处一，<a id="a-1q"></a>　如是二处各无二。</p>
  <p id="a1r">如来亦说下中上，<a id="a-1s"></a>　各各无有三种相，</p>
  <p id="a1t">佛知是处非处已，<a id="a-1u"></a>　故能宣说无上法。</p>
  <p id="a1v">如来了知众生心，<a id="a-1w"></a>　善能分别细微相；</p>
  <p id="a1x">沙门梵志闇处行，<a id="a-1y"></a>　不知是处非处因。</p>
  <p id="a1z">众生不知处非处，<a id="a-20"></a>　是故不能得解脱；</p>
  <p id="a21">如来悉知处非处，<a id="a-22"></a>　是故称为无上尊。</p>
  <p id="a23">若诸众生无法器，<a id="a-24"></a>　如来于是修舍心，</p>
  <p id="a25">设大方便待时节，<a id="a-26"></a>　为令彼得真解脱。</p>
  <p id="a27">如来世尊智无上，<a id="a-28"></a>　是则名为第一法，</p>
  <p id="a29">如是清净第一业，<a id="a-2A"></a>　为令众生得调伏。</p>
  <p id="a2B">如来说是第一力，<a id="a-2C"></a>　甚深难测无能知，</p>
  <p id="a2D">如是妙法难可宣，<a id="a-2E"></a>　为破邪见怜愍说。</p>
  <p id="a2F">“复次，<a id="a-2G"></a>善男子，<a id="a-2H"></a>如来世尊善知去来现在众生所有诸业，<a id="a-2I"></a>知业知报，<a id="a-2J"></a>知恩知处。<a id="a-2K"></a>若过去业是不善因，<a id="a-2L"></a>如来知是未来之世得不善果。<a id="a-2M"></a>若未来业有退因缘，<a id="a-2N"></a>如来了知实是退因。<a id="a-2O"></a>若未来业能增长法，<a id="a-2P"></a>如来悉知以是因缘能增长法。<a id="a-2Q"></a>若现在业若进若退，<a id="a-2R"></a>如来悉知以是因缘有进有退。<a id="a-2S"></a>若有作业是声闻因、<a id="a-2T"></a>是缘觉因、<a id="a-2U"></a>是菩萨因、<a id="a-2V"></a>是如来因，<a id="a-2W"></a>如来悉知以是因缘，<a id="a-2X"></a>是声闻因、<a id="a-2Y"></a>是缘觉因、<a id="a-2Z"></a>是菩萨因、<a id="a-2a"></a>是如来因。<a id="a-2b"></a>是名如来第二之业。<a id="a-2c"></a>”</p>
  <p id="a2d">尔时，<a id="a-2e"></a>世尊复说颂曰：</p>
  <p id="a2f">“如来获得无上智，<a id="a-2g"></a>　是故能知业因果，</p>
  <p id="a2h">智知三世非三摄，<a id="a-2i"></a>　能知众生三世业，</p>
  <p id="a2j">善解众生安乐因，<a id="a-2k"></a>　亦能了知苦恼因。</p>
  <p id="a2l">如来坏邪无因果，<a id="a-2m"></a>　是故修集第二业，</p>
  <p id="a2n">通达进退二法因，<a id="a-2o"></a>　善恶业果亦复然。</p>
  <p id="a2p">如来知见无障碍，<a id="a-2q"></a>　如观掌中庵罗果，</p>
  <p id="a2r">知下中上真实相，<a id="a-2s"></a>　三乘所因亦复然。</p>
  <p id="a2t">如来善知众生业，<a id="a-2u"></a>　亦知善恶诸业果，</p>
  <p id="a2v">众生业果三世摄，<a id="a-2w"></a>　知见不谬名正觉。</p>
  <p id="a2x">“复次，<a id="a-2y"></a>善男子，<a id="a-2z"></a>如来世尊知诸众生种种欲解，<a id="a-30"></a>若贪欲、<a id="a-31"></a>若瞋恚、<a id="a-32"></a>若愚痴：<a id="a-33"></a>现在世贪起，<a id="a-34"></a>未来世贪、<a id="a-35"></a>恚、<a id="a-36"></a>愚痴；<a id="a-37"></a>现在世瞋起，<a id="a-38"></a>未来世贪、<a id="a-39"></a>瞋、<a id="a-3A"></a>恚痴；<a id="a-3B"></a>现在世痴起，<a id="a-3C"></a>未来世贪、<a id="a-3D"></a>瞋、<a id="a-3E"></a>恚痴。<a id="a-3F"></a>如来悉知，<a id="a-3G"></a>现在住善欲，<a id="a-3H"></a>未来恶欲；<a id="a-3I"></a>现在住恶欲，<a id="a-3J"></a>未来善欲。<a id="a-3K"></a>如来悉知，<a id="a-3L"></a>现在住下欲，<a id="a-3M"></a>未来世下中上分；<a id="a-3N"></a>现在住中欲，<a id="a-3O"></a>未来世下中上分；<a id="a-3P"></a>现在住上欲，<a id="a-3Q"></a>未来世下中上分。<a id="a-3R"></a>如来悉知，<a id="a-3S"></a>邪聚众生能作正聚，<a id="a-3T"></a>不定众生住于正定。<a id="a-3U"></a>如来悉知，<a id="a-3V"></a>欲界众生有色、<a id="a-3W"></a>无色界欲解，<a id="a-3X"></a>知声闻人有缘觉欲解、<a id="a-3Y"></a>有佛欲解。<a id="a-3Z"></a>如来真实通达知故而为说法。<a id="a-3a"></a>是名如来第三之业。<a id="a-3b"></a>”</p>
  <p id="a3c">尔时，<a id="a-3d"></a>世尊即说颂曰：</p>
  <p id="a3e">“众生欲解有种种，<a id="a-3f"></a>　其意若干非一徒；</p>
  <p id="a3g">如来真实知诸欲，<a id="a-3h"></a>　故能随意演说法。</p>
  <p id="a3i">贪欲瞋恚愚痴性，<a id="a-3j"></a>　随相而知无颠倒，</p>
  <p id="a3k">下中上品亦如是，<a id="a-3l"></a>　善恶业因果真实。</p>
  <p id="a3m">通达三聚无有定，<a id="a-3n"></a>　一切三乘亦复然，</p>
  <p id="a3o">智知三世非三摄，<a id="a-3p"></a>　为诸众生说三力。</p>
  <p id="a3q">“复次，<a id="a-3r"></a>善男子，<a id="a-3s"></a>如来悉知无量世界，<a id="a-3t"></a>若修善行、<a id="a-3u"></a>若行恶法、<a id="a-3v"></a>若无碍行。<a id="a-3w"></a>云何名知？<a id="a-3x"></a>内空、<a id="a-3y"></a>外空、<a id="a-3z"></a>内外空故。<a id="a-40"></a>复次，<a id="a-41"></a>如来知眼知色及知眼识。<a id="a-42"></a>云何而知？<a id="a-43"></a>如虚空故。<a id="a-44"></a>复次，<a id="a-45"></a>如来知欲、<a id="a-46"></a>色界及无色界。<a id="a-47"></a>云何而知？<a id="a-48"></a>如觉观故。<a id="a-49"></a>复次，<a id="a-4A"></a>如来知于行界。<a id="a-4B"></a>云何而知？<a id="a-4C"></a>如行性故。<a id="a-4D"></a>复次，<a id="a-4E"></a>如来知烦恼界。<a id="a-4F"></a>云何而知？<a id="a-4G"></a>客尘性故。<a id="a-4H"></a>复次，<a id="a-4I"></a>如来知不污界。<a id="a-4J"></a>云何而知？<a id="a-4K"></a>一切诸法性本净故。<a id="a-4L"></a>复次，<a id="a-4M"></a>如来知生死界。<a id="a-4N"></a>云何而知？<a id="a-4O"></a>无明缘故。<a id="a-4P"></a>复次，<a id="a-4Q"></a>如来知涅槃界。<a id="a-4R"></a>云何而知？<a id="a-4S"></a>实思惟故。<a id="a-4T"></a>复次，<a id="a-4U"></a>如来知世住界，<a id="a-4V"></a>知世爱界，<a id="a-4W"></a>知世瞋界，<a id="a-4X"></a>知世痴界，<a id="a-4Y"></a>知世净界，<a id="a-4Z"></a>知世净心界，<a id="a-4a"></a>以知界故能实说法。<a id="a-4b"></a>是名如来第四之业。<a id="a-4c"></a>”</p>
  <p id="a4d">尔时，<a id="a-4e"></a>世尊即说颂曰：</p>
  <p id="a4f">“如来人中师子王，<a id="a-4g"></a>　能真实知众生界，</p>
  <p id="a4h">如来智慧无有边，<a id="a-4i"></a>　是故能知世无边。</p>
  <p id="a4j">知善恶行解脱行，<a id="a-4k"></a>　亦知眼色眼识行，</p>
  <p id="a4l">通达一切无量法，<a id="a-4m"></a>　其性本来常清净。</p>
  <p id="a4n">内外真实无所有，<a id="a-4o"></a>　五阴诸入十八界，</p>
  <p id="a4p">身口意业及四大，<a id="a-4q"></a>　如是诸法悉无实。</p>
  <p id="a4r">知如是等众生界，<a id="a-4s"></a>　皆悉同于虚空境，</p>
  <p id="a4t">三界性相无真实，<a id="a-4u"></a>　诸烦恼界亦如是。</p>
  <p id="a4v">烦恼性相无坚牢，<a id="a-4w"></a>　无漏解脱亦复然，</p>
  <p id="a4x">如来虽知真实界，<a id="a-4y"></a>　终不言知而生慢。</p>
  <p id="a4z">虚空无量无边际，<a id="a-50"></a>　一切众生界亦然，</p>
  <p id="a51">如来智慧无边际，<a id="a-52"></a>　远离三种有为相。</p>
  <p id="a53">佛智无上甚深奥，<a id="a-54"></a>　一切众生不能知，</p>
  <p id="a55">如来怜愍众生故，<a id="a-56"></a>　宣说如是第四力。</p>
  <p id="a57">“复次，<a id="a-58"></a>善男子，<a id="a-59"></a>如来善知一切众生诸根利钝。<a id="a-5A"></a>云何而知？<a id="a-5B"></a>知上中下，<a id="a-5C"></a>知增知减，<a id="a-5D"></a>亦知贪欲有一亿种，<a id="a-5E"></a>瞋恚愚痴各一亿种，<a id="a-5F"></a>知贪欲重、<a id="a-5G"></a>知贪欲轻，<a id="a-5H"></a>知瞋恚重、<a id="a-5I"></a>知瞋恚轻，<a id="a-5J"></a>知愚痴重、<a id="a-5K"></a>知愚痴轻，<a id="a-5L"></a>知一种根能增生死，<a id="a-5M"></a>知一种根能灭生死，<a id="a-5N"></a>了知善根、<a id="a-5O"></a>知不善根，<a id="a-5P"></a>知非善、<a id="a-5Q"></a>非不善根，<a id="a-5R"></a>知解脱根，<a id="a-5S"></a>知六情根、<a id="a-5T"></a>男根、<a id="a-5U"></a>女根、<a id="a-5V"></a>命根、<a id="a-5W"></a>苦根、<a id="a-5X"></a>乐根、<a id="a-5Y"></a>忧根、<a id="a-5Z"></a>喜根、<a id="a-5a"></a>舍根、<a id="a-5b"></a>信根、<a id="a-5c"></a>进根、<a id="a-5d"></a>念根、<a id="a-5e"></a>定根、<a id="a-5f"></a>慧根、<a id="a-5g"></a>未知欲知根，<a id="a-5h"></a>知根、<a id="a-5i"></a>知已根，<a id="a-5j"></a>知眼根因乃至意根因，<a id="a-5k"></a>知耳根因作眼根缘，<a id="a-5l"></a>知鼻根因作舌根缘，<a id="a-5m"></a>知舌根因作身根缘，<a id="a-5n"></a>知戒庄严能修于施，<a id="a-5o"></a>知施庄严能修于戒。</p>
  <p id="a5p">“如来悉知谁可说施，<a id="a-5q"></a>谁可说戒，<a id="a-5r"></a>乃至智慧亦复如是；<a id="a-5s"></a>知谁可为说四念处，<a id="a-5t"></a>乃至八圣道分；<a id="a-5u"></a>谁可为说声闻之乘、<a id="a-5v"></a>辟支佛乘、<a id="a-5w"></a>无上佛乘；<a id="a-5x"></a>知缘觉根学声闻乘，<a id="a-5y"></a>知正觉根学声闻乘、<a id="a-5z"></a>辟支佛乘；<a id="a-60"></a>知下根人能修上根，<a id="a-61"></a>上根之人修于下根；<a id="a-62"></a>知众生根，<a id="a-63"></a>未可调者则生舍心，<a id="a-64"></a>可调伏者为说正法。<a id="a-65"></a>如来悉知熟不熟相、<a id="a-66"></a>不熟熟相、<a id="a-67"></a>不熟不熟相、<a id="a-68"></a>熟有熟相，<a id="a-69"></a>知生死根，<a id="a-6A"></a>知解脱根，<a id="a-6B"></a>知庄严根，<a id="a-6C"></a>知具足根，<a id="a-6D"></a>一切根性、<a id="a-6E"></a>因缘、<a id="a-6F"></a>果报悉知悉见。<a id="a-6G"></a>是名如来第五之业。<a id="a-6H"></a>”</p>
  <p id="a6I">尔时，<a id="a-6J"></a>世尊即说颂曰：</p>
  <p id="a6K">“如来知根到彼岸，<a id="a-6L"></a>　故知众生种种解，</p>
  <p id="a6M">亦了知根下中上，<a id="a-6N"></a>　并及诸业亦如是。</p>
  <p id="a6O">亦知烦恼轻重相，<a id="a-6P"></a>　及知诸根难易调，</p>
  <p id="a6Q">知乐生死及解脱，<a id="a-6R"></a>　了知眼根至意根。</p>
  <p id="a6S">知根行处及灭处，<a id="a-6T"></a>　了知一切三乘根，</p>
  <p id="a6U">有可转者不可转，<a id="a-6V"></a>　知众生根熟不熟。</p>
  <p id="a6W">随其意种为说法，<a id="a-6X"></a>　善知呵责软语调；</p>
  <p id="a6Y">知有不受教诲者，<a id="a-6Z"></a>　则于其人修舍心。</p>
  <p id="a6a">如来善知诸方便，<a id="a-6b"></a>　为破烦恼庄严智，</p>
  <p id="a6c">为破众生烦恼故，<a id="a-6d"></a>　演说如来第五业。</p>
  <p id="a6e">“复次，<a id="a-6f"></a>善男子，<a id="a-6g"></a>如来真实知至处道。<a id="a-6h"></a>云何而知？<a id="a-6i"></a>知正定聚，<a id="a-6j"></a>知邪定聚及不定聚，<a id="a-6k"></a>知于因力及果报力，<a id="a-6l"></a>知过去世福德因缘，<a id="a-6m"></a>知现在世庄严因缘，<a id="a-6n"></a>难调、<a id="a-6o"></a>易调，<a id="a-6p"></a>略说广解、<a id="a-6q"></a>广说略解，<a id="a-6r"></a>知是众生能得解脱、<a id="a-6s"></a>不得解脱，<a id="a-6t"></a>知不定者遇善知识住正定聚，<a id="a-6u"></a>不得善友则无解脱。<a id="a-6v"></a>如来知已，<a id="a-6w"></a>随其意趣而为说法。<a id="a-6x"></a>彼闻法已，<a id="a-6y"></a>系念思惟获得善果。<a id="a-6z"></a>如来出世惟为不定，<a id="a-70"></a>终不为彼邪定说法。<a id="a-71"></a>何以故？<a id="a-72"></a>非是器故，<a id="a-73"></a>不能获得真解脱故，<a id="a-74"></a>是名如来于是人所修集舍心。<a id="a-75"></a>菩萨摩诃萨真实知已勤修庄严，<a id="a-76"></a>为破如是邪定众生，<a id="a-77"></a>是故菩萨发阿耨多罗三藐三菩提心。</p>
  <p id="a78">“如来善知贪有三种：<a id="a-79"></a>一者、<a id="a-7A"></a>因见净故，<a id="a-7B"></a>二者、<a id="a-7C"></a>受因缘故，<a id="a-7D"></a>三者、<a id="a-7E"></a>本因缘故。<a id="a-7F"></a>瞋有三种：<a id="a-7G"></a>一者、<a id="a-7H"></a>瞋因缘故，<a id="a-7I"></a>二者、<a id="a-7J"></a>受因缘故，<a id="a-7K"></a>三者、<a id="a-7L"></a>本因缘故。<a id="a-7M"></a>痴亦三种：<a id="a-7N"></a>一者、<a id="a-7O"></a>无明因缘，<a id="a-7P"></a>二者、<a id="a-7Q"></a>我见因缘，<a id="a-7R"></a>三者、<a id="a-7S"></a>疑网因缘。<a id="a-7T"></a>复次，<a id="a-7U"></a>如来知诸众生苦迟得通、<a id="a-7V"></a>苦速得通，<a id="a-7W"></a>知苦迟者能得乐速，<a id="a-7X"></a>知乐速者能得苦迟，<a id="a-7Y"></a>知乐迟者能得乐速；<a id="a-7Z"></a>知有修力，<a id="a-7a"></a>知有智力，<a id="a-7b"></a>又知有道具足修力、<a id="a-7c"></a>不具智力，<a id="a-7d"></a>有具智力、<a id="a-7e"></a>不具修力，<a id="a-7f"></a>有具修力及以智力，<a id="a-7g"></a>不具修力、<a id="a-7h"></a>不具智力；<a id="a-7i"></a>又知有道能作净心、<a id="a-7j"></a>不能庄严，<a id="a-7k"></a>有能庄严、<a id="a-7l"></a>不能净心，<a id="a-7m"></a>有作净心、<a id="a-7n"></a>能具庄严，<a id="a-7o"></a>有不具净心、<a id="a-7p"></a>不具庄严；<a id="a-7q"></a>又知有道能净其身、<a id="a-7r"></a>不净口意，<a id="a-7s"></a>有净口意、<a id="a-7t"></a>不净其身，<a id="a-7u"></a>有身口意净，<a id="a-7v"></a>有身口意不净。<a id="a-7w"></a>是名如来第六之业。<a id="a-7x"></a>”</p>
  <p id="a7y">尔时，<a id="a-7z"></a>世尊即说颂曰：</p>
  <p id="a80">“如来善知所至处，<a id="a-81"></a>　亦知众生诸因缘，</p>
  <p id="a82">亦能了知定不定，<a id="a-83"></a>　通达明晓调不调；</p>
  <p id="a84">不为邪定演说法，<a id="a-85"></a>　亦不调伏下根者。</p>
  <p id="a86">知贪瞋痴三种说，<a id="a-87"></a>　亦知诸结轻重相，</p>
  <p id="a88">知于四道转不转，<a id="a-89"></a>　是故佛知道毕竟。</p>
  <p id="a8A">修力智力真实知，<a id="a-8B"></a>　下中上力亦如是，</p>
  <p id="a8C">知身口意净不净，<a id="a-8D"></a>　心及庄严亦复然。</p>
  <p id="a8E">众生诸根烦恼界，<a id="a-8F"></a>　如来知已为破坏，</p>
  <p id="a8G">为彼无明闇众生，<a id="a-8H"></a>　宣说如来第六业。</p>
  <p id="a8I">“复次，<a id="a-8J"></a>善男子，<a id="a-8K"></a>如来知禅解脱三昧烦恼解脱。<a id="a-8L"></a>云何而知？<a id="a-8M"></a>知诸众生以因缘故贪乐生死，<a id="a-8N"></a>以因缘故贪乐涅槃。<a id="a-8O"></a>云何名因？<a id="a-8P"></a>云何名缘？<a id="a-8Q"></a>若诸众生思惟不善，<a id="a-8R"></a>是名生死因缘；<a id="a-8S"></a>因不善思惟故生长无明，<a id="a-8T"></a>是故不善为因，<a id="a-8U"></a>无明为缘；<a id="a-8V"></a>因无明故则生于行，<a id="a-8W"></a>是故无明为因，<a id="a-8X"></a>诸行为缘；<a id="a-8Y"></a>因诸行故则生于识，<a id="a-8Z"></a>是故行则为因，<a id="a-8a"></a>识则为缘；<a id="a-8b"></a>因识故则生名色，<a id="a-8c"></a>是故识则为因，<a id="a-8d"></a>名色为缘；<a id="a-8e"></a>因名色故则生六入，<a id="a-8f"></a>是故名色为因，<a id="a-8g"></a>六入为缘；<a id="a-8h"></a>因六入故则生于触，<a id="a-8i"></a>是故六入为因，<a id="a-8j"></a>触则为缘；<a id="a-8k"></a>因触生受，<a id="a-8l"></a>是故触则为因，<a id="a-8m"></a>受则为缘；<a id="a-8n"></a>因受生爱，<a id="a-8o"></a>是故受则为因，<a id="a-8p"></a>爱则为缘；<a id="a-8q"></a>因爱生取，<a id="a-8r"></a>是故爱则为因，<a id="a-8s"></a>取则为缘；<a id="a-8t"></a>因取生有，<a id="a-8u"></a>是故取则为因，<a id="a-8v"></a>有则为缘；<a id="a-8w"></a>因有生生，<a id="a-8x"></a>是故有则为因，<a id="a-8y"></a>生则为缘；<a id="a-8z"></a>因生则有老死等苦，<a id="a-90"></a>是故生则为因，<a id="a-91"></a>老死为缘。<a id="a-92"></a>烦恼为因，<a id="a-93"></a>诸业为缘；<a id="a-94"></a>诸见为因，<a id="a-95"></a>爱结为缘；<a id="a-96"></a>烦恼为因，<a id="a-97"></a>五盖为缘，<a id="a-98"></a>是名为因，<a id="a-99"></a>是名为缘。<a id="a-9A"></a>而诸众生以是因缘贪乐生死。</p>
  <p id="a9B">“何因缘故贪乐涅槃？<a id="a-9C"></a>有二因、<a id="a-9D"></a>二缘，<a id="a-9E"></a>令诸众生乐于涅槃：<a id="a-9F"></a>一者、<a id="a-9G"></a>乐喜听法，<a id="a-9H"></a>二者、<a id="a-9I"></a>乐正思惟。<a id="a-9J"></a>复有二种：<a id="a-9K"></a>一者、<a id="a-9L"></a>舍摩他，<a id="a-9M"></a>二者、<a id="a-9N"></a>毗婆舍那。<a id="a-9O"></a>复有二种：<a id="a-9P"></a>一者、<a id="a-9Q"></a>不去智，<a id="a-9R"></a>二者、<a id="a-9S"></a>不来智。<a id="a-9T"></a>复有二种：<a id="a-9U"></a>一者、<a id="a-9V"></a>观生死，<a id="a-9W"></a>二者、<a id="a-9X"></a>观涅槃。<a id="a-9Y"></a>复有二种：<a id="a-9Z"></a>一者、<a id="a-9a"></a>如法持，<a id="a-9b"></a>二者、<a id="a-9c"></a>得证。<a id="a-9d"></a>复有二种：<a id="a-9e"></a>一者、<a id="a-9f"></a>修解脱门，<a id="a-9g"></a>二者、<a id="a-9h"></a>得解脱果。<a id="a-9i"></a>复有二种：<a id="a-9j"></a>一者、<a id="a-9k"></a>尽智，<a id="a-9l"></a>二者、<a id="a-9m"></a>无生智。<a id="a-9n"></a>复有二种：<a id="a-9o"></a>一者、<a id="a-9p"></a>谛智，<a id="a-9q"></a>二者、<a id="a-9r"></a>观十二因缘。<a id="a-9s"></a>是名为因，<a id="a-9t"></a>是名为缘，<a id="a-9u"></a>而诸众生以是因缘乐于涅槃。</p>
  <p id="a9v">“如来悉知如是等禅三昧解脱，<a id="a-9w"></a>既了知已，<a id="a-9x"></a>舍离欲恶不善之法，<a id="a-9y"></a>有观有觉，<a id="a-9z"></a>离生喜乐，<a id="a-A0"></a>入于初禅；<a id="a-A1"></a>入初禅出灭定，<a id="a-A2"></a>入灭定出初禅，<a id="a-A3"></a>乃至八解脱亦复如是。<a id="a-A4"></a>一切众生悉不能知如来世尊出入之处，<a id="a-A5"></a>如来悉知住定平等及以上下。<a id="a-A6"></a>众生谓佛入一三昧，<a id="a-A7"></a>而佛实入一切三昧；<a id="a-A8"></a>众生见佛起一切定，<a id="a-A9"></a>而佛实入一定三昧。<a id="a-AA"></a>如来三昧无有次第，<a id="a-AB"></a>然非不定，<a id="a-AC"></a>一切声闻、<a id="a-AD"></a>缘觉、<a id="a-AE"></a>菩萨悉不能知。<a id="a-AF"></a>如来又知说法因缘，<a id="a-AG"></a>得声闻三昧说法因缘，<a id="a-AH"></a>得缘觉三昧说法因缘，<a id="a-AI"></a>得菩萨三昧，<a id="a-AJ"></a>知已随意而为演说。<a id="a-AK"></a>是名如来第七之业。<a id="a-AL"></a>”</p>
  <p id="aAM">尔时，<a id="a-AN"></a>世尊即说颂曰：</p>
  <p id="aAO">“如来了知生死因，<a id="a-AP"></a>　亦复通达解脱因，</p>
  <p id="aAQ">既了知已为说法，<a id="a-AR"></a>　破坏生死不善因。</p>
  <p id="aAS">不善思惟无明因，<a id="a-AT"></a>　无明因缘长生死，</p>
  <p id="aAU">烦恼因缘受业果，<a id="a-AV"></a>　诸见因缘增爱结。</p>
  <p id="aAW">若得亲近善知识，<a id="a-AX"></a>　至心听受无上法，</p>
  <p id="aAY">观察内外空三昧，<a id="a-AZ"></a>　即能越度生死海。</p>
  <p id="aAa">修集无上定智慧，<a id="a-Ab"></a>　观法平等无去来，</p>
  <p id="aAc">若能观见无出灭，<a id="a-Ad"></a>　即得了了寂静眼。</p>
  <p id="aAe">修集无上三脱门，<a id="a-Af"></a>　具足尽智无生智，</p>
  <p id="aAg">既自获得无碍智，<a id="a-Ah"></a>　复能为诸众生说。</p>
  <p id="aAi">入于初禅出灭定，<a id="a-Aj"></a>　入于灭定随意出，</p>
  <p id="aAk">如来三昧无次第，<a id="a-Al"></a>　是故名为常在定。</p>
  <p id="aAm">如来所入种种定，<a id="a-An"></a>　与诸法界无差别，</p>
  <p id="aAo">二乘不知佛住处，<a id="a-Ap"></a>　菩萨不知甚深定。</p>
  <p id="aAq">众生常行无明闇，<a id="a-Ar"></a>　不知如来入出处，</p>
  <p id="aAs">无上世尊怜众生，<a id="a-At"></a>　是故宣说第七业。</p>
  <p id="aAu">“复次，<a id="a-Av"></a>善男子，<a id="a-Aw"></a>如来善知自身所有过去世业，<a id="a-Ax"></a>若一生、<a id="a-Ay"></a>二生至无量生，<a id="a-Az"></a>一灾、<a id="a-B0"></a>二灾至无量灾，<a id="a-B1"></a>一劫、<a id="a-B2"></a>二劫至无量劫，<a id="a-B3"></a>忆念生名种姓、<a id="a-B4"></a>饮食、<a id="a-B5"></a>色貌、<a id="a-B6"></a>形质、<a id="a-B7"></a>苦乐、<a id="a-B8"></a>寿命。<a id="a-B9"></a>念他有灭，<a id="a-BA"></a>生于他有；<a id="a-BB"></a>如自身，<a id="a-BC"></a>他亦如是。<a id="a-BD"></a>亦知众生所有业因，<a id="a-BE"></a>是诸众生造是业因得他有身，<a id="a-BF"></a>是诸众生造是业因得此有身。<a id="a-BG"></a>知众生心及因缘，<a id="a-BH"></a>是心灭已次第生心。<a id="a-BI"></a>如是等事恒沙众生所不能知，<a id="a-BJ"></a>佛宿命智悉知三世无有始终，<a id="a-BK"></a>如是智慧不可称量。<a id="a-BL"></a>劝诸众生汝今当念，<a id="a-BM"></a>过去世中所更善恶，<a id="a-BN"></a>以佛力故悉得忆念。<a id="a-BO"></a>往昔所种无量善根，<a id="a-BP"></a>若佛边种，<a id="a-BQ"></a>若于声闻、<a id="a-BR"></a>缘觉边种，<a id="a-BS"></a>既忆念已，<a id="a-BT"></a>如来即为随意说法令不退转。<a id="a-BU"></a>是名如来第八之业。<a id="a-BV"></a>”</p>
  <p id="aBW">尔时，<a id="a-BX"></a>世尊即说颂曰：</p>
  <p id="aBY">“如来忆念无量世，<a id="a-BZ"></a>　若自若他善恶业，</p>
  <p id="aBa">明见无量劫中事，<a id="a-Bb"></a>　犹观掌中庵罗果。</p>
  <p id="aBc">种姓生名悉能知，<a id="a-Bd"></a>　色劫生灭亦如是，</p>
  <p id="aBe">亦知寿命及住处，<a id="a-Bf"></a>　善恶业因亦复然。</p>
  <p id="aBg">知众无量次第心，<a id="a-Bh"></a>　及知心因生灭处，</p>
  <p id="aBi">遍知无量劫中生，<a id="a-Bj"></a>　亦不尽于无碍智。</p>
  <p id="aBk">佛智无量不可称，<a id="a-Bl"></a>　二乘不知其境界，</p>
  <p id="aBm">为令众生念过去，<a id="a-Bn"></a>　随意宣说第八业。</p>
  <p id="aBo">“复次，<a id="a-Bp"></a>善男子，<a id="a-Bq"></a>如来天眼清净微妙，<a id="a-Br"></a>见诸众生生灭堕落，<a id="a-Bs"></a>若受善色、<a id="a-Bt"></a>若受恶色，<a id="a-Bu"></a>若生善有、<a id="a-Bv"></a>若生恶有，<a id="a-Bw"></a>亦能明了知诸业因：<a id="a-Bx"></a>知是众生身口意恶，<a id="a-By"></a>诽谤圣人增长邪见，<a id="a-Bz"></a>以恶业故，<a id="a-C0"></a>舍此身已即堕地狱；<a id="a-C1"></a>知是众生身口意善，<a id="a-C2"></a>不谤圣人增长正见，<a id="a-C3"></a>以是业缘，<a id="a-C4"></a>舍此身已即生善有。<a id="a-C5"></a>如来天眼能见十方诸佛世界，<a id="a-C6"></a>无有边际犹如虚空，<a id="a-C7"></a>无有限量犹如法界，<a id="a-C8"></a>悉见众生生时灭时，<a id="a-C9"></a>见诸世界成时坏时，<a id="a-CA"></a>亦知众生发菩提心生时灭时；<a id="a-CB"></a>见一切佛始成正觉，<a id="a-CC"></a>转正法轮入涅槃时；<a id="a-CD"></a>见诸声闻证得解脱，<a id="a-CE"></a>得解脱已取涅槃时；<a id="a-CF"></a>见诸缘觉以神通力，<a id="a-CG"></a>报诸众生信施恩时。<a id="a-CH"></a>如是等事，<a id="a-CI"></a>一切五通、<a id="a-CJ"></a>声闻、<a id="a-CK"></a>缘觉及诸菩萨所不能见。<a id="a-CL"></a>如来天眼成就如是无量功德，<a id="a-CM"></a>以天眼故观诸众生，<a id="a-CN"></a>谁应为佛之所化度，<a id="a-CO"></a>谁复应为声闻、<a id="a-CP"></a>缘觉之所化度，<a id="a-CQ"></a>若应从佛而得度者，<a id="a-CR"></a>如来即为示现其身，<a id="a-CS"></a>其余众生悉无见者。<a id="a-CT"></a>是名如来第九之业。<a id="a-CU"></a>”</p>
  <p id="aCV">尔时，<a id="a-CW"></a>世尊即说颂曰：</p>
  <p id="aCX">“无量劫中修善业，<a id="a-CY"></a>　获得如是净天眼，</p>
  <p id="aCZ">能见十方诸众生，<a id="a-Ca"></a>　具足成就善恶色，</p>
  <p id="aCb">见上中下诸众生，<a id="a-Cc"></a>　亦见受于善恶有，</p>
  <p id="aCd">能知身口意善业，<a id="a-Ce"></a>　业因所得诸果报。</p>
  <p id="aCf">亦知声闻辟支佛，<a id="a-Cg"></a>　菩萨之人善法境，</p>
  <p id="aCh">见十方佛破魔兵，<a id="a-Ci"></a>　转正法轮入涅槃，</p>
  <p id="aCj">见诸声闻得解脱，<a id="a-Ck"></a>　教化众生取灭度，</p>
  <p id="aCl">见辟支佛示神通，<a id="a-Cm"></a>　以报施主之恩德。</p>
  <p id="aCn">如来所说真实法，<a id="a-Co"></a>　闻已能度生死海，</p>
  <p id="aCp">声闻缘觉及菩萨，<a id="a-Cq"></a>　不能知佛所见处。</p>
  <p id="aCr">如来睹见细微尘，<a id="a-Cs"></a>　亦见无量无边界，</p>
  <p id="aCt">如来教化佛所度，<a id="a-Cu"></a>　是故宣说第九业。</p>
  <p id="aCv">“复次，<a id="a-Cw"></a>善男子，<a id="a-Cx"></a>如来世尊知诸漏尽毕竟解脱：<a id="a-Cy"></a>我生已尽，<a id="a-Cz"></a>梵行已立，<a id="a-D0"></a>所作已办，<a id="a-D1"></a>更无后有。<a id="a-D2"></a>佛漏尽智清净微妙，<a id="a-D3"></a>言清净者无诸习气。<a id="a-D4"></a>声闻之智有边有量。<a id="a-D5"></a>何以故？<a id="a-D6"></a>有习气故。<a id="a-D7"></a>辟支佛智亦有边量。<a id="a-D8"></a>何以故？<a id="a-D9"></a>无大悲故。<a id="a-DA"></a>佛漏尽智无量无边。<a id="a-DB"></a>何以故？<a id="a-DC"></a>知一切行故，<a id="a-DD"></a>具足成就一切智故，<a id="a-DE"></a>永断一切诸习气故，<a id="a-DF"></a>摄取大慈大悲，<a id="a-DG"></a>庄严四无所畏，<a id="a-DH"></a>于一切法无取相习，<a id="a-DI"></a>一切世间所不能胜，<a id="a-DJ"></a>行住坐卧无诸过失。<a id="a-DK"></a>犹如虚空，<a id="a-DL"></a>清净明了不杂烟云；<a id="a-DM"></a>佛漏尽智亦复如是，<a id="a-DN"></a>不杂一切诸烦恼习。<a id="a-DO"></a>如来成就清净具足是漏尽智，<a id="a-DP"></a>能为众生敷扬宣说，<a id="a-DQ"></a>令彼闻者断诸烦恼，<a id="a-DR"></a>菩萨闻已发大庄严为断烦恼。<a id="a-DS"></a>是名如来第十之业。<a id="a-DT"></a>”</p>
  <p id="aDU">尔时，<a id="a-DV"></a>世尊即说颂曰：</p>
  <p id="aDW">“佛漏尽智无有边，<a id="a-DX"></a>　清净不杂烦恼习，</p>
  <p id="aDY">声闻缘觉习结气，<a id="a-DZ"></a>　是故漏尽智不净。</p>
  <p id="aDa">如来具足大慈悲，<a id="a-Db"></a>　是故其智无边际，</p>
  <p id="aDc">具足成就一切行，<a id="a-Dd"></a>　故知众生漏行处。</p>
  <p id="aDe">所可演说无常我，<a id="a-Df"></a>　令众生知空无乐，</p>
  <p id="aDg">修善思惟得净眼，<a id="a-Dh"></a>　知无众生无士夫。</p>
  <p id="aDi">大悲怜愍诸众生，<a id="a-Dj"></a>　具足十力四无畏，</p>
  <p id="aDk">为断烦恼智无碍，<a id="a-Dl"></a>　是故宣说第十业。</p>
  <p id="aDm">“复次，<a id="a-Dn"></a>善男子，<a id="a-Do"></a>如来具足四无所畏，<a id="a-Dp"></a>成如来业。<a id="a-Dq"></a>如来业者，<a id="a-Dr"></a>悉已觉知一切诸法，<a id="a-Ds"></a>若天、<a id="a-Dt"></a>若人、<a id="a-Du"></a>若魔、<a id="a-Dv"></a>若梵、<a id="a-Dw"></a>若沙门、<a id="a-Dx"></a>若婆罗门，<a id="a-Dy"></a>如实而言如来不觉不知法者，<a id="a-Dz"></a>无有是处。<a id="a-E0"></a>何以故？<a id="a-E1"></a>如来世尊名为正觉，<a id="a-E2"></a>觉平等法。<a id="a-E3"></a>若凡夫法、<a id="a-E4"></a>若圣人法，<a id="a-E5"></a>若声闻法、<a id="a-E6"></a>若缘觉法、<a id="a-E7"></a>若菩萨法、<a id="a-E8"></a>若佛法，<a id="a-E9"></a>若学法、<a id="a-EA"></a>若无学法，<a id="a-EB"></a>若世法、<a id="a-EC"></a>若出世法，<a id="a-ED"></a>若善法、<a id="a-EE"></a>若不善法，<a id="a-EF"></a>若有漏法、<a id="a-EG"></a>若无漏法，<a id="a-EH"></a>若有为法、<a id="a-EI"></a>若无为法，<a id="a-EJ"></a>如是等法平等觉知，<a id="a-EK"></a>故名正觉。<a id="a-EL"></a>言平等者，<a id="a-EM"></a>见空平等法真实故，<a id="a-EN"></a>无相平等坏诸相故，<a id="a-EO"></a>无愿平等不著三界故，<a id="a-EP"></a>不生平等无生性故，<a id="a-EQ"></a>无行平等无行性故，<a id="a-ER"></a>无出平等无出性故，<a id="a-ES"></a>无至处平等无至处性故，<a id="a-ET"></a>真实平等无三世性故，<a id="a-EU"></a>智解脱平等无无明性故，<a id="a-EV"></a>涅槃平等无生死性故，<a id="a-EW"></a>见如是法皆悉平等，<a id="a-EX"></a>是故如来名为正觉。<a id="a-EY"></a>如是观已以大慈悲，<a id="a-EZ"></a>为诸众生称扬宣说。<a id="a-Ea"></a>若非世尊作世尊想，<a id="a-Eb"></a>若非正觉作正觉想，<a id="a-Ec"></a>若非漏尽作漏尽想，<a id="a-Ed"></a>如来具足四无所畏，<a id="a-Ee"></a>能坏如是诸恶想等。<a id="a-Ef"></a>是名如来第十一业。<a id="a-Eg"></a>”</p>
  <p id="aEh">尔时，<a id="a-Ei"></a>世尊即说颂曰：</p>
  <p id="aEj">“佛知一切法平等，<a id="a-Ek"></a>　是故得名一切智。</p>
  <p id="aEl">凡圣菩萨及佛业，<a id="a-Em"></a>　世与出世善恶业，</p>
  <p id="aEn">空无相愿无生灭，<a id="a-Eo"></a>　一切悉见其真实，</p>
  <p id="aEp">如来悉见平等故，<a id="a-Eq"></a>　为众演说十一业。</p>
  <p id="aEr">“复次，<a id="a-Es"></a>善男子，<a id="a-Et"></a>如来真实永尽诸漏，<a id="a-Eu"></a>是故唱言：<a id="a-Ev"></a>我尽诸漏，<a id="a-Ew"></a>我都不见人、<a id="a-Ex"></a>天、<a id="a-Ey"></a>魔、<a id="a-Ez"></a>梵、<a id="a-F0"></a>沙门、<a id="a-F1"></a>婆罗门，<a id="a-F2"></a>真实而言佛漏未尽。<a id="a-F3"></a>云何名为如来漏尽？<a id="a-F4"></a>佛于欲漏，<a id="a-F5"></a>心得解脱；<a id="a-F6"></a>有漏、<a id="a-F7"></a>无明漏、<a id="a-F8"></a>一切习气一切见漏，<a id="a-F9"></a>心得解脱，<a id="a-FA"></a>是故如来名为漏尽。<a id="a-FB"></a>第一义中圣人真知，<a id="a-FC"></a>无觉无断，<a id="a-FD"></a>无证无修，<a id="a-FE"></a>为流布故说言尽漏。<a id="a-FF"></a>何以故？<a id="a-FG"></a>尽者即是无生无灭，<a id="a-FH"></a>无尽者不可宣说，<a id="a-FI"></a>不可说故名之无为，<a id="a-FJ"></a>夫无为者无出灭住。<a id="a-FK"></a>佛若出世、<a id="a-FL"></a>不出于世，<a id="a-FM"></a>法性常住。<a id="a-FN"></a>如来不觉我及我断，<a id="a-FO"></a>如来住于大慈大悲，<a id="a-FP"></a>为众生故宣说我断。<a id="a-FQ"></a>是名如来第十二业。<a id="a-FR"></a>”</p>
  <p id="aFS">尔时，<a id="a-FT"></a>世尊即说颂曰：</p>
  <p id="aFU">“如来永断诸漏结，<a id="a-FV"></a>　及以无边诸习气，</p>
  <p id="aFW">是故世法不能污，<a id="a-FX"></a>　如华处水泥不著。</p>
  <p id="aFY">大悲人中师子王，<a id="a-FZ"></a>　为众生故说流布，</p>
  <p id="aFa">真实而知无出灭，<a id="a-Fb"></a>　无我我所亦复然。</p>
  <p id="aFc">一切诸法无增减，<a id="a-Fd"></a>　随其性相真实说，</p>
  <p id="aFe">如来得大自在力，<a id="a-Ff"></a>　为众故说十二业。</p>
  <p id="aFg">“复次，<a id="a-Fh"></a>善男子，<a id="a-Fi"></a>如来真实说遮道法，<a id="a-Fj"></a>我都不见人、<a id="a-Fk"></a>天、<a id="a-Fl"></a>魔、<a id="a-Fm"></a>梵、<a id="a-Fn"></a>沙门、<a id="a-Fo"></a>婆罗门，<a id="a-Fp"></a>说言是法不能遮。<a id="a-Fq"></a>云何名遮？<a id="a-Fr"></a>云何不遮？<a id="a-Fs"></a>有一法能遮道，<a id="a-Ft"></a>所谓放逸。<a id="a-Fu"></a>复有二法，<a id="a-Fv"></a>所谓无惭、<a id="a-Fw"></a>无愧。<a id="a-Fx"></a>复有三法，<a id="a-Fy"></a>谓身、<a id="a-Fz"></a>口、<a id="a-G0"></a>意恶。<a id="a-G1"></a>复有四法，<a id="a-G2"></a>所谓欲、<a id="a-G3"></a>瞋、<a id="a-G4"></a>怖、<a id="a-G5"></a>痴。<a id="a-G6"></a>复有五法，<a id="a-G7"></a>所谓杀生、<a id="a-G8"></a>偷盗、<a id="a-G9"></a>淫泆、<a id="a-GA"></a>妄语、<a id="a-GB"></a>饮酒。<a id="a-GC"></a>复有六法，<a id="a-GD"></a>所谓不敬佛、<a id="a-GE"></a>法、<a id="a-GF"></a>僧、<a id="a-GG"></a>戒、<a id="a-GH"></a>三昧、<a id="a-GI"></a>不放逸。<a id="a-GJ"></a>复有七法：<a id="a-GK"></a>一者、<a id="a-GL"></a>慢，<a id="a-GM"></a>二者、<a id="a-GN"></a>大慢，<a id="a-GO"></a>三者、<a id="a-GP"></a>慢慢，<a id="a-GQ"></a>四者、<a id="a-GR"></a>邪慢，<a id="a-GS"></a>五者、<a id="a-GT"></a>邪语，<a id="a-GU"></a>六者、<a id="a-GV"></a>邪命，<a id="a-GW"></a>七者、<a id="a-GX"></a>邪念。<a id="a-GY"></a>复有八法：<a id="a-GZ"></a>一者、<a id="a-Ga"></a>邪见，<a id="a-Gb"></a>二者、<a id="a-Gc"></a>邪思惟，<a id="a-Gd"></a>三者、<a id="a-Ge"></a>邪语，<a id="a-Gf"></a>四者、<a id="a-Gg"></a>邪业，<a id="a-Gh"></a>五者、<a id="a-Gi"></a>邪命，<a id="a-Gj"></a>六者、<a id="a-Gk"></a>邪方便，<a id="a-Gl"></a>七者、<a id="a-Gm"></a>邪念，<a id="a-Gn"></a>八者、<a id="a-Go"></a>邪定。<a id="a-Gp"></a>复有九法，<a id="a-Gq"></a>所谓有人欲作诸恶，<a id="a-Gr"></a>现作作已加于己亲，<a id="a-Gs"></a>有人以善加于己怨，<a id="a-Gt"></a>有人以恶加于己身，<a id="a-Gu"></a>亦复如是，<a id="a-Gv"></a>是名为九。<a id="a-Gw"></a>复有十法。<a id="a-Gx"></a>所谓十恶：<a id="a-Gy"></a>一者、<a id="a-Gz"></a>杀生，<a id="a-H0"></a>二者、<a id="a-H1"></a>偷盗，<a id="a-H2"></a>三者、<a id="a-H3"></a>淫泆，<a id="a-H4"></a>四者、<a id="a-H5"></a>妄语，<a id="a-H6"></a>五者、<a id="a-H7"></a>两舌，<a id="a-H8"></a>六者、<a id="a-H9"></a>恶口，<a id="a-HA"></a>七者、<a id="a-HB"></a>无义语，<a id="a-HC"></a>八者、<a id="a-HD"></a>贪嫉，<a id="a-HE"></a>九者、<a id="a-HF"></a>瞋害，<a id="a-HG"></a>十者、<a id="a-HH"></a>邪见。<a id="a-HI"></a>若有比丘起恶思惟，<a id="a-HJ"></a>以是因缘，<a id="a-HK"></a>不知有为多诸过咎，<a id="a-HL"></a>以不知故生颠倒心，<a id="a-HM"></a>颠倒因缘增长五盖，<a id="a-HN"></a>五盖增故令诸烦恼遮障善法，<a id="a-HO"></a>烦恼因缘身口意业造作诸恶。<a id="a-HP"></a>如来如实知如是法能遮于道，<a id="a-HQ"></a>既自知已为众演说，<a id="a-HR"></a>为坏如是遮障道法。<a id="a-HS"></a>是名如来第十三业。<a id="a-HT"></a>”</p>
  <p id="aHU">尔时，<a id="a-HV"></a>世尊即说颂曰：</p>
  <p id="aHW">“若有修集于放逸，<a id="a-HX"></a>　真实不能得解脱。</p>
  <p id="aHY">身口意等诸恶业，<a id="a-HZ"></a>　无惭无愧诸烦恼，</p>
  <p id="aHa">亲近恶法能遮道；<a id="a-Hb"></a>　善觉对治不对治，</p>
  <p id="aHc">为坏烦恼故演说，<a id="a-Hd"></a>　大慈大悲十三业。</p>
  <p id="aHe">“复次，<a id="a-Hf"></a>善男子，<a id="a-Hg"></a>如来实说圣道毕竟，<a id="a-Hh"></a>若有众生亲近正念必得解脱，<a id="a-Hi"></a>我都不见人、<a id="a-Hj"></a>天、<a id="a-Hk"></a>魔、<a id="a-Hl"></a>梵、<a id="a-Hm"></a>沙门、<a id="a-Hn"></a>婆罗门，<a id="a-Ho"></a>真实记言修道者不得毕竟无上解脱。<a id="a-Hp"></a>云何名为真实圣道？<a id="a-Hq"></a>有一种，<a id="a-Hr"></a>所谓一乘。<a id="a-Hs"></a>复有二种，<a id="a-Ht"></a>谓舍摩他、<a id="a-Hu"></a>毗婆舍那。<a id="a-Hv"></a>复有三种，<a id="a-Hw"></a>谓空三昧、<a id="a-Hx"></a>无相、<a id="a-Hy"></a>无愿。<a id="a-Hz"></a>复有四种，<a id="a-I0"></a>谓四念处。<a id="a-I1"></a>复有五种，<a id="a-I2"></a>谓信等五根。<a id="a-I3"></a>复有六种，<a id="a-I4"></a>谓六念处。<a id="a-I5"></a>复有七种，<a id="a-I6"></a>谓七觉分。<a id="a-I7"></a>复有八种，<a id="a-I8"></a>谓八正道。<a id="a-I9"></a>复有九种，<a id="a-IA"></a>所谓初禅乃至灭定。<a id="a-IB"></a>复有十种，<a id="a-IC"></a>所谓十善。<a id="a-ID"></a>是名毕竟真实圣道。<a id="a-IE"></a>又毕竟道者，<a id="a-IF"></a>无有能作增减、<a id="a-IG"></a>取舍，<a id="a-IH"></a>无执无放，<a id="a-II"></a>非正非邪，<a id="a-IJ"></a>非一非二，<a id="a-IK"></a>是名真实毕竟之道。<a id="a-IL"></a>如来世尊怜愍一切，<a id="a-IM"></a>为诸众生说如是道。<a id="a-IN"></a>是名如来第十四业。<a id="a-IO"></a>”</p>
  <p id="aIP">尔时，<a id="a-IQ"></a>世尊即说颂曰：</p>
  <p id="aIR">“如来了知寂静法，<a id="a-IS"></a>　有亲近者得解脱，</p>
  <p id="aIT">如来无师无教者，<a id="a-IU"></a>　自然而得甘露味。</p>
  <p id="aIV">有修三十七助法，<a id="a-IW"></a>　烦恼结灭得解脱，</p>
  <p id="aIX">思惟善知真实法，<a id="a-IY"></a>　不著法性真解脱。</p>
  <p id="aIZ">如来见法如虚空，<a id="a-Ia"></a>　犹如幻化热时焰，</p>
  <p id="aIb">具足十力无边身，<a id="a-Ic"></a>　为众故说十四业。</p>
  <p id="aId">“复次，<a id="a-Ie"></a>善男子，<a id="a-If"></a>如来身业无有过失，<a id="a-Ig"></a>若愚若智，<a id="a-Ih"></a>无能宣说佛有过失。<a id="a-Ii"></a>何以故？<a id="a-Ij"></a>如来若行若坐若住，<a id="a-Ik"></a>著衣持钵，<a id="a-Il"></a>若受饮食，<a id="a-Im"></a>若见若闻，<a id="a-In"></a>若有所说，<a id="a-Io"></a>入出城邑村落舍宅，<a id="a-Ip"></a>足不蹈地，<a id="a-Iq"></a>常行千叶莲华之上。<a id="a-Ir"></a>若有众生遇触佛影，<a id="a-Is"></a>七日安乐无饮食想，<a id="a-It"></a>舍是身已生于善有。<a id="a-Iu"></a>如来衣服离身四寸，<a id="a-Iv"></a>暴猛风力所不能动。<a id="a-Iw"></a>如来虽有如是等事，<a id="a-Ix"></a>而其内心未尝不定，<a id="a-Iy"></a>是故如来身无过失。<a id="a-Iz"></a>善男子，<a id="a-J0"></a>如来口业亦无过失。<a id="a-J1"></a>何以故？<a id="a-J2"></a>时语、<a id="a-J3"></a>真语、<a id="a-J4"></a>实语、<a id="a-J5"></a>正语、<a id="a-J6"></a>期语、<a id="a-J7"></a>义语、<a id="a-J8"></a>不多语、<a id="a-J9"></a>如持而语、<a id="a-JA"></a>净语、<a id="a-JB"></a>解一切语、<a id="a-JC"></a>微妙语、<a id="a-JD"></a>无异语、<a id="a-JE"></a>一音语，<a id="a-JF"></a>是故如来无口过失。<a id="a-JG"></a>如来意业亦无过失。<a id="a-JH"></a>何以故？<a id="a-JI"></a>如来常作一切佛事，<a id="a-JJ"></a>而其内心初无憍慢，<a id="a-JK"></a>不役智虑而知法尽，<a id="a-JL"></a>是名如来无挂碍智，<a id="a-JM"></a>是故如来意无过失。<a id="a-JN"></a>为坏众生如是过失故宣说法。<a id="a-JO"></a>是名如来第十五业。<a id="a-JP"></a>”</p>
  <p id="aJQ">尔时，<a id="a-JR"></a>世尊即说颂曰：</p>
  <p id="aJS">“如来身口意寂静，<a id="a-JT"></a>　是故无能说有过，</p>
  <p id="aJU">实不可说为流布，<a id="a-JV"></a>　是业非业说为业。</p>
  <p id="aJW">“复次，<a id="a-JX"></a>善男子，<a id="a-JY"></a>如来不与天、<a id="a-JZ"></a>人、<a id="a-Ja"></a>魔、<a id="a-Jb"></a>梵、<a id="a-Jc"></a>沙门、<a id="a-Jd"></a>婆罗门而生诤讼。<a id="a-Je"></a>何以故？<a id="a-Jf"></a>离爱恚故。<a id="a-Jg"></a>一切世间供养恭敬，<a id="a-Jh"></a>心不生高亦不欢喜；<a id="a-Ji"></a>一切世间毁呰轻慢，<a id="a-Jj"></a>不生愁恼。<a id="a-Jk"></a>凡所造善，<a id="a-Jl"></a>事无不成，<a id="a-Jm"></a>终不造作不善之业。<a id="a-Jn"></a>如来实无世间诤事，<a id="a-Jo"></a>亦常修集无诤三昧，<a id="a-Jp"></a>如来无我、<a id="a-Jq"></a>无有我所，<a id="a-Jr"></a>为坏众生是非诤讼，<a id="a-Js"></a>说如是业。<a id="a-Jt"></a>是名如来第十六业。<a id="a-Ju"></a>”</p>
  <p id="aJv">尔时，<a id="a-Jw"></a>世尊即说颂曰：</p>
  <p id="aJx">“如来修集无诤定，<a id="a-Jy"></a>　是故其心无瞋喜，</p>
  <p id="aJz">如来为断众烦恼，<a id="a-K0"></a>　是故宣说十六业。</p>
  <p id="aK1">“复次，<a id="a-K2"></a>善男子，<a id="a-K3"></a>如来之心无有忘误，<a id="a-K4"></a>于八解脱不失念心，<a id="a-K5"></a>常观一切众生意行，<a id="a-K6"></a>观已复能随宜说法；<a id="a-K7"></a>于四无碍亦无念失，<a id="a-K8"></a>于三世中忆念不忘，<a id="a-K9"></a>既自不失忆念之心，<a id="a-KA"></a>复为众生说是念法。<a id="a-KB"></a>是名如来第十七业。<a id="a-KC"></a>”</p>
  <p id="aKD">尔时，<a id="a-KE"></a>世尊即说颂曰：</p>
  <p id="aKF">“如来修集八解脱，<a id="a-KG"></a>　故于诸法不失念，</p>
  <p id="aKH">知众生心随意说，<a id="a-KI"></a>　为令得念说是业。</p>
  <p id="aKJ">“复次，<a id="a-KK"></a>善男子，<a id="a-KL"></a>如来真实无不定心，<a id="a-KM"></a>若行、<a id="a-KN"></a>若住、<a id="a-KO"></a>若坐、<a id="a-KP"></a>若卧、<a id="a-KQ"></a>若语、<a id="a-KR"></a>若默，<a id="a-KS"></a>常知诸法深妙之义。<a id="a-KT"></a>一切世间若有入定、<a id="a-KU"></a>若不入定，<a id="a-KV"></a>悉无能知如来心也。<a id="a-KW"></a>唯除诸佛借其道力，<a id="a-KX"></a>欲令一切无量众生常在定故，<a id="a-KY"></a>说如是业。<a id="a-KZ"></a>是名如来第十八业。<a id="a-Ka"></a>”</p>
  <p id="aKb">尔时，<a id="a-Kc"></a>世尊即说颂曰：</p>
  <p id="aKd">“如来正觉常在定，<a id="a-Ke"></a>　所作诸事无散乱，</p>
  <p id="aKf">常入三昧无知者，<a id="a-Kg"></a>　是故宣说十八业。</p>
  <p id="aKh">“复次，<a id="a-Ki"></a>善男子，<a id="a-Kj"></a>如来真实无种种想，<a id="a-Kk"></a>所谓无分别福田、<a id="a-Kl"></a>非福田想，<a id="a-Km"></a>亦无分别诸众生想及以法想、<a id="a-Kn"></a>正觉之想及法界想，<a id="a-Ko"></a>分别持戒及毁戒想，<a id="a-Kp"></a>亦无分别怨想、<a id="a-Kq"></a>亲想、<a id="a-Kr"></a>受不受想，<a id="a-Ks"></a>分别正见、<a id="a-Kt"></a>邪见之想。<a id="a-Ku"></a>是故如来无种种想，<a id="a-Kv"></a>为坏众生如是诸想，<a id="a-Kw"></a>宣说是业。<a id="a-Kx"></a>是名如来第十九业。<a id="a-Ky"></a>”</p>
  <p id="aKz">尔时，<a id="a-L0"></a>世尊即说颂曰：</p>
  <p id="aL1">“如来永断一切想，<a id="a-L2"></a>　是故了知诸法界，</p>
  <p id="aL3">为破众生若干想，<a id="a-L4"></a>　宣说如来十九业。</p>
  <p id="aL5">“复次，<a id="a-L6"></a>善男子，<a id="a-L7"></a>如来从智舍心，<a id="a-L8"></a>无不知舍。<a id="a-L9"></a>何以故？<a id="a-LA"></a>修身故，<a id="a-LB"></a>修戒故，<a id="a-LC"></a>修心故，<a id="a-LD"></a>修慧故，<a id="a-LE"></a>断痴故，<a id="a-LF"></a>如来舍心出于世间，<a id="a-LG"></a>即是圣舍，<a id="a-LH"></a>是毕竟舍，<a id="a-LI"></a>转梵轮舍，<a id="a-LJ"></a>共大悲舍，<a id="a-LK"></a>为利众生舍，<a id="a-LL"></a>知对治舍。<a id="a-LM"></a>如是等舍，<a id="a-LN"></a>无增无减，<a id="a-LO"></a>不高不下，<a id="a-LP"></a>不杂烦恼，<a id="a-LQ"></a>不一不二，<a id="a-LR"></a>不观时节，<a id="a-LS"></a>无碍无对，<a id="a-LT"></a>不住不动，<a id="a-LU"></a>不隐不显，<a id="a-LV"></a>真实不虚。<a id="a-LW"></a>如来成就如是大舍，<a id="a-LX"></a>而能为诸众生说法。<a id="a-LY"></a>是名如来第二十业。<a id="a-LZ"></a>”</p>
  <p id="aLa">尔时，<a id="a-Lb"></a>世尊即说颂曰：</p>
  <p id="aLc">“如来修身戒心慧，<a id="a-Ld"></a>　从于智慧修舍心，</p>
  <p id="aLe">于诸众生无爱恚，<a id="a-Lf"></a>　不动不住真实舍。</p>
  <p id="aLg">大慈大悲无上尊，<a id="a-Lh"></a>　具足如是之大舍，</p>
  <p id="aLi">无碍智慧调众生，<a id="a-Lj"></a>　演说清净二十业。</p>
  <p id="aLk">“复次，<a id="a-Ll"></a>善男子，<a id="a-Lm"></a>如来欲业无增无减。<a id="a-Ln"></a>何等名欲？<a id="a-Lo"></a>欲于善法，<a id="a-Lp"></a>所谓大慈大悲，<a id="a-Lq"></a>说法度人安住寂静，<a id="a-Lr"></a>劝诸菩萨学菩提道，<a id="a-Ls"></a>令三乘种相继不绝。<a id="a-Lt"></a>如是诸欲，<a id="a-Lu"></a>不随欲出，<a id="a-Lv"></a>随智而生，<a id="a-Lw"></a>欲令一切众生具足阿耨多罗三藐三菩提故，<a id="a-Lx"></a>演说正法。<a id="a-Ly"></a>是名如来二十一业。<a id="a-Lz"></a>”</p>
  <p id="aM0">尔时，<a id="a-M1"></a>世尊即说颂曰：</p>
  <p id="aM2">“如来欲者无增减，<a id="a-M3"></a>　大慈大悲故说法，</p>
  <p id="aM4">不断三乘无边身，<a id="a-M5"></a>　为众演说如是业。</p>
  <p id="aM6">“复次，<a id="a-M7"></a>善男子，<a id="a-M8"></a>如来精进无有休息。<a id="a-M9"></a>云何不息？<a id="a-MA"></a>所谓调伏众生说法化度。<a id="a-MB"></a>假使有一人能无量劫佛边听法，<a id="a-MC"></a>如来当为说不休息。<a id="a-MD"></a>若有一佛于无量劫演说法者，<a id="a-ME"></a>如来亦听心无懈废。<a id="a-MF"></a>若过无量恒沙世界，<a id="a-MG"></a>有一众生应受化者，<a id="a-MH"></a>如来要当随逐不舍，<a id="a-MI"></a>不食不息，<a id="a-MJ"></a>不生疲倦悔退之心，<a id="a-MK"></a>常劝众生令勤精进。<a id="a-ML"></a>是名如来二十二业。<a id="a-MM"></a>”</p>
  <p id="aMN">尔时，<a id="a-MO"></a>世尊即说颂曰：</p>
  <p id="aMP">“具精进人师子王，<a id="a-MQ"></a>　于大众中赞精进，</p>
  <p id="aMR">精进说法无休息，<a id="a-MS"></a>　是故进业二十二。</p>
  <p id="aMT">“复次，<a id="a-MU"></a>善男子，<a id="a-MV"></a>如来念心无有增减。<a id="a-MW"></a>何以故？<a id="a-MX"></a>如来初得阿耨多罗三藐三菩提时，<a id="a-MY"></a>遍观一切去来现在众生之心，<a id="a-MZ"></a>后说法时不失先念，<a id="a-Ma"></a>念本三聚及三种根，<a id="a-Mb"></a>凡所演说无不作念。<a id="a-Mc"></a>是名如来二十三业。<a id="a-Md"></a>”</p>
  <p id="aMe">尔时，<a id="a-Mf"></a>世尊即说颂曰：</p>
  <p id="aMg">“如来初得菩提时，<a id="a-Mh"></a>　遍观众生如实心，</p>
  <p id="aMi">凡所说法不失念，<a id="a-Mj"></a>　二十三业佛所说。</p>
  <p id="aMk">“复次，<a id="a-Ml"></a>善男子，<a id="a-Mm"></a>如来三昧于一切法平等无减，<a id="a-Mn"></a>是故诸佛一切平等，<a id="a-Mo"></a>于一亿种贪欲恚痴，<a id="a-Mp"></a>及一亿种无贪恚痴，<a id="a-Mq"></a>其心平等无有差别；<a id="a-Mr"></a>有为无为、<a id="a-Ms"></a>生死涅槃亦复如是。<a id="a-Mt"></a>具如是等平等三昧，<a id="a-Mu"></a>不杂眼、<a id="a-Mv"></a>耳、<a id="a-Mw"></a>鼻、<a id="a-Mx"></a>舌、<a id="a-My"></a>身、<a id="a-Mz"></a>意，<a id="a-N0"></a>四大三界非此非彼，<a id="a-N1"></a>亦非一切非增非减。<a id="a-N2"></a>为令众生得是三昧，<a id="a-N3"></a>宣说正法。<a id="a-N4"></a>是名如来二十四业。<a id="a-N5"></a>”</p>
  <p id="aN6">尔时，<a id="a-N7"></a>世尊即说颂曰：</p>
  <p id="aN8">“如来等观一切法，<a id="a-N9"></a>　是故常定心无乱，</p>
  <p id="aNA">不为三界之所摄，<a id="a-NB"></a>　诸根四大亦如是。</p>
  <p id="aNC">一切诸法无差别，<a id="a-ND"></a>　平等观察善不善，</p>
  <p id="aNE">如来所说如是业，<a id="a-NF"></a>　为诸众生得是定。</p>
  <p id="aNG">“复次，<a id="a-NH"></a>善男子，<a id="a-NI"></a>如来智慧常无减少，<a id="a-NJ"></a>以是智力知一切法，<a id="a-NK"></a>能随众生意趣说法得无碍智，<a id="a-NL"></a>知一切义，<a id="a-NM"></a>知一切字，<a id="a-NN"></a>知一切句，<a id="a-NO"></a>于无量劫演一句法，<a id="a-NP"></a>出无量义断一切疑，<a id="a-NQ"></a>说三乘法并及八万四千法门，<a id="a-NR"></a>亦说八万四千法聚，<a id="a-NS"></a>是名无量无边智慧。<a id="a-NT"></a>为令众生得是智故，<a id="a-NU"></a>宣说正法。<a id="a-NV"></a>是名如来二十五业。<a id="a-NW"></a>”</p>
  <p id="aNX">尔时，<a id="a-NY"></a>世尊即说颂曰：</p>
  <p id="aNZ">“佛智无碍无有边，<a id="a-Na"></a>　能说无碍无边法，</p>
  <p id="aNb">演一字作无量句，<a id="a-Nc"></a>　演一句作无量义，</p>
  <p id="aNd">说八万四千法门，<a id="a-Ne"></a>　亦及尔所诸法聚，</p>
  <p id="aNf">为令众得无碍智，<a id="a-Ng"></a>　是故宣说如是业。</p>
  <p id="aNh">“复次，<a id="a-Ni"></a>善男子，<a id="a-Nj"></a>如来解脱无有减少。<a id="a-Nk"></a>声闻之人从他闻故而得解脱；<a id="a-Nl"></a>缘觉之人从因缘故而得解脱；<a id="a-Nm"></a>如来无师自然觉悟，<a id="a-Nn"></a>永断烦恼及以习气，<a id="a-No"></a>过去不断，<a id="a-Np"></a>未来不著，<a id="a-Nq"></a>现在不住，<a id="a-Nr"></a>亦不贪著眼、<a id="a-Ns"></a>色二法，<a id="a-Nt"></a>乃至意法亦复如是，<a id="a-Nu"></a>知心性净，<a id="a-Nv"></a>是故唱言如来一念得阿耨多罗三藐三菩提。<a id="a-Nw"></a>为令众生一念得成阿耨多罗三藐三菩提故，<a id="a-Nx"></a>演说正法。<a id="a-Ny"></a>是名如来二十六业。<a id="a-Nz"></a>”</p>
  <p id="aO0">尔时，<a id="a-O1"></a>世尊即说颂曰：</p>
  <p id="aO2">“为诸声闻闻解脱，<a id="a-O3"></a>　亦为缘觉因缘悟，</p>
  <p id="aO4">如来解脱不著有，<a id="a-O5"></a>　不著三世心性净，</p>
  <p id="aO6">凡所演说为解脱，<a id="a-O7"></a>　劝诸众生无上道，</p>
  <p id="aO8">二十六业非业故，<a id="a-O9"></a>　大慈大悲处众说。</p>
  <p id="aOA">“复次，<a id="a-OB"></a>善男子，<a id="a-OC"></a>如来身业随智慧行，<a id="a-OD"></a>智所围绕；<a id="a-OE"></a>以是业故，<a id="a-OF"></a>众生闻见说法、<a id="a-OG"></a>默然、<a id="a-OH"></a>行住坐卧、<a id="a-OI"></a>饮食、<a id="a-OJ"></a>出入城邑聚落，<a id="a-OK"></a>三十二相、<a id="a-OL"></a>八十种好悉得调伏，<a id="a-OM"></a>是故如来一切身业随智慧行。<a id="a-ON"></a>是名如来二十七业。<a id="a-OO"></a>”</p>
  <p id="aOP">尔时，<a id="a-OQ"></a>世尊即说颂曰：</p>
  <p id="aOR">“如来身业为众生，<a id="a-OS"></a>　故示种种妙相好，</p>
  <p id="aOT">凡所举动调众生，<a id="a-OU"></a>　大悲为众说是业。</p>
  <p id="aOV">“复次，<a id="a-OW"></a>善男子，<a id="a-OX"></a>如来口业随智慧行。<a id="a-OY"></a>何以故？<a id="a-OZ"></a>说法净故，<a id="a-Oa"></a>无脱失故，<a id="a-Ob"></a>真正语、<a id="a-Oc"></a>易解语、<a id="a-Od"></a>易知语、<a id="a-Oe"></a>非高语、<a id="a-Of"></a>非下语、<a id="a-Og"></a>非曲语、<a id="a-Oh"></a>非粗语、<a id="a-Oi"></a>非恶语、<a id="a-Oj"></a>非闇语、<a id="a-Ok"></a>柔软语、<a id="a-Ol"></a>非轻语、<a id="a-Om"></a>非疾语、<a id="a-On"></a>非畏语、<a id="a-Oo"></a>非不解义语、<a id="a-Op"></a>非恶声语、<a id="a-Oq"></a>非缓语、<a id="a-Or"></a>甘露语、<a id="a-Os"></a>可爱语、<a id="a-Ot"></a>次第语、<a id="a-Ou"></a>庄严语、<a id="a-Ov"></a>恭敬语、<a id="a-Ow"></a>乐闻语、<a id="a-Ox"></a>不贪语、<a id="a-Oy"></a>不垢语、<a id="a-Oz"></a>清净语、<a id="a-P0"></a>毕竟语、<a id="a-P1"></a>不诳语、<a id="a-P2"></a>不痴语、<a id="a-P3"></a>无碍语、<a id="a-P4"></a>广语、<a id="a-P5"></a>真实语、<a id="a-P6"></a>不作语、<a id="a-P7"></a>不尽语、<a id="a-P8"></a>安乐语、<a id="a-P9"></a>身寂静语、<a id="a-PA"></a>心寂静语、<a id="a-PB"></a>贪寂静语、<a id="a-PC"></a>瞋寂静语、<a id="a-PD"></a>痴寂静语、<a id="a-PE"></a>坏魔语、<a id="a-PF"></a>破邪论语、<a id="a-PG"></a>梵声、<a id="a-PH"></a>迦陵频伽声、<a id="a-PI"></a>释声、<a id="a-PJ"></a>大海潮声、<a id="a-PK"></a>拘仑阇声、<a id="a-PL"></a>秋月孔雀声、<a id="a-PM"></a>拘枳罗声、<a id="a-PN"></a>命命鸟声、<a id="a-PO"></a>鹅王声、<a id="a-PP"></a>鹿王声、<a id="a-PQ"></a>琴声、<a id="a-PR"></a>鼓声、<a id="a-PS"></a>贝声、<a id="a-PT"></a>伎乐声、<a id="a-PU"></a>人乐闻声、<a id="a-PV"></a>耳根乐声、<a id="a-PW"></a>增善法语、<a id="a-PX"></a>句义无尽语、<a id="a-PY"></a>合字句义语、<a id="a-PZ"></a>时语、<a id="a-Pa"></a>略语、<a id="a-Pb"></a>知足语、<a id="a-Pc"></a>调诸根语、<a id="a-Pd"></a>施庄严语、<a id="a-Pe"></a>清净戒语、<a id="a-Pf"></a>共忍行语、<a id="a-Pg"></a>精进神通语、<a id="a-Ph"></a>远离欲界语、<a id="a-Pi"></a>具足智慧语、<a id="a-Pj"></a>慈语、<a id="a-Pk"></a>悲语、<a id="a-Pl"></a>喜语、<a id="a-Pm"></a>舍语、<a id="a-Pn"></a>说三乘语、<a id="a-Po"></a>不断三宝语、<a id="a-Pp"></a>解三聚语、<a id="a-Pq"></a>解三世语、<a id="a-Pr"></a>解三解脱语、<a id="a-Ps"></a>分别四谛语、<a id="a-Pt"></a>修集语、<a id="a-Pu"></a>赞叹语、<a id="a-Pv"></a>佛语、<a id="a-Pw"></a>圣语、<a id="a-Px"></a>无边语、<a id="a-Py"></a>无行语。<a id="a-Pz"></a>善男子，<a id="a-Q0"></a>如来成就如是等语，<a id="a-Q1"></a>是故如来所有口业随智慧行。<a id="a-Q2"></a>是名如来二十八业。<a id="a-Q3"></a>”</p>
  <p id="aQ4">尔时，<a id="a-Q5"></a>世尊即说颂曰：</p>
  <p id="aQ6">“如来所说如净珠，<a id="a-Q7"></a>　成就无量诸功德，</p>
  <p id="aQ8">其声遍满十方界，<a id="a-Q9"></a>　一音能令种种解。</p>
  <p id="aQA">凡所演说不作念，<a id="a-QB"></a>　更不观众心境界，</p>
  <p id="aQC">如来音声如响相，<a id="a-QD"></a>　无说无闻亦如是。</p>
  <p id="aQE">大慈大悲清净语，<a id="a-QF"></a>　为众生解种种法，</p>
  <p id="aQG">是故宣说如来业，<a id="a-QH"></a>　二十八业如先佛。</p>
  <p id="aQI">“复次，<a id="a-QJ"></a>善男子，<a id="a-QK"></a>如来意业随智慧行。<a id="a-QL"></a>何以故？<a id="a-QM"></a>如来了知一切众生心意识等，<a id="a-QN"></a>亦不随意、<a id="a-QO"></a>随缘、<a id="a-QP"></a>随贪、<a id="a-QQ"></a>随恚、<a id="a-QR"></a>随痴，<a id="a-QS"></a>远离诳惑及我、<a id="a-QT"></a>我所、<a id="a-QU"></a>无明闇翳，<a id="a-QV"></a>平等清净，<a id="a-QW"></a>无有边际犹如虚空，<a id="a-QX"></a>是故如来所修意业随智慧行。<a id="a-QY"></a>是名如来二十九业。<a id="a-QZ"></a>”</p>
  <p id="aQa">尔时，<a id="a-Qb"></a>世尊即说颂曰：</p>
  <p id="aQc">“如来之心不可量，<a id="a-Qd"></a>　如以毫毛举须弥，</p>
  <p id="aQe">常观众生心所缘，<a id="a-Qf"></a>　远离说魔烦恼界。</p>
  <p id="aQg">人中象王说善业，<a id="a-Qh"></a>　为坏众生种种恶，</p>
  <p id="aQi">为净众生身口意，<a id="a-Qj"></a>　二十九业今已说。</p>
  <p id="aQk">“复次，<a id="a-Ql"></a>善男子，<a id="a-Qm"></a>如来智慧知过去世，<a id="a-Qn"></a>其智无碍亦无障者。<a id="a-Qo"></a>云何为智？<a id="a-Qp"></a>知过去佛无量无数，<a id="a-Qq"></a>及其世界所有草木众生之数，<a id="a-Qr"></a>其心所缘种种音声，<a id="a-Qs"></a>亦知其佛说几所法，<a id="a-Qt"></a>有几众生得声闻乘、<a id="a-Qu"></a>辟支佛乘及菩萨乘，<a id="a-Qv"></a>亦知彼佛所有世界寿命修短，<a id="a-Qw"></a>众数多少、<a id="a-Qx"></a>名字种种、<a id="a-Qy"></a>喘息饮食，<a id="a-Qz"></a>众生根界、<a id="a-R0"></a>意界、<a id="a-R1"></a>法界、<a id="a-R2"></a>心界、<a id="a-R3"></a>行界，<a id="a-R4"></a>其心次第生灭出没，<a id="a-R5"></a>如实了知，<a id="a-R6"></a>知其数量，<a id="a-R7"></a>非比智知。<a id="a-R8"></a>是名如来第三十业。<a id="a-R9"></a>”</p>
  <p id="aRA">尔时，<a id="a-RB"></a>世尊即说颂曰：</p>
  <p id="aRC">“佛智无碍无障者，<a id="a-RD"></a>　故能悉知无量土，</p>
  <p id="aRE">了知一切诸佛事，<a id="a-RF"></a>　众生诸根及法界。</p>
  <p id="aRG">人师子王知过去，<a id="a-RH"></a>　如观掌中阿摩勒，</p>
  <p id="aRI">无边身说三十业，<a id="a-RJ"></a>　为令众生知过世。</p>
  <p id="aRK">“复次，<a id="a-RL"></a>善男子，<a id="a-RM"></a>如来智慧知未来世，<a id="a-RN"></a>其智无碍亦无障者。<a id="a-RO"></a>云何为智？<a id="a-RP"></a>知未来世若出若灭，<a id="a-RQ"></a>一切世界几劫水灾、<a id="a-RR"></a>几劫火灾、<a id="a-RS"></a>几劫风灾成坏之数，<a id="a-RT"></a>几佛世界，<a id="a-RU"></a>几佛出世，<a id="a-RV"></a>世界之中有几微尘，<a id="a-RW"></a>有几声闻、<a id="a-RX"></a>缘觉、<a id="a-RY"></a>菩萨；<a id="a-RZ"></a>亦知彼佛几食几息、<a id="a-Ra"></a>几行几住、<a id="a-Rb"></a>几坐几卧，<a id="a-Rc"></a>几人获得声闻解脱，<a id="a-Rd"></a>几人获得缘觉解脱，<a id="a-Re"></a>几人获得正觉解脱，<a id="a-Rf"></a>几人修集慈悲喜舍；<a id="a-Rg"></a>亦复了知几所众生次第心生、<a id="a-Rh"></a>次第心灭，<a id="a-Ri"></a>了了能知如是等事，<a id="a-Rj"></a>亦非比智。<a id="a-Rk"></a>是名如来三十一业。<a id="a-Rl"></a>”</p>
  <p id="aRm">尔时，<a id="a-Rn"></a>世尊即说颂曰：</p>
  <p id="aRo">“如来了知未来世，<a id="a-Rp"></a>　一切诸法之出没，</p>
  <p id="aRq">知佛世界及以佛，<a id="a-Rr"></a>　众心次第生灭等，</p>
  <p id="aRs">既得知已无憍慢，<a id="a-Rt"></a>　名三十一如来业。</p>
  <p id="aRu">“复次，<a id="a-Rv"></a>善男子，<a id="a-Rw"></a>如来智慧知现在世，<a id="a-Rx"></a>其智无碍亦无障者。<a id="a-Ry"></a>云何为智？<a id="a-Rz"></a>如来悉知十方现在世界，<a id="a-S0"></a>诸佛、<a id="a-S1"></a>声闻、<a id="a-S2"></a>缘觉、<a id="a-S3"></a>菩萨众数，<a id="a-S4"></a>日月星宿、<a id="a-S5"></a>草木微尘、<a id="a-S6"></a>地水火风四大海渧，<a id="a-S7"></a>众生毛发种种形色，<a id="a-S8"></a>心意次第生灭出没；<a id="a-S9"></a>亦知地狱、<a id="a-SA"></a>畜生、<a id="a-SB"></a>饿鬼现业果报，<a id="a-SC"></a>几时住世，<a id="a-SD"></a>几时解脱；<a id="a-SE"></a>亦知人天业果因缘，<a id="a-SF"></a>几时住世，<a id="a-SG"></a>几时解脱；<a id="a-SH"></a>知烦恼界及诸根界、<a id="a-SI"></a>意界、<a id="a-SJ"></a>法界。<a id="a-SK"></a>如来虽复种种知已，<a id="a-SL"></a>不生高心，<a id="a-SM"></a>口亦不出二种之言。<a id="a-SN"></a>是名如来三十二业。<a id="a-SO"></a>”</p>
  <p id="aSP">尔时，<a id="a-SQ"></a>世尊即说颂曰：</p>
  <p id="aSR">“无上如来叵思议，<a id="a-SS"></a>　无有知佛所缘境，</p>
  <p id="aST">如来所知如虚空，<a id="a-SU"></a>　无量无称无边界。</p>
  <p id="aSV">所说微妙第一义，<a id="a-SW"></a>　为令众生得是业，</p>
  <p id="aSX">总持自在能问佛，<a id="a-SY"></a>　无上世尊随意答。</p>
  <p id="aSZ">“善男子，<a id="a-Sa"></a>如来世尊具足如是三十二业，<a id="a-Sb"></a>则能调伏无量众生。<a id="a-Sc"></a>善男子，<a id="a-Sd"></a>如来世尊虽为众生说是诸业，<a id="a-Se"></a>而如来业真实无量不可称计。<a id="a-Sf"></a>善男子，<a id="a-Sg"></a>如来业者，<a id="a-Sh"></a>一切世间所有众生，<a id="a-Si"></a>不能思惟，<a id="a-Sj"></a>不能了知，<a id="a-Sk"></a>不能宣说。<a id="a-Sl"></a>如是业者，<a id="a-Sm"></a>悉能等知一切国土犹如虚空。<a id="a-Sn"></a>何以故？<a id="a-So"></a>十方诸佛悉平等故。<a id="a-Sp"></a>善男子，<a id="a-Sq"></a>诸佛所说，<a id="a-Sr"></a>观察众生及佛世界，<a id="a-Ss"></a>解脱涅槃等无差别。<a id="a-St"></a>佛观法界皆一味已，<a id="a-Su"></a>转不可转正法之轮。</p>
  <p id="aSv">“善男子，<a id="a-Sw"></a>譬如善识真宝之匠，<a id="a-Sx"></a>于宝山中获得一珠，<a id="a-Sy"></a>得以水渍从渍出已，<a id="a-Sz"></a>置酢浆中从酢浆出已，<a id="a-T0"></a>置之豆汁意犹不已复置苦酒，<a id="a-T1"></a>苦酒出已置众药中，<a id="a-T2"></a>从药出已以氀毼磨，<a id="a-T3"></a>是名真正青琉璃珠。<a id="a-T4"></a>善男子，<a id="a-T5"></a>如来亦尔，<a id="a-T6"></a>知众生界不明净故，<a id="a-T7"></a>说无常、<a id="a-T8"></a>苦及以不净，<a id="a-T9"></a>为坏贪乐生死之心。<a id="a-TA"></a>如来精进无有休息，<a id="a-TB"></a>复为演说空无相愿，<a id="a-TC"></a>为令了知佛之正法。<a id="a-TD"></a>如来精进犹不休息，<a id="a-TE"></a>复为说法令其不退菩提之心，<a id="a-TF"></a>知三世法成菩提道，<a id="a-TG"></a>名大珍宝良祐福田。<a id="a-TH"></a>是故当知，<a id="a-TI"></a>如来诸业不可思惟，<a id="a-TJ"></a>不可称量，<a id="a-TK"></a>不可宣说。<a id="a-TL"></a>如来具足三十二业，<a id="a-TM"></a>虽知己身犹如虚空，<a id="a-TN"></a>而于世界示现其身，<a id="a-TO"></a>亦复宣说不可说法，<a id="a-TP"></a>永断一切心之因缘，<a id="a-TQ"></a>悉知一切众生心界，<a id="a-TR"></a>亦知一切菩萨境界。<a id="a-TS"></a>善男子，<a id="a-TT"></a>如来世尊真实业者，<a id="a-TU"></a>终不断绝菩萨授记，<a id="a-TV"></a>是名如来真实之业。<a id="a-TW"></a>”</p>
  <p id="aTX">尔时，<a id="a-TY"></a>世尊说是业时，<a id="a-TZ"></a>十方世界六种震动，<a id="a-Ta"></a>大光普照，<a id="a-Tb"></a>雨于无量无边香华。<a id="a-Tc"></a>诸在此坊天人大众、<a id="a-Td"></a>阿修罗、<a id="a-Te"></a>迦楼罗、<a id="a-Tf"></a>紧那罗、<a id="a-Tg"></a>摩睺罗伽、<a id="a-Th"></a>人及非人，<a id="a-Ti"></a>闻如来业心大欢喜，<a id="a-Tj"></a>复以种种香华、<a id="a-Tk"></a>伎乐、<a id="a-Tl"></a>宝幢、<a id="a-Tm"></a>幡盖供养之具而供养佛。<a id="a-Tn"></a>其中或以周罗宝顶、<a id="a-To"></a>宝发手玔、<a id="a-Tp"></a>杂宝璎珞、<a id="a-Tq"></a>日珠、<a id="a-Tr"></a>月珠、<a id="a-Ts"></a>指环珠带、<a id="a-Tt"></a>宝佩发饰，<a id="a-Tu"></a>或以耳环以奉如来，<a id="a-Tv"></a>谓青琉璃及莲华珠、<a id="a-Tw"></a>金翅鸟珠、<a id="a-Tx"></a>阎浮宝珠、<a id="a-Ty"></a>帝释宝珠、<a id="a-Tz"></a>火珠、<a id="a-U0"></a>光珠、<a id="a-U1"></a>无量光珠、<a id="a-U2"></a>无量色珠、<a id="a-U3"></a>柔软净珠、<a id="a-U4"></a>金刚宝珠及白真珠；<a id="a-U5"></a>复以杂香，<a id="a-U6"></a>所谓末香、<a id="a-U7"></a>金沙和杂栴檀之香、<a id="a-U8"></a>多伽罗香、<a id="a-U9"></a>沉水弥佉多摩罗跋香；<a id="a-UA"></a>复散诸华，<a id="a-UB"></a>所谓曼陀罗华、<a id="a-UC"></a>摩诃曼陀罗华、<a id="a-UD"></a>曼殊沙华、<a id="a-UE"></a>摩诃曼殊沙华、<a id="a-UF"></a>拘毗陀罗华、<a id="a-UG"></a>波利质多罗华、<a id="a-UH"></a>乐华、<a id="a-UI"></a>娑罗华、<a id="a-UJ"></a>大娑罗华、<a id="a-UK"></a>百叶华、<a id="a-UL"></a>千叶华、<a id="a-UM"></a>饶叶华、<a id="a-UN"></a>大光华、<a id="a-UO"></a>香叶华、<a id="a-UP"></a>乐香华、<a id="a-UQ"></a>乐见华、<a id="a-UR"></a>无量色华、<a id="a-US"></a>无定色华、<a id="a-UT"></a>水生华、<a id="a-UU"></a>优波罗华、<a id="a-UV"></a>波头摩华、<a id="a-UW"></a>拘物头华、<a id="a-UX"></a>分陀利华、<a id="a-UY"></a>陆生华、<a id="a-UZ"></a>婆利师华、<a id="a-Ua"></a>摩梨华、<a id="a-Ub"></a>须曼那华、<a id="a-Uc"></a>育坻华、<a id="a-Ud"></a>檀内伽梨华、<a id="a-Ue"></a>阿提目多伽华、<a id="a-Uf"></a>瞻婆华、<a id="a-Ug"></a>阿叔迦华，<a id="a-Uh"></a>种种伎乐，<a id="a-Ui"></a>种种幢幡盖。<a id="a-Uj"></a>十方界诸来菩萨，<a id="a-Uk"></a>各升虚空宝坊之上，<a id="a-Ul"></a>放身投下供养于佛，<a id="a-Um"></a>投身散已其身不现，<a id="a-Un"></a>化七宝网遍覆其上，<a id="a-Uo"></a>复现其身在珠网中。<a id="a-Up"></a>尔时，<a id="a-Uq"></a>十方一切诸佛，<a id="a-Ur"></a>各各遣一波利之树，<a id="a-Us"></a>以用供养释迦如来，<a id="a-Ut"></a>以佛力故，<a id="a-Uu"></a>一一诸树各至宝坊庄严其处。</p>
  <p id="aUv">尔时，<a id="a-Uw"></a>会中无量众生发阿耨多罗三藐三菩提心，<a id="a-Ux"></a>无量众生得无生法忍。</p>
 </body>
</html>