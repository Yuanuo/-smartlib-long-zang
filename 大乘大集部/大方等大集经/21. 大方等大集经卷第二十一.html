<!doctype html>
<html id="z3IBTL6EX" data-ver="1208">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第二十一</h1>
  <h2 id="a2">宝幢分中相品第五</h2>
  <p id="a3">尔时，<a id="a-4"></a>佛知诸魔心已即入三昧，<a id="a-5"></a>三昧力故令王舍城有十二门，<a id="a-6"></a>一一门中有一如来。<a id="a-7"></a>尔时，<a id="a-8"></a>诸魔见十二佛，<a id="a-9"></a>自现其身为五通像，<a id="a-A"></a>乃至示现梵天王像，<a id="a-B"></a>以妙香华、<a id="a-C"></a>幡盖、<a id="a-D"></a>伎乐供养于佛。<a id="a-E"></a>佛入城时足指案地，<a id="a-F"></a>令此三千大千世界六种震动。<a id="a-G"></a>其中天、<a id="a-H"></a>人、<a id="a-I"></a>阿修罗等，<a id="a-J"></a>帝释、<a id="a-K"></a>梵天及四天王一切众生，<a id="a-L"></a>悉皆得见十方世界十方众生，<a id="a-M"></a>皆悉来集王舍大城，<a id="a-N"></a>赍持香华供养于佛。<a id="a-O"></a>佛神力故，<a id="a-P"></a>令香华中说如是偈：</p>
  <p id="aQ">“若欲永断三恶道，<a id="a-R"></a>　应当发起菩提心。</p>
  <p id="aS">若于生死独觉者，<a id="a-T"></a>　是能度脱诸众生。</p>
  <p id="aU">若欲离于恶匆务，<a id="a-V"></a>　应当修集于正道。</p>
  <p id="aW">若有值遇诸如来，<a id="a-X"></a>　是人即得受道记。</p>
  <p id="aY">如来大士利众生，<a id="a-Z"></a>　今来入此王舍城，</p>
  <p id="aa">欲摧一切诸魔众，<a id="a-b"></a>　欲转无上正法轮。</p>
  <p id="ac">佛为五滓诸众生，<a id="a-d"></a>　宣说三乘首楞严，</p>
  <p id="ae">如来今欲大授记，<a id="a-f"></a>　欲听实义应往彼。<a id="a-g"></a>”</p>
  <p id="ah">是偈音声周遍而闻，<a id="a-i"></a>迦兰陀竹林精舍有诸菩萨、<a id="a-j"></a>阿罗汉等，<a id="a-k"></a>悉往集会王舍大城中；<a id="a-l"></a>乃至十方无量世界、<a id="a-m"></a>净土秽土、<a id="a-n"></a>有佛之处及无佛处，<a id="a-o"></a>一切众生悉来聚集。<a id="a-p"></a>尔时，<a id="a-q"></a>世尊入佛庄严璎珞三昧，<a id="a-r"></a>入三昧已，<a id="a-s"></a>令此娑婆世界清净庄严，<a id="a-t"></a>犹如未来遍见如来所有国土。<a id="a-u"></a>尔时，<a id="a-v"></a>世尊光明净妙，<a id="a-w"></a>众生乐见；<a id="a-x"></a>十方无量微尘世界、<a id="a-y"></a>净秽等土、<a id="a-z"></a>有无佛处，<a id="a-10"></a>一切众生亦复如是，<a id="a-11"></a>乐见如来净妙光明，<a id="a-12"></a>亦复乐闻如来音声。<a id="a-13"></a>尔时，<a id="a-14"></a>十方一一方面，<a id="a-15"></a>无量佛土无量菩萨，<a id="a-16"></a>悉来至此娑婆世界王舍大城。</p>
  <p id="a17">尔时，<a id="a-18"></a>此界具足多有无量菩萨，<a id="a-19"></a>如是菩萨悉共供养如来世尊。<a id="a-1A"></a>或有菩萨于娑婆世界雨诸杂香以供佛养，<a id="a-1B"></a>或有菩萨于此世界雨真珠宝以供养佛，<a id="a-1C"></a>或有菩萨于此世界雨妙璎珞，<a id="a-1D"></a>或雨金、<a id="a-1E"></a>银、<a id="a-1F"></a>瑠璃、<a id="a-1G"></a>玻瓈、<a id="a-1H"></a>砗磲、<a id="a-1I"></a>玛瑙，<a id="a-1J"></a>或雨栴檀、<a id="a-1K"></a>沉水诸香，<a id="a-1L"></a>或复有雨牛头栴檀，<a id="a-1M"></a>或雨诸华须曼那华以供养佛。<a id="a-1N"></a>或有菩萨以真实法赞叹于佛，<a id="a-1O"></a>或有现作天帝释像、<a id="a-1P"></a>梵天王像、<a id="a-1Q"></a>四天王像、<a id="a-1R"></a>魔王形像、<a id="a-1S"></a>自在天像、<a id="a-1T"></a>犍陀天像、<a id="a-1U"></a>八臂天像、<a id="a-1V"></a>转轮王像、<a id="a-1W"></a>宝像、<a id="a-1X"></a>山像、<a id="a-1Y"></a>树林等像，<a id="a-1Z"></a>大臣、<a id="a-1a"></a>长者、<a id="a-1b"></a>男女、<a id="a-1c"></a>师宗、<a id="a-1d"></a>牛、<a id="a-1e"></a>羊、<a id="a-1f"></a>象、<a id="a-1g"></a>马、<a id="a-1h"></a>水牛等像，<a id="a-1i"></a>作如是像，<a id="a-1j"></a>趣王舍城大莲华所，<a id="a-1k"></a>以手触华华即为动。</p>
  <p id="a1l">是时，<a id="a-1m"></a>一切魔众男女大小及诸眷属，<a id="a-1n"></a>皆悉动摇，<a id="a-1o"></a>生大恐怖，<a id="a-1p"></a>即作是言：<a id="a-1q"></a>“何因缘故我之宫殿如是倾动？<a id="a-1r"></a>我等所尊将不退没，<a id="a-1s"></a>失我天耶？<a id="a-1t"></a>我等复不欲灭堕乎？<a id="a-1u"></a>我往常见如是世界有五滓浊，<a id="a-1v"></a>今者何缘寂然清净？<a id="a-1w"></a>”尔时，<a id="a-1x"></a>诸魔悉见十方清净菩萨皆来集会娑婆世界，<a id="a-1y"></a>见是事已复作是言：<a id="a-1z"></a>“以佛世尊光明严丽，<a id="a-20"></a>众生乐见之因缘故，<a id="a-21"></a>乃至不见己之眷属有一人在。<a id="a-22"></a>”复作是念：<a id="a-23"></a>“我今何故不往佛所亲近供养？<a id="a-24"></a>”</p>
  <p id="a25">时，<a id="a-26"></a>魔波旬即至佛所，<a id="a-27"></a>合掌恭敬而说偈言：</p>
  <p id="a28">“我今归依于如来，<a id="a-29"></a>　已得欢喜至心乐，</p>
  <p id="a2A">愿见放舍还本处，<a id="a-2B"></a>　还已乃当听正法。<a id="a-2C"></a>”</p>
  <p id="a2D">尔时，<a id="a-2E"></a>世尊说偈答言：</p>
  <p id="a2F">“我不劝汝以去来，<a id="a-2G"></a>　诸法性相亦如是，</p>
  <p id="a2H">汝今若有大神通，<a id="a-2I"></a>　随意自在无遮者。<a id="a-2J"></a>”</p>
  <p id="a2K">是时，<a id="a-2L"></a>波旬复说偈言：</p>
  <p id="a2M">“如佛世尊真实语，<a id="a-2N"></a>　今者实无遮我者，</p>
  <p id="a2O">我适欲还本处时，<a id="a-2P"></a>　寻即见身被五缚。<a id="a-2Q"></a>”</p>
  <p id="a2R">佛言：<a id="a-2S"></a>“我已永断一切系缚，<a id="a-2T"></a>欲解一切众生系缚，<a id="a-2U"></a>我亦不念众生诸恶，<a id="a-2V"></a>是故得名解脱系缚。<a id="a-2W"></a>”</p>
  <p id="a2X">尔时，<a id="a-2Y"></a>世尊见十方众生悉来集会，<a id="a-2Z"></a>即说偈言：</p>
  <p id="a2a">“一切大众至心听，<a id="a-2b"></a>　远离一切疑网心，</p>
  <p id="a2c">我今所说不思议，<a id="a-2d"></a>　应当谛观业因缘。</p>
  <p id="a2e">无上世尊甚难有，<a id="a-2f"></a>　法僧二宝亦复然；</p>
  <p id="a2g">人身难得信亦尔，<a id="a-2h"></a>　施心福田亦复难；</p>
  <p id="a2i">无上世尊难得见，<a id="a-2j"></a>　见已闻法亦复难；</p>
  <p id="a2k">难得远离于八难，<a id="a-2l"></a>　得如法忍亦复难；</p>
  <p id="a2m">其心难得而调伏，<a id="a-2n"></a>　修空三昧亦复难；</p>
  <p id="a2o">修善思惟如法住，<a id="a-2p"></a>　如是二事亦复难；</p>
  <p id="a2q">一切烦恼难远离，<a id="a-2r"></a>　获得菩提亦复难。</p>
  <p id="a2s">我今说趣菩提事，<a id="a-2t"></a>　犹如世人说变化；</p>
  <p id="a2u">我之所说远离爱，<a id="a-2v"></a>　能坏闇冥修善法；</p>
  <p id="a2w">所示无上正真道，<a id="a-2x"></a>　应当至心勤修行。</p>
  <p id="a2y">若欲远离三恶垢，<a id="a-2z"></a>　及余一切诸魔业，</p>
  <p id="a30">不为烦恼之所害，<a id="a-31"></a>　应当从佛听正法。</p>
  <p id="a32">若欲具足三种戒，<a id="a-33"></a>　应学具足三脱门，</p>
  <p id="a34">即能破坏三界结，<a id="a-35"></a>　亦能过于三恶道。</p>
  <p id="a36">若不断绝三宝性，<a id="a-37"></a>　为于正法丧身命，</p>
  <p id="a38">即能具足无量通，<a id="a-39"></a>　是人名为如法住。</p>
  <p id="a3A">若欲三世无觉观，<a id="a-3B"></a>　亦复不著三世法，</p>
  <p id="a3C">是人能过于三界，<a id="a-3D"></a>　亦复获得如法忍。</p>
  <p id="a3E">一切凡夫无明覆，<a id="a-3F"></a>　常为四倒所围绕，</p>
  <p id="a3G">于无法中作法想，<a id="a-3H"></a>　于无物中作物想，</p>
  <p id="a3I">以是因缘名颠倒，<a id="a-3J"></a>　如是之人行邪道。</p>
  <p id="a3K">若有说言眼见色，<a id="a-3L"></a>　乃至意能知诸法，</p>
  <p id="a3M">如是之人行颠倒，<a id="a-3N"></a>　流转生死无量劫。</p>
  <p id="a3O">若有修集四禅定，<a id="a-3P"></a>　是则名为世间慧，</p>
  <p id="a3Q">能度一切诸颠倒，<a id="a-3R"></a>　亦于生死得解脱。</p>
  <p id="a3S">若能调伏诸众生，<a id="a-3T"></a>　亦复远离于四流，</p>
  <p id="a3U">如是之人干生死，<a id="a-3V"></a>　亦复能到于彼岸。</p>
  <p id="a3W">若能具足四如意，<a id="a-3X"></a>　是名菩萨无所畏，</p>
  <p id="a3Y">亦能永断于生死，<a id="a-3Z"></a>　令诸众生脱恐怖。</p>
  <p id="a3a">若能了了知五阴，<a id="a-3b"></a>　是人能到无漏边，</p>
  <p id="a3c">了知不生亦不灭，<a id="a-3d"></a>　能令众生到彼岸。</p>
  <p id="a3e">若能于佛世尊前，<a id="a-3f"></a>　忏悔发露一切罪，</p>
  <p id="a3g">是人远离于邪见，<a id="a-3h"></a>　能到生死之彼岸。</p>
  <p id="a3i">若观生死多受苦，<a id="a-3j"></a>　行业因缘迳三恶，</p>
  <p id="a3k">以近恶友因缘故，<a id="a-3l"></a>　造作无量之恶业。</p>
  <p id="a3m">若能远离恶知识，<a id="a-3n"></a>　亦能远离诸邪见，</p>
  <p id="a3o">是人能观生死过，<a id="a-3p"></a>　亦能咨问第一义。</p>
  <p id="a3q">若有能观第一空，<a id="a-3r"></a>　是人能服甘露味；</p>
  <p id="a3s">我常说于第一义，<a id="a-3t"></a>　至心听者无有相。</p>
  <p id="a3u">我说六入真实空，<a id="a-3v"></a>　无有造作无受者，</p>
  <p id="a3w">众生颠倒谓有相，<a id="a-3x"></a>　法性真实无所有。</p>
  <p id="a3y">若有众生六受爱，<a id="a-3z"></a>　是能生于六触因，</p>
  <p id="a40">如是六触真实空，<a id="a-41"></a>　一切诸法亦复然。</p>
  <p id="a42">如一法性诸法尔，<a id="a-43"></a>　如一切法一法然，</p>
  <p id="a44">一切诸法无生灭，<a id="a-45"></a>　亦无相貌无有物。</p>
  <p id="a46">我所宣说无胜道，<a id="a-47"></a>　一切诸法如一法，</p>
  <p id="a48">若见诸法无性相，<a id="a-49"></a>　是人获得真实义。</p>
  <p id="a4A">若有修行十三忍，<a id="a-4B"></a>　即能度于生死岸，</p>
  <p id="a4C">真知法性众生性，<a id="a-4D"></a>　得无上道如先佛。<a id="a-4E"></a>”</p>
  <p id="a4F">于是世尊说是偈时，<a id="a-4G"></a>十方如恒河沙等五滓世界一切众生悉得闻之。<a id="a-4H"></a>一一世界无量众生，<a id="a-4I"></a>闻已即得不退转心，<a id="a-4J"></a>或有获得陀罗尼者，<a id="a-4K"></a>或复有得三昧定者，<a id="a-4L"></a>或有成就得诸忍者。<a id="a-4M"></a>此佛世界无量众生闻已亦得不退转心，<a id="a-4N"></a>教化众生于三乘中。</p>
  <p id="a4O">尔时，<a id="a-4P"></a>光味菩萨于莲华边造七宝梯具种种华，<a id="a-4Q"></a>合掌恭敬而白佛言：<a id="a-4R"></a>“如来佛日大慈悲光，<a id="a-4S"></a>无量众生多受苦恼，<a id="a-4T"></a>唯愿降注无上法雨，<a id="a-4U"></a>除灭众生烦恼疾病。<a id="a-4V"></a>有诸众生任为法器，<a id="a-4W"></a>堪受如来无上法味，<a id="a-4X"></a>愿说八道净于法眼，<a id="a-4Y"></a>上升莲华摧伏众魔，<a id="a-4Z"></a>十方世界无量菩萨悉为证人，<a id="a-4a"></a>了了能见诸法空寂，<a id="a-4b"></a>无有相貌犹如虚空，<a id="a-4c"></a>知法无我。<a id="a-4d"></a>唯愿如来忆念往昔初发菩提心时所立誓愿，<a id="a-4e"></a>如来尔时自言：<a id="a-4f"></a>‘我若具足十力、<a id="a-4g"></a>四无所畏，<a id="a-4h"></a>当施众生甘露法味，<a id="a-4i"></a>悉令得度生死大海。<a id="a-4j"></a>’今已果之，<a id="a-4k"></a>唯愿演说清净之法，<a id="a-4l"></a>度诸众生于生死海，<a id="a-4m"></a>化无量人于菩提道。<a id="a-4n"></a>”</p>
  <p id="a4o">尔时，<a id="a-4p"></a>世尊即蹬宝梯坐莲华上，<a id="a-4q"></a>遍观十方告波旬言：<a id="a-4r"></a>“波旬，<a id="a-4s"></a>汝亦当生欢乐之心。<a id="a-4t"></a>何以故？<a id="a-4u"></a>以汝因缘有是大集，<a id="a-4v"></a>亦因于汝令我说法。<a id="a-4w"></a>说法因缘断诸生死，<a id="a-4x"></a>度于四流，<a id="a-4y"></a>令诸众生获得正道得虚空相，<a id="a-4z"></a>如是等事皆因于汝。<a id="a-50"></a>汝当请我，<a id="a-51"></a>我当说法。<a id="a-52"></a>”</p>
  <p id="a53">魔波旬言：<a id="a-54"></a>“瞿昙，<a id="a-55"></a>若无瞋心、<a id="a-56"></a>憍慢、<a id="a-57"></a>嫉妒，<a id="a-58"></a>何故恼我而宣说法？<a id="a-59"></a>若有瞋恚、<a id="a-5A"></a>憍慢、<a id="a-5B"></a>嫉妒，<a id="a-5C"></a>云何自言我得解脱？<a id="a-5D"></a>”</p>
  <p id="a5E">佛言波旬：<a id="a-5F"></a>“我住母胎经历十月，<a id="a-5G"></a>汝于尔时欲来杀我，<a id="a-5H"></a>我心于汝亦无瞋恚。<a id="a-5I"></a>我初生时地六种动，<a id="a-5J"></a>汝于尔时复降石雨。<a id="a-5K"></a>我饮乳时，<a id="a-5L"></a>汝持毒药置之乳中。<a id="a-5M"></a>我昔初乘香象之时，<a id="a-5N"></a>汝动此地令六种震欲令我堕。<a id="a-5O"></a>我在林野修世禅时，<a id="a-5P"></a>汝将婇女欲来乱我。<a id="a-5Q"></a>我乞食时，<a id="a-5R"></a>汝以臭豆持来施我，<a id="a-5S"></a>我时虽受竟不食之。<a id="a-5T"></a>我初出城，<a id="a-5U"></a>汝自变身为黑毒蛇，<a id="a-5V"></a>又作恶贼围城四边。<a id="a-5W"></a>我行虚空，<a id="a-5X"></a>复放风雨。<a id="a-5Y"></a>我下马时，<a id="a-5Z"></a>雨大猛火。<a id="a-5a"></a>我苦行时，<a id="a-5b"></a>复作恶声故令五人恐怖舍我。<a id="a-5c"></a>我身羸瘦，<a id="a-5d"></a>复放冷风，<a id="a-5e"></a>及其洗浴，<a id="a-5f"></a>放大暴水。<a id="a-5g"></a>我度河已复欲危害，<a id="a-5h"></a>化作无量师子恶兽。<a id="a-5i"></a>受牧牛女所奉乳糜，<a id="a-5j"></a>汝复持毒置之而去。<a id="a-5k"></a>我趣菩提道树之时，<a id="a-5l"></a>复于中路降金刚雨。<a id="a-5m"></a>我坐树下金刚座上，<a id="a-5n"></a>复遣四女来娆乱我。<a id="a-5o"></a>汝虽如是欲来害我，<a id="a-5p"></a>然我于汝都无恶心，<a id="a-5q"></a>如是等事终不能令我心扰乱。<a id="a-5r"></a>复将无量百千万众，<a id="a-5s"></a>造作种种无量恶事，<a id="a-5t"></a>欲令我身不得菩提。<a id="a-5u"></a>我既获得阿耨多罗三藐三菩提已，<a id="a-5v"></a>复来请我令舍寿命。<a id="a-5w"></a>因于汝故，<a id="a-5x"></a>令我于彼娑罗大村乞食不得。<a id="a-5y"></a>又因汝故，<a id="a-5z"></a>令阿阇世放大醉象欲令害我。<a id="a-60"></a>又因汝故，<a id="a-61"></a>提婆达多放下大石。<a id="a-62"></a>又因汝故，<a id="a-63"></a>令我受彼婆罗门请，<a id="a-64"></a>三月之中食瞰马麦。<a id="a-65"></a>又因汝故，<a id="a-66"></a>令我为彼孙陀利女之所诈谤。<a id="a-67"></a>又因汝故，<a id="a-68"></a>尸利鞠多火坑毒食以请于我。<a id="a-69"></a>汝于尔时，<a id="a-6A"></a>作如是等无量恶事不能害我，<a id="a-6B"></a>今复聚合如是魔众欲来害我，<a id="a-6C"></a>然我于汝都无瞋心。<a id="a-6D"></a>我今当度无量亿魔，<a id="a-6E"></a>我为众生常勤修集慈悲喜舍。<a id="a-6F"></a>汝若不信，<a id="a-6G"></a>十方诸佛、<a id="a-6H"></a>诸大菩萨可为明证。<a id="a-6I"></a>唯为汝故，<a id="a-6J"></a>使我于此恶世之中施作佛事。<a id="a-6K"></a>汝虽于我作无量恶，<a id="a-6L"></a>然我犹故随逐于汝。<a id="a-6M"></a>我今实无瞋妒、<a id="a-6N"></a>憍慢，<a id="a-6O"></a>我于汝所修集慈心，<a id="a-6P"></a>汝于我所生大恶心。<a id="a-6Q"></a>善哉！<a id="a-6R"></a>波旬，<a id="a-6S"></a>应离恶心，<a id="a-6T"></a>启请于我说无上法。<a id="a-6U"></a>我欲与汝受菩提记，<a id="a-6V"></a>既受记已，<a id="a-6W"></a>当广为汝宣说法要。<a id="a-6X"></a>汝闻法已，<a id="a-6Y"></a>当得远离一切恶业。<a id="a-6Z"></a>我常思念种种方便令汝解脱，<a id="a-6a"></a>而汝于我常生恶心。<a id="a-6b"></a>我常于汝生怜愍想，<a id="a-6c"></a>汝今当舍恶见恶意。<a id="a-6d"></a>我当授汝阿耨多罗三藐三菩提记！<a id="a-6e"></a>”</p>
  <p id="a6f">尔时，<a id="a-6g"></a>波旬闻是语已，<a id="a-6h"></a>生瞋恶心欲还所止，<a id="a-6i"></a>复还见身被五系缚，<a id="a-6j"></a>欲出大声而不能出，<a id="a-6k"></a>即吐恶气欲歔杀佛。<a id="a-6l"></a>尔时，<a id="a-6m"></a>如来变其恶气成须曼华，<a id="a-6n"></a>佛神力故，<a id="a-6o"></a>令是化华遍至十方恒河沙等诸如来所而以供养，<a id="a-6p"></a>于诸佛上一一化作须曼华盖。</p>
  <p id="a6q">尔时，<a id="a-6r"></a>无量诸佛世尊无量菩萨，<a id="a-6s"></a>各各自问其土如来：<a id="a-6t"></a>“如是变化，<a id="a-6u"></a>谁之神力？<a id="a-6v"></a>”</p>
  <p id="a6w">无量诸佛各各说言：<a id="a-6x"></a>“娑婆世界释迦如来，<a id="a-6y"></a>欲为具足五滓众生演说法要，<a id="a-6z"></a>所谓法印句门入陀罗尼，<a id="a-70"></a>能坏一切魔境界力，<a id="a-71"></a>开显一切佛功德力，<a id="a-72"></a>竖大法幢不断佛种，<a id="a-73"></a>能令一切善法增长，<a id="a-74"></a>能坏一切邪见众生，<a id="a-75"></a>能坏一切恶梦不祥，<a id="a-76"></a>能断疾病、<a id="a-77"></a>刀兵、<a id="a-78"></a>饥馑、<a id="a-79"></a>斗讼等事，<a id="a-7A"></a>复能调伏一切天、<a id="a-7B"></a>龙、<a id="a-7C"></a>乾闼婆、<a id="a-7D"></a>人，<a id="a-7E"></a>炽然慧炬示导一切平等之道，<a id="a-7F"></a>能令一切远离恶见，<a id="a-7G"></a>能断一切诸恶种性，<a id="a-7H"></a>能令一切同于一性，<a id="a-7I"></a>能护一切城邑聚落、<a id="a-7J"></a>沙门、<a id="a-7K"></a>婆罗门，<a id="a-7L"></a>能知一切星宿运度，<a id="a-7M"></a>能学一切世间诸事，<a id="a-7N"></a>能令一切远离恶口获无碍辩，<a id="a-7O"></a>观一切法通达其性如法而住，<a id="a-7P"></a>能说大乘安慰菩萨，<a id="a-7Q"></a>悉令能得不退转心，<a id="a-7R"></a>能施无上甘露法味，<a id="a-7S"></a>能令获得无生法忍，<a id="a-7T"></a>转正法轮利益调伏无量众生，<a id="a-7U"></a>悉令得住六波罗蜜，<a id="a-7V"></a>能令众生见无上道，<a id="a-7W"></a>能降法雨示诸佛事过四魔界，<a id="a-7X"></a>入大涅槃金刚法心因缘自在陀罗尼。<a id="a-7Y"></a>持欲演说如是等法，<a id="a-7Z"></a>如过去佛未来诸佛之所宣说。<a id="a-7a"></a>现在十方诸佛世尊，<a id="a-7b"></a>住世说法教化众生，<a id="a-7c"></a>皆是金刚法心因缘自在陀罗尼也，<a id="a-7d"></a>过去、<a id="a-7e"></a>未来诸佛世尊亦复如是。<a id="a-7f"></a>”</p>
  <p id="a7g">尔时，<a id="a-7h"></a>诸方无量菩萨各白佛言：<a id="a-7i"></a>“世尊，<a id="a-7j"></a>我初未曾闻金刚法心因缘自在陀罗尼，<a id="a-7k"></a>云何名为金刚法心因缘自在陀罗尼？<a id="a-7l"></a>唯愿如来分别解说，<a id="a-7m"></a>乃至为令入大涅槃，<a id="a-7n"></a>利益无量人天杂类。<a id="a-7o"></a>”</p>
  <p id="a7p">尔时，<a id="a-7q"></a>十方诸佛世尊，<a id="a-7r"></a>各各告其诸菩萨言：<a id="a-7s"></a>“善男子，<a id="a-7t"></a>我亦欲见释迦如来听受是法，<a id="a-7u"></a>为欲利益一切众生，<a id="a-7v"></a>为坏一切众生恶业，<a id="a-7w"></a>乃至为欲入大涅槃。<a id="a-7x"></a>”</p>
  <p id="a7y">尔时，<a id="a-7z"></a>十方诸佛世尊告诸菩萨言：<a id="a-80"></a>“善男子，<a id="a-81"></a>若欲供养一佛世界无量诸佛，<a id="a-82"></a>各欲听受无上正法、<a id="a-83"></a>所未闻法，<a id="a-84"></a>见大集会，<a id="a-85"></a>宜当往诣娑婆世界释迦如来所住之处。<a id="a-86"></a>”</p>
  <p id="a87">尔时，<a id="a-88"></a>无量诸菩萨等，<a id="a-89"></a>默然而受佛之教敕，<a id="a-8A"></a>各作是言：<a id="a-8B"></a>“我欲于彼一佛世界供养恭敬无量诸佛，<a id="a-8C"></a>亦欲于彼无量佛所听受种种无量法义，<a id="a-8D"></a>亦欲睹见无量神通及以无量不思议事，<a id="a-8E"></a>不知彼土有座处不？<a id="a-8F"></a>若有座处，<a id="a-8G"></a>则得供养听受正法。<a id="a-8H"></a>”</p>
  <p id="a8I">尔时，<a id="a-8J"></a>诸佛告诸菩萨言：<a id="a-8K"></a>“善男子，<a id="a-8L"></a>汝等不应于如来所生疑虑心。<a id="a-8M"></a>何以故？<a id="a-8N"></a>诸佛境界不可思议，<a id="a-8O"></a>智慧方便不可思议，<a id="a-8P"></a>为欲调伏一切众生。<a id="a-8Q"></a>善男子，<a id="a-8R"></a>娑婆世界释迦如来，<a id="a-8S"></a>智慧方便不可限量。<a id="a-8T"></a>善男子，<a id="a-8U"></a>释迦如来一切众生阴所摄身，<a id="a-8V"></a>一一皆如须弥山王，<a id="a-8W"></a>能令葶苈容其座处，<a id="a-8X"></a>是名如来智慧方便。<a id="a-8Y"></a>亦令众见葶苈不宽、<a id="a-8Z"></a>所座不迮，<a id="a-8a"></a>而葶苈子其质如本无增减相。<a id="a-8b"></a>复次，<a id="a-8c"></a>善男子，<a id="a-8d"></a>一切世界所有大地，<a id="a-8e"></a>悉令入于一微尘中，<a id="a-8f"></a>亦令微尘无增减相，<a id="a-8g"></a>是名如来智慧方便。<a id="a-8h"></a>复次，<a id="a-8i"></a>善男子，<a id="a-8j"></a>一切世界所有诸水，<a id="a-8k"></a>悉能令入一微尘中，<a id="a-8l"></a>亦令微尘无增减相，<a id="a-8m"></a>是名如来智慧方便。<a id="a-8n"></a>复次，<a id="a-8o"></a>善男子，<a id="a-8p"></a>一切世界所有诸风，<a id="a-8q"></a>悉能令入一毛孔中，<a id="a-8r"></a>亦令毛孔无增减相，<a id="a-8s"></a>是名如来智慧方便。<a id="a-8t"></a>复次，<a id="a-8u"></a>善男子，<a id="a-8v"></a>一切世界所有诸火，<a id="a-8w"></a>悉令入于一毛孔中，<a id="a-8x"></a>亦令毛孔无增减相，<a id="a-8y"></a>是名如来智慧方便。<a id="a-8z"></a>复次，<a id="a-90"></a>善男子，<a id="a-91"></a>十方所有一切众生，<a id="a-92"></a>悉能令入一微尘中，<a id="a-93"></a>亦令微尘无增减相，<a id="a-94"></a>是名如来智慧方便。<a id="a-95"></a>复次，<a id="a-96"></a>善男子，<a id="a-97"></a>一切众生三世所有身口意业，<a id="a-98"></a>三世所受苦受、<a id="a-99"></a>乐受、<a id="a-9A"></a>无苦乐受，<a id="a-9B"></a>三世众生身口意业所受果报，<a id="a-9C"></a>三世所有地、<a id="a-9D"></a>水、<a id="a-9E"></a>火、<a id="a-9F"></a>风，<a id="a-9G"></a>至一切法界，<a id="a-9H"></a>释迦如来于一念中了了通达，<a id="a-9I"></a>亦不称言我知我觉，<a id="a-9J"></a>又不役虑然后而知。<a id="a-9K"></a>善男子，<a id="a-9L"></a>释迦如来具足如是智慧方便住娑婆世界。<a id="a-9M"></a>”</p>
  <p id="a9N">尔时，<a id="a-9O"></a>十方无量佛土无量菩萨，<a id="a-9P"></a>既得闻佛无量功德，<a id="a-9Q"></a>即各具足无量神通。</p>
  <p data-pb></p>
  <h2 id="a9R">宝幢分中陀罗尼品第六</h2>
  <p id="a9S">尔时，<a id="a-9T"></a>东方有乐世界，<a id="a-9U"></a>佛名阿閦，<a id="a-9V"></a>与诸无量神通菩萨发彼世界，<a id="a-9W"></a>一念来至娑婆世界释迦如来大集之处，<a id="a-9X"></a>到已坐于化莲华上。<a id="a-9Y"></a>无量菩萨亦复如是，<a id="a-9Z"></a>各各皆坐化莲华上。<a id="a-9a"></a>如是东方无量诸佛、<a id="a-9b"></a>无量菩萨各各来诣娑婆世界，<a id="a-9c"></a>到已皆坐化莲华座。<a id="a-9d"></a>南、<a id="a-9e"></a>北二方亦复如是。</p>
  <p id="a9f">尔时，<a id="a-9g"></a>西方安乐世界无量寿佛，<a id="a-9h"></a>亦与无量神通菩萨发彼世界，<a id="a-9i"></a>一念来至娑婆世界释迦如来大集之处，<a id="a-9j"></a>到已坐于化莲华上。<a id="a-9k"></a>无量菩萨亦复如是，<a id="a-9l"></a>各各皆坐化莲华上，<a id="a-9m"></a>各各以己神通福力作供养具，<a id="a-9n"></a>或作金沙和微妙香以散佛上，<a id="a-9o"></a>或作种种微妙香华，<a id="a-9p"></a>或起右绕娑婆世界，<a id="a-9q"></a>或有长跪说偈赞叹，<a id="a-9r"></a>或有系心善思惟者，<a id="a-9s"></a>或雨金华乃至优钵罗华，<a id="a-9t"></a>或以妙眼瞻睹佛身。</p>
  <p id="a9u">时，<a id="a-9v"></a>有童子名须菩提，<a id="a-9w"></a>以己神力及佛神力，<a id="a-9x"></a>出大音声而说偈言：</p>
  <p id="a9y">“诸佛无量大宝幢，<a id="a-9z"></a>　能坏一切疑网心，</p>
  <p id="aA0">我初未曾得见闻，<a id="a-A1"></a>　如是无量大会众。</p>
  <p id="aA2">满此世界无量佛，<a id="a-A3"></a>　具足福德诸菩萨，</p>
  <p id="aA4">此地即是大宝塔，<a id="a-A5"></a>　皆得供养十方佛。</p>
  <p id="aA6">无量诸佛何因缘，<a id="a-A7"></a>　悉来集是恶世界？</p>
  <p id="aA8">今此国土恶众生，<a id="a-A9"></a>　亦复不能信佛事。</p>
  <p id="aAA">为坏一切大魔业，<a id="a-AB"></a>　为欲具足大功德，</p>
  <p id="aAC">为欲示现大神通，<a id="a-AD"></a>　是故诸佛集会此。</p>
  <p id="aAE">此会若有诸众生，<a id="a-AF"></a>　至心生于信喜心，</p>
  <p id="aAG">若以此心听受法，<a id="a-AH"></a>　是人即能破魔业。</p>
  <p id="aAI">若欲通达无上乘，<a id="a-AJ"></a>　及欲修行八正道，</p>
  <p id="aAK">若欲永断诸烦恼，<a id="a-AL"></a>　应当至心听正法。</p>
  <p id="aAM">诸十方佛及菩萨，<a id="a-AN"></a>　皆来至此坐化华，</p>
  <p id="aAO">释迦如来欲说法，<a id="a-AP"></a>　为护正法住无量。<a id="a-AQ"></a>”</p>
  <p id="aAR">如是音声充遍大会，<a id="a-AS"></a>无量菩萨得无量忍，<a id="a-AT"></a>异口同声作如是言：<a id="a-AU"></a>“我今坐已，<a id="a-AV"></a>唯愿如来宣说正法，<a id="a-AW"></a>摄一切法无畏微妙，<a id="a-AX"></a>能坏魔业过于魔道，<a id="a-AY"></a>摧伏魔幢建立胜幡，<a id="a-AZ"></a>坏诸烦恼调伏怨敌，<a id="a-Aa"></a>裂诸疑网入种智门，<a id="a-Ab"></a>过诸怖畏护众菩萨，<a id="a-Ac"></a>亦令菩萨一切受乐，<a id="a-Ad"></a>得诸菩萨慧方便门，<a id="a-Ae"></a>及以一切安乐之处，<a id="a-Af"></a>一切三昧忍辱光明慧方便门，<a id="a-Ag"></a>三十七品心陀罗尼。<a id="a-Ah"></a>唯愿如来广分别说，<a id="a-Ai"></a>为令众生受诸安乐，<a id="a-Aj"></a>获得上色、<a id="a-Ak"></a>上力、<a id="a-Al"></a>上乐、<a id="a-Am"></a>上触、<a id="a-An"></a>上辩、<a id="a-Ao"></a>上念、<a id="a-Ap"></a>上意，<a id="a-Aq"></a>为闻法已不忘失故，<a id="a-Ar"></a>为坏国土恶瑞应故，<a id="a-As"></a>受持戒故，<a id="a-At"></a>修集道故，<a id="a-Au"></a>不失无上菩提心故。<a id="a-Av"></a>唯愿如来为如是事，<a id="a-Aw"></a>颁宣广说是陀罗尼，<a id="a-Ax"></a>为护法故，<a id="a-Ay"></a>不断一切三宝种故，<a id="a-Az"></a>示诸菩萨菩提道故，<a id="a-B0"></a>为不分别虚空法性空相等故，<a id="a-B1"></a>显示明闇、<a id="a-B2"></a>有相无相、<a id="a-B3"></a>观平等相此彼法故，<a id="a-B4"></a>为不分别众生、<a id="a-B5"></a>寿命、<a id="a-B6"></a>士夫等法，<a id="a-B7"></a>不生不灭断一切相，<a id="a-B8"></a>一切变易等相无物，<a id="a-B9"></a>虚空实性故。<a id="a-BA"></a>唯愿释迦牟尼如来及与诸佛广宣分别大陀罗尼，<a id="a-BB"></a>为令无量无边众生真实睹见三宝性故，<a id="a-BC"></a>为令无量无边众生发阿耨多罗三藐三菩提心故。<a id="a-BD"></a>”</p>
  <p id="aBE">尔时，<a id="a-BF"></a>一切无量诸佛默然许之，<a id="a-BG"></a>许已即入诸佛上妙境界誓愿功德三昧。<a id="a-BH"></a>尔时，<a id="a-BI"></a>此间娑婆世界，<a id="a-BJ"></a>所有地狱、<a id="a-BK"></a>畜生、<a id="a-BL"></a>饿鬼诸苦即灭得见诸佛，<a id="a-BM"></a>有诸众生疑网无信即得净信。<a id="a-BN"></a>一切众生悉见无有贪欲、<a id="a-BO"></a>瞋恚、<a id="a-BP"></a>愚痴、<a id="a-BQ"></a>憍慢、<a id="a-BR"></a>恶见疑网、<a id="a-BS"></a>狂乱等病，<a id="a-BT"></a>身心寂静，<a id="a-BU"></a>各各皆作如是念言：<a id="a-BV"></a>“唯我一人独坐佛前听受正法。<a id="a-BW"></a>如来世尊唯为我说，<a id="a-BX"></a>独调伏我断诸烦恼，<a id="a-BY"></a>如我所请而为我说。<a id="a-BZ"></a>”</p>
  <p id="aBa">尔时，<a id="a-Bb"></a>世界一切众生，<a id="a-Bc"></a>异口同音作如是言：<a id="a-Bd"></a>“愿佛说法，<a id="a-Be"></a>我当顶受。<a id="a-Bf"></a>”尔时，<a id="a-Bg"></a>释迦如来劝此世界所有众生，<a id="a-Bh"></a>令供养佛。<a id="a-Bi"></a>尔时，<a id="a-Bj"></a>众生既闻劝已，<a id="a-Bk"></a>即各供养一切诸佛，<a id="a-Bl"></a>香华、<a id="a-Bm"></a>幡盖、<a id="a-Bn"></a>伎乐、<a id="a-Bo"></a>赞叹。</p>
  <p id="aBp">尔时，<a id="a-Bq"></a>世尊即作是言：<a id="a-Br"></a>“十方诸佛，<a id="a-Bs"></a>谛听！<a id="a-Bt"></a>谛听！<a id="a-Bu"></a>我以往昔本愿力故，<a id="a-Bv"></a>在此世界具足五滓恶众生中，<a id="a-Bw"></a>成阿耨多罗三藐三菩提。<a id="a-Bx"></a>是诸众生迷失正道，<a id="a-By"></a>无明所覆，<a id="a-Bz"></a>失于正念增长烦恼，<a id="a-C0"></a>安处三趣乐作十恶，<a id="a-C1"></a>远离善根舍功德业，<a id="a-C2"></a>喜造五逆耽著非法，<a id="a-C3"></a>诽谤正典毁呰圣人，<a id="a-C4"></a>瞋恚炽盛不乐修慈，<a id="a-C5"></a>招提僧物随意而用，<a id="a-C6"></a>于业果报不能深信，<a id="a-C7"></a>不乐供养师长、<a id="a-C8"></a>和尚、<a id="a-C9"></a>有德之人。<a id="a-CA"></a>为如是等弊恶人故，<a id="a-CB"></a>修集如是大慈悲心，<a id="a-CC"></a>以是因缘，<a id="a-CD"></a>于是世界而得成道。<a id="a-CE"></a>既成道已，<a id="a-CF"></a>常乐修集勤精进法，<a id="a-CG"></a>忍于饥渴寒热等苦，<a id="a-CH"></a>游诸国土城邑聚落，<a id="a-CI"></a>为诸众生宣说正法。<a id="a-CJ"></a>或有众生贫穷病苦受身丑陋，<a id="a-CK"></a>为怜愍故，<a id="a-CL"></a>受其所施臭秽之食，<a id="a-CM"></a>为欲增长施主福德，<a id="a-CN"></a>皆悉食之。<a id="a-CO"></a>亦受众生粗涩臭秽弊坏衣服，<a id="a-CP"></a>山间、<a id="a-CQ"></a>河涧、<a id="a-CR"></a>空旷林野所有住处悉亦受之。<a id="a-CS"></a>若草、<a id="a-CT"></a>若叶、<a id="a-CU"></a>若石、<a id="a-CV"></a>若塼，<a id="a-CW"></a>为众生故随施受之而卧其上，<a id="a-CX"></a>以勤精进修善方便。<a id="a-CY"></a>为刹利故演说王事，<a id="a-CZ"></a>为婆罗门说四毗陀星宿祀天，<a id="a-Ca"></a>为诸大臣说治化事，<a id="a-Cb"></a>为诸医师演说四大增减等病，<a id="a-Cc"></a>为诸农夫商贾之人说护财谷，<a id="a-Cd"></a>为诸女人说护璎珞，<a id="a-Ce"></a>勤修诸善得不共夫，<a id="a-Cf"></a>为出家者说于忍辱。<a id="a-Cg"></a>为调伏故说如是法，<a id="a-Ch"></a>未得善利劝之令得，<a id="a-Ci"></a>未得证者劝令得证，<a id="a-Cj"></a>未解脱者劝令解脱。<a id="a-Ck"></a>为调众生受诸苦恼，<a id="a-Cl"></a>我为众生修集慈悲，<a id="a-Cm"></a>然诸众生犹于我所生不善心，<a id="a-Cn"></a>或打或骂，<a id="a-Co"></a>或生嫉妒，<a id="a-Cp"></a>或有说言：<a id="a-Cq"></a>‘沙门瞿昙即是幻士！<a id="a-Cr"></a>虽赞持戒自畜妻妇，<a id="a-Cs"></a>虽赞慈心而害众生，<a id="a-Ct"></a>赞舍富贵自往王家。<a id="a-Cu"></a>瞿昙沙门善知方术，<a id="a-Cv"></a>虽畜妻妇不生子息。<a id="a-Cw"></a>瞿昙沙门能治女身故，<a id="a-Cx"></a>令末利生爱重心。<a id="a-Cy"></a>瞿昙沙门善知咒术故，<a id="a-Cz"></a>令须达生宗敬想。<a id="a-D0"></a>瞿昙沙门善知药法，<a id="a-D1"></a>是故其身常有光明。<a id="a-D2"></a>’得如是等无量恶名。<a id="a-D3"></a>或有以石土木刀毒遥见打掷为欲杀我，<a id="a-D4"></a>为杀我故，<a id="a-D5"></a>放恶象毒蛇，<a id="a-D6"></a>于我住处放大猛火、<a id="a-D7"></a>粪秽不净，<a id="a-D8"></a>造作种种诸恶方便，<a id="a-D9"></a>欲坏我法，<a id="a-DA"></a>为灭我法，<a id="a-DB"></a>为摧法幢，<a id="a-DC"></a>为破法船，<a id="a-DD"></a>为坏法性，<a id="a-DE"></a>为破法藏。</p>
  <p id="aDF">“十方诸佛唯愿观察，<a id="a-DG"></a>过去诸佛有于如是五滓世界成得佛道，<a id="a-DH"></a>无有不说如是大集金刚法心因缘自在陀罗尼者，<a id="a-DI"></a>为坏一切诸魔力故，<a id="a-DJ"></a>为三宝种不断绝故，<a id="a-DK"></a>为诸众生增善法故，<a id="a-DL"></a>为坏一切佛法怨故，<a id="a-DM"></a>为令众生远离苦故，<a id="a-DN"></a>灭身口意诸恶业故，<a id="a-DO"></a>为令人天性调柔故，<a id="a-DP"></a>为诸国土受安乐故，<a id="a-DQ"></a>为破世间诸恶相故，<a id="a-DR"></a>为令众生悉得具足六波罗蜜故，<a id="a-DS"></a>为发无上菩提心故，<a id="a-DT"></a>为教菩萨善方便故，<a id="a-DU"></a>为令菩萨次第住故。<a id="a-DV"></a>以如是等诸因缘故，<a id="a-DW"></a>过去诸佛为如是等五滓众生，<a id="a-DX"></a>说是大集金刚法心因缘自在陀罗尼也。<a id="a-DY"></a>今此世界十方诸佛悉来集会，<a id="a-DZ"></a>唯愿诸佛，<a id="a-Da"></a>各说如是陀罗尼咒，<a id="a-Db"></a>为怜愍故，<a id="a-Dc"></a>为当流布大乘经故，<a id="a-Dd"></a>为此世界法久住故，<a id="a-De"></a>令诸恶魔不得便故。<a id="a-Df"></a>”</p>
  <p id="aDg">尔时，<a id="a-Dh"></a>诸佛即皆同声，<a id="a-Di"></a>说此陀罗尼句：</p>
  <p id="aDj">“安伽逻(一)　安伽逻(二)　半伽逻(三)　婆婆伽逻(四)　婆逻嘙伽逻(五)　婆虵比呵(六)　曼啰婆毗(七)　阿[口+企](八)　阿佉婆呤(九)　题咩(十)　度慕泯(十一)　翘婆知(十二)　翘由离(十三)　三摩婆阿尼(十四)　三摩多婆提泠(十五)　阿弥(十六)　阿移(十七)　陀摩翘阇(十八)　弥啰[少/兔]破犁(十九)　破罗婆泯(二十)　伽泞(二十一)　伽那婆逻泯(二十二)　希利(二十三)　希提(二十四)　希逻(二十五)　翘希逻(二十六)　谵婆提(二十七)　婆迦斯(二十八)　咤迦泯(二十九)　咤迦婆逻泯(三十)　伽那嘙呵泯(三十一)　希利泯(三十二)　尸利泯(三十三)　频地利嘙泯(三十四)　具婆希(三十五)　酬泠(三十六)　弥啰酬泠(三十七)　酬蓰(三十八)　阿其离(三十九)　阿婆弥(四十)　婆利也(四十一)　多哆旦(四十二)　富流(四十三)　希利(四十四)　战地离(四十五)　摩陀弥(四十六)　陀弥(四十七)　究周流(四十八)　牟周流(四十九)　阿遮吒(五十)　至利(五十一)　至弥利(五十二)　遮婆呵(五十三)　周婆(五十四)　周娄(五十五)　悉啰嘙呵(五十六)　究娄(五十七)　娑罗究洞(五十八)　究侗(五十九)　摩诃娑逻娑(六十)　[豆+斤]侗(六十一)　[豆+斤]侗(六十二)　摩诃萨哆希力陀蛇(六十三)　富罴(六十四)　修富罴(六十五)　度摩波利呵利(六十六)　呵婆移(六十七)　流之泞(六十八)　迦逻叉(六十九)　阿陀摩兜(七十)　比婆呵(七十一)　提提利(七十二)　摩摩利(七十三)　波舍佉(七十四)　或或逻(七十五)　路迦比那蛇迦(七十六)　婆时利(七十七)　嘙时罗陀呤(七十八)　嘙时离陀提(七十九)　斫迦逻婆时离(八十)　遮居离(八十一)　遮迦逻婆提(八十二)　陀呤(八十三)　陀呤(八十四)　婆泠(八十五)　牟离咤呤(八十六)　休休呤(八十七)　多伽频婆呤(八十八)　舍利奢(八十九)　流流周(九十)　之利周利(九十一)　牟呤慕陀呤(九十二)　慕荼泞(九十三)　慕荼泞(九十四)　伽伽逻尼(九十五)　牟荼泞(九十六)　散婆逻牟荼泞(九十七)　提提罗蛇尼(九十八)　摩醯首罗逻蛇尼(九十九)　律师婆尼(一百)　陀逻嘙至(百一)　战荼罗素咩(百二)　萨婆萨写阿提[口+悉]多(百三)　车陀兜嘙阿那(百四)　摩弥尼(百五)　嘙罗逻提(百六)　乌阇其离(百七)　比比那(百八)　嘙那诃逻(百九)　复佛呤(百一十)　仇留(百一十一)　仇留(百一十二)　牟留(百一十三)　牟留(百一十四)　希希(百一十五)　希希(百一十六)　阿逻(百一十七)　阿逻(百一十八)　迦迦荼婆呵(百一十九)　希希多(百二十)　阿由那(百二十一)　鞬荼谵婆斯(百二十二)　竭陀尼(百二十三)　阿婆陀呵泞(百二十四)　末力伽比流(百二十五)　破罗萨哆(百二十六)　阿路沙嘙提(百二十七)　希利希利(百二十八)　夜哆婆阇蛇(百二十九)　莎其罗(百三十)　夜哆波兰遮(百三十一)　希力陀婆呵(百三十二)　萨多波利嘙嘙(百三十三)　末力伽毗卢呵尼(百三十四)　阿遮罗佛提(百三十五)　陀蛇波罗逻遮波遮蛇(百三十六)　宾荼希力陀蛇(百三十七)　战陀逻嘙逻泞(百三十八)　阿遮呤输陀泞(百三十九)　波逻冀逻摩力伽(百四十)　伊罗(百四十一)　波逻冀逻摩力伽(百四十二)　伊罗(百四十三)　伊利呤(百四十四)　波臈脾(百四十五)　婆逻嘙逻冺(百四十六)　萨婆啰多哆多(百四十七)　萨多[少/兔]竭脾(百四十八)　阿那嘙罗那伏律冺(百四十九)　阿罗茶(百五十)　安伽呤(百五十一)　舍弥尼(百五十二)　比婆罗嘙俞希(百五十三)　阿希多(百五十四)　阿婆希(百五十五)　尼逻嘙蛇嘙(百五十六)　阿之逻末力伽(百五十七)　罗嘙那(百五十八)　罗仇婆呤(百五十九)　犁勒那朋舍(百六十)　陀摩伽蛇(百六十一)　阇罗战陀(百六十二)　三牟陀罗嘙提(百六十三)　摩诃复多脾比伽嘙三牟陀(百六十四)　陀罗尼牟陀离那(百六十五)　摩呿牟陀逻(百六十六)　娑逻婆提(百六十七)　思比陀牟陀(百六十八)　阿嘙多尼(百六十九)　娑婆多尼(百七十)　慕迦逻(百七十一)　比豆多逻斯那(百七十二)　厕提牟地离都思(百七十三)　移迦之(百七十四)　卑利痴比迦蛇(百七十五)　嘙呵婆呵冀荼(百七十六)　迦嘙吒(百七十七)　尸逻波逻提多希力陀陀蛇(百七十八)　三牟陀多陀罗尼(百七十九)　陀逻(百八十)　陀逻(百八十一)　陀逻(百八十二)　弹提罗(百八十三)　弹堤罗休尼罗萨婆希力陀蛇勿陀离都思阇吒(百八十四)　阇婆咤(百八十五)　阇呿嘙咤(百八十六)　修摩堤(百八十七)　摩提(百八十八)　摩诃复多勿陀离多(百八十九)　易翅之散迦罗(百九十)　婆荼蛇多那尼(百九十一)　首力多复多(百九十二)　伊弥尼弥尼(百九十三)　裟遮尼(百九十四)　输沙萨遮尼(百九十五)　牟地离多遮利也何堤咩那(百九十六)　婆比哆(百九十七)　阿那若哆(百九十八)　摩诃富若三牟遮蛇嘙多逻摩诃迦留尼迦牟地离多(百九十九)　萨婆三藐波罗提般(二百)　至逻阇罗兜(二百一)　萨婆尼犁(二百二)　萨婆牟尼婆罗沙婆摩诃迦留那三摩堤若那若那婆离难(二百三)　咩啰多竭毗(二百四)　比利也比利也(二百五)　婆犁那提[口+悉]多(二百六)　萨婆复都波蛇(二百七)　莎呵(二百八)。<a id="a-Dk"></a>”</p>
  <p id="aDl">尔时，<a id="a-Dm"></a>娑婆世界一切众生，<a id="a-Dn"></a>闻是咒已，<a id="a-Do"></a>各各称言：<a id="a-Dp"></a>“南无一切十方诸佛！<a id="a-Dq"></a>”第二第三亦复如是：<a id="a-Dr"></a>“甚奇！<a id="a-Ds"></a>甚特！<a id="a-Dt"></a>诸佛大会不可思议，<a id="a-Du"></a>诸菩萨事亦不可思议。<a id="a-Dv"></a>我等昔来未曾得闻如是持名，<a id="a-Dw"></a>今得闻之，<a id="a-Dx"></a>能坏一切魔境界力，<a id="a-Dy"></a>绍三宝性，<a id="a-Dz"></a>断魔罗网，<a id="a-E0"></a>得诸善法具足佛事，<a id="a-E1"></a>为如是等说是大持，<a id="a-E2"></a>为诸众生著心封印，<a id="a-E3"></a>印诸众生阴入界法，<a id="a-E4"></a>乃至获得大般涅槃。<a id="a-E5"></a>”</p>
  <p id="aE6">尔时，<a id="a-E7"></a>会中有一童子菩萨，<a id="a-E8"></a>名曰月光，<a id="a-E9"></a>从莲华起，<a id="a-EA"></a>一心合掌观察十方，<a id="a-EB"></a>以佛力故出大音声，<a id="a-EC"></a>其音遍闻娑婆世界，<a id="a-ED"></a>而说偈言：</p>
  <p id="aEE">“如是大集甚难得，<a id="a-EF"></a>　具足智慧亦复难，</p>
  <p id="aEG">难得亲近善知识，<a id="a-EH"></a>　如是法印亦难闻。</p>
  <p id="aEI">如来怜愍诸众生，<a id="a-EJ"></a>　为众生故护正法，</p>
  <p id="aEK">说是无上陀罗尼，<a id="a-EL"></a>　为坏种种诸魔力。</p>
  <p id="aEM">十方诸佛说是持，<a id="a-EN"></a>　为不断绝三宝性，</p>
  <p id="aEO">能和一切诸忿诤，<a id="a-EP"></a>　亦能增长无上忍，</p>
  <p id="aEQ">增益众生诸善根，<a id="a-ER"></a>　消灭国土诸恶相，</p>
  <p id="aES">能破众生三恶业，<a id="a-ET"></a>　亦令远离诸恶见。</p>
  <p id="aEU">如来说是无上持，<a id="a-EV"></a>　为欲显示无上道，</p>
  <p id="aEW">亦为具六波罗蜜，<a id="a-EX"></a>　真实修于菩提道。</p>
  <p id="aEY">是持即是善方便，<a id="a-EZ"></a>　亦能增长无碍智，</p>
  <p id="aEa">摄取一切诸善法，<a id="a-Eb"></a>　是故名为无上持。</p>
  <p id="aEc">具修三十七道品，<a id="a-Ed"></a>　是名无垢菩提道，</p>
  <p id="aEe">能断一切疑网心，<a id="a-Ef"></a>　及断众生诸烦恼，</p>
  <p id="aEg">是持即是真实语，<a id="a-Eh"></a>　了了睹见菩提道。</p>
  <p id="aEi">我今欲说陀罗尼，<a id="a-Ej"></a>　是则名为无上胜，</p>
  <p id="aEk">为欲拥护说法师，<a id="a-El"></a>　及以听受是持者。</p>
  <p id="aEm">其谁欲受欲听者，<a id="a-En"></a>　我今当说勿生疑，</p>
  <p id="aEo">无上无胜陀罗尼，<a id="a-Ep"></a>　即是最上之智慧。<a id="a-Eq"></a>”</p>
  <p id="aEr">尔时，<a id="a-Es"></a>有恒河沙等菩萨童子，<a id="a-Et"></a>异口同音作如是言：<a id="a-Eu"></a>“我等亦欲说陀罗尼！<a id="a-Ev"></a>若比丘、<a id="a-Ew"></a>比丘尼、<a id="a-Ex"></a>优婆塞、<a id="a-Ey"></a>优婆夷，<a id="a-Ez"></a>先当澡浴，<a id="a-F0"></a>净于身心，<a id="a-F1"></a>著新衣服，<a id="a-F2"></a>以妙香华供养三宝，<a id="a-F3"></a>升于法座说陀罗尼。<a id="a-F4"></a>如是四众，<a id="a-F5"></a>无有众生能起恶事以加之者，<a id="a-F6"></a>身心不浊，<a id="a-F7"></a>四大清净，<a id="a-F8"></a>身诸病苦皆得远离。<a id="a-F9"></a>如是法师，<a id="a-FA"></a>若有过去业因缘病，<a id="a-FB"></a>悉皆消灭。<a id="a-FC"></a>听此法者亦复如是，<a id="a-FD"></a>灭过去业因缘病苦。<a id="a-FE"></a>”</p>
  <p id="aFF">尔时，<a id="a-FG"></a>月光童子菩萨，<a id="a-FH"></a>向十方佛，<a id="a-FI"></a>长跪合掌而说咒曰：</p>
  <p id="aFJ">“那提阿三摩路卑(一)　咩罗素摩嘙泯(二)　伊希那遮久遮尼(三)　那婆久遮尼(四)　那遮久遮尼(五)　牟罗输陀尼(六)　嘙荼呿(七)　嘙荼呿(八)　修罗罗尼(九)　那嘙修罗罗尼(十)　复多拘知(十一)　波利车陀(十二)　阇罗呿(十三)　阇罗呿婆移(十四)　阇罗呿那(十五)　摩叉呿(十六)　迦迦呿(十七)　呵呵(十八)　呵呵(十九)　休休休(二十)　拨施脾陀那利车陀(二十一)　阿摩摩(二十二)　呿摩(二十三)　三牟陀罗(二十四)　阿陀罗呿婆(二十五)　散迦罗尼(二十六)　波利车陀菩提娑厕提比摩(二十七)　比比摩(二十八)　摩诃比比摩(二十九)　复多拘知(三十)　阿迦奢戒婆婆波利车陀(三十一)　莎呵(三十二)。<a id="a-FK"></a>”</p>
  <p id="aFL">尔时，<a id="a-FM"></a>娑婆世界十方诸佛、<a id="a-FN"></a>菩萨、<a id="a-FO"></a>声闻、<a id="a-FP"></a>释、<a id="a-FQ"></a>梵、<a id="a-FR"></a>龙王、<a id="a-FS"></a>阿修罗王、<a id="a-FT"></a>乾闼婆王、<a id="a-FU"></a>迦楼罗王、<a id="a-FV"></a>紧那罗王、<a id="a-FW"></a>摩睺罗伽王等，<a id="a-FX"></a>同声唱言：<a id="a-FY"></a>“善哉！<a id="a-FZ"></a>善哉！<a id="a-Fa"></a>菩萨童子，<a id="a-Fb"></a>善能说是大陀罗尼，<a id="a-Fc"></a>为坏魔业及恶知识身心诸病，<a id="a-Fd"></a>是上慧印。<a id="a-Fe"></a>”</p>
  <p id="aFf">尔时，<a id="a-Fg"></a>会中有一梵王，<a id="a-Fh"></a>名菩提自在，<a id="a-Fi"></a>自变其身而为女像，<a id="a-Fj"></a>端严殊特踰于人天，<a id="a-Fk"></a>以妙璎珞而自庄饰，<a id="a-Fl"></a>在西方佛阿弥陀前，<a id="a-Fm"></a>作如是言：<a id="a-Fn"></a>“唯愿世尊，<a id="a-Fo"></a>加我神力，<a id="a-Fp"></a>令我一音遍满此间娑婆世界。<a id="a-Fq"></a>我今欲说陀罗尼咒，<a id="a-Fr"></a>护说法者及听法者，<a id="a-Fs"></a>亦令释迦如来灭后，<a id="a-Ft"></a>无有能于是说法者生起恶事。<a id="a-Fu"></a>若魔，<a id="a-Fv"></a>若魔父母、<a id="a-Fw"></a>子息、<a id="a-Fx"></a>眷属、<a id="a-Fy"></a>亲友、<a id="a-Fz"></a>仆使，<a id="a-G0"></a>若天、<a id="a-G1"></a>若龙、<a id="a-G2"></a>若阿修罗、<a id="a-G3"></a>若乾闼婆、<a id="a-G4"></a>若伽楼罗、<a id="a-G5"></a>若紧那罗、<a id="a-G6"></a>若摩睺罗伽、<a id="a-G7"></a>若鸠槃茶，<a id="a-G8"></a>若富单那、<a id="a-G9"></a>迦多富单那、<a id="a-GA"></a>荔[卄/梨]多、<a id="a-GB"></a>毗舍遮、<a id="a-GC"></a>夜叉、<a id="a-GD"></a>罗刹等，<a id="a-GE"></a>父母、<a id="a-GF"></a>子息、<a id="a-GG"></a>眷属、<a id="a-GH"></a>仆使亦复如是，<a id="a-GI"></a>于是法师不能为恶，<a id="a-GJ"></a>乃至不能动其一毛之分为其身心而作恶事。<a id="a-GK"></a>唯愿世尊，<a id="a-GL"></a>加我神力，<a id="a-GM"></a>令我音声遍此世界。<a id="a-GN"></a>”</p>
  <p id="aGO">尔时，<a id="a-GP"></a>会中有一帝释，<a id="a-GQ"></a>名曰高持，<a id="a-GR"></a>语菩提自在梵言：<a id="a-GS"></a>“姊，<a id="a-GT"></a>莫于如来生戏弄心。<a id="a-GU"></a>何以故？<a id="a-GV"></a>夫戏弄者即凡夫法！<a id="a-GW"></a>如来已过凡夫事业，<a id="a-GX"></a>一切有为悉是无常，<a id="a-GY"></a>如来不增有为之法，<a id="a-GZ"></a>唯增于空断声字句。<a id="a-Ga"></a>姊，<a id="a-Gb"></a>如来于汝不生诤讼，<a id="a-Gc"></a>但观平等，<a id="a-Gd"></a>一相无相，<a id="a-Ge"></a>犹如虚空。<a id="a-Gf"></a>夫虚空者无三有为，<a id="a-Gg"></a>无有觉观，<a id="a-Gh"></a>不离有为，<a id="a-Gi"></a>无有障碍。<a id="a-Gj"></a>如来世尊亦复如是，<a id="a-Gk"></a>于一切法无有障碍，<a id="a-Gl"></a>如来于欲亦复如是，<a id="a-Gm"></a>一切觉观、<a id="a-Gn"></a>寿命、<a id="a-Go"></a>士夫、<a id="a-Gp"></a>阴界诸入、<a id="a-Gq"></a>音声字句，<a id="a-Gr"></a>悉皆无碍。<a id="a-Gs"></a>姊今云何，<a id="a-Gt"></a>于如来所而生戏弄？<a id="a-Gu"></a>”</p>
  <p id="aGv">无量寿佛告帝释言：<a id="a-Gw"></a>“善男子，<a id="a-Gx"></a>当先思惟然后发言，<a id="a-Gy"></a>无得于后而生悔恨。<a id="a-Gz"></a>何以故？<a id="a-H0"></a>是女人者即大丈夫，<a id="a-H1"></a>已于无量诸如来所，<a id="a-H2"></a>久修善本，<a id="a-H3"></a>为欲庄严此大众故，<a id="a-H4"></a>现为女身，<a id="a-H5"></a>实非女也，<a id="a-H6"></a>即是菩萨摩诃萨身！<a id="a-H7"></a>汝云何言称之为姊？<a id="a-H8"></a>”</p>
  <p id="aH9">尔时，<a id="a-HA"></a>帝释闻佛语已，<a id="a-HB"></a>即前忏悔。</p>
  <p id="aHC">自在梵言：<a id="a-HD"></a>“我受汝忏，<a id="a-HE"></a>令汝不得恶口等果。<a id="a-HF"></a>”</p>
  <p id="aHG">尔时，<a id="a-HH"></a>梵天白无量寿佛：<a id="a-HI"></a>“世尊，<a id="a-HJ"></a>若彼高持不忏悔者，<a id="a-HK"></a>当得何等恶口果报？<a id="a-HL"></a>”</p>
  <p id="aHM">佛言：<a id="a-HN"></a>“善男子，<a id="a-HO"></a>彼若不忏，<a id="a-HP"></a>当于八万四千世中常受女身，<a id="a-HQ"></a>其形丑陋，<a id="a-HR"></a>臭秽不净，<a id="a-HS"></a>是故众生应当护口。<a id="a-HT"></a>”</p>
  <p id="aHU">尔时，<a id="a-HV"></a>无量寿佛告菩萨言：<a id="a-HW"></a>“我今施汝威神道力，<a id="a-HX"></a>便可说之。<a id="a-HY"></a>”</p>
  <p id="aHZ">尔时，<a id="a-Ha"></a>梵天敬白十方无量诸佛及诸菩萨、<a id="a-Hb"></a>一切人天：<a id="a-Hc"></a>“唯愿善听！<a id="a-Hd"></a>若有欲令如来正法久住于世，<a id="a-He"></a>拥护说法及听法者，<a id="a-Hf"></a>唯愿诸佛悉施我欲。<a id="a-Hg"></a>”说是语时，<a id="a-Hh"></a>其音遍满娑婆世界。</p>
  <p id="aHi">尔时，<a id="a-Hj"></a>一切梵王、<a id="a-Hk"></a>释王，<a id="a-Hl"></a>各作是言：<a id="a-Hm"></a>“我施仁欲，<a id="a-Hn"></a>并欲受持。<a id="a-Ho"></a>”</p>
  <p id="aHp">尔时，<a id="a-Hq"></a>梵天即说咒曰：</p>
  <p id="aHr">“阿摩犁(一)　比摩犁(二)　伽那沙踟(三)　波利战踟(四)　摩诃战踟(五)　遮弥(六)　摩诃遮弥(七)　素咩(八)　多弥(九)　阿嘙呵(十)　比嘙呵(十一)　修伽阇尼啰呿婆(十二)　牟罗波利车陀(十三)　夜叉战踟(十四)　比舍遮战荼(十五)　阿婆阿多尼(十六)　三婆逻哆尼(十七)　娑伽罗尼(十八)　谵婆尼(十九)　慕呵尼(二十)　郁摩遮吒尼(二十一)　呵呵摩摩呵呵(二十二)　阿多遮尼(二十三)　呿伽舍婆(二十四)　阿摩罗(二十五)　阿牟罗(二十六)　牟罗波利跋泯(二十七)　阿娑罗呿婆莎呵(二十八)。<a id="a-Hs"></a>”</p>
  <p id="aHt">尔时，<a id="a-Hu"></a>一切诸天世人，<a id="a-Hv"></a>咸皆赞言：<a id="a-Hw"></a>“善哉！<a id="a-Hx"></a>善哉！<a id="a-Hy"></a>是陀罗尼不可思议无能胜者。<a id="a-Hz"></a>”</p>
  <p id="aI0">尔时，<a id="a-I1"></a>梵王复作是言：<a id="a-I2"></a>“若有不能调伏恶鬼，<a id="a-I3"></a>闻是持已即便能调。<a id="a-I4"></a>若有受持如是咒者，<a id="a-I5"></a>随所住国信心诸王，<a id="a-I6"></a>一切男子、<a id="a-I7"></a>女人、<a id="a-I8"></a>若大、<a id="a-I9"></a>若小、<a id="a-IA"></a>若天、<a id="a-IB"></a>若人，<a id="a-IC"></a>皆于是王不能起恶。<a id="a-ID"></a>若有起恶首为七分，<a id="a-IE"></a>其心干焦，<a id="a-IF"></a>身被癞病，<a id="a-IG"></a>有神通者即便还失，<a id="a-IH"></a>暴风所吹，<a id="a-II"></a>身陷入地。<a id="a-IJ"></a>随是持咒流布之处，<a id="a-IK"></a>我亦当护，<a id="a-IL"></a>令得远离一切诸恶，<a id="a-IM"></a>受者、<a id="a-IN"></a>听者不乏衣食、<a id="a-IO"></a>卧具、<a id="a-IP"></a>医药、<a id="a-IQ"></a>资生所须。<a id="a-IR"></a>”</p>
  <p id="aIS">尔时，<a id="a-IT"></a>会中有一梵天，<a id="a-IU"></a>名曰正语，<a id="a-IV"></a>亦现女像，<a id="a-IW"></a>复作誓言：<a id="a-IX"></a>“我今于此娑婆世界，<a id="a-IY"></a>现在佛前至心护法，<a id="a-IZ"></a>乃至释迦如来灭后亦当护之，<a id="a-Ia"></a>随是持咒流布之处，<a id="a-Ib"></a>护其国土，<a id="a-Ic"></a>说者、<a id="a-Id"></a>听者令离魔业一切恶事。<a id="a-Ie"></a>若有法师欲说法者，<a id="a-If"></a>为调众生，<a id="a-Ig"></a>先当读诵是陀罗尼。<a id="a-Ih"></a>”即说咒曰：</p>
  <p id="aIi">“阿婆咩(一)　比摩咩(二)　庵婆罗(三)　庵婆呤(四)　波利荼(五)　富沙波罗婆呵(六)　阇留迦(七)　摩呿罗蛇(八)　伊利弥利(九)　冀利弥利(十)　冀提遮罗牟蛇离(十一)　牟陀罗目[口+企](十二)　莎呵(十三)。</p>
  <p id="aIj">“若有法师，<a id="a-Ik"></a>先读诵说如是持者，<a id="a-Il"></a>我以天耳当往听之，<a id="a-Im"></a>闻已身往在其会中，<a id="a-In"></a>令诸会者远离诸恶，<a id="a-Io"></a>至心听受如是持咒。<a id="a-Ip"></a>若我闻已而不往者，<a id="a-Iq"></a>则为欺诳过去、<a id="a-Ir"></a>未来、<a id="a-Is"></a>十方现在无量诸佛，<a id="a-It"></a>亦于未来不得成就阿耨多罗三藐三菩提。<a id="a-Iu"></a>若我往者，<a id="a-Iv"></a>即令法师逮无碍辩，<a id="a-Iw"></a>得无所畏；<a id="a-Ix"></a>听法之人，<a id="a-Iy"></a>远离病苦及疑网心、<a id="a-Iz"></a>饥渴寒热、<a id="a-J0"></a>兵革怨敌、<a id="a-J1"></a>虎狼毒兽一切诸恶。<a id="a-J2"></a>唯愿十方一切诸佛加我神力。<a id="a-J3"></a>”</p>
  <p id="aJ4">尔时，<a id="a-J5"></a>释迦如来白诸佛言：<a id="a-J6"></a>“今我当与此梵天咒，<a id="a-J7"></a>为护法故。<a id="a-J8"></a>”即便说咒：</p>
  <p id="aJ9">“遮慕踟(一)　慕茶波利车陀(二)　阿牟摩(三)　阿牟摩(四)　阿牟摩(五)　娑罗叉(六)　娑罗究思(七)　弥呿波利嘙呵(八)　遮罗摩(九)　蛇哆嘙(十)　修比呿(十一)　阿牟罗波利车题(十二)　萨婆佛陀阿提[口+悉]汦(十三)　莎呵(十四)。<a id="a-JA"></a>”</p>
  <p id="aJB">于是如来说是咒已，<a id="a-JC"></a>即告梵天：<a id="a-JD"></a>“善男子，<a id="a-JE"></a>如是持咒力，<a id="a-JF"></a>能调伏一切众生。<a id="a-JG"></a>”</p>
  <p id="aJH">尔时，<a id="a-JI"></a>梵天白佛言：<a id="a-JJ"></a>“世尊，<a id="a-JK"></a>我今所以现此女身，<a id="a-JL"></a>为欲调伏一切女人。<a id="a-JM"></a>若有女人欲生男者，<a id="a-JN"></a>当读是持，<a id="a-JO"></a>读是持已即得生男；<a id="a-JP"></a>厌儿息者，<a id="a-JQ"></a>便不复生。<a id="a-JR"></a>若有受持读诵之者，<a id="a-JS"></a>我当至心营卫拥护。<a id="a-JT"></a>”</p>
 </body>
</html>