<!doctype html>
<html id="z3IBTKTEE" data-ver="1305">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第二</h1>
  <h2 id="a2">陀罗尼自在王菩萨品第二之二</h2>
  <p id="a3">佛复告陀罗尼自在王菩萨：<a id="a-4"></a>“善男子，<a id="a-5"></a>菩萨摩诃萨有八光明，<a id="a-6"></a>以是八明能坏诸闇净菩萨行。<a id="a-7"></a>何等为八？<a id="a-8"></a>一者、<a id="a-9"></a>念光，<a id="a-A"></a>二者、<a id="a-B"></a>意光，<a id="a-C"></a>三者、<a id="a-D"></a>行光，<a id="a-E"></a>四者、<a id="a-F"></a>法光，<a id="a-G"></a>五者、<a id="a-H"></a>智光，<a id="a-I"></a>六者、<a id="a-J"></a>实光，<a id="a-K"></a>七者、<a id="a-L"></a>神通光，<a id="a-M"></a>八者、<a id="a-N"></a>无碍智光。</p>
  <p id="aO">“念光有八种：<a id="a-P"></a>一者、<a id="a-Q"></a>不失过去善法；<a id="a-R"></a>二者、<a id="a-S"></a>作未来善；<a id="a-T"></a>三者、<a id="a-U"></a>闻法不忘；<a id="a-V"></a>四者、<a id="a-W"></a>思惟实义；<a id="a-X"></a>五者、<a id="a-Y"></a>不为六尘所坏；<a id="a-Z"></a>六者、<a id="a-a"></a>忆持如守门人遮止恶法，<a id="a-b"></a>为真善法守善法城门；<a id="a-c"></a>七者、<a id="a-d"></a>不为邪法之所诳惑；<a id="a-e"></a>八者、<a id="a-f"></a>能大增长纯善之法。<a id="a-g"></a>是名念光八种。</p>
  <p id="ah">“意光亦有八种：<a id="a-i"></a>一者、<a id="a-j"></a>义意非字意，<a id="a-k"></a>二者、<a id="a-l"></a>智慧意非识意，<a id="a-m"></a>三者、<a id="a-n"></a>法意非人意，<a id="a-o"></a>四者、<a id="a-p"></a>实意非虚意，<a id="a-q"></a>五者、<a id="a-r"></a>菩萨意非声闻意，<a id="a-s"></a>六者、<a id="a-t"></a>上意非下意，<a id="a-u"></a>七者、<a id="a-v"></a>佛意非退意，<a id="a-w"></a>八者、<a id="a-x"></a>怜愍意非害意。<a id="a-y"></a>是名意光八种。</p>
  <p id="az">“行光亦有八种：<a id="a-10"></a>一者、<a id="a-11"></a>法行，<a id="a-12"></a>二者、<a id="a-13"></a>一切行，<a id="a-14"></a>三者、<a id="a-15"></a>众生行，<a id="a-16"></a>四者、<a id="a-17"></a>众生心行，<a id="a-18"></a>五者、<a id="a-19"></a>十二因缘行，<a id="a-1A"></a>六者、<a id="a-1B"></a>广说行，<a id="a-1C"></a>七者、<a id="a-1D"></a>行行，<a id="a-1E"></a>八者、<a id="a-1F"></a>一切佛法行。<a id="a-1G"></a>是名行光八种。</p>
  <p id="a1H">“法光亦有八种：<a id="a-1I"></a>一者、<a id="a-1J"></a>世法光，<a id="a-1K"></a>二者、<a id="a-1L"></a>出世法光，<a id="a-1M"></a>三者、<a id="a-1N"></a>无漏法光，<a id="a-1O"></a>四者、<a id="a-1P"></a>无为法光，<a id="a-1Q"></a>五者、<a id="a-1R"></a>解脱法光，<a id="a-1S"></a>六者、<a id="a-1T"></a>心解脱法光，<a id="a-1U"></a>七者、<a id="a-1V"></a>毕竟解脱法光，<a id="a-1W"></a>八者、<a id="a-1X"></a>破无明慧法光。<a id="a-1Y"></a>是名法光八种。</p>
  <p id="a1Z">“智光亦有八种：<a id="a-1a"></a>一者、<a id="a-1b"></a>八正智光，<a id="a-1c"></a>二者、<a id="a-1d"></a>须陀洹智光，<a id="a-1e"></a>三者、<a id="a-1f"></a>斯陀含智光，<a id="a-1g"></a>四者、<a id="a-1h"></a>阿那含智光，<a id="a-1i"></a>五者、<a id="a-1j"></a>阿罗汉智光，<a id="a-1k"></a>六者、<a id="a-1l"></a>辟支佛智光，<a id="a-1m"></a>七者、<a id="a-1n"></a>菩萨智光，<a id="a-1o"></a>八者、<a id="a-1p"></a>正觉智光。<a id="a-1q"></a>是名智光八种。</p>
  <p id="a1r">“实光亦有八种：<a id="a-1s"></a>一者、<a id="a-1t"></a>正定行，<a id="a-1u"></a>二者、<a id="a-1v"></a>得须陀洹果，<a id="a-1w"></a>三者、<a id="a-1x"></a>斯陀含果，<a id="a-1y"></a>四者、<a id="a-1z"></a>阿那含果，<a id="a-20"></a>五者、<a id="a-21"></a>阿罗汉果，<a id="a-22"></a>六者、<a id="a-23"></a>辟支佛果，<a id="a-24"></a>七者、<a id="a-25"></a>菩萨，<a id="a-26"></a>八者、<a id="a-27"></a>佛菩提。<a id="a-28"></a>是名实光八种。</p>
  <p id="a29">“神通光亦有八种：<a id="a-2A"></a>一者、<a id="a-2B"></a>眼光，<a id="a-2C"></a>能见正色；<a id="a-2D"></a>二者、<a id="a-2E"></a>耳光，<a id="a-2F"></a>能闻正声；<a id="a-2G"></a>三者、<a id="a-2H"></a>念光，<a id="a-2I"></a>能念过去阿僧祇劫所有众生；<a id="a-2J"></a>四者、<a id="a-2K"></a>性光，<a id="a-2L"></a>为观性净众生之心；<a id="a-2M"></a>五者、<a id="a-2N"></a>虚空光，<a id="a-2O"></a>以大神通光，<a id="a-2P"></a>遍到十方无量世界；<a id="a-2Q"></a>六者、<a id="a-2R"></a>方便光，<a id="a-2S"></a>具无漏智故；<a id="a-2T"></a>七者、<a id="a-2U"></a>功德庄严光，<a id="a-2V"></a>为利益一切众生故；<a id="a-2W"></a>八者、<a id="a-2X"></a>智慧庄严光，<a id="a-2Y"></a>为坏一切众生疑心故。<a id="a-2Z"></a>是名神通光八种。</p>
  <p id="a2a">“无碍智光亦有八种：<a id="a-2b"></a>一者、<a id="a-2c"></a>智光，<a id="a-2d"></a>二者、<a id="a-2e"></a>意光，<a id="a-2f"></a>三者、<a id="a-2g"></a>慧光，<a id="a-2h"></a>四者、<a id="a-2i"></a>佛光，<a id="a-2j"></a>五者、<a id="a-2k"></a>正见光，<a id="a-2l"></a>六者、<a id="a-2m"></a>净众生心光，<a id="a-2n"></a>七者、<a id="a-2o"></a>解脱光，<a id="a-2p"></a>八者、<a id="a-2q"></a>毕竟光。<a id="a-2r"></a>是名八无碍智光。<a id="a-2s"></a>”</p>
  <p id="a2t">尔时，<a id="a-2u"></a>世尊欲重宣此义，<a id="a-2v"></a>而说偈言：</p>
  <p id="a2w">“修集于念心，<a id="a-2x"></a>　不忘善恶业，</p>
  <p id="a2y">乐闻赞诵经，<a id="a-2z"></a>　修集不放逸。</p>
  <p id="a30">能调伏诸根，<a id="a-31"></a>　安住于寂静，</p>
  <p id="a32">增长于善法，<a id="a-33"></a>　修集于念光。</p>
  <p id="a34">能遮止恶法，<a id="a-35"></a>　犹善守门者，</p>
  <p id="a36">能守护法城，<a id="a-37"></a>　不令四魔入。</p>
  <p id="a38">不随逐音声，<a id="a-39"></a>　思惟真实义，</p>
  <p id="a3A">亲近善知识，<a id="a-3B"></a>　喜乐如法住。</p>
  <p id="a3C">其意无边上，<a id="a-3D"></a>　永断诸烦恼，</p>
  <p id="a3E">邪法不能动，<a id="a-3F"></a>　恶世不生谤。</p>
  <p id="a3G">诚心念菩提，<a id="a-3H"></a>　不说小乘心，</p>
  <p id="a3I">常乐念上意，<a id="a-3J"></a>　为众破下意。</p>
  <p id="a3K">不畏魔烦恼，<a id="a-3L"></a>　修集大慈悲，</p>
  <p id="a3M">不念害众生，<a id="a-3N"></a>　其得大智光。</p>
  <p id="a3O">能坏诸疑心，<a id="a-3P"></a>　解了甚深义，</p>
  <p id="a3Q">知真实方便，<a id="a-3R"></a>　修四无碍智。</p>
  <p id="a3S">乐观十二缘，<a id="a-3T"></a>　众生之所因，</p>
  <p id="a3U">知无作受者，<a id="a-3V"></a>　能修大光法。</p>
  <p id="a3W">能知诸佛法，<a id="a-3X"></a>　行世出世行，</p>
  <p id="a3Y">能到十方土，<a id="a-3Z"></a>　了知人天业。</p>
  <p id="a3a">修集无上智，<a id="a-3b"></a>　说三归一乘，</p>
  <p id="a3c">修集八正道，<a id="a-3d"></a>　为坏三世法。</p>
  <p id="a3e">于有漏无漏，<a id="a-3f"></a>　如实而知之，</p>
  <p id="a3g">能利益人天，<a id="a-3h"></a>　令断有漏法。</p>
  <p id="a3i">不谬为无为，<a id="a-3j"></a>　真实而知之，</p>
  <p id="a3k">寂静光无暗，<a id="a-3l"></a>　不著有为相。</p>
  <p id="a3m">知结入出缘，<a id="a-3n"></a>　知众心性净，</p>
  <p id="a3o">若有大乘定，<a id="a-3p"></a>　即知如是法，</p>
  <p id="a3q">乐住无漏流，<a id="a-3r"></a>　了四沙门果。</p>
  <p id="a3s">知菩提道行，<a id="a-3t"></a>　故修无碍智，</p>
  <p id="a3u">破邪修实光，<a id="a-3v"></a>　入众无所畏。</p>
  <p id="a3w">乐说真实义，<a id="a-3x"></a>　为破生死法，</p>
  <p id="a3y">眼耳净无障，<a id="a-3z"></a>　能见闻色声。</p>
  <p id="a40">过去念不谬，<a id="a-41"></a>　亦了知他心，</p>
  <p id="a42">到十方无碍，<a id="a-43"></a>　知法如虚空。</p>
  <p id="a44">得无漏智慧，<a id="a-45"></a>　为调诸众生，</p>
  <p id="a46">具功德智慧，<a id="a-47"></a>　为利诸众生，</p>
  <p id="a48">于无量世中，<a id="a-49"></a>　求是二庄严。</p>
  <p id="a4A">乐受持净戒，<a id="a-4B"></a>　乐护于佛法，</p>
  <p id="a4C">修集真实光，<a id="a-4D"></a>　为于如法住。</p>
  <p id="a4E">我说无量光，<a id="a-4F"></a>　为令众生得，</p>
  <p id="a4G">有信此经者，<a id="a-4H"></a>　即得此诸光。<a id="a-4I"></a>”</p>
  <p id="a4J">尔时，<a id="a-4K"></a>世尊复告陀罗尼自在王菩萨：<a id="a-4L"></a>“善男子，<a id="a-4M"></a>菩萨摩诃萨修集大悲，<a id="a-4N"></a>有十六事。<a id="a-4O"></a>何等十六？</p>
  <p id="a4P">“一者、<a id="a-4Q"></a>菩萨摩诃萨见诸众生贪著我见，<a id="a-4R"></a>以我见故增长诸见，<a id="a-4S"></a>常为生死之所系缚，<a id="a-4T"></a>是故菩萨为此众生修大悲心，<a id="a-4U"></a>悲因缘故宣说法化，<a id="a-4V"></a>为坏众生如是妄见。</p>
  <p id="a4W">“二者、<a id="a-4X"></a>见诸众生心怀颠倒，<a id="a-4Y"></a>常见无常，<a id="a-4Z"></a>无常见常；<a id="a-4a"></a>苦见于乐，<a id="a-4b"></a>乐见于苦；<a id="a-4c"></a>净见不净，<a id="a-4d"></a>不净见净；<a id="a-4e"></a>我见无我，<a id="a-4f"></a>无我见我。<a id="a-4g"></a>是故菩萨为此众生修集悲心，<a id="a-4h"></a>悲因缘故宣说法要，<a id="a-4i"></a>为坏众生如是四倒。</p>
  <p id="a4j">“三者、<a id="a-4k"></a>见诸众生心怀憍慢，<a id="a-4l"></a>实无有物而生物想，<a id="a-4m"></a>实无有事而生事想，<a id="a-4n"></a>以是因缘起七种慢，<a id="a-4o"></a>以是慢故增长恶法，<a id="a-4p"></a>是故菩萨于此众生修集悲心，<a id="a-4q"></a>悲因缘故宣说法要，<a id="a-4r"></a>破坏众生如是憍慢。</p>
  <p id="a4s">“四者、<a id="a-4t"></a>见诸众生五盖所覆，<a id="a-4u"></a>以覆盖故，<a id="a-4v"></a>心多生疑不解深义，<a id="a-4w"></a>是故菩萨于此众生修集悲心，<a id="a-4x"></a>悲因缘故宣说法要，<a id="a-4y"></a>为坏众生如是五盖。</p>
  <p id="a4z">“五者、<a id="a-50"></a>见诸众生沉六入海，<a id="a-51"></a>眼取色相，<a id="a-52"></a>耳取声相，<a id="a-53"></a>鼻取香相，<a id="a-54"></a>舌取味相，<a id="a-55"></a>身取触相，<a id="a-56"></a>意取法相，<a id="a-57"></a>是名为沉。<a id="a-58"></a>是故菩萨于此众生修集悲心，<a id="a-59"></a>悲因缘故宣说正法，<a id="a-5A"></a>为拔众生如是沉没。</p>
  <p id="a5B">“六者、<a id="a-5C"></a>见诸众生有七种慢：<a id="a-5D"></a>一者、<a id="a-5E"></a>慢，<a id="a-5F"></a>二者、<a id="a-5G"></a>大慢，<a id="a-5H"></a>三者、<a id="a-5I"></a>慢慢，<a id="a-5J"></a>四者、<a id="a-5K"></a>我慢，<a id="a-5L"></a>五者、<a id="a-5M"></a>增上慢，<a id="a-5N"></a>六者、<a id="a-5O"></a>下慢，<a id="a-5P"></a>七者、<a id="a-5Q"></a>邪慢。<a id="a-5R"></a>菩萨摩诃萨于下慢者，<a id="a-5S"></a>自言胜汝；<a id="a-5T"></a>于慢慢者，<a id="a-5U"></a>自言最胜，<a id="a-5V"></a>我色胜乃至识胜；<a id="a-5W"></a>于增上慢者，<a id="a-5X"></a>菩萨语言：<a id="a-5Y"></a>‘汝实非圣，<a id="a-5Z"></a>不应便起圣人之想。<a id="a-5a"></a>’为邪慢者，<a id="a-5b"></a>宣说正见。<a id="a-5c"></a>是故菩萨于此众生修集悲心，<a id="a-5d"></a>悲因缘故宣说正法，<a id="a-5e"></a>为断众生如是憍慢。</p>
  <p id="a5f">“七者、<a id="a-5g"></a>见诸众生离于圣道，<a id="a-5h"></a>乐行世道恶道，<a id="a-5i"></a>是故菩萨于此众生修集悲心，<a id="a-5j"></a>悲因缘故宣说正法，<a id="a-5k"></a>为断众生世道恶道。</p>
  <p id="a5l">“八者、<a id="a-5m"></a>见诸众生造恶道行，<a id="a-5n"></a>属无明爱妻息所系不得自在，<a id="a-5o"></a>是故菩萨于此众生修集悲心，<a id="a-5p"></a>悲因缘故宣说正法，<a id="a-5q"></a>为断众生如是系缚，<a id="a-5r"></a>出离恶道。</p>
  <p id="a5s">“九者、<a id="a-5t"></a>见诸众生亲近恶友，<a id="a-5u"></a>远离善友，<a id="a-5v"></a>其心甘乐造作恶业，<a id="a-5w"></a>是故菩萨于此众生修集悲心，<a id="a-5x"></a>悲因缘故宣说正法，<a id="a-5y"></a>为断众生如是恶业，<a id="a-5z"></a>远离恶友，<a id="a-60"></a>亲近善友。</p>
  <p id="a61">“十者、<a id="a-62"></a>见诸众生造作悭贪，<a id="a-63"></a>于无明爱心无厌足为施智慧，<a id="a-64"></a>是故菩萨于此众生修集悲心，<a id="a-65"></a>悲因缘故宣说正法，<a id="a-66"></a>为断众生如是悭贪、<a id="a-67"></a>无明及爱，<a id="a-68"></a>施与智慧。</p>
  <p id="a69">“十一者、<a id="a-6A"></a>见诸众生我见、<a id="a-6B"></a>断见，<a id="a-6C"></a>为施众生十二因缘真智慧故，<a id="a-6D"></a>菩萨于此而生悲心，<a id="a-6E"></a>悲因缘故宣说正法，<a id="a-6F"></a>为断众生我见、<a id="a-6G"></a>断见，<a id="a-6H"></a>施与十二因缘智故。</p>
  <p id="a6I">“十二者、<a id="a-6J"></a>见诸众生行无明闇——我见、<a id="a-6K"></a>众生见、<a id="a-6L"></a>命见、<a id="a-6M"></a>士夫见、<a id="a-6N"></a>别异见、<a id="a-6O"></a>邪见、<a id="a-6P"></a>著见，<a id="a-6Q"></a>菩萨为施智光明故，<a id="a-6R"></a>于此众生而生悲心，<a id="a-6S"></a>悲因缘故宣说正法，<a id="a-6T"></a>为断众生如是所见。</p>
  <p id="a6U">“十三者、<a id="a-6V"></a>见诸众生乐于生死，<a id="a-6W"></a>于五聚阴而生亲想，<a id="a-6X"></a>是故菩萨于此众生修集悲心，<a id="a-6Y"></a>悲因缘故宣说正法，<a id="a-6Z"></a>为断众生如是三有。</p>
  <p id="a6a">“十四者、<a id="a-6b"></a>见诸众生为魔所缚，<a id="a-6c"></a>是故菩萨于此众生修集悲心，<a id="a-6d"></a>悲因缘故宣说正法，<a id="a-6e"></a>为坏众生如是魔网。</p>
  <p id="a6f">“十五者、<a id="a-6g"></a>见诸众生甘乐快乐，<a id="a-6h"></a>而不能知真实乐因，<a id="a-6i"></a>是故菩萨于此众生修集悲心，<a id="a-6j"></a>悲因缘故宣说正法，<a id="a-6k"></a>示诸众生真实乐因。</p>
  <p id="a6l">“十六者、<a id="a-6m"></a>见诸众生求涅槃门不能知处，<a id="a-6n"></a>是故菩萨于此众生修集悲心，<a id="a-6o"></a>悲因缘故宣说正法，<a id="a-6p"></a>为此众生开涅槃门。</p>
  <p id="a6q">“善男子，<a id="a-6r"></a>菩萨修悲，<a id="a-6s"></a>悉因如是十六因缘。</p>
  <p id="a6t">“善男子，<a id="a-6u"></a>一切众生有三十二不善之业，<a id="a-6v"></a>菩萨见已修集善业，<a id="a-6w"></a>为坏众生如是恶业。<a id="a-6x"></a>何等三十二？</p>
  <p id="a6y">“一者、<a id="a-6z"></a>有诸众生无明睡眠，<a id="a-70"></a>菩萨见已修集智慧，<a id="a-71"></a>为悟众生如是睡眠。</p>
  <p id="a72">“二者、<a id="a-73"></a>见诸众生下解下欲，<a id="a-74"></a>菩萨见已修集上解上欲，<a id="a-75"></a>为以大乘而教化之。</p>
  <p id="a76">“三者、<a id="a-77"></a>有诸众生乐为非法，<a id="a-78"></a>菩萨见已修集正法，<a id="a-79"></a>为令众生于诸法中得大自在。</p>
  <p id="a7A">“四者、<a id="a-7B"></a>有诸众生修集邪命，<a id="a-7C"></a>菩萨见已修于正命，<a id="a-7D"></a>为坏众生如是邪命。</p>
  <p id="a7E">“五者、<a id="a-7F"></a>有诸众生入于邪林，<a id="a-7G"></a>菩萨见已修集正见，<a id="a-7H"></a>为令众生出邪林故。</p>
  <p id="a7I">“六者、<a id="a-7J"></a>有诸众生乐为放逸，<a id="a-7K"></a>菩萨见已修不放逸，<a id="a-7L"></a>为令众生离放逸故。</p>
  <p id="a7M">“七者、<a id="a-7N"></a>有诸众生乐为粗穬，<a id="a-7O"></a>菩萨见已修如法住，<a id="a-7P"></a>为坏众生如是粗穬。</p>
  <p id="a7Q">“八者、<a id="a-7R"></a>有诸众生悭贪吝惜，<a id="a-7S"></a>菩萨见已修一切施，<a id="a-7T"></a>为坏众生悭贪心故。</p>
  <p id="a7U">“九者、<a id="a-7V"></a>有诸众生毁犯禁戒，<a id="a-7W"></a>菩萨见已修持净戒，<a id="a-7X"></a>为破众生毁禁心故。</p>
  <p id="a7Y">“十者、<a id="a-7Z"></a>有诸众生心常瞋恨，<a id="a-7a"></a>菩萨见已修慈悲忍，<a id="a-7b"></a>为坏众生如是瞋恨。</p>
  <p id="a7c">“十一者、<a id="a-7d"></a>有诸众生懒惰懈怠，<a id="a-7e"></a>菩萨见已修勤精进，<a id="a-7f"></a>为坏众生如是懈怠。</p>
  <p id="a7g">“十二者、<a id="a-7h"></a>有诸众生其心狂乱，<a id="a-7i"></a>菩萨见已修集定心，<a id="a-7j"></a>为坏众生如是狂乱。</p>
  <p id="a7k">“十三者、<a id="a-7l"></a>有诸众生邪智覆心，<a id="a-7m"></a>菩萨见已修集正智，<a id="a-7n"></a>为坏众生如是邪智。</p>
  <p id="a7o">“十四者、<a id="a-7p"></a>有诸众生说义颠倒，<a id="a-7q"></a>菩萨见已思惟正义，<a id="a-7r"></a>为坏众生如是颠倒。</p>
  <p id="a7s">“十五者、<a id="a-7t"></a>有诸众生乐造世行，<a id="a-7u"></a>菩萨见已修善方便，<a id="a-7v"></a>为坏众生乐世行故。</p>
  <p id="a7w">“十六者、<a id="a-7x"></a>有诸众生系属烦恼，<a id="a-7y"></a>菩萨见已先自除断，<a id="a-7z"></a>为坏众生烦恼系缚。</p>
  <p id="a80">“十七者、<a id="a-81"></a>有诸众生我见所缚，<a id="a-82"></a>菩萨见已自除我见，<a id="a-83"></a>为断众生如是我见。</p>
  <p id="a84">“十八者、<a id="a-85"></a>有诸众生诸根不调，<a id="a-86"></a>菩萨见已自调诸根，<a id="a-87"></a>为调众生如是不调。</p>
  <p id="a88">“十九者、<a id="a-89"></a>有诸众生说言无作无有受者，<a id="a-8A"></a>菩萨见已宣说有作及有受者，<a id="a-8B"></a>为坏众生如是邪说。</p>
  <p id="a8C">“二十者、<a id="a-8D"></a>有诸众生不知恩义，<a id="a-8E"></a>菩萨见已说知恩法，<a id="a-8F"></a>为坏众生如是不知恩义。</p>
  <p id="a8G">“二十一者、<a id="a-8H"></a>有诸众生未得谓得，<a id="a-8I"></a>菩萨见已修集正法，<a id="a-8J"></a>为坏如是增上慢故。</p>
  <p id="a8K">“二十二者、<a id="a-8L"></a>有诸众生恶口粗穬，<a id="a-8M"></a>菩萨见已修善口语，<a id="a-8N"></a>为坏众生如是恶口。</p>
  <p id="a8O">“二十三者、<a id="a-8P"></a>有诸众生贪无厌足，<a id="a-8Q"></a>菩萨见已修集知足，<a id="a-8R"></a>为坏众生不知足故。</p>
  <p id="a8S">“二十四者、<a id="a-8T"></a>有诸众生不能恭敬父母师长，<a id="a-8U"></a>菩萨见已修不放逸，<a id="a-8V"></a>为令众生供养恭敬父母师长。</p>
  <p id="a8W">“二十五者、<a id="a-8X"></a>有诸众生贫穷困苦，<a id="a-8Y"></a>菩萨见已修集七财，<a id="a-8Z"></a>为坏众生如是贫穷。</p>
  <p id="a8a">“二十六者、<a id="a-8b"></a>有诸众生常为四大毒蛇所病，<a id="a-8c"></a>菩萨见已修身念处，<a id="a-8d"></a>为令众生远离如是四大毒病。</p>
  <p id="a8e">“二十七者、<a id="a-8f"></a>有诸众生行无明闇，<a id="a-8g"></a>菩萨见已修集智慧，<a id="a-8h"></a>为令众生燃慧灯故。</p>
  <p id="a8i">“二十八者、<a id="a-8j"></a>有诸众生乐三有狱，<a id="a-8k"></a>菩萨见已修出离道，<a id="a-8l"></a>为示众生知出离故。</p>
  <p id="a8m">“二十九者、<a id="a-8n"></a>有诸众生常行左道，<a id="a-8o"></a>菩萨见已修集右道，<a id="a-8p"></a>为令众生舍左道故。</p>
  <p id="a8q">“三十者、<a id="a-8r"></a>有诸众生贪著身命，<a id="a-8s"></a>菩萨见已于自身命修不贪著，<a id="a-8t"></a>为令众生舍贪著故。</p>
  <p id="a8u">“三十一者、<a id="a-8v"></a>有诸众生不能恭敬供养三宝，<a id="a-8w"></a>菩萨见已修集信心，<a id="a-8x"></a>为令众生信三宝故。</p>
  <p id="a8y">“三十二者、<a id="a-8z"></a>有诸众生实非世尊，<a id="a-90"></a>自谓世尊，<a id="a-91"></a>菩萨见已修集六念，<a id="a-92"></a>为令彼等知真实法故。</p>
  <p id="a93">“善男子，<a id="a-94"></a>是名众生三十二业。<a id="a-95"></a>菩萨见已修治自业，<a id="a-96"></a>成就具足一切善法坏诸恶业，<a id="a-97"></a>劝诸众生令行善业。<a id="a-98"></a>善男子，<a id="a-99"></a>菩萨摩诃萨有无量业。<a id="a-9A"></a>何以故？<a id="a-9B"></a>众生烦恼有无量门，<a id="a-9C"></a>为闭众生烦恼门故，<a id="a-9D"></a>菩萨修集无量善业。<a id="a-9E"></a>善男子，<a id="a-9F"></a>如恒河沙等世界众生，<a id="a-9G"></a>悉住声闻、<a id="a-9H"></a>辟支佛乘，<a id="a-9I"></a>欲比菩萨初发心业，<a id="a-9J"></a>百分千分不可为喻。<a id="a-9K"></a>何以故？<a id="a-9L"></a>二乘之人自为解脱观于烦恼，<a id="a-9M"></a>菩萨不尔，<a id="a-9N"></a>常为众生得解脱故观诸烦恼。<a id="a-9O"></a>善男子，<a id="a-9P"></a>菩萨摩诃萨所作诸业，<a id="a-9Q"></a>于诸凡夫、<a id="a-9R"></a>二乘业中最为殊胜。<a id="a-9S"></a>何以故？<a id="a-9T"></a>众生之业性是颠倒，<a id="a-9U"></a>二乘之业有边际故，<a id="a-9V"></a>菩萨之业无边无量，<a id="a-9W"></a>是故菩萨胜于一切声闻、<a id="a-9X"></a>缘觉。<a id="a-9Y"></a>”</p>
  <p id="a9Z">尔时，<a id="a-9a"></a>陀罗尼自在王菩萨闻是法已，<a id="a-9b"></a>心生欢喜踊跃无量，<a id="a-9c"></a>白佛言：<a id="a-9d"></a>“世尊，<a id="a-9e"></a>甚奇！<a id="a-9f"></a>甚特！<a id="a-9g"></a>快说如是不可思议。<a id="a-9h"></a>如来于此已说菩萨璎珞庄严、<a id="a-9i"></a>菩萨光明、<a id="a-9j"></a>菩萨大悲、<a id="a-9k"></a>菩萨善业。<a id="a-9l"></a>唯愿宣说，<a id="a-9m"></a>云何如来观诸众生起于大悲？<a id="a-9n"></a>云何名悲？<a id="a-9o"></a>悲有何行，<a id="a-9p"></a>有何相貌，<a id="a-9q"></a>何因缘起？<a id="a-9r"></a>云何名佛业？<a id="a-9s"></a>佛业有何行，<a id="a-9t"></a>有何相貌，<a id="a-9u"></a>有何因缘起？<a id="a-9v"></a>善哉！<a id="a-9w"></a>世尊，<a id="a-9x"></a>一切知见，<a id="a-9y"></a>唯愿广说如来之业。<a id="a-9z"></a>”</p>
  <p id="aA0">佛言：<a id="a-A1"></a>“善哉！<a id="a-A2"></a>善哉！<a id="a-A3"></a>善男子，<a id="a-A4"></a>汝今谛听！<a id="a-A5"></a>善思念之，<a id="a-A6"></a>吾当为汝分别解说。<a id="a-A7"></a>善男子，<a id="a-A8"></a>一切如来所有大悲不出不行。<a id="a-A9"></a>何以故？<a id="a-AA"></a>常不变故，<a id="a-AB"></a>无量劫中修集得故，<a id="a-AC"></a>是故大悲不行不转，<a id="a-AD"></a>不修不舍，<a id="a-AE"></a>亦能为于一切众生。<a id="a-AF"></a>善男子，<a id="a-AG"></a>一切诸佛所有大悲，<a id="a-AH"></a>无量无边，<a id="a-AI"></a>其心平等，<a id="a-AJ"></a>从久远来，<a id="a-AK"></a>无量舌力不能宣说。<a id="a-AL"></a>善男子，<a id="a-AM"></a>如来世尊，<a id="a-AN"></a>未尝远离如是大悲！<a id="a-AO"></a>无上菩提及与大悲，<a id="a-AP"></a>如是二法等无差别。<a id="a-AQ"></a>如来所得无上菩提无根无住。<a id="a-AR"></a>根名我见，<a id="a-AS"></a>住名四颠倒，<a id="a-AT"></a>如来世尊知根知住，<a id="a-AU"></a>是故菩提无根无住。<a id="a-AV"></a>一切众生皆悉无有无根无住，<a id="a-AW"></a>欲施众生无根无住起大悲心，<a id="a-AX"></a>如来于此欲令知故演说正法。</p>
  <p id="aAY">“善男子，<a id="a-AZ"></a>夫菩提者，<a id="a-Aa"></a>清净寂静。<a id="a-Ab"></a>云行为净？<a id="a-Ac"></a>云何寂静？<a id="a-Ad"></a>净名为内，<a id="a-Ae"></a>寂静名外。<a id="a-Af"></a>内名眼空，<a id="a-Ag"></a>空名无我、<a id="a-Ah"></a>无有我所。<a id="a-Ai"></a>何以故？<a id="a-Aj"></a>性是一故。<a id="a-Ak"></a>乃至意亦如是。<a id="a-Al"></a>何以故？<a id="a-Am"></a>性是一故。<a id="a-An"></a>知眼空已，<a id="a-Ao"></a>不著于色，<a id="a-Ap"></a>不著色心，<a id="a-Aq"></a>是名寂静。<a id="a-Ar"></a>乃至意法亦复如是。<a id="a-As"></a>一切众生不知菩提清净寂静，<a id="a-At"></a>如来于此而起大悲，<a id="a-Au"></a>演说正法为令知故。<a id="a-Av"></a>善男子，<a id="a-Aw"></a>一切众生心性本净。<a id="a-Ax"></a>性本净者，<a id="a-Ay"></a>烦恼诸结不能染著，<a id="a-Az"></a>犹若虚空不可沾污。<a id="a-B0"></a>心性、<a id="a-B1"></a>空性等无有二。<a id="a-B2"></a>众生不知心性净故，<a id="a-B3"></a>为欲烦恼之所系缚，<a id="a-B4"></a>如来于此而起大悲，<a id="a-B5"></a>演说正法欲令知故。</p>
  <p id="aB6">“善男子，<a id="a-B7"></a>夫菩提者，<a id="a-B8"></a>不取不舍。<a id="a-B9"></a>云何不取？<a id="a-BA"></a>如来不见一切诸法此岸、<a id="a-BB"></a>彼岸。<a id="a-BC"></a>何以故？<a id="a-BD"></a>一切诸法离此、<a id="a-BE"></a>彼故，<a id="a-BF"></a>如来世尊如实知之，<a id="a-BG"></a>是名不取。<a id="a-BH"></a>云何不舍？<a id="a-BI"></a>一切众生不知法界，<a id="a-BJ"></a>如来教令了了知故，<a id="a-BK"></a>是名不舍。<a id="a-BL"></a>如来于此而起大悲，<a id="a-BM"></a>演说正法为令众生知是二法。</p>
  <p id="aBN">“善男子，<a id="a-BO"></a>夫菩提者，<a id="a-BP"></a>无想无缘。<a id="a-BQ"></a>云何无想？<a id="a-BR"></a>不见眼识乃至意识，<a id="a-BS"></a>不见色相乃至法相。<a id="a-BT"></a>于是法中不知不见故无取著，<a id="a-BU"></a>是名无缘。<a id="a-BV"></a>无想无缘是名圣行。<a id="a-BW"></a>云何圣行？<a id="a-BX"></a>所谓不行三界之行。<a id="a-BY"></a>善男子，<a id="a-BZ"></a>如是不行名为圣行，<a id="a-Ba"></a>一切圣人不行于行。<a id="a-Bb"></a>众生不行如是圣行，<a id="a-Bc"></a>如来于此而起大悲，<a id="a-Bd"></a>演说正法欲令知故。</p>
  <p id="aBe">“善男子，<a id="a-Bf"></a>夫菩提者，<a id="a-Bg"></a>非是三世；<a id="a-Bh"></a>非三世者，<a id="a-Bi"></a>名为三等。<a id="a-Bj"></a>过去意、<a id="a-Bk"></a>未来识、<a id="a-Bl"></a>现在贪，<a id="a-Bm"></a>是名三分。<a id="a-Bn"></a>以能了了知三分故，<a id="a-Bo"></a>意、<a id="a-Bp"></a>识及贪无有住处。<a id="a-Bq"></a>以是义故，<a id="a-Br"></a>不念过去，<a id="a-Bs"></a>不求未来，<a id="a-Bt"></a>不爱现在，<a id="a-Bu"></a>若见三世悉平等者，<a id="a-Bv"></a>是名正见。<a id="a-Bw"></a>如来为令一切众生得如是等平等正见，<a id="a-Bx"></a>而起大悲演说正法。</p>
  <p id="aBy">“善男子，<a id="a-Bz"></a>夫菩提者，<a id="a-C0"></a>无身无为。<a id="a-C1"></a>非眼识界，<a id="a-C2"></a>乃至非意识界，<a id="a-C3"></a>是名无身。<a id="a-C4"></a>不生不灭，<a id="a-C5"></a>不尽不住，<a id="a-C6"></a>无有三相，<a id="a-C7"></a>是为无为。<a id="a-C8"></a>善男子，<a id="a-C9"></a>一切法性是名无性，<a id="a-CA"></a>若无性者则无有二，<a id="a-CB"></a>是故菩提无身无为。<a id="a-CC"></a>一切众生不知菩提无身无为，<a id="a-CD"></a>如来为令了了知故，<a id="a-CE"></a>而起大悲演说正法。</p>
  <p id="aCF">“善男子，<a id="a-CG"></a>夫菩提者，<a id="a-CH"></a>无有分别，<a id="a-CI"></a>无有句义。<a id="a-CJ"></a>云何分别？<a id="a-CK"></a>云何句义？<a id="a-CL"></a>无所住者名无分别，<a id="a-CM"></a>字不摄故名无句义；<a id="a-CN"></a>非有二故名无分别，<a id="a-CO"></a>不入法界名无句义；<a id="a-CP"></a>无动摇故名无分别，<a id="a-CQ"></a>不变易故名无句义；<a id="a-CR"></a>不可说故名无句义，<a id="a-CS"></a>空故名无分别；<a id="a-CT"></a>无觉观故名无分别，<a id="a-CU"></a>无相故名无句义；<a id="a-CV"></a>不发故名无分别，<a id="a-CW"></a>无愿故名无句义；<a id="a-CX"></a>知众生界同于虚空名无分别，<a id="a-CY"></a>无众生界名无句义；<a id="a-CZ"></a>不生故名无分别，<a id="a-Ca"></a>无宅故名无句义；<a id="a-Cb"></a>不灭故名无分别，<a id="a-Cc"></a>无为故名无句义；<a id="a-Cd"></a>不行故名无分别，<a id="a-Ce"></a>平等故名无句义；<a id="a-Cf"></a>知平等故名无分别，<a id="a-Cg"></a>寂静故名无句义。<a id="a-Ch"></a>众生不知如是等义，<a id="a-Ci"></a>如来为令了了知故，<a id="a-Cj"></a>而起大悲演说正法。</p>
  <p id="aCk">“善男子，<a id="a-Cl"></a>夫菩提者，<a id="a-Cm"></a>不可以身得，<a id="a-Cn"></a>不可以心得。<a id="a-Co"></a>何以故？<a id="a-Cp"></a>身、<a id="a-Cq"></a>心如幻故。<a id="a-Cr"></a>若能了知身心真实，<a id="a-Cs"></a>是名菩提。<a id="a-Ct"></a>为流布故名为菩提，<a id="a-Cu"></a>而其性相实不可说。</p>
  <p id="aCv">“善男子，<a id="a-Cw"></a>夫菩提者，<a id="a-Cx"></a>不可说身，<a id="a-Cy"></a>不可说心；<a id="a-Cz"></a>不可说法，<a id="a-D0"></a>不可说非法；<a id="a-D1"></a>不可说有，<a id="a-D2"></a>不可说无；<a id="a-D3"></a>不可说实，<a id="a-D4"></a>不可说空。<a id="a-D5"></a>何以故？<a id="a-D6"></a>性不可说故。<a id="a-D7"></a>菩提者无有住处，<a id="a-D8"></a>不可宣说犹如虚空。<a id="a-D9"></a>为真实知一切诸法，<a id="a-DA"></a>不可宣说。<a id="a-DB"></a>字中无法，<a id="a-DC"></a>法中无字，<a id="a-DD"></a>为流布故，<a id="a-DE"></a>故可宣说。<a id="a-DF"></a>一切凡夫不知真实，<a id="a-DG"></a>是故如来于此众生而起大悲，<a id="a-DH"></a>演说正法为令知故。</p>
  <p id="aDI">“善男子，<a id="a-DJ"></a>夫菩提者，<a id="a-DK"></a>无取无缘。<a id="a-DL"></a>云何无取？<a id="a-DM"></a>云何无缘？<a id="a-DN"></a>知眼真实名为无取，<a id="a-DO"></a>知眼无境名为无缘；<a id="a-DP"></a>乃至知意真实名为无取，<a id="a-DQ"></a>知意无境名为无缘。<a id="a-DR"></a>如来世尊以如是义，<a id="a-DS"></a>知于菩提无取著故名为无取，<a id="a-DT"></a>无屋宅故名为无缘。<a id="a-DU"></a>眼识不住于彼色中名无屋宅，<a id="a-DV"></a>乃至意识亦复如是。<a id="a-DW"></a>一切众生心无住处，<a id="a-DX"></a>如来世尊如实而知心无住处。<a id="a-DY"></a>无住处者有四种——色、<a id="a-DZ"></a>受、<a id="a-Da"></a>想、<a id="a-Db"></a>行，<a id="a-Dc"></a>于是四法心无所住，<a id="a-Dd"></a>是名心无住处。<a id="a-De"></a>是故名为一切诸法悉无住处，<a id="a-Df"></a>如来世尊如实知之，<a id="a-Dg"></a>一切凡夫不能知故，<a id="a-Dh"></a>如来于此而起大悲演说正法。</p>
  <p id="aDi">“善男子，<a id="a-Dj"></a>夫菩提者，<a id="a-Dk"></a>名之为空。<a id="a-Dl"></a>而菩提中无有空相，<a id="a-Dm"></a>是故名空。<a id="a-Dn"></a>一切法空，<a id="a-Do"></a>菩提亦尔。<a id="a-Dp"></a>如来世尊真实能知如是之空，<a id="a-Dq"></a>是故如来名为知空。<a id="a-Dr"></a>诸佛名觉，<a id="a-Ds"></a>一切诸法而不觉知，<a id="a-Dt"></a>空中之空亦能了知。<a id="a-Du"></a>无上菩提空及菩提即是一如，<a id="a-Dv"></a>空与菩提是一非二。<a id="a-Dw"></a>离空，<a id="a-Dx"></a>菩提别有法者可得说二；<a id="a-Dy"></a>以无二故，<a id="a-Dz"></a>名之为空。<a id="a-E0"></a>无名字故名之为空，<a id="a-E1"></a>无相貌故名之为空，<a id="a-E2"></a>无威仪故名之为空，<a id="a-E3"></a>无修行故名之为空，<a id="a-E4"></a>无言说故名之为空。<a id="a-E5"></a>善男子，<a id="a-E6"></a>第一义者谓无诸法，<a id="a-E7"></a>云何说空？<a id="a-E8"></a>善男子，<a id="a-E9"></a>譬如虚空无言无说，<a id="a-EA"></a>无言无说故，<a id="a-EB"></a>故名虚空；<a id="a-EC"></a>无言说中无有言说，<a id="a-ED"></a>是名为空。<a id="a-EE"></a>一切诸法亦复如是，<a id="a-EF"></a>无名字法说为名字，<a id="a-EG"></a>如是名字亦无住处；<a id="a-EH"></a>若名无住处，<a id="a-EI"></a>名下之法亦复如是。<a id="a-EJ"></a>如来真实知如是法不生不灭，<a id="a-EK"></a>以真知故名得解脱。<a id="a-EL"></a>本无系缚，<a id="a-EM"></a>云何说言名得解脱？<a id="a-EN"></a>是故如来无缚无解。<a id="a-EO"></a>如是等法，<a id="a-EP"></a>一切凡夫不能知见，<a id="a-EQ"></a>如来于此而起大悲，<a id="a-ER"></a>演说正法为令知故。</p>
  <p id="aES">“善男子，<a id="a-ET"></a>夫菩提者，<a id="a-EU"></a>同于虚空。<a id="a-EV"></a>虚空之性，<a id="a-EW"></a>不平不下，<a id="a-EX"></a>菩提亦尔。<a id="a-EY"></a>若法无性，<a id="a-EZ"></a>不可说言有平有下。<a id="a-Ea"></a>如来世尊知一切法无平无下，<a id="a-Eb"></a>乃至微尘不作平下。<a id="a-Ec"></a>若法有性即如实智，<a id="a-Ed"></a>如实智者，<a id="a-Ee"></a>知一切法本无今有，<a id="a-Ef"></a>已有还无，<a id="a-Eg"></a>出时、<a id="a-Eh"></a>灭时无所系属，<a id="a-Ei"></a>从缘而出，<a id="a-Ej"></a>从缘而灭，<a id="a-Ek"></a>以是义故名之为道，<a id="a-El"></a>断是道故名为菩提。<a id="a-Em"></a>凡夫众生不知如是真实道故，<a id="a-En"></a>如来于此而起大悲，<a id="a-Eo"></a>宣说正法为令知故。</p>
  <p id="aEp">“善男子，<a id="a-Eq"></a>夫菩提者，<a id="a-Er"></a>名真实句。<a id="a-Es"></a>真实句者，<a id="a-Et"></a>即是菩提。<a id="a-Eu"></a>色亦如是，<a id="a-Ev"></a>如是二句等无差别；<a id="a-Ew"></a>受想行识，<a id="a-Ex"></a>地水火风，<a id="a-Ey"></a>眼界、<a id="a-Ez"></a>色界、<a id="a-F0"></a>眼识界乃至意界、<a id="a-F1"></a>法界、<a id="a-F2"></a>意识界，<a id="a-F3"></a>亦复如是。<a id="a-F4"></a>是名法流布，<a id="a-F5"></a>真实觉知如是阴入界法无有颠倒。<a id="a-F6"></a>不颠倒者，<a id="a-F7"></a>知过去法不生不灭，<a id="a-F8"></a>未来之法不生不灭，<a id="a-F9"></a>现在之法亦不生不灭。<a id="a-FA"></a>如是知已，<a id="a-FB"></a>名不颠倒名真实句。<a id="a-FC"></a>真实句者，<a id="a-FD"></a>如一法，<a id="a-FE"></a>一切法亦如是；<a id="a-FF"></a>如一切法，<a id="a-FG"></a>一法亦如是。<a id="a-FH"></a>是真实句，<a id="a-FI"></a>凡夫不知，<a id="a-FJ"></a>如来于此而起大悲，<a id="a-FK"></a>演说正法为令知故。</p>
  <p id="aFL">“善男子，<a id="a-FM"></a>夫菩提者，<a id="a-FN"></a>非内非外。<a id="a-FO"></a>云何为内？<a id="a-FP"></a>云何为外？<a id="a-FQ"></a>非内者，<a id="a-FR"></a>无所造作；<a id="a-FS"></a>非外者，<a id="a-FT"></a>无所觉知。<a id="a-FU"></a>内者谓作，<a id="a-FV"></a>外者谓相，<a id="a-FW"></a>菩提之体非作非相，<a id="a-FX"></a>是故名为非内非外。<a id="a-FY"></a>又非内者，<a id="a-FZ"></a>非身口意业；<a id="a-Fa"></a>非外者，<a id="a-Fb"></a>非三业缘。<a id="a-Fc"></a>非内者，<a id="a-Fd"></a>无相解脱门；<a id="a-Fe"></a>非外者，<a id="a-Ff"></a>空解脱门。<a id="a-Fg"></a>如是等义凡夫不知，<a id="a-Fh"></a>如来于此而起大悲，<a id="a-Fi"></a>演说正法为令知故。</p>
  <p id="aFj">“善男子，<a id="a-Fk"></a>夫菩提者，<a id="a-Fl"></a>无漏无取。<a id="a-Fm"></a>云何无漏？<a id="a-Fn"></a>云何无取？<a id="a-Fo"></a>无漏者远离四流，<a id="a-Fp"></a>四流者——欲流、<a id="a-Fq"></a>有流、<a id="a-Fr"></a>无明流、<a id="a-Fs"></a>见流。<a id="a-Ft"></a>无取者远离四取，<a id="a-Fu"></a>四取者——欲取、<a id="a-Fv"></a>有取、<a id="a-Fw"></a>见取、<a id="a-Fx"></a>戒取。<a id="a-Fy"></a>而诸众生无明所覆行于四取，<a id="a-Fz"></a>以渴爱故作我我所。<a id="a-G0"></a>如来了知我取根本，<a id="a-G1"></a>是故我净，<a id="a-G2"></a>我净故能净众生。<a id="a-G3"></a>我净者，<a id="a-G4"></a>则不觉知一切诸法，<a id="a-G5"></a>亦不思惟一切非法，<a id="a-G6"></a>不起无明，<a id="a-G7"></a>不起无明因缘故不起十二因缘有，<a id="a-G8"></a>十二因缘有不起故则不生，<a id="a-G9"></a>不生故入决定聚，<a id="a-GA"></a>入决定聚者名为了义，<a id="a-GB"></a>了义者名第一义，<a id="a-GC"></a>第一义者名无众生，<a id="a-GD"></a>无众生义者名不可说，<a id="a-GE"></a>不可说义者即十二因缘义，<a id="a-GF"></a>十二因缘义者即是法义，<a id="a-GG"></a>法义者即是如来。<a id="a-GH"></a>以是义故我经中说，<a id="a-GI"></a>若有得见十二因缘则为见法，<a id="a-GJ"></a>见法者为见如来，<a id="a-GK"></a>见如来者即无所见。<a id="a-GL"></a>所见是邪，<a id="a-GM"></a>夫邪见者谓想数法。<a id="a-GN"></a>如来无想亦无想数，<a id="a-GO"></a>以是义故见如来者为无所见。<a id="a-GP"></a>若见如来无想无作、<a id="a-GQ"></a>无知无觉，<a id="a-GR"></a>是名真实见于如来。<a id="a-GS"></a>如来亦尔，<a id="a-GT"></a>觉知一切诸法平等。<a id="a-GU"></a>如法界无取，<a id="a-GV"></a>一切凡夫不能觉知，<a id="a-GW"></a>如来于此而起大悲，<a id="a-GX"></a>演说正法为令知故。</p>
  <p id="aGY">“善男子，<a id="a-GZ"></a>夫菩提者，<a id="a-Ga"></a>清净、<a id="a-Gb"></a>寂静、<a id="a-Gc"></a>光明、<a id="a-Gd"></a>无诤。<a id="a-Ge"></a>云何为净？<a id="a-Gf"></a>云何寂静？<a id="a-Gg"></a>云何光明？<a id="a-Gh"></a>云何无诤？<a id="a-Gi"></a>不杂烦恼名之为净，<a id="a-Gj"></a>空解脱门名之寂静，<a id="a-Gk"></a>无相无愿名为光明，<a id="a-Gl"></a>无生无灭名为无诤。<a id="a-Gm"></a>又无生者名之为净，<a id="a-Gn"></a>无灭者名为寂静，<a id="a-Go"></a>无取者名光明，<a id="a-Gp"></a>不出者名无诤。<a id="a-Gq"></a>性名为净，<a id="a-Gr"></a>无诸烦恼名为寂静、<a id="a-Gs"></a>光明、<a id="a-Gt"></a>无诤。<a id="a-Gu"></a>法界名净，<a id="a-Gv"></a>真实之性名曰寂静、<a id="a-Gw"></a>光明、<a id="a-Gx"></a>无诤。<a id="a-Gy"></a>虚空之性名之曰净，<a id="a-Gz"></a>无分别法界名曰寂静、<a id="a-H0"></a>光明、<a id="a-H1"></a>无诤。<a id="a-H2"></a>内外清净名之为净，<a id="a-H3"></a>于内外法不取不著，<a id="a-H4"></a>名为寂静、<a id="a-H5"></a>光明、<a id="a-H6"></a>无诤。<a id="a-H7"></a>真知五阴名之为净，<a id="a-H8"></a>真实知界名为寂静、<a id="a-H9"></a>光明，<a id="a-HA"></a>远离诸入名为无诤。<a id="a-HB"></a>见过去尽名之为净，<a id="a-HC"></a>见未来不生名为寂静，<a id="a-HD"></a>见现在法住于法界无有动转，<a id="a-HE"></a>名光明、<a id="a-HF"></a>无诤。<a id="a-HG"></a>清净、<a id="a-HH"></a>寂静、<a id="a-HI"></a>光明、<a id="a-HJ"></a>无诤，<a id="a-HK"></a>如是四法等入一界、<a id="a-HL"></a>一法、<a id="a-HM"></a>一句，<a id="a-HN"></a>如是三法即是涅槃。<a id="a-HO"></a>远烦恼故名之为净，<a id="a-HP"></a>毕竟净故名曰寂静，<a id="a-HQ"></a>无闇冥故名曰光明，<a id="a-HR"></a>不可说故名为无诤，<a id="a-HS"></a>以是故言释迦如来默无所说。</p>
  <p id="aHT">“善男子，<a id="a-HU"></a>夫菩提者即是虚空，<a id="a-HV"></a>虚空者名之为法。<a id="a-HW"></a>如法，<a id="a-HX"></a>众生亦尔；<a id="a-HY"></a>如众生，<a id="a-HZ"></a>福田亦尔；<a id="a-Ha"></a>如福田，<a id="a-Hb"></a>涅槃亦尔。<a id="a-Hc"></a>以是义故，<a id="a-Hd"></a>一切诸法同于涅槃。<a id="a-He"></a>如来能觉如是法界，<a id="a-Hf"></a>是故名佛。<a id="a-Hg"></a>修集具足清净、<a id="a-Hh"></a>寂静、<a id="a-Hi"></a>光明、<a id="a-Hj"></a>无诤如是四句，<a id="a-Hk"></a>名之为佛。<a id="a-Hl"></a>如来能知善方便故，<a id="a-Hm"></a>初得菩提默然而住，<a id="a-Hn"></a>无所宣说待梵王请。<a id="a-Ho"></a>尔时，<a id="a-Hp"></a>尸弃梵王与六万八千诸梵天人来至我所，<a id="a-Hq"></a>头面作礼，<a id="a-Hr"></a>合掌而言：<a id="a-Hs"></a>‘唯愿如来，<a id="a-Ht"></a>为诸众生转正法轮。<a id="a-Hu"></a>’而说偈曰：</p>
  <p id="aHv">“‘如来法离净寂静，<a id="a-Hw"></a>　大光无碍无有诤，</p>
  <p id="aHx">无字无声亦无说，<a id="a-Hy"></a>　真实觉知如法界。</p>
  <p id="aHz">佛为众生无量劫，<a id="a-I0"></a>　苦行受持世间戒，</p>
  <p id="aI1">为悟无明睡众生，<a id="a-I2"></a>　久行放逸迷实义。</p>
  <p id="aI3">又此会中无量众，<a id="a-I4"></a>　于无量佛积善根，</p>
  <p id="aI5">能解甚深真实义，<a id="a-I6"></a>　唯愿转于无上轮。</p>
  <p id="aI7">此众已调一切魔，<a id="a-I8"></a>　欲令开阐甘露门，</p>
  <p id="aI9">如来号为真导师，<a id="a-IA"></a>　示闇众生无上道。</p>
  <p id="aIB">如来虽有大慈悲，<a id="a-IC"></a>　怜愍众生如一子，</p>
  <p id="aID">我今劝请法应尔，<a id="a-IE"></a>　愿转无上正法轮。</p>
  <p id="aIF">如往三佛转法轮，<a id="a-IG"></a>　唯愿如来亦复尔，</p>
  <p id="aIH">毕竟导师无退转，<a id="a-II"></a>　示暗众生一真道。</p>
  <p id="aIJ">如雨润长诸草木，<a id="a-IK"></a>　令诸众生除热渴，</p>
  <p id="aIL">佛施法雨于众生，<a id="a-IM"></a>　为得无上无异果。</p>
  <p id="aIN">如来初生发誓言，<a id="a-IO"></a>　我当救彼苦众生，</p>
  <p id="aIP">众生渴仰甘露味，<a id="a-IQ"></a>　愿大施主施法雨。<a id="a-IR"></a>’</p>
  <p id="aIS">“尔时，<a id="a-IT"></a>世尊既受请已，<a id="a-IU"></a>往波罗奈鹿野林中仙人住处，<a id="a-IV"></a>转正法轮。<a id="a-IW"></a>如是法轮，<a id="a-IX"></a>诸天、<a id="a-IY"></a>魔、<a id="a-IZ"></a>梵及余沙门、<a id="a-Ia"></a>婆罗门等所不能转。<a id="a-Ib"></a>尔时，<a id="a-Ic"></a>世尊说四谛时，<a id="a-Id"></a>憍陈如比丘得法眼净。<a id="a-Ie"></a>其声遍闻三千大千世界，<a id="a-If"></a>尔时世尊说优陀那：</p>
  <p id="aIg">“‘甚深之义不可说，<a id="a-Ih"></a>　第一实义无声字，</p>
  <p id="aIi">憍陈比丘于诸法，<a id="a-Ij"></a>　获得真实之知见；</p>
  <p id="aIk">即是我往无量世，<a id="a-Il"></a>　所得菩提今已得。<a id="a-Im"></a>’</p>
  <p id="aIn">“如来转是正法轮时，<a id="a-Io"></a>无量众生悉得调伏。<a id="a-Ip"></a>示现如是大悲神通，<a id="a-Iq"></a>众生见已，<a id="a-Ir"></a>阿僧祇人发阿耨多罗三藐三菩提心。<a id="a-Is"></a>善男子，<a id="a-It"></a>如来如是十六大悲，<a id="a-Iu"></a>悉为众生而修起之。<a id="a-Iv"></a>如来以是悲因缘故，<a id="a-Iw"></a>为一一众生，<a id="a-Ix"></a>于恒河沙劫大地狱中，<a id="a-Iy"></a>受诸苦恼心不悔退，<a id="a-Iz"></a>而其悲心亦无损减，<a id="a-J0"></a>以是义故，<a id="a-J1"></a>如来大悲不可思议。</p>
  <p id="aJ2">“善男子，<a id="a-J3"></a>声闻人悲犹如画皮，<a id="a-J4"></a>菩萨大悲犹如破肉，<a id="a-J5"></a>如来大悲破骨彻髓；<a id="a-J6"></a>声闻之悲赞佛所知，<a id="a-J7"></a>菩萨大悲劝他令行，<a id="a-J8"></a>如来大悲授人阿耨多罗三藐三菩提记；<a id="a-J9"></a>声闻悲心为慈因缘，<a id="a-JA"></a>菩萨大悲为调众生，<a id="a-JB"></a>如来大悲为毕竟度；<a id="a-JC"></a>声闻悲心因粗苦生，<a id="a-JD"></a>菩萨大悲因离苦生，<a id="a-JE"></a>如来大悲因断一切因缘而生。<a id="a-JF"></a>善男子，<a id="a-JG"></a>如来修集如是大悲，<a id="a-JH"></a>若为一人住经一劫、<a id="a-JI"></a>百劫、<a id="a-JJ"></a>千劫、<a id="a-JK"></a>万劫，<a id="a-JL"></a>至无量劫终不毕竟入于涅槃。<a id="a-JM"></a>善男子，<a id="a-JN"></a>如来大悲成就如是无量功德。</p>
  <p id="aJO">“善男子，<a id="a-JP"></a>乃往过去无量无边阿僧祇劫，<a id="a-JQ"></a>时世有佛号栴檀窟，<a id="a-JR"></a>界名大香，<a id="a-JS"></a>劫名上香。<a id="a-JT"></a>尔时，<a id="a-JU"></a>世尊于三百三十二万劫中，<a id="a-JV"></a>常以正法教诸声闻。<a id="a-JW"></a>时佛身上一一毛孔所出香气，<a id="a-JX"></a>遍满三千大千世界。<a id="a-JY"></a>尔时，<a id="a-JZ"></a>此界无有臭秽名，<a id="a-Ja"></a>所有草木山河之属悉栴檀香；<a id="a-Jb"></a>众生身香亦复如是，<a id="a-Jc"></a>一切无有身口意恶，<a id="a-Jd"></a>诸佛弟子闻此香已即得四禅。<a id="a-Je"></a>尔时，<a id="a-Jf"></a>乃有一万诸佛次第兴世，<a id="a-Jg"></a>皆同一号，<a id="a-Jh"></a>号栴檀窟，<a id="a-Ji"></a>是故彼劫名曰上香。<a id="a-Jj"></a>尔时，<a id="a-Jk"></a>如来作佛事已欲入涅槃，<a id="a-Jl"></a>观诸众生谁未调者我当调之？<a id="a-Jm"></a>尔时，<a id="a-Jn"></a>如来以净天眼，<a id="a-Jo"></a>见有一人在非有想非无想处，<a id="a-Jp"></a>已于先佛种下上善根，<a id="a-Jq"></a>定当因佛而得度脱，<a id="a-Jr"></a>非因声闻得解脱也；<a id="a-Js"></a>寿过八万四千劫已，<a id="a-Jt"></a>乃当下生来受五欲，<a id="a-Ju"></a>当得闻于大乘经典，<a id="a-Jv"></a>发阿耨多罗三藐三菩提心安住不退。<a id="a-Jw"></a>尔时，<a id="a-Jx"></a>世尊以大悲故起大方便，<a id="a-Jy"></a>告诸比丘：<a id="a-Jz"></a>‘我涅槃时到。<a id="a-K0"></a>’作是言已，<a id="a-K1"></a>即便入于不悔三昧，<a id="a-K2"></a>示诸众生令知涅槃。<a id="a-K3"></a>既知如来入涅槃已，<a id="a-K4"></a>令诸大众广设供养，<a id="a-K5"></a>正法住世满足六十八万四千岁。<a id="a-K6"></a>当尔之时，<a id="a-K7"></a>佛诸弟子，<a id="a-K8"></a>乃至无有一人于正法所作邪法想。</p>
  <p id="aK9">“尔时，<a id="a-KA"></a>世尊以定力故，<a id="a-KB"></a>八万四千劫隐密此身不令众见。<a id="a-KC"></a>过是劫已，<a id="a-KD"></a>彼人即下生于人中大长者家，<a id="a-KE"></a>经八十年彼佛即从三昧而起诣长者家。<a id="a-KF"></a>其家大小悉无见者，<a id="a-KG"></a>唯是童子独得见之。<a id="a-KH"></a>尔时，<a id="a-KI"></a>世尊为令彼人于五欲中心生厌离，<a id="a-KJ"></a>而为说法。<a id="a-KK"></a>彼人闻已，<a id="a-KL"></a>即得不退阿耨多罗三藐三菩提心。<a id="a-KM"></a>如来知已，<a id="a-KN"></a>即为授记：<a id="a-KO"></a>‘善男子，<a id="a-KP"></a>汝于来世过七万二千阿僧祇百千劫，<a id="a-KQ"></a>当得成于阿耨多罗三藐三菩提，<a id="a-KR"></a>号曰宝上。<a id="a-KS"></a>’如是音声余无闻者，<a id="a-KT"></a>唯有一万二千诸天同得闻之，<a id="a-KU"></a>闻已悉发阿耨多罗三藐三菩提心，<a id="a-KV"></a>俱作是言：<a id="a-KW"></a>‘愿彼宝上成佛之时，<a id="a-KX"></a>我等当于是佛法中，<a id="a-KY"></a>咨受正法而为弟子。<a id="a-KZ"></a>’尔时，<a id="a-Ka"></a>如来知是事已复与授记：<a id="a-Kb"></a>‘宝上如来成作佛时，<a id="a-Kc"></a>汝等当作受法弟子，<a id="a-Kd"></a>彼佛亦当授汝阿耨多罗三藐三菩提记。<a id="a-Ke"></a>’时栴檀窟佛授彼记已，<a id="a-Kf"></a>尔乃毕竟入于涅槃，<a id="a-Kg"></a>一切诸天大设供养。</p>
  <p id="aKh">“善男子，<a id="a-Ki"></a>如来具足如是大悲，<a id="a-Kj"></a>非诸声闻、<a id="a-Kk"></a>缘觉所知。<a id="a-Kl"></a>善男子，<a id="a-Km"></a>尔时彼佛不断佛种，<a id="a-Kn"></a>若有众生供养三宝亦复如是。<a id="a-Ko"></a>”</p>
  <p id="aKp">佛说如是大悲功德时，<a id="a-Kq"></a>此会众中有三恒沙等众生发阿耨多罗三藐三菩提心，<a id="a-Kr"></a>半会大众得成于忍，<a id="a-Ks"></a>半中之半得具如是十六大悲，<a id="a-Kt"></a>其余半半得佛法忍。<a id="a-Ku"></a>尔时，<a id="a-Kv"></a>一切诸天世人闻法欢喜，<a id="a-Kw"></a>同声赞叹：<a id="a-Kx"></a>“善哉！<a id="a-Ky"></a>善哉！<a id="a-Kz"></a>甚奇！<a id="a-L0"></a>甚特！<a id="a-L1"></a>快说如是大悲法门。<a id="a-L2"></a>”</p>
 </body>
</html>