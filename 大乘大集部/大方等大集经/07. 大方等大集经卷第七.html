<!doctype html>
<html id="z3IBTKbEJ" data-ver="1554">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第七</h1>
  <h2 id="a2">不眴菩萨品第四</h2>
  <p id="a3">尔时，<a id="a-4"></a>世尊故在欲、<a id="a-5"></a>色二界中间大宝坊中，<a id="a-6"></a>与诸大众围绕说法。<a id="a-7"></a>尔时，<a id="a-8"></a>众中有金色光，<a id="a-9"></a>其光明净遍照三千大千世界，<a id="a-A"></a>悉蔽一切日月、<a id="a-B"></a>四天、<a id="a-C"></a>释、<a id="a-D"></a>梵光明，<a id="a-E"></a>照已即灭。<a id="a-F"></a>一切大众瞻睹如来，<a id="a-G"></a>目未曾眴。<a id="a-H"></a>当尔之时，<a id="a-I"></a>寂然无声，<a id="a-J"></a>亦无声欬、<a id="a-K"></a>出入气息。</p>
  <p id="aL">尔时，<a id="a-M"></a>大德须菩提白佛言：<a id="a-N"></a>“世尊，<a id="a-O"></a>今何因缘有是光明？<a id="a-P"></a>一切大众瞻睹如来，<a id="a-Q"></a>目未曾眴？<a id="a-R"></a>”</p>
  <p id="aS">尔时，<a id="a-T"></a>佛告须菩提言：<a id="a-U"></a>“东方过于无量世界，<a id="a-V"></a>彼有菩萨，<a id="a-W"></a>名曰不眴，<a id="a-X"></a>与万菩萨俱共发来，<a id="a-Y"></a>欲听如来微妙方等大集经典，<a id="a-Z"></a>是其光明。<a id="a-a"></a>”所言未讫，<a id="a-b"></a>不眴菩萨已至佛所，<a id="a-c"></a>大宝坊中赍持种种香华伎乐供养于佛，<a id="a-d"></a>头面礼足，<a id="a-e"></a>恭敬右绕，<a id="a-f"></a>却坐一面宝莲华上。</p>
  <p id="ag">尔时，<a id="a-h"></a>须菩提复白佛言：<a id="a-i"></a>“世尊，<a id="a-j"></a>不眴菩萨，<a id="a-k"></a>所来世界去此远近？<a id="a-l"></a>国土何名？<a id="a-m"></a>佛号何等？<a id="a-n"></a>”</p>
  <p id="ao">佛言：<a id="a-p"></a>“须菩提，<a id="a-q"></a>东方去此七万二千恒河沙等诸佛世界，<a id="a-r"></a>土名不眴，<a id="a-s"></a>佛号普贤如来、<a id="a-t"></a>应供、<a id="a-u"></a>正遍知、<a id="a-v"></a>明行足、<a id="a-w"></a>善逝、<a id="a-x"></a>世间解、<a id="a-y"></a>无上士、<a id="a-z"></a>调御丈夫、<a id="a-10"></a>天人师、<a id="a-11"></a>佛世尊，<a id="a-12"></a>不眴菩萨从彼而来。<a id="a-13"></a>”</p>
  <p id="a14">尔时，<a id="a-15"></a>不眴菩萨摩诃萨长跪合掌，<a id="a-16"></a>说偈赞佛：</p>
  <p id="a17">“如来世尊众宝聚，<a id="a-18"></a>　具足一切波罗蜜，</p>
  <p id="a19">无上法师天中天，<a id="a-1A"></a>　为众生故我敬礼。</p>
  <p id="a1B">寂静戒定不可动，<a id="a-1C"></a>　无上智慧调诸根，</p>
  <p id="a1D">为诸众生说大集，<a id="a-1E"></a>　故我归依师子王。</p>
  <p id="a1F">乐施天人诸安乐，<a id="a-1G"></a>　众生喜见如满月，</p>
  <p id="a1H">具足力势破魔众，<a id="a-1I"></a>　我今归依大药树。</p>
  <p id="a1J">成就善根施甘露，<a id="a-1K"></a>　能度众生生死海，</p>
  <p id="a1L">我今归依无上尊，<a id="a-1M"></a>　具足妙相三十二。</p>
  <p id="a1N">世尊庄严此大众，<a id="a-1O"></a>　犹如须弥显四域，</p>
  <p id="a1P">名称无碍遍十方，<a id="a-1Q"></a>　人中象王我敬礼。</p>
  <p id="a1R">如来智慧如虚空，<a id="a-1S"></a>　通达三世无障碍，</p>
  <p id="a1T">随众生根而说法，<a id="a-1U"></a>　我今敬礼自在王。</p>
  <p id="a1V">过无量劫勤精进，<a id="a-1W"></a>　超胜同业诸菩萨，</p>
  <p id="a1X">所得佛法如先佛，<a id="a-1Y"></a>　我今敬礼一切觉。</p>
  <p id="a1Z">十方诸佛悉赞叹，<a id="a-1a"></a>　精进殊胜无边量，</p>
  <p id="a1b">无量众生得闻已，<a id="a-1c"></a>　悉皆同发菩提心。</p>
  <p id="a1d">于正法中无厌足，<a id="a-1e"></a>　兼以劝化诸众生，</p>
  <p id="a1f">能说清净法之性，<a id="a-1g"></a>　我今稽首大法王。<a id="a-1h"></a>”</p>
  <p id="a1i">尔时，<a id="a-1j"></a>不眴菩萨偈赞佛已，<a id="a-1k"></a>白佛言：<a id="a-1l"></a>“世尊，<a id="a-1m"></a>我等于此大集经中欲少发问，<a id="a-1n"></a>唯愿如来垂哀听许。<a id="a-1o"></a>”</p>
  <p id="a1p">佛言：<a id="a-1q"></a>“善哉！<a id="a-1r"></a>善哉！<a id="a-1s"></a>善男子，<a id="a-1t"></a>随意发问，<a id="a-1u"></a>吾当为汝分别宣说，<a id="a-1v"></a>除却汝等疑网之心。<a id="a-1w"></a>”</p>
  <p id="a1x">不眴菩萨既蒙听许，<a id="a-1y"></a>心大欢喜，<a id="a-1z"></a>白佛言：<a id="a-20"></a>“世尊，<a id="a-21"></a>菩萨摩诃萨修何三昧，<a id="a-22"></a>速得成就阿耨多罗三藐三菩提？<a id="a-23"></a>得大念心、<a id="a-24"></a>大智、<a id="a-25"></a>大意，<a id="a-26"></a>惭愧勇健，<a id="a-27"></a>修施教戒，<a id="a-28"></a>被忍辱铠，<a id="a-29"></a>建精进幢，<a id="a-2A"></a>游戏神通，<a id="a-2B"></a>庄严慈悲，<a id="a-2C"></a>深乐法喜，<a id="a-2D"></a>登陟舍山，<a id="a-2E"></a>能说能答，<a id="a-2F"></a>摧伏魔怨，<a id="a-2G"></a>坏诸邪见，<a id="a-2H"></a>不离诸佛，<a id="a-2I"></a>菩萨善友常得化身，<a id="a-2J"></a>不失念心深信大乘，<a id="a-2K"></a>乐施众生无上智光，<a id="a-2L"></a>不为世法之所染污，<a id="a-2M"></a>同于四大，<a id="a-2N"></a>如地利益一切众生，<a id="a-2O"></a>如水能洗一切垢秽，<a id="a-2P"></a>如火能熟众生善根，<a id="a-2Q"></a>如风能于戒闻慧等无所障碍，<a id="a-2R"></a>修集慈悲犹如虚空，<a id="a-2S"></a>慧眼无量犹如帝释，<a id="a-2T"></a>心得自在如自在天，<a id="a-2U"></a>正法化世如转轮王，<a id="a-2V"></a>聚大福德如须弥山，<a id="a-2W"></a>于善无厌聚众珍宝犹如大海，<a id="a-2X"></a>思惟十二因缘深义亦复如是，<a id="a-2Y"></a>无所畏惧如师子王，<a id="a-2Z"></a>具善法财犹如商主，<a id="a-2a"></a>一切依止如大医王，<a id="a-2b"></a>能作光明犹如庭燎，<a id="a-2c"></a>破闇如日，<a id="a-2d"></a>清凉如月，<a id="a-2e"></a>烦恼不污犹如莲华，<a id="a-2f"></a>具足一切诸佛妙法犹如满月。<a id="a-2g"></a>”</p>
  <p id="a2h">佛言：<a id="a-2i"></a>“善哉！<a id="a-2j"></a>善哉！<a id="a-2k"></a>善男子，<a id="a-2l"></a>能以此义咨启如来。<a id="a-2m"></a>至心谛听，<a id="a-2n"></a>吾当为汝分别解说。<a id="a-2o"></a>善男子，<a id="a-2p"></a>有三昧名一切法自在，<a id="a-2q"></a>菩萨修集是三昧者，<a id="a-2r"></a>则能获得如是等事，<a id="a-2s"></a>亦得无量无边福德，<a id="a-2t"></a>疾成阿耨多罗三藐三菩提，<a id="a-2u"></a>成佛之时世界所有一切具足。<a id="a-2v"></a>善男子，<a id="a-2w"></a>一切法自在三昧者，<a id="a-2x"></a>所谓信佛法僧、<a id="a-2y"></a>苦集灭道、<a id="a-2z"></a>阴入界等、<a id="a-30"></a>空无相愿、<a id="a-31"></a>出生灭没、<a id="a-32"></a>十二因缘、<a id="a-33"></a>内外因果、<a id="a-34"></a>业及果报，<a id="a-35"></a>信于开塞观一切法如幻、<a id="a-36"></a>如化、<a id="a-37"></a>如焰、<a id="a-38"></a>如响、<a id="a-39"></a>如水中月、<a id="a-3A"></a>龟毛、<a id="a-3B"></a>兔角、<a id="a-3C"></a>空中之华、<a id="a-3D"></a>石女之子，<a id="a-3E"></a>如著影衣、<a id="a-3F"></a>梦乘白象，<a id="a-3G"></a>若有若无及以有无，<a id="a-3H"></a>非有非无，<a id="a-3I"></a>非常非断，<a id="a-3J"></a>非生非灭，<a id="a-3K"></a>非内非外，<a id="a-3L"></a>非见非断；<a id="a-3M"></a>信如是等，<a id="a-3N"></a>则能信佛菩萨大事而不自轻。</p>
  <p id="a3O">“菩萨事业虽复广大，<a id="a-3P"></a>我亦能知，<a id="a-3Q"></a>心得自在能大惠施，<a id="a-3R"></a>护持禁戒不妨外事，<a id="a-3S"></a>怜愍众生常修忍辱，<a id="a-3T"></a>为不退故勤行精进，<a id="a-3U"></a>为令众生离烦恼故修集智慧，<a id="a-3V"></a>为坏一切分别想故修集三昧，<a id="a-3W"></a>得妙音声一切乐闻；<a id="a-3X"></a>修于念佛，<a id="a-3Y"></a>观诸如来平等无二；<a id="a-3Z"></a>修于念法，<a id="a-3a"></a>观一切法同一性相；<a id="a-3b"></a>修于念僧，<a id="a-3c"></a>观一切僧无有退转；<a id="a-3d"></a>修于念舍，<a id="a-3e"></a>舍诸烦恼；<a id="a-3f"></a>修于念戒，<a id="a-3g"></a>常念佛戒；<a id="a-3h"></a>修于念天，<a id="a-3i"></a>念后边身。<a id="a-3j"></a>净身口意不随他人，<a id="a-3k"></a>戒、<a id="a-3l"></a>定、<a id="a-3m"></a>智慧、<a id="a-3n"></a>清净施已，<a id="a-3o"></a>能得具足三十二相；<a id="a-3p"></a>施种种物，<a id="a-3q"></a>具足成就八十种好；<a id="a-3r"></a>为欲庄严出世智慧，<a id="a-3s"></a>具四念处；<a id="a-3t"></a>为欲远离一切烦恼故，<a id="a-3u"></a>具四正勤；<a id="a-3v"></a>为令其心得自在故，<a id="a-3w"></a>具四如意；<a id="a-3x"></a>为欲坏破诸魔怨故，<a id="a-3y"></a>修集信根；<a id="a-3z"></a>为不颠倒一切法故，<a id="a-40"></a>修精进根；<a id="a-41"></a>劝令忆念诸罪过故，<a id="a-42"></a>修集念根；<a id="a-43"></a>为诸众生心清净故，<a id="a-44"></a>修集定根；<a id="a-45"></a>为于一切诸法顶故，<a id="a-46"></a>修集慧根；<a id="a-47"></a>为无坏故，<a id="a-48"></a>修集五力；<a id="a-49"></a>为真实知一切法故，<a id="a-4A"></a>修七觉分；<a id="a-4B"></a>为真实知道非道故，<a id="a-4C"></a>修八正道。<a id="a-4D"></a>乐于寂静，<a id="a-4E"></a>少欲知足，<a id="a-4F"></a>远离恶友。<a id="a-4G"></a>虽复通达一切事业，<a id="a-4H"></a>终不于中生独师想。<a id="a-4I"></a>于诸烦恼心不贪著，<a id="a-4J"></a>不瞋众生，<a id="a-4K"></a>不疑诸见，<a id="a-4L"></a>于我我所心不生著，<a id="a-4M"></a>常修欲度众生之心。<a id="a-4N"></a>于师、<a id="a-4O"></a>和尚、<a id="a-4P"></a>父母、<a id="a-4Q"></a>善友生念恩心，<a id="a-4R"></a>常思报答往昔之恩。<a id="a-4S"></a>见毁禁者不生讥刺，<a id="a-4T"></a>舍弃重担真观阴故。<a id="a-4U"></a>不竞不诤护法持戒，<a id="a-4V"></a>摄取持戒及护法者。<a id="a-4W"></a>听法、<a id="a-4X"></a>念法、<a id="a-4Y"></a>供养于法，<a id="a-4Z"></a>于正法中心无疑网。<a id="a-4a"></a>凡所演说不为饮食，<a id="a-4b"></a>至心演说，<a id="a-4c"></a>说时不轻亦不自高，<a id="a-4d"></a>为出善芽所闻不失。<a id="a-4e"></a>瞻病所须，<a id="a-4f"></a>供给走使，<a id="a-4g"></a>供养法师不说其短，<a id="a-4h"></a>不观种姓、<a id="a-4i"></a>戒与非戒。<a id="a-4j"></a>常乐闻法至心不忘，<a id="a-4k"></a>不失时节常请法师敷扬道化，<a id="a-4l"></a>有所讲说不生憍慢，<a id="a-4m"></a>闻已解义亦不自大，<a id="a-4n"></a>不观他人所有过失，<a id="a-4o"></a>所可听法为知足故，<a id="a-4p"></a>为不断绝三宝种故，<a id="a-4q"></a>为得无碍宿命智故，<a id="a-4r"></a>为得真实见法性故，<a id="a-4s"></a>为发无上菩提心故，<a id="a-4t"></a>为护如来真实法故，<a id="a-4u"></a>为得上族好种姓故，<a id="a-4v"></a>为见佛法比丘僧故，<a id="a-4w"></a>为得坚固不退心故，<a id="a-4x"></a>为行圣行入圣数故，<a id="a-4y"></a>为得无尽大财宝故，<a id="a-4z"></a>为得无边大功德故，<a id="a-50"></a>为得清净梵音声故，<a id="a-51"></a>为得具足佛功德故，<a id="a-52"></a>为得具足菩萨法故，<a id="a-53"></a>为欲受持读诵书写菩萨法藏及摩夷故，<a id="a-54"></a>为欲受持如是等法广宣说故。<a id="a-55"></a>善男子，<a id="a-56"></a>菩萨摩诃萨获得一切法自在三昧者，<a id="a-57"></a>于一切事无能教者。<a id="a-58"></a>”</p>
  <p id="a59">尔时，<a id="a-5A"></a>世尊即说颂曰：</p>
  <p id="a5B">“其心敬信佛法僧，<a id="a-5C"></a>　亦复明信四真谛，</p>
  <p id="a5D">若得智慧无挂碍，<a id="a-5E"></a>　是名诸法自在定。</p>
  <p id="a5F">能知于苦第一谛，<a id="a-5G"></a>　亦能远离于集因，</p>
  <p id="a5H">证获第三真灭谛，<a id="a-5I"></a>　修集无上圣道谛。</p>
  <p id="a5J">具足成就大念心，<a id="a-5K"></a>　真实观阴如虚空，</p>
  <p id="a5L">其身威仪大寂静，<a id="a-5M"></a>　是名诸法自在定。</p>
  <p id="a5N">能观六入性相空，<a id="a-5O"></a>　亦能调柔于诸根，</p>
  <p id="a5P">能坏众生疑网心，<a id="a-5Q"></a>　是名诸法自在定。</p>
  <p id="a5R">能修集空无相愿，<a id="a-5S"></a>　破坏一切诸憍慢，</p>
  <p id="a5T">所行诸行无黑闇，<a id="a-5U"></a>　是名诸法自在定。</p>
  <p id="a5V">远离断见及我见，<a id="a-5W"></a>　令身口意业寂静，</p>
  <p id="a5X">其心不著有无法，<a id="a-5Y"></a>　是名诸法自在定。</p>
  <p id="a5Z">所说正义无颠倒，<a id="a-5a"></a>　调伏一切众生心，</p>
  <p id="a5b">既说法已无憍慢，<a id="a-5c"></a>　是名诸法自在定。</p>
  <p id="a5d">修集一切诸善根，<a id="a-5e"></a>　不为烦恼之所污，</p>
  <p id="a5f">其心无热亦无浊，<a id="a-5g"></a>　是名诸法自在定。</p>
  <p id="a5h">不为他喜求菩提，<a id="a-5i"></a>　亦不虚诳修善法，</p>
  <p id="a5j">十方诸佛观其心，<a id="a-5k"></a>　是名诸法自在定。</p>
  <p id="a5l">常乐惠施护持戒，<a id="a-5m"></a>　怜愍心故忍诸恶，</p>
  <p id="a5n">精进修定及智慧，<a id="a-5o"></a>　是名诸法自在定。</p>
  <p id="a5p">为诸众生修慈心，<a id="a-5q"></a>　亦无分别怨亲想，</p>
  <p id="a5r">乐施众生无上乐，<a id="a-5s"></a>　是名诸法自在定。</p>
  <p id="a5t">调伏众生于菩提，<a id="a-5u"></a>　修舍离欲得安乐，</p>
  <p id="a5v">常乐修集五神通，<a id="a-5w"></a>　是名诸法自在定。</p>
  <p id="a5x">所说正法众乐闻，<a id="a-5y"></a>　其义难尽如大海，</p>
  <p id="a5z">真实了知于法性，<a id="a-60"></a>　是名诸法自在定。</p>
  <p id="a61">观察佛身如诸法，<a id="a-62"></a>　佛性法性无差别，</p>
  <p id="a63">护法之心无退转，<a id="a-64"></a>　是名诸法自在定。</p>
  <p id="a65">身口意业得寂静，<a id="a-66"></a>　具足戒定心无为，</p>
  <p id="a67">远离一切烦恼习，<a id="a-68"></a>　是名诸法自在定。</p>
  <p id="a69">能证无上真解脱，<a id="a-6A"></a>　亦能获得实知见，</p>
  <p id="a6B">修集定慧无有边，<a id="a-6C"></a>　是名诸法自在定。</p>
  <p id="a6D">不净之物不以施，<a id="a-6E"></a>　不受一切不净戒，</p>
  <p id="a6F">三十二相具足成，<a id="a-6G"></a>　是名诸法自在定。</p>
  <p id="a6H">修行种种诸惠施，<a id="a-6I"></a>　是故获得八十好，</p>
  <p id="a6J">于佛法中得自在，<a id="a-6K"></a>　是名诸法自在定。</p>
  <p id="a6L">修集具足四念处，<a id="a-6M"></a>　正勤能坏诸烦恼，</p>
  <p id="a6N">为调众生修如意，<a id="a-6O"></a>　是名诸法自在定。</p>
  <p id="a6P">为入佛法修信根，<a id="a-6Q"></a>　为坏魔众修五力，</p>
  <p id="a6R">为知诸法修七觉，<a id="a-6S"></a>　是名诸法自在定。</p>
  <p id="a6T">修八正道破邪径，<a id="a-6U"></a>　施于众生无上乐，</p>
  <p id="a6V">心无憍慢一师想，<a id="a-6W"></a>　是名诸法自在定。</p>
  <p id="a6X">若得修集自在定，<a id="a-6Y"></a>　是人则能离烦恼，</p>
  <p id="a6Z">亲近诸佛菩萨等，<a id="a-6a"></a>　乐修少欲知足行，</p>
  <p id="a6b">为在无上圣人数，<a id="a-6c"></a>　以众生故修大悲，</p>
  <p id="a6d">不为饮食演说法，<a id="a-6e"></a>　是名诸法自在定。</p>
  <p id="a6f">为法不惜于身命，<a id="a-6g"></a>　护持正法不吝财，</p>
  <p id="a6h">常乐修行二种施，<a id="a-6i"></a>　是名诸法自在定。</p>
  <p id="a6j">常劝众生令听法，<a id="a-6k"></a>　如其未解心不轻，</p>
  <p id="a6l">不为胜他护持戒，<a id="a-6m"></a>　是名诸法自在定。</p>
  <p id="a6n">无量世中所闻法，<a id="a-6o"></a>　至心受持为他说，</p>
  <p id="a6p">无上法师大名称，<a id="a-6q"></a>　不观时节戒非戒，</p>
  <p id="a6r">演说不休亦不息，<a id="a-6s"></a>　不失时节随意说，</p>
  <p id="a6t">所说诸法如幻相，<a id="a-6u"></a>　是名诸法自在定。</p>
  <p id="a6v">所言真实甘乐闻，<a id="a-6w"></a>　闻已如说而安住，</p>
  <p id="a6x">其心无贪无嫉妒，<a id="a-6y"></a>　是名诸法自在定。</p>
  <p id="a6z">有问无瞋无轻慢，<a id="a-70"></a>　常修怜愍无二相，</p>
  <p id="a71">能自净除诸过失，<a id="a-72"></a>　是名诸法自在定。</p>
  <p id="a73">具足七种无上财，<a id="a-74"></a>　成就寿命无上命，</p>
  <p id="a75">具足十力四无畏，<a id="a-76"></a>　是名诸法自在定。</p>
  <p id="a77">常乐闻法善思惟，<a id="a-78"></a>　善思惟已如法住，</p>
  <p id="a79">如法住已为众说，<a id="a-7A"></a>　是名诸法自在定。</p>
  <p id="a7B">不忘菩提上种性，<a id="a-7C"></a>　供养三宝得化身，</p>
  <p id="a7D">劝化大众具菩提，<a id="a-7E"></a>　是名诸法自在定。</p>
  <p id="a7F">其目清净见诸佛，<a id="a-7G"></a>　得梵音声无上边，</p>
  <p id="a7H">其音遍满十方界，<a id="a-7I"></a>　是名诸法自在定。</p>
  <p id="a7J">财宝惠施无有尽，<a id="a-7K"></a>　智慧演说无穷竭，</p>
  <p id="a7L">供养父母师和尚，<a id="a-7M"></a>　是名诸法自在定。</p>
  <p id="a7N">成就具足宿命智，<a id="a-7O"></a>　不失无上菩提心，</p>
  <p id="a7P">六波罗蜜无厌足，<a id="a-7Q"></a>　是名诸法自在定。</p>
  <p id="a7R">为欲利益众生故，<a id="a-7S"></a>　受菩萨藏及摩夷，</p>
  <p id="a7T">乐为众生广分别，<a id="a-7U"></a>　是名诸法自在定。</p>
  <p id="a7V">远离一切恶思惟，<a id="a-7W"></a>　了了睹见十方界，</p>
  <p id="a7X">一心能知无量心，<a id="a-7Y"></a>　是名诸法自在定。</p>
  <p id="a7Z">一心了知三世事，<a id="a-7a"></a>　修集无量诸神通，</p>
  <p id="a7b">得后边身智无碍，<a id="a-7c"></a>　是名诸法自在定。</p>
  <p id="a7d">怜愍众生修大悲，<a id="a-7e"></a>　观察诸根随意说，</p>
  <p id="a7f">一切佛法得自在，<a id="a-7g"></a>　是名诸法自在定。</p>
  <p id="a7h">若有得闻如是事，<a id="a-7i"></a>　至心受持生信顺，</p>
  <p id="a7j">即能获得无上道，<a id="a-7k"></a>　亦如往世诸世尊。<a id="a-7l"></a>”</p>
  <p id="a7m">尔时，<a id="a-7n"></a>不眴菩萨白佛言：<a id="a-7o"></a>“世尊，<a id="a-7p"></a>菩萨摩诃萨成就何法，<a id="a-7q"></a>获得如是一切诸法自在三昧？<a id="a-7r"></a>”</p>
  <p id="a7s">佛言：<a id="a-7t"></a>“善男子，<a id="a-7u"></a>菩萨摩诃萨具足一法，<a id="a-7v"></a>则能获得如是三昧，<a id="a-7w"></a>所谓不著一切诸法。<a id="a-7x"></a>复有一法，<a id="a-7y"></a>不著于戒。<a id="a-7z"></a>何以故？<a id="a-80"></a>若不著戒，<a id="a-81"></a>则能不著一切善法。<a id="a-82"></a>具足戒故则能成就一切佛法，<a id="a-83"></a>得大利益无上大道，<a id="a-84"></a>是故我言：<a id="a-85"></a>‘戒是一切善法根本，<a id="a-86"></a>戒名大灯。<a id="a-87"></a>’若著戒者，<a id="a-88"></a>是人则于菩提障碍，<a id="a-89"></a>非菩提道。<a id="a-8A"></a>若于诸法生贪著者，<a id="a-8B"></a>去菩提道则为大远；<a id="a-8C"></a>若不贪著，<a id="a-8D"></a>则为邻近。<a id="a-8E"></a>复有二法，<a id="a-8F"></a>菩萨具足则能获得如是三昧：<a id="a-8G"></a>一者、<a id="a-8H"></a>为于菩提方便，<a id="a-8I"></a>修集舍摩他；<a id="a-8J"></a>二者、<a id="a-8K"></a>为于善法方便，<a id="a-8L"></a>修集毗婆舍那。<a id="a-8M"></a>复有三法，<a id="a-8N"></a>菩萨具足得是三昧。<a id="a-8O"></a>何等为三？<a id="a-8P"></a>一者、<a id="a-8Q"></a>不舍众生修空三昧，<a id="a-8R"></a>二者、<a id="a-8S"></a>不舍于法修无相三昧，<a id="a-8T"></a>三者、<a id="a-8U"></a>求于诸有修无愿三昧。<a id="a-8V"></a>”</p>
  <p id="a8W">尔时，<a id="a-8X"></a>世尊即说颂曰：</p>
  <p id="a8Y">“调伏众生修集空，<a id="a-8Z"></a>　护持法故修无相，</p>
  <p id="a8a">不舍诸有修无愿，<a id="a-8b"></a>　是人则得是三昧。</p>
  <p id="a8c">“复次，<a id="a-8d"></a>善男子，<a id="a-8e"></a>复有四法，<a id="a-8f"></a>菩萨具足则能获得如是三昧。<a id="a-8g"></a>何等为四？<a id="a-8h"></a>一者、<a id="a-8i"></a>具足四谛方便，<a id="a-8j"></a>二者、<a id="a-8k"></a>具足四无量心，<a id="a-8l"></a>三者、<a id="a-8m"></a>具足四无碍智，<a id="a-8n"></a>四者、<a id="a-8o"></a>具足四摄之法。<a id="a-8p"></a>复有五法，<a id="a-8q"></a>菩萨具足得是三昧。<a id="a-8r"></a>何等为五？<a id="a-8s"></a>一者、<a id="a-8t"></a>具足五神通，<a id="a-8u"></a>二者、<a id="a-8v"></a>具足五根，<a id="a-8w"></a>三者、<a id="a-8x"></a>具足五力，<a id="a-8y"></a>四者、<a id="a-8z"></a>具足真智观于五阴，<a id="a-90"></a>五者、<a id="a-91"></a>具足五眼。<a id="a-92"></a>复有六法，<a id="a-93"></a>菩萨具足得是三昧。<a id="a-94"></a>何等为六？<a id="a-95"></a>一者、<a id="a-96"></a>具足六波罗蜜，<a id="a-97"></a>二者、<a id="a-98"></a>具足六念，<a id="a-99"></a>三者、<a id="a-9A"></a>具足智慧观于六入，<a id="a-9B"></a>四者、<a id="a-9C"></a>具足远离六道，<a id="a-9D"></a>五者、<a id="a-9E"></a>具足六通，<a id="a-9F"></a>六者、<a id="a-9G"></a>具足六和敬法。<a id="a-9H"></a>复有七法，<a id="a-9I"></a>菩萨具足得是三昧。<a id="a-9J"></a>何等为七？<a id="a-9K"></a>一者、<a id="a-9L"></a>无贪远离烦恼，<a id="a-9M"></a>二者、<a id="a-9N"></a>于众生所无有瞋恚，<a id="a-9O"></a>三者、<a id="a-9P"></a>于诸法中无有疑心，<a id="a-9Q"></a>四者、<a id="a-9R"></a>具无碍智无有五盖，<a id="a-9S"></a>五者、<a id="a-9T"></a>观十二因缘无有疑网，<a id="a-9U"></a>六者、<a id="a-9V"></a>成就无上智慧，<a id="a-9W"></a>七者、<a id="a-9X"></a>成就无上三昧。<a id="a-9Y"></a>复有八法，<a id="a-9Z"></a>菩萨具足得是三昧。<a id="a-9a"></a>何等为八？<a id="a-9b"></a>一者、<a id="a-9c"></a>修集八正道分，<a id="a-9d"></a>二者、<a id="a-9e"></a>离八邪道，<a id="a-9f"></a>三者、<a id="a-9g"></a>远离八难，<a id="a-9h"></a>四者、<a id="a-9i"></a>具足八大人觉，<a id="a-9j"></a>五者、<a id="a-9k"></a>具八解脱，<a id="a-9l"></a>六者、<a id="a-9m"></a>具八胜处，<a id="a-9n"></a>七者、<a id="a-9o"></a>专念菩提，<a id="a-9p"></a>八者、<a id="a-9q"></a>断烦恼习。<a id="a-9r"></a>复有九法，<a id="a-9s"></a>菩萨具足得是三昧。<a id="a-9t"></a>何等为九？<a id="a-9u"></a>一者、<a id="a-9v"></a>不失念心，<a id="a-9w"></a>二者、<a id="a-9x"></a>解甚深义，<a id="a-9y"></a>三者、<a id="a-9z"></a>破坏魔业，<a id="a-A0"></a>四者、<a id="a-A1"></a>具佛三昧，<a id="a-A2"></a>五者、<a id="a-A3"></a>净身口意，<a id="a-A4"></a>六者、<a id="a-A5"></a>具足方便，<a id="a-A6"></a>七者、<a id="a-A7"></a>威仪纯善，<a id="a-A8"></a>八者、<a id="a-A9"></a>勤行精进具六波罗蜜，<a id="a-AA"></a>九者、<a id="a-AB"></a>远离声闻、<a id="a-AC"></a>辟支佛道。<a id="a-AD"></a>复有十法，<a id="a-AE"></a>菩萨具足得是三昧。<a id="a-AF"></a>何等为十？<a id="a-AG"></a>一者、<a id="a-AH"></a>具足佛智，<a id="a-AI"></a>二者、<a id="a-AJ"></a>具足法界无分别智，<a id="a-AK"></a>三者、<a id="a-AL"></a>于真实性无有动转，<a id="a-AM"></a>四者、<a id="a-AN"></a>具足三世平等智慧，<a id="a-AO"></a>五者、<a id="a-AP"></a>具足众生心平等智，<a id="a-AQ"></a>六者、<a id="a-AR"></a>具知诸根上中下智，<a id="a-AS"></a>七者、<a id="a-AT"></a>具足四无碍智，<a id="a-AU"></a>八者、<a id="a-AV"></a>具足三解脱门，<a id="a-AW"></a>九者、<a id="a-AX"></a>具足诸法同一味智，<a id="a-AY"></a>十者、<a id="a-AZ"></a>具足诸法无生灭智。<a id="a-Aa"></a>”</p>
  <p id="aAb">说是法时，<a id="a-Ac"></a>三万二千菩萨摩诃萨得是三昧。</p>
  <p id="aAd">尔时，<a id="a-Ae"></a>须菩提语不眴菩萨言：<a id="a-Af"></a>“是大众中三万二千诸菩萨等，<a id="a-Ag"></a>皆悉获得如是三昧。<a id="a-Ah"></a>善男子，<a id="a-Ai"></a>汝今得耶？<a id="a-Aj"></a>”</p>
  <p id="aAk">不眴菩萨言：<a id="a-Al"></a>“大德，<a id="a-Am"></a>乃至无有一法可得名为三昧，<a id="a-An"></a>我云何得？<a id="a-Ao"></a>凡言得者即是颠倒，<a id="a-Ap"></a>夫颠倒者即我我所。<a id="a-Aq"></a>菩萨若著我我所者，<a id="a-Ar"></a>则不能得如是三昧。<a id="a-As"></a>”</p>
  <p id="aAt">须菩提言：<a id="a-Au"></a>“菩萨摩诃萨住于何处得是三昧？<a id="a-Av"></a>”</p>
  <p id="aAw">不眴菩萨言：<a id="a-Ax"></a>“如须菩提所住之法得解脱者，<a id="a-Ay"></a>我如是住得是三昧。<a id="a-Az"></a>”</p>
  <p id="aB0">须菩提言：<a id="a-B1"></a>“我实不住一切法中而得解脱。<a id="a-B2"></a>”</p>
  <p id="aB3">“大德，<a id="a-B4"></a>菩萨摩诃萨亦复如是，<a id="a-B5"></a>不住诸法得是三昧。<a id="a-B6"></a>”</p>
  <p id="aB7">须菩提言：<a id="a-B8"></a>“善男子，<a id="a-B9"></a>菩萨摩诃萨将不住于空无相愿得三昧耶？<a id="a-BA"></a>”</p>
  <p id="aBB">不眴菩萨言：<a id="a-BC"></a>“空无相愿可得住耶？<a id="a-BD"></a>”</p>
  <p id="aBE">“不也，<a id="a-BF"></a>善男子。<a id="a-BG"></a>”</p>
  <p id="aBH">“大德，<a id="a-BI"></a>是故空无相愿所住之处，<a id="a-BJ"></a>得是三昧。<a id="a-BK"></a>”</p>
  <p id="aBL">“善男子，<a id="a-BM"></a>如是三昧住在何处？<a id="a-BN"></a>”</p>
  <p id="aBO">不眴菩萨言：<a id="a-BP"></a>“如一切法真实性住，<a id="a-BQ"></a>住是三昧者亦如是。<a id="a-BR"></a>住一切诸法真实性者名圣解脱，<a id="a-BS"></a>圣解脱者名无所住，<a id="a-BT"></a>无住之住住一切法，<a id="a-BU"></a>一切诸法不住烦恼、<a id="a-BV"></a>不住解脱。<a id="a-BW"></a>大德，<a id="a-BX"></a>得解脱者，<a id="a-BY"></a>为具烦恼、<a id="a-BZ"></a>不具烦恼？<a id="a-Ba"></a>”</p>
  <p id="aBb">“善男子，<a id="a-Bc"></a>我亦不具，<a id="a-Bd"></a>非不具也。<a id="a-Be"></a>”</p>
  <p id="aBf">“大德，<a id="a-Bg"></a>若仁不具，<a id="a-Bh"></a>非不具者，<a id="a-Bi"></a>为何所得言解脱也？<a id="a-Bj"></a>”</p>
  <p id="aBk">须菩提言：<a id="a-Bl"></a>“善男子，<a id="a-Bm"></a>若使法界有缚系者，<a id="a-Bn"></a>我则解脱。<a id="a-Bo"></a>而法界性无缚解相，<a id="a-Bp"></a>非相非非相，<a id="a-Bq"></a>非种种相，<a id="a-Br"></a>非一相非多相；<a id="a-Bs"></a>如法界相，<a id="a-Bt"></a>解脱亦尔。<a id="a-Bu"></a>”</p>
  <p id="aBv">时，<a id="a-Bw"></a>须菩提说是法时，<a id="a-Bx"></a>八千比丘得阿罗汉果。<a id="a-By"></a>须菩提语不眴菩萨言：<a id="a-Bz"></a>“善男子，<a id="a-C0"></a>如佛所说，<a id="a-C1"></a>若能具足如是等法得是三昧，<a id="a-C2"></a>汝今具足是三昧不？<a id="a-C3"></a>”</p>
  <p id="aC4">不眴菩萨言：<a id="a-C5"></a>“大德，<a id="a-C6"></a>一切诸法无有根住，<a id="a-C7"></a>若法无根即是无住，<a id="a-C8"></a>夫无住者名为无作，<a id="a-C9"></a>若无作者云何可住？<a id="a-CA"></a>”</p>
  <p id="aCB">须菩提言：<a id="a-CC"></a>“若无住者，<a id="a-CD"></a>何故如来常作是言：<a id="a-CE"></a>‘住如是法得无生忍’？<a id="a-CF"></a>”</p>
  <p id="aCG">不眴菩萨言：<a id="a-CH"></a>“大德，<a id="a-CI"></a>无所住者亦名为住，<a id="a-CJ"></a>是故如来亦说住贪而得解脱，<a id="a-CK"></a>而智慧性不能坏贪住于解脱。<a id="a-CL"></a>若有菩萨能知如是不住之住，<a id="a-CM"></a>是名无生智慧；<a id="a-CN"></a>住是无生智慧中已，<a id="a-CO"></a>则能获得无生法忍。</p>
  <p id="aCP">“复次，<a id="a-CQ"></a>大德，<a id="a-CR"></a>若有菩萨不离凡夫能知圣法，<a id="a-CS"></a>以凡夫心观察圣法，<a id="a-CT"></a>以圣法性观察于忍，<a id="a-CU"></a>忍性观忍，<a id="a-CV"></a>复以是忍观一切法，<a id="a-CW"></a>知如是等名无生忍。</p>
  <p id="aCX">“复次，<a id="a-CY"></a>大德，<a id="a-CZ"></a>若有菩萨观二种界：<a id="a-Ca"></a>一、<a id="a-Cb"></a>众生界，<a id="a-Cc"></a>二者、<a id="a-Cd"></a>法界。<a id="a-Ce"></a>以法界性观众生性，<a id="a-Cf"></a>以众生性观法界性，<a id="a-Cg"></a>若离法界无众生界，<a id="a-Ch"></a>法界、<a id="a-Ci"></a>众生界无生无灭。<a id="a-Cj"></a>若能如是通达知者，<a id="a-Ck"></a>名无生智；<a id="a-Cl"></a>无生智者即无生忍。</p>
  <p id="aCm">“复次，<a id="a-Cn"></a>大德，<a id="a-Co"></a>菩萨摩诃萨知从十二因缘生法，<a id="a-Cp"></a>从六境界作六因缘，<a id="a-Cq"></a>若善不善，<a id="a-Cr"></a>是善不善即无生灭。<a id="a-Cs"></a>何以故？<a id="a-Ct"></a>境界之性不能生法，<a id="a-Cu"></a>六入亦尔不能生法。<a id="a-Cv"></a>何以故？<a id="a-Cw"></a>无生性故。<a id="a-Cx"></a>如其六入能生法者，<a id="a-Cy"></a>则应常生，<a id="a-Cz"></a>不须外缘。<a id="a-D0"></a>若外境界性能生者，<a id="a-D1"></a>亦应常生，<a id="a-D2"></a>不假于内。<a id="a-D3"></a>若俱生者则有二相，<a id="a-D4"></a>二相之法性无真实。<a id="a-D5"></a>通达了知如是等者，<a id="a-D6"></a>名无生忍。<a id="a-D7"></a>若得如是真智慧者，<a id="a-D8"></a>是名菩萨得无生忍。</p>
  <p id="aD9">“复次，<a id="a-DA"></a>大德，<a id="a-DB"></a>若有菩萨具足成就二种庄严功德智慧，<a id="a-DC"></a>观是二事平等无二。<a id="a-DD"></a>虽如是知不言我知，<a id="a-DE"></a>亦于此知不生贪著，<a id="a-DF"></a>是名无生忍。</p>
  <p id="aDG">“复次，<a id="a-DH"></a>大德，<a id="a-DI"></a>菩萨摩诃萨身意寂静观法寂静，<a id="a-DJ"></a>法寂静已观菩提静，<a id="a-DK"></a>菩提静已观忍寂静，<a id="a-DL"></a>亦不随他，<a id="a-DM"></a>不著内外，<a id="a-DN"></a>是名菩萨无生法忍。<a id="a-DO"></a>”</p>
  <p id="aDP">说是法时，<a id="a-DQ"></a>不眴菩萨等五百菩萨得无生法忍。</p>
  <p id="aDR">尔时，<a id="a-DS"></a>世尊赞不眴菩萨言：<a id="a-DT"></a>“善哉！<a id="a-DU"></a>善哉！<a id="a-DV"></a>善男子，<a id="a-DW"></a>汝所演说无生法忍，<a id="a-DX"></a>即是真实如先佛说。<a id="a-DY"></a>复次，<a id="a-DZ"></a>善男子，<a id="a-Da"></a>菩萨若得心自在者，<a id="a-Db"></a>即得诸法自在三昧。<a id="a-Dc"></a>云何名为心自在耶？<a id="a-Dd"></a>善男子，<a id="a-De"></a>若有菩萨远离贪爱，<a id="a-Df"></a>得帝释身或转轮王身，<a id="a-Dg"></a>虽为无量诸众生等说五欲乐，<a id="a-Dh"></a>而其内心实不贪著，<a id="a-Di"></a>是名菩萨心得自在。<a id="a-Dj"></a>复次，<a id="a-Dk"></a>善男子，<a id="a-Dl"></a>若有菩萨修集三昧、<a id="a-Dm"></a>四无量心求诸有时，<a id="a-Dn"></a>不以有心，<a id="a-Do"></a>以智慧心，<a id="a-Dp"></a>虽生欲界不因欲心，<a id="a-Dq"></a>其心常不远离三宝，<a id="a-Dr"></a>修集庄严诸波罗蜜，<a id="a-Ds"></a>以四摄法摄取众生、<a id="a-Dt"></a>调伏众生，<a id="a-Du"></a>修三十七助道之法，<a id="a-Dv"></a>是名菩萨心得自在。<a id="a-Dw"></a>复次，<a id="a-Dx"></a>善男子，<a id="a-Dy"></a>若有菩萨修空无相愿，<a id="a-Dz"></a>自不证于空无相愿，<a id="a-E0"></a>亦为众生说如是法。<a id="a-E1"></a>为调声闻、<a id="a-E2"></a>辟支佛等，<a id="a-E3"></a>入于无生正定之聚而为说法，<a id="a-E4"></a>彼既闻已即得解脱，<a id="a-E5"></a>自不证之，<a id="a-E6"></a>亦令众生不舍菩提，<a id="a-E7"></a>是名菩萨心得自在。<a id="a-E8"></a>复次，<a id="a-E9"></a>善男子，<a id="a-EA"></a>若有菩萨为调声闻、<a id="a-EB"></a>辟支佛故，<a id="a-EC"></a>入无生灭正定之聚，<a id="a-ED"></a>亦得灭定，<a id="a-EE"></a>又能通达一切三昧出入相行。<a id="a-EF"></a>虽得如是通达自在，<a id="a-EG"></a>亦不证于灭尽三昧。<a id="a-EH"></a>何以故？<a id="a-EI"></a>未具佛法故。<a id="a-EJ"></a>是名菩萨心得自在。<a id="a-EK"></a>复次，<a id="a-EL"></a>善男子，<a id="a-EM"></a>若有菩萨以平等智观于法界，<a id="a-EN"></a>种种世间、<a id="a-EO"></a>种种众生、<a id="a-EP"></a>种种说法、<a id="a-EQ"></a>种种方便，<a id="a-ER"></a>是名菩萨心得自在。<a id="a-ES"></a>复次，<a id="a-ET"></a>善男子，<a id="a-EU"></a>若有菩萨生长寿天未尽天寿，<a id="a-EV"></a>其身亦生短命之中，<a id="a-EW"></a>为欲调伏诸众生故，<a id="a-EX"></a>是名菩萨心得自在。<a id="a-EY"></a>复次，<a id="a-EZ"></a>善男子，<a id="a-Ea"></a>若有菩萨具足快乐，<a id="a-Eb"></a>舍是乐已为诸众生受大苦恼，<a id="a-Ec"></a>护众生故，<a id="a-Ed"></a>护菩提故，<a id="a-Ee"></a>是名菩萨心得自在。<a id="a-Ef"></a>复次，<a id="a-Eg"></a>善男子，<a id="a-Eh"></a>若有菩萨同于声闻、<a id="a-Ei"></a>辟支佛行，<a id="a-Ej"></a>而心护念菩提之道，<a id="a-Ek"></a>亦修菩提微妙之行，<a id="a-El"></a>为诸声闻、<a id="a-Em"></a>缘觉之人，<a id="a-En"></a>随意说法而亦不证，<a id="a-Eo"></a>是名菩萨心得自在。<a id="a-Ep"></a>复次，<a id="a-Eq"></a>善男子，<a id="a-Er"></a>若有菩萨解八万四千法门，<a id="a-Es"></a>亦复通达烦恼行处，<a id="a-Et"></a>为断众生诸烦恼故，<a id="a-Eu"></a>处中说法，<a id="a-Ev"></a>亦不为诸烦恼所污，<a id="a-Ew"></a>是名菩萨心得自在。<a id="a-Ex"></a>复次，<a id="a-Ey"></a>善男子，<a id="a-Ez"></a>若有菩萨具足神通，<a id="a-F0"></a>若有众生盲聋跛躄，<a id="a-F1"></a>菩萨摩诃萨自变其身，<a id="a-F2"></a>亦同其像而为说法，<a id="a-F3"></a>是名菩萨心得自在。<a id="a-F4"></a>复次，<a id="a-F5"></a>善男子，<a id="a-F6"></a>若有菩萨具足智慧，<a id="a-F7"></a>通达外典善解邪论，<a id="a-F8"></a>而其内心不为邪见，<a id="a-F9"></a>为欲调伏诸众生故修集其道，<a id="a-FA"></a>是名菩萨心得自在。<a id="a-FB"></a>善男子，<a id="a-FC"></a>菩萨具足如是等事，<a id="a-FD"></a>名心自在，<a id="a-FE"></a>亦名得一切法自在三昧。<a id="a-FF"></a>”</p>
  <p id="aFG">须菩提言：<a id="a-FH"></a>“世尊，<a id="a-FI"></a>不眴菩萨得是三昧，<a id="a-FJ"></a>为久近耶？<a id="a-FK"></a>”</p>
  <p id="aFL">佛言：<a id="a-FM"></a>“过去无量阿僧祇劫，<a id="a-FN"></a>尔时有佛，<a id="a-FO"></a>号自在王如来、<a id="a-FP"></a>应、<a id="a-FQ"></a>正遍知、<a id="a-FR"></a>明行足、<a id="a-FS"></a>善逝、<a id="a-FT"></a>世间解、<a id="a-FU"></a>无上士、<a id="a-FV"></a>调御丈夫、<a id="a-FW"></a>天人师、<a id="a-FX"></a>佛世尊，<a id="a-FY"></a>世界名净，<a id="a-FZ"></a>劫亦名净。<a id="a-Fa"></a>其佛国土地平如掌，<a id="a-Fb"></a>金、<a id="a-Fc"></a>银、<a id="a-Fd"></a>琉璃、<a id="a-Fe"></a>玻瓈庄严，<a id="a-Ff"></a>常有幡盖，<a id="a-Fg"></a>如兜率天多饶饮食。<a id="a-Fh"></a>尔时，<a id="a-Fi"></a>众生所有贪欲、<a id="a-Fj"></a>瞋恚、<a id="a-Fk"></a>愚痴无有势力，<a id="a-Fl"></a>多有利智能解佛语，<a id="a-Fm"></a>一切悉乐无上大乘。<a id="a-Fn"></a>尔时，<a id="a-Fo"></a>世尊与八万四千大菩萨众，<a id="a-Fp"></a>三万二千声闻大众。</p>
  <p id="aFq">“尔时，<a id="a-Fr"></a>世有转轮圣王，<a id="a-Fs"></a>名曰广持，<a id="a-Ft"></a>号曰法士，<a id="a-Fu"></a>成就七宝——轮宝、<a id="a-Fv"></a>象宝、<a id="a-Fw"></a>马宝、<a id="a-Fx"></a>女宝、<a id="a-Fy"></a>珠宝、<a id="a-Fz"></a>兵宝、<a id="a-G0"></a>主藏之臣，<a id="a-G1"></a>千子具足，<a id="a-G2"></a>王四天下，<a id="a-G3"></a>治以正法不加刀杖，<a id="a-G4"></a>怜愍众生教以十善，<a id="a-G5"></a>一切众生亦乐受之。<a id="a-G6"></a>尔时，<a id="a-G7"></a>千子悉发阿耨多罗三藐三菩提心。<a id="a-G8"></a>尔时，<a id="a-G9"></a>圣王供养如来、<a id="a-GA"></a>菩萨、<a id="a-GB"></a>声闻一切大众，<a id="a-GC"></a>衣服、<a id="a-GD"></a>饮食、<a id="a-GE"></a>卧具、<a id="a-GF"></a>汤药、<a id="a-GG"></a>房舍资生，<a id="a-GH"></a>经万岁已发阿耨多罗三藐三菩提心，<a id="a-GI"></a>为无上道修三十七助道之法。</p>
  <p id="aGJ">“尔时，<a id="a-GK"></a>彼佛寿命满足八万四千岁。<a id="a-GL"></a>王有一子名曰法语，<a id="a-GM"></a>于彼佛法信心出家，<a id="a-GN"></a>勤行精进，<a id="a-GO"></a>清净持戒，<a id="a-GP"></a>为得无上菩提道故。<a id="a-GQ"></a>尔时，<a id="a-GR"></a>法语比丘二万年中无有睡眠，<a id="a-GS"></a>如弹指顷不生贪心、<a id="a-GT"></a>瞋心、<a id="a-GU"></a>痴心不善觉观，<a id="a-GV"></a>不念父母、<a id="a-GW"></a>宗亲、<a id="a-GX"></a>眷属、<a id="a-GY"></a>饮食、<a id="a-GZ"></a>衣服、<a id="a-Ga"></a>房舍、<a id="a-Gb"></a>卧具、<a id="a-Gc"></a>资生之物，<a id="a-Gd"></a>亦不觉知昼夜之相，<a id="a-Ge"></a>二万年中常修念佛。<a id="a-Gf"></a>须菩提，<a id="a-Gg"></a>法语比丘勤精进故，<a id="a-Gh"></a>获得四禅、<a id="a-Gi"></a>四无量心、<a id="a-Gj"></a>四无色定，<a id="a-Gk"></a>过二万年已往诣佛所，<a id="a-Gl"></a>头面礼敬，<a id="a-Gm"></a>右绕三匝，<a id="a-Gn"></a>却住一面白佛言：<a id="a-Go"></a>‘世尊，<a id="a-Gp"></a>我发阿耨多罗三藐三菩提心，<a id="a-Gq"></a>为施一切众生安乐，<a id="a-Gr"></a>为欲调伏一切众生。<a id="a-Gs"></a>唯愿世尊哀愍示导，<a id="a-Gt"></a>云何令我化诸众生宣说正法？<a id="a-Gu"></a>’</p>
  <p id="aGv">“佛言：<a id="a-Gw"></a>‘比丘，<a id="a-Gx"></a>有八陀罗尼门，<a id="a-Gy"></a>若成就者得无碍语，<a id="a-Gz"></a>则能为诸众生说法。<a id="a-H0"></a>何等为八？<a id="a-H1"></a>一者、<a id="a-H2"></a>念佛，<a id="a-H3"></a>知法身故；<a id="a-H4"></a>二者、<a id="a-H5"></a>念法，<a id="a-H6"></a>知净法故；<a id="a-H7"></a>三者、<a id="a-H8"></a>念僧，<a id="a-H9"></a>知无碍故；<a id="a-HA"></a>四者、<a id="a-HB"></a>真实思惟，<a id="a-HC"></a>破恶觉观故；<a id="a-HD"></a>五者、<a id="a-HE"></a>知字，<a id="a-HF"></a>不可说故；<a id="a-HG"></a>六者、<a id="a-HH"></a>修舍摩他，<a id="a-HI"></a>为知诸法同一昧故；<a id="a-HJ"></a>七者、<a id="a-HK"></a>修毗婆舍那，<a id="a-HL"></a>为知诸法本性净故；<a id="a-HM"></a>八者、<a id="a-HN"></a>修方便智，<a id="a-HO"></a>为得忍故。<a id="a-HP"></a>比丘，<a id="a-HQ"></a>具如是八陀罗尼门，<a id="a-HR"></a>则能堪任宣说正法化诸众生。<a id="a-HS"></a>比丘，<a id="a-HT"></a>复有八精进，<a id="a-HU"></a>菩萨具者能宣说法化诸众生：<a id="a-HV"></a>一者、<a id="a-HW"></a>求法勤行精进，<a id="a-HX"></a>二者、<a id="a-HY"></a>持法勤行精进，<a id="a-HZ"></a>三者、<a id="a-Ha"></a>观法勤行精进，<a id="a-Hb"></a>四者、<a id="a-Hc"></a>说法勤行精进，<a id="a-Hd"></a>五者、<a id="a-He"></a>护法勤行精进，<a id="a-Hf"></a>六者、<a id="a-Hg"></a>供养法师勤行精进，<a id="a-Hh"></a>七者、<a id="a-Hi"></a>护受法者勤行精进，<a id="a-Hj"></a>八者、<a id="a-Hk"></a>如法而住勤行精进。<a id="a-Hl"></a>是名为八。<a id="a-Hm"></a>复有八法，<a id="a-Hn"></a>菩萨具足能化众生。<a id="a-Ho"></a>何等为八？<a id="a-Hp"></a>一者、<a id="a-Hq"></a>修慈等观众生故，<a id="a-Hr"></a>二者、<a id="a-Hs"></a>修悲调伏众生故，<a id="a-Ht"></a>三者、<a id="a-Hu"></a>观法得无上法故，<a id="a-Hv"></a>四者、<a id="a-Hw"></a>观智破憍慢故，<a id="a-Hx"></a>五者、<a id="a-Hy"></a>护诸众生施安乐故，<a id="a-Hz"></a>六者、<a id="a-I0"></a>善思惟坏诸烦恼故，<a id="a-I1"></a>七者、<a id="a-I2"></a>修助道法庄严菩提故，<a id="a-I3"></a>八者、<a id="a-I4"></a>护法具足六度故。<a id="a-I5"></a>’</p>
  <p id="aI6">“须菩提，<a id="a-I7"></a>菩萨摩诃萨若能具足如是等法，<a id="a-I8"></a>则能教化一切众生。<a id="a-I9"></a>尔时，<a id="a-IA"></a>比丘闻是法已，<a id="a-IB"></a>于十千年系心思惟，<a id="a-IC"></a>勤行精进为得是法。<a id="a-ID"></a>以精进故，<a id="a-IE"></a>即得无尽器陀罗尼，<a id="a-IF"></a>善解一切众生语言随语为说，<a id="a-IG"></a>得是持已，<a id="a-IH"></a>复有无尽辩才；<a id="a-II"></a>成就如是陀罗尼已，<a id="a-IJ"></a>周遍城国村邑聚落，<a id="a-IK"></a>化无量众于三乘道，<a id="a-IL"></a>为其父母、<a id="a-IM"></a>兄弟、<a id="a-IN"></a>眷属、<a id="a-IO"></a>宗族说法，<a id="a-IP"></a>悉令获得随顺法忍。</p>
  <p id="aIQ">“须菩提，<a id="a-IR"></a>尔时比丘复往佛所，<a id="a-IS"></a>头面敬礼，<a id="a-IT"></a>右绕三匝，<a id="a-IU"></a>却住一面白佛言：<a id="a-IV"></a>‘世尊，<a id="a-IW"></a>如佛先说，<a id="a-IX"></a>我已证得，<a id="a-IY"></a>佛神力故得圣智慧。<a id="a-IZ"></a>世尊，<a id="a-Ia"></a>颇有三昧菩萨修已，<a id="a-Ib"></a>心不退转增长善法？<a id="a-Ic"></a>’佛言：<a id="a-Id"></a>‘比丘，<a id="a-Ie"></a>有三昧名一切法自在，<a id="a-If"></a>菩萨修已其心不退，<a id="a-Ig"></a>亦得增长无量善法。<a id="a-Ih"></a>’尔时，<a id="a-Ii"></a>比丘闻三昧名，<a id="a-Ij"></a>即白佛言：<a id="a-Ik"></a>‘世尊，<a id="a-Il"></a>菩萨云何行？<a id="a-Im"></a>云何修？<a id="a-In"></a>云何学？<a id="a-Io"></a>而能获得如是三昧？<a id="a-Ip"></a>’‘比丘，<a id="a-Iq"></a>有八法、<a id="a-Ir"></a>八庄严、<a id="a-Is"></a>八发心，<a id="a-It"></a>菩萨具已得是三昧。<a id="a-Iu"></a>何等为八？<a id="a-Iv"></a>一者、<a id="a-Iw"></a>净心，<a id="a-Ix"></a>二者、<a id="a-Iy"></a>至心，<a id="a-Iz"></a>三者、<a id="a-J0"></a>施心，<a id="a-J1"></a>四者、<a id="a-J2"></a>离烦恼心，<a id="a-J3"></a>五者、<a id="a-J4"></a>观六界，<a id="a-J5"></a>六者、<a id="a-J6"></a>修忍，<a id="a-J7"></a>七者、<a id="a-J8"></a>勤精进，<a id="a-J9"></a>八者、<a id="a-JA"></a>修定身心寂静。<a id="a-JB"></a>是名八法。<a id="a-JC"></a>八庄严者：<a id="a-JD"></a>一者、<a id="a-JE"></a>舍，<a id="a-JF"></a>二者、<a id="a-JG"></a>戒，<a id="a-JH"></a>三者、<a id="a-JI"></a>功德，<a id="a-JJ"></a>四者、<a id="a-JK"></a>智，<a id="a-JL"></a>五者、<a id="a-JM"></a>舍摩他，<a id="a-JN"></a>六者、<a id="a-JO"></a>毗婆舍那，<a id="a-JP"></a>七者、<a id="a-JQ"></a>发菩提心，<a id="a-JR"></a>八者、<a id="a-JS"></a>庄严一切佛法。<a id="a-JT"></a>是名八庄严。<a id="a-JU"></a>八发心者：<a id="a-JV"></a>一者发心，<a id="a-JW"></a>无有众生、<a id="a-JX"></a>寿命、<a id="a-JY"></a>士夫，<a id="a-JZ"></a>一切诸法亦复如是；<a id="a-Ja"></a>二者发心，<a id="a-Jb"></a>一切诸法无常、<a id="a-Jc"></a>苦、<a id="a-Jd"></a>无我；<a id="a-Je"></a>三者发心，<a id="a-Jf"></a>一切诸法空无相愿；<a id="a-Jg"></a>四者发心，<a id="a-Jh"></a>未来之法无有住处；<a id="a-Ji"></a>五者发心，<a id="a-Jj"></a>现在之法无有住处；<a id="a-Jk"></a>六者发心，<a id="a-Jl"></a>一切诸法无业果报；<a id="a-Jm"></a>七者发心，<a id="a-Jn"></a>一切诸法无有作者，<a id="a-Jo"></a>无有受者；<a id="a-Jp"></a>八者发心，<a id="a-Jq"></a>一切诸法无有系属。<a id="a-Jr"></a>菩萨具足如是等法，<a id="a-Js"></a>得是三昧。<a id="a-Jt"></a>’比丘闻已进修不久，<a id="a-Ju"></a>即得如是一切法自在三昧；<a id="a-Jv"></a>得三昧已即放光明，<a id="a-Jw"></a>遍照三千大千世界。</p>
  <p id="aJx">“尔时，<a id="a-Jy"></a>比丘即往佛所，<a id="a-Jz"></a>头面作礼，<a id="a-K0"></a>右绕三匝，<a id="a-K1"></a>上升虚空一多罗树，<a id="a-K2"></a>结跏趺坐满一千年，<a id="a-K3"></a>不动不摇，<a id="a-K4"></a>法喜为食，<a id="a-K5"></a>获得比智，<a id="a-K6"></a>乐说无碍，<a id="a-K7"></a>令三万六千亿众生得不退心，<a id="a-K8"></a>无量众生安住三乘。<a id="a-K9"></a>尔时，<a id="a-KA"></a>法语比丘过千年已，<a id="a-KB"></a>从座而起，<a id="a-KC"></a>作如是言：<a id="a-KD"></a>‘如来世尊勤精进故，<a id="a-KE"></a>得阿耨多罗三藐三菩提，<a id="a-KF"></a>非懈怠也。<a id="a-KG"></a>’</p>
  <p id="aKH">“善男子，<a id="a-KI"></a>汝于无量无边世中，<a id="a-KJ"></a>成就无量无边功德，<a id="a-KK"></a>故能速得如是神通。<a id="a-KL"></a>善男子，<a id="a-KM"></a>汝已于往七万六千亿佛所，<a id="a-KN"></a>种诸善根，<a id="a-KO"></a>净修梵行，<a id="a-KP"></a>是故因此过去善根，<a id="a-KQ"></a>获得如是现在善果。<a id="a-KR"></a>”</p>
  <p id="aKS">佛告须菩提：<a id="a-KT"></a>“汝知尔时法语比丘得三昧者，<a id="a-KU"></a>岂异人乎？<a id="a-KV"></a>即是今之不眴菩萨，<a id="a-KW"></a>成就如是无量功德。<a id="a-KX"></a>”</p>
  <p id="aKY">尔时，<a id="a-KZ"></a>世尊为须菩提说是菩萨往因缘时，<a id="a-Ka"></a>三万二千众生发阿耨多罗三藐三菩提心。<a id="a-Kb"></a>虚空之中诸天、<a id="a-Kc"></a>龙、<a id="a-Kd"></a>神、<a id="a-Ke"></a>乾闼婆等，<a id="a-Kf"></a>雨诸华香以用供养不眴菩萨，<a id="a-Kg"></a>而作是言：<a id="a-Kh"></a>“我等今日见此菩萨，<a id="a-Ki"></a>得大利益！<a id="a-Kj"></a>”</p>
  <p id="aKk">尔时，<a id="a-Kl"></a>须菩提语不眴菩萨言：<a id="a-Km"></a>“善男子，<a id="a-Kn"></a>汝已久修清净梵行。<a id="a-Ko"></a>”</p>
  <p id="aKp">不眴菩萨言：<a id="a-Kq"></a>“大德，<a id="a-Kr"></a>夫梵行者，<a id="a-Ks"></a>非是过去、<a id="a-Kt"></a>未来、<a id="a-Ku"></a>现在。<a id="a-Kv"></a>若非过去、<a id="a-Kw"></a>未来、<a id="a-Kx"></a>现在即是无作，<a id="a-Ky"></a>若无作者即名为行，<a id="a-Kz"></a>如是行者名为无生，<a id="a-L0"></a>名为无诤，<a id="a-L1"></a>无有言说及以威仪。<a id="a-L2"></a>大德，<a id="a-L3"></a>非眼行故，<a id="a-L4"></a>名为梵行；<a id="a-L5"></a>非耳、<a id="a-L6"></a>鼻、<a id="a-L7"></a>舌、<a id="a-L8"></a>身、<a id="a-L9"></a>意行故，<a id="a-LA"></a>名为梵行；<a id="a-LB"></a>非色、<a id="a-LC"></a>声、<a id="a-LD"></a>香、<a id="a-LE"></a>味、<a id="a-LF"></a>触、<a id="a-LG"></a>法行故，<a id="a-LH"></a>名为梵行；<a id="a-LI"></a>亦非色、<a id="a-LJ"></a>受、<a id="a-LK"></a>想、<a id="a-LL"></a>行、<a id="a-LM"></a>识行故，<a id="a-LN"></a>名为梵行；<a id="a-LO"></a>非相非缘，<a id="a-LP"></a>非见非闻，<a id="a-LQ"></a>非知非觉。<a id="a-LR"></a>大德，<a id="a-LS"></a>如是等法无去来住，<a id="a-LT"></a>无牵无挽，<a id="a-LU"></a>无有数量，<a id="a-LV"></a>无上无下，<a id="a-LW"></a>是名梵行。<a id="a-LX"></a>”</p>
  <p id="aLY">须菩提言：<a id="a-LZ"></a>“善男子，<a id="a-La"></a>夫梵行者名八正道。<a id="a-Lb"></a>”</p>
  <p id="aLc">不眴菩萨言：<a id="a-Ld"></a>“大德，<a id="a-Le"></a>云何八正道名为梵行？<a id="a-Lf"></a>若以正见为梵行者，<a id="a-Lg"></a>不见诸法名为正见，<a id="a-Lh"></a>等见诸法名为正见，<a id="a-Li"></a>不见之见乃名正见；<a id="a-Lj"></a>若不见者，<a id="a-Lk"></a>云何得名为正见耶？<a id="a-Ll"></a>若无正见，<a id="a-Lm"></a>云何得名为梵行乎？<a id="a-Ln"></a>无有思惟名正思惟，<a id="a-Lo"></a>夫思惟者名为颠倒；<a id="a-Lp"></a>若颠倒者，<a id="a-Lq"></a>云何得言正思惟耶？<a id="a-Lr"></a>一切音声皆悉平等，<a id="a-Ls"></a>若善若恶，<a id="a-Lt"></a>若一若二，<a id="a-Lu"></a>若过去、<a id="a-Lv"></a>若未来、<a id="a-Lw"></a>若现在，<a id="a-Lx"></a>若一切字、<a id="a-Ly"></a>若一切声，<a id="a-Lz"></a>是名为响；<a id="a-M0"></a>若是响者，<a id="a-M1"></a>云何得言为正语耶？<a id="a-M2"></a>声平等者，<a id="a-M3"></a>一切行法皆悉无常，<a id="a-M4"></a>是苦、<a id="a-M5"></a>无我，<a id="a-M6"></a>涅槃寂静。<a id="a-M7"></a>若能等观一切诸法，<a id="a-M8"></a>如涅槃相及演说者，<a id="a-M9"></a>是名正语。<a id="a-MA"></a>无身无身业，<a id="a-MB"></a>无口无口业，<a id="a-MC"></a>无意无意业。<a id="a-MD"></a>何以故？<a id="a-ME"></a>无业处故。<a id="a-MF"></a>若有业处则有我我所，<a id="a-MG"></a>若无我我所则无业果。<a id="a-MH"></a>若如是观，<a id="a-MI"></a>名为正业。<a id="a-MJ"></a>若为寿命行于邪命，<a id="a-MK"></a>远离邪命故名正命。<a id="a-ML"></a>若观是等无我我所，<a id="a-MM"></a>无有众生、<a id="a-MN"></a>寿命、<a id="a-MO"></a>士夫；<a id="a-MP"></a>如其无者，<a id="a-MQ"></a>何故得名为正命耶？<a id="a-MR"></a>于眼识色不生染著，<a id="a-MS"></a>眼识性空，<a id="a-MT"></a>以识性空故眼色亦空；<a id="a-MU"></a>若眼色识空，<a id="a-MV"></a>至意识法亦复如是。<a id="a-MW"></a>若如是观，<a id="a-MX"></a>是名正命。<a id="a-MY"></a>无有颠倒，<a id="a-MZ"></a>断诸精进，<a id="a-Ma"></a>名正精进。<a id="a-Mb"></a>无精进法，<a id="a-Mc"></a>无精进者，<a id="a-Md"></a>无有具足成就精进，<a id="a-Me"></a>无有精进为利益者。<a id="a-Mf"></a>若能观察如是等法，<a id="a-Mg"></a>是名正精进。<a id="a-Mh"></a>若能等念一切诸法平等如空，<a id="a-Mi"></a>一切诸法亦复如是。<a id="a-Mj"></a>如一切法，<a id="a-Mk"></a>阴、<a id="a-Ml"></a>入、<a id="a-Mm"></a>界等亦复如是。<a id="a-Mn"></a>若能观于如是等法，<a id="a-Mo"></a>是名正念。<a id="a-Mp"></a>观一切法皆悉平等，<a id="a-Mq"></a>无我我所。<a id="a-Mr"></a>若能如是平等观者，<a id="a-Ms"></a>是名正定。<a id="a-Mt"></a>大德，<a id="a-Mu"></a>若能如是观一切法性平等者，<a id="a-Mv"></a>名八正道，<a id="a-Mw"></a>是名梵行。<a id="a-Mx"></a>非以数故名八正道，<a id="a-My"></a>非八正道名为梵行，<a id="a-Mz"></a>非世道故名为梵行，<a id="a-N0"></a>非著心故名为梵行，<a id="a-N1"></a>非二相故名为梵行，<a id="a-N2"></a>无作相故名为梵行。<a id="a-N3"></a>若见诸法无有住处，<a id="a-N4"></a>乃名梵行。<a id="a-N5"></a>”</p>
  <p id="aN6">尔时，<a id="a-N7"></a>不眴菩萨为诸大众说如是等梵行法时，<a id="a-N8"></a>五百比丘离诸烦恼，<a id="a-N9"></a>得阿罗汉果。</p>
  <p id="aNA">须菩提言：<a id="a-NB"></a>“善哉！<a id="a-NC"></a>善哉！<a id="a-ND"></a>善男子，<a id="a-NE"></a>快说是法！<a id="a-NF"></a>如离烦恼阿罗汉人，<a id="a-NG"></a>其所宣说等无有异。<a id="a-NH"></a>”</p>
  <p id="aNI">“大德，<a id="a-NJ"></a>我今亦是远离烦恼，<a id="a-NK"></a>亦是阿罗汉，<a id="a-NL"></a>我亦远离声闻、<a id="a-NM"></a>缘觉烦恼诸法，<a id="a-NN"></a>我如法住故名阿罗汉。<a id="a-NO"></a>”</p>
  <p id="aNP">尔时，<a id="a-NQ"></a>须菩提白佛言：<a id="a-NR"></a>“世尊，<a id="a-NS"></a>是不眴菩萨，<a id="a-NT"></a>乐说无碍，<a id="a-NU"></a>不可思议辩才利智，<a id="a-NV"></a>随问而答。<a id="a-NW"></a>”</p>
  <p id="aNX">佛言：<a id="a-NY"></a>“须菩提，<a id="a-NZ"></a>不眴菩萨得一切法自在三昧，<a id="a-Na"></a>以是故能随问而答。<a id="a-Nb"></a>若有菩萨得是三昧，<a id="a-Nc"></a>一切世间人、<a id="a-Nd"></a>天、<a id="a-Ne"></a>魔、<a id="a-Nf"></a>梵，<a id="a-Ng"></a>不能障其乐说无碍。<a id="a-Nh"></a>”</p>
  <p id="aNi">尔时，<a id="a-Nj"></a>帝释白佛言：<a id="a-Nk"></a>“世尊，<a id="a-Nl"></a>若有人于无量世中，<a id="a-Nm"></a>具足功德乃能得见不眴菩萨，<a id="a-Nn"></a>闻其所说。<a id="a-No"></a>世尊，<a id="a-Np"></a>若有比丘、<a id="a-Nq"></a>比丘尼、<a id="a-Nr"></a>优婆塞、<a id="a-Ns"></a>优婆夷，<a id="a-Nt"></a>受持是经，<a id="a-Nu"></a>读诵书写，<a id="a-Nv"></a>为人解说及闻法者，<a id="a-Nw"></a>悉发阿耨多罗三藐三菩提心。<a id="a-Nx"></a>当知是辈，<a id="a-Ny"></a>一切皆当如不眴菩萨作师子吼。<a id="a-Nz"></a>世尊，<a id="a-O0"></a>我当拥护如是等人。<a id="a-O1"></a>”</p>
  <p id="aO2">佛言：<a id="a-O3"></a>“善哉！<a id="a-O4"></a>善哉！<a id="a-O5"></a>憍尸迦，<a id="a-O6"></a>汝今至心护持正法。<a id="a-O7"></a>”</p>
  <p id="aO8">尔时，<a id="a-O9"></a>梵王复白佛言：<a id="a-OA"></a>“世尊，<a id="a-OB"></a>我当乐修舍定三昧，<a id="a-OC"></a>舍禅定乐，<a id="a-OD"></a>来护佛法及说法者令离病苦。<a id="a-OE"></a>随何国土有说法处，<a id="a-OF"></a>我当往彼至心听受。<a id="a-OG"></a>若有国土信受此经，<a id="a-OH"></a>供养三宝，<a id="a-OI"></a>我亦当为除灭恶相，<a id="a-OJ"></a>令其土境清净安怗，<a id="a-OK"></a>正法治化。<a id="a-OL"></a>”</p>
  <p id="aOM">佛言：<a id="a-ON"></a>“善哉！<a id="a-OO"></a>善哉！<a id="a-OP"></a>梵王，<a id="a-OQ"></a>汝真护法。<a id="a-OR"></a>若有人能如是护法，<a id="a-OS"></a>当知是人终不远离三宝之宝。<a id="a-OT"></a>”</p>
  <p id="aOU">尔时，<a id="a-OV"></a>四天王复白佛言：<a id="a-OW"></a>“世尊，<a id="a-OX"></a>我亦能护受持读诵、<a id="a-OY"></a>书写解说如是法者。<a id="a-OZ"></a>”</p>
  <p id="aOa">佛言：<a id="a-Ob"></a>“善哉！<a id="a-Oc"></a>善哉！<a id="a-Od"></a>善男子，<a id="a-Oe"></a>若知法者，<a id="a-Of"></a>是人乃能拥护是法。<a id="a-Og"></a>汝于我所得闻法已，<a id="a-Oh"></a>即获法眼，<a id="a-Oi"></a>断诸恶道。<a id="a-Oj"></a>若复至心护持正法，<a id="a-Ok"></a>不久当断一切诸有。<a id="a-Ol"></a>”</p>
  <p id="aOm">尔时，<a id="a-On"></a>世尊告阿难言：<a id="a-Oo"></a>“汝当受持如是经典，<a id="a-Op"></a>为四部众广说其义。<a id="a-Oq"></a>”</p>
  <p id="aOr">阿难白佛言：<a id="a-Os"></a>“世尊，<a id="a-Ot"></a>我能受持如是经典，<a id="a-Ou"></a>如佛所说等无有异，<a id="a-Ov"></a>广为四众宣释分别。<a id="a-Ow"></a>”</p>
  <p id="aOx">尔时，<a id="a-Oy"></a>人、<a id="a-Oz"></a>天、<a id="a-P0"></a>阿修罗、<a id="a-P1"></a>乾闼婆一切大众，<a id="a-P2"></a>闻经欢喜，<a id="a-P3"></a>赞叹善哉。</p>
 </body>
</html>