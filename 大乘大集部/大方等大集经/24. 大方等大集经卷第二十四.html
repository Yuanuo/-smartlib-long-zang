<!doctype html>
<html id="z3IBTLCEa" data-ver="1585">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第二十四</h1>
  <h2 id="a2">虚空目分中世间目品第二</h2>
  <p id="a3">尔时，<a id="a-4"></a>世尊即放眉间白毫相光，<a id="a-5"></a>悉蔽十方诸佛世界日月星宿、<a id="a-6"></a>珠火灯明所照之处，<a id="a-7"></a>一切石山、<a id="a-8"></a>诸恶刺棘为不复现。<a id="a-9"></a>十方无量恒河沙等世界众生，<a id="a-A"></a>见是光已，<a id="a-B"></a>各各系念思惟善事。<a id="a-C"></a>其中诸佛见是光已，<a id="a-D"></a>各告己众而作是言：<a id="a-E"></a>“善男子，<a id="a-F"></a>过于无量恒河沙世界，<a id="a-G"></a>彼有世界名曰娑婆，<a id="a-H"></a>具足五滓。<a id="a-I"></a>有佛出世，<a id="a-J"></a>号释迦牟尼如来、<a id="a-K"></a>应、<a id="a-L"></a>正遍知、<a id="a-M"></a>明行足、<a id="a-N"></a>善逝、<a id="a-O"></a>世间解、<a id="a-P"></a>无上士、<a id="a-Q"></a>调御丈夫、<a id="a-R"></a>天人师、<a id="a-S"></a>佛世尊。<a id="a-T"></a>无量世界无量菩萨、<a id="a-U"></a>无量声闻，<a id="a-V"></a>悉集彼土坐彼佛前，<a id="a-W"></a>彼佛即为宣说法行法目陀罗尼门。<a id="a-X"></a>为诸声闻说法行已，<a id="a-Y"></a>放大光明，<a id="a-Z"></a>将欲演说净目法门陀罗尼法；<a id="a-a"></a>为中乘者，<a id="a-b"></a>得缘觉果；<a id="a-c"></a>为诸菩萨，<a id="a-d"></a>庄严成就阿耨多罗三藐三菩提，<a id="a-e"></a>具足十地如来十八不共之法，<a id="a-f"></a>转不退轮坏三恶趣，<a id="a-g"></a>令修八圣得无上果。<a id="a-h"></a>”</p>
  <p id="ai">尔时，<a id="a-j"></a>十方恒河沙等世界诸众，<a id="a-k"></a>闻是语已，<a id="a-l"></a>各各白佛言：<a id="a-m"></a>“世尊，<a id="a-n"></a>我欲往彼娑婆世界至说法处，<a id="a-o"></a>听受如是净目法门。<a id="a-p"></a>”</p>
  <p id="aq">尔时，<a id="a-r"></a>无量诸菩萨众，<a id="a-s"></a>悉共来诣娑婆世界，<a id="a-t"></a>到于佛所，<a id="a-u"></a>头面礼拜，<a id="a-v"></a>却坐一面。<a id="a-w"></a>时，<a id="a-x"></a>此世界无量梵天，<a id="a-y"></a>往至佛所，<a id="a-z"></a>供养恭敬，<a id="a-10"></a>却坐一面。<a id="a-11"></a>百亿魔天、<a id="a-12"></a>百亿化自在天、<a id="a-13"></a>百亿兜率天、<a id="a-14"></a>百亿夜摩天、<a id="a-15"></a>百亿帝释天、<a id="a-16"></a>百亿四天王天、<a id="a-17"></a>百亿日月天、<a id="a-18"></a>百亿自在天、<a id="a-19"></a>百亿阎罗王、<a id="a-1A"></a>百亿地鬼、<a id="a-1B"></a>四百亿阿修罗、<a id="a-1C"></a>四百亿龙王，<a id="a-1D"></a>如是等众悉向佛所，<a id="a-1E"></a>恭敬供养，<a id="a-1F"></a>却坐一面。<a id="a-1G"></a>无量沙门及婆罗门悉得神通，<a id="a-1H"></a>来向佛所，<a id="a-1I"></a>恭敬供养，<a id="a-1J"></a>却坐一面。</p>
  <p id="a1K">诸世界中外道相师，<a id="a-1L"></a>见光明时作是思惟：<a id="a-1M"></a>“如是光者，<a id="a-1N"></a>非是日月星宿之明，<a id="a-1O"></a>必是异光。<a id="a-1P"></a>如是不久七日并出，<a id="a-1Q"></a>当焦四海、<a id="a-1R"></a>须弥山王、<a id="a-1S"></a>一切草木。<a id="a-1T"></a>其后欲界火灾当出。<a id="a-1U"></a>”或复有言：<a id="a-1V"></a>“却后不久，<a id="a-1W"></a>必当雨毒害于一切。<a id="a-1X"></a>”或复有言：<a id="a-1Y"></a>“却后不久，<a id="a-1Z"></a>必当雨刀害诸人物，<a id="a-1a"></a>恶时将至谁能救之？<a id="a-1b"></a>”或复有言：<a id="a-1c"></a>“瞿昙沙门怜愍一切，<a id="a-1d"></a>唯是能救，<a id="a-1e"></a>施其寿命。<a id="a-1f"></a>”</p>
  <p id="a1g">尔时，<a id="a-1h"></a>一切无量众生至心念佛，<a id="a-1i"></a>念已即见是大宝坊，<a id="a-1j"></a>以佛力故即至坊中。<a id="a-1k"></a>尔时，<a id="a-1l"></a>波斯匿王，<a id="a-1m"></a>以佛神力故亦见宝坊，<a id="a-1n"></a>以佛力故得到坊中。<a id="a-1o"></a>忧填耶那王、<a id="a-1p"></a>恶性王、<a id="a-1q"></a>输头檀王、<a id="a-1r"></a>摩醯陀王、<a id="a-1s"></a>修陀奢那王、<a id="a-1t"></a>频婆娑罗王，<a id="a-1u"></a>如是等王亦因佛力得见宝坊，<a id="a-1v"></a>悉至坊中供养礼拜次第而坐。<a id="a-1w"></a>各作是念：<a id="a-1x"></a>“今此众中有大仙人，<a id="a-1y"></a>有佛世尊，<a id="a-1z"></a>此光因缘今当问谁？<a id="a-20"></a>当问仙人，<a id="a-21"></a>问佛可耶？<a id="a-22"></a>”</p>
  <p id="a23">尔时，<a id="a-24"></a>须陀舍那王言：<a id="a-25"></a>“我今有大婆罗门师，<a id="a-26"></a>名曰电发，<a id="a-27"></a>善知相法能解能说，<a id="a-28"></a>是最可问。<a id="a-29"></a>”电发闻已，<a id="a-2A"></a>即作是言：<a id="a-2B"></a>“我所博览一切相书都无此事，<a id="a-2C"></a>我实不能解此光瑞。<a id="a-2D"></a>”阎浮提中一切相师，<a id="a-2E"></a>其数五百悉不能解。</p>
  <p id="a2F">尔时，<a id="a-2G"></a>频婆娑罗王语诸王言：<a id="a-2H"></a>“汝何故狂？<a id="a-2I"></a>此大众中有佛世尊，<a id="a-2J"></a>号释迦牟尼，<a id="a-2K"></a>具一切智，<a id="a-2L"></a>善知世间、<a id="a-2M"></a>出世间相，<a id="a-2N"></a>了十二月善相之书，<a id="a-2O"></a>大悲怜愍一切众生，<a id="a-2P"></a>实语正语，<a id="a-2Q"></a>唯佛能说是光报应。<a id="a-2R"></a>”</p>
  <p id="a2S">尔时，<a id="a-2T"></a>诸王及诸大众一切宗仰，<a id="a-2U"></a>共白佛言：<a id="a-2V"></a>“世尊，<a id="a-2W"></a>唯愿如来为我等说十二月相书。<a id="a-2X"></a>”</p>
  <p id="a2Y">佛言：<a id="a-2Z"></a>“大王，<a id="a-2a"></a>今此大会不应宣说世间相书。<a id="a-2b"></a>”</p>
  <p id="a2c">频婆娑罗王白佛言：<a id="a-2d"></a>“世尊，<a id="a-2e"></a>今此会中有诸众生，<a id="a-2f"></a>不信如来所有功德，<a id="a-2g"></a>又不信是一切智人。<a id="a-2h"></a>唯愿破坏如是疑心，<a id="a-2i"></a>而宣说之。<a id="a-2j"></a>是诸众生若得闻已心生喜信，<a id="a-2k"></a>生信心已，<a id="a-2l"></a>乃可为说出世之道。<a id="a-2m"></a>如是众生亦当乐受，<a id="a-2n"></a>易可调伏。<a id="a-2o"></a>”</p>
  <p id="a2p">佛言：<a id="a-2q"></a>“大王，<a id="a-2r"></a>至心谛听！<a id="a-2s"></a>我当说之。<a id="a-2t"></a>大王，<a id="a-2u"></a>往昔雪山有一仙人，<a id="a-2v"></a>名婆伽婆，<a id="a-2w"></a>食果草根，<a id="a-2x"></a>修集慈心，<a id="a-2y"></a>而不能除诸烦恼结，<a id="a-2z"></a>不能调伏贪欲之心。<a id="a-30"></a>时，<a id="a-31"></a>彼住处有一雌虎，<a id="a-32"></a>即共行欲，<a id="a-33"></a>虎便怀妊，<a id="a-34"></a>日月已满，<a id="a-35"></a>至此人所产十二子。<a id="a-36"></a>是时，<a id="a-37"></a>仙人心怜愍故，<a id="a-38"></a>即取洗浴而哺养之，<a id="a-39"></a>虎母心爱随时乳养。<a id="a-3A"></a>尔时，<a id="a-3B"></a>仙人各为立名，<a id="a-3C"></a>一名竭伽，<a id="a-3D"></a>二名跋伽婆，<a id="a-3E"></a>三名为虎，<a id="a-3F"></a>四名师子，<a id="a-3G"></a>五名担重，<a id="a-3H"></a>六名婆罗堕阇，<a id="a-3I"></a>七名步行，<a id="a-3J"></a>八名婆罗奴，<a id="a-3K"></a>九名健食，<a id="a-3L"></a>十名恶性，<a id="a-3M"></a>十一名师子担，<a id="a-3N"></a>十二名健行。<a id="a-3O"></a>是十二子年始七岁，<a id="a-3P"></a>食草根华果。<a id="a-3Q"></a>是时，<a id="a-3R"></a>父母俱时命终。<a id="a-3S"></a>时，<a id="a-3T"></a>十二子心怀愁恼，<a id="a-3U"></a>仰天号哭：<a id="a-3V"></a>‘如何一旦无所归依！<a id="a-3W"></a>’时，<a id="a-3X"></a>有树神闻是声已，<a id="a-3Y"></a>作如是言：<a id="a-3Z"></a>‘诸童子，<a id="a-3a"></a>且莫啼哭！<a id="a-3b"></a>有归依处，<a id="a-3c"></a>所谓梵天怜愍众生。<a id="a-3d"></a>汝等应当昼夜六时净自洗浴，<a id="a-3e"></a>向于虚空，<a id="a-3f"></a>至心礼拜求哀梵天。<a id="a-3g"></a>梵天当以无碍天耳闻汝等声，<a id="a-3h"></a>闻已当来至汝住处，<a id="a-3i"></a>以怜愍故，<a id="a-3j"></a>来已当坏汝等痴闇，<a id="a-3k"></a>施慧光明得智慧已，<a id="a-3l"></a>一切诸天当供养汝，<a id="a-3m"></a>况世间人！<a id="a-3n"></a>’时，<a id="a-3o"></a>十二子闻是语已，<a id="a-3p"></a>如教而行经十二年，<a id="a-3q"></a>然后梵天乃闻其声，<a id="a-3r"></a>即来下至三十三天。</p>
  <p id="a3s">“尔时，<a id="a-3t"></a>帝释见梵天来即前供养，<a id="a-3u"></a>既供养已，<a id="a-3v"></a>即复白言：<a id="a-3w"></a>‘大士，<a id="a-3x"></a>欲何所至？<a id="a-3y"></a>’‘憍尸迦，<a id="a-3z"></a>汝不见彼雪山之中十二仙耶？<a id="a-40"></a>憍尸迦可共往彼。<a id="a-41"></a>’时，<a id="a-42"></a>释提桓因与无量天，<a id="a-43"></a>相随俱下至雪山中。<a id="a-44"></a>时，<a id="a-45"></a>十二仙见梵天来，<a id="a-46"></a>欢喜踊跃礼拜供养。<a id="a-47"></a>时，<a id="a-48"></a>梵天王告十二童子：<a id="a-49"></a>‘汝等何故，<a id="a-4A"></a>十二年中精勤苦行供养于我？<a id="a-4B"></a>欲何所求？<a id="a-4C"></a>为求名声、<a id="a-4D"></a>色力、<a id="a-4E"></a>财宝、<a id="a-4F"></a>圣道、<a id="a-4G"></a>智慧、<a id="a-4H"></a>诸天身耶？<a id="a-4I"></a>’时，<a id="a-4J"></a>竭伽仙白梵天言：<a id="a-4K"></a>‘大士，<a id="a-4L"></a>我今不求如是等事，<a id="a-4M"></a>我欲求智慧，<a id="a-4N"></a>为众生故。<a id="a-4O"></a>我等孤稚，<a id="a-4P"></a>少失覆荫，<a id="a-4Q"></a>自随其心，<a id="a-4R"></a>无教告者。<a id="a-4S"></a>唯愿大士施我智慧，<a id="a-4T"></a>令我识知善恶等业，<a id="a-4U"></a>及了众生善恶等业，<a id="a-4V"></a>亦知众生国土城邑、<a id="a-4W"></a>刹利、<a id="a-4X"></a>婆罗门、<a id="a-4Y"></a>毗舍、<a id="a-4Z"></a>首陀、<a id="a-4a"></a>男女大小、<a id="a-4b"></a>善恶等相、<a id="a-4c"></a>受苦乐事。<a id="a-4d"></a>诸王贪国无厌足者，<a id="a-4e"></a>兴兵相伐衰盛等相，<a id="a-4f"></a>若我知已，<a id="a-4g"></a>当以方便教灭恶相，<a id="a-4h"></a>令得受乐。<a id="a-4i"></a>’”（佛说相法悉不译出。<a id="a-4j"></a>）</p>
  <p data-pb></p>
  <h2 id="a4k">虚空目分中弥勒品第三</h2>
  <p id="a4l">尔时，<a id="a-4m"></a>弥勒菩萨即于佛前，<a id="a-4n"></a>心念说偈，<a id="a-4o"></a>问于如来：</p>
  <p id="a4p">“非有途路，<a id="a-4q"></a>　而有轮转；<a id="a-4r"></a>　如来亦不，</p>
  <p id="a4s">住一切道，<a id="a-4t"></a>　非道见道，<a id="a-4u"></a>　道见非道？<a id="a-4v"></a>”</p>
  <p id="a4w">佛言：<a id="a-4x"></a>“善男子，<a id="a-4y"></a>非道者即是不出不灭，<a id="a-4z"></a>不住非智，<a id="a-50"></a>非智境界，<a id="a-51"></a>非明非闇，<a id="a-52"></a>非常非断，<a id="a-53"></a>非善非恶，<a id="a-54"></a>非是色阴乃至识阴，<a id="a-55"></a>是名实性，<a id="a-56"></a>是名法性，<a id="a-57"></a>名一切行，<a id="a-58"></a>名真实际，<a id="a-59"></a>是名非道。<a id="a-5A"></a>如是道中，<a id="a-5B"></a>诸佛如来转于法轮，<a id="a-5C"></a>而不贪著如是诸道。<a id="a-5D"></a>若有众生，<a id="a-5E"></a>道见非道，<a id="a-5F"></a>非道见道，<a id="a-5G"></a>如是众生不能达于道与非道及知三道。<a id="a-5H"></a>如来悉能分别解说，<a id="a-5I"></a>及以断道。</p>
  <p id="a5J">“善男子，<a id="a-5K"></a>如来世尊于无道中而转法轮，<a id="a-5L"></a>为坏众生三种道故。<a id="a-5M"></a>何等三道？<a id="a-5N"></a>一、<a id="a-5O"></a>烦恼道，<a id="a-5P"></a>二者、<a id="a-5Q"></a>苦道，<a id="a-5R"></a>三者、<a id="a-5S"></a>业道。<a id="a-5T"></a>业道者，<a id="a-5U"></a>所谓行、<a id="a-5V"></a>有。<a id="a-5W"></a>烦恼道者，<a id="a-5X"></a>所谓无明、<a id="a-5Y"></a>爱、<a id="a-5Z"></a>取。<a id="a-5a"></a>苦道者，<a id="a-5b"></a>所谓识、<a id="a-5c"></a>名色、<a id="a-5d"></a>六入、<a id="a-5e"></a>触、<a id="a-5f"></a>受、<a id="a-5g"></a>生、<a id="a-5h"></a>老、<a id="a-5i"></a>死等。<a id="a-5j"></a>如是三道，<a id="a-5k"></a>何因缘有？<a id="a-5l"></a>触缘故有。<a id="a-5m"></a>善男子，<a id="a-5n"></a>因眼见色而生爱心，<a id="a-5o"></a>爱心者即是无明，<a id="a-5p"></a>为爱造业即名为行，<a id="a-5q"></a>至心专念名之为识，<a id="a-5r"></a>识共色行是名名色，<a id="a-5s"></a>六处生贪是名六入，<a id="a-5t"></a>因入求受名之为触，<a id="a-5u"></a>贪著心者即名为爱，<a id="a-5v"></a>求是等法名之为取，<a id="a-5w"></a>如是法生是名为有，<a id="a-5x"></a>次第不断名之为生，<a id="a-5y"></a>次第断故名之为死，<a id="a-5z"></a>生死因缘众苦所逼名之为恼，<a id="a-60"></a>乃至识法因缘生贪，<a id="a-61"></a>亦复如是。<a id="a-62"></a>如是十二因缘，<a id="a-63"></a>一人一念皆悉具足。<a id="a-64"></a>出有三种：<a id="a-65"></a>一者、<a id="a-66"></a>因出，<a id="a-67"></a>二者、<a id="a-68"></a>初出，<a id="a-69"></a>三者、<a id="a-6A"></a>道出。<a id="a-6B"></a>若有比丘修行法行，<a id="a-6C"></a>观察所有爱心相貌。<a id="a-6D"></a>比丘当观，<a id="a-6E"></a>若有爱心即是无明，<a id="a-6F"></a>无明之体能出二过：<a id="a-6G"></a>一者、<a id="a-6H"></a>出行，<a id="a-6I"></a>二者、<a id="a-6J"></a>出识。<a id="a-6K"></a>识亦有二：<a id="a-6L"></a>一者、<a id="a-6M"></a>出名，<a id="a-6N"></a>二者、<a id="a-6O"></a>出色。<a id="a-6P"></a>名色亦二：<a id="a-6Q"></a>一者、<a id="a-6R"></a>无住，<a id="a-6S"></a>二、<a id="a-6T"></a>住六入。<a id="a-6U"></a>六入亦二：<a id="a-6V"></a>一、<a id="a-6W"></a>不厌欲，<a id="a-6X"></a>二、<a id="a-6Y"></a>能生触。<a id="a-6Z"></a>触亦有二：<a id="a-6a"></a>一、<a id="a-6b"></a>生受心，<a id="a-6c"></a>二者、<a id="a-6d"></a>求受。<a id="a-6e"></a>受亦有二：<a id="a-6f"></a>一、<a id="a-6g"></a>受苦乐，<a id="a-6h"></a>二、<a id="a-6i"></a>生贪爱。<a id="a-6j"></a>爱亦有二：<a id="a-6k"></a>一者、<a id="a-6l"></a>系缚坚固，<a id="a-6m"></a>二者、<a id="a-6n"></a>求取。<a id="a-6o"></a>取亦有二：<a id="a-6p"></a>一者、<a id="a-6q"></a>贪心，<a id="a-6r"></a>二者、<a id="a-6s"></a>求有。<a id="a-6t"></a>有亦有二：<a id="a-6u"></a>一者、<a id="a-6v"></a>乐住，<a id="a-6w"></a>二、<a id="a-6x"></a>生因缘。<a id="a-6y"></a>生亦有二：<a id="a-6z"></a>一者、<a id="a-70"></a>生老，<a id="a-71"></a>二者、<a id="a-72"></a>苦缘。<a id="a-73"></a>老亦有二：<a id="a-74"></a>一、<a id="a-75"></a>坏壮色，<a id="a-76"></a>二、<a id="a-77"></a>作死因。<a id="a-78"></a>死亦有二。<a id="a-79"></a>一、<a id="a-7A"></a>坏寿命，<a id="a-7B"></a>二、<a id="a-7C"></a>爱别离。<a id="a-7D"></a>是名出因。<a id="a-7E"></a>云何初出？<a id="a-7F"></a>若有比丘修集法行，<a id="a-7G"></a>观如是法，<a id="a-7H"></a>亦出亦灭，<a id="a-7I"></a>是名初出。<a id="a-7J"></a>”</p>
  <p id="a7K">尔时，<a id="a-7L"></a>世尊告憍陈如：<a id="a-7M"></a>“云何道出？<a id="a-7N"></a>若比丘见道有二种：<a id="a-7O"></a>一者、<a id="a-7P"></a>行行，<a id="a-7Q"></a>二者、<a id="a-7R"></a>慧行。<a id="a-7S"></a>憍陈如，<a id="a-7T"></a>汝颇知是行行、<a id="a-7U"></a>慧行耶？<a id="a-7V"></a>”</p>
  <p id="a7W">憍陈如言：<a id="a-7X"></a>“未知，<a id="a-7Y"></a>世尊。<a id="a-7Z"></a>唯愿如来，<a id="a-7a"></a>为观十二因缘比丘得大智慧，<a id="a-7b"></a>坏诸烦恼，<a id="a-7c"></a>分别解说，<a id="a-7d"></a>比丘闻已当具受持。<a id="a-7e"></a>”</p>
  <p id="a7f">尔时，<a id="a-7g"></a>世尊告宝幢童子：<a id="a-7h"></a>“善男子，<a id="a-7i"></a>汝颇能知息出入不？<a id="a-7j"></a>”</p>
  <p id="a7k">“不也，<a id="a-7l"></a>世尊。<a id="a-7m"></a>”</p>
  <p id="a7n">“善男子，<a id="a-7o"></a>法行比丘，<a id="a-7p"></a>先观无明乃至老死。<a id="a-7q"></a>云何名为观于无明？<a id="a-7r"></a>先观中阴，<a id="a-7s"></a>于父母所生贪爱心，<a id="a-7t"></a>爱因缘故四大和合，<a id="a-7u"></a>精血二渧合成一渧，<a id="a-7v"></a>大如豆子名歌罗罗。<a id="a-7w"></a>是歌罗罗有三事：<a id="a-7x"></a>一命、<a id="a-7y"></a>二识、<a id="a-7z"></a>三暖。<a id="a-80"></a>过去世中业缘果报，<a id="a-81"></a>无有作者及以受者，<a id="a-82"></a>初息出入是名无明。<a id="a-83"></a>歌罗罗时气息入出，<a id="a-84"></a>有二种道，<a id="a-85"></a>所谓：<a id="a-86"></a>随母气息上下，<a id="a-87"></a>七日一变，<a id="a-88"></a>息入出者名为寿命，<a id="a-89"></a>是名风道；<a id="a-8A"></a>不臭不烂，<a id="a-8B"></a>是名为暖，<a id="a-8C"></a>是中心意名之为识。<a id="a-8D"></a>善男子，<a id="a-8E"></a>若有欲得辟支佛果，<a id="a-8F"></a>当观如是十二因缘，<a id="a-8G"></a>后观三受因缘，<a id="a-8H"></a>五阴、<a id="a-8I"></a>十二入、<a id="a-8J"></a>十八界。<a id="a-8K"></a>云何为观？<a id="a-8L"></a>随于念心观息出息入，<a id="a-8M"></a>观于内身皮肤肌肉、<a id="a-8N"></a>筋骨髓脑如空中云。<a id="a-8O"></a>是身中风亦复如是，<a id="a-8P"></a>有风能上，<a id="a-8Q"></a>有风能下，<a id="a-8R"></a>有风能满，<a id="a-8S"></a>有风能焦，<a id="a-8T"></a>有能增长，<a id="a-8U"></a>是故息之出入名为身行；<a id="a-8V"></a>以出入息从觉观生，<a id="a-8W"></a>故名意行；<a id="a-8X"></a>和合出声，<a id="a-8Y"></a>名为口行。<a id="a-8Z"></a>以如是等三行因缘，<a id="a-8a"></a>故有识生；<a id="a-8b"></a>识因缘故则有四阴及以色阴，<a id="a-8c"></a>故名名色；<a id="a-8d"></a>五阴因缘行六处，<a id="a-8e"></a>故名六入；<a id="a-8f"></a>情尘相对，<a id="a-8g"></a>故名为触；<a id="a-8h"></a>触因缘故念色至念法，<a id="a-8i"></a>是名为受；<a id="a-8j"></a>贪著于色乃至于法，<a id="a-8k"></a>是名为爱；<a id="a-8l"></a>爱因缘故四方求觅，<a id="a-8m"></a>故名为取；<a id="a-8n"></a>取因缘故受于后身，<a id="a-8o"></a>故名为有；<a id="a-8p"></a>有因缘故有生老死种种诸苦，<a id="a-8q"></a>是名五阴、<a id="a-8r"></a>十二入、<a id="a-8s"></a>十八界十二因缘之大树也。<a id="a-8t"></a>是故缘出入息，<a id="a-8u"></a>能生一切诸苦烦恼。<a id="a-8v"></a>是故凡夫生时，<a id="a-8w"></a>亦为烦恼系缚，<a id="a-8x"></a>死时亦尔，<a id="a-8y"></a>终不能得身心自在，<a id="a-8z"></a>不得三昧，<a id="a-90"></a>不尽诸漏。<a id="a-91"></a>若有比丘观入出息，<a id="a-92"></a>如空中风无我我所，<a id="a-93"></a>无有作者及以受者，<a id="a-94"></a>从缘而生，<a id="a-95"></a>从缘而灭，<a id="a-96"></a>无相无物，<a id="a-97"></a>无有觉观；<a id="a-98"></a>众生风者亦复如是，<a id="a-99"></a>共四大行，<a id="a-9A"></a>生歌罗罗九孔乃至九万九千诸孔出入无作无受，<a id="a-9B"></a>是风出入如是肉段，<a id="a-9C"></a>以是因缘故，<a id="a-9D"></a>有无明乃至老死众苦聚集。</p>
  <p id="a9E">“善男子，<a id="a-9F"></a>譬如虚空无物无我，<a id="a-9G"></a>出入诸息，<a id="a-9H"></a>地、<a id="a-9I"></a>水、<a id="a-9J"></a>火、<a id="a-9K"></a>风，<a id="a-9L"></a>寿命、<a id="a-9M"></a>暖、<a id="a-9N"></a>识，<a id="a-9O"></a>无明乃至生老病死，<a id="a-9P"></a>亦复如是。<a id="a-9Q"></a>众生颠倒，<a id="a-9R"></a>于非我中而横见我，<a id="a-9S"></a>于如是等同虚空法作阴、<a id="a-9T"></a>界、<a id="a-9U"></a>入想。<a id="a-9V"></a>一切凡夫因是颠倒，<a id="a-9W"></a>轮转生死无有穷已。<a id="a-9X"></a>若法行比丘，<a id="a-9Y"></a>观是息冷则举身冷，<a id="a-9Z"></a>观是息暖则举身暖，<a id="a-9a"></a>是身尔时随意随风。<a id="a-9b"></a>若观冷时，<a id="a-9c"></a>不得禅定，<a id="a-9d"></a>不入定聚，<a id="a-9e"></a>是人则堕冷地狱中。<a id="a-9f"></a>若观暖时，<a id="a-9g"></a>不得禅定，<a id="a-9h"></a>不入定聚，<a id="a-9i"></a>是人则堕热地狱中。<a id="a-9j"></a>若佛弟子修集法行，<a id="a-9k"></a>观察出入息冷暖等时则得正道。<a id="a-9l"></a>法行比丘如实观察无明乃至生老病死，<a id="a-9m"></a>心不颠倒，<a id="a-9n"></a>是名净目陀罗尼也。<a id="a-9o"></a>善男子，<a id="a-9p"></a>汝若能受是陀罗尼，<a id="a-9q"></a>即是真实观入出息。<a id="a-9r"></a>”</p>
  <p id="a9s">宝幢菩萨白佛言：<a id="a-9t"></a>“世尊，<a id="a-9u"></a>诸佛境界不可思议，<a id="a-9v"></a>非是声闻、<a id="a-9w"></a>缘觉所及。<a id="a-9x"></a>”</p>
  <p id="a9y">尔时，<a id="a-9z"></a>四天王白佛言：<a id="a-A0"></a>“世尊，<a id="a-A1"></a>随是经典所流布处，<a id="a-A2"></a>我等要当随侍守护，<a id="a-A3"></a>所有恶事悉令消灭。<a id="a-A4"></a>”</p>
  <p data-pb></p>
  <h2 id="aA5">虚空目分中四无量心品第四</h2>
  <p id="aA6">尔时，<a id="a-A7"></a>频婆娑罗王白佛言：<a id="a-A8"></a>“世尊，<a id="a-A9"></a>因诸声闻、<a id="a-AA"></a>辟支佛等修行法行，<a id="a-AB"></a>令阎浮提无有疾疫饥馑恶事。<a id="a-AC"></a>世尊，<a id="a-AD"></a>菩萨摩诃萨修四无量心，<a id="a-AE"></a>若有四姓供养恭敬，<a id="a-AF"></a>得几所福？<a id="a-AG"></a>”</p>
  <p id="aAH">佛告大王：<a id="a-AI"></a>“若有菩萨修四无量，<a id="a-AJ"></a>随所住国具八上事：<a id="a-AK"></a>一者、<a id="a-AL"></a>其土人民供养父母，<a id="a-AM"></a>增长惭愧，<a id="a-AN"></a>恭敬沙门、<a id="a-AO"></a>诸婆罗门耆旧有德，<a id="a-AP"></a>受持禁戒。<a id="a-AQ"></a>大王，<a id="a-AR"></a>若诸国土有诸菩萨修四无量，<a id="a-AS"></a>其土人民，<a id="a-AT"></a>则能成就如是初事。<a id="a-AU"></a>复次，<a id="a-AV"></a>大王，<a id="a-AW"></a>若有菩萨修四无量，<a id="a-AX"></a>随所住国其土人民，<a id="a-AY"></a>修集慈心远离杀害，<a id="a-AZ"></a>其心调柔，<a id="a-Aa"></a>无有浊心、<a id="a-Ab"></a>瞋恚之心，<a id="a-Ac"></a>平等无二，<a id="a-Ad"></a>是名为二。<a id="a-Ae"></a>复次，<a id="a-Af"></a>大王，<a id="a-Ag"></a>若有菩萨修四无量，<a id="a-Ah"></a>随所住国其土人民，<a id="a-Ai"></a>不贪财宝，<a id="a-Aj"></a>乐为惠施，<a id="a-Ak"></a>呵责盗窃，<a id="a-Al"></a>是名为三。<a id="a-Am"></a>复次，<a id="a-An"></a>大王，<a id="a-Ao"></a>若有菩萨修四无量，<a id="a-Ap"></a>随所住国其土人民，<a id="a-Aq"></a>自足妻色，<a id="a-Ar"></a>远离非法，<a id="a-As"></a>呵责欲心，<a id="a-At"></a>是名为四。<a id="a-Au"></a>复次，<a id="a-Av"></a>大王，<a id="a-Aw"></a>若有菩萨修四无量，<a id="a-Ax"></a>随所住国其土人民，<a id="a-Ay"></a>真语、<a id="a-Az"></a>实语、<a id="a-B0"></a>无破坏语，<a id="a-B1"></a>常修善语，<a id="a-B2"></a>是名为五。<a id="a-B3"></a>复次，<a id="a-B4"></a>大王，<a id="a-B5"></a>若有菩萨修四无量，<a id="a-B6"></a>随所住国其土人民，<a id="a-B7"></a>无有嫉妒、<a id="a-B8"></a>浊恶之心，<a id="a-B9"></a>是名为六。<a id="a-BA"></a>复次，<a id="a-BB"></a>大王，<a id="a-BC"></a>若有菩萨修四无量，<a id="a-BD"></a>随所住国其土人民，<a id="a-BE"></a>正见不谬，<a id="a-BF"></a>无有邪见，<a id="a-BG"></a>是名为七。<a id="a-BH"></a>复次，<a id="a-BI"></a>大王，<a id="a-BJ"></a>若有菩萨修四无量，<a id="a-BK"></a>随所住国其土人民，<a id="a-BL"></a>一切供养恭敬三宝，<a id="a-BM"></a>远离恶见，<a id="a-BN"></a>是名为八。<a id="a-BO"></a>大王，<a id="a-BP"></a>若有菩萨修四无量，<a id="a-BQ"></a>随所住国其土人民，<a id="a-BR"></a>具足如是八种功德。</p>
  <p id="aBS">“大王，<a id="a-BT"></a>若有菩萨修四无量，<a id="a-BU"></a>随所住国，<a id="a-BV"></a>其土无有八怖畏事。<a id="a-BW"></a>何等为八？<a id="a-BX"></a>一者、<a id="a-BY"></a>无内外军畏，<a id="a-BZ"></a>二者、<a id="a-Ba"></a>无诸恶鬼畏，<a id="a-Bb"></a>三者、<a id="a-Bc"></a>无恶星宿畏，<a id="a-Bd"></a>四者、<a id="a-Be"></a>无诸恶病畏，<a id="a-Bf"></a>五者、<a id="a-Bg"></a>无诸恶兽畏，<a id="a-Bh"></a>六者、<a id="a-Bi"></a>无诸恶贼畏，<a id="a-Bj"></a>七者、<a id="a-Bk"></a>无诸旱涝畏，<a id="a-Bl"></a>八者、<a id="a-Bm"></a>无诸谷难畏。<a id="a-Bn"></a>大王。<a id="a-Bo"></a>若有菩萨修四无量，<a id="a-Bp"></a>随所住国，<a id="a-Bq"></a>其土无有如是八畏。</p>
  <p id="aBr">“大王，<a id="a-Bs"></a>若有菩萨修四无量，<a id="a-Bt"></a>随所住国，<a id="a-Bu"></a>其土具足八大丈夫。<a id="a-Bv"></a>何等为八？<a id="a-Bw"></a>一者、<a id="a-Bx"></a>有诸众生，<a id="a-By"></a>已于过去无量佛所，<a id="a-Bz"></a>深种善根，<a id="a-C0"></a>如是之人乐生其土。<a id="a-C1"></a>二者、<a id="a-C2"></a>复有众生，<a id="a-C3"></a>已于过去无量世中，<a id="a-C4"></a>修戒多闻，<a id="a-C5"></a>如是之人乐生其土。<a id="a-C6"></a>三者、<a id="a-C7"></a>复有众生，<a id="a-C8"></a>已于过去无量世中，<a id="a-C9"></a>供养父母、<a id="a-CA"></a>师长、<a id="a-CB"></a>和尚、<a id="a-CC"></a>耆旧有德，<a id="a-CD"></a>如是之人乐生其土。<a id="a-CE"></a>四者、<a id="a-CF"></a>复有众生，<a id="a-CG"></a>已于过去无量世中，<a id="a-CH"></a>成就天业，<a id="a-CI"></a>当受天身，<a id="a-CJ"></a>故转天身来生其土。<a id="a-CK"></a>五者、<a id="a-CL"></a>复有众生能坏一切三恶道业，<a id="a-CM"></a>如是之人乐生其土。<a id="a-CN"></a>六者、<a id="a-CO"></a>复有众生具声闻乘，<a id="a-CP"></a>如是之人乐生其土。<a id="a-CQ"></a>七者、<a id="a-CR"></a>复有众生乐缘觉乘，<a id="a-CS"></a>如是之人来生其土。<a id="a-CT"></a>八者、<a id="a-CU"></a>复有众生，<a id="a-CV"></a>已于过去无量世中，<a id="a-CW"></a>修六波罗蜜，<a id="a-CX"></a>如是之人乐生其土。<a id="a-CY"></a>大王，<a id="a-CZ"></a>若有菩萨修四无量，<a id="a-Ca"></a>随所住国，<a id="a-Cb"></a>其土具足如是八人。</p>
  <p id="aCc">“大王，<a id="a-Cd"></a>若有菩萨修四无量，<a id="a-Ce"></a>随所住国，<a id="a-Cf"></a>其地具足上地水味、<a id="a-Cg"></a>无上法味、<a id="a-Ch"></a>众生之味，<a id="a-Ci"></a>一切众生心相亲爱。<a id="a-Cj"></a>如是众生舍是身已，<a id="a-Ck"></a>复生天上，<a id="a-Cl"></a>乃至鸟兽亦复如是。<a id="a-Cm"></a>大王，<a id="a-Cn"></a>譬如一筐盛四种香：<a id="a-Co"></a>一者、<a id="a-Cp"></a>沉水，<a id="a-Cq"></a>二者、<a id="a-Cr"></a>多伽罗，<a id="a-Cs"></a>三者、<a id="a-Ct"></a>牛头栴檀，<a id="a-Cu"></a>四者、<a id="a-Cv"></a>多摩罗叶。<a id="a-Cw"></a>如是四香合有四两，<a id="a-Cx"></a>有四姓人，<a id="a-Cy"></a>以四种衣置之筐中，<a id="a-Cz"></a>经数日已各自赍去。<a id="a-D0"></a>而是四香铢两不折，<a id="a-D1"></a>然是衣中各各有香。<a id="a-D2"></a>大王，<a id="a-D3"></a>若有菩萨修四无量，<a id="a-D4"></a>随所住国其土人民，<a id="a-D5"></a>各各成就种种功德，<a id="a-D6"></a>而于菩萨无所损减。<a id="a-D7"></a>”</p>
  <p id="aD8">尔时，<a id="a-D9"></a>频婆娑罗王白佛言：<a id="a-DA"></a>“世尊，<a id="a-DB"></a>菩萨摩诃萨修四无量心不可思议。<a id="a-DC"></a>何以故？<a id="a-DD"></a>菩萨摩诃萨自身修集，<a id="a-DE"></a>能令无量无边众生得大利益。<a id="a-DF"></a>”</p>
  <p id="aDG">尔时，<a id="a-DH"></a>会中有一菩萨，<a id="a-DI"></a>名曰净光，<a id="a-DJ"></a>告无胜菩萨言：<a id="a-DK"></a>“善男子，<a id="a-DL"></a>汝今已得无上利益。<a id="a-DM"></a>何以故？<a id="a-DN"></a>汝常修集四无量心。<a id="a-DO"></a>”</p>
  <p id="aDP">无胜菩萨言：<a id="a-DQ"></a>“善男子，<a id="a-DR"></a>我今云何得大利益？<a id="a-DS"></a>如是法中无作无受，<a id="a-DT"></a>无觉无见无知，<a id="a-DU"></a>无此无彼。<a id="a-DV"></a>善男子，<a id="a-DW"></a>如人自言，<a id="a-DX"></a>能画虚空璎珞庄严；<a id="a-DY"></a>虽有是言，<a id="a-DZ"></a>真实不能。<a id="a-Da"></a>一切诸法亦复如是，<a id="a-Db"></a>无出无坏，<a id="a-Dc"></a>无生无灭，<a id="a-Dd"></a>无有处所，<a id="a-De"></a>无有觉观，<a id="a-Df"></a>净三解脱，<a id="a-Dg"></a>无相无作无愿。<a id="a-Dh"></a>如尔法界，<a id="a-Di"></a>无转无散，<a id="a-Dj"></a>无合无碍，<a id="a-Dk"></a>无浊无边。<a id="a-Dl"></a>犹如虚空无有和合，<a id="a-Dm"></a>无欲无性，<a id="a-Dn"></a>无见无说，<a id="a-Do"></a>法性无数，<a id="a-Dp"></a>无少无多，<a id="a-Dq"></a>无有境界，<a id="a-Dr"></a>无二无著，<a id="a-Ds"></a>无量无色，<a id="a-Dt"></a>无声寂静，<a id="a-Du"></a>无变无量。<a id="a-Dv"></a>犹如虚空，<a id="a-Dw"></a>无比无胜，<a id="a-Dx"></a>无常无断，<a id="a-Dy"></a>难见难知，<a id="a-Dz"></a>难可思惟，<a id="a-E0"></a>坚固无行，<a id="a-E1"></a>无有瞋恚，<a id="a-E2"></a>摄诸佛界。<a id="a-E3"></a>是名梵行，<a id="a-E4"></a>名四无量，<a id="a-E5"></a>如来修集，<a id="a-E6"></a>心无厌足，<a id="a-E7"></a>勤行精进。<a id="a-E8"></a>是名佛法，<a id="a-E9"></a>大信大念，<a id="a-EA"></a>大不放逸，<a id="a-EB"></a>至心不忘。<a id="a-EC"></a>若菩萨摩诃萨修集如是四无量心，<a id="a-ED"></a>即是菩萨修行菩萨甚深法界，<a id="a-EE"></a>如是菩萨将欲近入无生法忍，<a id="a-EF"></a>行六波罗蜜护诸佛法，<a id="a-EG"></a>已近第三如法顺忍，<a id="a-EH"></a>真见佛身，<a id="a-EI"></a>能摧魔众及坏邪道，<a id="a-EJ"></a>度生死河入大智海，<a id="a-EK"></a>通达一切诸佛境界，<a id="a-EL"></a>具足庄严诸佛功德，<a id="a-EM"></a>诸所有色、<a id="a-EN"></a>种姓、<a id="a-EO"></a>财物胜诸众生，<a id="a-EP"></a>次第当坐如来法座，<a id="a-EQ"></a>具足一切三昧总持，<a id="a-ER"></a>不为一切圣人所轻，<a id="a-ES"></a>为诸缘觉之所赞叹，<a id="a-ET"></a>常为诸佛之所护念，<a id="a-EU"></a>能解一切国土众生种种语言，<a id="a-EV"></a>于诸法中，<a id="a-EW"></a>不见受者及以施者，<a id="a-EX"></a>亦无说者及听法者，<a id="a-EY"></a>无有作者及以受者，<a id="a-EZ"></a>犹如虚空。<a id="a-Ea"></a>”</p>
  <p id="aEb">净光言：<a id="a-Ec"></a>“善男子，<a id="a-Ed"></a>是故我言，<a id="a-Ee"></a>汝今成就无量功德。<a id="a-Ef"></a>何以故？<a id="a-Eg"></a>已于无量无边世中勤修集故。<a id="a-Eh"></a>善男子，<a id="a-Ei"></a>若佛获得十力、<a id="a-Ej"></a>无畏一切佛法，<a id="a-Ek"></a>出家苦行逮成正觉，<a id="a-El"></a>转妙法轮示大神通，<a id="a-Em"></a>入大涅槃，<a id="a-En"></a>如是等事悉皆因修四无量心，<a id="a-Eo"></a>如是即是四无量果。<a id="a-Ep"></a>以是义故，<a id="a-Eq"></a>诸善男子及善女人，<a id="a-Er"></a>应当修集四无量心。<a id="a-Es"></a>”</p>
  <p id="aEt">说是法时，<a id="a-Eu"></a>二万众生得随慈忍，<a id="a-Ev"></a>无量众生具四无量心，<a id="a-Ew"></a>一切大众咸供养佛。</p>
  <p data-pb></p>
  <h2 id="aEx">虚空目分中净目品第五</h2>
  <p id="aEy">尔时，<a id="a-Ez"></a>有一菩萨童子，<a id="a-F0"></a>名无胜意，<a id="a-F1"></a>长跪合掌白佛言：<a id="a-F2"></a>“世尊，<a id="a-F3"></a>慈无量心，<a id="a-F4"></a>有何等相？<a id="a-F5"></a>有何等体？<a id="a-F6"></a>何等因缘？<a id="a-F7"></a>何等果报？<a id="a-F8"></a>云何具足？<a id="a-F9"></a>”</p>
  <p id="aFA">佛言：<a id="a-FB"></a>“善哉！<a id="a-FC"></a>善哉！<a id="a-FD"></a>善男子，<a id="a-FE"></a>能问如是甚深之义。<a id="a-FF"></a>”</p>
  <p id="aFG">尔时，<a id="a-FH"></a>如来即入三昧，<a id="a-FI"></a>其三昧名调伏众生无所畏惧。<a id="a-FJ"></a>入三昧已，<a id="a-FK"></a>从其肉髻放大光明，<a id="a-FL"></a>其光猛盛有种种色，<a id="a-FM"></a>遍照无量无边世界。<a id="a-FN"></a>复出妙音，<a id="a-FO"></a>而说偈言：</p>
  <p id="aFP">“淤泥之中生芙蓉，<a id="a-FQ"></a>　亦复生于种种华，</p>
  <p id="aFR">众生以之供养佛，<a id="a-FS"></a>　并及一切诸天神。</p>
  <p id="aFT">一切恶国亦如是，<a id="a-FU"></a>　生诸圣人大菩萨，</p>
  <p id="aFV">能调难调不调众，<a id="a-FW"></a>　犹如众生华供养。</p>
  <p id="aFX">娑婆世界恶土地，<a id="a-FY"></a>　释迦住中宣说法，</p>
  <p id="aFZ">若欲获得无量利，<a id="a-Fa"></a>　应当往彼娑婆界。<a id="a-Fb"></a>”</p>
  <p id="aFc">无量世界所有众生，<a id="a-Fd"></a>闻是偈已，<a id="a-Fe"></a>各各供养其土世尊。<a id="a-Ff"></a>既供养已，<a id="a-Fg"></a>乘佛神力，<a id="a-Fh"></a>悉来集会娑婆世界，<a id="a-Fi"></a>至于佛所，<a id="a-Fj"></a>头面礼拜，<a id="a-Fk"></a>却坐一面。</p>
  <p id="aFl">尔时，<a id="a-Fm"></a>此界大宝坊中，<a id="a-Fn"></a>无量众生具足弥满。<a id="a-Fo"></a>是诸众生各作是念：<a id="a-Fp"></a>“独我至此供养如来，<a id="a-Fq"></a>独在佛前咨问正法，<a id="a-Fr"></a>如来独为我一人说。<a id="a-Fs"></a>”</p>
  <p id="aFt">尔时，<a id="a-Fu"></a>世尊告无胜意童子：<a id="a-Fv"></a>“善男子，<a id="a-Fw"></a>慈有三种：<a id="a-Fx"></a>一、<a id="a-Fy"></a>众生缘，<a id="a-Fz"></a>二者、<a id="a-G0"></a>法缘，<a id="a-G1"></a>三者、<a id="a-G2"></a>无缘。<a id="a-G3"></a>善男子，<a id="a-G4"></a>众生缘者缘于五有。<a id="a-G5"></a>若有法行菩萨，<a id="a-G6"></a>欲得具足六波罗蜜、<a id="a-G7"></a>大慈大悲、<a id="a-G8"></a>菩萨十地，<a id="a-G9"></a>速得成就阿耨多罗三藐三菩提，<a id="a-GA"></a>转正法轮，<a id="a-GB"></a>调伏无量无边众生，<a id="a-GC"></a>令度无边生死大河，<a id="a-GD"></a>欲坏无量恶魔伴党，<a id="a-GE"></a>入大涅槃。<a id="a-GF"></a>如是菩萨，<a id="a-GG"></a>应当修集四无量心。<a id="a-GH"></a>应云何修？<a id="a-GI"></a>若菩萨摩诃萨，<a id="a-GJ"></a>为下方众生乃至上方一切众生，<a id="a-GK"></a>修集是慈，<a id="a-GL"></a>视诸众生如父如母，<a id="a-GM"></a>如师和尚，<a id="a-GN"></a>如佛世尊、<a id="a-GO"></a>声闻、<a id="a-GP"></a>缘觉，<a id="a-GQ"></a>尔时应作如是思惟：<a id="a-GR"></a>‘若有众生，<a id="a-GS"></a>横于我所起诸恶事，<a id="a-GT"></a>菩萨尔时应作是念：<a id="a-GU"></a>若我瞋是恶众生者，<a id="a-GV"></a>则为十方诸佛所见，<a id="a-GW"></a>是大可耻，<a id="a-GX"></a>当见呵责。<a id="a-GY"></a>云何是人为阿耨多罗三藐三菩提，<a id="a-GZ"></a>而自不能调伏其心？<a id="a-Ga"></a>譬如有人无有脚足而欲趣彼郁单曰土，<a id="a-Gb"></a>如无目者而欲读书，<a id="a-Gc"></a>如无手者而欲执作；<a id="a-Gd"></a>远离慈心，<a id="a-Ge"></a>而欲获得阿耨多罗三藐三菩提者，<a id="a-Gf"></a>亦复如是。<a id="a-Gg"></a>若不能断如是瞋心，<a id="a-Gh"></a>尚不能得声闻菩提，<a id="a-Gi"></a>何况阿耨多罗三藐三菩提？<a id="a-Gj"></a>若我不能调伏自心，<a id="a-Gk"></a>当为诸佛、<a id="a-Gl"></a>声闻、<a id="a-Gm"></a>缘觉、<a id="a-Gn"></a>天龙八部之所呵责。<a id="a-Go"></a>若我不能调伏自心，<a id="a-Gp"></a>当得大罪受地狱苦，<a id="a-Gq"></a>不得现在、<a id="a-Gr"></a>未来利益，<a id="a-Gs"></a>是故应当修集慈心。<a id="a-Gt"></a>’复作是念：<a id="a-Gu"></a>‘若有于我已作诸恶，<a id="a-Gv"></a>始作欲作，<a id="a-Gw"></a>或以恶事加于我亲，<a id="a-Gx"></a>以利养事益于我怨，<a id="a-Gy"></a>亦复如是。<a id="a-Gz"></a>’如是观已，<a id="a-H0"></a>菩萨先于一方众生，<a id="a-H1"></a>修集慈心；<a id="a-H2"></a>二三四方、<a id="a-H3"></a>四维、<a id="a-H4"></a>上、<a id="a-H5"></a>下，<a id="a-H6"></a>亦复如是。<a id="a-H7"></a>善男子，<a id="a-H8"></a>是名菩萨慈缘众生。<a id="a-H9"></a>”</p>
  <p id="aHA">尔时，<a id="a-HB"></a>会中有一天子，<a id="a-HC"></a>名曰明星，<a id="a-HD"></a>白佛言：<a id="a-HE"></a>“世尊，<a id="a-HF"></a>若菩萨摩诃萨，<a id="a-HG"></a>初修慈心，<a id="a-HH"></a>如是慈心有何等果？<a id="a-HI"></a>为是现在，<a id="a-HJ"></a>为在未来，<a id="a-HK"></a>具足成就几所福德？<a id="a-HL"></a>世尊，<a id="a-HM"></a>如是菩萨修集慈心，<a id="a-HN"></a>颇复当堕三恶道不？<a id="a-HO"></a>”</p>
  <p id="aHP">佛言：<a id="a-HQ"></a>“善哉！<a id="a-HR"></a>善哉！<a id="a-HS"></a>善男子，<a id="a-HT"></a>汝已于昔供养恭敬无量诸佛，<a id="a-HU"></a>是故今能发如是问。<a id="a-HV"></a>已种善子善根坚固，<a id="a-HW"></a>无量世中修集慈心，<a id="a-HX"></a>不与声闻、<a id="a-HY"></a>辟支佛共，<a id="a-HZ"></a>为欲利益无量众生，<a id="a-Ha"></a>是故今者能作是问。<a id="a-Hb"></a>善男子，<a id="a-Hc"></a>谛听！<a id="a-Hd"></a>谛听！<a id="a-He"></a>今当为汝分别解说。<a id="a-Hf"></a>若有菩萨，<a id="a-Hg"></a>能如我先所说修慈，<a id="a-Hh"></a>是人则得卧安、<a id="a-Hi"></a>寤安、<a id="a-Hj"></a>不见恶梦，<a id="a-Hk"></a>资生所须无所乏少，<a id="a-Hl"></a>诸天守护，<a id="a-Hm"></a>人天乐见，<a id="a-Hn"></a>不闻恶声，<a id="a-Ho"></a>身不恶病，<a id="a-Hp"></a>常乐寂静勤行精进，<a id="a-Hq"></a>乐受正法知见无我，<a id="a-Hr"></a>常为国主、<a id="a-Hs"></a>沙门、<a id="a-Ht"></a>梵志、<a id="a-Hu"></a>男女大小乃至鸟兽之所供养，<a id="a-Hv"></a>亲近善友，<a id="a-Hw"></a>所谓声闻、<a id="a-Hx"></a>缘觉、<a id="a-Hy"></a>诸佛菩萨，<a id="a-Hz"></a>乐行惠施能度众生，<a id="a-I0"></a>所有善心不为三毒之所破坏，<a id="a-I1"></a>善名好誉流布四方，<a id="a-I2"></a>能疗众生所有恶病，<a id="a-I3"></a>能令众生远离众苦，<a id="a-I4"></a>能解众生一切系缚，<a id="a-I5"></a>能调众生诸恶烦恼，<a id="a-I6"></a>能坏一切恶邪异见，<a id="a-I7"></a>能与众生信心、<a id="a-I8"></a>念心、<a id="a-I9"></a>大智慧心，<a id="a-IA"></a>心住大乘无能倾动，<a id="a-IB"></a>不随他语，<a id="a-IC"></a>能坏众生身口意恶，<a id="a-ID"></a>能灭众生三种障业，<a id="a-IE"></a>唯除五逆、<a id="a-IF"></a>诽谤正法贤圣之人、<a id="a-IG"></a>劫招提僧物。</p>
  <p id="aIH">“善男子，<a id="a-II"></a>菩萨若能如是修慈，<a id="a-IJ"></a>当舍命时，<a id="a-IK"></a>面见十方诸佛世尊手摩其头。<a id="a-IL"></a>佛手触故心则欢喜，<a id="a-IM"></a>心欢喜故，<a id="a-IN"></a>寻得往生其佛国土，<a id="a-IO"></a>亦闻如是善妙之言，<a id="a-IP"></a>所谓：<a id="a-IQ"></a>‘莫生怖畏！<a id="a-IR"></a>莫生怖畏！<a id="a-IS"></a>汝是修慈纯善之人，<a id="a-IT"></a>定当得生净佛世界，<a id="a-IU"></a>觐见无量诸佛世尊，<a id="a-IV"></a>离三恶道，<a id="a-IW"></a>必入涅槃，<a id="a-IX"></a>亦闻法缘、<a id="a-IY"></a>无缘之慈，<a id="a-IZ"></a>亦得具足四无量心，<a id="a-Ia"></a>乃至获得阿耨多罗三藐三菩提。<a id="a-Ib"></a>’”</p>
  <p id="aIc">尔时，<a id="a-Id"></a>明星天子闻是法时，<a id="a-Ie"></a>于诸禅定出入自在。<a id="a-If"></a>无胜意童子白佛言：<a id="a-Ig"></a>“世尊，<a id="a-Ih"></a>如是天子，<a id="a-Ii"></a>以何力故，<a id="a-Ij"></a>于禅定中速入速出？<a id="a-Ik"></a>”</p>
  <p id="aIl">佛言：<a id="a-Im"></a>“善男子，<a id="a-In"></a>是天子者，<a id="a-Io"></a>已于无量诸如来所，<a id="a-Ip"></a>植诸善根，<a id="a-Iq"></a>无量世中修法缘慈。<a id="a-Ir"></a>本愿力故生四天处，<a id="a-Is"></a>在日天前十千由旬，<a id="a-It"></a>所住宫殿纵广三万二千由旬，<a id="a-Iu"></a>琉璃所成，<a id="a-Iv"></a>前后左右满十由旬，<a id="a-Iw"></a>诸天男女而共围绕。<a id="a-Ix"></a>是人在中，<a id="a-Iy"></a>离其眷属三由旬所，<a id="a-Iz"></a>独坐宝床，<a id="a-J0"></a>出入禅定一日一夜，<a id="a-J1"></a>此四天下有八十天处、<a id="a-J2"></a>六十龙处、<a id="a-J3"></a>四阿修罗处、<a id="a-J4"></a>四迦楼罗处、<a id="a-J5"></a>五十二紧那罗处、<a id="a-J6"></a>四十六摩睺罗伽处、<a id="a-J7"></a>八拘办荼处、<a id="a-J8"></a>三十富饿鬼处、<a id="a-J9"></a>三十毗舍遮处，<a id="a-JA"></a>于如是处，<a id="a-JB"></a>悉能调伏如是众生。<a id="a-JC"></a>以本愿力故，<a id="a-JD"></a>往昔发愿：<a id="a-JE"></a>‘此阎浮提夜五分过，<a id="a-JF"></a>余一分在，<a id="a-JG"></a>当在日前十千由旬，<a id="a-JH"></a>先当破坏阎浮提闇而作明相。<a id="a-JI"></a>若阎浮提诸善众生，<a id="a-JJ"></a>欲度生死修禅定者，<a id="a-JK"></a>当为是人除去睡眠，<a id="a-JL"></a>施其念力。<a id="a-JM"></a>若欲见我，<a id="a-JN"></a>我当于梦现作和尚、<a id="a-JO"></a>师长、<a id="a-JP"></a>父母。<a id="a-JQ"></a>若有凡夫修集外道，<a id="a-JR"></a>我当破坏其人邪心，<a id="a-JS"></a>示以正道。<a id="a-JT"></a>若有众生，<a id="a-JU"></a>于世间事及出世事生懈怠者，<a id="a-JV"></a>睹见我已，<a id="a-JW"></a>除去懈怠，<a id="a-JX"></a>勤修事业。<a id="a-JY"></a>若有众生迷失正路，<a id="a-JZ"></a>得见我时则还见道。<a id="a-Ja"></a>若有众生身遇重病，<a id="a-Jb"></a>得见我者苦痛休息，<a id="a-Jc"></a>身得安眠受大快乐。<a id="a-Jd"></a>若有老人，<a id="a-Je"></a>身受众苦，<a id="a-Jf"></a>心多忘误，<a id="a-Jg"></a>得见我者还得念心。<a id="a-Jh"></a>然我出时，<a id="a-Ji"></a>能令众生系心念善。<a id="a-Jj"></a>若有众生命将欲尽，<a id="a-Jk"></a>最后一念，<a id="a-Jl"></a>我当为说大乘经典，<a id="a-Jm"></a>彼既闻已面见佛像，<a id="a-Jn"></a>舍身得生净佛世界。<a id="a-Jo"></a>若有欲求辟支佛者，<a id="a-Jp"></a>我当为说辟支佛乘。<a id="a-Jq"></a>若有欲求声闻乘者，<a id="a-Jr"></a>我亦当为说声闻乘。<a id="a-Js"></a>若有众生有三恶业，<a id="a-Jt"></a>闻我说法恶业即灭。<a id="a-Ju"></a>’世尊，<a id="a-Jv"></a>我先行于阎浮提国，<a id="a-Jw"></a>然后次行于瞿陀尼，<a id="a-Jx"></a>瞿陀尼后次郁单曰，<a id="a-Jy"></a>郁单曰后次弗婆提，<a id="a-Jz"></a>以如是等本愿力故，<a id="a-K0"></a>常得修行六波罗蜜，<a id="a-K1"></a>乃至得成阿耨多罗三藐三菩提。<a id="a-K2"></a>”</p>
  <p id="aK3">尔时，<a id="a-K4"></a>明星天子白佛言：<a id="a-K5"></a>“世尊，<a id="a-K6"></a>我今为欲利益一切众生故，<a id="a-K7"></a>说此陀罗尼：</p>
  <p id="aK8">“庐遮罗(一)　卢遮那(二)　卢遮那(三)　娑罗叉嘍(四)　娑罗叉嘍(五)　娑罗叉莎(六)　阿嘙呵呵(七)　阿嘙特荼(八)　阿婆阇婆(九)　阿婆叉那(十)　阿叉叉叉叉(十一)　富罗婆逻(十二)　阿婆叉叉(十三)　阇婆阇婆(十四)　摩呵迦波(十五)　阿婆阿婆摩呵娑摩(十六)　频豆(十七)　娑阇羯波(十八)　阿鞾(十九)　阿鞾(二十)　呵呵尼摩(二十一)　沫逻娑律阇(二十二)　迦留那阇逻(二十三)　莎呵(二十四)。</p>
  <p id="aK9">“世尊，<a id="a-KA"></a>若有比丘、<a id="a-KB"></a>比丘尼、<a id="a-KC"></a>优婆塞、<a id="a-KD"></a>优婆夷，<a id="a-KE"></a>若男若女、<a id="a-KF"></a>若大若小，<a id="a-KG"></a>若有至心念我事者，<a id="a-KH"></a>是人则得净于诸业，<a id="a-KI"></a>神通、<a id="a-KJ"></a>施、<a id="a-KK"></a>戒、<a id="a-KL"></a>忍辱、<a id="a-KM"></a>精进、<a id="a-KN"></a>禅定、<a id="a-KO"></a>智慧，<a id="a-KP"></a>解脱、<a id="a-KQ"></a>佛土、<a id="a-KR"></a>四无碍智，<a id="a-KS"></a>如是诸人不得成就如是事者，<a id="a-KT"></a>我则欺诳十方诸佛，<a id="a-KU"></a>于未来世，<a id="a-KV"></a>亦莫令我得阿耨多罗三藐三菩提。<a id="a-KW"></a>”</p>
  <p id="aKX">尔时，<a id="a-KY"></a>无胜意童子白佛言：<a id="a-KZ"></a>“世尊，<a id="a-Ka"></a>他方佛土所有人民，<a id="a-Kb"></a>常作是言：<a id="a-Kc"></a>‘娑婆世界杂秽不净，<a id="a-Kd"></a>然我今者常见清净。<a id="a-Ke"></a>’”</p>
  <p id="aKf">佛言：<a id="a-Kg"></a>“如是，<a id="a-Kh"></a>如是，<a id="a-Ki"></a>善男子，<a id="a-Kj"></a>如汝所说。<a id="a-Kk"></a>又此世界诸菩萨等，<a id="a-Kl"></a>或作天像调伏众生，<a id="a-Km"></a>或作龙像、<a id="a-Kn"></a>或作鬼像、<a id="a-Ko"></a>或阿修罗像、<a id="a-Kp"></a>或迦楼罗像、<a id="a-Kq"></a>或紧那罗像、<a id="a-Kr"></a>或摩睺罗像、<a id="a-Ks"></a>或夜叉像，<a id="a-Kt"></a>或拘办荼像、<a id="a-Ku"></a>毗舍阇像、<a id="a-Kv"></a>薜荔陀像、<a id="a-Kw"></a>人像、<a id="a-Kx"></a>畜生像、<a id="a-Ky"></a>鸟兽之像，<a id="a-Kz"></a>游阎浮提，<a id="a-L0"></a>教化如是种类众生。<a id="a-L1"></a>善男子，<a id="a-L2"></a>若为人天调伏众生，<a id="a-L3"></a>是不为难；<a id="a-L4"></a>若为畜生调伏众生，<a id="a-L5"></a>是乃为难。</p>
  <p id="aL6">“善男子，<a id="a-L7"></a>阎浮提外，<a id="a-L8"></a>南方海中有琉璃山，<a id="a-L9"></a>名之为潮，<a id="a-LA"></a>高二十由旬，<a id="a-LB"></a>具种种宝。<a id="a-LC"></a>其山有窟名种种色，<a id="a-LD"></a>是昔菩萨所住之处，<a id="a-LE"></a>纵广一由旬，<a id="a-LF"></a>高六由旬，<a id="a-LG"></a>有一毒蛇在中而住，<a id="a-LH"></a>修声闻慈。<a id="a-LI"></a>复有一窟名曰无死，<a id="a-LJ"></a>纵广高下亦复如是，<a id="a-LK"></a>亦是菩萨昔所住处，<a id="a-LL"></a>中有一马修声闻慈。<a id="a-LM"></a>复有一窟名曰善住，<a id="a-LN"></a>纵广高下亦复如是，<a id="a-LO"></a>亦是菩萨昔所住处，<a id="a-LP"></a>中有一羊修声闻慈。<a id="a-LQ"></a>其山树神名曰无胜，<a id="a-LR"></a>有罗刹女名曰善行，<a id="a-LS"></a>各有五百眷属围绕，<a id="a-LT"></a>是二女人常共供养如是三兽。</p>
  <p id="aLU">“善男子，<a id="a-LV"></a>阎浮提外西方海中有玻瓈山，<a id="a-LW"></a>高二十由旬。<a id="a-LX"></a>其山有窟，<a id="a-LY"></a>名曰上色，<a id="a-LZ"></a>纵广高下亦复如是，<a id="a-La"></a>亦是菩萨昔所住处，<a id="a-Lb"></a>有一猕猴修声闻慈。<a id="a-Lc"></a>复有一窟名曰誓愿，<a id="a-Ld"></a>纵广高下亦复如是，<a id="a-Le"></a>亦是菩萨昔所住处，<a id="a-Lf"></a>中有一鸡修声闻慈。<a id="a-Lg"></a>复有一窟名曰法床，<a id="a-Lh"></a>纵广高下亦复如是，<a id="a-Li"></a>亦是菩萨昔所住处，<a id="a-Lj"></a>中有一犬修声闻慈。<a id="a-Lk"></a>中有火神，<a id="a-Ll"></a>有罗刹女，<a id="a-Lm"></a>名曰眼见，<a id="a-Ln"></a>各有五百眷属围绕，<a id="a-Lo"></a>是二女人常共供养是三鸟兽。</p>
  <p id="aLp">“善男子，<a id="a-Lq"></a>阎浮提外北方海中有一银山，<a id="a-Lr"></a>名菩提月，<a id="a-Ls"></a>高二十由旬。<a id="a-Lt"></a>中有一窟名曰金刚，<a id="a-Lu"></a>纵广高下亦复如是，<a id="a-Lv"></a>亦是菩萨昔所住处，<a id="a-Lw"></a>中有一猪修声闻慈。<a id="a-Lx"></a>复有一窟名香功德，<a id="a-Ly"></a>纵广高下亦复如是，<a id="a-Lz"></a>亦是菩萨昔所住处，<a id="a-M0"></a>中有一鼠修声闻慈。<a id="a-M1"></a>复有一窟名高功德，<a id="a-M2"></a>纵广高下亦复如是，<a id="a-M3"></a>亦是菩萨本所住处，<a id="a-M4"></a>中有一牛修声闻慈。<a id="a-M5"></a>山有风神名曰动风，<a id="a-M6"></a>有罗刹女名曰天护，<a id="a-M7"></a>各有五百眷属围绕，<a id="a-M8"></a>是二女人常共供养如是三兽。</p>
  <p id="aM9">“善男子，<a id="a-MA"></a>阎浮提外东方海中有一金山，<a id="a-MB"></a>名功德相，<a id="a-MC"></a>高二十由旬。<a id="a-MD"></a>中有一窟名曰明星，<a id="a-ME"></a>纵广高下亦复如是，<a id="a-MF"></a>亦是菩萨昔所住处，<a id="a-MG"></a>有一师子修声闻慈。<a id="a-MH"></a>复有一窟名曰净道，<a id="a-MI"></a>纵广高下亦复如是，<a id="a-MJ"></a>亦是菩萨昔所住处，<a id="a-MK"></a>中有一兔修声闻慈。<a id="a-ML"></a>复有一窟名曰喜乐，<a id="a-MM"></a>纵广高下亦复如是，<a id="a-MN"></a>亦是菩萨昔所住处，<a id="a-MO"></a>中有一龙修声闻慈。<a id="a-MP"></a>山有水神名曰水天，<a id="a-MQ"></a>有罗刹女名修惭愧，<a id="a-MR"></a>各有五百眷属围绕，<a id="a-MS"></a>是二女人常共供养如是三兽。</p>
  <p id="aMT">“是十二兽，<a id="a-MU"></a>昼夜常行阎浮提内，<a id="a-MV"></a>天人恭敬，<a id="a-MW"></a>功德成就，<a id="a-MX"></a>已于诸佛所发深重愿，<a id="a-MY"></a>一日一夜，<a id="a-MZ"></a>常令一兽游行教化，<a id="a-Ma"></a>余十一兽安住修慈，<a id="a-Mb"></a>周而复始。<a id="a-Mc"></a>七月一日鼠初游行，<a id="a-Md"></a>以声闻乘教化一切鼠身众生，<a id="a-Me"></a>令离恶业劝修善事；<a id="a-Mf"></a>如是次第至十三日，<a id="a-Mg"></a>鼠复还行。<a id="a-Mh"></a>如是乃至尽十二月，<a id="a-Mi"></a>至十二岁，<a id="a-Mj"></a>亦复如是，<a id="a-Mk"></a>常为调伏诸众生故。<a id="a-Ml"></a>善男子，<a id="a-Mm"></a>是故此土多有功德，<a id="a-Mn"></a>乃至畜生亦能教化，<a id="a-Mo"></a>演说无上菩提之道。<a id="a-Mp"></a>是故他方诸菩萨等，<a id="a-Mq"></a>常应恭敬此佛世界。<a id="a-Mr"></a>”</p>
  <p id="aMs">尔时，<a id="a-Mt"></a>会中有一优婆塞，<a id="a-Mu"></a>名曰净德，<a id="a-Mv"></a>白佛言：<a id="a-Mw"></a>“世尊，<a id="a-Mx"></a>我今可得睹见如是十二兽不？<a id="a-My"></a>”</p>
  <p id="aMz">“善男子，<a id="a-N0"></a>若有比丘、<a id="a-N1"></a>比丘尼、<a id="a-N2"></a>优婆塞、<a id="a-N3"></a>优婆夷，<a id="a-N4"></a>欲得睹见是十二兽，<a id="a-N5"></a>欲得大智、<a id="a-N6"></a>大念、<a id="a-N7"></a>大定、<a id="a-N8"></a>大神通力，<a id="a-N9"></a>欲受一切所有典籍四无量心，<a id="a-NA"></a>欲行正道得奢摩他，<a id="a-NB"></a>欲得寂静，<a id="a-NC"></a>欲增善法。<a id="a-ND"></a>是人当以白土作山，<a id="a-NE"></a>纵广七尺，<a id="a-NF"></a>高十二尺，<a id="a-NG"></a>种种香涂，<a id="a-NH"></a>金薄薄之，<a id="a-NI"></a>四边周匝二十尺，<a id="a-NJ"></a>所散瞻婆华当以铜器盛，<a id="a-NK"></a>诸种种非时之浆置之四面，<a id="a-NL"></a>清净持戒，<a id="a-NM"></a>日三洗浴，<a id="a-NN"></a>敬信三宝，<a id="a-NO"></a>离山三丈，<a id="a-NP"></a>正东向立，<a id="a-NQ"></a>诵如是咒：</p>
  <p id="aNR">“战阿罗呵(一)　修利虵比摩(二)　其罗贬(三)　佛巳牟逻(四)　若虵牟逻(五)　阿呵希(六)　婆呵啰希(七)　若虵呵希(八)　萨婆复多呵(九)　梨咃婆呵休(十)　摩沙车婆牟梨(十一)　迦嘙浮(十二)　逻奢浮(十三)　修逻虵牟(十四)　呿迦那(十五)　摩希叉婆(十六)　迦婆摩呵(十七)　阿叉比婆逻(十八)　多波比婆(十九)　沙持因持利虵鞞婆(二十)　阿阇牟他婆(二十一)　婆卢婆叉(二十二)　槃陀哆(二十三)　遮罗叉婆希(二十四)　呵迦比牟(二十五)　哆比勒搜(二十六)　散遮勒搜(二十七)　嘙婆浮(二十八)　娑逻嘙叉搜(二十九)　佛巳遮(三十)　哆莎赖沙(三十一)　陀叉逻莎(三十二)　波利波遮(三十三)　修罗修(三十四)　搜婆莎弥(三十五)　希逻(三十六)　嘙逻牟娑逻娑(三十七)　牟娑逻私(三十八)　逻婆逻娑(三十九)　频婆思逻娑(四十)　嘙嘙逻娑(四十一)　陀摩卢遮那逻娑(四十二)　富囊挫兰呵逻娑(四十三)　首阤卢遮那逻娑(四十四)　嘙摩摩逻娑(四十五)　比摩卢遮那呿伽(四十六)　萨颠摩逻娑(四十七)　阿利那遮那耨耨(四十八)　比摩牟(四十九)　婆罗呵芒嘙呵逻私葂葂(五十)　阿由比目醯(五十一)　牟尼逻提致沙(五十二)　莎呵(五十三)。</p>
  <p id="aNS">“住十五日，<a id="a-NT"></a>当于山上见初月像，<a id="a-NU"></a>尔时则知见十二兽，<a id="a-NV"></a>见已所愿随意即得。<a id="a-NW"></a>善男子，<a id="a-NX"></a>若能如是修行苦行，<a id="a-NY"></a>即得眼见是十二兽。<a id="a-NZ"></a>”</p>
  <p id="aNa">尔时，<a id="a-Nb"></a>净德优婆塞语明星菩萨言：<a id="a-Nc"></a>“善男子，<a id="a-Nd"></a>汝能教化调伏众生，<a id="a-Ne"></a>云何调伏？<a id="a-Nf"></a>为以身耶？<a id="a-Ng"></a>口耶？<a id="a-Nh"></a>意耶？<a id="a-Ni"></a>”</p>
  <p id="aNj">“善男子，<a id="a-Nk"></a>我非身、<a id="a-Nl"></a>口，<a id="a-Nm"></a>唯以心业。<a id="a-Nn"></a>”</p>
  <p id="aNo">“善男子，<a id="a-Np"></a>若是心业，<a id="a-Nq"></a>为过去耶？<a id="a-Nr"></a>未来耶？<a id="a-Ns"></a>现在乎？<a id="a-Nt"></a>”</p>
  <p id="aNu">“善男子，<a id="a-Nv"></a>亦非去来，<a id="a-Nw"></a>唯是现在，<a id="a-Nx"></a>制限在心不令作恶。<a id="a-Ny"></a>”</p>
  <p id="aNz">“善男子，<a id="a-O0"></a>汝犹不能令现在心获得解脱，<a id="a-O1"></a>云何而能调伏众生？<a id="a-O2"></a>”</p>
  <p id="aO3">明星答言：<a id="a-O4"></a>“我今受持四无碍智净目持力故，<a id="a-O5"></a>能调伏一切众生。<a id="a-O6"></a>”</p>
  <p id="aO7">净德言：<a id="a-O8"></a>“四无碍智净目持者，<a id="a-O9"></a>亦复不能调伏众生。<a id="a-OA"></a>何以故？<a id="a-OB"></a>无觉观故，<a id="a-OC"></a>云何而言能调众生？<a id="a-OD"></a>”</p>
  <p id="aOE">“善男子，<a id="a-OF"></a>我今问汝，<a id="a-OG"></a>随意见答。<a id="a-OH"></a>善男子，<a id="a-OI"></a>摄入系缚、<a id="a-OJ"></a>解脱清净道及寂静，<a id="a-OK"></a>虽复平等亦不平等。<a id="a-OL"></a>如是平等及不平等，<a id="a-OM"></a>何因缘生？<a id="a-ON"></a>何因缘出？<a id="a-OO"></a>何因缘增长？<a id="a-OP"></a>汝宁不知乎？<a id="a-OQ"></a>”</p>
  <p id="aOR">净德答言：<a id="a-OS"></a>“善男子，<a id="a-OT"></a>如是等事，<a id="a-OU"></a>因我我所生、<a id="a-OV"></a>出、<a id="a-OW"></a>增长。<a id="a-OX"></a>”</p>
  <p id="aOY">明星菩萨言：<a id="a-OZ"></a>“善男子，<a id="a-Oa"></a>是我我所何因缘生？<a id="a-Ob"></a>”</p>
  <p id="aOc">“善男子，<a id="a-Od"></a>是我我所，<a id="a-Oe"></a>风因缘生。<a id="a-Of"></a>”</p>
  <p id="aOg">明星菩萨言：<a id="a-Oh"></a>“风住何处？<a id="a-Oi"></a>”</p>
  <p id="aOj">“善男子，<a id="a-Ok"></a>风住虚空。<a id="a-Ol"></a>”</p>
  <p id="aOm">又问：<a id="a-On"></a>“虚空为何所住？<a id="a-Oo"></a>”</p>
  <p id="aOp">答言：<a id="a-Oq"></a>“虚空住于至处。<a id="a-Or"></a>”</p>
  <p id="aOs">又问：<a id="a-Ot"></a>“至处复何所住？<a id="a-Ou"></a>”</p>
  <p id="aOv">答言：<a id="a-Ow"></a>“至处何处住者不可宣说。<a id="a-Ox"></a>何以故？<a id="a-Oy"></a>远离一切诸处所故，<a id="a-Oz"></a>一切处所所不摄故，<a id="a-P0"></a>非数非称不可量故。<a id="a-P1"></a>非觉非观，<a id="a-P2"></a>非有非无，<a id="a-P3"></a>非行非生，<a id="a-P4"></a>非出非灭，<a id="a-P5"></a>非有增长，<a id="a-P6"></a>非字非念，<a id="a-P7"></a>非作非受，<a id="a-P8"></a>非闇非明，<a id="a-P9"></a>非增非减，<a id="a-PA"></a>非壮非老，<a id="a-PB"></a>真实之性是一切法无挂碍门，<a id="a-PC"></a>是故至处无有住处。<a id="a-PD"></a>”</p>
  <p id="aPE">明星菩萨言：<a id="a-PF"></a>“善男子，<a id="a-PG"></a>如是即是四无碍智净目陀罗尼。<a id="a-PH"></a>若有菩萨修集如是陀罗尼者，<a id="a-PI"></a>一切烦恼则为烂败入法缘慈，<a id="a-PJ"></a>一切法中无有疑心。<a id="a-PK"></a>”</p>
  <p id="aPL">说是法时，<a id="a-PM"></a>十方世界无量众生得法缘慈，<a id="a-PN"></a>无量众生得近四无碍智净目陀罗尼。</p>
  <p id="aPO">尔时，<a id="a-PP"></a>世尊赞是二人：<a id="a-PQ"></a>“善哉！<a id="a-PR"></a>善哉！<a id="a-PS"></a>善男子，<a id="a-PT"></a>能如法问，<a id="a-PU"></a>能如法答。<a id="a-PV"></a>是陀罗尼因缘力故，<a id="a-PW"></a>四天王等，<a id="a-PX"></a>于我灭后能守护法。<a id="a-PY"></a>”</p>
 </body>
</html>