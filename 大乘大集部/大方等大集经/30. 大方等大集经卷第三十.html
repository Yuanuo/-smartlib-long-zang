<!doctype html>
<html id="z3IBTLQEg" data-ver="1529">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第三十</h1>
  <h2 id="a2">日密分中分别品第四之余</h2>
  <p id="a3">尔时，<a id="a-4"></a>世尊复告憍陈如：<a id="a-5"></a>“若四真谛可一念证者，<a id="a-6"></a>如来应为一切众生演说一行、<a id="a-7"></a>一法、<a id="a-8"></a>一事；<a id="a-9"></a>若一人证时，<a id="a-A"></a>一切众生亦应同证。<a id="a-B"></a>何以故？<a id="a-C"></a>烦恼同故，<a id="a-D"></a>亦不应有八万法聚差别之异。<a id="a-E"></a>憍陈如，<a id="a-F"></a>是故众生应以种种因缘调伏，<a id="a-G"></a>不以一缘。<a id="a-H"></a>憍陈如，<a id="a-I"></a>一切众生非实一乘、<a id="a-J"></a>一行、<a id="a-K"></a>一贪、<a id="a-L"></a>一念、<a id="a-M"></a>一欲、<a id="a-N"></a>一解、<a id="a-O"></a>一信，<a id="a-P"></a>是故如来宣说种种句偈名字、<a id="a-Q"></a>种种法门。<a id="a-R"></a>以是义故，<a id="a-S"></a>如来具足十种神力。<a id="a-T"></a>憍陈如，<a id="a-U"></a>一切众生具有种种颠倒之相，<a id="a-V"></a>是故如来为净颠倒，<a id="a-W"></a>说无常相、<a id="a-X"></a>苦相、<a id="a-Y"></a>无我相、<a id="a-Z"></a>胀相、<a id="a-a"></a>烂相、<a id="a-b"></a>青相、<a id="a-c"></a>坏相、<a id="a-d"></a>离散等相。<a id="a-e"></a>”</p>
  <p id="af">“世尊，<a id="a-g"></a>云何名为一切世间不可乐想？<a id="a-h"></a>云何复名食不净想？<a id="a-i"></a>”</p>
  <p id="aj">佛言：<a id="a-k"></a>“憍陈如，<a id="a-l"></a>汝今不应问如是事。<a id="a-m"></a>何以故？<a id="a-n"></a>彼界得道，<a id="a-o"></a>此界得道，<a id="a-p"></a>其相各异。<a id="a-q"></a>憍陈如，<a id="a-r"></a>我若具说，<a id="a-s"></a>众生闻者或生迷闷。<a id="a-t"></a>”</p>
  <p id="au">“世尊，<a id="a-v"></a>唯愿怜愍，<a id="a-w"></a>为诸菩萨能信解者，<a id="a-x"></a>分别宣说。<a id="a-y"></a>世尊，<a id="a-z"></a>是诸众生若闻宣说如是二相，<a id="a-10"></a>能种善子，<a id="a-11"></a>增长善根，<a id="a-12"></a>能破无明。<a id="a-13"></a>世尊，<a id="a-14"></a>一切众生痴爱因缘乐于生死，<a id="a-15"></a>是故生死无始无终。<a id="a-16"></a>世尊，<a id="a-17"></a>一切众生以食因缘增长贪欲。<a id="a-18"></a>世尊，<a id="a-19"></a>一切众生初未得闻如是二相，<a id="a-1A"></a>是故流转生死五道受大苦恼。<a id="a-1B"></a>如来世尊大慈大悲，<a id="a-1C"></a>无量世中常念众生，<a id="a-1D"></a>唯愿如来怜愍故说，<a id="a-1E"></a>不可乐想、<a id="a-1F"></a>食不净想。<a id="a-1G"></a>若佛宣说不可乐想、<a id="a-1H"></a>食不净想，<a id="a-1I"></a>众生闻者不生欲贪，<a id="a-1J"></a>不生食贪。<a id="a-1K"></a>世尊，<a id="a-1L"></a>若有众生能苦呵责欲心、<a id="a-1M"></a>食心，<a id="a-1N"></a>当知是人速到彼岸。<a id="a-1O"></a>”</p>
  <p id="a1P">佛言：<a id="a-1Q"></a>“憍陈如，<a id="a-1R"></a>至心谛听！<a id="a-1S"></a>我今当说一切世间不可乐想、<a id="a-1T"></a>食不净想。<a id="a-1U"></a>憍陈如，<a id="a-1V"></a>世有二种：<a id="a-1W"></a>一、<a id="a-1X"></a>众生世，<a id="a-1Y"></a>二者、<a id="a-1Z"></a>器世。<a id="a-1a"></a>众生世者，<a id="a-1b"></a>所谓五道众生。<a id="a-1c"></a>器世者，<a id="a-1d"></a>欲界之中有二十处，<a id="a-1e"></a>色界十六，<a id="a-1f"></a>无色四处。<a id="a-1g"></a>云何欲界有二十处？</p>
  <p id="a1h">“八大地狱，<a id="a-1i"></a>一一地狱有十六围绕：<a id="a-1j"></a>一者、<a id="a-1k"></a>等活，<a id="a-1l"></a>二者、<a id="a-1m"></a>黑绳，<a id="a-1n"></a>三者、<a id="a-1o"></a>众合，<a id="a-1p"></a>四者、<a id="a-1q"></a>叫唤，<a id="a-1r"></a>五者、<a id="a-1s"></a>大唤，<a id="a-1t"></a>六者、<a id="a-1u"></a>热，<a id="a-1v"></a>七者、<a id="a-1w"></a>大热，<a id="a-1x"></a>八者、<a id="a-1y"></a>阿鼻地狱。<a id="a-1z"></a>若有众生身口意恶，<a id="a-20"></a>悉生如是大地狱中受大苦恼。<a id="a-21"></a>是诸众生虽见妙色，<a id="a-22"></a>不生乐想，<a id="a-23"></a>以是因缘复生大苦；<a id="a-24"></a>声、<a id="a-25"></a>香、<a id="a-26"></a>味、<a id="a-27"></a>触亦复如是。<a id="a-28"></a>有智之人观是事已，<a id="a-29"></a>生不乐想。</p>
  <p id="a2A">“憍陈如，<a id="a-2B"></a>若观畜生其身细小，<a id="a-2C"></a>犹如微尘十分之一，<a id="a-2D"></a>有如微尘乃至如枣，<a id="a-2E"></a>有一由旬乃至百千万由旬等。<a id="a-2F"></a>是诸众生或有寿命，<a id="a-2G"></a>如一念顷至七念顷，<a id="a-2H"></a>或有一劫至千万劫顷。<a id="a-2I"></a>是诸众生无有法行、<a id="a-2J"></a>智慧、<a id="a-2K"></a>惭愧、<a id="a-2L"></a>怜愍之心，<a id="a-2M"></a>当受苦恼生大怖畏，<a id="a-2N"></a>各各常生相害之心，<a id="a-2O"></a>远离一切诸善之法，<a id="a-2P"></a>常行黑闇，<a id="a-2Q"></a>常行邪道，<a id="a-2R"></a>是故智者修不可乐想。</p>
  <p id="a2S">“憍陈如，<a id="a-2T"></a>智者复观饿鬼之身，<a id="a-2U"></a>或长一尺，<a id="a-2V"></a>或如人等，<a id="a-2W"></a>或百由旬，<a id="a-2X"></a>或如雪山，<a id="a-2Y"></a>当患饥渴，<a id="a-2Z"></a>裸形无衣，<a id="a-2a"></a>被发缠身，<a id="a-2b"></a>无有惭愧，<a id="a-2c"></a>羸瘦骨立，<a id="a-2d"></a>身无血肉，<a id="a-2e"></a>各生恶心心无怜愍，<a id="a-2f"></a>湿冷诸气永无复有，<a id="a-2g"></a>或食铁浆、<a id="a-2h"></a>铁麨、<a id="a-2i"></a>铁丸、<a id="a-2j"></a>热粪、<a id="a-2k"></a>热脓、<a id="a-2l"></a>热血、<a id="a-2m"></a>热风、<a id="a-2n"></a>热草、<a id="a-2o"></a>热果，<a id="a-2p"></a>然不能得恒不供足，<a id="a-2q"></a>寿千万劫常受苦恼行于黑闇。<a id="a-2r"></a>智者观已，<a id="a-2s"></a>修集世间不可乐想。</p>
  <p id="a2t">“憍陈如，<a id="a-2u"></a>有智之人，<a id="a-2v"></a>次观人身，<a id="a-2w"></a>一切皆有生苦、<a id="a-2x"></a>老苦、<a id="a-2y"></a>病苦、<a id="a-2z"></a>死苦、<a id="a-30"></a>爱别离苦、<a id="a-31"></a>怨憎会苦、<a id="a-32"></a>求不得苦、<a id="a-33"></a>饥渴困苦、<a id="a-34"></a>欲苦、<a id="a-35"></a>瞋苦、<a id="a-36"></a>嫉妒等苦，<a id="a-37"></a>两舌、<a id="a-38"></a>恶口、<a id="a-39"></a>寒热等苦，<a id="a-3A"></a>诸恶兽苦，<a id="a-3B"></a>恶王等苦。<a id="a-3C"></a>是人身中受如是苦，<a id="a-3D"></a>智者云何而不修集不可乐想？</p>
  <p id="a3E">“憍陈如，<a id="a-3F"></a>智者云何观于欲天不可乐想？<a id="a-3G"></a>智者观初欲界六处，<a id="a-3H"></a>是中众生欲爱所焦，<a id="a-3I"></a>所受果报不等故苦，<a id="a-3J"></a>无常故苦，<a id="a-3K"></a>取苦尽苦，<a id="a-3L"></a>爱别离苦，<a id="a-3M"></a>智者云何于中不修不可乐想？</p>
  <p id="a3N">“次观色界十六住处，<a id="a-3O"></a>是中诸天修世禅定，<a id="a-3P"></a>有漏故苦，<a id="a-3Q"></a>无寂静苦，<a id="a-3R"></a>所欲故苦，<a id="a-3S"></a>有胜定苦，<a id="a-3T"></a>善法藏苦，<a id="a-3U"></a>未解脱苦，<a id="a-3V"></a>不知彼岸，<a id="a-3W"></a>不尽地狱、<a id="a-3X"></a>饿鬼、<a id="a-3Y"></a>畜生、<a id="a-3Z"></a>人因缘苦。<a id="a-3a"></a>观是苦已，<a id="a-3b"></a>智者即修不可乐想。<a id="a-3c"></a>复次，<a id="a-3d"></a>色界众生，<a id="a-3e"></a>或有修集无漏禅定，<a id="a-3f"></a>是等不能具足八正道苦，<a id="a-3g"></a>欲具八正道方便时苦，<a id="a-3h"></a>得无学地不自在苦，<a id="a-3i"></a>不得缘觉三昧故苦，<a id="a-3j"></a>不得如来三昧故苦，<a id="a-3k"></a>不能观察一切众生境界故苦。<a id="a-3l"></a>如是众生于色界中，<a id="a-3m"></a>若入涅槃受如是苦，<a id="a-3n"></a>智者云何于色界中不修世间不可乐想？</p>
  <p id="a3o">“次复观察于无色界不可乐想。<a id="a-3p"></a>彼中众生修有漏三昧苦，<a id="a-3q"></a>学地不得自在苦，<a id="a-3r"></a>又不得听闻正法故苦，<a id="a-3s"></a>不能毕竟断受故苦，<a id="a-3t"></a>舍命退时生邪见苦，<a id="a-3u"></a>不能永断三恶道苦，<a id="a-3v"></a>舍命堕苦，<a id="a-3w"></a>知如是时修集世间不可乐想。</p>
  <p id="a3x">“复次，<a id="a-3y"></a>憍陈如，<a id="a-3z"></a>世间者即是行，<a id="a-40"></a>行有三种：<a id="a-41"></a>身行、<a id="a-42"></a>口行、<a id="a-43"></a>意行。<a id="a-44"></a>身行者谓入出息，<a id="a-45"></a>口行者所谓觉观，<a id="a-46"></a>意行者所谓想受。<a id="a-47"></a>是三种行，<a id="a-48"></a>其相是一，<a id="a-49"></a>智者云何能分别知？<a id="a-4A"></a>智者观息出入数时，<a id="a-4B"></a>深观息之冷暖乃至一切毛孔入出。<a id="a-4C"></a>是人观息，<a id="a-4D"></a>谛知是息本无今有，<a id="a-4E"></a>若本无今有是无常相、<a id="a-4F"></a>无决定相，<a id="a-4G"></a>如电画水。<a id="a-4H"></a>如是观时得身行相，<a id="a-4I"></a>观如是相从何因缘？<a id="a-4J"></a>即知是相因于觉观，<a id="a-4K"></a>觉观之性本无今有，<a id="a-4L"></a>是故无常，<a id="a-4M"></a>是可断法，<a id="a-4N"></a>是可解脱。<a id="a-4O"></a>是觉观相因心而生，<a id="a-4P"></a>心亦本无今有，<a id="a-4Q"></a>本无今有是无常相、<a id="a-4R"></a>可破坏相、<a id="a-4S"></a>无归依相、<a id="a-4T"></a>无有物相、<a id="a-4U"></a>无有我相。<a id="a-4V"></a>作是观时，<a id="a-4W"></a>于诸行中心则生悔，<a id="a-4X"></a>能修世间不可乐想。<a id="a-4Y"></a>汝等比丘，<a id="a-4Z"></a>若能深观如是三行，<a id="a-4a"></a>则能永断一切烦恼，<a id="a-4b"></a>能净正见，<a id="a-4c"></a>断生死法，<a id="a-4d"></a>成平直道，<a id="a-4e"></a>正聚所摄，<a id="a-4f"></a>得须陀洹果乃至阿罗汉果。</p>
  <p id="a4g">“憍陈如，<a id="a-4h"></a>智者于诸行中修不可乐想。<a id="a-4i"></a>憍陈如，<a id="a-4j"></a>云何比丘观所著衣作不乐想？<a id="a-4k"></a>若有比丘裁衣、<a id="a-4l"></a>缝衣、<a id="a-4m"></a>见衣、<a id="a-4n"></a>触衣、<a id="a-4o"></a>著衣、<a id="a-4p"></a>脱衣，<a id="a-4q"></a>观如是时，<a id="a-4r"></a>如血涂皮烂臭可恶，<a id="a-4s"></a>虫所住处无可乐处。<a id="a-4t"></a>如是观时，<a id="a-4u"></a>于衣贪心即时除灭。</p>
  <p id="a4v">“憍陈如，<a id="a-4w"></a>云何修集食不乐想？<a id="a-4x"></a>若有比丘执持钵时，<a id="a-4y"></a>如血涂髑髅，<a id="a-4z"></a>烂臭可恶虫所住处。<a id="a-50"></a>若得食时，<a id="a-51"></a>应观是食如死尸虫。<a id="a-52"></a>若见麨时如末骨想，<a id="a-53"></a>得饭浆时作粪汁想，<a id="a-54"></a>得诸饼时作人皮想，<a id="a-55"></a>所执锡杖作人骨想，<a id="a-56"></a>得乳酪时作脓血污想，<a id="a-57"></a>若得菜茹作发毛想，<a id="a-58"></a>得种种浆作生血想。<a id="a-59"></a>憍陈如，<a id="a-5A"></a>若有比丘作如是观，<a id="a-5B"></a>是名于食不可乐想。</p>
  <p id="a5C">“憍陈如。<a id="a-5D"></a>云何于房舍生不可乐想？<a id="a-5E"></a>比丘若入房舍之时，<a id="a-5F"></a>应生是念如入地狱受诸苦恼：<a id="a-5G"></a>如是房舍即是和合，<a id="a-5H"></a>所有材木即是人骨，<a id="a-5I"></a>土是人肉，<a id="a-5J"></a>乃至一切床榻被褥亦复如是。<a id="a-5K"></a>作是观时，<a id="a-5L"></a>是名世间不可乐想。<a id="a-5M"></a>若能观察如是想者，<a id="a-5N"></a>是人即得如实法忍，<a id="a-5O"></a>随空无相无愿等忍。<a id="a-5P"></a>是人乐修空相，<a id="a-5Q"></a>因修空相见一切法悉是生灭苦、<a id="a-5R"></a>空、<a id="a-5S"></a>无我，<a id="a-5T"></a>观阴入界、<a id="a-5U"></a>十二因缘，<a id="a-5V"></a>一切法性苦、<a id="a-5W"></a>空、<a id="a-5X"></a>无我。<a id="a-5Y"></a>如是见已，<a id="a-5Z"></a>即得须陀洹果乃至阿罗汉果。</p>
  <p id="a5a">“憍陈如，<a id="a-5b"></a>修集世间不可乐想，<a id="a-5c"></a>能断欲贪、<a id="a-5d"></a>色无色贪，<a id="a-5e"></a>一切憍慢、<a id="a-5f"></a>疑、<a id="a-5g"></a>掉、<a id="a-5h"></a>无明，<a id="a-5i"></a>乃至得无学地，<a id="a-5j"></a>是名具足随无愿陀罗尼。<a id="a-5k"></a>憍陈如，<a id="a-5l"></a>是陀罗尼能破一切恶魔，<a id="a-5m"></a>乃至能令三宝增长。<a id="a-5n"></a>”</p>
  <p id="a5o">说是法时，<a id="a-5p"></a>无量众生得法眼净，<a id="a-5q"></a>无量亿众诸漏永尽，<a id="a-5r"></a>八那由他众随无愿陀罗尼，<a id="a-5s"></a>无量众生发阿耨多罗三藐三菩提心，<a id="a-5t"></a>五万八千众生得不退菩提心，<a id="a-5u"></a>无量众生得如法忍。</p>
  <p id="a5v">尔时，<a id="a-5w"></a>无量众生白佛言：<a id="a-5x"></a>“世尊，<a id="a-5y"></a>一切众生若闻是法，<a id="a-5z"></a>云何不发阿耨多罗三藐三菩提心？<a id="a-60"></a>我今护持听受是法。<a id="a-61"></a>”</p>
  <p id="a62">佛言：<a id="a-63"></a>“善哉！<a id="a-64"></a>善哉！<a id="a-65"></a>诸大檀越，<a id="a-66"></a>汝等今者欲护大法，<a id="a-67"></a>因护法故未来之世，<a id="a-68"></a>当得无量福德果报。<a id="a-69"></a>”</p>
  <p id="a6A">尔时，<a id="a-6B"></a>舍利弗白佛言：<a id="a-6C"></a>“世尊，<a id="a-6D"></a>德华密佛遣虚空密菩萨摩诃萨，<a id="a-6E"></a>所持来欲净陀罗尼，<a id="a-6F"></a>唯愿说之。<a id="a-6G"></a>”</p>
  <p id="a6H">佛告舍利弗：<a id="a-6I"></a>“谛听！<a id="a-6J"></a>谛听！<a id="a-6K"></a>善思念之，<a id="a-6L"></a>当为汝说德华密佛所遣来欲净陀罗尼，<a id="a-6M"></a>为坏此土众生四倒。<a id="a-6N"></a>舍利弗，<a id="a-6O"></a>此土众生实无有我，<a id="a-6P"></a>颠倒心故，<a id="a-6Q"></a>横生我想。<a id="a-6R"></a>智者深观知无有我，<a id="a-6S"></a>作是观已则破颠倒。</p>
  <p id="a6T">“舍利弗，<a id="a-6U"></a>云何智者观于无我？<a id="a-6V"></a>所谓观身谛知无我。<a id="a-6W"></a>何以故？<a id="a-6X"></a>以和合故。<a id="a-6Y"></a>复次，<a id="a-6Z"></a>观眼亦无有我。<a id="a-6a"></a>何以故？<a id="a-6b"></a>四大合故。<a id="a-6c"></a>若眼转瞬即是风力，<a id="a-6d"></a>如是风者，<a id="a-6e"></a>因于虚空去来回转，<a id="a-6f"></a>而虚空性性无所有亦不可说，<a id="a-6g"></a>若无所有不可说者即是无我，<a id="a-6h"></a>是故虚空实无有我。<a id="a-6i"></a>是空中风，<a id="a-6j"></a>亦复无物不可宣说，<a id="a-6k"></a>是故无我。<a id="a-6l"></a>如观风，<a id="a-6m"></a>地亦如是；<a id="a-6n"></a>地亦无物不可宣说，<a id="a-6o"></a>是故无我。<a id="a-6p"></a>水、<a id="a-6q"></a>火亦尔。<a id="a-6r"></a>是故当知眼之四大，<a id="a-6s"></a>亦复无物不可宣说，<a id="a-6t"></a>是故无我。<a id="a-6u"></a>若复有言眼、<a id="a-6v"></a>色因缘故有我相者，<a id="a-6w"></a>是义不然。<a id="a-6x"></a>何以故？<a id="a-6y"></a>眼中无我，<a id="a-6z"></a>色亦如是，<a id="a-70"></a>而和合中亦复无我；<a id="a-71"></a>和合因缘生于眼识，<a id="a-72"></a>而是识中亦复无我。<a id="a-73"></a>因识生色名为名色，<a id="a-74"></a>名色因缘生于六入，<a id="a-75"></a>六入因缘触，<a id="a-76"></a>触因缘受，<a id="a-77"></a>受因缘爱，<a id="a-78"></a>爱因缘取，<a id="a-79"></a>取因缘有，<a id="a-7A"></a>有因缘生老病死等，<a id="a-7B"></a>如是等法因眼识生，<a id="a-7C"></a>而是眼识亦复不从十方而来。<a id="a-7D"></a>所因之念生眼识者，<a id="a-7E"></a>是念亦灭。<a id="a-7F"></a>眼识不住于二念中，<a id="a-7G"></a>亦不语念‘汝住我灭’，<a id="a-7H"></a>而是灭法亦无处所，<a id="a-7I"></a>是故诸法缘合故生，<a id="a-7J"></a>缘离故灭。<a id="a-7K"></a>若因缘故生，<a id="a-7L"></a>无缘则灭，<a id="a-7M"></a>是故当知实无有我。<a id="a-7N"></a>而是因缘亦无作受，<a id="a-7O"></a>无有作者，<a id="a-7P"></a>是故无我。<a id="a-7Q"></a>若无我者，<a id="a-7R"></a>我所亦无，<a id="a-7S"></a>是故眼性无我、<a id="a-7T"></a>我所，<a id="a-7U"></a>无合无散即是生灭。<a id="a-7V"></a>一切诸法亦复如是，<a id="a-7W"></a>一切法性无取无舍，<a id="a-7X"></a>非诸声闻、<a id="a-7Y"></a>缘觉、<a id="a-7Z"></a>诸佛之所造作。<a id="a-7a"></a>如眼识空，<a id="a-7b"></a>一切法空亦复如是。<a id="a-7c"></a>作是观时得空三昧门，<a id="a-7d"></a>或得须陀洹果乃至阿罗汉果。</p>
  <p id="a7e">“观眼既然，<a id="a-7f"></a>耳、<a id="a-7g"></a>鼻、<a id="a-7h"></a>舌、<a id="a-7i"></a>身亦复如是。<a id="a-7j"></a>观身无我，<a id="a-7k"></a>发亦无我，<a id="a-7l"></a>皮毛血肉、<a id="a-7m"></a>筋骨脓髓、<a id="a-7n"></a>肠唾暖气、<a id="a-7o"></a>上下诸风、<a id="a-7p"></a>寿命、<a id="a-7q"></a>名字皆无有我，<a id="a-7r"></a>直以众缘和合故名为身，<a id="a-7s"></a>身触因缘故生身识，<a id="a-7t"></a>识因缘名色，<a id="a-7u"></a>名色因缘六入，<a id="a-7v"></a>六入因缘触，<a id="a-7w"></a>触因缘受，<a id="a-7x"></a>受因缘爱，<a id="a-7y"></a>爱因缘取，<a id="a-7z"></a>取因缘有，<a id="a-80"></a>有因缘生老病死等。<a id="a-81"></a>如是等法因生身识，<a id="a-82"></a>而是身识亦复不从十方而来。<a id="a-83"></a>所因之念生身识者，<a id="a-84"></a>是念亦灭。<a id="a-85"></a>身识不住于二念中，<a id="a-86"></a>亦不语念‘汝住我灭’，<a id="a-87"></a>而是灭法亦无处所。<a id="a-88"></a>是故诸法缘合故生，<a id="a-89"></a>缘散故灭，<a id="a-8A"></a>有缘故生，<a id="a-8B"></a>无缘故灭，<a id="a-8C"></a>是故当知实无有我。<a id="a-8D"></a>而是因缘亦无作受，<a id="a-8E"></a>无有作者，<a id="a-8F"></a>是故无我。<a id="a-8G"></a>若无我者，<a id="a-8H"></a>我所亦无，<a id="a-8I"></a>是故身性无我、<a id="a-8J"></a>我所，<a id="a-8K"></a>无合无散即是生灭。<a id="a-8L"></a>一切诸法亦复如是，<a id="a-8M"></a>一切法性无取无舍，<a id="a-8N"></a>非诸声闻、<a id="a-8O"></a>缘觉、<a id="a-8P"></a>诸佛之所造作。<a id="a-8Q"></a>如身识空，<a id="a-8R"></a>一切法空亦复如是。<a id="a-8S"></a>作是观时得空三昧门，<a id="a-8T"></a>或得须陀洹果乃至阿罗汉果。</p>
  <p id="a8U">“舍利弗，<a id="a-8V"></a>若有比丘能如是观眼、<a id="a-8W"></a>身无我，<a id="a-8X"></a>当知是人得三昧门，<a id="a-8Y"></a>为诸天世人之所供养。<a id="a-8Z"></a>”</p>
  <p id="a8a">说是法时，<a id="a-8b"></a>无量众生过去恶业悉得除灭，<a id="a-8c"></a>无量众生得法眼净，<a id="a-8d"></a>无量众生得须陀洹果乃至阿罗汉果，<a id="a-8e"></a>九万四千众生获得如是净陀罗尼，<a id="a-8f"></a>无量众生发阿耨多罗三藐三菩提心，<a id="a-8g"></a>无量众生于菩提中心不退转，<a id="a-8h"></a>无量众生得如法忍，<a id="a-8i"></a>无量众生得破欲贪、<a id="a-8j"></a>色无色贪，<a id="a-8k"></a>无量众生得随空无相愿陀罗尼，<a id="a-8l"></a>无量众生成就不净观，<a id="a-8m"></a>无量众生成阿那波那、<a id="a-8n"></a>或得舍摩他、<a id="a-8o"></a>或得毗婆舍那、<a id="a-8p"></a>或得性地，<a id="a-8q"></a>或得声闻、<a id="a-8r"></a>辟支佛法，<a id="a-8s"></a>或得菩萨法，<a id="a-8t"></a>一切女人闻已悉得转于女身，<a id="a-8u"></a>欲界众生悉受快乐如三禅地。<a id="a-8v"></a>尔时，<a id="a-8w"></a>一切天人八部，<a id="a-8x"></a>供养于佛，<a id="a-8y"></a>欢喜而住。</p>
  <p data-pb></p>
  <h2 id="a8z">日密分中不思议大通品第五</h2>
  <p id="a90">尔时，<a id="a-91"></a>频婆娑罗王白佛言：<a id="a-92"></a>“世尊，<a id="a-93"></a>此世界中无量菩萨，<a id="a-94"></a>所可成就光明妙色，<a id="a-95"></a>我从本来初未曾见，<a id="a-96"></a>初未曾闻。<a id="a-97"></a>世尊，<a id="a-98"></a>是菩萨光能照一切娑婆世界。<a id="a-99"></a>若是菩萨近于阿耨多罗三藐三菩提者，<a id="a-9A"></a>其光云何？<a id="a-9B"></a>”</p>
  <p id="a9C">“大王，<a id="a-9D"></a>若有菩萨成就无上菩提道者，<a id="a-9E"></a>其光能照十方世界。<a id="a-9F"></a>何以故？<a id="a-9G"></a>善法庄严诸功德故，<a id="a-9H"></a>成就具足庄严法故，<a id="a-9I"></a>一切善根多增长故，<a id="a-9J"></a>以近无上菩提道故，<a id="a-9K"></a>毕竟无上菩提道故，<a id="a-9L"></a>受于如来正法果故，<a id="a-9M"></a>分别演说无边法故，<a id="a-9N"></a>所可得身无挂碍故，<a id="a-9O"></a>获得清净真实法故，<a id="a-9P"></a>所可修集到彼岸故，<a id="a-9Q"></a>未来世业已得尽故，<a id="a-9R"></a>成就无量佛正法故，<a id="a-9S"></a>能转无上妙法轮故，<a id="a-9T"></a>于一切法得自在故，<a id="a-9U"></a>通达一切众生根故，<a id="a-9V"></a>永断一切烦恼习故，<a id="a-9W"></a>是故光明悉能遍照十方世界。<a id="a-9X"></a>大王，<a id="a-9Y"></a>随佛功德大势力故，<a id="a-9Z"></a>亦能睹见十方诸佛。<a id="a-9a"></a>”</p>
  <p id="a9b">王言：<a id="a-9c"></a>“世尊，<a id="a-9d"></a>我今欲见十方诸佛、<a id="a-9e"></a>菩萨、<a id="a-9f"></a>声闻。<a id="a-9g"></a>”</p>
  <p id="a9h">尔时，<a id="a-9i"></a>世尊告阿若憍陈如：<a id="a-9j"></a>“若我弟子声闻之人在家出家，<a id="a-9k"></a>是人各各深自思惟所有善法：<a id="a-9l"></a>‘我亦欲入如来三昧。<a id="a-9m"></a>’若有人天得如实忍，<a id="a-9n"></a>若有不退于三乘者，<a id="a-9o"></a>如是众生亦入于定。<a id="a-9p"></a>复有众生于三宝所得信敬心，<a id="a-9q"></a>亦复如是入于禅定。<a id="a-9r"></a>”</p>
  <p id="a9s">尔时，<a id="a-9t"></a>世尊即入三昧，<a id="a-9u"></a>其三昧名一切佛境界行智广如虚空一切智者喜日月光明。<a id="a-9v"></a>如是三昧，<a id="a-9w"></a>声闻、<a id="a-9x"></a>缘觉及诸菩萨，<a id="a-9y"></a>所不能知，<a id="a-9z"></a>不能计量，<a id="a-A0"></a>是名佛境界三昧。<a id="a-A1"></a>如来入是三昧已，<a id="a-A2"></a>娑婆世界百亿四天下、<a id="a-A3"></a>百亿须弥山、<a id="a-A4"></a>百亿日月乃至百亿有顶，<a id="a-A5"></a>如是等土悉入佛身。<a id="a-A6"></a>娑婆世界地狱、<a id="a-A7"></a>饿鬼、<a id="a-A8"></a>畜生、<a id="a-A9"></a>天、<a id="a-AA"></a>人，<a id="a-AB"></a>有受苦者皆得除灭，<a id="a-AC"></a>一切欢喜譬如比丘入第三禅。<a id="a-AD"></a>所有一切菩萨摩诃萨悉从定起见佛光明，<a id="a-AE"></a>见光明已，<a id="a-AF"></a>自所有光寻灭不现。<a id="a-AG"></a>一切声闻所受快乐，<a id="a-AH"></a>譬如比丘入第三禅。<a id="a-AI"></a>尔时，<a id="a-AJ"></a>一切无量众生悉皆自睹，<a id="a-AK"></a>如来毛孔一一毛孔出无量光，<a id="a-AL"></a>如恒河沙等日月光明，<a id="a-AM"></a>亦如恒河沙十住菩萨所有光明，<a id="a-AN"></a>如是光明悉能遍照十方佛土。</p>
  <p id="aAO">尔时，<a id="a-AP"></a>十方诸佛世尊，<a id="a-AQ"></a>各告大众：<a id="a-AR"></a>“诸善男子，<a id="a-AS"></a>汝等颇见释迦如来大光明不？<a id="a-AT"></a>如是光明成就无量无边功德。<a id="a-AU"></a>是光因于大慈大悲，<a id="a-AV"></a>为于怜愍诸众生故，<a id="a-AW"></a>是故今者示诸众生大神变相。<a id="a-AX"></a>一切众生见是光已，<a id="a-AY"></a>皆发阿耨多罗三藐三菩提心。<a id="a-AZ"></a>”他方世界有诸众生得神通者，<a id="a-Aa"></a>皆集至此娑婆世界。<a id="a-Ab"></a>其不得者，<a id="a-Ac"></a>遥礼供养。</p>
  <p id="aAd">尔时，<a id="a-Ae"></a>一切诸佛、<a id="a-Af"></a>菩萨及声闻众，<a id="a-Ag"></a>皆悉来诣娑婆世界。<a id="a-Ah"></a>一切菩萨悉以七珍、<a id="a-Ai"></a>种种华香、<a id="a-Aj"></a>伎乐、<a id="a-Ak"></a>幢盖，<a id="a-Al"></a>供养恭敬，<a id="a-Am"></a>尊重赞叹。<a id="a-An"></a>有诸众生处佛身者，<a id="a-Ao"></a>皆悉见之，<a id="a-Ap"></a>见已复受无量快乐。<a id="a-Aq"></a>尔时，<a id="a-Ar"></a>娑婆世界一切众生，<a id="a-As"></a>同共发声作如是言：<a id="a-At"></a>“我等以是善因缘故，<a id="a-Au"></a>愿后共生一国土中，<a id="a-Av"></a>令得睹见十方诸佛，<a id="a-Aw"></a>三恶业道已得消灭。<a id="a-Ax"></a>若有众生见佛神变，<a id="a-Ay"></a>不发阿耨多罗三藐三菩提心者，<a id="a-Az"></a>当知是人常行黑闇。<a id="a-B0"></a>诸菩萨等为众生故受种种苦，<a id="a-B1"></a>或化作佛，<a id="a-B2"></a>或作辟支佛，<a id="a-B3"></a>或作声闻、<a id="a-B4"></a>梵天、<a id="a-B5"></a>帝释、<a id="a-B6"></a>四大天王、<a id="a-B7"></a>那罗延像，<a id="a-B8"></a>自在天像、<a id="a-B9"></a>龙像、<a id="a-BA"></a>鬼像、<a id="a-BB"></a>阿修罗像、<a id="a-BC"></a>转轮王像，<a id="a-BD"></a>若有佛界应以声闻得调伏者现声闻像，<a id="a-BE"></a>如是等化自非十住不能为也。<a id="a-BF"></a>是故无上菩提之心，<a id="a-BG"></a>成就无量无边功德。<a id="a-BH"></a>”</p>
  <p id="aBI">尔时，<a id="a-BJ"></a>一切诸佛身内所有众生，<a id="a-BK"></a>以偈颂曰：</p>
  <p id="aBL">“以诸恶心因缘故，<a id="a-BM"></a>　流转生老病死者，</p>
  <p id="aBN">以不亲近善知识，<a id="a-BO"></a>　是故不能到彼岸。</p>
  <p id="aBP">若能远离诸恶心，<a id="a-BQ"></a>　诸恶邪见恶因缘，</p>
  <p id="aBR">能断三有生死者，<a id="a-BS"></a>　是则能到于彼岸。</p>
  <p id="aBT">众生难得于人身，<a id="a-BU"></a>　得已值遇善友难，</p>
  <p id="aBV">笃信之心复难得，<a id="a-BW"></a>　得已难得听正法。</p>
  <p id="aBX">若有能发菩提心，<a id="a-BY"></a>　是人能断诸烦恼，</p>
  <p id="aBZ">亦能教化无量众，<a id="a-Ba"></a>　现大神变如今佛。</p>
  <p id="aBb">若能永断二法者，<a id="a-Bc"></a>　所谓常断二见等，</p>
  <p id="aBd">若见一切行无我，<a id="a-Be"></a>　是人名为善思惟。</p>
  <p id="aBf">若能修集苦集谛，<a id="a-Bg"></a>　是人能断诸烦恼，</p>
  <p id="aBh">若能发起菩提心，<a id="a-Bi"></a>　是人则胜诸世间。<a id="a-Bj"></a>”</p>
  <p id="aBk">说是偈已，<a id="a-Bl"></a>无量众生发阿耨多罗三藐三菩提心，<a id="a-Bm"></a>复有众生发缘觉心，<a id="a-Bn"></a>复有众生发声闻心，<a id="a-Bo"></a>或有众生得无量陀罗尼，<a id="a-Bp"></a>复有众生得如法忍、<a id="a-Bq"></a>不退忍、<a id="a-Br"></a>如实忍，<a id="a-Bs"></a>或有获得须陀洹果乃至阿罗汉果。</p>
  <p id="aBt">尔时，<a id="a-Bu"></a>波旬悉见娑婆世界在佛身内，<a id="a-Bv"></a>见已悲泣，<a id="a-Bw"></a>涕泪横流，<a id="a-Bx"></a>心生愁恼，<a id="a-By"></a>若坐若起、<a id="a-Bz"></a>若行若立、<a id="a-C0"></a>进止出入，<a id="a-C1"></a>以手拍头亦受苦恼，<a id="a-C2"></a>乃至一切魔之眷属亦复如是。</p>
  <p id="aC3">时，<a id="a-C4"></a>魔波旬有一大臣，<a id="a-C5"></a>名曰空树，<a id="a-C6"></a>见魔愁恼，<a id="a-C7"></a>而说偈言：</p>
  <p id="aC8">“何故愁恼而独行，<a id="a-C9"></a>　其心迷乱如狂人，</p>
  <p id="aCA">所至之处心不乐？<a id="a-CB"></a>　唯愿天王说因缘。<a id="a-CC"></a>”</p>
  <p id="aCD">时，<a id="a-CE"></a>魔波旬复以偈答：</p>
  <p id="aCF">“我见瞿昙大神力，<a id="a-CG"></a>　是故生恼而狂行，</p>
  <p id="aCH">内心躁动无安所，<a id="a-CI"></a>　愁热逼切及眷属。</p>
  <p id="aCJ">睹见如来无边身，<a id="a-CK"></a>　悉受一切娑婆界，</p>
  <p id="aCL">令我境界悉空虚，<a id="a-CM"></a>　是故我今生愁恼。</p>
  <p id="aCN">十方所有诸圣人，<a id="a-CO"></a>　悉来集会此世界，</p>
  <p id="aCP">大设供养供养佛，<a id="a-CQ"></a>　是故令我生愁恼。</p>
  <p id="aCR">瞻睹如来大神力，<a id="a-CS"></a>　及见眷属归依佛，</p>
  <p id="aCT">我今独行无伴侣，<a id="a-CU"></a>　是故令我生愁恼。<a id="a-CV"></a>”</p>
  <p id="aCW">尔时，<a id="a-CX"></a>大臣复说偈言：</p>
  <p id="aCY">“我今多有诸眷属，<a id="a-CZ"></a>　其心弊恶具器甲，</p>
  <p id="aCa">力能破坏如来身，<a id="a-Cb"></a>　及能毁坏大神力。<a id="a-Cc"></a>”</p>
  <p id="aCd">时，<a id="a-Ce"></a>魔波旬复说偈言：</p>
  <p id="aCf">“我今眷属深畏佛，<a id="a-Cg"></a>　云何能坏神通力？</p>
  <p id="aCh">若欲生心毁坏时，<a id="a-Ci"></a>　则自见身被五缚。<a id="a-Cj"></a>”</p>
  <p id="aCk">是时，<a id="a-Cl"></a>大臣复说偈言：</p>
  <p id="aCm">“如其怨敌势力大，<a id="a-Cn"></a>　当诈现亲则可坏，</p>
  <p id="aCo">若知瞿昙有大力，<a id="a-Cp"></a>　先当现诈亲厚心。<a id="a-Cq"></a>”</p>
  <p id="aCr">时，<a id="a-Cs"></a>魔波旬复说偈言：</p>
  <p id="aCt">“我若诈现亲厚心，<a id="a-Cu"></a>　为欲毁坏瞿昙身，</p>
  <p id="aCv">即现颈下系死尸，<a id="a-Cw"></a>　为一切人所呵责。<a id="a-Cx"></a>”</p>
  <p id="aCy">是时，<a id="a-Cz"></a>大臣复说偈言：</p>
  <p id="aD0">“一切欲有是魔界，<a id="a-D1"></a>　所有人天属如来，</p>
  <p id="aD2">愿王切敕恶龙王，<a id="a-D3"></a>　是能破坏瞿昙身。<a id="a-D4"></a>”</p>
  <p id="aD5">时，<a id="a-D6"></a>魔波旬复说偈言：</p>
  <p id="aD7">“若汝审知龙有力，<a id="a-D8"></a>　我已失心汝自约，</p>
  <p id="aD9">若实能坏瞿昙者，<a id="a-DA"></a>　我还得土及本心。<a id="a-DB"></a>”</p>
  <p id="aDC">尔时，<a id="a-DD"></a>大臣即便宣告诸恶龙王：<a id="a-DE"></a>“汝当为我坏瞿昙身。<a id="a-DF"></a>”</p>
  <p id="aDG">时，<a id="a-DH"></a>诸恶龙将欲飞空而不能动，<a id="a-DI"></a>即语大臣：<a id="a-DJ"></a>“敬奉来命欲往毁坏，<a id="a-DK"></a>适生此心便不得去。<a id="a-DL"></a>”</p>
  <p id="aDM">尔时，<a id="a-DN"></a>大臣即生怖畏，<a id="a-DO"></a>作如是念：<a id="a-DP"></a>“我若今者现魔大力，<a id="a-DQ"></a>令诸恶龙心生瞋恚，<a id="a-DR"></a>以瞋恚故则能毁坏瞿昙之身。<a id="a-DS"></a>”</p>
  <p id="aDT">尔时，<a id="a-DU"></a>龙宫有化死尸充满侧塞，<a id="a-DV"></a>诸龙见已，<a id="a-DW"></a>自于宫室心不甘乐，<a id="a-DX"></a>作是念言：<a id="a-DY"></a>“是谁化作此死尸耶？<a id="a-DZ"></a>”虽复思惟莫知谁为。</p>
  <p id="aDa">尔时，<a id="a-Db"></a>一切四天下中诸大龙王，<a id="a-Dc"></a>及其男女大小眷属，<a id="a-Dd"></a>即出宫室至佉罗坻山。<a id="a-De"></a>其山平坦，<a id="a-Df"></a>广纵正等四万由旬，<a id="a-Dg"></a>皆是先圣所游居处，<a id="a-Dh"></a>七宝具成。<a id="a-Di"></a>乃至难陀、<a id="a-Dj"></a>婆难陀王，<a id="a-Dk"></a>亦舍住处至此山中。<a id="a-Dl"></a>四大海中，<a id="a-Dm"></a>所有龙王及其眷属无量无边，<a id="a-Dn"></a>伊罗跋龙王、<a id="a-Do"></a>善住龙王、<a id="a-Dp"></a>龟龙王、<a id="a-Dq"></a>阿那婆达多龙王、<a id="a-Dr"></a>目真邻陀龙王、<a id="a-Ds"></a>德海龙王、<a id="a-Dt"></a>水德龙王、<a id="a-Du"></a>舍德龙王、<a id="a-Dv"></a>乐德龙王、<a id="a-Dw"></a>阿波那罗龙王、<a id="a-Dx"></a>山德龙王、<a id="a-Dy"></a>牛德龙王、<a id="a-Dz"></a>伊罗跋多龙王、<a id="a-E0"></a>长臂龙王、<a id="a-E1"></a>长发龙王、<a id="a-E2"></a>净龙王、<a id="a-E3"></a>迦羯罗龙王、<a id="a-E4"></a>水[漂+寸]龙王、<a id="a-E5"></a>黑发龙王、<a id="a-E6"></a>金色龙王、<a id="a-E7"></a>舍拘龙王、<a id="a-E8"></a>念弥龙王、<a id="a-E9"></a>象龙王、<a id="a-EA"></a>利牙龙王、<a id="a-EB"></a>有行龙王、<a id="a-EC"></a>疑网龙王、<a id="a-ED"></a>长面龙王、<a id="a-EE"></a>赤眼龙王、<a id="a-EF"></a>乐见龙王，<a id="a-EG"></a>如是等阎浮提土所有龙王，<a id="a-EH"></a>其数八万并其眷属，<a id="a-EI"></a>乃至四万四千国土所有龙王，<a id="a-EJ"></a>皆至佉罗坻山。<a id="a-EK"></a>北郁单越有二龙王，<a id="a-EL"></a>一名无遍，<a id="a-EM"></a>二名金身，<a id="a-EN"></a>是二龙王，<a id="a-EO"></a>与无量众及四万四千国土龙王，<a id="a-EP"></a>亦至此山。<a id="a-EQ"></a>东弗婆提有二龙王，<a id="a-ER"></a>一名为月，<a id="a-ES"></a>二名婆私吒，<a id="a-ET"></a>是二龙王，<a id="a-EU"></a>与无量众生及四万四千国土龙王，<a id="a-EV"></a>至此山中。<a id="a-EW"></a>西瞿耶尼有二龙王，<a id="a-EX"></a>一名宝发，<a id="a-EY"></a>二名光发，<a id="a-EZ"></a>及四万四千国土龙王至此山中。<a id="a-Ea"></a>及四天下四生龙王，<a id="a-Eb"></a>并其眷属亦至此山。<a id="a-Ec"></a>是诸龙王其身皆如四寸药根，<a id="a-Ed"></a>以瞋恚故身如须弥。</p>
  <p id="aEe">时，<a id="a-Ef"></a>魔波旬见如是等诸龙王已，<a id="a-Eg"></a>告其眷属：<a id="a-Eh"></a>“谛听！<a id="a-Ei"></a>谛听！<a id="a-Ej"></a>以我力故令如是龙从宫室出，<a id="a-Ek"></a>至彼大山悉失势力，<a id="a-El"></a>不能毁坏瞿昙沙门。<a id="a-Em"></a>”</p>
  <p id="aEn">尔时，<a id="a-Eo"></a>复有大臣名曰戒梯，<a id="a-Ep"></a>即白魔言：<a id="a-Eq"></a>“大王，<a id="a-Er"></a>如是龙王为欲破坏释迦身故，<a id="a-Es"></a>集会一处各作是念：<a id="a-Et"></a>‘我今当以何等方便，<a id="a-Eu"></a>坏瞿昙身？<a id="a-Ev"></a>’”</p>
  <p id="aEw">波旬答言：<a id="a-Ex"></a>“我有是事，<a id="a-Ey"></a>若审汝当往看。<a id="a-Ez"></a>”</p>
  <p id="aF0">尔时，<a id="a-F1"></a>大臣与百千万众生，<a id="a-F2"></a>欲往彼山。</p>
  <p id="aF3">尔时，<a id="a-F4"></a>如来从禅定起，<a id="a-F5"></a>坐于一面示现常身。<a id="a-F6"></a>大臣既见如来常身在摩伽陀国，<a id="a-F7"></a>见已即作是念：<a id="a-F8"></a>“瞿昙沙门退失神通，<a id="a-F9"></a>将不于我生怖畏耶？<a id="a-FA"></a>欲于我所生大恶乎？<a id="a-FB"></a>我应先至彼瞿昙所，<a id="a-FC"></a>与共谈论。<a id="a-FD"></a>”</p>
  <p id="aFE">尔时，<a id="a-FF"></a>大臣即与大众往至佛所，<a id="a-FG"></a>而说偈言：</p>
  <p id="aFH">“汝身未度生死海，<a id="a-FI"></a>　云何当能度众生？</p>
  <p id="aFJ">瞿昙勿诳诸众生，<a id="a-FK"></a>　说言当得大涅槃。<a id="a-FL"></a>”</p>
  <p id="aFM">尔时，<a id="a-FN"></a>如来复以偈答：</p>
  <p id="aFO">“我已得度生死海，<a id="a-FP"></a>　亦得永脱一切有，</p>
  <p id="aFQ">我以慈悲因缘故，<a id="a-FR"></a>　说言众生当涅槃。</p>
  <p id="aFS">汝已于昔无量世，<a id="a-FT"></a>　发起无上菩提心，</p>
  <p id="aFU">已曾供养无量数，<a id="a-FV"></a>　百千巨亿诸世尊。</p>
  <p id="aFW">汝今定当得佛道，<a id="a-FX"></a>　云何言我诳众生？</p>
  <p id="aFY">我今施汝大念力，<a id="a-FZ"></a>　便可至心观本身。<a id="a-Fa"></a>”</p>
  <p id="aFb">尔时，<a id="a-Fc"></a>大臣闻是偈已，<a id="a-Fd"></a>即自观察过去本身，<a id="a-Fe"></a>了了明见发菩提心，<a id="a-Ff"></a>供养无量无边诸佛；<a id="a-Fg"></a>见已即时心大惭愧，<a id="a-Fh"></a>于如来前头面著地，<a id="a-Fi"></a>忏悔作礼白佛言：<a id="a-Fj"></a>“世尊，<a id="a-Fk"></a>我今已忆无量世中发菩提心，<a id="a-Fl"></a>已曾供养无量亿佛，<a id="a-Fm"></a>于诸佛所听受妙法，<a id="a-Fn"></a>已得修行六波罗蜜。<a id="a-Fo"></a>世尊，<a id="a-Fp"></a>迦葉佛时，<a id="a-Fq"></a>有一比丘说声闻乘，<a id="a-Fr"></a>我不思惟，<a id="a-Fs"></a>便言：<a id="a-Ft"></a>‘是语非是佛语，<a id="a-Fu"></a>魔之所说。<a id="a-Fv"></a>’是人已发菩提之心行菩萨道。<a id="a-Fw"></a>以是因缘，<a id="a-Fx"></a>迦葉如来不授我记，<a id="a-Fy"></a>我因是事生于魔界，<a id="a-Fz"></a>受是身来，<a id="a-G0"></a>已经五万七千亿岁。<a id="a-G1"></a>世尊，<a id="a-G2"></a>我宁以是过去等身受地狱苦，<a id="a-G3"></a>终不退于菩提之心。<a id="a-G4"></a>”</p>
  <p id="aG5">佛言：<a id="a-G6"></a>“大臣，<a id="a-G7"></a>善哉！<a id="a-G8"></a>善哉！<a id="a-G9"></a>若人以金如须弥山并七宝物，<a id="a-GA"></a>于无量世供养于佛，<a id="a-GB"></a>其福不如发菩提心。<a id="a-GC"></a>何以故？<a id="a-GD"></a>发是心者，<a id="a-GE"></a>乃是供养十方诸佛。<a id="a-GF"></a>”</p>
  <p id="aGG">尔时，<a id="a-GH"></a>戒梯菩萨即于座上得如法忍，<a id="a-GI"></a>从坐而起，<a id="a-GJ"></a>头面作礼，<a id="a-GK"></a>绕佛三匝，<a id="a-GL"></a>以身上衣供养于佛，<a id="a-GM"></a>乃至四万四千大众亦复如是。</p>
  <p id="aGN">时，<a id="a-GO"></a>魔波旬见其大臣及其眷属，<a id="a-GP"></a>已归依佛，<a id="a-GQ"></a>心生苦恼，<a id="a-GR"></a>牢闭门户，<a id="a-GS"></a>却坐一面。</p>
  <p id="aGT">尔时，<a id="a-GU"></a>世尊即为大众说三种慈，<a id="a-GV"></a>所谓生缘、<a id="a-GW"></a>法缘、<a id="a-GX"></a>无缘，<a id="a-GY"></a>如虚空目中之所宣说。</p>
  <p id="aGZ">尔时，<a id="a-Ga"></a>一切诸天龙王，<a id="a-Gb"></a>悉皆集会佉罗坻山先圣住处，<a id="a-Gc"></a>欲动不能，<a id="a-Gd"></a>欲行亦然，<a id="a-Ge"></a>欲现大身而复不能，<a id="a-Gf"></a>寻向难陀、<a id="a-Gg"></a>婆难陀王而作是言：<a id="a-Gh"></a>“大王，<a id="a-Gi"></a>先者所作臭秽死尸，<a id="a-Gj"></a>皆是波旬之所为也，<a id="a-Gk"></a>是故令我悉来至此受是小身。<a id="a-Gl"></a>若能归依魔波旬者，<a id="a-Gm"></a>可得解脱。<a id="a-Gn"></a>”</p>
  <p id="aGo">尔时，<a id="a-Gp"></a>伊罗跋罗龙王言：<a id="a-Gq"></a>“魔王今者丧失本心及其神足，<a id="a-Gr"></a>云何当能救济汝等？<a id="a-Gs"></a>”</p>
  <p id="aGt">尔时，<a id="a-Gu"></a>龙王或有归依四天王者，<a id="a-Gv"></a>或有归依忉利天、<a id="a-Gw"></a>或焰摩天、<a id="a-Gx"></a>或兜术天、<a id="a-Gy"></a>或化乐天、<a id="a-Gz"></a>或他化自在天、<a id="a-H0"></a>或梵天等。</p>
  <p id="aH1">尔时，<a id="a-H2"></a>海龙王即作是言：<a id="a-H3"></a>“汝等不见释迦如来，<a id="a-H4"></a>一切贤圣人天杂类，<a id="a-H5"></a>大设供养而归依耶？<a id="a-H6"></a>”</p>
  <p id="aH7">尔时，<a id="a-H8"></a>或有龙王，<a id="a-H9"></a>归依那茶仙人、<a id="a-HA"></a>或马藏仙人，<a id="a-HB"></a>或归广仙人、<a id="a-HC"></a>或光味仙人、<a id="a-HD"></a>或跋伽婆仙人，<a id="a-HE"></a>归依如是等五种仙人。<a id="a-HF"></a>是五仙人悉得五通，<a id="a-HG"></a>住于雪山，<a id="a-HH"></a>悉在光味大仙人所听受正法。<a id="a-HI"></a>光味菩萨亦以种种无量赞叹赞叹如来。</p>
  <p id="aHJ">尔时，<a id="a-HK"></a>仙人悉闻一切龙王音声，<a id="a-HL"></a>闻已即白光味仙人：<a id="a-HM"></a>“颇闻诸龙哭声不耶？<a id="a-HN"></a>”</p>
  <p id="aHO">答言：<a id="a-HP"></a>“已闻。<a id="a-HQ"></a>”</p>
  <p id="aHR">“大士，<a id="a-HS"></a>唯愿往彼救济其苦？<a id="a-HT"></a>”</p>
  <p id="aHU">光味答言：<a id="a-HV"></a>“汝等可往，<a id="a-HW"></a>我不得去。<a id="a-HX"></a>所以者何？<a id="a-HY"></a>今有大天，<a id="a-HZ"></a>欲得闻受无缘慈故。<a id="a-Ha"></a>”</p>
  <p id="aHb">时，<a id="a-Hc"></a>四仙人礼拜光味，<a id="a-Hd"></a>往佉罗坻山而救济之。<a id="a-He"></a>诸龙见已，<a id="a-Hf"></a>即各举声求哀求救。<a id="a-Hg"></a>仙人答言：<a id="a-Hh"></a>“我不能救，<a id="a-Hi"></a>彼雪山中有一菩萨名曰光味，<a id="a-Hj"></a>彼能救拔，<a id="a-Hk"></a>吾等不能。<a id="a-Hl"></a>汝当一心求哀作礼。<a id="a-Hm"></a>”时，<a id="a-Hn"></a>诸龙王各自同声向彼作礼。</p>
  <p id="aHo">尔时，<a id="a-Hp"></a>光味闻是声已，<a id="a-Hq"></a>与无量诸天大众至佉罗坻山。<a id="a-Hr"></a>龙王见已头面作礼：<a id="a-Hs"></a>“唯愿大士救我等苦。<a id="a-Ht"></a>”</p>
  <p id="aHu">尔时，<a id="a-Hv"></a>光味菩萨知时已到欲说星宿。<a id="a-Hw"></a>尔时，<a id="a-Hx"></a>大海龙王白光味菩萨言：<a id="a-Hy"></a>“大士，<a id="a-Hz"></a>是星宿者，<a id="a-I0"></a>谁之所说？<a id="a-I1"></a>谁作大星？<a id="a-I2"></a>谁作小星？<a id="a-I3"></a>谁作日月？<a id="a-I4"></a>何日之中？<a id="a-I5"></a>何星在先？<a id="a-I6"></a>云何满月？<a id="a-I7"></a>云何为时？<a id="a-I8"></a>如是星宿系属何天？<a id="a-I9"></a>性是何等？<a id="a-IA"></a>何轻何重？<a id="a-IB"></a>何善何恶？<a id="a-IC"></a>何食何施？<a id="a-ID"></a>谁造此昼？<a id="a-IE"></a>谁作此夜？<a id="a-IF"></a>影有几步？<a id="a-IG"></a>名曰为转，<a id="a-IH"></a>云何南转？<a id="a-II"></a>云何北转？<a id="a-IJ"></a>大士，<a id="a-IK"></a>汝于诸仙最为第一，<a id="a-IL"></a>唯愿具足分别解说。<a id="a-IM"></a>”</p>
  <p id="aIN">尔时，<a id="a-IO"></a>光味菩萨告诸龙王：<a id="a-IP"></a>“大王，<a id="a-IQ"></a>先过去世贤劫之初旃陀延城，<a id="a-IR"></a>其城有王名无量净，<a id="a-IS"></a>正法治国，<a id="a-IT"></a>不贪欲乐，<a id="a-IU"></a>常乐寂静，<a id="a-IV"></a>才智聪达。<a id="a-IW"></a>王有夫人，<a id="a-IX"></a>欲心发动与王游行，<a id="a-IY"></a>在一林中贪心视王，<a id="a-IZ"></a>即便妊身。<a id="a-Ia"></a>是时，<a id="a-Ib"></a>夫人时满即生其儿，<a id="a-Ic"></a>头、<a id="a-Id"></a>耳、<a id="a-Ie"></a>项、<a id="a-If"></a>眼、<a id="a-Ig"></a>唇、<a id="a-Ih"></a>口悉皆似驴，<a id="a-Ii"></a>余分似人。<a id="a-Ij"></a>其母见已即生怖畏，<a id="a-Ik"></a>掷之厕中。<a id="a-Il"></a>身未至地，<a id="a-Im"></a>是时驴鬼于空接取，<a id="a-In"></a>往雪山之中，<a id="a-Io"></a>瞻看哺养犹如生子。<a id="a-Ip"></a>时，<a id="a-Iq"></a>雪山之中有甘美药，<a id="a-Ir"></a>驴鬼采取以食是儿，<a id="a-Is"></a>是儿食已身则转异，<a id="a-It"></a>有大光明，<a id="a-Iu"></a>福相具足，<a id="a-Iv"></a>智慧慈悲。<a id="a-Iw"></a>以是因缘，<a id="a-Ix"></a>诸天礼拜供养赞叹。<a id="a-Iy"></a>为是儿故，<a id="a-Iz"></a>于雪山中有诸种种药草果蓏。<a id="a-J0"></a>余相悉转，<a id="a-J1"></a>唯唇似驴，<a id="a-J2"></a>是故名为驴唇仙人，<a id="a-J3"></a>于六万年受持禁戒常翘一足。<a id="a-J4"></a>一切梵天、<a id="a-J5"></a>魔天、<a id="a-J6"></a>帝释，<a id="a-J7"></a>大设供养而供养之，<a id="a-J8"></a>皆悉合掌，<a id="a-J9"></a>白驴唇仙人：<a id="a-JA"></a>‘欲求何愿？<a id="a-JB"></a>唯愿语之。<a id="a-JC"></a>若我力能，<a id="a-JD"></a>我当施汝。<a id="a-JE"></a>’仙人答言：<a id="a-JF"></a>‘我今欲得了知星宿，<a id="a-JG"></a>为众人故心生怜愍。<a id="a-JH"></a>’一切天言：<a id="a-JI"></a>‘若为怜愍一切众生，<a id="a-JJ"></a>欲得知者，<a id="a-JK"></a>愿当说之。<a id="a-JL"></a>’仙人言：<a id="a-JM"></a>‘梵天，<a id="a-JN"></a>我实不解最初宿。<a id="a-JO"></a>’”</p>
  <p id="aJP">说是星时，<a id="a-JQ"></a>诸大龙王于光味菩萨，<a id="a-JR"></a>心生欢喜。</p>
  <p id="aJS">尔时，<a id="a-JT"></a>光味菩萨为诸龙王，<a id="a-JU"></a>出微妙音赞叹三宝，<a id="a-JV"></a>又作是言：<a id="a-JW"></a>“我今真实不能救拔汝等苦恼，<a id="a-JX"></a>唯有如来释迦之尊乃能救之！<a id="a-JY"></a>释迦如来为欲调伏诸众生故，<a id="a-JZ"></a>于无量世能舍所珍，<a id="a-Ja"></a>修习慈悲为救苦恼。<a id="a-Jb"></a>”</p>
  <p id="aJc">尔时，<a id="a-Jd"></a>一切龙王、<a id="a-Je"></a>男女大小至心念佛，<a id="a-Jf"></a>赞叹归依：<a id="a-Jg"></a>“南无世尊！<a id="a-Jh"></a>于众生中最为殊胜。<a id="a-Ji"></a>一切法中心得自在，<a id="a-Jj"></a>于诸法海已到彼岸，<a id="a-Jk"></a>能救一切众生苦恼，<a id="a-Jl"></a>施其安乐平等无二，<a id="a-Jm"></a>怜愍一切能示正道惠施正眼，<a id="a-Jn"></a>一切天龙之所供养，<a id="a-Jo"></a>能受一切十方世界所有人天微妙供具。<a id="a-Jp"></a>世尊，<a id="a-Jq"></a>我今多受无量苦恼，<a id="a-Jr"></a>唯愿慈悲少垂救拔。<a id="a-Js"></a>”是诸龙王心念佛已，<a id="a-Jt"></a>寻自见身如先无异。</p>
  <p id="aJu">时，<a id="a-Jv"></a>光味菩萨语诸龙王：<a id="a-Jw"></a>“如来功德不可思议，<a id="a-Jx"></a>为众生故于无量世修行具足六波罗蜜，<a id="a-Jy"></a>说三慈悲调伏众生，<a id="a-Jz"></a>说一切法无我无作，<a id="a-K0"></a>说阴入界四大烦恼，<a id="a-K1"></a>说烦恼性及众生性，<a id="a-K2"></a>说一切法无性无相、<a id="a-K3"></a>无碍无作、<a id="a-K4"></a>无垢无净、<a id="a-K5"></a>无明无暗、<a id="a-K6"></a>无取无舍、<a id="a-K7"></a>无行无住、<a id="a-K8"></a>无一无二，<a id="a-K9"></a>阴入界等及以四大亦复如是，<a id="a-KA"></a>名第一义空。<a id="a-KB"></a>是故如来能调众生为无上尊，<a id="a-KC"></a>是故如来能拔汝等无量苦恼。<a id="a-KD"></a>”</p>
  <p data-pb></p>
  <h2 id="aKE">日密分中救龙品第六</h2>
  <p id="aKF">尔时，<a id="a-KG"></a>世尊告光味菩萨：<a id="a-KH"></a>“善男子，<a id="a-KI"></a>汝今欲闻诸龙业不？<a id="a-KJ"></a>”</p>
  <p id="aKK">光味菩萨白佛言：<a id="a-KL"></a>“世尊，<a id="a-KM"></a>今正是时，<a id="a-KN"></a>唯愿演说。<a id="a-KO"></a>”</p>
  <p id="aKP">佛言：<a id="a-KQ"></a>“善哉！<a id="a-KR"></a>善哉！<a id="a-KS"></a>善男子，<a id="a-KT"></a>至心谛听！<a id="a-KU"></a>当为汝说。<a id="a-KV"></a>”</p>
  <p id="aKW">尔时，<a id="a-KX"></a>一切天人以好香华、<a id="a-KY"></a>妓乐、<a id="a-KZ"></a>旛盖供养于佛。<a id="a-Ka"></a>尔时，<a id="a-Kb"></a>世尊与欲、<a id="a-Kc"></a>色界一切诸天、<a id="a-Kd"></a>无量声闻及菩萨众，<a id="a-Ke"></a>从摩伽陀国趣须弥山。</p>
  <p id="aKf">尔时，<a id="a-Kg"></a>梵天设七宝座以待如来，<a id="a-Kh"></a>复有造作七宝街道。<a id="a-Ki"></a>是时，<a id="a-Kj"></a>梵王作如是言：<a id="a-Kk"></a>“唯愿如来经涉此路坐我座上。<a id="a-Kl"></a>”尔时，<a id="a-Km"></a>他化自在天复以阎浮檀那宝造床及道，<a id="a-Kn"></a>亦言：<a id="a-Ko"></a>“如来愿行此路坐我座上。<a id="a-Kp"></a>”尔时，<a id="a-Kq"></a>化乐诸天复以天金造床及道，<a id="a-Kr"></a>亦言：<a id="a-Ks"></a>“如来愿行此道坐我金床。<a id="a-Kt"></a>”尔时，<a id="a-Ku"></a>删兜术陀天复以天银造床及道，<a id="a-Kv"></a>亦言：<a id="a-Kw"></a>“如来愿行此道坐我银床。<a id="a-Kx"></a>”时，<a id="a-Ky"></a>夜摩天复以琉璃造床及道，<a id="a-Kz"></a>亦言：<a id="a-L0"></a>“如来愿行此道坐琉璃床。<a id="a-L1"></a>”时，<a id="a-L2"></a>忉利天复以真珠造床及道，<a id="a-L3"></a>亦言：<a id="a-L4"></a>“如来愿行此道坐真珠座。<a id="a-L5"></a>”时，<a id="a-L6"></a>四天王复以玛瑙造床及道，<a id="a-L7"></a>亦言：<a id="a-L8"></a>“如来愿行此道坐玛瑙床。<a id="a-L9"></a>”时，<a id="a-LA"></a>四阿修罗复以栴檀造床及道，<a id="a-LB"></a>亦言：<a id="a-LC"></a>“如来愿行此道坐栴檀座。<a id="a-LD"></a>”</p>
  <p id="aLE">尔时，<a id="a-LF"></a>世尊心怜愍故，<a id="a-LG"></a>化作佛像遍行六道，<a id="a-LH"></a>遍坐六座，<a id="a-LI"></a>以如来真身处在梵王所设道座。<a id="a-LJ"></a>一一化像皆有无量声闻、<a id="a-LK"></a>菩萨以为眷属，<a id="a-LL"></a>一一化像所有光明，<a id="a-LM"></a>犹如无量日月光明。<a id="a-LN"></a>是诸龙王见化像已，<a id="a-LO"></a>心生恭敬，<a id="a-LP"></a>各作是言：<a id="a-LQ"></a>“今须弥山乃至如是千日月耶？<a id="a-LR"></a>”</p>
  <p id="aLS">难陀、<a id="a-LT"></a>婆难陀言：<a id="a-LU"></a>“如来世尊，<a id="a-LV"></a>与无量梵天趣须弥山，<a id="a-LW"></a>是其光明，<a id="a-LX"></a>非日月也。<a id="a-LY"></a>汝等若欲得解脱者，<a id="a-LZ"></a>应当至心专念如来。<a id="a-La"></a>如来世尊已坏无明，<a id="a-Lb"></a>是故今有如是光明。<a id="a-Lc"></a>”阿那婆达多龙王言：<a id="a-Ld"></a>“是光明者，<a id="a-Le"></a>是魔所有，<a id="a-Lf"></a>非佛光也。<a id="a-Lg"></a>何以故？<a id="a-Lh"></a>一切欲界属魔波旬故。<a id="a-Li"></a>是魔波旬能作是恶，<a id="a-Lj"></a>波旬今者怜愍故，<a id="a-Lk"></a>能救如是诸龙王苦。<a id="a-Ll"></a>”或有说言：<a id="a-Lm"></a>“如此乃是化自在天、<a id="a-Ln"></a>化乐天、<a id="a-Lo"></a>兜率陀天、<a id="a-Lp"></a>夜摩天、<a id="a-Lq"></a>忉利天、<a id="a-Lr"></a>四天王等，<a id="a-Ls"></a>以怜愍故能救如是诸龙王苦。<a id="a-Lt"></a>”善住龙王言：<a id="a-Lu"></a>“是光明者，<a id="a-Lv"></a>即是光味菩萨光明，<a id="a-Lw"></a>以怜愍故救诸龙王苦。<a id="a-Lx"></a>”宝髻龙王言：<a id="a-Ly"></a>“是光明者，<a id="a-Lz"></a>乃是出家剃除须发大德人光，<a id="a-M0"></a>以怜愍故救诸龙王苦。<a id="a-M1"></a>”海龙王言：<a id="a-M2"></a>“是光明者是如来光。<a id="a-M3"></a>何以故？<a id="a-M4"></a>以怜愍故。<a id="a-M5"></a>如来世尊，<a id="a-M6"></a>于诸众生修一子想，<a id="a-M7"></a>能救众生一切苦恼，<a id="a-M8"></a>于无量世修行具足六波罗蜜，<a id="a-M9"></a>唯为救济一切众生无量苦恼，<a id="a-MA"></a>是故一切欲色界天，<a id="a-MB"></a>设大供具而供养之。<a id="a-MC"></a>”</p>
  <p id="aMD">尔时，<a id="a-ME"></a>世尊告帝释言：<a id="a-MF"></a>“憍尸迦，<a id="a-MG"></a>如我游此娑婆世界为化众生，<a id="a-MH"></a>如汝在于三十三天为度诸天。<a id="a-MI"></a>”</p>
  <p id="aMJ">憍尸迦言：<a id="a-MK"></a>“世尊，<a id="a-ML"></a>我今未有无边之智，<a id="a-MM"></a>云何说我能化诸天？<a id="a-MN"></a>世尊，<a id="a-MO"></a>是须弥山有无量天、<a id="a-MP"></a>无量梵天、<a id="a-MQ"></a>无量鬼神、<a id="a-MR"></a>无量乾闼婆、<a id="a-MS"></a>无量紧那罗、<a id="a-MT"></a>无量迦楼罗、<a id="a-MU"></a>无量阿修罗、<a id="a-MV"></a>无量摩睺罗伽、<a id="a-MW"></a>无量诸龙、<a id="a-MX"></a>无量大仙、<a id="a-MY"></a>无量圣人。<a id="a-MZ"></a>唯愿如来，<a id="a-Ma"></a>以怜愍心化度如是无量众生。<a id="a-Mb"></a>”</p>
  <p id="aMc">尔时，<a id="a-Md"></a>世尊熙怡微笑，<a id="a-Me"></a>无量色光从其口出，<a id="a-Mf"></a>青、<a id="a-Mg"></a>黄、<a id="a-Mh"></a>赤、<a id="a-Mi"></a>白、<a id="a-Mj"></a>玻璃、<a id="a-Mk"></a>杂色，<a id="a-Ml"></a>遍照十方幽冥之处，<a id="a-Mm"></a>胜无量亿梵天光明、<a id="a-Mn"></a>无量亿数释天日月，<a id="a-Mo"></a>能坏一切诸恶魔业。</p>
  <p id="aMp">尔时，<a id="a-Mq"></a>世尊告帝释言：<a id="a-Mr"></a>“憍尸迦，<a id="a-Ms"></a>娑婆世界所有诸山须弥为最；<a id="a-Mt"></a>我亦如是，<a id="a-Mu"></a>于诸众生最为第一。<a id="a-Mv"></a>”</p>
  <p id="aMw">尔时，<a id="a-Mx"></a>一切龙王闻是语已，<a id="a-My"></a>各白佛言：<a id="a-Mz"></a>“世尊，<a id="a-N0"></a>唯愿怜愍，<a id="a-N1"></a>救我等苦。<a id="a-N2"></a>”</p>
  <p id="aN3">佛言：<a id="a-N4"></a>“诸善男子，<a id="a-N5"></a>汝等先当至心念佛，<a id="a-N6"></a>我当救之。<a id="a-N7"></a>”</p>
  <p id="aN8">尔时，<a id="a-N9"></a>世尊告憍陈如，<a id="a-NA"></a>其音遍闻十方世界：<a id="a-NB"></a>“憍陈如，<a id="a-NC"></a>一切诸法悉皆无常，<a id="a-ND"></a>一切诸法生住无常。<a id="a-NE"></a>何以故？<a id="a-NF"></a>生因缘故。<a id="a-NG"></a>一切因缘生法，<a id="a-NH"></a>即是苦也。<a id="a-NI"></a>若法生时即是苦，<a id="a-NJ"></a>即是痈疮，<a id="a-NK"></a>即是有支，<a id="a-NL"></a>即是生老，<a id="a-NM"></a>即是生灭。<a id="a-NN"></a>憍陈如，<a id="a-NO"></a>眼即无常，<a id="a-NP"></a>若眼生者即是苦，<a id="a-NQ"></a>即是痈疮，<a id="a-NR"></a>即是有支，<a id="a-NS"></a>即是生老，<a id="a-NT"></a>即是生灭；<a id="a-NU"></a>乃至意亦如是。<a id="a-NV"></a>憍陈如，<a id="a-NW"></a>若眼灭者，<a id="a-NX"></a>即是生老病死等灭，<a id="a-NY"></a>即是一切有支灭；<a id="a-NZ"></a>乃至意亦如是。<a id="a-Na"></a>众生不知眼之生灭，<a id="a-Nb"></a>是故流转在五道中。<a id="a-Nc"></a>如来为断眼生灭故而演说法，<a id="a-Nd"></a>亦为说苦断苦行法，<a id="a-Ne"></a>是故如来是梵中大梵、<a id="a-Nf"></a>天中大天、<a id="a-Ng"></a>象中大象，<a id="a-Nh"></a>是沙门中大沙门、<a id="a-Ni"></a>婆罗门中大婆罗门、<a id="a-Nj"></a>慈中大慈、<a id="a-Nk"></a>悲中大悲，<a id="a-Nl"></a>无上之尊为大丈夫，<a id="a-Nm"></a>已到生死大海彼岸，<a id="a-Nn"></a>最大福田，<a id="a-No"></a>无胜施主，<a id="a-Np"></a>其心平等为大法王，<a id="a-Nq"></a>持大禁戒无上精进，<a id="a-Nr"></a>善修梵行了知正道，<a id="a-Ns"></a>为大导师通达余业。</p>
  <p id="aNt">“憍陈如，<a id="a-Nu"></a>善知眼之生灭因缘故名如来，<a id="a-Nv"></a>不了知故名为凡夫。<a id="a-Nw"></a>云何不知名为凡夫？<a id="a-Nx"></a>憍陈如，<a id="a-Ny"></a>一切众生皆说有我，<a id="a-Nz"></a>是故不见眼生灭相，<a id="a-O0"></a>轮转五道。<a id="a-O1"></a>憍陈如，<a id="a-O2"></a>有诸外道，<a id="a-O3"></a>说言见者名之为我，<a id="a-O4"></a>乃至知者是我，<a id="a-O5"></a>眼者即是我之因缘，<a id="a-O6"></a>乃至意者亦复如是。<a id="a-O7"></a>憍陈如，<a id="a-O8"></a>诸外道说眼喻于向，<a id="a-O9"></a>我者喻见，<a id="a-OA"></a>若如是者是名颠倒。<a id="a-OB"></a>何以故？<a id="a-OC"></a>所言见者即是和合，<a id="a-OD"></a>于和合中而生我想，<a id="a-OE"></a>是故颠倒。<a id="a-OF"></a>若言向喻于眼见喻我者，<a id="a-OG"></a>是义不然。<a id="a-OH"></a>何以故？<a id="a-OI"></a>向中见者，<a id="a-OJ"></a>亦见亦闻，<a id="a-OK"></a>亦识亦触，<a id="a-OL"></a>眼不如是，<a id="a-OM"></a>是故见者不得名我。<a id="a-ON"></a>向虽久故见犹明了，<a id="a-OO"></a>眼若久故不得如是。<a id="a-OP"></a>我者名常，<a id="a-OQ"></a>若我见闻我则无常，<a id="a-OR"></a>若无常者云何说我？<a id="a-OS"></a>憍陈如，<a id="a-OT"></a>众生以是颠倒因缘不见四谛。<a id="a-OU"></a>如来了是颠倒相故，<a id="a-OV"></a>名为正智。<a id="a-OW"></a>我者即是如来，<a id="a-OX"></a>若有能知如来我者，<a id="a-OY"></a>是人则能坏颠倒相，<a id="a-OZ"></a>若坏颠倒则破魔业，<a id="a-Oa"></a>若破魔业，<a id="a-Ob"></a>是人则能救拔诸龙。<a id="a-Oc"></a>憍陈如，<a id="a-Od"></a>是故我今能救诸龙。<a id="a-Oe"></a>”</p>
 </body>
</html>