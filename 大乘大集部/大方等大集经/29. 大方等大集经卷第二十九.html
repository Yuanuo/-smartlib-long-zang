<!doctype html>
<html id="z3IBTLNEf" data-ver="1429">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第二十九</h1>
  <h2 id="a2">日密分中陀罗尼品第二之余</h2>
  <p id="a3">尔时，<a id="a-4"></a>西方过四十恒河沙等诸佛世界，<a id="a-5"></a>有佛世界名曰坚幢，<a id="a-6"></a>具足五滓。<a id="a-7"></a>其土有佛，<a id="a-8"></a>名高贵德王如来、<a id="a-9"></a>应供、<a id="a-A"></a>正遍知、<a id="a-B"></a>明行足、<a id="a-C"></a>善逝、<a id="a-D"></a>世间解、<a id="a-E"></a>无上士、<a id="a-F"></a>调御丈夫、<a id="a-G"></a>天人师、<a id="a-H"></a>佛世尊，<a id="a-I"></a>今现在宣说法要教化众生。</p>
  <p id="aJ">彼大众中有一菩萨，<a id="a-K"></a>名光密功德，<a id="a-L"></a>仰瞻虚空，<a id="a-M"></a>见诸菩萨从西方来趣于东方，<a id="a-N"></a>见已白佛言：<a id="a-O"></a>“世尊，<a id="a-P"></a>何因缘故无量菩萨，<a id="a-Q"></a>从西方来趣于东方？<a id="a-R"></a>”</p>
  <p id="aS">佛言：<a id="a-T"></a>“善男子，<a id="a-U"></a>东方去此四十恒河沙等世界，<a id="a-V"></a>彼有世界名曰娑婆，<a id="a-W"></a>具足五滓。<a id="a-X"></a>释迦如来以是因缘，<a id="a-Y"></a>为诸众生宣说妙法名曰大集，<a id="a-Z"></a>分别三乘为不断绝三宝性故，<a id="a-a"></a>破魔界故，<a id="a-b"></a>竖法幢故。<a id="a-c"></a>一切十方无量诸佛悉集彼国，<a id="a-d"></a>咸共宣说宝幢陀罗尼，<a id="a-e"></a>说已各各还本住处。<a id="a-f"></a>释迦如来为诸菩萨及声闻众，<a id="a-g"></a>敷扬宣说四无碍智清净梵行。<a id="a-h"></a>善男子，<a id="a-i"></a>汝今颇欲诣彼世界见彼佛不？<a id="a-j"></a>我今亦欲与彼佛欲，<a id="a-k"></a>所谓断业陀罗尼，<a id="a-l"></a>随无愿定，<a id="a-m"></a>成就具足无量功德，<a id="a-n"></a>能断欲贪、<a id="a-o"></a>色无色贪、<a id="a-p"></a>憍慢、<a id="a-q"></a>慢慢、<a id="a-r"></a>我慢，<a id="a-s"></a>乃至尽智、<a id="a-t"></a>无生智，<a id="a-u"></a>得阿耨多罗三藐三菩提。<a id="a-v"></a>”</p>
  <p id="aw">尔时，<a id="a-x"></a>世尊即说陀罗尼句：</p>
  <p id="ay">“舍那舍嘙(一)　摩舍那舍嘙(二)　阿嘙叉舍(三)　叉[颱-台+秋]舍嘙(四)　遮[颱-台+秋]舍嘙(五)　输卢多舍嘙(六)　其浪那舍嘙(七)　视贶嘙(八)　迦虵舍嘙(九)　摩那舍嘙(十)　叉嘙邲陀(十一)　遮[颱-台+秋]卑利痴比叉嘙(十二)　输卢多阿嘙叉嘙(十三)　其浪那汦祇叉嘙(十四)　视贶嘙由叉嘙(十五)　迦虵迦逻摩叉嘙(十六)　摩那乌阇叉婆(十七)　阿路迦若虵叉婆(十八)　频阇散迦罗摩叉婆(十九)　安仇逻却伽叉婆(二十)　三摩流波脾虵叉婆(二十一)　舍摩迦阇叉婆(二十二)　叉虵逻娑叉婆(二十三)　扇多脾娑逻叉婆(二十四)　那奴那(二十五)　泥那奴那(二十六)　阿婆泥那奴那(二十七)　那虵波那移那奴那(二十八)　伊槃都头呿写莎呵。<a id="a-z"></a>”</p>
  <p id="a10">尔时，<a id="a-11"></a>佛告光密功德言：<a id="a-12"></a>“善男子，<a id="a-13"></a>汝持是持至彼世界，<a id="a-14"></a>先问起居，<a id="a-15"></a>然后说之。<a id="a-16"></a>”</p>
  <p id="a17">时，<a id="a-18"></a>诸菩萨白佛言：<a id="a-19"></a>“世尊，<a id="a-1A"></a>我已受持是陀罗尼，<a id="a-1B"></a>我虽欲往，<a id="a-1C"></a>然生畏想。<a id="a-1D"></a>何以故？<a id="a-1E"></a>曾从佛闻，<a id="a-1F"></a>彼土众生恶见成就，<a id="a-1G"></a>多贪恚痴，<a id="a-1H"></a>随女人语，<a id="a-1I"></a>能速造作阿鼻狱业。<a id="a-1J"></a>”</p>
  <p id="a1K">佛言：<a id="a-1L"></a>“善男子，<a id="a-1M"></a>汝非彼土诸四天下，<a id="a-1N"></a>二界中间二十一日大金翅鸟，<a id="a-1O"></a>恐怖大海六万四千亿诸大龙王，<a id="a-1P"></a>令得归依佛法僧宝，<a id="a-1Q"></a>发菩提心耶？<a id="a-1R"></a>”</p>
  <p id="a1S">“世尊，<a id="a-1T"></a>实如圣教。<a id="a-1U"></a>”</p>
  <p id="a1V">“善男子，<a id="a-1W"></a>国土亢旱，<a id="a-1X"></a>汝非象龙、<a id="a-1Y"></a>马龙、<a id="a-1Z"></a>金翅鸟龙，<a id="a-1a"></a>于七日中降注大雨，<a id="a-1b"></a>令诸恶龙生恐怖耶？<a id="a-1c"></a>”</p>
  <p id="a1d">“世尊，<a id="a-1e"></a>实如所言。<a id="a-1f"></a>”</p>
  <p id="a1g">“善男子，<a id="a-1h"></a>汝于如是诸恶龙中犹不生畏，<a id="a-1i"></a>何缘而今生怖畏耶？<a id="a-1j"></a>”</p>
  <p id="a1k">“世尊，<a id="a-1l"></a>譬如智人闻于他处多有宝藏，<a id="a-1m"></a>是人即往以抓把之，<a id="a-1n"></a>把已渐见，<a id="a-1o"></a>心生欢喜，<a id="a-1p"></a>竟无疲厌。<a id="a-1q"></a>我亦如是，<a id="a-1r"></a>因问如来，<a id="a-1s"></a>得闻如是实语，<a id="a-1t"></a>因闻是语得大势力，<a id="a-1u"></a>能执佛印调伏彼土。<a id="a-1v"></a>”</p>
  <p id="a1w">佛言：<a id="a-1x"></a>“善哉！<a id="a-1y"></a>善哉！<a id="a-1z"></a>善男子，<a id="a-20"></a>我当施汝大神良咒，<a id="a-21"></a>能净诸业，<a id="a-22"></a>净于因缘，<a id="a-23"></a>净于调伏，<a id="a-24"></a>净于欲，<a id="a-25"></a>净增长，<a id="a-26"></a>净平等，<a id="a-27"></a>净恶风，<a id="a-28"></a>净行，<a id="a-29"></a>净无明，<a id="a-2A"></a>净生死，<a id="a-2B"></a>净一切烦恼，<a id="a-2C"></a>净一切三界有为之法，<a id="a-2D"></a>净于彼此，<a id="a-2E"></a>是名曰咒。<a id="a-2F"></a>善男子，<a id="a-2G"></a>如是神咒彼国闻已，<a id="a-2H"></a>上中下结皆悉微薄，<a id="a-2I"></a>色、<a id="a-2J"></a>无色有亦复如是，<a id="a-2K"></a>皆得超越恒河沙等劫中诸业，<a id="a-2L"></a>一切五有身口意恶皆能令净。<a id="a-2M"></a>善男子，<a id="a-2N"></a>若有人能听受是咒，<a id="a-2O"></a>持讽诵读乃至七日至心不忘，<a id="a-2P"></a>当知是人一切恶罪皆悉消灭，<a id="a-2Q"></a>除五逆罪、<a id="a-2R"></a>谤方等经、<a id="a-2S"></a>毁呰圣人、<a id="a-2T"></a>犯四重禁。<a id="a-2U"></a>是人所求乃至菩提随意即得，<a id="a-2V"></a>若欲修行檀波罗蜜亦得成就，<a id="a-2W"></a>乃至般若波罗蜜亦复如是。</p>
  <p id="a2X">“善男子，<a id="a-2Y"></a>娑婆世界所有众生，<a id="a-2Z"></a>无有因缘得呵责法。<a id="a-2a"></a>何以故？<a id="a-2b"></a>十方世界所可摈遣诸恶众生，<a id="a-2c"></a>皆往生彼娑婆世界，<a id="a-2d"></a>是故能作五逆恶罪、<a id="a-2e"></a>谤方等经、<a id="a-2f"></a>毁呰圣人、<a id="a-2g"></a>犯四重禁。<a id="a-2h"></a>是人以是业因缘故，<a id="a-2i"></a>多生恶道受无量苦；<a id="a-2j"></a>既受苦已，<a id="a-2k"></a>又不能得十善之法，<a id="a-2l"></a>以是因缘复还生于娑婆世界。<a id="a-2m"></a>是人若本修集信根乃至慧根，<a id="a-2n"></a>终不生于弊恶国土。<a id="a-2o"></a>以修如是恶法因缘故，<a id="a-2p"></a>生于恶国，<a id="a-2q"></a>诸根残缺，<a id="a-2r"></a>不具人身，<a id="a-2s"></a>无有念心，<a id="a-2t"></a>饮食、<a id="a-2u"></a>衣被、<a id="a-2v"></a>卧具、<a id="a-2w"></a>医药、<a id="a-2x"></a>严身资生所须难得，<a id="a-2y"></a>寿命促短不得安眠，<a id="a-2z"></a>智慧、<a id="a-30"></a>善根、<a id="a-31"></a>福德不具，<a id="a-32"></a>吉事鲜少无有慈心，<a id="a-33"></a>乐行恶业，<a id="a-34"></a>乐修恶见，<a id="a-35"></a>乐读邪书，<a id="a-36"></a>乐信恶友，<a id="a-37"></a>乐发恶愿，<a id="a-38"></a>多诸病苦，<a id="a-39"></a>多恶遽务，<a id="a-3A"></a>常喜增长三恶道法，<a id="a-3B"></a>敬事邪神受性弊恶，<a id="a-3C"></a>调戏嫉妒，<a id="a-3D"></a>具足成就诸不善业，<a id="a-3E"></a>乐谤三宝，<a id="a-3F"></a>乐行三恶道。<a id="a-3G"></a>善男子，<a id="a-3H"></a>是恶众生闻是咒已，<a id="a-3I"></a>于生死法而生悔心，<a id="a-3J"></a>离三恶道，<a id="a-3K"></a>修集信根乃至慧根，<a id="a-3L"></a>亦乐修行六波罗蜜清净梵行，<a id="a-3M"></a>增寿益算，<a id="a-3N"></a>除恶病苦，<a id="a-3O"></a>智慧炽盛，<a id="a-3P"></a>亲厚无损，<a id="a-3Q"></a>一切善法无有耗减，<a id="a-3R"></a>具足成就十善之法，<a id="a-3S"></a>长益三宝乐修法行，<a id="a-3T"></a>令诸众生具足如是无量善法。</p>
  <p id="a3U">“善男子，<a id="a-3V"></a>释迦如来娑婆世界，<a id="a-3W"></a>若有众生受持禁戒，<a id="a-3X"></a>敬信三宝，<a id="a-3Y"></a>咨启妙法，<a id="a-3Z"></a>读诵书写得欢喜心，<a id="a-3a"></a>以是因缘，<a id="a-3b"></a>即得过于三恶道业。<a id="a-3c"></a>若有未来重恶之罪，<a id="a-3d"></a>即现在受苦，<a id="a-3e"></a>小遇头痛，<a id="a-3f"></a>若失财物、<a id="a-3g"></a>眷属离坏、<a id="a-3h"></a>恶名远闻，<a id="a-3i"></a>若被打骂，<a id="a-3j"></a>则得除灭。<a id="a-3k"></a>善男子，<a id="a-3l"></a>如是神咒成就具足无量功德，<a id="a-3m"></a>能坏一切所有恶业，<a id="a-3n"></a>能为众生作大利益，<a id="a-3o"></a>能浣众生无量恶心，<a id="a-3p"></a>作大光明，<a id="a-3q"></a>得大念心，<a id="a-3r"></a>作大寂静。<a id="a-3s"></a>是人常为十方诸佛、<a id="a-3t"></a>菩萨、<a id="a-3u"></a>声闻、<a id="a-3v"></a>缘觉、<a id="a-3w"></a>诸天龙鬼、<a id="a-3x"></a>人王之所拥护。<a id="a-3y"></a>是人临死得见十方无量诸佛，<a id="a-3z"></a>闻佛所说，<a id="a-40"></a>诸佛赞言：<a id="a-41"></a>‘善哉！<a id="a-42"></a>善哉！<a id="a-43"></a>善男子，<a id="a-44"></a>汝来生我净妙国土，<a id="a-45"></a>我能令汝速住十地。<a id="a-46"></a>’是人寻时生欢喜心，<a id="a-47"></a>欢喜心故则得深信，<a id="a-48"></a>以是因缘则得生于净妙国土，<a id="a-49"></a>生已即阶十住正位，<a id="a-4A"></a>得阿耨多罗三藐三菩提。<a id="a-4B"></a>善男子，<a id="a-4C"></a>汝可受持如是神咒读诵通利，<a id="a-4D"></a>向娑婆世界先往问讯释迦如来，<a id="a-4E"></a>然后宣说。<a id="a-4F"></a>”</p>
  <p id="a4G">尔时，<a id="a-4H"></a>世尊即说此陀罗尼：</p>
  <p id="a4I">“却伽波利车阤(一)　竭婆叉斯(二)　竭婆呤(三)　邲阤波逻婆伽差(四)　叉婆俞岐(五)　波逻提呵呤(六)　舍摩那思迦提(七)　三摩咩伽受蓰(八)　阿叉虵那汦(九)　叉婆嘙祇(十)　尼陀那阇蓰(十一)　三摩那阇蓰(十二)　阿陀舍虵阇蓰(十三)　比波逻嘙阇蓰(十四)　斯叉阇蓰(十五)　斯若阇婆阇蓰(十六)　娑利罗仇呵阇蓰(十七)　沙罗仇呵阇蓰(十八)　厕婆那拘施(十九)　婆陀那拘薄(二十)　思婆陀那缇(二十一)　比婆波逻罗汦(二十二)　优波迦罗摩那缇(二十三)　阿那婆哆罗[口+企](二十四)　波罗提迦逻咩那(二十五)　婆迦咃施(二十六)　婆卢遮那嘙咩迦罗咃陀呤(二十七)　迦摩娑施(二十八)　阿舍却岐(二十九)　那虵军祇(三十)　邲陀嘙泞(三十一)　基离那婆泞(三十二)　留遮婆泞(三十三)　婆咩摩迦呤(三十四)　舍利虵嘙泞(三十五)　摩伽阇蓰(三十六)　诃利拘那婆(三十七)　那虵那目[口+企](三十八)　娑罗叉拘罗(三十九)　那虵那受呤(四十)　因陀罗嘙娑泞(四十一)　乌阿(四十二)　阿婆阿(四十三)　阿逻嘙阿(四十四)　嘙逻阿嘙逻(四十五)　婆咩伽豆佉尼提罗涅槃希(四十六)　莎呵。<a id="a-4J"></a>”</p>
  <p id="a4K">尔时，<a id="a-4L"></a>彼佛说此陀罗尼已，<a id="a-4M"></a>时彼会中复有无量菩萨大众，<a id="a-4N"></a>同声赞言：<a id="a-4O"></a>“善哉！<a id="a-4P"></a>善哉！<a id="a-4Q"></a>我等今日亦欲往彼。<a id="a-4R"></a>”</p>
  <p id="a4S">彼佛告言：<a id="a-4T"></a>“宜知是时，<a id="a-4U"></a>汝若往者，<a id="a-4V"></a>一切变身为那罗延像。<a id="a-4W"></a>”皆言：<a id="a-4X"></a>“如是，<a id="a-4Y"></a>世尊。<a id="a-4Z"></a>”</p>
  <p id="a4a">尔时，<a id="a-4b"></a>光密菩萨与诸大众，<a id="a-4c"></a>一切化为那罗延像，<a id="a-4d"></a>俱共发来至娑婆界。<a id="a-4e"></a>既至此已，<a id="a-4f"></a>于虚空中雨细金沙，<a id="a-4g"></a>持以供养释迦如来。<a id="a-4h"></a>既供养已，<a id="a-4i"></a>从空而下，<a id="a-4j"></a>头面敬礼，<a id="a-4k"></a>右绕三匝，<a id="a-4l"></a>却住一面。</p>
  <p id="a4m">尔时，<a id="a-4n"></a>北方过于八万恒河沙等诸佛世界，<a id="a-4o"></a>彼有世界名普香身，<a id="a-4p"></a>具足五滓。<a id="a-4q"></a>是中有佛，<a id="a-4r"></a>号德华密如来、<a id="a-4s"></a>应供、<a id="a-4t"></a>正遍知、<a id="a-4u"></a>明行足、<a id="a-4v"></a>善逝、<a id="a-4w"></a>世间解、<a id="a-4x"></a>无上士、<a id="a-4y"></a>调御丈夫、<a id="a-4z"></a>天人师、<a id="a-50"></a>佛世尊，<a id="a-51"></a>今现在为诸众生宣说法化。</p>
  <p id="a52">彼大众中有一菩萨名虚空密，<a id="a-53"></a>在会听法，<a id="a-54"></a>仰瞻虚空，<a id="a-55"></a>见诸菩萨其数无量，<a id="a-56"></a>从北方来趣于南方，<a id="a-57"></a>即白佛言：<a id="a-58"></a>“世尊，<a id="a-59"></a>何因缘故，<a id="a-5A"></a>无量菩萨从北方来趣于南方？<a id="a-5B"></a>”</p>
  <p id="a5C">佛言：<a id="a-5D"></a>“善男子，<a id="a-5E"></a>南方过于八万恒河沙等诸佛世界，<a id="a-5F"></a>彼有世界名曰娑婆，<a id="a-5G"></a>具足五滓。<a id="a-5H"></a>有佛世尊，<a id="a-5I"></a>名释迦牟尼，<a id="a-5J"></a>今现在世为诸众生宣说妙法，<a id="a-5K"></a>分别三乘竖大法幢广说法聚。<a id="a-5L"></a>十方诸佛悉集彼国，<a id="a-5M"></a>为诸菩萨解说宝幢陀罗尼已，<a id="a-5N"></a>各各还归本所住处。<a id="a-5O"></a>释迦如来故为大众菩萨声闻宣说法要，<a id="a-5P"></a>多有秘密甘露之语，<a id="a-5Q"></a>若欲听者可往彼国。<a id="a-5R"></a>释迦如来常发大愿：<a id="a-5S"></a>‘若有十方诸菩萨等来听我语，<a id="a-5T"></a>即得十八不共之法。<a id="a-5U"></a>’又复愿言：<a id="a-5V"></a>‘我成佛已，<a id="a-5W"></a>愿我土地具足上味。<a id="a-5X"></a>’彼佛世界所有菩萨有大念心，<a id="a-5Y"></a>精进、<a id="a-5Z"></a>持戒、<a id="a-5a"></a>智慧具足，<a id="a-5b"></a>犹如诸佛清净世界，<a id="a-5c"></a>修集禅定成就具足，<a id="a-5d"></a>若入禅定其身放光，<a id="a-5e"></a>或如一灯，<a id="a-5f"></a>或如百千无量日月，<a id="a-5g"></a>悉共集会听佛说法。<a id="a-5h"></a>若有十方诸菩萨等来至彼者，<a id="a-5i"></a>皆从定起往至彼国，<a id="a-5j"></a>觐见释迦牟尼如来及其大会，<a id="a-5k"></a>听陀罗尼游戏神通。</p>
  <p id="a5l">“善男子，<a id="a-5m"></a>汝若欲往娑婆世界！<a id="a-5n"></a>彼土众生寿命短促多诸恶病，<a id="a-5o"></a>智慧、<a id="a-5p"></a>善根、<a id="a-5q"></a>福德、<a id="a-5r"></a>善行皆悉薄少，<a id="a-5s"></a>于三恶道不生怖畏，<a id="a-5t"></a>贪著财物，<a id="a-5u"></a>心不清净，<a id="a-5v"></a>多怀嫉妒，<a id="a-5w"></a>无有惭愧，<a id="a-5x"></a>乐行十恶。<a id="a-5y"></a>是诸众生或有杂行，<a id="a-5z"></a>舍是身已，<a id="a-60"></a>即于其国作大恶鬼，<a id="a-61"></a>乃至作恶迦那富单那；<a id="a-62"></a>作恶鬼已收取地味，<a id="a-63"></a>乃至一切果蓏谷米草木等味，<a id="a-64"></a>若有食者，<a id="a-65"></a>身得恶病无有势力。<a id="a-66"></a>是诸恶鬼，<a id="a-67"></a>常伺众生初生长大能断其命，<a id="a-68"></a>是故其土众生短寿。</p>
  <p id="a69">“善男子，<a id="a-6A"></a>我本修集菩提道时，<a id="a-6B"></a>亦常发愿：<a id="a-6C"></a>‘愿我来世常勤精进不休不息，<a id="a-6D"></a>恭敬供养无量诸佛，<a id="a-6E"></a>听受正法问难深义。<a id="a-6F"></a>我当云何护处胎者，<a id="a-6G"></a>令其母子产生安隐？<a id="a-6H"></a>若天龙鬼、<a id="a-6I"></a>若罗刹鬼、<a id="a-6J"></a>若阿修罗、<a id="a-6K"></a>若迦楼罗、<a id="a-6L"></a>若紧那罗、<a id="a-6M"></a>若摩睺罗伽、<a id="a-6N"></a>若拘辩荼、<a id="a-6O"></a>若荔[卄/梨]多、<a id="a-6P"></a>若毗舍遮、<a id="a-6Q"></a>若富单那、<a id="a-6R"></a>若迦多富单那、<a id="a-6S"></a>若受多罗、<a id="a-6T"></a>若阿卫末罗、<a id="a-6U"></a>若一行乃至四行、<a id="a-6V"></a>若起死尸鬼、<a id="a-6W"></a>若毒蛊道、<a id="a-6X"></a>若恶药、<a id="a-6Y"></a>若触身心，<a id="a-6Z"></a>如是等事，<a id="a-6a"></a>不能为是母子作恶；<a id="a-6b"></a>乃至生已，<a id="a-6c"></a>乳哺饮食长养大时，<a id="a-6d"></a>不能作恶令其心浊；<a id="a-6e"></a>乃至梦中亦复如是，<a id="a-6f"></a>常行十善乐施乐戒，<a id="a-6g"></a>于三恶道心生怖畏。<a id="a-6h"></a>世尊，<a id="a-6i"></a>有何咒药能办是事？<a id="a-6j"></a>’时，<a id="a-6k"></a>无量佛即时施我净陀罗尼，<a id="a-6l"></a>以是持力令我于往无量世中，<a id="a-6m"></a>调伏无量无数众生，<a id="a-6n"></a>劝之令行六波罗蜜。<a id="a-6o"></a>我于无量无数世中，<a id="a-6p"></a>常念何处有是妊身诸女人等，<a id="a-6q"></a>防遮恶鬼乃至恶药。<a id="a-6r"></a>是故我往先教三归，<a id="a-6s"></a>教三归已，<a id="a-6t"></a>一切恶众及诸毒药无能加害。<a id="a-6u"></a>是儿生已常得善心，<a id="a-6v"></a>智慧具足，<a id="a-6w"></a>身体无缺，<a id="a-6x"></a>若游行时常为无量善神拥护，<a id="a-6y"></a>面貌端正众生乐见，<a id="a-6z"></a>乐修慈悲、<a id="a-70"></a>布施、<a id="a-71"></a>持戒、<a id="a-72"></a>忍辱、<a id="a-73"></a>精进，<a id="a-74"></a>处在寂静乐修禅定，<a id="a-75"></a>近善知识，<a id="a-76"></a>具足智慧坏诸苦恼，<a id="a-77"></a>一切天鬼乐为供养，<a id="a-78"></a>厌离生死甘乐涅槃。<a id="a-79"></a>若发无上菩提之心即得阿耨多罗三藐三菩提，<a id="a-7A"></a>若发辟支佛心即得辟支佛道，<a id="a-7B"></a>若发声闻心即得如实忍，<a id="a-7C"></a>是诸众生永离恶趣，<a id="a-7D"></a>常行善道。<a id="a-7E"></a>善男子，<a id="a-7F"></a>我以如是无量方便调伏众生，<a id="a-7G"></a>为阿耨多罗三藐三菩提。</p>
  <p id="a7H">“善男子，<a id="a-7I"></a>若有众生遇大重病，<a id="a-7J"></a>取师子皮以咒咒之持与病者，<a id="a-7K"></a>如其无皮若肉若骨，<a id="a-7L"></a>若无肉骨若取粪涂及屎处土，<a id="a-7M"></a>若无粪土以咒结索，<a id="a-7N"></a>或作符书以与病者，<a id="a-7O"></a>病即除愈。<a id="a-7P"></a>若树无华果，<a id="a-7Q"></a>以咒雨水持以溉灌便得华果。<a id="a-7R"></a>若亢旱时，<a id="a-7S"></a>求觅龟心，<a id="a-7T"></a>五返咒之置龙泉中则降大雨。<a id="a-7U"></a>若多雨时，<a id="a-7V"></a>坏败谷麦城邑聚落，<a id="a-7W"></a>求蟒蛇皮七返咒之，<a id="a-7X"></a>置龙泉中霖雨即止。<a id="a-7Y"></a>若其国土多有怪异，<a id="a-7Z"></a>恶风恶雨，<a id="a-7a"></a>恶星日月，<a id="a-7b"></a>应于七日中净自洗浴，<a id="a-7c"></a>服食乳糜，<a id="a-7d"></a>七日之中读诵是咒，<a id="a-7e"></a>诸恶异怪寻即消灭。<a id="a-7f"></a>善男子，<a id="a-7g"></a>若有人闻是陀罗尼，<a id="a-7h"></a>所有烦恼寻即薄少，<a id="a-7i"></a>入正定聚。<a id="a-7j"></a>善男子，<a id="a-7k"></a>我以如是无量方便调伏众生，<a id="a-7l"></a>令得修集六波罗蜜，<a id="a-7m"></a>乃至得阿耨多罗三藐三菩提。</p>
  <p id="a7n">“善男子，<a id="a-7o"></a>是陀罗尼，<a id="a-7p"></a>能为众生作大利益，<a id="a-7q"></a>能断一切诸恶重病，<a id="a-7r"></a>能护一切妊身女人及处胎者，<a id="a-7s"></a>灭一切结知阴入界，<a id="a-7t"></a>摧伏四魔所有境界，<a id="a-7u"></a>能令一切诸天欢喜，<a id="a-7v"></a>令诸恶鬼生知足想，<a id="a-7w"></a>能令恶龙心大怖畏，<a id="a-7x"></a>能坏一切恶邪诸论，<a id="a-7y"></a>令诸四姓心生欢喜，<a id="a-7z"></a>能令女人贪心自除，<a id="a-80"></a>令多闻者念心坚牢，<a id="a-81"></a>坐禅之人心得善寂，<a id="a-82"></a>能坏一切国土恶相，<a id="a-83"></a>令三宝种无有断绝，<a id="a-84"></a>能令法果增长无减，<a id="a-85"></a>能令佛法广普流布，<a id="a-86"></a>能坏一切无明痴聚，<a id="a-87"></a>能得尽智及无生智。<a id="a-88"></a>”</p>
  <p id="a89">尔时，<a id="a-8A"></a>世尊即说此陀罗尼句：</p>
  <p id="a8B">“摩那叉(一)　阿嘙叉(二)　伽罗婆叉(三)　阇罗叉(四)　摩摩那叉(五)　叉婆叉(六)　摩陀叉(七)　那茶叉(八)　那茶罗休(九)　比婆那吒(十)　却伽那吒(十一)　阿吒那吒(十二)　究那吒(十三)　波利究婆那吒(十四)　那茶那吒(十五)　富利迦那吒(十六)　优多罗那吒(十七)　伽毗那吒(十八)　君阇那吒(十九)　阿目佉那吒(二十)　遮凡婆罗那吒(二十一)　却钳嘙罗那吒(二十二)　佛迦罗那吒(二十三)　帝婆留陀逻那吒(二十四)　三摩罗虵那吒(二十五)　尸利拘婆那吒(二十六)　憍多吒(二十七)　多茶罗婆(二十八)　摩留多却婆(二十九)　提休叉(三十)　婆提逻酬(三十一)　挫摩那酬(三十二)　婆呵那富置(三十三)　散提逻阇婆(三十四)　阿摩摩阇婆(三十五)　摩休罗伽阇罗(三十六)　阿涅那(三十七)　阿涅那逻婆(三十八)　阿涅那叉(三十九)　阿嘙呵末力伽涅那叉(四十)　伊槃都豆呿写(四十一)　莎呵。</p>
  <p id="a8C">“毕竟尽苦，<a id="a-8D"></a>是名为咒。<a id="a-8E"></a>”</p>
  <p id="a8F">说是咒时，<a id="a-8G"></a>彼大众中六万亿人得如法忍，<a id="a-8H"></a>复有六万人入正定聚。</p>
  <p id="a8I">“善男子，<a id="a-8J"></a>我今以是净陀罗尼与彼佛欲，<a id="a-8K"></a>汝当受持讽读诵写。<a id="a-8L"></a>”</p>
  <p id="a8M">时，<a id="a-8N"></a>虚空密菩萨摩诃萨敬承佛教，<a id="a-8O"></a>受持读写是陀罗尼，<a id="a-8P"></a>与无量菩萨俱共发来。<a id="a-8Q"></a>至娑婆界，<a id="a-8R"></a>悉自变其身为转轮王，<a id="a-8S"></a>以种种宝供养如来，<a id="a-8T"></a>头面敬礼，<a id="a-8U"></a>右绕三匝，<a id="a-8V"></a>却坐一面。</p>
  <p data-pb></p>
  <h2 id="a8W">日密分中分别说欲品第三</h2>
  <p id="a8X">尔时，<a id="a-8Y"></a>频婆娑罗王见无量菩萨，<a id="a-8Z"></a>或作梵像及帝释像、<a id="a-8a"></a>那罗延像、<a id="a-8b"></a>转轮王像，<a id="a-8c"></a>从座而起，<a id="a-8d"></a>敬意合掌，<a id="a-8e"></a>在一面立。</p>
  <p id="a8f">尔时，<a id="a-8g"></a>日密菩萨摩诃萨即于佛前以偈赞叹：</p>
  <p id="a8h">“于诸足中最殊胜，<a id="a-8i"></a>　施诸恶见大光明，</p>
  <p id="a8j">行正道者施法印，<a id="a-8k"></a>　摧灭恶龙及四魔。</p>
  <p id="a8l">坚竖法幢施解脱，<a id="a-8m"></a>　以大法炬坏众闇，</p>
  <p id="a8n">亲近善友修集定，<a id="a-8o"></a>　愍众生故说福田。</p>
  <p id="a8p">佛法僧宝甚难得，<a id="a-8q"></a>　人身信心亦复难，</p>
  <p id="a8r">虽得人身善友难，<a id="a-8s"></a>　得善友者坏烦恼。</p>
  <p id="a8t">众生闇行没结河，<a id="a-8u"></a>　如来船师能拔济，</p>
  <p id="a8v">四方诸佛遣我来，<a id="a-8w"></a>　今于大会说与欲。<a id="a-8x"></a>”</p>
  <p id="a8y">日密菩萨说是偈已，<a id="a-8z"></a>如其本土所教诫事悉皆说之。</p>
  <p id="a90">尔时，<a id="a-91"></a>世尊告舍利弗：<a id="a-92"></a>“是陀罗尼，<a id="a-93"></a>四方诸佛所与欲也，<a id="a-94"></a>为欲利益此土众生。<a id="a-95"></a>舍利弗，<a id="a-96"></a>汝当受持、<a id="a-97"></a>读诵、<a id="a-98"></a>书写是陀罗尼，<a id="a-99"></a>于四众中广分别说。<a id="a-9A"></a>”</p>
  <p id="a9B">时，<a id="a-9C"></a>虚空密菩萨摩诃萨复以偈赞于佛：</p>
  <p id="a9D">“如来真实知法界，<a id="a-9E"></a>　示魔众生正直道，</p>
  <p id="a9F">若有真实生信心，<a id="a-9G"></a>　是则能破三恶道。</p>
  <p id="a9H">供养如来一香华，<a id="a-9I"></a>　无量世受无上乐，</p>
  <p id="a9J">无量世中身具足，<a id="a-9K"></a>　亦得无上真智慧。</p>
  <p id="a9L">若能一闻是总持，<a id="a-9M"></a>　即得摧灭诸烦恼，</p>
  <p id="a9N">一切人天所供养，<a id="a-9O"></a>　获得无生及尽智。<a id="a-9P"></a>”</p>
  <p data-pb></p>
  <h2 id="a9Q">日密分中分别品第四</h2>
  <p id="a9R">尔时，<a id="a-9S"></a>世尊告四大菩萨：<a id="a-9T"></a>“善男子，<a id="a-9U"></a>汝若住此世界者，<a id="a-9V"></a>随意修集所有善法。<a id="a-9W"></a>”</p>
  <p id="a9X">时，<a id="a-9Y"></a>四菩萨及其大众，<a id="a-9Z"></a>即便各各随意入定；<a id="a-9a"></a>既入定已，<a id="a-9b"></a>身出光明犹如一灯，<a id="a-9c"></a>乃至犹如无量日月。</p>
  <p id="a9d">尔时，<a id="a-9e"></a>大德阿若憍陈如，<a id="a-9f"></a>承佛神力即作是念：<a id="a-9g"></a>“我今若问如来一义，<a id="a-9h"></a>如来因是或当分别广说如是四陀罗尼。<a id="a-9i"></a>如来说时，<a id="a-9j"></a>其声必闻娑婆世界。<a id="a-9k"></a>众生闻已，<a id="a-9l"></a>疑网心坏，<a id="a-9m"></a>于向法中得大光明，<a id="a-9n"></a>度于彼岸，<a id="a-9o"></a>到正定聚，<a id="a-9p"></a>不堕恶道，<a id="a-9q"></a>一切悉行纯善之法。<a id="a-9r"></a>”作是念已，<a id="a-9s"></a>即从座起，<a id="a-9t"></a>敬意默然，<a id="a-9u"></a>合掌而立。</p>
  <p id="a9v">尔时，<a id="a-9w"></a>佛告阿若憍陈如：<a id="a-9x"></a>“汝将不欲问大义耶？<a id="a-9y"></a>”</p>
  <p id="a9z">“如是，<a id="a-A0"></a>世尊，<a id="a-A1"></a>实欲咨启，<a id="a-A2"></a>惟愿听许。<a id="a-A3"></a>”</p>
  <p id="aA4">佛言：<a id="a-A5"></a>“憍陈如，<a id="a-A6"></a>汝今知时，<a id="a-A7"></a>我当破坏一切疑网。<a id="a-A8"></a>”</p>
  <p id="aA9">憍陈如言：<a id="a-AA"></a>“如佛经中说有二种，<a id="a-AB"></a>所谓爱与士夫行于生死。<a id="a-AC"></a>云何名爱？<a id="a-AD"></a>云何士夫？<a id="a-AE"></a>何故如来说是二种行于生死？<a id="a-AF"></a>”</p>
  <p id="aAG">佛言：<a id="a-AH"></a>“善哉！<a id="a-AI"></a>善哉！<a id="a-AJ"></a>憍陈如，<a id="a-AK"></a>快发斯问！<a id="a-AL"></a>能大利益无量众生，<a id="a-AM"></a>是知时问，<a id="a-AN"></a>是如法问。<a id="a-AO"></a>谛听！<a id="a-AP"></a>谛听！<a id="a-AQ"></a>吾当为汝分别解说。<a id="a-AR"></a>憍陈如，<a id="a-AS"></a>爱有三种，<a id="a-AT"></a>所谓欲爱、<a id="a-AU"></a>色、<a id="a-AV"></a>无色爱。<a id="a-AW"></a>复有三种，<a id="a-AX"></a>所谓有爱、<a id="a-AY"></a>断爱、<a id="a-AZ"></a>法爱。<a id="a-Aa"></a>憍陈如，<a id="a-Ab"></a>云何欲爱？<a id="a-Ac"></a>所言欲者名为放逸，<a id="a-Ad"></a>放逸因缘则为贪触，<a id="a-Ae"></a>以触因缘则生乐想，<a id="a-Af"></a>乐想因缘则焦身心，<a id="a-Ag"></a>焦身心故乐行十恶，<a id="a-Ah"></a>十恶因缘则能增长三恶道苦，<a id="a-Ai"></a>若受人身贫穷困苦，<a id="a-Aj"></a>贪因缘故五道受生，<a id="a-Ak"></a>生在羊中多受苦恼，<a id="a-Al"></a>虽受是苦，<a id="a-Am"></a>心无惭愧不生悔恨。<a id="a-An"></a>若因少善还得人身爱心增长，<a id="a-Ao"></a>爱增长故身口不净，<a id="a-Ap"></a>造作无量诸重恶业乃至五逆，<a id="a-Aq"></a>以是因缘复于地狱受大苦恼。<a id="a-Ar"></a>一切受苦皆因爱心，<a id="a-As"></a>是故如来为爱解脱，<a id="a-At"></a>宣说正法，<a id="a-Au"></a>呵责欲法。<a id="a-Av"></a>若有众生得闻如是呵责欲已，<a id="a-Aw"></a>观欲如果，<a id="a-Ax"></a>如大毒树、<a id="a-Ay"></a>毒盆、<a id="a-Az"></a>行厕，<a id="a-B0"></a>如刀如贼，<a id="a-B1"></a>如旃陀罗，<a id="a-B2"></a>如热铁丸，<a id="a-B3"></a>如恶雹雨，<a id="a-B4"></a>如恶暴风、<a id="a-B5"></a>毒蛇、<a id="a-B6"></a>怨家、<a id="a-B7"></a>空野、<a id="a-B8"></a>罗刹，<a id="a-B9"></a>如杀害人，<a id="a-BA"></a>如粪如冢。<a id="a-BB"></a>若有人能作如是观，<a id="a-BC"></a>是人所有爱之与贪，<a id="a-BD"></a>爱腻、<a id="a-BE"></a>爱著、<a id="a-BF"></a>爱宅、<a id="a-BG"></a>爱热、<a id="a-BH"></a>爱憎等法寻即除灭；<a id="a-BI"></a>灭已念法、<a id="a-BJ"></a>乐法、<a id="a-BK"></a>学法、<a id="a-BL"></a>受法、<a id="a-BM"></a>取法，<a id="a-BN"></a>勤求于法、<a id="a-BO"></a>财法、<a id="a-BP"></a>藏法、<a id="a-BQ"></a>净法、<a id="a-BR"></a>行法，<a id="a-BS"></a>归依于法。<a id="a-BT"></a>是人临死获得法念，<a id="a-BU"></a>因法念故，<a id="a-BV"></a>寻得闻于十方诸佛宣说法要教化众生，<a id="a-BW"></a>既闻法已心生欢喜，<a id="a-BX"></a>生欢喜故即得睹见诸佛色身。<a id="a-BY"></a>是人舍身，<a id="a-BZ"></a>生净国土无三恶道，<a id="a-Ba"></a>常与善人游止共俱，<a id="a-Bb"></a>具足智慧、<a id="a-Bc"></a>舍施、<a id="a-Bd"></a>精进，<a id="a-Be"></a>修集慈悲，<a id="a-Bf"></a>调伏众生断烦恼习，<a id="a-Bg"></a>具足无量庄严功德。<a id="a-Bh"></a>譬如香箧以盛衣服，<a id="a-Bi"></a>夜服皆香，<a id="a-Bj"></a>箧香不减。<a id="a-Bk"></a>憍陈如，<a id="a-Bl"></a>若诸众生善愿力故生净国土，<a id="a-Bm"></a>共善众生同共事业，<a id="a-Bn"></a>亦复如是，<a id="a-Bo"></a>自增诸善，<a id="a-Bp"></a>彼善无减。<a id="a-Bq"></a>憍陈如，<a id="a-Br"></a>是故善男子、<a id="a-Bs"></a>善女人，<a id="a-Bt"></a>若欲自利、<a id="a-Bu"></a>利他、<a id="a-Bv"></a>共利，<a id="a-Bw"></a>常当勤求依于善友。<a id="a-Bx"></a>憍陈如，<a id="a-By"></a>若人能作如是观察欲性之相，<a id="a-Bz"></a>当知是人不久当得阿耨多罗三藐三菩提。<a id="a-C0"></a>”</p>
  <p id="aC1">“世尊，<a id="a-C2"></a>云何善友？<a id="a-C3"></a>”</p>
  <p id="aC4">“憍陈如，<a id="a-C5"></a>夫善友者，<a id="a-C6"></a>所谓诸佛、<a id="a-C7"></a>菩萨、<a id="a-C8"></a>诸阿罗汉。<a id="a-C9"></a>又善友者，<a id="a-CA"></a>即我身是。<a id="a-CB"></a>何以故？<a id="a-CC"></a>我常怜愍一切众生，<a id="a-CD"></a>能说诸欲所有过患，<a id="a-CE"></a>是故大众应受我语。<a id="a-CF"></a>我所出语终无有二，<a id="a-CG"></a>言不虚妄，<a id="a-CH"></a>不两舌语，<a id="a-CI"></a>非无义语，<a id="a-CJ"></a>非粗恶语，<a id="a-CK"></a>所言诚实，<a id="a-CL"></a>慈语、<a id="a-CM"></a>悲语、<a id="a-CN"></a>安众生语。<a id="a-CO"></a>我今当说诸欲罪过，<a id="a-CP"></a>汝等应当一心受持；<a id="a-CQ"></a>既受持已，<a id="a-CR"></a>脱三恶道，<a id="a-CS"></a>疾得阿耨多罗三藐三菩提。<a id="a-CT"></a>”</p>
  <p id="aCU">尔时，<a id="a-CV"></a>娑婆世界一切众生同发声言：<a id="a-CW"></a>“世尊，<a id="a-CX"></a>唯愿宣说欲之罪过，<a id="a-CY"></a>我等今当至心受持。<a id="a-CZ"></a>”</p>
  <p id="aCa">佛言：<a id="a-Cb"></a>“诸善男子，<a id="a-Cc"></a>有四种欲：<a id="a-Cd"></a>一者、<a id="a-Ce"></a>色欲，<a id="a-Cf"></a>二者、<a id="a-Cg"></a>形欲，<a id="a-Ch"></a>三者、<a id="a-Ci"></a>天欲，<a id="a-Cj"></a>四者、<a id="a-Ck"></a>欲欲。<a id="a-Cl"></a>是名为四。<a id="a-Cm"></a>云何色欲？<a id="a-Cn"></a>四大造色，<a id="a-Co"></a>凡夫不见无我、<a id="a-Cp"></a>众生，<a id="a-Cq"></a>生颠倒想，<a id="a-Cr"></a>见男女想、<a id="a-Cs"></a>上下色想，<a id="a-Ct"></a>是色可爱，<a id="a-Cu"></a>是色可恶。<a id="a-Cv"></a>因是颠倒见男女相故，<a id="a-Cw"></a>令贪欲未生便生，<a id="a-Cx"></a>生已增长。<a id="a-Cy"></a>是人因是远离善根及善知识，<a id="a-Cz"></a>不能善护身口意业，<a id="a-D0"></a>是故名为恶法之聚。<a id="a-D1"></a>何以故？<a id="a-D2"></a>不能观察欲解脱故。<a id="a-D3"></a>以是义故增三恶道，<a id="a-D4"></a>受于地狱、<a id="a-D5"></a>饿鬼、<a id="a-D6"></a>畜生，<a id="a-D7"></a>无量世中受大苦恼皆由贪欲，<a id="a-D8"></a>贪欲因缘令欲增长。<a id="a-D9"></a>若有智者观察女色，<a id="a-DA"></a>见不净相皮肤肌肉、<a id="a-DB"></a>筋骨血脉，<a id="a-DC"></a>见已心乐修集是想。<a id="a-DD"></a>如女身，<a id="a-DE"></a>男身亦尔；<a id="a-DF"></a>如近，<a id="a-DG"></a>远亦如是；<a id="a-DH"></a>如此，<a id="a-DI"></a>彼亦如是；<a id="a-DJ"></a>如他，<a id="a-DK"></a>自亦如是。<a id="a-DL"></a>是人若能修集是心，<a id="a-DM"></a>即于贪爱疾得解脱，<a id="a-DN"></a>观是身骨筋节相连，<a id="a-DO"></a>心随身行，<a id="a-DP"></a>尔时系心在于额上如枣许处，<a id="a-DQ"></a>心乐修集如是相已，<a id="a-DR"></a>身得寂静不见恶相，<a id="a-DS"></a>不见恶事，<a id="a-DT"></a>不见恶缘，<a id="a-DU"></a>是则名为奢摩他，<a id="a-DV"></a>名心寂静。<a id="a-DW"></a>云何复名身寂静耶？<a id="a-DX"></a>是人入定灭于入息，<a id="a-DY"></a>既无入息何有出息？<a id="a-DZ"></a>是则名为身心寂静，<a id="a-Da"></a>身心寂静即舍摩他之因缘也。<a id="a-Db"></a>是人观身所有骨节，<a id="a-Dc"></a>离散如沙为风所吹，<a id="a-Dd"></a>见已即生空无物想观于虚空，<a id="a-De"></a>是则名为身心寂静，<a id="a-Df"></a>是名因于舍摩他定而得解脱。<a id="a-Dg"></a>”</p>
  <p id="aDh">“世尊，<a id="a-Di"></a>虚空相者，<a id="a-Dj"></a>是有为相不？<a id="a-Dk"></a>”</p>
  <p id="aDl">“憍陈如，<a id="a-Dm"></a>是有为相。<a id="a-Dn"></a>”</p>
  <p id="aDo">“世尊，<a id="a-Dp"></a>虚空若是有为相者，<a id="a-Dq"></a>为是自相、<a id="a-Dr"></a>是他相耶？<a id="a-Ds"></a>”</p>
  <p id="aDt">“憍陈如，<a id="a-Du"></a>若能观察一切法界及有为界，<a id="a-Dv"></a>是名为自相。<a id="a-Dw"></a>何以故？<a id="a-Dx"></a>若能观察色寂静者即见佛身。<a id="a-Dy"></a>所以者何？<a id="a-Dz"></a>若人观骨能令如沙为风所吹，<a id="a-E0"></a>是人能破色贪、<a id="a-E1"></a>色欲，<a id="a-E2"></a>能深观察色之实性。<a id="a-E3"></a>是人所见皆如虚空，<a id="a-E4"></a>十方诸色空如琉璃，<a id="a-E5"></a>于中复见无量诸佛，<a id="a-E6"></a>乃至十方亦复如是。<a id="a-E7"></a>复见如来三十二相、<a id="a-E8"></a>八十种好，<a id="a-E9"></a>十方世界亦复如是。<a id="a-EA"></a>是人若得悔生死法，<a id="a-EB"></a>即自思惟：<a id="a-EC"></a>‘我当问佛，<a id="a-ED"></a>如是虚空谁之所作？<a id="a-EE"></a>当云何灭？<a id="a-EF"></a>’作是念已：<a id="a-EG"></a>‘我已问已，<a id="a-EH"></a>我已知已，<a id="a-EI"></a>虚空之性无有作者，<a id="a-EJ"></a>当云何灭？<a id="a-EK"></a>言虚空者，<a id="a-EL"></a>无有觉观，<a id="a-EM"></a>无物无数，<a id="a-EN"></a>无有相貌，<a id="a-EO"></a>无出无灭，<a id="a-EP"></a>一切诸法亦复如是。<a id="a-EQ"></a>’作是观时得阿那含果。<a id="a-ER"></a>是阿那含悉断一切贪欲之心，<a id="a-ES"></a>唯有五事未能除断：<a id="a-ET"></a>一者、<a id="a-EU"></a>色爱，<a id="a-EV"></a>二者、<a id="a-EW"></a>无色爱，<a id="a-EX"></a>三、<a id="a-EY"></a>掉，<a id="a-EZ"></a>四、<a id="a-Ea"></a>慢，<a id="a-Eb"></a>五者、<a id="a-Ec"></a>无明。<a id="a-Ed"></a>是人若得见如来身，<a id="a-Ee"></a>便作是念：<a id="a-Ef"></a>‘我当知数。<a id="a-Eg"></a>’是人尔时观少见少、<a id="a-Eh"></a>观多见多，<a id="a-Ei"></a>复作是念：<a id="a-Ej"></a>‘如是诸佛从何处来？<a id="a-Ek"></a>’复作是念：<a id="a-El"></a>‘如是诸佛，<a id="a-Em"></a>无所从来，<a id="a-En"></a>去无所至。<a id="a-Eo"></a>我三界心，<a id="a-Ep"></a>是心因身。<a id="a-Eq"></a>我随觉观欲多见多、<a id="a-Er"></a>欲少见少。<a id="a-Es"></a>诸佛如来即是我心。<a id="a-Et"></a>何以故？<a id="a-Eu"></a>随心见故，<a id="a-Ev"></a>心即我身，<a id="a-Ew"></a>我即虚空。<a id="a-Ex"></a>我因觉观见无量佛，<a id="a-Ey"></a>我以觉心见佛知佛，<a id="a-Ez"></a>心不见心，<a id="a-F0"></a>心不知心。<a id="a-F1"></a>我观法界性无坚牢，<a id="a-F2"></a>一切诸法皆从觉观因缘而生。<a id="a-F3"></a>是故一切所有性相即是虚空，<a id="a-F4"></a>虚空之性亦复是空。<a id="a-F5"></a>’若有初发菩提心者，<a id="a-F6"></a>当观无量诸法因缘。<a id="a-F7"></a>是人若发求声闻心，<a id="a-F8"></a>尔时即得无相三昧，<a id="a-F9"></a>令彼无明永灭寂静，<a id="a-FA"></a>亦复获得随顺空忍。<a id="a-FB"></a>是人若见虚空是空，<a id="a-FC"></a>尔时即得身心寂静，<a id="a-FD"></a>是则名为空解脱门，<a id="a-FE"></a>取阿罗汉则为不难。<a id="a-FF"></a>若复修行灭定解脱，<a id="a-FG"></a>为灭无量诸法因缘。<a id="a-FH"></a>”</p>
  <p id="aFI">说是法时，<a id="a-FJ"></a>九万九千亿众生得修定忍，<a id="a-FK"></a>八万四千众生得修空忍，<a id="a-FL"></a>六万众生得空三昧解脱门，<a id="a-FM"></a>二万众生悉得现见诸佛三昧，<a id="a-FN"></a>八万四千众生得阿罗汉果，<a id="a-FO"></a>无量众生得须陀洹果。</p>
  <p id="aFP">“复次，<a id="a-FQ"></a>憍陈如，<a id="a-FR"></a>若有比丘自观己身作不净想，<a id="a-FS"></a>不能调伏自己心者，<a id="a-FT"></a>是人次应谛观死尸，<a id="a-FU"></a>若青色、<a id="a-FV"></a>若烂坏、<a id="a-FW"></a>若赤色、<a id="a-FX"></a>若膖胀、<a id="a-FY"></a>若离散、<a id="a-FZ"></a>若骨白如贝，<a id="a-Fa"></a>当深观心乐住何处？<a id="a-Fb"></a>知已即取如观外色，<a id="a-Fc"></a>自身亦尔，<a id="a-Fd"></a>若青色乃至如贝，<a id="a-Fe"></a>如昼夜亦如是，<a id="a-Ff"></a>如夜昼亦如是，<a id="a-Fg"></a>如去来亦如是，<a id="a-Fh"></a>如来去亦如是。<a id="a-Fi"></a>尔时，<a id="a-Fj"></a>若见外物树木、<a id="a-Fk"></a>人畜杂物皆作骨想，<a id="a-Fl"></a>作是观已乃至命终不生贪心。<a id="a-Fm"></a>是人现在能离于欲，<a id="a-Fn"></a>他世未能。<a id="a-Fo"></a>是人若能获得修空陀罗尼者，<a id="a-Fp"></a>即能观骨作离散相如沙微尘，<a id="a-Fq"></a>若自若他不见色相如一微尘，<a id="a-Fr"></a>即时获得虚空之相，<a id="a-Fs"></a>见一切色如青琉璃；<a id="a-Ft"></a>见已复观虚空黄色，<a id="a-Fu"></a>能观黄色、<a id="a-Fv"></a>赤色、<a id="a-Fw"></a>白色、<a id="a-Fx"></a>杂色、<a id="a-Fy"></a>琉璃色，<a id="a-Fz"></a>若见地、<a id="a-G0"></a>水亦如琉璃。<a id="a-G1"></a>是人能观一切大地如四指许，<a id="a-G2"></a>若欲动者，<a id="a-G3"></a>即以足指蹑之令动随意久近，<a id="a-G4"></a>乃至大地、<a id="a-G5"></a>树木、<a id="a-G6"></a>山河悉为之动。<a id="a-G7"></a>若观诸水作种种色，<a id="a-G8"></a>或分陀利华、<a id="a-G9"></a>优钵罗华、<a id="a-GA"></a>拘物头华、<a id="a-GB"></a>波头摩华，<a id="a-GC"></a>于一切水行住坐卧。<a id="a-GD"></a>观一切山作种种色，<a id="a-GE"></a>其形细软如兜罗绵，<a id="a-GF"></a>而于其中行住坐卧。<a id="a-GG"></a>又自观身轻漂如风，<a id="a-GH"></a>作是观已，<a id="a-GI"></a>能游虚空行住坐卧。<a id="a-GJ"></a>是人复入火光三昧，<a id="a-GK"></a>身放种种妙色光明。<a id="a-GL"></a>又复游入焰摩迦定，<a id="a-GM"></a>身上出水，<a id="a-GN"></a>身下出火。<a id="a-GO"></a>作如是等大神变已，<a id="a-GP"></a>复作是念：<a id="a-GQ"></a>‘我当云何得见诸佛？<a id="a-GR"></a>’尔时，<a id="a-GS"></a>随其所观方面悉得见佛，<a id="a-GT"></a>多观多见，<a id="a-GU"></a>少观少见。<a id="a-GV"></a>见已复念：<a id="a-GW"></a>‘诸佛世尊无所从来，<a id="a-GX"></a>去无所至。<a id="a-GY"></a>我三界心，<a id="a-GZ"></a>是心因身。<a id="a-Ga"></a>我随觉观欲多见多、<a id="a-Gb"></a>欲少见少。<a id="a-Gc"></a>诸佛如来即是我心。<a id="a-Gd"></a>何以故？<a id="a-Ge"></a>随心见故，<a id="a-Gf"></a>心即我身，<a id="a-Gg"></a>我即虚空。<a id="a-Gh"></a>我因觉观见无量佛，<a id="a-Gi"></a>我以觉心见佛知佛，<a id="a-Gj"></a>心不见心，<a id="a-Gk"></a>心不知心。<a id="a-Gl"></a>我观法界性无坚牢，<a id="a-Gm"></a>一切诸法皆从觉观因缘而生。<a id="a-Gn"></a>是故法性即是虚空，<a id="a-Go"></a>虚空之性亦复是空。<a id="a-Gp"></a>我因是心见青、<a id="a-Gq"></a>黄、<a id="a-Gr"></a>赤、<a id="a-Gs"></a>白、<a id="a-Gt"></a>杂色虚空。<a id="a-Gu"></a>’作神变已，<a id="a-Gv"></a>所见如风无有真实，<a id="a-Gw"></a>是则名为共凡夫人如实陀罗尼。<a id="a-Gx"></a>是人复作是念：<a id="a-Gy"></a>‘若有虚空即是无取，<a id="a-Gz"></a>无有觉观，<a id="a-H0"></a>不可宣说。<a id="a-H1"></a>如我心离观虚空相，<a id="a-H2"></a>亦观心相不作远离，<a id="a-H3"></a>离一切作不作发心。<a id="a-H4"></a>设发寻灭，<a id="a-H5"></a>以心缘灭故。<a id="a-H6"></a>’是心便灭，<a id="a-H7"></a>净身口意修集灭定，<a id="a-H8"></a>是人长夜系心在定，<a id="a-H9"></a>从灭定起，<a id="a-HA"></a>舍其寿命入于涅槃，<a id="a-HB"></a>是名不共凡夫如实陀罗尼。</p>
  <p id="aHC">“云何名为共凡夫人如实陀罗尼？<a id="a-HD"></a>若有能作如是思惟：<a id="a-HE"></a>‘我随意观，<a id="a-HF"></a>色即是见，<a id="a-HG"></a>色即是我心，<a id="a-HH"></a>我心即色。<a id="a-HI"></a>如我远离一切色相，<a id="a-HJ"></a>观虚空相。<a id="a-HK"></a>’是人尔时修虚空相，<a id="a-HL"></a>是则名为共凡夫人如实陀罗尼。<a id="a-HM"></a>若有能作如是观：<a id="a-HN"></a>‘色即是虚空，<a id="a-HO"></a>我以如是色因缘故得观虚空。<a id="a-HP"></a>虚空之性名无障碍，<a id="a-HQ"></a>是风住处。<a id="a-HR"></a>如是风者因四大生，<a id="a-HS"></a>我是色相亦复如是因四大起，<a id="a-HT"></a>虚空风色等无差别。<a id="a-HU"></a>一切法性性自空寂，<a id="a-HV"></a>观自他性亦复如是。<a id="a-HW"></a>虚空者即是无生无灭。<a id="a-HX"></a>’作是观时系念如来，<a id="a-HY"></a>作是念已见虚空中有无量佛，<a id="a-HZ"></a>即时获得阿那含果，<a id="a-Ha"></a>是名不共凡夫如实陀罗尼也。</p>
  <p id="aHb">“复作是念：<a id="a-Hc"></a>‘言虚空者即是我也，<a id="a-Hd"></a>即是净我，<a id="a-He"></a>即是我心。<a id="a-Hf"></a>我者无色，<a id="a-Hg"></a>如空无边，<a id="a-Hh"></a>我亦如是。<a id="a-Hi"></a>’是名共凡夫如实陀罗尼。<a id="a-Hj"></a>若有能观一切法中无我、<a id="a-Hk"></a>无我所，<a id="a-Hl"></a>言空处者即是无我、<a id="a-Hm"></a>色无有我，<a id="a-Hn"></a>若念如来若观如来即是我也，<a id="a-Ho"></a>我见佛已，<a id="a-Hp"></a>得沙门果乃至阿罗汉果。<a id="a-Hq"></a>是名不共凡夫如实陀罗尼也。<a id="a-Hr"></a>若观净我者即是空处，<a id="a-Hs"></a>空即我心，<a id="a-Ht"></a>若能永断一切烦恼即是净心，<a id="a-Hu"></a>若能修集八直正道是名净心。<a id="a-Hv"></a>能如是修，<a id="a-Hw"></a>即能获得须陀洹果乃至阿罗汉果。<a id="a-Hx"></a>是名不共凡夫如实陀罗尼。</p>
  <p id="aHy">“复有观色，<a id="a-Hz"></a>观色相者即分别相，<a id="a-I0"></a>分别相者即是瞋相，<a id="a-I1"></a>瞋恚相者即生死相。<a id="a-I2"></a>我今为断生死相故，<a id="a-I3"></a>观心相空。<a id="a-I4"></a>是名共凡夫如实陀罗尼。<a id="a-I5"></a>又复观我即是寂静，<a id="a-I6"></a>我今亦未断于觉观。<a id="a-I7"></a>若我观我我如虚空，<a id="a-I8"></a>我我者即是苦，<a id="a-I9"></a>苦所从生即名为集，<a id="a-IA"></a>如是苦集是可断法是名为灭，<a id="a-IB"></a>观苦集灭是名为道，<a id="a-IC"></a>得须陀洹果乃至阿罗汉。<a id="a-ID"></a>是名不共凡夫如实陀罗尼。</p>
  <p id="aIE">“又复念言：<a id="a-IF"></a>‘我何以故观于虚空？<a id="a-IG"></a>虚空者即我，<a id="a-IH"></a>我若远离虚空观者，<a id="a-II"></a>次观识处。<a id="a-IJ"></a>如虚空观，<a id="a-IK"></a>识观亦尔。<a id="a-IL"></a>如空无边，<a id="a-IM"></a>心亦如是。<a id="a-IN"></a>’是名共凡夫如实陀罗尼。<a id="a-IO"></a>若能观识即是苦者，<a id="a-IP"></a>知苦所从名之为集，<a id="a-IQ"></a>若集可断是名为灭，<a id="a-IR"></a>观苦集灭是名为道，<a id="a-IS"></a>得须陀洹果乃至阿罗汉果，<a id="a-IT"></a>是名不共凡夫如实陀罗尼。</p>
  <p id="aIU">“若观识处即是觉观疮疣烦恼，<a id="a-IV"></a>如我远离空处、<a id="a-IW"></a>识处，<a id="a-IX"></a>修无想处，<a id="a-IY"></a>是人修无想已得无想定，<a id="a-IZ"></a>是名共凡夫人如实陀罗尼。<a id="a-Ia"></a>若观识处即是疮疣苦恼之法，<a id="a-Ib"></a>如我远离观于识相，<a id="a-Ic"></a>次观无想相，<a id="a-Id"></a>言无想者即是无我无我所相；<a id="a-Ie"></a>作是观已，<a id="a-If"></a>即得须陀洹果乃至阿罗汉果，<a id="a-Ig"></a>是名不共凡夫如实陀罗尼。</p>
  <p id="aIh">“若有能观无想处者即是细想，<a id="a-Ii"></a>如我远离是无想处，<a id="a-Ij"></a>观非有想非无想处，<a id="a-Ik"></a>是名共凡夫人如实陀罗尼。<a id="a-Il"></a>若观非想非非想处即是大苦，<a id="a-Im"></a>是处可断可得解脱；<a id="a-In"></a>作是观时，<a id="a-Io"></a>得须陀洹果乃至阿罗汉果，<a id="a-Ip"></a>永断一切欲贪色贪，<a id="a-Iq"></a>离凡夫名得圣人号，<a id="a-Ir"></a>永断一切三恶道因，<a id="a-Is"></a>是名如实陀罗尼也。</p>
  <p id="aIt">“是彼诸佛之所遣来，<a id="a-Iu"></a>日密菩萨所赍持欲，<a id="a-Iv"></a>能断一切诸结烦恼，<a id="a-Iw"></a>一切恶见、<a id="a-Ix"></a>我见、<a id="a-Iy"></a>取见、<a id="a-Iz"></a>戒见、<a id="a-J0"></a>常见、<a id="a-J1"></a>断见、<a id="a-J2"></a>命见、<a id="a-J3"></a>作见、<a id="a-J4"></a>士夫见、<a id="a-J5"></a>受见、<a id="a-J6"></a>色见、<a id="a-J7"></a>触见、<a id="a-J8"></a>出见、<a id="a-J9"></a>四大见，<a id="a-JA"></a>能断如是等见。<a id="a-JB"></a>是陀罗尼善能了达阴、<a id="a-JC"></a>入、<a id="a-JD"></a>界等，<a id="a-JE"></a>能净诸见，<a id="a-JF"></a>能令受者永受安乐，<a id="a-JG"></a>沮坏众魔，<a id="a-JH"></a>调伏恶龙，<a id="a-JI"></a>令诸天喜，<a id="a-JJ"></a>坏阿修罗，<a id="a-JK"></a>调迦楼罗，<a id="a-JL"></a>能喜刹利、<a id="a-JM"></a>婆罗门、<a id="a-JN"></a>毗舍、<a id="a-JO"></a>首陀，<a id="a-JP"></a>能断恶欲，<a id="a-JQ"></a>令坐禅者贪乐寂静，<a id="a-JR"></a>能疗一切诸恶重病，<a id="a-JS"></a>能防一切诸恶斗讼，<a id="a-JT"></a>能增法界，<a id="a-JU"></a>能护三宝，<a id="a-JV"></a>能得尽智及无生智坏无明聚。<a id="a-JW"></a>”</p>
  <p id="aJX">如来说是陀罗尼时，<a id="a-JY"></a>无量众生得须陀洹果，<a id="a-JZ"></a>无量众生得阿罗汉果，<a id="a-Ja"></a>无量众生获得是持，<a id="a-Jb"></a>无量众生发阿耨多罗三藐三菩提心，<a id="a-Jc"></a>无量众生得无生忍。</p>
  <p id="aJd">尔时，<a id="a-Je"></a>阿若憍陈如白佛言：<a id="a-Jf"></a>“世尊，<a id="a-Jg"></a>云何名为莲华陀罗尼？<a id="a-Jh"></a>如日密菩萨之所宣说，<a id="a-Ji"></a>智者受持、<a id="a-Jj"></a>读诵、<a id="a-Jk"></a>书写得大利益，<a id="a-Jl"></a>不乐三界，<a id="a-Jm"></a>得无相解脱门者，<a id="a-Jn"></a>皆能断诸烦恼，<a id="a-Jo"></a>七返常受人天之身，<a id="a-Jp"></a>虽在欲界不为欲污，<a id="a-Jq"></a>诸天世人常所恭敬。<a id="a-Jr"></a>”</p>
  <p id="aJs">佛言：<a id="a-Jt"></a>“憍陈如，<a id="a-Ju"></a>所问莲华陀罗尼者，<a id="a-Jv"></a>非诸声闻、<a id="a-Jw"></a>缘觉所知，<a id="a-Jx"></a>是陀罗尼乃是十八不共法行。<a id="a-Jy"></a>憍陈如，<a id="a-Jz"></a>假使我于无量劫中，<a id="a-K0"></a>宣说是持终不可尽，<a id="a-K1"></a>亦令闻者生迷闷心。<a id="a-K2"></a>是陀罗尼唯佛能说，<a id="a-K3"></a>唯佛能听。<a id="a-K4"></a>何以故？<a id="a-K5"></a>是陀罗尼难知难解，<a id="a-K6"></a>余三亦尔。<a id="a-K7"></a>”</p>
  <p id="aK8">“世尊，<a id="a-K9"></a>唯愿如来当说如空空行陀罗尼。<a id="a-KA"></a>”</p>
  <p id="aKB">“憍陈如，<a id="a-KC"></a>至心谛听！<a id="a-KD"></a>当为汝说。<a id="a-KE"></a>憍陈如，<a id="a-KF"></a>若有众生放逸因缘生触欲心，<a id="a-KG"></a>是人不知解脱之处，<a id="a-KH"></a>流转生死无量世中，<a id="a-KI"></a>在三恶道受大苦恼。<a id="a-KJ"></a>菩萨摩诃萨见诸众生受如是等无量苦恼，<a id="a-KK"></a>生怜愍心，<a id="a-KL"></a>勤行不息遍修诸道，<a id="a-KM"></a>作是行已得阿耨多罗三藐三菩提，<a id="a-KN"></a>得菩提已说苦解脱，<a id="a-KO"></a>众生闻已即得脱苦。<a id="a-KP"></a>苦解脱者，<a id="a-KQ"></a>即是初果乃至阿罗汉果。</p>
  <p id="aKR">“憍陈如，<a id="a-KS"></a>云何触欲？<a id="a-KT"></a>言触欲者二身共合，<a id="a-KU"></a>因身合故则生于触，<a id="a-KV"></a>因触生乐，<a id="a-KW"></a>因乐生苦，<a id="a-KX"></a>苦因缘故，<a id="a-KY"></a>生死苦恼从是而生。<a id="a-KZ"></a>憍陈如，<a id="a-Ka"></a>如四毒蛇以四因缘能害众生，<a id="a-Kb"></a>见、<a id="a-Kc"></a>嘘、<a id="a-Kd"></a>啮、<a id="a-Ke"></a>触；<a id="a-Kf"></a>欲亦如是，<a id="a-Kg"></a>有见因缘，<a id="a-Kh"></a>有闻因缘，<a id="a-Ki"></a>有念因缘，<a id="a-Kj"></a>有触因缘，<a id="a-Kk"></a>因是四缘令诸众生远离一切诸善根本，<a id="a-Kl"></a>于生死中受大苦恼。</p>
  <p id="aKm">“憍陈如，<a id="a-Kn"></a>云何名为触欲解脱？<a id="a-Ko"></a>若有比丘能观白骨作是思惟：<a id="a-Kp"></a>‘色者即是四大所造，<a id="a-Kq"></a>四大所造即是无常，<a id="a-Kr"></a>性无坚牢，<a id="a-Ks"></a>离散之法。<a id="a-Kt"></a>皮毛肉血，<a id="a-Ku"></a>智者云何于是身中生净好相？<a id="a-Kv"></a>’作是观已，<a id="a-Kw"></a>悉于一切十方净色，<a id="a-Kx"></a>即时获得不可乐相。<a id="a-Ky"></a>是比丘复作是念：<a id="a-Kz"></a>‘我于是相乐修集者，<a id="a-L0"></a>则得断除一切烦恼生老病死。<a id="a-L1"></a>’是名舍摩他。<a id="a-L2"></a>若观足骨乃至头骨，<a id="a-L3"></a>是名毗婆舍那。<a id="a-L4"></a>既得如是毗婆舍、<a id="a-L5"></a>那舍摩他已，<a id="a-L6"></a>观息出入。<a id="a-L7"></a>见息出时，<a id="a-L8"></a>即作是念：<a id="a-L9"></a>‘如是风者，<a id="a-LA"></a>从何处来？<a id="a-LB"></a>去至何处？<a id="a-LC"></a>’如是观时远离身相，<a id="a-LD"></a>生于空相不见内法，<a id="a-LE"></a>是名内空。<a id="a-LF"></a>不见我所及外色相，<a id="a-LG"></a>是名外空。<a id="a-LH"></a>观内外色空，<a id="a-LI"></a>复作是念：<a id="a-LJ"></a>‘我今修集入息相已作大利益，<a id="a-LK"></a>能坏一切内外诸色。<a id="a-LL"></a>我坏如是内外色相，<a id="a-LM"></a>皆是入息观因缘也。<a id="a-LN"></a>以是因缘，<a id="a-LO"></a>令我不见内外诸色，<a id="a-LP"></a>我无色相即是空力。<a id="a-LQ"></a>我今定知一切诸法，<a id="a-LR"></a>无有去处，<a id="a-LS"></a>无有来处。<a id="a-LT"></a>’作是观已，<a id="a-LU"></a>所有觉观一切永断。<a id="a-LV"></a>复观是识，<a id="a-LW"></a>知是一切觉观因缘，<a id="a-LX"></a>我当远离心意识行。<a id="a-LY"></a>何以故？<a id="a-LZ"></a>若有生者当知定灭。<a id="a-La"></a>作是观时，<a id="a-Lb"></a>得须陀洹果乃至阿罗汉果，<a id="a-Lc"></a>或有获得如法忍者，<a id="a-Ld"></a>或得菩提。<a id="a-Le"></a>若观觉观是灭相者即得灭定，<a id="a-Lf"></a>是名不共凡夫如空陀罗尼，<a id="a-Lg"></a>是持成就无量功德，<a id="a-Lh"></a>永断无量诸大苦恼。<a id="a-Li"></a>”</p>
  <p id="aLj">说是法时，<a id="a-Lk"></a>九万二千众生得须陀洹果，<a id="a-Ll"></a>六万众生得阿罗汉果，<a id="a-Lm"></a>九万九千众生得如空陀罗尼，<a id="a-Ln"></a>八万众生得辟支佛果，<a id="a-Lo"></a>八千亿众生发阿耨多罗三藐三菩提心，<a id="a-Lp"></a>无量众生得不退心。</p>
  <p id="aLq">尔时，<a id="a-Lr"></a>阿若憍陈如白佛言：<a id="a-Ls"></a>“世尊，<a id="a-Lt"></a>高贵德王佛所持来欲，<a id="a-Lu"></a>随无愿陀罗尼，<a id="a-Lv"></a>唯愿如来分别解说。<a id="a-Lw"></a>”</p>
  <p id="aLx">“憍陈如，<a id="a-Ly"></a>我今当说，<a id="a-Lz"></a>至心谛听！<a id="a-M0"></a>憍陈如，<a id="a-M1"></a>有诸众生触欲系缚不知解脱，<a id="a-M2"></a>是人应观无愿解脱，<a id="a-M3"></a>作如是念：<a id="a-M4"></a>‘欲欲、<a id="a-M5"></a>色欲及无色欲，<a id="a-M6"></a>触欲、<a id="a-M7"></a>解欲，<a id="a-M8"></a>知是诸欲因觉观生诸行因缘。<a id="a-M9"></a>如是诸行，<a id="a-MA"></a>无有作者，<a id="a-MB"></a>无有受者，<a id="a-MC"></a>因风而生；<a id="a-MD"></a>我身口行亦复如是，<a id="a-ME"></a>因风而生，<a id="a-MF"></a>因是风故身得增长，<a id="a-MG"></a>因是风故口得增长。<a id="a-MH"></a>如我观风即入出息，<a id="a-MI"></a>谛观一切身诸毛孔从风因缘，<a id="a-MJ"></a>复观一切不净之物，<a id="a-MK"></a>复观是身命终之时，<a id="a-ML"></a>是尸更无风息入出。<a id="a-MM"></a>’复作是念：<a id="a-MN"></a>‘我身口行因缘于风，<a id="a-MO"></a>若无风者，<a id="a-MP"></a>无身口行因缘。<a id="a-MQ"></a>’是故尔时得空三昧修集增长，<a id="a-MR"></a>因修集故能断欲贪乃至触欲。<a id="a-MS"></a>作是观已，<a id="a-MT"></a>得须陀洹果乃至阿罗汉果，<a id="a-MU"></a>或有发阿耨多罗三藐三菩提心。<a id="a-MV"></a>”</p>
  <p id="aMW">尔时，<a id="a-MX"></a>善意觉观菩萨摩诃萨白佛言：<a id="a-MY"></a>“世尊，<a id="a-MZ"></a>若声闻人修不净相，<a id="a-Ma"></a>得成相已有何等相？<a id="a-Mb"></a>”</p>
  <p id="aMc">“善男子，<a id="a-Md"></a>若为破坏欲贪之结修不净相，<a id="a-Me"></a>系心眉间自观身骨，<a id="a-Mf"></a>是名一相。<a id="a-Mg"></a>若观自身及以他身，<a id="a-Mh"></a>是名二相。<a id="a-Mi"></a>又观一切悉是不净，<a id="a-Mj"></a>是名三相。<a id="a-Mk"></a>是人能观苦集尽净，<a id="a-Ml"></a>名舍摩他得暖法相。<a id="a-Mm"></a>是人如是观白骨时见智如灯，<a id="a-Mn"></a>观身四行乃至微尘，<a id="a-Mo"></a>是名顶法。<a id="a-Mp"></a>观四真谛，<a id="a-Mq"></a>是名声闻不净观，<a id="a-Mr"></a>成就获得舍摩他定，<a id="a-Ms"></a>是名白骨观相。<a id="a-Mt"></a>观是相时得八正道，<a id="a-Mu"></a>因八正道，<a id="a-Mv"></a>得须陀洹果乃至阿罗汉果。<a id="a-Mw"></a>善男子，<a id="a-Mx"></a>光明佛土声闻之人，<a id="a-My"></a>观如是法即得道果。<a id="a-Mz"></a>”</p>
  <p id="aN0">说是法时，<a id="a-N1"></a>无量众生得如法忍，<a id="a-N2"></a>无量众生得如实忍。</p>
 </body>
</html>