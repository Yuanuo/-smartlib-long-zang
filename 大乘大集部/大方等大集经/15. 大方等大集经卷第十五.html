<!doctype html>
<html id="z3IBTKsER" data-ver="1869">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第十五</h1>
  <h2 id="a2">虚空藏菩萨所问品第六之四</h2>
  <p id="a3">尔时，<a id="a-4"></a>虚空藏菩萨白佛言：<a id="a-5"></a>“世尊，<a id="a-6"></a>诸佛行处不可思议，<a id="a-7"></a>菩萨所应行法亦复无量，<a id="a-8"></a>是故此行不可以少誓庄严，<a id="a-9"></a>不可以少言说，<a id="a-A"></a>不可以小乘道而得成就。<a id="a-B"></a>快哉！<a id="a-C"></a>世尊，<a id="a-D"></a>唯愿说诸菩萨大誓庄严及道庄严。<a id="a-E"></a>菩萨以大誓庄严及道庄严故，<a id="a-F"></a>能乘大乘行真实最上出世间道，<a id="a-G"></a>为当得出世无上大乘，<a id="a-H"></a>成就一切自然大智。<a id="a-I"></a>虽未成一切智，<a id="a-J"></a>能作佛事利益一切。<a id="a-K"></a>”</p>
  <p id="aL">佛告虚空藏菩萨言：<a id="a-M"></a>“善男子，<a id="a-N"></a>谛听！<a id="a-O"></a>谛听！<a id="a-P"></a>善思念之。<a id="a-Q"></a>吾当为汝，<a id="a-R"></a>分别解说诸菩萨大誓庄严、<a id="a-S"></a>乘庄严、<a id="a-T"></a>道庄严。<a id="a-U"></a>”</p>
  <p id="aV">“唯然！<a id="a-W"></a>世尊，<a id="a-X"></a>愿乐欲闻。<a id="a-Y"></a>”</p>
  <p id="aZ">佛言：<a id="a-a"></a>“善男子，<a id="a-b"></a>菩萨有二十庄严法以自庄严，<a id="a-c"></a>自庄严已能乘大乘。<a id="a-d"></a>何等为二十？<a id="a-e"></a>善男子，<a id="a-f"></a>若有菩萨毕竟发阿耨多罗三藐三菩提心，<a id="a-g"></a>于一切众生生最胜大悲，<a id="a-h"></a>生利益众生心；<a id="a-i"></a>利益众生心已，<a id="a-j"></a>便能庄严无上大誓。<a id="a-k"></a>何谓大誓庄严？<a id="a-l"></a>为度未度者大誓庄严，<a id="a-m"></a>乘大船舫故；<a id="a-n"></a>为解未解者大誓庄严，<a id="a-o"></a>脱虚妄颠倒故；<a id="a-p"></a>为安未安者大誓庄严，<a id="a-q"></a>安止无畏道故；<a id="a-r"></a>为未得涅槃者令得涅槃大誓庄严，<a id="a-s"></a>舍五阴重担故；<a id="a-t"></a>为常勤给足众生大誓庄严，<a id="a-u"></a>精进不懈怠故；<a id="a-v"></a>为不舍无量生死大誓庄严，<a id="a-w"></a>不疲厌故；<a id="a-x"></a>为悦可一切诸佛大誓庄严，<a id="a-y"></a>现前供养恭敬故；<a id="a-z"></a>为受持一切佛法大誓庄严，<a id="a-10"></a>不断三宝种故；<a id="a-11"></a>为受持一切所闻不忘大誓庄严，<a id="a-12"></a>得陀罗尼故；<a id="a-13"></a>为善说法悦可一切众生大誓庄严，<a id="a-14"></a>得辩才故；<a id="a-15"></a>为集无量功德资粮大誓庄严，<a id="a-16"></a>成就相好故；<a id="a-17"></a>为悦可一切善知识大誓庄严，<a id="a-18"></a>坚固所行故；<a id="a-19"></a>为遮驰散心大誓庄严，<a id="a-1A"></a>生诸禅解脱三昧故；<a id="a-1B"></a>为在阿练若处舍离身命大誓庄严，<a id="a-1C"></a>得六通故；<a id="a-1D"></a>为欲大师子吼无所畏惧大誓庄严，<a id="a-1E"></a>现前得无我法故；<a id="a-1F"></a>为欲至一切世界大誓庄严，<a id="a-1G"></a>欲知一切诸法如幻如梦如影故；<a id="a-1H"></a>为普照严饰一切世界大誓庄严，<a id="a-1I"></a>净戒众受持成就力故；<a id="a-1J"></a>为成就如来十力大誓庄严，<a id="a-1K"></a>满足诸波罗蜜故；<a id="a-1L"></a>为得四无所畏大誓庄严，<a id="a-1M"></a>如所说行故；<a id="a-1N"></a>为尽得十八不共法大誓庄严，<a id="a-1O"></a>如所闻菩萨地法不戏论故。<a id="a-1P"></a>善男子，<a id="a-1Q"></a>是为诸菩萨二十大誓庄严，<a id="a-1R"></a>以此庄严力故能乘于大乘。<a id="a-1S"></a>菩萨以此自庄严力故，<a id="a-1T"></a>断三恶趣因缘，<a id="a-1U"></a>是名庄严；<a id="a-1V"></a>具足善为诸佛所护持，<a id="a-1W"></a>是名庄严；<a id="a-1X"></a>随所欲至便得往生，<a id="a-1Y"></a>是名庄严；<a id="a-1Z"></a>舍一切胞胎能化生诸佛前，<a id="a-1a"></a>是名庄严；<a id="a-1b"></a>能行无诤身口意业，<a id="a-1c"></a>是名庄严；<a id="a-1d"></a>住不放逸行，<a id="a-1e"></a>为诸天世人之所恭敬，<a id="a-1f"></a>是名庄严；<a id="a-1g"></a>善通达三脱门而不证实际，<a id="a-1h"></a>是名庄严；<a id="a-1i"></a>一切无我法皆现在前而犹不舍大誓庄严，<a id="a-1j"></a>是名庄严。<a id="a-1k"></a>是为菩萨具足大誓庄严。</p>
  <p id="a1l">“云何云为庄严菩萨乘？<a id="a-1m"></a>善男子，<a id="a-1n"></a>乘者，<a id="a-1o"></a>谓无量也，<a id="a-1p"></a>无边崖故，<a id="a-1q"></a>普遍一切喻如虚空，<a id="a-1r"></a>广大容受一切众生故，<a id="a-1s"></a>不与声闻、<a id="a-1t"></a>辟支佛共，<a id="a-1u"></a>是故名大乘。<a id="a-1v"></a>复次，<a id="a-1w"></a>乘者，<a id="a-1x"></a>以正住四摄法为轮，<a id="a-1y"></a>以真净十善业为辐，<a id="a-1z"></a>以净功德资粮为毂，<a id="a-20"></a>以坚固淳至毕竟为輨辖钉镊，<a id="a-21"></a>以善成就诸禅解脱三昧为辕，<a id="a-22"></a>以四无量心为善调，<a id="a-23"></a>以善知识为御，<a id="a-24"></a>以知时非时为发动，<a id="a-25"></a>以无常、<a id="a-26"></a>苦、<a id="a-27"></a>空、<a id="a-28"></a>无我之音为驱策，<a id="a-29"></a>以七觉宝绳为鞦纼，<a id="a-2A"></a>以净五根为索带，<a id="a-2B"></a>以弘普端直大悲为旒幢，<a id="a-2C"></a>以四正勤为网，<a id="a-2D"></a>以四念处为安详，<a id="a-2E"></a>以四神足为速进，<a id="a-2F"></a>以胜五力为鉴阵，<a id="a-2G"></a>以八圣道为直进，<a id="a-2H"></a>于一切众生无障碍慧明以为轩，<a id="a-2I"></a>以无住六波罗蜜回向萨婆若，<a id="a-2J"></a>以无等四谛度到彼岸，<a id="a-2K"></a>是为大乘。<a id="a-2L"></a>此乘诸佛所受，<a id="a-2M"></a>声闻、<a id="a-2N"></a>辟支佛所观，<a id="a-2O"></a>一切菩萨所乘，<a id="a-2P"></a>释、<a id="a-2Q"></a>梵、<a id="a-2R"></a>护世所应敬礼，<a id="a-2S"></a>一切众生所应供养，<a id="a-2T"></a>一切智者所应赞叹，<a id="a-2U"></a>一切世间所应归趣，<a id="a-2V"></a>一切怨憎不能轻毁，<a id="a-2W"></a>一切诸魔不能破坏，<a id="a-2X"></a>一切外道不能测量，<a id="a-2Y"></a>一切世智不能与竞。<a id="a-2Z"></a>此乘殊胜无能遏者，<a id="a-2a"></a>一切贤圣之所守护。<a id="a-2b"></a>此乘随愿，<a id="a-2c"></a>能至一切佛界故；<a id="a-2d"></a>此乘普照，<a id="a-2e"></a>能放缦网光明故；<a id="a-2f"></a>此乘有大名称，<a id="a-2g"></a>能出法门故；<a id="a-2h"></a>此乘强志，<a id="a-2i"></a>不退还故；<a id="a-2j"></a>此乘坚牢，<a id="a-2k"></a>不懈缓故；<a id="a-2l"></a>此乘正住，<a id="a-2m"></a>不倾动故；<a id="a-2n"></a>此乘众事备具，<a id="a-2o"></a>能满一切所愿故。<a id="a-2p"></a>善男子，<a id="a-2q"></a>是名大乘诸大誓庄严。<a id="a-2r"></a>菩萨乘此乘，<a id="a-2s"></a>乘此乘已能从一地至于一地，<a id="a-2t"></a>是其庄严；<a id="a-2u"></a>能舍诸地过患，<a id="a-2v"></a>是其庄严；<a id="a-2w"></a>能舍诸魔业，<a id="a-2x"></a>是其庄严；<a id="a-2y"></a>能化度众生，<a id="a-2z"></a>是其庄严；<a id="a-30"></a>能净佛世界，<a id="a-31"></a>是其庄严；<a id="a-32"></a>能现菩萨神变，<a id="a-33"></a>是其庄严；<a id="a-34"></a>能度生死大饥馑，<a id="a-35"></a>是其庄严；<a id="a-36"></a>能入如来行处，<a id="a-37"></a>是其庄严。</p>
  <p id="a38">“善男子，<a id="a-39"></a>云何菩萨庄严道？<a id="a-3A"></a>善男子，<a id="a-3B"></a>菩萨大誓庄严及乘大乘，<a id="a-3C"></a>已舍一切邪道，<a id="a-3D"></a>舍一切邪道已趣于真实正道到萨婆若。<a id="a-3E"></a>何谓正道耶？<a id="a-3F"></a>所谓不舍善法故行于大欲，<a id="a-3G"></a>不退菩提道故勤修精进，<a id="a-3H"></a>善根不失故行不放逸，<a id="a-3I"></a>不动淳至不没于所作，<a id="a-3J"></a>必能究竟仰攀上法，<a id="a-3K"></a>求功德资粮无有满足，<a id="a-3L"></a>求智慧资粮终不废舍，<a id="a-3M"></a>是为菩萨正道。<a id="a-3N"></a>复次，<a id="a-3O"></a>善男子，<a id="a-3P"></a>菩萨道者，<a id="a-3Q"></a>所谓四禅、<a id="a-3R"></a>四无量心、<a id="a-3S"></a>四空定、<a id="a-3T"></a>五神通、<a id="a-3U"></a>三福业、<a id="a-3V"></a>三学、<a id="a-3W"></a>六应敬、<a id="a-3X"></a>六念、<a id="a-3Y"></a>四摄法、<a id="a-3Z"></a>四念处、<a id="a-3a"></a>四正勤、<a id="a-3b"></a>四神足、<a id="a-3c"></a>五根、<a id="a-3d"></a>五力、<a id="a-3e"></a>七觉分、<a id="a-3f"></a>八圣道分、<a id="a-3g"></a>三解脱门，<a id="a-3h"></a>知阴方便，<a id="a-3i"></a>知界方便，<a id="a-3j"></a>知入方便，<a id="a-3k"></a>知谛方便，<a id="a-3l"></a>知因缘方便，<a id="a-3m"></a>是名为道。<a id="a-3n"></a>菩萨得成就此道方便，<a id="a-3o"></a>皆能随顺入六波罗蜜道。<a id="a-3p"></a>所以然者？<a id="a-3q"></a>以菩萨六波罗蜜道不与一切声闻、<a id="a-3r"></a>辟支佛共故。<a id="a-3s"></a>此道一切诸佛皆所称叹，<a id="a-3t"></a>从诸如来口出成就方便。</p>
  <p id="a3u">“菩萨能知一切法实性者，<a id="a-3v"></a>能住出世间六波罗蜜圣道。<a id="a-3w"></a>云何为住？<a id="a-3x"></a>善男子，<a id="a-3y"></a>若有菩萨成就自然慧方便而求菩提，<a id="a-3z"></a>于此五受阴中为如实觉故求于菩提。<a id="a-40"></a>是菩萨知色无常而行布施，<a id="a-41"></a>知色苦，<a id="a-42"></a>知色无我，<a id="a-43"></a>知色钝，<a id="a-44"></a>知色无智，<a id="a-45"></a>知色如幻，<a id="a-46"></a>知色如水中月，<a id="a-47"></a>知色如梦，<a id="a-48"></a>知色如影，<a id="a-49"></a>知色如响，<a id="a-4A"></a>知色如旋火轮，<a id="a-4B"></a>知色无我，<a id="a-4C"></a>知色无众生，<a id="a-4D"></a>知色无命，<a id="a-4E"></a>知色无人，<a id="a-4F"></a>知色无主，<a id="a-4G"></a>知色无养，<a id="a-4H"></a>知色空，<a id="a-4I"></a>知色无相，<a id="a-4J"></a>知色无愿，<a id="a-4K"></a>知色无作，<a id="a-4L"></a>知色无生，<a id="a-4M"></a>知色无起，<a id="a-4N"></a>知色无出，<a id="a-4O"></a>知色无形，<a id="a-4P"></a>知色寂静，<a id="a-4Q"></a>知色离，<a id="a-4R"></a>知色无终，<a id="a-4S"></a>知色无成，<a id="a-4T"></a>知色与虚空等，<a id="a-4U"></a>知色如涅槃性而行布施。<a id="a-4V"></a>菩萨如是行施时，<a id="a-4W"></a>以施离故知色亦离，<a id="a-4X"></a>以色离故知施亦离，<a id="a-4Y"></a>以色施离故知愿亦离，<a id="a-4Z"></a>以愿离故知色施亦离，<a id="a-4a"></a>以色施愿离故知菩提亦离，<a id="a-4b"></a>以菩提离故知色施愿离，<a id="a-4c"></a>而知一切法同菩提性。<a id="a-4d"></a>善男子，<a id="a-4e"></a>是为菩萨出世间檀波罗蜜。<a id="a-4f"></a>受、<a id="a-4g"></a>想、<a id="a-4h"></a>行亦如是。<a id="a-4i"></a>知识无常应行布施，<a id="a-4j"></a>知识苦，<a id="a-4k"></a>知识无我，<a id="a-4l"></a>知识钝，<a id="a-4m"></a>知识无智，<a id="a-4n"></a>知识如幻，<a id="a-4o"></a>知识如野马，<a id="a-4p"></a>知识如水中月，<a id="a-4q"></a>知识如梦，<a id="a-4r"></a>知识如影，<a id="a-4s"></a>知识如响，<a id="a-4t"></a>知识如旋火轮，<a id="a-4u"></a>知识无我，<a id="a-4v"></a>知识无众生，<a id="a-4w"></a>知识无命，<a id="a-4x"></a>知识无人，<a id="a-4y"></a>知识无主，<a id="a-4z"></a>知识无养，<a id="a-50"></a>知识如空，<a id="a-51"></a>知识无相，<a id="a-52"></a>知识无愿，<a id="a-53"></a>知识无作，<a id="a-54"></a>知识无生，<a id="a-55"></a>知识无起，<a id="a-56"></a>知识无出，<a id="a-57"></a>知识无形，<a id="a-58"></a>知识寂静，<a id="a-59"></a>知识离，<a id="a-5A"></a>知识无终，<a id="a-5B"></a>知识无成就，<a id="a-5C"></a>知识与虚空等，<a id="a-5D"></a>知识如涅槃性而行布施。<a id="a-5E"></a>菩萨如是行布施时，<a id="a-5F"></a>以施离故知识亦离，<a id="a-5G"></a>以识离故知施亦离，<a id="a-5H"></a>以识施离故知愿亦离，<a id="a-5I"></a>以愿离故知识施亦离，<a id="a-5J"></a>以识施愿离故知菩提亦离，<a id="a-5K"></a>以菩提离故知识施愿离，<a id="a-5L"></a>而知一切法同菩提性。<a id="a-5M"></a>善男子，<a id="a-5N"></a>是为菩萨出世间檀波罗蜜。<a id="a-5O"></a>复次，<a id="a-5P"></a>善男子，<a id="a-5Q"></a>菩萨知色无常而护于戒，<a id="a-5R"></a>乃至知色如涅槃性而护于戒。<a id="a-5S"></a>知受、<a id="a-5T"></a>想、<a id="a-5U"></a>行亦如是。<a id="a-5V"></a>知识无常而护于戒，<a id="a-5W"></a>乃至知识如涅槃性而护于戒，<a id="a-5X"></a>以戒离故知识亦离，<a id="a-5Y"></a>知戒离故乃至于识亦离，<a id="a-5Z"></a>乃至知一切法同菩提性。<a id="a-5a"></a>善男子，<a id="a-5b"></a>是为菩萨出世间尸罗波罗蜜，<a id="a-5c"></a>羼提波罗蜜、<a id="a-5d"></a>毗梨耶波罗蜜、<a id="a-5e"></a>禅波罗蜜亦如是。<a id="a-5f"></a>知色无常而行于慧，<a id="a-5g"></a>乃至知色如涅槃性而行于慧。<a id="a-5h"></a>知受、<a id="a-5i"></a>想、<a id="a-5j"></a>行无常而行于慧，<a id="a-5k"></a>乃至知识如涅槃性而行于慧。<a id="a-5l"></a>以慧平等故知识平等，<a id="a-5m"></a>以识平等故知慧平等，<a id="a-5n"></a>以慧识平等故知愿平等，<a id="a-5o"></a>以愿平等故知慧识平等，<a id="a-5p"></a>知慧识愿平等故知菩提平等，<a id="a-5q"></a>以菩提平等故知慧识愿平等，<a id="a-5r"></a>即知一切法同菩提性。<a id="a-5s"></a>善男子，<a id="a-5t"></a>是为出世间般若波罗蜜。<a id="a-5u"></a>是为菩萨出世间波罗蜜道，<a id="a-5v"></a>悉能摄取一切诸道，<a id="a-5w"></a>当知一切诸道皆入在中。</p>
  <p id="a5x">“何故名之为出世间耶？<a id="a-5y"></a>善男子，<a id="a-5z"></a>五受阴名为世间。<a id="a-60"></a>菩萨善分别五阴，<a id="a-61"></a>观是无常乃至如涅槃性，<a id="a-62"></a>已知此道中无有世间及世间法，<a id="a-63"></a>知此道是无漏，<a id="a-64"></a>是出世间，<a id="a-65"></a>无所系著，<a id="a-66"></a>是名出世间。<a id="a-67"></a>善男子，<a id="a-68"></a>是名菩萨道。<a id="a-69"></a>复次，<a id="a-6A"></a>道者，<a id="a-6B"></a>所谓如实求一切诸法，<a id="a-6C"></a>分别选择不见一切诸法，<a id="a-6D"></a>相续积聚无二无别，<a id="a-6E"></a>是故名道。<a id="a-6F"></a>而此道者无有憎爱，<a id="a-6G"></a>无憎爱故名为平等，<a id="a-6H"></a>离思惟观察余乘故名为广大，<a id="a-6I"></a>去离谄故名为端直，<a id="a-6J"></a>去离曲心故名为无奸，<a id="a-6K"></a>断除诸盖故名无系滞，<a id="a-6L"></a>去离欲瞋、<a id="a-6M"></a>恚害觉故名无尘垢，<a id="a-6N"></a>不爱色、<a id="a-6O"></a>声、<a id="a-6P"></a>香、<a id="a-6Q"></a>味、<a id="a-6R"></a>触故名为安乐，<a id="a-6S"></a>去离诸魔事故名为清凉，<a id="a-6T"></a>去离烦恼众贼故名为无畏，<a id="a-6U"></a>能到涅槃故名为出要，<a id="a-6V"></a>成就静定故名清凉水，<a id="a-6W"></a>慧善解故名为常明，<a id="a-6X"></a>善修慈故名为凉乐，<a id="a-6Y"></a>不舍大悲故名进无厌，<a id="a-6Z"></a>常行喜故名为悦豫，<a id="a-6a"></a>成就舍故名无过失，<a id="a-6b"></a>顺摄法故名为大富，<a id="a-6c"></a>成就施食波罗蜜力故，<a id="a-6d"></a>得萨婆若智辩诸佛善护持故名过四魔行法，<a id="a-6e"></a>不舍本愿故名进无滞碍，<a id="a-6f"></a>渡一切烦恼流故名无有上，<a id="a-6g"></a>一切世间无能降伏故名无詶对。<a id="a-6h"></a>善男子，<a id="a-6i"></a>此道成就如是等及诸余无量功德。<a id="a-6j"></a>一切大士乘此道故能往来教化无量众生，<a id="a-6k"></a>是为庄严；<a id="a-6l"></a>无诸烦恼现入烦恼，<a id="a-6m"></a>是其庄严；<a id="a-6n"></a>观于生死而不证实际，<a id="a-6o"></a>到空、<a id="a-6p"></a>无相、<a id="a-6q"></a>无作门，<a id="a-6r"></a>而能教化行诸见诸相诸愿众生，<a id="a-6s"></a>是其庄严；<a id="a-6t"></a>现入声闻、<a id="a-6u"></a>辟支佛涅槃而不舍生死，<a id="a-6v"></a>是其庄严；<a id="a-6w"></a>现诸趣受生而不动于法性，<a id="a-6x"></a>现说一切言教而不动于无言，<a id="a-6y"></a>是其庄严；<a id="a-6z"></a>能现一切佛事而不舍菩萨行，<a id="a-70"></a>是其庄严。</p>
  <p id="a71">“善男子，<a id="a-72"></a>是为菩萨大誓庄严、<a id="a-73"></a>大乘庄严、<a id="a-74"></a>道庄严。<a id="a-75"></a>菩萨以大誓庄严自庄严故，<a id="a-76"></a>能乘大乘顺出世间圣道，<a id="a-77"></a>未得萨婆若为众生故能作佛事。<a id="a-78"></a>”</p>
  <p id="a79">尔时，<a id="a-7A"></a>众中有菩萨名曰宝德，<a id="a-7B"></a>问虚空藏菩萨言：<a id="a-7C"></a>“善男子，<a id="a-7D"></a>汝已修此出世间圣道耶？<a id="a-7E"></a>”</p>
  <p id="a7F">虚空藏答言：<a id="a-7G"></a>“已修。<a id="a-7H"></a>”</p>
  <p id="a7I">宝德言：<a id="a-7J"></a>“云何修？<a id="a-7K"></a>”</p>
  <p id="a7L">虚空藏答言：<a id="a-7M"></a>“如得清净道如是修？<a id="a-7N"></a>”</p>
  <p id="a7O">宝德问言：<a id="a-7P"></a>“云何为清净道？<a id="a-7Q"></a>”</p>
  <p id="a7R">虚空藏答言：<a id="a-7S"></a>“善男子，<a id="a-7T"></a>我净故道净。<a id="a-7U"></a>”</p>
  <p id="a7V">宝德问言：<a id="a-7W"></a>“云何为我净？<a id="a-7X"></a>”</p>
  <p id="a7Y">虚空藏答言：<a id="a-7Z"></a>“如世净。<a id="a-7a"></a>”</p>
  <p id="a7b">宝德问言：<a id="a-7c"></a>“云何世净？<a id="a-7d"></a>”</p>
  <p id="a7e">虚空藏答言：<a id="a-7f"></a>“善男子，<a id="a-7g"></a>色过去际净。<a id="a-7h"></a>所以然者？<a id="a-7i"></a>以色本际无来故。<a id="a-7j"></a>色未来际亦净。<a id="a-7k"></a>所以然者？<a id="a-7l"></a>以色未来际无去故。<a id="a-7m"></a>色现在际亦净。<a id="a-7n"></a>所以然者？<a id="a-7o"></a>以现在色无住故。<a id="a-7p"></a>善男子，<a id="a-7q"></a>是为世净。<a id="a-7r"></a>受、<a id="a-7s"></a>想、<a id="a-7t"></a>行、<a id="a-7u"></a>识过去际净。<a id="a-7v"></a>所以然者？<a id="a-7w"></a>以识本际无来故。<a id="a-7x"></a>识未来际亦净。<a id="a-7y"></a>所以然者？<a id="a-7z"></a>以识未来际无去故。<a id="a-80"></a>识现在际亦净。<a id="a-81"></a>所以然者？<a id="a-82"></a>以识现在际无住故。<a id="a-83"></a>善男子，<a id="a-84"></a>是为世净。<a id="a-85"></a>善男子，<a id="a-86"></a>以世中世净故则我净，<a id="a-87"></a>以我净故是名道净。<a id="a-88"></a>”</p>
  <p id="a89">宝德言：<a id="a-8A"></a>“善男子，<a id="a-8B"></a>如是净道能何所为？<a id="a-8C"></a>”</p>
  <p id="a8D">虚空藏答言：<a id="a-8E"></a>“能作大智慧光明。<a id="a-8F"></a>以此慧明力故，<a id="a-8G"></a>能知一切法过去、<a id="a-8H"></a>未来际。<a id="a-8I"></a>”</p>
  <p id="a8J">宝德复问言：<a id="a-8K"></a>“何谓过去、<a id="a-8L"></a>未来法际？<a id="a-8M"></a>”</p>
  <p id="a8N">虚空藏答言：<a id="a-8O"></a>“一切法于过去际无生，<a id="a-8P"></a>于未来际无灭，<a id="a-8Q"></a>是名知过去、<a id="a-8R"></a>未来际。<a id="a-8S"></a>”</p>
  <p id="a8T">宝德复问：<a id="a-8U"></a>“若见过去、<a id="a-8V"></a>未来际者，<a id="a-8W"></a>为何所见？<a id="a-8X"></a>”</p>
  <p id="a8Y">虚空藏答言：<a id="a-8Z"></a>“见二俱离。<a id="a-8a"></a>”</p>
  <p id="a8b">宝德复问：<a id="a-8c"></a>“何谓二俱离？<a id="a-8d"></a>”</p>
  <p id="a8e">虚空藏答言：<a id="a-8f"></a>“离断常者。<a id="a-8g"></a>善男子，<a id="a-8h"></a>若有见法生及著法者，<a id="a-8i"></a>则是断常见。<a id="a-8j"></a>所以然者？<a id="a-8k"></a>由有生故则有灭，<a id="a-8l"></a>有生灭故则有断常之见。<a id="a-8m"></a>若不见有法从自性、<a id="a-8n"></a>他性生者则见因缘，<a id="a-8o"></a>若见因缘则见法，<a id="a-8p"></a>若见法者则见如来，<a id="a-8q"></a>若见如来者则见如，<a id="a-8r"></a>若见如者则不滞于断亦不执于常，<a id="a-8s"></a>若不常不断者即无生无灭。<a id="a-8t"></a>”</p>
  <p id="a8u">宝德复问：<a id="a-8v"></a>“善男子，<a id="a-8w"></a>若无生无灭，<a id="a-8x"></a>云何有名数？<a id="a-8y"></a>”</p>
  <p id="a8z">虚空藏答言：<a id="a-90"></a>“假言说故名之法耳！<a id="a-91"></a>善男子，<a id="a-92"></a>犹如有空故，<a id="a-93"></a>有色差别名，<a id="a-94"></a>所谓青黄赤白色、<a id="a-95"></a>紫色、<a id="a-96"></a>玻瓈色、<a id="a-97"></a>琉璃色、<a id="a-98"></a>粗色、<a id="a-99"></a>细色、<a id="a-9A"></a>长色、<a id="a-9B"></a>短色、<a id="a-9C"></a>方色、<a id="a-9D"></a>圆色。<a id="a-9E"></a>虚空不为如是等法所染，<a id="a-9F"></a>然一切色自性亦空，<a id="a-9G"></a>一切诸法亦复如是，<a id="a-9H"></a>同虚空性，<a id="a-9I"></a>但假言说有名数耳！<a id="a-9J"></a>所谓善法不善法、<a id="a-9K"></a>世间法出世间法、<a id="a-9L"></a>应作法不应作法、<a id="a-9M"></a>有漏法无漏法、<a id="a-9N"></a>有为法无为法。<a id="a-9O"></a>而菩萨亦不作一切非福行，<a id="a-9P"></a>所作福行皆是虚诳，<a id="a-9Q"></a>非真不坚固。<a id="a-9R"></a>是菩萨知一切行非行，<a id="a-9S"></a>平等舍离一切相，<a id="a-9T"></a>成就般若波罗蜜力故，<a id="a-9U"></a>回向菩提而亦不见菩提有增有减。<a id="a-9V"></a>不于色中求菩提，<a id="a-9W"></a>亦不于受、<a id="a-9X"></a>想、<a id="a-9Y"></a>行、<a id="a-9Z"></a>识中求菩提。<a id="a-9a"></a>菩萨以无求故，<a id="a-9b"></a>住于清净戒众，<a id="a-9c"></a>修无愿解脱门，<a id="a-9d"></a>满足一切诸愿，<a id="a-9e"></a>知生死性同涅槃性。<a id="a-9f"></a>虽入究竟涅槃，<a id="a-9g"></a>为断除众生虚妄颠倒故行菩萨行，<a id="a-9h"></a>亦无行法可行。<a id="a-9i"></a>善男子，<a id="a-9j"></a>如是菩萨入于涅槃行菩萨行。<a id="a-9k"></a>善男子，<a id="a-9l"></a>凡有所作皆是生死，<a id="a-9m"></a>无有所作是名涅槃。<a id="a-9n"></a>菩萨所行是无所作，<a id="a-9o"></a>是故菩萨名入涅槃行菩萨行。<a id="a-9p"></a>善男子，<a id="a-9q"></a>凡有染著樔窟妄想戏论取相，<a id="a-9r"></a>是名生死。<a id="a-9s"></a>涅槃者，<a id="a-9t"></a>无染著樔窟妄想戏论取相，<a id="a-9u"></a>是名涅槃。<a id="a-9v"></a>菩萨以修无乐著樔窟妄想戏论取相，<a id="a-9w"></a>行菩萨行，<a id="a-9x"></a>是名菩萨入于涅槃行菩萨行。<a id="a-9y"></a>”</p>
  <p id="a9z">当说此法时，<a id="a-A0"></a>有五百菩萨得无生法忍。</p>
  <p id="aA1">尔时，<a id="a-A2"></a>世尊赞虚空藏菩萨言：<a id="a-A3"></a>“善哉！<a id="a-A4"></a>善哉！<a id="a-A5"></a>贤士，<a id="a-A6"></a>快说法性称菩萨行真实不异。<a id="a-A7"></a>”</p>
  <p id="aA8">虚空藏白佛言：<a id="a-A9"></a>“世尊，<a id="a-AA"></a>此是如来快也。<a id="a-AB"></a>所以者何？<a id="a-AC"></a>由世尊慧明故，<a id="a-AD"></a>我等得斯辩分。<a id="a-AE"></a>世尊，<a id="a-AF"></a>喻如日光照阎浮提，<a id="a-AG"></a>由日威德力故，<a id="a-AH"></a>有眼之者得见色像作诸事业；<a id="a-AI"></a>由于如来大智力故，<a id="a-AJ"></a>照一切众生及诸世界亦复如是。<a id="a-AK"></a>诸法实性不可言说，<a id="a-AL"></a>诸言说性与虚空等，<a id="a-AM"></a>是故诸法不可得数。<a id="a-AN"></a>凡有数法则有限量，<a id="a-AO"></a>凡有限量则是有为，<a id="a-AP"></a>凡有有为则可知、<a id="a-AQ"></a>可断、<a id="a-AR"></a>可修，<a id="a-AS"></a>凡是可知、<a id="a-AT"></a>可断、<a id="a-AU"></a>可修则有得、<a id="a-AV"></a>有证、<a id="a-AW"></a>有名数法，<a id="a-AX"></a>思惟筹量分别。<a id="a-AY"></a>不见有法可知、<a id="a-AZ"></a>可断、<a id="a-Aa"></a>可修、<a id="a-Ab"></a>可证、<a id="a-Ac"></a>可得故，<a id="a-Ad"></a>即无有得。<a id="a-Ae"></a>所以然者？<a id="a-Af"></a>以一切法无生故。<a id="a-Ag"></a>能如是正见诸法，<a id="a-Ah"></a>于诸法中不生爱染，<a id="a-Ai"></a>以无爱染故则无有著，<a id="a-Aj"></a>以无著故则无近，<a id="a-Ak"></a>以无近故则无受无取。<a id="a-Al"></a>何谓无受无取？<a id="a-Am"></a>谓色若常若无常，<a id="a-An"></a>无受无取；<a id="a-Ao"></a>受、<a id="a-Ap"></a>想、<a id="a-Aq"></a>行、<a id="a-Ar"></a>识若常若无常，<a id="a-As"></a>无受无取。<a id="a-At"></a>色若苦若乐、<a id="a-Au"></a>若有我若无我、<a id="a-Av"></a>若净若不净，<a id="a-Aw"></a>无受无取；<a id="a-Ax"></a>受、<a id="a-Ay"></a>想、<a id="a-Az"></a>行、<a id="a-B0"></a>识若苦若乐、<a id="a-B1"></a>若有我若无我，<a id="a-B2"></a>无受无取。<a id="a-B3"></a>色若空若非空，<a id="a-B4"></a>无受无取；<a id="a-B5"></a>受、<a id="a-B6"></a>想、<a id="a-B7"></a>行、<a id="a-B8"></a>识若空若非空，<a id="a-B9"></a>无受无取。<a id="a-BA"></a>色若离若非离，<a id="a-BB"></a>无受无取；<a id="a-BC"></a>受、<a id="a-BD"></a>想、<a id="a-BE"></a>行、<a id="a-BF"></a>识若离若非离，<a id="a-BG"></a>无受无取。<a id="a-BH"></a>菩萨以无受无取故，<a id="a-BI"></a>得诸法无受三昧；<a id="a-BJ"></a>住是三昧已，<a id="a-BK"></a>诸佛世尊以无上心通授是菩萨记。<a id="a-BL"></a>是菩萨虽入涅槃，<a id="a-BM"></a>见一切众生究竟同涅槃性，<a id="a-BN"></a>为教化众生故，<a id="a-BO"></a>不舍大誓庄严及菩萨大悲。<a id="a-BP"></a>云何菩萨入于涅槃行菩萨行？<a id="a-BQ"></a>善男子，<a id="a-BR"></a>凡有所作名为生死，<a id="a-BS"></a>凡无所作名为涅槃。<a id="a-BT"></a>菩萨以正智慧，<a id="a-BU"></a>见一切诸行离相。<a id="a-BV"></a>菩萨以法明眼明了见故，<a id="a-BW"></a>能说如来智明。<a id="a-BX"></a>”</p>
  <p id="aBY">尔时，<a id="a-BZ"></a>宝德菩萨问虚空藏菩萨言：<a id="a-Ba"></a>“善男子，<a id="a-Bb"></a>汝何为自隐己智，<a id="a-Bc"></a>言尽是如来力耶？<a id="a-Bd"></a>”</p>
  <p id="aBe">虚空藏答宝德言：<a id="a-Bf"></a>“善男子，<a id="a-Bg"></a>如来岂不说隐善显恶也？<a id="a-Bh"></a>善男子，<a id="a-Bi"></a>我还问汝，<a id="a-Bj"></a>随意答我。<a id="a-Bk"></a>善男子，<a id="a-Bl"></a>于汝意云何？<a id="a-Bm"></a>若无阿那婆达多龙王时，<a id="a-Bn"></a>阿耨大池能出四河，<a id="a-Bo"></a>使诸众生得受用不？<a id="a-Bp"></a>”</p>
  <p id="aBq">宝德答言：<a id="a-Br"></a>“不也。<a id="a-Bs"></a>”</p>
  <p id="aBt">虚空藏言：<a id="a-Bu"></a>“善男子，<a id="a-Bv"></a>若无如来则无法律，<a id="a-Bw"></a>菩萨无由得成大智之海，<a id="a-Bx"></a>亦不能利益一切众生。<a id="a-By"></a>以如来出世故则有法律，<a id="a-Bz"></a>诸菩萨得成大智之海，<a id="a-C0"></a>亦能度化一切众生。<a id="a-C1"></a>善男子，<a id="a-C2"></a>是故当知一切菩萨所得辩说，<a id="a-C3"></a>能以利益众生，<a id="a-C4"></a>皆是如来神力。<a id="a-C5"></a>”</p>
  <p id="aC6">宝德复问：<a id="a-C7"></a>“善男子，<a id="a-C8"></a>诸如来辩，<a id="a-C9"></a>可得转至菩萨心不？<a id="a-CA"></a>”</p>
  <p id="aCB">虚空藏答言：<a id="a-CC"></a>“不也。<a id="a-CD"></a>”</p>
  <p id="aCE">宝德言：<a id="a-CF"></a>“云何由如来力故得辩说也？<a id="a-CG"></a>”</p>
  <p id="aCH">虚空藏答言：<a id="a-CI"></a>“善男子，<a id="a-CJ"></a>喻如巧种果树，<a id="a-CK"></a>因缘和合便得果实；<a id="a-CL"></a>然树非即果，<a id="a-CM"></a>果不离树。<a id="a-CN"></a>善男子，<a id="a-CO"></a>如来所说法，<a id="a-CP"></a>菩萨于此法中善顺行故，<a id="a-CQ"></a>便生大智明辩，<a id="a-CR"></a>因佛说得亦无有转。<a id="a-CS"></a>”</p>
  <p id="aCT">宝德言：<a id="a-CU"></a>“希有！<a id="a-CV"></a>善男子，<a id="a-CW"></a>因缘生法如是甚深难测。<a id="a-CX"></a>”</p>
  <p id="aCY">虚空藏言：<a id="a-CZ"></a>“善男子，<a id="a-Ca"></a>一切诸法究竟无生。<a id="a-Cb"></a>”</p>
  <p id="aCc">宝德言：<a id="a-Cd"></a>“善男子，<a id="a-Ce"></a>诸法谓从缘生。<a id="a-Cf"></a>”</p>
  <p id="aCg">虚空藏言：<a id="a-Ch"></a>“善男子，<a id="a-Ci"></a>生已生也，<a id="a-Cj"></a>未生生也。<a id="a-Ck"></a>”</p>
  <p id="aCl">宝德言：<a id="a-Cm"></a>“善男子，<a id="a-Cn"></a>生已不生，<a id="a-Co"></a>未生亦不生。<a id="a-Cp"></a>”</p>
  <p id="aCq">虚空藏言：<a id="a-Cr"></a>“善男子，<a id="a-Cs"></a>是故无生。<a id="a-Ct"></a>”</p>
  <p id="aCu">宝德言：<a id="a-Cv"></a>“善男子，<a id="a-Cw"></a>缘中有因耶？<a id="a-Cx"></a>”</p>
  <p id="aCy">虚空藏答言：<a id="a-Cz"></a>“无也。<a id="a-D0"></a>”</p>
  <p id="aD1">宝德言：<a id="a-D2"></a>“因中有缘耶？<a id="a-D3"></a>”</p>
  <p id="aD4">虚空藏答言：<a id="a-D5"></a>“无也。<a id="a-D6"></a>”</p>
  <p id="aD7">宝德言：<a id="a-D8"></a>“于汝意云何？<a id="a-D9"></a>若因若缘自实有性耶？<a id="a-DA"></a>”</p>
  <p id="aDB">虚空藏言：<a id="a-DC"></a>“无也。<a id="a-DD"></a>”</p>
  <p id="aDE">宝德言：<a id="a-DF"></a>“善男子，<a id="a-DG"></a>于汝意云何？<a id="a-DH"></a>诸法无因缘生耶？<a id="a-DI"></a>”</p>
  <p id="aDJ">虚空藏答言：<a id="a-DK"></a>“不也。<a id="a-DL"></a>善男子，<a id="a-DM"></a>是故一切法无自性，<a id="a-DN"></a>无生无起无出。<a id="a-DO"></a>是以缘不生因，<a id="a-DP"></a>因不生缘，<a id="a-DQ"></a>自性不生自性，<a id="a-DR"></a>他性亦不生他性，<a id="a-DS"></a>自性不生他性，<a id="a-DT"></a>他性不生自性，<a id="a-DU"></a>是故说一切法自性无生。<a id="a-DV"></a>所以者何？<a id="a-DW"></a>以如无生无灭，<a id="a-DX"></a>法性、<a id="a-DY"></a>实际亦无生无灭。<a id="a-DZ"></a>如如、<a id="a-Da"></a>法性、<a id="a-Db"></a>实际，<a id="a-Dc"></a>如来所觉一切诸法亦复如是无生无灭。<a id="a-Dd"></a>”</p>
  <p id="aDe">宝德言：<a id="a-Df"></a>“善男子，<a id="a-Dg"></a>如来亦不出世也。<a id="a-Dh"></a>”</p>
  <p id="aDi">虚空藏答言：<a id="a-Dj"></a>“此不应说也。<a id="a-Dk"></a>所以者何？<a id="a-Dl"></a>如来于一切法，<a id="a-Dm"></a>尽不可说，<a id="a-Dn"></a>不可言出，<a id="a-Do"></a>不得言不出。<a id="a-Dp"></a>若有人问言：<a id="a-Dq"></a>‘如来出世耶？<a id="a-Dr"></a>不出世耶？<a id="a-Ds"></a>’智者为不谤如来故应置不答。<a id="a-Dt"></a>”</p>
  <p id="aDu">宝德问言：<a id="a-Dv"></a>“云何应置？<a id="a-Dw"></a>”</p>
  <p id="aDx">虚空藏言：<a id="a-Dy"></a>“如法性住，<a id="a-Dz"></a>应如是置。<a id="a-E0"></a>”</p>
  <p id="aE1">宝德言：<a id="a-E2"></a>“云何法性住？<a id="a-E3"></a>”</p>
  <p id="aE4">虚空藏答言：<a id="a-E5"></a>“如虚空性住，<a id="a-E6"></a>住无所住，<a id="a-E7"></a>法性亦如是住。<a id="a-E8"></a>如法性，<a id="a-E9"></a>众生性亦尔；<a id="a-EA"></a>如众生性，<a id="a-EB"></a>一切法亦尔；<a id="a-EC"></a>如一切法，<a id="a-ED"></a>如来亦如是住，<a id="a-EE"></a>住无所住。<a id="a-EF"></a>无住处故，<a id="a-EG"></a>无住无不住，<a id="a-EH"></a>是故不得言生，<a id="a-EI"></a>不得言灭。<a id="a-EJ"></a>”</p>
  <p id="aEK">宝德言：<a id="a-EL"></a>“善男子，<a id="a-EM"></a>如来出世事，<a id="a-EN"></a>甚深！<a id="a-EO"></a>甚深！<a id="a-EP"></a>”</p>
  <p id="aEQ">虚空藏答言：<a id="a-ER"></a>“善男子，<a id="a-ES"></a>若能如实解了缘生法者，<a id="a-ET"></a>名为佛出世。<a id="a-EU"></a>”</p>
  <p id="aEV">宝德言：<a id="a-EW"></a>“善男子，<a id="a-EX"></a>谁当解此说也？<a id="a-EY"></a>”</p>
  <p id="aEZ">虚空藏答言：<a id="a-Ea"></a>“若于一切法中不得增减者。<a id="a-Eb"></a>”</p>
  <p id="aEc">宝德问言：<a id="a-Ed"></a>“何谓为增？<a id="a-Ee"></a>”</p>
  <p id="aEf">虚空藏答言：<a id="a-Eg"></a>“增者所谓增上句，<a id="a-Eh"></a>谓于无中妄生增上。<a id="a-Ei"></a>无增上句者是平等句、<a id="a-Ej"></a>无等句、<a id="a-Ek"></a>无文字句、<a id="a-El"></a>无句、<a id="a-Em"></a>无教句。<a id="a-En"></a>无教之中，<a id="a-Eo"></a>无句无增上，<a id="a-Ep"></a>亦无心意识，<a id="a-Eq"></a>以是故非句。<a id="a-Er"></a>喻如空中鸟迹究竟已无，<a id="a-Es"></a>当无而言鸟迹；<a id="a-Et"></a>于一切法中无有字句亦复如是，<a id="a-Eu"></a>无句而假名为句。<a id="a-Ev"></a>如无迹假名为迹，<a id="a-Ew"></a>如来出世亦无有出，<a id="a-Ex"></a>假名为出亦复如是。<a id="a-Ey"></a>是故智者不应取著，<a id="a-Ez"></a>以无取著故假名为出，<a id="a-F0"></a>而常依无出。<a id="a-F1"></a>所以者何？<a id="a-F2"></a>以无生是一切诸法实性故。<a id="a-F3"></a>无生者则无所有，<a id="a-F4"></a>是故名一切法无所有性，<a id="a-F5"></a>无所有性无有住处，<a id="a-F6"></a>无住处故是无住际。<a id="a-F7"></a>一切诸法及无住际即是实际，<a id="a-F8"></a>实际即是一切法际，<a id="a-F9"></a>是故言一切法与实际等。<a id="a-FA"></a>言实际者是三场分断际、<a id="a-FB"></a>不可坏际、<a id="a-FC"></a>不断不常际、<a id="a-FD"></a>如实际、<a id="a-FE"></a>三世等际，<a id="a-FF"></a>以如是等际等一切法际。<a id="a-FG"></a>所以者何？<a id="a-FH"></a>实际及我际无二无别，<a id="a-FI"></a>实际及众生寿命养育人际无二无别，<a id="a-FJ"></a>实际及我见际无二无别。<a id="a-FK"></a>于我见中无有实际，<a id="a-FL"></a>能如是如实知者则无有二十种我见。<a id="a-FM"></a>所以者何？<a id="a-FN"></a>以实际中无一无多故。<a id="a-FO"></a>实际与平等等，<a id="a-FP"></a>无来无去，<a id="a-FQ"></a>无尽无减，<a id="a-FR"></a>实际究竟空故，<a id="a-FS"></a>是故言一切法是无尽门无尽际。<a id="a-FT"></a>涅槃者无尽，<a id="a-FU"></a>所谓空故无性故。<a id="a-FV"></a>如涅槃无尽无不尽，<a id="a-FW"></a>一切法亦复如是。<a id="a-FX"></a>以是故言一切法与涅槃等，<a id="a-FY"></a>诸法无等无不等无俦匹故。<a id="a-FZ"></a>喻如虚空无有俦匹，<a id="a-Fa"></a>一切诸法亦复如是。<a id="a-Fb"></a>若见有詶匹言有涅槃者，<a id="a-Fc"></a>已言有涅槃，<a id="a-Fd"></a>便求涅槃则与贤圣相违。<a id="a-Fe"></a>已言有涅槃故，<a id="a-Ff"></a>便言此应知、<a id="a-Fg"></a>此应断、<a id="a-Fh"></a>此应证、<a id="a-Fi"></a>此应修、<a id="a-Fj"></a>此应生、<a id="a-Fk"></a>此应灭，<a id="a-Fl"></a>如是行不具者，<a id="a-Fm"></a>不能如实知，<a id="a-Fn"></a>不能如实见，<a id="a-Fo"></a>则不识不解，<a id="a-Fp"></a>不知不见；<a id="a-Fq"></a>不识不解一切法故，<a id="a-Fr"></a>则著于文字，<a id="a-Fs"></a>于诸法中妄生诤竞，<a id="a-Ft"></a>生诤竞者于佛法中则为可愍。<a id="a-Fu"></a>所以然者？<a id="a-Fv"></a>如来说言，<a id="a-Fw"></a>沙门之法不应诤竞。<a id="a-Fx"></a>”</p>
  <p id="aFy">尔时，<a id="a-Fz"></a>大德阿难白佛言：<a id="a-G0"></a>“希有世尊！<a id="a-G1"></a>此贤士才辩乃能如是甚深明了难解难测也。<a id="a-G2"></a>于一切法不从他受，<a id="a-G3"></a>如身自证能如是说。<a id="a-G4"></a>”</p>
  <p id="aG5">虚空藏菩萨即谓阿难言：<a id="a-G6"></a>“大德，<a id="a-G7"></a>我已自身证知，<a id="a-G8"></a>是故如所证知能如是说。<a id="a-G9"></a>何以故？<a id="a-GA"></a>我身即是虚空，<a id="a-GB"></a>以虚空证知一切法，<a id="a-GC"></a>为虚空印所印。<a id="a-GD"></a>大德阿难，<a id="a-GE"></a>凡诸菩萨修身善解身相者，<a id="a-GF"></a>能以此身作诸佛事，<a id="a-GG"></a>现种种色像，<a id="a-GH"></a>而亦不退于真法身，<a id="a-GI"></a>亦复不离结业生身。<a id="a-GJ"></a>又复不过于平等性，<a id="a-GK"></a>现变化身悉得自在，<a id="a-GL"></a>于一切佛国普能示现，<a id="a-GM"></a>终已不隐应化之身，<a id="a-GN"></a>如是行者皆可名之为身证行。<a id="a-GO"></a>”</p>
  <p id="aGP">阿难问言：<a id="a-GQ"></a>“善男子，<a id="a-GR"></a>汝于法颇有证耶？<a id="a-GS"></a>”</p>
  <p id="aGT">虚空藏答言：<a id="a-GU"></a>“大德阿难，<a id="a-GV"></a>我不见法离于身、<a id="a-GW"></a>身离于法。<a id="a-GX"></a>”</p>
  <p id="aGY">阿难言：<a id="a-GZ"></a>“善男子，<a id="a-Ga"></a>汝若身证者，<a id="a-Gb"></a>汝得阿罗汉果耶？<a id="a-Gc"></a>”</p>
  <p id="aGd">虚空藏言：<a id="a-Ge"></a>“大德，<a id="a-Gf"></a>无得不得无所得故，<a id="a-Gg"></a>于一切法无恼行故，<a id="a-Gh"></a>离贪欲、<a id="a-Gi"></a>瞋恚、<a id="a-Gj"></a>愚痴故，<a id="a-Gk"></a>是谓阿罗汉。<a id="a-Gl"></a>”</p>
  <p id="aGm">阿难言：<a id="a-Gn"></a>“善男子，<a id="a-Go"></a>汝何时当般涅槃耶？<a id="a-Gp"></a>”</p>
  <p id="aGq">虚空藏言：<a id="a-Gr"></a>“大德，<a id="a-Gs"></a>阿罗汉者无般涅槃，<a id="a-Gt"></a>知一切法究竟是涅槃亦无涅槃相。<a id="a-Gu"></a>凡愚之人有如是分别戏论行，<a id="a-Gv"></a>言此是生死、<a id="a-Gw"></a>此是涅槃。<a id="a-Gx"></a>阿罗汉者无是戏论也。<a id="a-Gy"></a>”</p>
  <p id="aGz">大德阿难言：<a id="a-H0"></a>“善男子，<a id="a-H1"></a>如我解汝所说义。<a id="a-H2"></a>夫菩萨者，<a id="a-H3"></a>不应言是凡夫，<a id="a-H4"></a>亦不应言是学，<a id="a-H5"></a>不应言是无学，<a id="a-H6"></a>去离二相故。<a id="a-H7"></a>”</p>
  <p id="aH8">虚空藏言：<a id="a-H9"></a>“大德阿难，<a id="a-HA"></a>善哉！<a id="a-HB"></a>善哉！<a id="a-HC"></a>以非凡夫、<a id="a-HD"></a>非学、<a id="a-HE"></a>非无学故，<a id="a-HF"></a>在在处处皆能示现，<a id="a-HG"></a>于一切处亦不取著。<a id="a-HH"></a>”</p>
  <p id="aHI">尔时，<a id="a-HJ"></a>五百大声闻各以己身所著忧多罗缯奉上虚空藏，<a id="a-HK"></a>奉上衣已，<a id="a-HL"></a>一时同声说如是言：<a id="a-HM"></a>“其有众生深心发阿耨多罗三藐三菩提者，<a id="a-HN"></a>快得善利！<a id="a-HO"></a>于如是大智法藏中不堕其外。<a id="a-HP"></a>”所上之衣即便不现。</p>
  <p id="aHQ">彼诸声闻问虚空藏言：<a id="a-HR"></a>“衣何所至也？<a id="a-HS"></a>”</p>
  <p id="aHT">虚空藏答言：<a id="a-HU"></a>“入我藏中。<a id="a-HV"></a>”又言：<a id="a-HW"></a>“如来知之，<a id="a-HX"></a>汝等可问。<a id="a-HY"></a>”</p>
  <p id="aHZ">尔时，<a id="a-Ha"></a>诸声闻即白佛言：<a id="a-Hb"></a>“世尊，<a id="a-Hc"></a>衣何所至也？<a id="a-Hd"></a>”</p>
  <p id="aHe">佛告诸比丘：<a id="a-Hf"></a>“东方去此过无量阿僧祇诸佛刹土，<a id="a-Hg"></a>有世界名曰袈裟幢，<a id="a-Hh"></a>其界有佛，<a id="a-Hi"></a>号曰山王如来，<a id="a-Hj"></a>虚空藏已遣此衣至彼世界。<a id="a-Hk"></a>”</p>
  <p id="aHl">诸声闻即白佛言：<a id="a-Hm"></a>“世尊，<a id="a-Hn"></a>以何因缘遣衣至彼耶？<a id="a-Ho"></a>”</p>
  <p id="aHp">佛言：<a id="a-Hq"></a>“欲以此衣于彼世界施作佛事。<a id="a-Hr"></a>虚空藏菩萨于此所说，<a id="a-Hs"></a>如虚空藏等三昧印法门，<a id="a-Ht"></a>此三昧于彼衣中当演其义音。<a id="a-Hu"></a>彼世界无量阿僧祇诸菩萨，<a id="a-Hv"></a>闻此法故当得无生法忍。<a id="a-Hw"></a>诸比丘当知，<a id="a-Hx"></a>菩萨作如是种种方便利益众生。<a id="a-Hy"></a>”</p>
  <p id="aHz">说此法时，<a id="a-I0"></a>于上虚空中雨无量金色华，<a id="a-I1"></a>以此诸华遍覆妙宝庄严堂。<a id="a-I2"></a>于诸华中出如是法音：<a id="a-I3"></a>“其有众生信此虚空藏所说法，<a id="a-I4"></a>善顺思惟分别其义者，<a id="a-I5"></a>皆当为不退转印所印，<a id="a-I6"></a>毕定得至无上道场。<a id="a-I7"></a>”</p>
  <p id="aI8">尔时，<a id="a-I9"></a>阿难白佛言：<a id="a-IA"></a>“世尊，<a id="a-IB"></a>是何瑞应乃雨此华，<a id="a-IC"></a>出如是妙音安慰众生？<a id="a-ID"></a>”</p>
  <p id="aIE">佛告阿难：<a id="a-IF"></a>“有梵天名曰光明庄严，<a id="a-IG"></a>从梵天上与六十八百千梵众俱欲来诣此。<a id="a-IH"></a>”</p>
  <p id="aII">如来说此语已，<a id="a-IJ"></a>时诸梵众忽然来至妙宝庄严堂上，<a id="a-IK"></a>顶礼佛足，<a id="a-IL"></a>右绕七匝，<a id="a-IM"></a>绕七匝已在一面立，<a id="a-IN"></a>合掌向佛而白佛言：<a id="a-IO"></a>“希有世尊！<a id="a-IP"></a>虚空藏菩萨不可思议，<a id="a-IQ"></a>戒众清净，<a id="a-IR"></a>善修诸定，<a id="a-IS"></a>善分别大智慧，<a id="a-IT"></a>善能游戏诸大神通，<a id="a-IU"></a>善能满足大弘誓愿，<a id="a-IV"></a>善能成就大权方便，<a id="a-IW"></a>善能庄严身、<a id="a-IX"></a>口及意，<a id="a-IY"></a>善能于诸法中成就大自在力。<a id="a-IZ"></a>是虚空藏菩萨，<a id="a-Ia"></a>身、<a id="a-Ib"></a>口及意都无所作，<a id="a-Ic"></a>无有分别忆想，<a id="a-Id"></a>而能现此不可思议庄严神变。<a id="a-Ie"></a>又能显现无量百千法门，<a id="a-If"></a>亦能出入百千诸三昧门，<a id="a-Ig"></a>从昔以来常乐修习成就诸善法故。<a id="a-Ih"></a>世尊，<a id="a-Ii"></a>诸菩萨不应于往昔所修善根不知其因，<a id="a-Ij"></a>集诸善根亦应无厌。<a id="a-Ik"></a>所以者何？<a id="a-Il"></a>是因往昔所种善根果报故，<a id="a-Im"></a>能现如是不可思议神变。<a id="a-In"></a>”</p>
  <p id="aIo">佛告梵天：<a id="a-Ip"></a>“如是，<a id="a-Iq"></a>如是，<a id="a-Ir"></a>如汝所言。<a id="a-Is"></a>诸菩萨已成就善根资粮及出要智方便故，<a id="a-It"></a>能现如是不可思议功德庄严之事，<a id="a-Iu"></a>无忆想分别，<a id="a-Iv"></a>亦无不分别。<a id="a-Iw"></a>”</p>
  <p id="aIx">梵天白佛言：<a id="a-Iy"></a>“世尊，<a id="a-Iz"></a>云何菩萨集善根资粮及出要智方便？<a id="a-J0"></a>”</p>
  <p id="aJ1">佛告光明庄严梵天言：<a id="a-J2"></a>“善根有三种。<a id="a-J3"></a>何等为三？<a id="a-J4"></a>所谓无贪善根、<a id="a-J5"></a>无恚善根、<a id="a-J6"></a>无痴善根，<a id="a-J7"></a>是名善根。<a id="a-J8"></a>资粮者，<a id="a-J9"></a>所谓舍一切所有修慈观诸法，<a id="a-JA"></a>是名资粮。<a id="a-JB"></a>方便者，<a id="a-JC"></a>所谓去离凡夫地，<a id="a-JD"></a>不愿乐声闻、<a id="a-JE"></a>辟支佛地，<a id="a-JF"></a>进入诸菩萨地，<a id="a-JG"></a>是名方便。<a id="a-JH"></a>智者，<a id="a-JI"></a>所谓知舍不善法智，<a id="a-JJ"></a>知集善法智，<a id="a-JK"></a>知回向菩提智，<a id="a-JL"></a>是名智。<a id="a-JM"></a>菩萨能住如是等正行者，<a id="a-JN"></a>是名出要。</p>
  <p id="aJO">“复次，<a id="a-JP"></a>善根者，<a id="a-JQ"></a>能发阿耨多罗三藐三菩提心。<a id="a-JR"></a>资粮者，<a id="a-JS"></a>所谓求一切善法。<a id="a-JT"></a>方便者，<a id="a-JU"></a>所谓已作未作善根终不废忘。<a id="a-JV"></a>智者，<a id="a-JW"></a>所谓知心如幻化。<a id="a-JX"></a>如是等法现前了知，<a id="a-JY"></a>是名出要。</p>
  <p id="aJZ">“复次，<a id="a-Ja"></a>善根者，<a id="a-Jb"></a>所谓淳至。<a id="a-Jc"></a>资粮者，<a id="a-Jd"></a>所谓发动。<a id="a-Je"></a>方便者，<a id="a-Jf"></a>所谓深心。<a id="a-Jg"></a>智者，<a id="a-Jh"></a>所谓无持无动。<a id="a-Ji"></a>能行如是等法者，<a id="a-Jj"></a>是名出要。</p>
  <p id="aJk">“复次，<a id="a-Jl"></a>善根者，<a id="a-Jm"></a>所谓欲善法。<a id="a-Jn"></a>资粮者，<a id="a-Jo"></a>所谓胜进。<a id="a-Jp"></a>方便者，<a id="a-Jq"></a>所谓安住不放逸。<a id="a-Jr"></a>智者，<a id="a-Js"></a>所谓舍一切依著。<a id="a-Jt"></a>能行如是等行者，<a id="a-Ju"></a>是名出要。</p>
  <p id="aJv">“复次，<a id="a-Jw"></a>善根者，<a id="a-Jx"></a>所谓正信。<a id="a-Jy"></a>资粮者，<a id="a-Jz"></a>所谓不舍本愿。<a id="a-K0"></a>方便者，<a id="a-K1"></a>所谓不舍念定。<a id="a-K2"></a>智者，<a id="a-K3"></a>所谓慧。<a id="a-K4"></a>能正住如是等行者，<a id="a-K5"></a>是名成就善根、<a id="a-K6"></a>资粮、<a id="a-K7"></a>智方便、<a id="a-K8"></a>出要。</p>
  <p id="aK9">“复次，<a id="a-KA"></a>善根者，<a id="a-KB"></a>所谓悦可诸善知识。<a id="a-KC"></a>资粮者，<a id="a-KD"></a>所谓给侍所须，<a id="a-KE"></a>恭敬供养，<a id="a-KF"></a>尊重利益。<a id="a-KG"></a>方便者，<a id="a-KH"></a>所谓于善知识生世尊想。<a id="a-KI"></a>智者，<a id="a-KJ"></a>所谓知时非时而问法。<a id="a-KK"></a>能正住如是等行者，<a id="a-KL"></a>是名出要。</p>
  <p id="aKM">“复次，<a id="a-KN"></a>善根者，<a id="a-KO"></a>所谓善顺听法。<a id="a-KP"></a>资粮者，<a id="a-KQ"></a>所谓受持不废忘。<a id="a-KR"></a>方便者，<a id="a-KS"></a>所谓随闻能观。<a id="a-KT"></a>智者，<a id="a-KU"></a>所谓随所闻而行。<a id="a-KV"></a>能正住如是等行者，<a id="a-KW"></a>是名出要。</p>
  <p id="aKX">“复次，<a id="a-KY"></a>善根者，<a id="a-KZ"></a>所谓值佛悦可。<a id="a-Ka"></a>资粮者，<a id="a-Kb"></a>所谓护一切诸波罗蜜诸摄法及助道法。<a id="a-Kc"></a>方便者，<a id="a-Kd"></a>所谓能从一地至于一地。<a id="a-Ke"></a>智者，<a id="a-Kf"></a>所谓得无生法忍。<a id="a-Kg"></a>菩萨能正住如是等行者，<a id="a-Kh"></a>是名成就善根、<a id="a-Ki"></a>资粮、<a id="a-Kj"></a>方便智、<a id="a-Kk"></a>出要。<a id="a-Kl"></a>”</p>
  <p id="aKm">尔时，<a id="a-Kn"></a>光明庄严梵天白佛言：<a id="a-Ko"></a>“希有世尊！<a id="a-Kp"></a>如来能以四句义，<a id="a-Kq"></a>总说一切菩萨行。<a id="a-Kr"></a>世尊，<a id="a-Ks"></a>一切佛法应于中求。<a id="a-Kt"></a>”</p>
  <p id="aKu">尔时，<a id="a-Kv"></a>虚空藏菩萨语梵天言：<a id="a-Kw"></a>“一句亦能总摄一切佛法。<a id="a-Kx"></a>何谓为一？<a id="a-Ky"></a>所谓离欲句。<a id="a-Kz"></a>所以然者？<a id="a-L0"></a>以一切佛法同于离欲。<a id="a-L1"></a>如佛法，<a id="a-L2"></a>一切法亦然。<a id="a-L3"></a>梵天，<a id="a-L4"></a>是为一句总摄一切佛法。<a id="a-L5"></a>复次，<a id="a-L6"></a>梵天，<a id="a-L7"></a>一空句总摄一切佛法，<a id="a-L8"></a>一切佛法同于空故。<a id="a-L9"></a>如佛法，<a id="a-LA"></a>一切法亦然。<a id="a-LB"></a>梵天，<a id="a-LC"></a>是为一句总摄一切佛法。<a id="a-LD"></a>所谓无相句、<a id="a-LE"></a>无愿句、<a id="a-LF"></a>无作句、<a id="a-LG"></a>无生句、<a id="a-LH"></a>无起句、<a id="a-LI"></a>如句、<a id="a-LJ"></a>法性句、<a id="a-LK"></a>真际句、<a id="a-LL"></a>离句、<a id="a-LM"></a>灭句、<a id="a-LN"></a>尽句、<a id="a-LO"></a>涅槃句，<a id="a-LP"></a>总摄一切佛法，<a id="a-LQ"></a>以一切佛法同于涅槃故。<a id="a-LR"></a>如佛法，<a id="a-LS"></a>一切法亦然。<a id="a-LT"></a>梵天，<a id="a-LU"></a>是为一句总摄一切佛法。<a id="a-LV"></a>所以者何？<a id="a-LW"></a>以如是等句皆非句故。<a id="a-LX"></a>一切佛法非句，<a id="a-LY"></a>假名为句。<a id="a-LZ"></a>复次，<a id="a-La"></a>梵天，<a id="a-Lb"></a>欲是离欲句。<a id="a-Lc"></a>所以者何？<a id="a-Ld"></a>离欲性即是欲故，<a id="a-Le"></a>一切佛法亦同是性。<a id="a-Lf"></a>瞋恚是离瞋句。<a id="a-Lg"></a>所以者何？<a id="a-Lh"></a>离瞋恚性即是瞋恚故。<a id="a-Li"></a>愚痴是离愚痴句。<a id="a-Lj"></a>所以者何？<a id="a-Lk"></a>离愚痴性即是愚痴故，<a id="a-Ll"></a>一切佛法亦同是性。<a id="a-Lm"></a>身见是实际句。<a id="a-Ln"></a>所以者何？<a id="a-Lo"></a>实际性即是身见，<a id="a-Lp"></a>一切佛法亦同是性。<a id="a-Lq"></a>无明是明句。<a id="a-Lr"></a>所以者何？<a id="a-Ls"></a>明性即是无明故，<a id="a-Lt"></a>一切佛法亦同是性。<a id="a-Lu"></a>乃至苦恼是离苦恼句。<a id="a-Lv"></a>所以者何？<a id="a-Lw"></a>离苦恼性即是苦恼故，<a id="a-Lx"></a>一切佛法亦同是性。<a id="a-Ly"></a>色是虚空句。<a id="a-Lz"></a>所以者何？<a id="a-M0"></a>虚空性即是色故，<a id="a-M1"></a>一切佛法亦同是性。<a id="a-M2"></a>受、<a id="a-M3"></a>想、<a id="a-M4"></a>行、<a id="a-M5"></a>识是无作句。<a id="a-M6"></a>所以者何？<a id="a-M7"></a>无作性即是识故，<a id="a-M8"></a>一切佛法亦同是性。<a id="a-M9"></a>地大是虚空句。<a id="a-MA"></a>所以者何？<a id="a-MB"></a>虚空即是地大故，<a id="a-MC"></a>一切佛法亦同是性。<a id="a-MD"></a>水大、<a id="a-ME"></a>火大、<a id="a-MF"></a>风大是法界句。<a id="a-MG"></a>所以者何？<a id="a-MH"></a>法界性即是风故，<a id="a-MI"></a>一切佛法亦同是性。<a id="a-MJ"></a>眼是涅槃句。<a id="a-MK"></a>所以者何？<a id="a-ML"></a>涅槃性即是眼故，<a id="a-MM"></a>一切佛法亦同是性。<a id="a-MN"></a>耳、<a id="a-MO"></a>鼻、<a id="a-MP"></a>舌、<a id="a-MQ"></a>身、<a id="a-MR"></a>意是涅槃句。<a id="a-MS"></a>所以者何？<a id="a-MT"></a>涅槃性即是意故，<a id="a-MU"></a>一切佛法亦同是性。<a id="a-MV"></a>梵天，<a id="a-MW"></a>是为一句总摄一切佛法。<a id="a-MX"></a>菩萨入如是等一一智门，<a id="a-MY"></a>皆见一切佛法入于一句。</p>
  <p id="aMZ">“梵天，<a id="a-Ma"></a>喻如大海能吞众流，<a id="a-Mb"></a>一一句中摄一切佛法亦复如是。<a id="a-Mc"></a>喻如虚空悉能苞容一切色像，<a id="a-Md"></a>一一句中摄一切佛法亦复如是。<a id="a-Me"></a>如是等一切佛法，<a id="a-Mf"></a>若摄若不摄，<a id="a-Mg"></a>若说若不说，<a id="a-Mh"></a>不增不减，<a id="a-Mi"></a>究竟离相故。<a id="a-Mj"></a>梵天，<a id="a-Mk"></a>喻如算师数数以算筹，<a id="a-Ml"></a>布在算局上，<a id="a-Mm"></a>然局中无筹，<a id="a-Mn"></a>筹中无局。<a id="a-Mo"></a>所以者何？<a id="a-Mp"></a>究竟不相应故，<a id="a-Mq"></a>究竟离故。<a id="a-Mr"></a>如是于上一一句中假名数故，<a id="a-Ms"></a>言一切佛法皆入一句，<a id="a-Mt"></a>而诸佛法不可名数算计，<a id="a-Mu"></a>究竟不相应故，<a id="a-Mv"></a>究竟离故。<a id="a-Mw"></a>梵天，<a id="a-Mx"></a>如佛法名数，<a id="a-My"></a>即是一切法名数。<a id="a-Mz"></a>何以故？<a id="a-N0"></a>一切法即是佛法。<a id="a-N1"></a>此法非法非非法，<a id="a-N2"></a>自性空故，<a id="a-N3"></a>自性离故，<a id="a-N4"></a>自性究竟无性故。<a id="a-N5"></a>无性即是虚空，<a id="a-N6"></a>虚空性同一切法性，<a id="a-N7"></a>此法性非生相非灭相，<a id="a-N8"></a>非有处相非无处相，<a id="a-N9"></a>是故一切法名无相无非相。<a id="a-NA"></a>”</p>
  <p id="aNB">说如是一法门时，<a id="a-NC"></a>于彼梵众中，<a id="a-ND"></a>有万二千梵天皆发阿耨多罗三藐三菩提心，<a id="a-NE"></a>复有昔植德本五千梵天得无生法忍。</p>
  <p id="aNF">尔时，<a id="a-NG"></a>众中有一菩萨，<a id="a-NH"></a>名曰宝手，<a id="a-NI"></a>问虚空藏菩萨言：<a id="a-NJ"></a>“希有善男子！<a id="a-NK"></a>一切诸法及如来法，<a id="a-NL"></a>甚深难测不可思议。<a id="a-NM"></a>又善男子，<a id="a-NN"></a>何谓安一切佛法根本耶？<a id="a-NO"></a>”</p>
  <p id="aNP">虚空藏菩萨答宝手言：<a id="a-NQ"></a>“善男子，<a id="a-NR"></a>菩提心是安一切佛法根本。<a id="a-NS"></a>一切法住菩提心故，<a id="a-NT"></a>便得增长。<a id="a-NU"></a>”</p>
  <p id="aNV">宝手菩萨言：<a id="a-NW"></a>“善男子，<a id="a-NX"></a>菩提心者，<a id="a-NY"></a>何法所摄得不忘失，<a id="a-NZ"></a>能速至不退转地？<a id="a-Na"></a>”</p>
  <p id="aNb">虚空藏言：<a id="a-Nc"></a>“善男子，<a id="a-Nd"></a>菩提心为二法所摄得不忘失，<a id="a-Ne"></a>速至不退转地。<a id="a-Nf"></a>何等为二？<a id="a-Ng"></a>所谓淳至、<a id="a-Nh"></a>毕竟，<a id="a-Ni"></a>是名为二法所摄得不忘失，<a id="a-Nj"></a>能速至不退转地。<a id="a-Nk"></a>”</p>
  <p id="aNl">宝手言：<a id="a-Nm"></a>“善男子，<a id="a-Nn"></a>此二者为几法所摄？<a id="a-No"></a>”</p>
  <p id="aNp">虚空藏言：<a id="a-Nq"></a>“此二法为四法所摄。<a id="a-Nr"></a>何等为四？<a id="a-Ns"></a>所谓淳至者，<a id="a-Nt"></a>为不虚诈、<a id="a-Nu"></a>不谄曲所摄；<a id="a-Nv"></a>毕竟者，<a id="a-Nw"></a>为无我及上进所摄。<a id="a-Nx"></a>是为二法为四法所摄。<a id="a-Ny"></a>”</p>
  <p id="aNz">宝手言：<a id="a-O0"></a>“善男子，<a id="a-O1"></a>此四法为几法所摄？<a id="a-O2"></a>”</p>
  <p id="aO3">虚空藏言：<a id="a-O4"></a>“善男子，<a id="a-O5"></a>此四法为八法所摄。<a id="a-O6"></a>何等为八？<a id="a-O7"></a>所谓不虚诈者，<a id="a-O8"></a>为不犹豫及体真净所摄；<a id="a-O9"></a>不谄曲者，<a id="a-OA"></a>为正直及正住所摄；<a id="a-OB"></a>无我者，<a id="a-OC"></a>为不退没及进所摄；<a id="a-OD"></a>上进者，<a id="a-OE"></a>为功德资粮及智资粮所摄。<a id="a-OF"></a>是为四法为八法所摄。<a id="a-OG"></a>”</p>
  <p id="aOH">宝手言：<a id="a-OI"></a>“善男子，<a id="a-OJ"></a>此八法，<a id="a-OK"></a>复为几法所摄？<a id="a-OL"></a>”</p>
  <p id="aOM">虚空藏言：<a id="a-ON"></a>“善男子，<a id="a-OO"></a>此八法，<a id="a-OP"></a>复为十六法所摄。<a id="a-OQ"></a>何等十六？<a id="a-OR"></a>所谓不犹豫者，<a id="a-OS"></a>为大慈及大悲所摄；<a id="a-OT"></a>体真净者，<a id="a-OU"></a>为身调及心调所摄；<a id="a-OV"></a>正直者，<a id="a-OW"></a>为忍辱及柔和所摄；<a id="a-OX"></a>正住者，<a id="a-OY"></a>为无憍慢及无滞碍所摄；<a id="a-OZ"></a>不退没者，<a id="a-Oa"></a>为坚固及力所摄；<a id="a-Ob"></a>上进者，<a id="a-Oc"></a>为如所作及正行所摄；<a id="a-Od"></a>功德资粮者，<a id="a-Oe"></a>为始发及究竟不舍所摄；<a id="a-Of"></a>智资粮者，<a id="a-Og"></a>为求多闻及思惟所闻所摄。<a id="a-Oh"></a>是为八法为十六法所摄。<a id="a-Oi"></a>”</p>
  <p id="aOj">宝手言：<a id="a-Ok"></a>“善男子，<a id="a-Ol"></a>此十六法，<a id="a-Om"></a>复为几法所摄？<a id="a-On"></a>”</p>
  <p id="aOo">虚空藏言：<a id="a-Op"></a>“善男子，<a id="a-Oq"></a>是十六法，<a id="a-Or"></a>为三十二法所摄。<a id="a-Os"></a>何等三十二？<a id="a-Ot"></a>所谓大慈者，<a id="a-Ou"></a>为无碍心及于一切众生等心所摄；<a id="a-Ov"></a>大悲者，<a id="a-Ow"></a>为无厌惓及勤给足一切众生所摄；<a id="a-Ox"></a>身调者，<a id="a-Oy"></a>为不触挠及不加害所摄；<a id="a-Oz"></a>心调者，<a id="a-P0"></a>为定及寂静所摄；<a id="a-P1"></a>忍辱者，<a id="a-P2"></a>为受正教及顺行所摄；<a id="a-P3"></a>柔和者，<a id="a-P4"></a>为惭及愧所摄；<a id="a-P5"></a>无憍慢者，<a id="a-P6"></a>为谦卑及礼敬所摄；<a id="a-P7"></a>无滞碍者，<a id="a-P8"></a>为无垢秽及不强梁所摄；<a id="a-P9"></a>坚固者，<a id="a-PA"></a>为不犯所行及成就本愿所摄；<a id="a-PB"></a>力者，<a id="a-PC"></a>为住正意及不掉动所摄；<a id="a-PD"></a>如所作者，<a id="a-PE"></a>为如说及能行所摄；<a id="a-PF"></a>正行者，<a id="a-PG"></a>为正发及正进所摄；<a id="a-PH"></a>始发者，<a id="a-PI"></a>为必胜及不退所摄；<a id="a-PJ"></a>不舍者，<a id="a-PK"></a>为乐胜及上求所摄；<a id="a-PL"></a>求多闻者，<a id="a-PM"></a>为亲近善知识及悦可善知识所摄；<a id="a-PN"></a>思惟所闻者，<a id="a-PO"></a>为智慧及善观所摄。<a id="a-PP"></a>善男子，<a id="a-PQ"></a>是为十六法为三十二法所摄。<a id="a-PR"></a>”</p>
  <p id="aPS">宝手言：<a id="a-PT"></a>“善男子，<a id="a-PU"></a>此三十二法，<a id="a-PV"></a>复为几法所摄？<a id="a-PW"></a>”</p>
  <p id="aPX">虚空藏答言：<a id="a-PY"></a>“善男子，<a id="a-PZ"></a>是三十二法，<a id="a-Pa"></a>为六十四法所摄。<a id="a-Pb"></a>何等六十四法？<a id="a-Pc"></a>所谓无碍心者，<a id="a-Pd"></a>为护我及护彼所摄；<a id="a-Pe"></a>于一切众生等心者，<a id="a-Pf"></a>为无别异及一味所摄；<a id="a-Pg"></a>无厌惓者，<a id="a-Ph"></a>为如梦观及知生死如幻所摄；<a id="a-Pi"></a>勤给足一切众生者，<a id="a-Pj"></a>为诸神通及方便所摄；<a id="a-Pk"></a>不触娆者，<a id="a-Pl"></a>为羞耻及信有业报所摄；<a id="a-Pm"></a>不加害者，<a id="a-Pn"></a>为少欲及知足所摄；<a id="a-Po"></a>定者，<a id="a-Pp"></a>为无发恼及无散失所摄；<a id="a-Pq"></a>寂静者，<a id="a-Pr"></a>为舍吾我及离我所所摄；<a id="a-Ps"></a>受正教者，<a id="a-Pt"></a>为求法及欲法所摄；<a id="a-Pu"></a>顺行者，<a id="a-Pv"></a>为敬重及平等无疲惓所摄；<a id="a-Pw"></a>惭者，<a id="a-Px"></a>为内心断除及外不行所摄；<a id="a-Py"></a>愧者，<a id="a-Pz"></a>为信乐佛智及在屏处不行恶所摄；<a id="a-Q0"></a>谦卑者，<a id="a-Q1"></a>为不骜慢及知自下所摄；<a id="a-Q2"></a>礼敬者，<a id="a-Q3"></a>为身端心直所摄；<a id="a-Q4"></a>无垢秽者，<a id="a-Q5"></a>为具静定及修智慧所摄；<a id="a-Q6"></a>不强梁者，<a id="a-Q7"></a>为不粗犷及不两舌所摄；<a id="a-Q8"></a>不犯所行者，<a id="a-Q9"></a>为不舍菩提心及念道场所摄；<a id="a-QA"></a>成就本愿者，<a id="a-QB"></a>为舍魔事及佛神力持所摄；<a id="a-QC"></a>正住意者，<a id="a-QD"></a>为不轻躁及不掉乱所摄；<a id="a-QE"></a>不掉动者，<a id="a-QF"></a>为如石山及不可移转所摄；<a id="a-QG"></a>如说者，<a id="a-QH"></a>为所作善业及无热恼所摄；<a id="a-QI"></a>能行者，<a id="a-QJ"></a>为无虚诳及不舍归趣所摄；<a id="a-QK"></a>正发者，<a id="a-QL"></a>为离边见及顺观甚深因缘所摄；<a id="a-QM"></a>正进者，<a id="a-QN"></a>为善巧及方便所摄；<a id="a-QO"></a>必胜者，<a id="a-QP"></a>为不懈慢及勇猛所摄；<a id="a-QQ"></a>不退者，<a id="a-QR"></a>为大欲及增进所摄；<a id="a-QS"></a>乐胜者，<a id="a-QT"></a>为见如来及闻法所摄；<a id="a-QU"></a>上求者，<a id="a-QV"></a>为舍诸地过患及得诸地功德所摄；<a id="a-QW"></a>亲近善知识者，<a id="a-QX"></a>为无憎嫉及信乐所摄；<a id="a-QY"></a>悦可善知识者，<a id="a-QZ"></a>为敬顺及不逆教敕所摄；<a id="a-Qa"></a>智慧者，<a id="a-Qb"></a>为无常观及无我观所摄；<a id="a-Qc"></a>善观者，<a id="a-Qd"></a>为修无相及不怙涅槃所摄。<a id="a-Qe"></a>善男子，<a id="a-Qf"></a>是三十二法，<a id="a-Qg"></a>为六十四法所摄。<a id="a-Qh"></a>”</p>
  <p id="aQi">宝手复问：<a id="a-Qj"></a>“此六十四法，<a id="a-Qk"></a>复为几法所摄？<a id="a-Ql"></a>”</p>
  <p id="aQm">虚空藏答言：<a id="a-Qn"></a>“善男子，<a id="a-Qo"></a>此六十四法，<a id="a-Qp"></a>为百二十八法所摄。<a id="a-Qq"></a>何等为百二十八法？<a id="a-Qr"></a>所谓护我者，<a id="a-Qs"></a>为断一切恶及成就一切善根所摄；<a id="a-Qt"></a>护彼者，<a id="a-Qu"></a>为忍辱及柔和所摄；<a id="a-Qv"></a>无别异者，<a id="a-Qw"></a>为犹如水心及如风心所摄；<a id="a-Qx"></a>一味者，<a id="a-Qy"></a>为法界观及如如观所摄；<a id="a-Qz"></a>如梦观者，<a id="a-R0"></a>为无移转观及无真实观所摄；<a id="a-R1"></a>如幻者，<a id="a-R2"></a>为适性示现及无自性观所摄；<a id="a-R3"></a>诸神通者，<a id="a-R4"></a>为了义及了智所摄；<a id="a-R5"></a>方便者，<a id="a-R6"></a>为大悲及般若波罗蜜所摄；<a id="a-R7"></a>羞耻者，<a id="a-R8"></a>为不覆藏所犯及悔过所摄；<a id="a-R9"></a>信有业报者，<a id="a-RA"></a>为不放逸及畏恶趣所摄；<a id="a-RB"></a>少欲者，<a id="a-RC"></a>为净处有齐限及离宿秽所摄；<a id="a-RD"></a>知足者，<a id="a-RE"></a>为易称及易养所摄；<a id="a-RF"></a>无发恼者，<a id="a-RG"></a>为究竟及究竟边际所摄；<a id="a-RH"></a>无散失者，<a id="a-RI"></a>为得忍及不退转地所摄；<a id="a-RJ"></a>舍吾我者，<a id="a-RK"></a>为不计我身及与寿命所摄；<a id="a-RL"></a>离我所者，<a id="a-RM"></a>为无贪及无愚痴所摄；<a id="a-RN"></a>求法者，<a id="a-RO"></a>为智及断所摄；<a id="a-RP"></a>欲法者，<a id="a-RQ"></a>为不著五欲及离烦恼所摄；<a id="a-RR"></a>敬重者，<a id="a-RS"></a>为起世尊想及疗救想所摄；<a id="a-RT"></a>无疲惓者，<a id="a-RU"></a>为身轻及翘勤省眠所摄；<a id="a-RV"></a>内心断除者，<a id="a-RW"></a>为身念处及受念处所摄；<a id="a-RX"></a>外不行者，<a id="a-RY"></a>为心念处及法念处所摄；<a id="a-RZ"></a>信乐佛智者，<a id="a-Ra"></a>为深敬重及净信所摄；<a id="a-Rb"></a>在屏处不行恶者，<a id="a-Rc"></a>为自证知及诸神天证知所摄；<a id="a-Rd"></a>不骜慢者，<a id="a-Re"></a>为不自叹誉不讥彼人所摄；<a id="a-Rf"></a>知自下者，<a id="a-Rg"></a>为不虚称及不显己德所摄；<a id="a-Rh"></a>身端者，<a id="a-Ri"></a>为不行三不善业及不犯禁戒所摄；<a id="a-Rj"></a>心直者，<a id="a-Rk"></a>为常省己过及不说彼短所摄；<a id="a-Rl"></a>具静定者，<a id="a-Rm"></a>为寂静心及灭烦恼所摄；<a id="a-Rn"></a>修智慧者，<a id="a-Ro"></a>为选择诸法及知无我所摄；<a id="a-Rp"></a>不粗犷者，<a id="a-Rq"></a>为常行益事及顺忍所摄；<a id="a-Rr"></a>不两舌者，<a id="a-Rs"></a>为自足眷属及和合别离者所摄；<a id="a-Rt"></a>不舍菩提心者，<a id="a-Ru"></a>为众生及为佛智所摄；<a id="a-Rv"></a>念道场者，<a id="a-Rw"></a>为欲坏于魔众及成正觉所摄；<a id="a-Rx"></a>舍魔事者，<a id="a-Ry"></a>为正观及不舍菩提志所摄；<a id="a-Rz"></a>佛神力持者，<a id="a-S0"></a>为坚固行及善淳至所摄；<a id="a-S1"></a>不轻躁者，<a id="a-S2"></a>为坚护诸根及不舍境界所摄；<a id="a-S3"></a>不掉乱者，<a id="a-S4"></a>为观苦及观空所摄；<a id="a-S5"></a>如石山者，<a id="a-S6"></a>为不高及不下所摄；<a id="a-S7"></a>不可移转者，<a id="a-S8"></a>为断爱及除恚所摄；<a id="a-S9"></a>所作善业者，<a id="a-SA"></a>为智所作业及舍魔事所摄；<a id="a-SB"></a>无热恼者，<a id="a-SC"></a>为净戒及净定所摄；<a id="a-SD"></a>无虚诳者，<a id="a-SE"></a>为诚实语及不望果报所摄；<a id="a-SF"></a>不舍归趣者，<a id="a-SG"></a>为成就贤士业及不行怯弱所摄；<a id="a-SH"></a>离边见者，<a id="a-SI"></a>为观无生及不败坏观所摄；<a id="a-SJ"></a>顺观甚深因缘者，<a id="a-SK"></a>为观因及观缘所摄；<a id="a-SL"></a>善巧者，<a id="a-SM"></a>为第一无诤竞及不骜慢所摄；<a id="a-SN"></a>方便者，<a id="a-SO"></a>为离方便及无生方便所摄；<a id="a-SP"></a>不懈慢者，<a id="a-SQ"></a>为身力及心力所摄；<a id="a-SR"></a>勇猛者，<a id="a-SS"></a>为胜进心及害怨敌所摄；<a id="a-ST"></a>大欲者，<a id="a-SU"></a>为不求利养及不爱身命所摄；<a id="a-SV"></a>增进者，<a id="a-SW"></a>为无愚冥及不退还所摄；<a id="a-SX"></a>见如来者，<a id="a-SY"></a>为修念佛及清净信所摄；<a id="a-SZ"></a>闻法者为乐至讲所及乐请问所摄；<a id="a-Sa"></a>舍诸地过患者，<a id="a-Sb"></a>为不散乱行及舍离恶知识所摄；<a id="a-Sc"></a>得诸地功德者，<a id="a-Sd"></a>为方便回向及不舍本行所摄；<a id="a-Se"></a>无憎嫉者，<a id="a-Sf"></a>为能施一切及称意而舍所摄；<a id="a-Sg"></a>信乐者，<a id="a-Sh"></a>为无垢行及不浊心所摄；<a id="a-Si"></a>敬顺者，<a id="a-Sj"></a>为知世宜及随顺行所摄；<a id="a-Sk"></a>不逆教敕者，<a id="a-Sl"></a>为舍除不净及净正行所摄；<a id="a-Sm"></a>无常观者，<a id="a-Sn"></a>为动转观及败坏观所摄；<a id="a-So"></a>无我观者，<a id="a-Sp"></a>为不得作者及不得受者所摄；<a id="a-Sq"></a>修无相者，<a id="a-Sr"></a>为不缘境界及除觉所说所摄；<a id="a-Ss"></a>不怙涅槃者，<a id="a-St"></a>为除去无明及断爱著所摄。<a id="a-Su"></a>善男子，<a id="a-Sv"></a>是为六十四法，<a id="a-Sw"></a>为百二十八法所摄。<a id="a-Sx"></a>”</p>
  <p id="aSy">尔时，<a id="a-Sz"></a>宝手菩萨从虚空藏菩萨，<a id="a-T0"></a>闻分别如是等法门已，<a id="a-T1"></a>欢喜踊跃得未曾有，<a id="a-T2"></a>即白虚空藏菩萨言：<a id="a-T3"></a>“希有大士！<a id="a-T4"></a>汝乃能成就如斯捷疾辩才及巧分别辩，<a id="a-T5"></a>事事所问尽能开解。<a id="a-T6"></a>如我今者，<a id="a-T7"></a>解汝所说义趣及与文字，<a id="a-T8"></a>以如是方便，<a id="a-T9"></a>若一劫若减一劫，<a id="a-TA"></a>说不可尽，<a id="a-TB"></a>辩亦无断。<a id="a-TC"></a>”</p>
  <p id="aTD">尔时，<a id="a-TE"></a>佛告宝手菩萨言：<a id="a-TF"></a>“善男子，<a id="a-TG"></a>如是，<a id="a-TH"></a>如是，<a id="a-TI"></a>如汝所言。<a id="a-TJ"></a>此虚空藏菩萨若演一句之义，<a id="a-TK"></a>若一劫若减一劫，<a id="a-TL"></a>说不可尽，<a id="a-TM"></a>辩亦无断。<a id="a-TN"></a>虚空藏菩萨有如是无量无边不可思议无尽辩才。<a id="a-TO"></a>”</p>
  <p id="aTP">尔时，<a id="a-TQ"></a>宝手菩萨以手遍覆妙宝庄严堂，<a id="a-TR"></a>于其手中出无量华香、<a id="a-TS"></a>璎珞、<a id="a-TT"></a>末香、<a id="a-TU"></a>涂香、<a id="a-TV"></a>衣服严身之具及诸幢幡妙盖，<a id="a-TW"></a>雨如是等上妙供具，<a id="a-TX"></a>供养如来及虚空藏。<a id="a-TY"></a>于上空中，<a id="a-TZ"></a>百千音乐不鼓自鸣，<a id="a-Ta"></a>于诸音中出诸妙偈，<a id="a-Tb"></a>以赞如来：</p>
  <p id="aTc">“持德开德具百福，<a id="a-Td"></a>　上意调伏念不动，</p>
  <p id="aTe">沙门贤士降天人，<a id="a-Tf"></a>　十力佛子十方吼。</p>
  <p id="aTg">大称威德自在尊，<a id="a-Th"></a>　降伏有畏除痴闇，</p>
  <p id="aTi">能度漂流诸天人，<a id="a-Tj"></a>　闭恶趣门使清凉。</p>
  <p id="aTk">圣尊巧说音微妙，<a id="a-Tl"></a>　无错无谬音恬静，</p>
  <p id="aTm">三界无等无三垢，<a id="a-Tn"></a>　十方所说施众乐。</p>
  <p id="aTo">意念坚固乐寂静，<a id="a-Tp"></a>　最胜十方降彼力，</p>
  <p id="aTq">已舍谄曲得甘露，<a id="a-Tr"></a>　无有尘累众归仰。</p>
  <p id="aTs">世尊处众不动转，<a id="a-Tt"></a>　而化十方无量众，</p>
  <p id="aTu">随众生行能随顺，<a id="a-Tv"></a>　佛子亦乐修此行。</p>
  <p id="aTw">如日无翳能普照，<a id="a-Tx"></a>　能令众华得开敷，</p>
  <p id="aTy">佛智慧光照长流，<a id="a-Tz"></a>　诸子得悟亦如是。</p>
  <p id="aU0">如风无碍山不动，<a id="a-U1"></a>　净如虚空照如日，</p>
  <p id="aU2">佛子放光雨甘露，<a id="a-U3"></a>　是故我礼佛及子。</p>
  <p id="aU4">大千海水尚可量，<a id="a-U5"></a>　十方虚空犹可涉，</p>
  <p id="aU6">诸众生心尚可同，<a id="a-U7"></a>　世尊功德不可尽。<a id="a-U8"></a>”</p>
 </body>
</html>