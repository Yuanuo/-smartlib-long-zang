<!doctype html>
<html id="z3IBTKoEP" data-ver="1694">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第十三</h1>
  <h2 id="a2">虚空藏菩萨所问品第六之二</h2>
  <p id="a3">佛复告虚空藏言：<a id="a-4"></a>“善男子，<a id="a-5"></a>何谓菩萨行功德与虚空等者？<a id="a-6"></a>若菩萨闻佛无量法广大如虚空故，<a id="a-7"></a>发萨婆若心，<a id="a-8"></a>彼作是念：<a id="a-9"></a>‘如萨婆若无量，<a id="a-A"></a>佛无量，<a id="a-B"></a>自在觉无量。<a id="a-C"></a>于如是无量中，<a id="a-D"></a>生无量欲精进不放逸行，<a id="a-E"></a>为佛道故，<a id="a-F"></a>当行无量菩萨所行之法。<a id="a-G"></a>所以者何？<a id="a-H"></a>如诸佛无量功德庄严身故，<a id="a-I"></a>我亦为庄严其身，<a id="a-J"></a>应成就无量善根。<a id="a-K"></a>如诸佛无量功德庄严口、<a id="a-L"></a>庄严意、<a id="a-M"></a>庄严道场、<a id="a-N"></a>庄严佛土故，<a id="a-O"></a>我亦当庄严口、<a id="a-P"></a>意、<a id="a-Q"></a>道场、<a id="a-R"></a>佛土，<a id="a-S"></a>应成就无量善根。<a id="a-T"></a>我当教化无量众生，<a id="a-U"></a>为成就善根，<a id="a-V"></a>我于无量生死中，<a id="a-W"></a>为成就善根故不生厌惓。<a id="a-X"></a>诸佛世尊有无量国土、<a id="a-Y"></a>无量智慧、<a id="a-Z"></a>无量神通。<a id="a-a"></a>彼诸众生无量行、<a id="a-b"></a>无量心、<a id="a-c"></a>无量诸根差别，<a id="a-d"></a>于生死中受无量苦恼聚，<a id="a-e"></a>起诸烦恼。<a id="a-f"></a>我为入无量诸佛法，<a id="a-g"></a>为舍无量众生所行诸根生死苦恼聚故，<a id="a-h"></a>成就无量善根。<a id="a-i"></a>’菩萨以如是正观之心，<a id="a-j"></a>所作功德与诸波罗蜜相应，<a id="a-k"></a>与四摄法相应，<a id="a-l"></a>与四无量心相应，<a id="a-m"></a>与助菩提法相应，<a id="a-n"></a>成就众生受持正法，<a id="a-o"></a>恭敬供养诸佛世尊，<a id="a-p"></a>及净菩萨所行相应法。<a id="a-q"></a>如是等所作无量功德与虚空等，<a id="a-r"></a>以众生性无量故，<a id="a-s"></a>佛智慧无量故，<a id="a-t"></a>法界无量故，<a id="a-u"></a>所修亦无量。<a id="a-v"></a>如虚空众生性，<a id="a-w"></a>佛智慧法界无处不至，<a id="a-x"></a>一切众生皆得蒙益。<a id="a-y"></a>菩萨所作功德亦复如是，<a id="a-z"></a>至一切处利益众生，<a id="a-10"></a>以无依著故，<a id="a-11"></a>以愿方便力故。<a id="a-12"></a>善男子，<a id="a-13"></a>菩萨能如是行功德与虚空等。</p>
  <p id="a14">“善男子，<a id="a-15"></a>云何菩萨行智与虚空等者？<a id="a-16"></a>若菩萨从善知识得闻法已，<a id="a-17"></a>善顺思惟，<a id="a-18"></a>所作诸行终不放逸，<a id="a-19"></a>修少境界想已受无量想，<a id="a-1A"></a>受无量想已得如是智明，<a id="a-1B"></a>得是智明已得阴方便智，<a id="a-1C"></a>得界方便智，<a id="a-1D"></a>得入方便智，<a id="a-1E"></a>得谛方便智，<a id="a-1F"></a>得十二因缘方便智，<a id="a-1G"></a>知众生垢亦知垢性，<a id="a-1H"></a>知众生净亦知净性。<a id="a-1I"></a>所谓众生有染心，<a id="a-1J"></a>如实知有染心；<a id="a-1K"></a>无染心，<a id="a-1L"></a>如实知无染心；<a id="a-1M"></a>有恚心，<a id="a-1N"></a>如实知有恚心；<a id="a-1O"></a>无恚心，<a id="a-1P"></a>如实知无恚心；<a id="a-1Q"></a>有痴心，<a id="a-1R"></a>如实知有痴心；<a id="a-1S"></a>无痴心，<a id="a-1T"></a>如实知无痴心；<a id="a-1U"></a>有诸烦恼心，<a id="a-1V"></a>如实知有诸烦恼心；<a id="a-1W"></a>无诸烦恼心，<a id="a-1X"></a>如实知无诸烦恼心。<a id="a-1Y"></a>彼菩萨不见有垢心为卑、<a id="a-1Z"></a>无垢心为胜。<a id="a-1a"></a>所以者何？<a id="a-1b"></a>以菩萨入不二性清净法门智故。<a id="a-1c"></a>如法性，<a id="a-1d"></a>我性亦尔；<a id="a-1e"></a>如我性，<a id="a-1f"></a>无我性亦尔；<a id="a-1g"></a>如无我性，<a id="a-1h"></a>诸法亦尔，<a id="a-1i"></a>性清净故。<a id="a-1j"></a>若入一切诸法性清净者，<a id="a-1k"></a>则不求诸法有垢有净，<a id="a-1l"></a>亦不见诸法文字相貌，<a id="a-1m"></a>不受不著故，<a id="a-1n"></a>亦不见诸法障碍盖缠及不障碍盖缠。<a id="a-1o"></a>菩萨思惟无量境界，<a id="a-1p"></a>离心、<a id="a-1q"></a>识二法，<a id="a-1r"></a>名之为智，<a id="a-1s"></a>不名为识。<a id="a-1t"></a>喻如虚空，<a id="a-1u"></a>无心、<a id="a-1v"></a>意识；<a id="a-1w"></a>菩萨亦复如是，<a id="a-1x"></a>离心、<a id="a-1y"></a>意识，<a id="a-1z"></a>知诸法性与虚空等，<a id="a-20"></a>智行无碍过诸碍故。<a id="a-21"></a>善男子，<a id="a-22"></a>是为菩萨行智与虚空等。</p>
  <p id="a23">“善男子，<a id="a-24"></a>云何菩萨成就不离如如来所许念佛者？<a id="a-25"></a>菩萨若在阿练若处，<a id="a-26"></a>或在树下，<a id="a-27"></a>或在旷野，<a id="a-28"></a>或在露处，<a id="a-29"></a>以得定力故能摄心不著诸缘，<a id="a-2A"></a>以不散乱心善摄所念，<a id="a-2B"></a>以行相观如来成就三十二相、<a id="a-2C"></a>八十随形好，<a id="a-2D"></a>庄严其身取一一相貌，<a id="a-2E"></a>为成就己身故，<a id="a-2F"></a>心向一切智地，<a id="a-2G"></a>于如来身忆念放鬘网光明。<a id="a-2H"></a>菩萨以得解希望观如来身，<a id="a-2I"></a>满一由旬、<a id="a-2J"></a>二由旬，<a id="a-2K"></a>三四五十由旬，<a id="a-2L"></a>乃至百由旬，<a id="a-2M"></a>若过百由旬。<a id="a-2N"></a>以得解希望，<a id="a-2O"></a>观坐道场，<a id="a-2P"></a>或见转法轮，<a id="a-2Q"></a>或见现种种威仪说法调伏众生，<a id="a-2R"></a>或见于一佛世界施作佛事，<a id="a-2S"></a>或五佛世界，<a id="a-2T"></a>或十、<a id="a-2U"></a>二十、<a id="a-2V"></a>三十、<a id="a-2W"></a>四十、<a id="a-2X"></a>五十，<a id="a-2Y"></a>或百佛世界施作佛事，<a id="a-2Z"></a>乃至百千无量世界施作佛事。<a id="a-2a"></a>得解希望观自见随意，<a id="a-2b"></a>若听法，<a id="a-2c"></a>若供养给侍诸佛世尊，<a id="a-2d"></a>于余威仪随意自在。<a id="a-2e"></a>菩萨如是观如来色身已，<a id="a-2f"></a>忆念佛功德，<a id="a-2g"></a>或观戒，<a id="a-2h"></a>或观定，<a id="a-2i"></a>或观慧，<a id="a-2j"></a>或观解脱，<a id="a-2k"></a>或观解脱知见，<a id="a-2l"></a>或观力、<a id="a-2m"></a>无所畏，<a id="a-2n"></a>或观佛不共法，<a id="a-2o"></a>或观菩萨本行，<a id="a-2p"></a>或观成就佛地。<a id="a-2q"></a>普忆念如来成就功德已，<a id="a-2r"></a>忆念如来业，<a id="a-2s"></a>何等相貌？<a id="a-2t"></a>云何造业？<a id="a-2u"></a>身造耶？<a id="a-2v"></a>口造耶？<a id="a-2w"></a>意造耶？<a id="a-2x"></a>威仪造耶？<a id="a-2y"></a>可见耶？<a id="a-2z"></a>不可见耶？<a id="a-30"></a>可说耶？<a id="a-31"></a>不可说耶？<a id="a-32"></a>何国造耶？<a id="a-33"></a>几种身造耶？<a id="a-34"></a>如是种种忆念胜业，<a id="a-35"></a>成就不可思议诸善根已，<a id="a-36"></a>观如来法。<a id="a-37"></a>诸佛世尊以法身故名为如来，<a id="a-38"></a>不以色身。<a id="a-39"></a>彼菩萨不见色是如来，<a id="a-3A"></a>不见相是如来，<a id="a-3B"></a>不见种性是如来，<a id="a-3C"></a>不见阴、<a id="a-3D"></a>界、<a id="a-3E"></a>诸入是如来，<a id="a-3F"></a>不见威仪是如来，<a id="a-3G"></a>不见过去、<a id="a-3H"></a>未来、<a id="a-3I"></a>现在世是如来，<a id="a-3J"></a>不见因是如来，<a id="a-3K"></a>不见缘是如来，<a id="a-3L"></a>不见所以是如来，<a id="a-3M"></a>不见和合是如来，<a id="a-3N"></a>不见有是如来，<a id="a-3O"></a>不见无是如来，<a id="a-3P"></a>不见成就是如来，<a id="a-3Q"></a>不见败坏是如来，<a id="a-3R"></a>不见彼有如来，<a id="a-3S"></a>不见此有如来，<a id="a-3T"></a>不见如来在何所，<a id="a-3U"></a>不见如来，<a id="a-3V"></a>不恃如来，<a id="a-3W"></a>不分别如来，<a id="a-3X"></a>不得如来。<a id="a-3Y"></a>喻如虚空无有阴、<a id="a-3Z"></a>界、<a id="a-3a"></a>入名，<a id="a-3b"></a>非不利益众生；<a id="a-3c"></a>诸佛世尊无有阴、<a id="a-3d"></a>界、<a id="a-3e"></a>入名，<a id="a-3f"></a>亦非不利益众生。<a id="a-3g"></a>善男子，<a id="a-3h"></a>是为菩萨不离如如来所许念佛。</p>
  <p id="a3i">“善男子，<a id="a-3j"></a>云何菩萨不离如如来所许念法者？<a id="a-3k"></a>若菩萨念法，<a id="a-3l"></a>所谓四念处、<a id="a-3m"></a>四正勤、<a id="a-3n"></a>四如意足、<a id="a-3o"></a>五根、<a id="a-3p"></a>五力、<a id="a-3q"></a>七觉分、<a id="a-3r"></a>八圣道分、<a id="a-3s"></a>三脱门、<a id="a-3t"></a>四圣谛、<a id="a-3u"></a>甚深十二因缘、<a id="a-3v"></a>六波罗蜜，<a id="a-3w"></a>菩萨所应学藏，<a id="a-3x"></a>不退转轮净三境，<a id="a-3y"></a>是为菩萨所应念法。<a id="a-3z"></a>云何应念？<a id="a-40"></a>念舍、<a id="a-41"></a>念欲、<a id="a-42"></a>离念、<a id="a-43"></a>灭念，<a id="a-44"></a>无来无去念，<a id="a-45"></a>无樔窟念，<a id="a-46"></a>无自性念，<a id="a-47"></a>出世间念，<a id="a-48"></a>解达念、<a id="a-49"></a>尽念，<a id="a-4A"></a>无生念、<a id="a-4B"></a>无取念，<a id="a-4C"></a>无漏念、<a id="a-4D"></a>无为念，<a id="a-4E"></a>涅槃无自性。<a id="a-4F"></a>作如是念，<a id="a-4G"></a>于诸法中犹有法想。<a id="a-4H"></a>所以者何？<a id="a-4I"></a>以有想故则有动念，<a id="a-4J"></a>有动念故则住颠倒，<a id="a-4K"></a>住颠倒者无有念法。<a id="a-4L"></a>若离念法、<a id="a-4M"></a>非法二想，<a id="a-4N"></a>知一切法是无生已，<a id="a-4O"></a>断法想故得无生忍，<a id="a-4P"></a>得无所得无所有故。<a id="a-4Q"></a>善男子，<a id="a-4R"></a>是为不离如如来所许念法。</p>
  <p id="a4S">“善男子，<a id="a-4T"></a>云何菩萨不离如如来所许念僧者？<a id="a-4U"></a>僧谓四双八辈，<a id="a-4V"></a>僧中或是阿罗汉向、<a id="a-4W"></a>阿罗汉果，<a id="a-4X"></a>或是阿那含向、<a id="a-4Y"></a>阿那含果，<a id="a-4Z"></a>或是斯陀含向、<a id="a-4a"></a>斯陀含果，<a id="a-4b"></a>或是须陀洹向、<a id="a-4c"></a>须陀洹果，<a id="a-4d"></a>是为声闻僧。<a id="a-4e"></a>复次有僧，<a id="a-4f"></a>所谓不退转菩萨得决定忍，<a id="a-4g"></a>上圣正位已，<a id="a-4h"></a>离诸相恃著戏论，<a id="a-4i"></a>次得如来功德无间。<a id="a-4j"></a>彼菩萨念如是等大菩萨众，<a id="a-4k"></a>应供养赞叹，<a id="a-4l"></a>合掌给侍，<a id="a-4m"></a>右绕礼敬，<a id="a-4n"></a>是良祐福田，<a id="a-4o"></a>是第一僧入圣众数，<a id="a-4p"></a>是僧所应作事皆已成办。<a id="a-4q"></a>是菩萨念僧，<a id="a-4r"></a>亲近菩萨僧，<a id="a-4s"></a>不亲近声闻僧。<a id="a-4t"></a>彼菩萨虽忆念僧，<a id="a-4u"></a>不取僧数，<a id="a-4v"></a>不取有数，<a id="a-4w"></a>知僧是无为，<a id="a-4x"></a>忆念无行、<a id="a-4y"></a>无变异、<a id="a-4z"></a>无生无灭，<a id="a-50"></a>作如是忆念，<a id="a-51"></a>不生心行境界。<a id="a-52"></a>善男子，<a id="a-53"></a>是为菩萨不离如如来所许念僧。</p>
  <p id="a54">“善男子，<a id="a-55"></a>云何菩萨不离如如来所许念舍者？<a id="a-56"></a>所谓舍财、<a id="a-57"></a>舍法。<a id="a-58"></a>复次，<a id="a-59"></a>有舍身及命，<a id="a-5A"></a>舍一切邪道。<a id="a-5B"></a>复次，<a id="a-5C"></a>有舍不取一切法。<a id="a-5D"></a>所以者何？<a id="a-5E"></a>有取者则无舍；<a id="a-5F"></a>若不取者，<a id="a-5G"></a>名为究竟舍。<a id="a-5H"></a>究竟舍中则无有求，<a id="a-5I"></a>无求者则不望报，<a id="a-5J"></a>不望报故谓为真实舍者。<a id="a-5K"></a>若菩萨行如是坚固舍，<a id="a-5L"></a>随舍发愿，<a id="a-5M"></a>若舍时及发愿时，<a id="a-5N"></a>不见菩提及佛法而专念舍，<a id="a-5O"></a>念：<a id="a-5P"></a>‘过去诸菩萨行道时云何行舍，<a id="a-5Q"></a>我今云何行舍，<a id="a-5R"></a>将无不及为智者所讥耶？<a id="a-5S"></a>’即能一切舍，<a id="a-5T"></a>舍已分别所舍：<a id="a-5U"></a>‘谁是舍者？<a id="a-5V"></a>舍何等物？<a id="a-5W"></a>谁作忆念？<a id="a-5X"></a>’如是分别已都无所得，<a id="a-5Y"></a>不见舍者、<a id="a-5Z"></a>所施物及所忆念。<a id="a-5a"></a>是为菩萨不离如如来所许念舍。</p>
  <p id="a5b">“善男子，<a id="a-5c"></a>云何菩萨不离如如来所许念戒者？<a id="a-5d"></a>若菩萨持戒至解脱处威仪行成就，<a id="a-5e"></a>乃至微戒畏如金刚，<a id="a-5f"></a>恒修净命善护持戒。<a id="a-5g"></a>菩萨自念戒摄身口，<a id="a-5h"></a>是无作相而谨慎奉行，<a id="a-5i"></a>修胜正命于萨婆若心终不废舍，<a id="a-5j"></a>纯至不动亦终不舍大慈大悲，<a id="a-5k"></a>摄取教诲破戒众生，<a id="a-5l"></a>宁舍身命不求余乘，<a id="a-5m"></a>是名为戒。<a id="a-5n"></a>菩萨念胜戒、<a id="a-5o"></a>不瑕缺戒、<a id="a-5p"></a>不荒秽戒、<a id="a-5q"></a>不求戒、<a id="a-5r"></a>不染戒、<a id="a-5s"></a>无浊戒、<a id="a-5t"></a>智者所叹戒。<a id="a-5u"></a>菩萨念如是等戒，<a id="a-5v"></a>不恃持戒，<a id="a-5w"></a>不毁破戒，<a id="a-5x"></a>不称己德，<a id="a-5y"></a>不讥彼过；<a id="a-5z"></a>终不舍戒，<a id="a-60"></a>亦不依戒，<a id="a-61"></a>亦不住戒；<a id="a-62"></a>虽舍一切诸所恃著而行色行。<a id="a-63"></a>是为菩萨不离如如来所许念戒。</p>
  <p id="a64">“善男子，<a id="a-65"></a>云何菩萨不离如如来所许念天者？<a id="a-66"></a>若菩萨念天，<a id="a-67"></a>所谓念欲界天，<a id="a-68"></a>或色界、<a id="a-69"></a>或无色界天。<a id="a-6A"></a>念欲界天持戒果报故，<a id="a-6B"></a>受适意色、<a id="a-6C"></a>声、<a id="a-6D"></a>香、<a id="a-6E"></a>味、<a id="a-6F"></a>触，<a id="a-6G"></a>以天五欲游戏娱乐，<a id="a-6H"></a>天衣饮食自恣满足，<a id="a-6I"></a>一向受爱喜适意乐。<a id="a-6J"></a>菩萨作是念：<a id="a-6K"></a>‘此一切兴盛皆当衰灭！<a id="a-6L"></a>是诸天等亦当无常变异，<a id="a-6M"></a>由放逸故不造善根，<a id="a-6N"></a>先有善业今悉当尽。<a id="a-6O"></a>此诸天等虽生天上，<a id="a-6P"></a>犹未脱地狱、<a id="a-6Q"></a>畜生、<a id="a-6R"></a>饿鬼之分。<a id="a-6S"></a>’菩萨作是念已，<a id="a-6T"></a>不希望生欲界天处，<a id="a-6U"></a>唯除兜率天宫。<a id="a-6V"></a>兜率宫中有一生补处菩萨，<a id="a-6W"></a>于一切菩萨行以到彼岸，<a id="a-6X"></a>一切诸地、<a id="a-6Y"></a>一切神通、<a id="a-6Z"></a>一切诸定、<a id="a-6a"></a>一切陀罗尼、<a id="a-6b"></a>一切辩才、<a id="a-6c"></a>一切菩萨事，<a id="a-6d"></a>于一切方便等以度彼岸，<a id="a-6e"></a>但忆念如是功德，<a id="a-6f"></a>于此天中心生欣仰：<a id="a-6g"></a>‘若欲生天者，<a id="a-6h"></a>当愿生如是天中。<a id="a-6i"></a>’菩萨发心言：<a id="a-6j"></a>‘我何时当得如是天身？<a id="a-6k"></a>’菩萨复念色界诸天，<a id="a-6l"></a>此诸天等，<a id="a-6m"></a>由诸禅四无量心果报故生彼天处，<a id="a-6n"></a>已过欲界欲患，<a id="a-6o"></a>一心处定，<a id="a-6p"></a>以喜为食，<a id="a-6q"></a>一向知受第一乐报。<a id="a-6r"></a>菩萨作如是念：<a id="a-6s"></a>‘彼色界诸天，<a id="a-6t"></a>受少味故用为欢喜，<a id="a-6u"></a>无常有常想，<a id="a-6v"></a>苦有乐想，<a id="a-6w"></a>无我有我想，<a id="a-6x"></a>无涅槃有涅槃想。<a id="a-6y"></a>此色界诸天，<a id="a-6z"></a>亦有无常变异，<a id="a-70"></a>未脱地狱、<a id="a-71"></a>饿鬼、<a id="a-72"></a>畜生之分。<a id="a-73"></a>’是菩萨不愿生色界诸天处，<a id="a-74"></a>唯除净居天，<a id="a-75"></a>即彼入涅槃不还此间者。<a id="a-76"></a>菩萨作是念：<a id="a-77"></a>‘此是清净诸天，<a id="a-78"></a>已脱五道流转生死。<a id="a-79"></a>’是菩萨以如是故，<a id="a-7A"></a>生敬重之心，<a id="a-7B"></a>亦不愿乐求生彼处。<a id="a-7C"></a>菩萨复念无色界诸天，<a id="a-7D"></a>受无色定果报，<a id="a-7E"></a>已过欲界、<a id="a-7F"></a>色界，<a id="a-7G"></a>心处定寂静。<a id="a-7H"></a>菩萨作是念：<a id="a-7I"></a>‘此无色界诸天，<a id="a-7J"></a>离见佛闻法及供养僧。<a id="a-7K"></a>此诸天等，<a id="a-7L"></a>不知求出无色界法。<a id="a-7M"></a>假令久住会当变灭，<a id="a-7N"></a>未脱地狱、<a id="a-7O"></a>饿鬼、<a id="a-7P"></a>畜生之分。<a id="a-7Q"></a>’是故于彼天处亦不愿生，<a id="a-7R"></a>但作是念：<a id="a-7S"></a>‘我当作天中天、<a id="a-7T"></a>如来、<a id="a-7U"></a>应供、<a id="a-7V"></a>正遍知。<a id="a-7W"></a>’是菩萨虽念诸天，<a id="a-7X"></a>不依欲界、<a id="a-7Y"></a>色界、<a id="a-7Z"></a>无色界天处，<a id="a-7a"></a>而于三界众生起大悲心。<a id="a-7b"></a>是为菩萨不离如如来所许念天。</p>
  <p id="a7c">“善男子，<a id="a-7d"></a>云何菩萨行诸法平等如涅槃者？<a id="a-7e"></a>若菩萨知入诸法平等如涅槃，<a id="a-7f"></a>见一切众生性同涅槃，<a id="a-7g"></a>知已入涅槃者，<a id="a-7h"></a>无阴、<a id="a-7i"></a>界、<a id="a-7j"></a>诸入。<a id="a-7k"></a>如是菩萨见众生性同涅槃，<a id="a-7l"></a>过诸阴、<a id="a-7m"></a>界、<a id="a-7n"></a>入，<a id="a-7o"></a>见如影如梦，<a id="a-7p"></a>无有生死而现生死。<a id="a-7q"></a>凡夫众生所因结使造烦恼业，<a id="a-7r"></a>造烦恼业已受无量苦报。<a id="a-7s"></a>菩萨以般若波罗蜜力故，<a id="a-7t"></a>善观结使断令不生，<a id="a-7u"></a>亦不因彼作业而受苦报，<a id="a-7v"></a>得至涅槃平等之处，<a id="a-7w"></a>名之无为，<a id="a-7x"></a>过一切算数智道；<a id="a-7y"></a>不舍本愿故，<a id="a-7z"></a>游戏大慈，<a id="a-80"></a>已到慧方便彼岸，<a id="a-81"></a>已入佛神通力，<a id="a-82"></a>已能善知分别诸想，<a id="a-83"></a>自已得度度未度者，<a id="a-84"></a>自已得解解未解者，<a id="a-85"></a>自已得安安未安者，<a id="a-86"></a>自已得涅槃使未得者得，<a id="a-87"></a>于涅槃生死无有二想。<a id="a-88"></a>是为菩萨行诸法平等如涅槃。</p>
  <p id="a89">“善男子，<a id="a-8A"></a>云何菩萨善分别行相者？<a id="a-8B"></a>若菩萨翘勤精进求胜善法，<a id="a-8C"></a>于甚深法门心入筹量，<a id="a-8D"></a>清净通利分布慧明，<a id="a-8E"></a>得大智明门。<a id="a-8F"></a>以此大智明门力故，<a id="a-8G"></a>知一切众生心行所趣，<a id="a-8H"></a>总说一一众生，<a id="a-8I"></a>有八万四千诸行皆能了知，<a id="a-8J"></a>所谓贪欲行二万一千、<a id="a-8K"></a>瞋恚行二万一千、<a id="a-8L"></a>愚痴行二万一千、<a id="a-8M"></a>等分行二万一千，<a id="a-8N"></a>是为八万四千诸行。<a id="a-8O"></a>一一众生皆有是行，<a id="a-8P"></a>若广说者则有无量行。<a id="a-8Q"></a>一一行相门中，<a id="a-8R"></a>知有八万四千诸根；<a id="a-8S"></a>一一根门中，<a id="a-8T"></a>知有八万四千种差别解。<a id="a-8U"></a>尽知诸行、<a id="a-8V"></a>诸根、<a id="a-8W"></a>诸解差别相，<a id="a-8X"></a>知所应修习相。<a id="a-8Y"></a>云何知差别相？<a id="a-8Z"></a>知此诸行、<a id="a-8a"></a>诸根、<a id="a-8b"></a>诸解，<a id="a-8c"></a>是贪欲相，<a id="a-8d"></a>是瞋恚相，<a id="a-8e"></a>是愚痴相，<a id="a-8f"></a>是等分相，<a id="a-8g"></a>是减相，<a id="a-8h"></a>是增相，<a id="a-8i"></a>是住相，<a id="a-8j"></a>是达相，<a id="a-8k"></a>是名知差别相。<a id="a-8l"></a>云何知所应修习相？<a id="a-8m"></a>知诸行、<a id="a-8n"></a>诸根、<a id="a-8o"></a>诸解无常相、<a id="a-8p"></a>苦相、<a id="a-8q"></a>无我相、<a id="a-8r"></a>空相、<a id="a-8s"></a>寂灭相、<a id="a-8t"></a>离相、<a id="a-8u"></a>如实相、<a id="a-8v"></a>涅槃相、<a id="a-8w"></a>相自空相、<a id="a-8x"></a>相自离相。<a id="a-8y"></a>若能知如是等诸行、<a id="a-8z"></a>诸根、<a id="a-90"></a>诸解，<a id="a-91"></a>如如来成就诸行无障碍智，<a id="a-92"></a>知一切众生诸行、<a id="a-93"></a>诸根、<a id="a-94"></a>诸解差别相，<a id="a-95"></a>菩萨亦次如来智知，<a id="a-96"></a>而不舍菩萨所行，<a id="a-97"></a>教化众生无有疲惓。<a id="a-98"></a>是名善分别行相。</p>
  <p id="a99">“善男子，<a id="a-9A"></a>云何菩萨持诸佛法宝藏者？<a id="a-9B"></a>善男子，<a id="a-9C"></a>如来藏无尽亦无量，<a id="a-9D"></a>至一切处，<a id="a-9E"></a>悦可一切众生。<a id="a-9F"></a>如众生诸行、<a id="a-9G"></a>诸根、<a id="a-9H"></a>诸解，<a id="a-9I"></a>无量阿僧祇、<a id="a-9J"></a>不可思议、<a id="a-9K"></a>不可称、<a id="a-9L"></a>不可量；<a id="a-9M"></a>诸佛法宝藏，<a id="a-9N"></a>无量阿僧祇、<a id="a-9O"></a>不可思议、<a id="a-9P"></a>不可称、<a id="a-9Q"></a>不可量，<a id="a-9R"></a>亦复如是。<a id="a-9S"></a>佛法宝藏文字，<a id="a-9T"></a>假令一切众生如阿难等，<a id="a-9U"></a>一劫乃至百劫，<a id="a-9V"></a>不能受持读诵，<a id="a-9W"></a>能令通利除义。<a id="a-9X"></a>所以者何？<a id="a-9Y"></a>如来一切法宝藏唯有一义，<a id="a-9Z"></a>所谓离欲义、<a id="a-9a"></a>寂灭义、<a id="a-9b"></a>涅槃义。<a id="a-9c"></a>若菩萨闻如来法宝藏已，<a id="a-9d"></a>随力所受，<a id="a-9e"></a>受持读诵通利，<a id="a-9f"></a>善顺正观，<a id="a-9g"></a>如所受行。<a id="a-9h"></a>菩萨入法藏门，<a id="a-9i"></a>坚持思惟，<a id="a-9j"></a>不依一切相行，<a id="a-9k"></a>则得陀罗尼门三昧门；<a id="a-9l"></a>得陀罗尼门三昧门已，<a id="a-9m"></a>能持一如来法宝藏文字及义，<a id="a-9n"></a>若二、<a id="a-9o"></a>若三、<a id="a-9p"></a>若四、<a id="a-9q"></a>若五，<a id="a-9r"></a>若十、<a id="a-9s"></a>二十、<a id="a-9t"></a>三十、<a id="a-9u"></a>四十、<a id="a-9v"></a>五十，<a id="a-9w"></a>若百、<a id="a-9x"></a>若千、<a id="a-9y"></a>若百千，<a id="a-9z"></a>乃至无量无边阿僧祇、<a id="a-A0"></a>不可思议、<a id="a-A1"></a>不可称、<a id="a-A2"></a>不可量，<a id="a-A3"></a>无有量过诸量。<a id="a-A4"></a>于一切诸佛法宝藏，<a id="a-A5"></a>心不散乱，<a id="a-A6"></a>受持读诵通利；<a id="a-A7"></a>文字及义广为人说，<a id="a-A8"></a>依义不依文，<a id="a-A9"></a>净意成就；<a id="a-AA"></a>所闻说法，<a id="a-AB"></a>乃至一句文义不失；<a id="a-AC"></a>能净辩门，<a id="a-AD"></a>善能巧说悦可众心，<a id="a-AE"></a>为诸佛所叹；<a id="a-AF"></a>亦能降伏诸魔外道，<a id="a-AG"></a>及供养三宝。<a id="a-AH"></a>乃至不见一法异于法性，<a id="a-AI"></a>不坏本际，<a id="a-AJ"></a>不动于如。<a id="a-AK"></a>如来所觉了性法，<a id="a-AL"></a>以知一切法性如如来所觉故，<a id="a-AM"></a>乃至不见一法不入佛法者。<a id="a-AN"></a>所以者何？<a id="a-AO"></a>如来知一切法性如幻无成就故，<a id="a-AP"></a>知一切法性如野马无所取故，<a id="a-AQ"></a>知一切法性如镜中像不彼此故，<a id="a-AR"></a>知一切法性如梦不真实故，<a id="a-AS"></a>知一切法性如响从缘起故，<a id="a-AT"></a>知一切法性空虚无实故，<a id="a-AU"></a>知一切法性无相无分别故，<a id="a-AV"></a>知一切法性无愿无发动故。<a id="a-AW"></a>如来如实知一切法性如是相，<a id="a-AX"></a>菩萨如是知一切法性无生，<a id="a-AY"></a>能持诸佛法宝藏，<a id="a-AZ"></a>乃至一切非念非不念。<a id="a-Aa"></a>是为菩萨持诸佛法宝藏。</p>
  <p id="aAb">“善男子，<a id="a-Ac"></a>云何菩萨分别众生从始以来清净而教化众生者？<a id="a-Ad"></a>若菩萨为教化一切众生故，<a id="a-Ae"></a>修于大慈大悲时，<a id="a-Af"></a>作如是思惟：<a id="a-Ag"></a>‘何等是众生？<a id="a-Ah"></a>’作是念言：<a id="a-Ai"></a>‘此诸众生但假名字，<a id="a-Aj"></a>颠倒虚假谓为众生。<a id="a-Ak"></a>一切众生本际清净，<a id="a-Al"></a>毕竟无生无起，<a id="a-Am"></a>但因虚妄愚痴故造种种业，<a id="a-An"></a>造种种业已受无量忧悲苦恼。<a id="a-Ao"></a>喻如有人梦中劫盗他物，<a id="a-Ap"></a>为王者所捉种种苦治，<a id="a-Aq"></a>梦作贼人虚妄忆想受诸苦恼。<a id="a-Ar"></a>’作是念言：<a id="a-As"></a>‘我何时当得脱此苦恼？<a id="a-At"></a>是人梦中实无成就，<a id="a-Au"></a>无所觉知。<a id="a-Av"></a>一切凡夫及一切诸法，<a id="a-Aw"></a>皆亦如梦无有觉知，<a id="a-Ax"></a>为颠倒所覆，<a id="a-Ay"></a>受无量妄想忧悲苦恼，<a id="a-Az"></a>亦复如是。<a id="a-B0"></a>’菩萨作是念言：<a id="a-B1"></a>‘是诸众生，<a id="a-B2"></a>我应令如实觉知诸法，<a id="a-B3"></a>使脱妄想苦恼。<a id="a-B4"></a>’于诸众生中，<a id="a-B5"></a>亦不见众生性，<a id="a-B6"></a>而不舍大悲教化众生。<a id="a-B7"></a>是为菩萨分别众生从始以来清净而教化众生。</p>
  <p id="aB8">“善男子，<a id="a-B9"></a>云何菩萨善顺发行成就佛法者？<a id="a-BA"></a>若菩萨闻甚深微妙，<a id="a-BB"></a>于诸世间最胜佛法，<a id="a-BC"></a>发大欲精进：<a id="a-BD"></a>‘我应成就此甚深微妙，<a id="a-BE"></a>于诸世间最胜佛法。<a id="a-BF"></a>’如是善思惟分别：<a id="a-BG"></a>‘是何等法与何法相应？<a id="a-BH"></a>是何等法知何法？<a id="a-BI"></a>’菩萨作是念言：<a id="a-BJ"></a>‘无有法与法相应者，<a id="a-BK"></a>无有法与法不相应者，<a id="a-BL"></a>无有法知法者，<a id="a-BM"></a>无有法不知法者，<a id="a-BN"></a>此诸法性钝性无性故。<a id="a-BO"></a>是一切法从因缘生，<a id="a-BP"></a>无有定主，<a id="a-BQ"></a>而能随意庄严，<a id="a-BR"></a>有种种果报相，<a id="a-BS"></a>诸法无性故。<a id="a-BT"></a>布施是庄严宝藏大富相，<a id="a-BU"></a>布施得大富不离因故，<a id="a-BV"></a>布施不知大富，<a id="a-BW"></a>大富不能知施。<a id="a-BX"></a>持戒是庄严生天相，<a id="a-BY"></a>持戒得生天不离因故。<a id="a-BZ"></a>多闻是庄严智慧相，<a id="a-Ba"></a>多闻得智慧不离因故。<a id="a-Bb"></a>思惟是庄严断结相，<a id="a-Bc"></a>思惟得断结不离因故，<a id="a-Bd"></a>思惟不能知断结，<a id="a-Be"></a>断结不能知思惟。<a id="a-Bf"></a>’菩萨如是忆念诸法无生能庄严相，<a id="a-Bg"></a>是故布施已回向萨婆若，<a id="a-Bh"></a>成就檀波罗蜜，<a id="a-Bi"></a>行是菩萨檀波罗蜜，<a id="a-Bj"></a>则能具足佛法。<a id="a-Bk"></a>持戒回向萨婆若，<a id="a-Bl"></a>成就尸波罗蜜，<a id="a-Bm"></a>行是菩萨尸波罗蜜，<a id="a-Bn"></a>则能具足佛法。<a id="a-Bo"></a>修羼提波罗蜜回向萨婆若，<a id="a-Bp"></a>成就羼提波罗蜜，<a id="a-Bq"></a>行是菩萨羼提波罗蜜，<a id="a-Br"></a>则能具足佛法。<a id="a-Bs"></a>发毗梨耶回向萨婆若，<a id="a-Bt"></a>成就毗梨耶波罗蜜，<a id="a-Bu"></a>行是菩萨毗梨耶波罗蜜，<a id="a-Bv"></a>则能具足佛法。<a id="a-Bw"></a>入禅定回向萨婆若，<a id="a-Bx"></a>成就禅波罗蜜，<a id="a-By"></a>行是菩萨禅波罗蜜，<a id="a-Bz"></a>则能具足佛法。<a id="a-C0"></a>净般若回向萨婆若，<a id="a-C1"></a>成就般若波罗蜜，<a id="a-C2"></a>行是菩萨般若波罗蜜，<a id="a-C3"></a>则能具足佛法。<a id="a-C4"></a>菩萨如是善顺行时，<a id="a-C5"></a>不见一法无因无缘而生者，<a id="a-C6"></a>亦不著因缘，<a id="a-C7"></a>自善顺入一切法。<a id="a-C8"></a>如我无生无起，<a id="a-C9"></a>一切法无生无起，<a id="a-CA"></a>亦复如是。<a id="a-CB"></a>如我空，<a id="a-CC"></a>一切法空，<a id="a-CD"></a>亦复如是。<a id="a-CE"></a>如我离，<a id="a-CF"></a>一切法离，<a id="a-CG"></a>亦复如是。<a id="a-CH"></a>知一切法入平等如性，<a id="a-CI"></a>非作非不作。<a id="a-CJ"></a>是为菩萨善顺发行成就佛法。</p>
  <p id="aCK">“善男子，<a id="a-CL"></a>云何菩萨不退诸通，<a id="a-CM"></a>于诸佛法悉得自在者？<a id="a-CN"></a>若菩萨戒身真净，<a id="a-CO"></a>心定不动，<a id="a-CP"></a>得大智光明，<a id="a-CQ"></a>已成就福德智慧资粮，<a id="a-CR"></a>已到诸波罗蜜彼岸，<a id="a-CS"></a>已成就四摄，<a id="a-CT"></a>已修四梵行，<a id="a-CU"></a>已修欲进念慧定，<a id="a-CV"></a>以善修四神足故得五神通。<a id="a-CW"></a>诸菩萨本业净故，<a id="a-CX"></a>勤进不废舍故，<a id="a-CY"></a>常不散乱行故，<a id="a-CZ"></a>善伏结使故，<a id="a-Ca"></a>离念声闻、<a id="a-Cb"></a>辟支佛心故，<a id="a-Cc"></a>受持方便故，<a id="a-Cd"></a>攀缘上地诸法故，<a id="a-Ce"></a>无我无依行故，<a id="a-Cf"></a>是以菩萨不退诸通。<a id="a-Cg"></a>是故诸菩萨，<a id="a-Ch"></a>究竟知诸法无退，<a id="a-Ci"></a>知诸法与法性等无有变异如虚空无变。<a id="a-Cj"></a>是为菩萨不退诸通，<a id="a-Ck"></a>于诸佛法悉得自在。</p>
  <p id="aCl">“善男子，<a id="a-Cm"></a>云何菩萨入甚深法门，<a id="a-Cn"></a>诸声闻、<a id="a-Co"></a>辟支佛所不能入者？<a id="a-Cp"></a>若菩萨入甚深因缘法，<a id="a-Cq"></a>知逆顺因缘法，<a id="a-Cr"></a>善知出知离、<a id="a-Cs"></a>知生知灭、<a id="a-Ct"></a>知集知尽，<a id="a-Cu"></a>善知众生以何因缘故受垢离垢、<a id="a-Cv"></a>舍净得净，<a id="a-Cw"></a>乃至不见一法有垢有净；<a id="a-Cx"></a>知一切法性相清净，<a id="a-Cy"></a>亦不得清净法相。<a id="a-Cz"></a>以我甚深故知一切法甚深，<a id="a-D0"></a>以我离故知一切法离，<a id="a-D1"></a>以我无二故知一切法无二，<a id="a-D2"></a>以眼、<a id="a-D3"></a>色二俱离故乃至意、<a id="a-D4"></a>法亦离，<a id="a-D5"></a>则入第一义。<a id="a-D6"></a>以世谛故假名诸法，<a id="a-D7"></a>亦不执著真谛、<a id="a-D8"></a>世谛。<a id="a-D9"></a>是为菩萨入甚深法门，<a id="a-DA"></a>诸声闻、<a id="a-DB"></a>辟支佛所不能入。</p>
  <p id="aDC">“善男子，<a id="a-DD"></a>云何菩萨于十二因缘，<a id="a-DE"></a>善得胜智方便，<a id="a-DF"></a>离二边诸见者？<a id="a-DG"></a>若菩萨知一切缘生法，<a id="a-DH"></a>属他所摄、<a id="a-DI"></a>属因、<a id="a-DJ"></a>属缘、<a id="a-DK"></a>属和合、<a id="a-DL"></a>属所由，<a id="a-DM"></a>所谓诸法皆从境界缘生，<a id="a-DN"></a>各有所因，<a id="a-DO"></a>各有所依，<a id="a-DP"></a>诸法各各九相分别。<a id="a-DQ"></a>譬如外诸药草丛林及诸树木等，<a id="a-DR"></a>皆无诸根，<a id="a-DS"></a>无记无知，<a id="a-DT"></a>依诸大故便得增长，<a id="a-DU"></a>各各无相分别；<a id="a-DV"></a>内有诸法亦复如是，<a id="a-DW"></a>依造业增长一切诸法，<a id="a-DX"></a>无我、<a id="a-DY"></a>人、<a id="a-DZ"></a>众生、<a id="a-Da"></a>寿命，<a id="a-Db"></a>亦无作者、<a id="a-Dc"></a>受者，<a id="a-Dd"></a>诸法生时无能生者，<a id="a-De"></a>灭时无能灭者。<a id="a-Df"></a>菩萨作是念言：<a id="a-Dg"></a>‘是诸缘生法各无自性。<a id="a-Dh"></a>无自性者他不能生，<a id="a-Di"></a>所因亦无性，<a id="a-Dj"></a>所缘亦无性，<a id="a-Dk"></a>无自性者则无他性。<a id="a-Dl"></a>若法无自性他性者则无生，<a id="a-Dm"></a>无能生未生，<a id="a-Dn"></a>不可生已，<a id="a-Do"></a>生亦不生。<a id="a-Dp"></a>若未生非未生，<a id="a-Dq"></a>不生者则究竟无生无能生。<a id="a-Dr"></a>是故一切诸法皆无生无起，<a id="a-Ds"></a>但以名字故，<a id="a-Dt"></a>假名从因缘生，<a id="a-Du"></a>而实无生，<a id="a-Dv"></a>亦无断无常。<a id="a-Dw"></a>所以者何？<a id="a-Dx"></a>若法有生性者，<a id="a-Dy"></a>则当有灭，<a id="a-Dz"></a>则是断见。<a id="a-E0"></a>若无灭者，<a id="a-E1"></a>即有常见。<a id="a-E2"></a>离断、<a id="a-E3"></a>常见故，<a id="a-E4"></a>当知一切诸法皆无有生。<a id="a-E5"></a>是为菩萨于十二因缘，<a id="a-E6"></a>善得胜智方便，<a id="a-E7"></a>离二边诸见。</p>
  <p id="aE8">“善男子，<a id="a-E9"></a>云何菩萨为如来印所印，<a id="a-EA"></a>如如不分别智方便者？<a id="a-EB"></a>若菩萨于甚深法，<a id="a-EC"></a>得现前知见力，<a id="a-ED"></a>离一切倚著，<a id="a-EE"></a>过诸戏论，<a id="a-EF"></a>得无终无始无生法忍。<a id="a-EG"></a>如来尽知诸菩萨所成就根已，<a id="a-EH"></a>以如来印印之，<a id="a-EI"></a>所谓受决定三菩提记。<a id="a-EJ"></a>是如来印无错无谬，<a id="a-EK"></a>无诸障碍，<a id="a-EL"></a>无诤竞不可沮坏，<a id="a-EM"></a>无能非者，<a id="a-EN"></a>无能发印者得。<a id="a-EO"></a>如来印愿行成就，<a id="a-EP"></a>智水所灌菩萨为如是印所印，<a id="a-EQ"></a>所谓究竟无生无起印、<a id="a-ER"></a>空印、<a id="a-ES"></a>无相印、<a id="a-ET"></a>无愿印、<a id="a-EU"></a>离染印、<a id="a-EV"></a>寂灭印、<a id="a-EW"></a>涅槃印。<a id="a-EX"></a>菩萨智行成就，<a id="a-EY"></a>不坏如性，<a id="a-EZ"></a>不变法界，<a id="a-Ea"></a>不离本际，<a id="a-Eb"></a>于诸法中不见上中下、<a id="a-Ec"></a>黑白等差别。<a id="a-Ed"></a>菩萨亦见一切众生，<a id="a-Ee"></a>为此印之所印，<a id="a-Ef"></a>无忆想分别，<a id="a-Eg"></a>不舍本大誓愿。<a id="a-Eh"></a>是为菩萨为如来印所印，<a id="a-Ei"></a>如如不分别智方便。</p>
  <p id="aEj">“善男子，<a id="a-Ek"></a>云何菩萨入法界性门，<a id="a-El"></a>见一切法平等性？<a id="a-Em"></a>若菩萨见诸法界，<a id="a-En"></a>无处不至，<a id="a-Eo"></a>无来无去，<a id="a-Ep"></a>无生无灭，<a id="a-Eq"></a>无相无起，<a id="a-Er"></a>无戏无行。<a id="a-Es"></a>菩萨作如是思惟：<a id="a-Et"></a>‘此诸法等皆同法界。<a id="a-Eu"></a>如法界是离欲界，<a id="a-Ev"></a>离尘垢界故；<a id="a-Ew"></a>是无生界，<a id="a-Ex"></a>不可作故；<a id="a-Ey"></a>是无灭界，<a id="a-Ez"></a>无灭尽故；<a id="a-F0"></a>是无来界，<a id="a-F1"></a>不入根门故；<a id="a-F2"></a>是无去界，<a id="a-F3"></a>无所至故；<a id="a-F4"></a>是不可安界，<a id="a-F5"></a>无形质故；<a id="a-F6"></a>是无樔窟界，<a id="a-F7"></a>无依止故；<a id="a-F8"></a>是真实界，<a id="a-F9"></a>三境分断故。<a id="a-FA"></a>此法界中无眼界、<a id="a-FB"></a>无色界、<a id="a-FC"></a>无眼识界，<a id="a-FD"></a>如法界，<a id="a-FE"></a>一切法界亦如是，<a id="a-FF"></a>是故名一切法入于法界；<a id="a-FG"></a>乃至无意界、<a id="a-FH"></a>法界、<a id="a-FI"></a>意识界，<a id="a-FJ"></a>如法界，<a id="a-FK"></a>一切法亦如是，<a id="a-FL"></a>是故名一切法入于法界。<a id="a-FM"></a>是菩萨知一切法入于法界，<a id="a-FN"></a>知地界、<a id="a-FO"></a>法界无二无别，<a id="a-FP"></a>水界、<a id="a-FQ"></a>火界、<a id="a-FR"></a>风界、<a id="a-FS"></a>法界亦无二无别，<a id="a-FT"></a>欲界、<a id="a-FU"></a>法界亦平等无二无别，<a id="a-FV"></a>色界、<a id="a-FW"></a>无色界、<a id="a-FX"></a>有为界、<a id="a-FY"></a>无为界、<a id="a-FZ"></a>法界亦平等无二无别，<a id="a-Fa"></a>如是知无心境界及觉。<a id="a-Fb"></a>是为菩萨入法界性门，<a id="a-Fc"></a>见一切法平等性。</p>
  <p id="aFd">“善男子，<a id="a-Fe"></a>云何菩萨淳至坚固，<a id="a-Ff"></a>喻如金刚心住不动于此大乘者？<a id="a-Fg"></a>若菩萨以直心行，<a id="a-Fh"></a>成就净淳至以不退，<a id="a-Fi"></a>毕竟不减，<a id="a-Fj"></a>勤进以无碍，<a id="a-Fk"></a>大慈以无惓，<a id="a-Fl"></a>大悲以普至，<a id="a-Fm"></a>方便得成就真实观慧，<a id="a-Fn"></a>无碍等法皆悉成就。<a id="a-Fo"></a>菩萨见一切众生有垢有浊、<a id="a-Fp"></a>凡愚粗犷、<a id="a-Fq"></a>拒逆不顺，<a id="a-Fr"></a>是故菩萨为教化一切群生故不废精进，<a id="a-Fs"></a>见此生死有无量过患忧悲苦恼等，<a id="a-Ft"></a>不退于来际庄严，<a id="a-Fu"></a>亦解无量无边阿僧祇诸佛法，<a id="a-Fv"></a>为成就难集、<a id="a-Fw"></a>难持、<a id="a-Fx"></a>难满诸佛法故，<a id="a-Fy"></a>种诸善根而能入如来无量法宝藏。<a id="a-Fz"></a>众生性无量故，<a id="a-G0"></a>法性无量故，<a id="a-G1"></a>虚空性无量故，<a id="a-G2"></a>为受持一切如来法宝藏故，<a id="a-G3"></a>不舍精进，<a id="a-G4"></a>闻一切法空、<a id="a-G5"></a>无相、<a id="a-G6"></a>无愿，<a id="a-G7"></a>无作、<a id="a-G8"></a>无生、<a id="a-G9"></a>无起，<a id="a-GA"></a>解了分别观行身证，<a id="a-GB"></a>成就未具足佛法。<a id="a-GC"></a>终不中道证于实际，<a id="a-GD"></a>善入诸禅解脱三昧，<a id="a-GE"></a>亦不厌离欲界而现受生，<a id="a-GF"></a>已离阴、<a id="a-GG"></a>界、<a id="a-GH"></a>诸入，<a id="a-GI"></a>无形、<a id="a-GJ"></a>无色、<a id="a-GK"></a>无行，<a id="a-GL"></a>而随众生性，<a id="a-GM"></a>随意示现种种形色而为说法，<a id="a-GN"></a>转菩萨轮，<a id="a-GO"></a>示大涅槃，<a id="a-GP"></a>亦不舍菩萨行。<a id="a-GQ"></a>入如是不思议法门，<a id="a-GR"></a>知一切法无性相，<a id="a-GS"></a>不动、<a id="a-GT"></a>不坏、<a id="a-GU"></a>不散，<a id="a-GV"></a>于此大乘不退转。<a id="a-GW"></a>如金刚宝珠能鉴余宝，<a id="a-GX"></a>余宝无能鉴此珠者；<a id="a-GY"></a>诸菩萨亦复如是，<a id="a-GZ"></a>能以声闻、<a id="a-Ga"></a>辟支佛乘，<a id="a-Gb"></a>度无量无边众生令入涅槃，<a id="a-Gc"></a>而自不灭度，<a id="a-Gd"></a>亦不退究竟大乘。<a id="a-Ge"></a>是为菩萨淳至坚固，<a id="a-Gf"></a>犹如金刚心住不动于此大乘。</p>
  <p id="aGg">“善男子，<a id="a-Gh"></a>云何菩萨自净其界如诸佛界者？<a id="a-Gi"></a>若菩萨知一切法无界无非界，<a id="a-Gj"></a>至一切处无至无不至。<a id="a-Gk"></a>若菩萨见法发六情皆知是佛法，<a id="a-Gl"></a>亦不见凡夫法、<a id="a-Gm"></a>佛法有异，<a id="a-Gn"></a>作是念：<a id="a-Go"></a>‘此一切法皆是佛法，<a id="a-Gp"></a>佛法至一切处故。<a id="a-Gq"></a>一切诸法及佛法但假名字，<a id="a-Gr"></a>亦非是法亦非非法，<a id="a-Gs"></a>是故我等不应取著。<a id="a-Gt"></a>’以自界净故知诸佛界净，<a id="a-Gu"></a>此法与平等等。<a id="a-Gv"></a>‘眼界是佛界，<a id="a-Gw"></a>耳、<a id="a-Gx"></a>鼻、<a id="a-Gy"></a>舌、<a id="a-Gz"></a>身、<a id="a-H0"></a>意、<a id="a-H1"></a>法界是佛界，<a id="a-H2"></a>我不应分别有尊有卑。<a id="a-H3"></a>’菩萨如是至一切法平等界。<a id="a-H4"></a>是为菩萨自净其界如诸佛界。</p>
  <p id="aH5">“善男子，<a id="a-H6"></a>云何菩萨得陀罗尼终不失念者？<a id="a-H7"></a>若菩萨已得成就陀罗尼行。<a id="a-H8"></a>云何陀罗尼行？<a id="a-H9"></a>善男子，<a id="a-HA"></a>陀罗尼行有三十二。<a id="a-HB"></a>何等三十二？<a id="a-HC"></a>修于得法为陀罗尼故，<a id="a-HD"></a>修于欲法，<a id="a-HE"></a>修于尊法，<a id="a-HF"></a>修于向法，<a id="a-HG"></a>修敬仰法，<a id="a-HH"></a>修于乐法，<a id="a-HI"></a>修求法无厌，<a id="a-HJ"></a>修亲近供养多闻智慧者，<a id="a-HK"></a>修于和尚阿阇梨所无憍慢心尊重给侍，<a id="a-HL"></a>修如来教诲无所拒逆，<a id="a-HM"></a>修于说法人所生世尊想不求其短，<a id="a-HN"></a>修于受持正法开示解说，<a id="a-HO"></a>修所得法无所吝惜，<a id="a-HP"></a>修无希望而行法施，<a id="a-HQ"></a>修求智慧根栽，<a id="a-HR"></a>修如所闻法善顺思惟，<a id="a-HS"></a>修于诸法坚固受持，<a id="a-HT"></a>修于梵行无有休息，<a id="a-HU"></a>修乐远离行阿练若行，<a id="a-HV"></a>修心常寂静，<a id="a-HW"></a>修勤行诸念，<a id="a-HX"></a>修顺行六和敬，<a id="a-HY"></a>修于诸长宿无调慢行，<a id="a-HZ"></a>修于一切众生中生无碍心，<a id="a-Ha"></a>修缘生法得，<a id="a-Hb"></a>修顺忍，<a id="a-Hc"></a>修三脱门正观心无惊怖，<a id="a-Hd"></a>修四圣种顺行不惊疑，<a id="a-He"></a>修勤受持诸佛正法，<a id="a-Hf"></a>修为众生行于大慈，<a id="a-Hg"></a>修受持正法不惜身命，<a id="a-Hh"></a>修大智行不生憍慢，<a id="a-Hi"></a>修常教化众生而无厌惓。<a id="a-Hj"></a>善男子，<a id="a-Hk"></a>是为三十二种修陀罗尼行。<a id="a-Hl"></a>菩萨修已得如是陀罗尼门，<a id="a-Hm"></a>以得是陀罗尼门故，<a id="a-Hn"></a>能总持一切诸佛所说。<a id="a-Ho"></a>不忘不失陀罗尼者，<a id="a-Hp"></a>所谓于如所闻法不忘不失，<a id="a-Hq"></a>以念而念，<a id="a-Hr"></a>以意分别，<a id="a-Hs"></a>以进能觉；<a id="a-Ht"></a>于诸文字入无边崖，<a id="a-Hu"></a>于诸言音随类善解，<a id="a-Hv"></a>言辞辩说无有滞碍；<a id="a-Hw"></a>于不了义经善能进入，<a id="a-Hx"></a>于了义经进入微觉；<a id="a-Hy"></a>于世谛有分别智，<a id="a-Hz"></a>于第一义谛知无言说，<a id="a-I0"></a>于诸谛有分别智；<a id="a-I1"></a>于四念处有不忘智，<a id="a-I2"></a>于四正勤等无坏智，<a id="a-I3"></a>于四神足有游戏智，<a id="a-I4"></a>于诸根门有差别智，<a id="a-I5"></a>于诸力中得无胜智，<a id="a-I6"></a>于七觉分觉一切法如性智，<a id="a-I7"></a>于八圣道无退没智；<a id="a-I8"></a>于定法中得善住心，<a id="a-I9"></a>于慧法中得遍至智，<a id="a-IA"></a>于明解脱得随顺智，<a id="a-IB"></a>于诸辩中得深入智，<a id="a-IC"></a>于诸神通得生起智，<a id="a-ID"></a>于诸波罗蜜得分别智，<a id="a-IE"></a>于四摄法得方便智，<a id="a-IF"></a>于讲法处授不及智，<a id="a-IG"></a>于诸经义得无分别智，<a id="a-IH"></a>于诸文字得无尽智，<a id="a-II"></a>于一切众生得称足智，<a id="a-IJ"></a>随所受解得说法智，<a id="a-IK"></a>于一切文字得所因辩智，<a id="a-IL"></a>于一切垢净得如实觉智，<a id="a-IM"></a>于一切法得无障翳明智，<a id="a-IN"></a>是为陀罗尼。<a id="a-IO"></a>得陀罗尼平等心者，<a id="a-IP"></a>去离憎爱能堪受法雨，<a id="a-IQ"></a>断一切结使热恼，<a id="a-IR"></a>顺诸助道法，<a id="a-IS"></a>是为陀罗尼。<a id="a-IT"></a>菩萨住此陀罗尼故常行无失，<a id="a-IU"></a>是为菩萨得陀罗尼终不失念。</p>
  <p id="aIV">“善男子，<a id="a-IW"></a>云何菩萨得无障碍如来加持辩者？<a id="a-IX"></a>若菩萨善净淳至，<a id="a-IY"></a>善护戒众，<a id="a-IZ"></a>拔诸慢根，<a id="a-Ia"></a>离彼我想。<a id="a-Ib"></a>诸佛世尊知如是菩萨，<a id="a-Ic"></a>是大法器令持正法，<a id="a-Id"></a>以佛神力及自善根力故，<a id="a-Ie"></a>得捷辩，<a id="a-If"></a>得疾辩，<a id="a-Ig"></a>得无碍辩，<a id="a-Ih"></a>得无滞辩，<a id="a-Ii"></a>得巧说辩，<a id="a-Ij"></a>得甚深辩，<a id="a-Ik"></a>得众音具足辩，<a id="a-Il"></a>得善庄严辩，<a id="a-Im"></a>得无减辩，<a id="a-In"></a>得无畏辩，<a id="a-Io"></a>得妙偈赞辩，<a id="a-Ip"></a>得快说修多罗辩，<a id="a-Iq"></a>得善说譬喻本缘辩，<a id="a-Ir"></a>得无坏胜辩，<a id="a-Is"></a>得分别句无尽辩，<a id="a-It"></a>得圆足辩，<a id="a-Iu"></a>得威德无违辩，<a id="a-Iv"></a>得说法不唐捐辩，<a id="a-Iw"></a>得断众疑辩，<a id="a-Ix"></a>得利应辩，<a id="a-Iy"></a>得分别文字不错谬辩，<a id="a-Iz"></a>得悦可众辩，<a id="a-J0"></a>得问答方便辩，<a id="a-J1"></a>得以法降伏一切外道辩。<a id="a-J2"></a>已成就如是等二十四辩，<a id="a-J3"></a>此诸辩修行二十四种因故能得成就。<a id="a-J4"></a>何等二十四？<a id="a-J5"></a>善男子，<a id="a-J6"></a>若菩萨不违逆师长教故，<a id="a-J7"></a>能得捷辩；<a id="a-J8"></a>不谄曲故，<a id="a-J9"></a>能得疾辩；<a id="a-JA"></a>舍离烦恼故，<a id="a-JB"></a>得无碍辩；<a id="a-JC"></a>无我行故，<a id="a-JD"></a>得无滞辩；<a id="a-JE"></a>离两舌故，<a id="a-JF"></a>得巧说辩；<a id="a-JG"></a>入因缘法无际故，<a id="a-JH"></a>得甚深辩；<a id="a-JI"></a>行种种施故，<a id="a-JJ"></a>得众音具足辩；<a id="a-JK"></a>严饰如来塔庙故，<a id="a-JL"></a>得善庄严辩；<a id="a-JM"></a>不舍菩提心故，<a id="a-JN"></a>得无减辩；<a id="a-JO"></a>善护诫众故，<a id="a-JP"></a>得无畏辩；<a id="a-JQ"></a>施种种幢幡华盖宝铃故，<a id="a-JR"></a>得妙偈赞辩；<a id="a-JS"></a>恭敬供养给侍诸尊及师长故，<a id="a-JT"></a>得快说修多罗辩；<a id="a-JU"></a>昔植修习无量善根故，<a id="a-JV"></a>得善说譬喻本缘辩；<a id="a-JW"></a>不轻贱恶趣众生故，<a id="a-JX"></a>得无坏胜辩；<a id="a-JY"></a>施无量宝藏故，<a id="a-JZ"></a>得分别句无尽辩；<a id="a-Ja"></a>真实言说无粗犷故，<a id="a-Jb"></a>得圆足辩；<a id="a-Jc"></a>讲说法时无诤竞故，<a id="a-Jd"></a>得威仪无违辩；<a id="a-Je"></a>以德淳净顺法律行故，<a id="a-Jf"></a>得说法不唐捐辩；<a id="a-Jg"></a>不吝于法不恃己德故，<a id="a-Jh"></a>得断众疑辩；<a id="a-Ji"></a>求法之时，<a id="a-Jj"></a>不威逼他生恭敬心故，<a id="a-Jk"></a>得利应辩；<a id="a-Jl"></a>常省己过不讥彼缺故，<a id="a-Jm"></a>得分别文字不错谬辩；<a id="a-Jn"></a>等润众生不望报故，<a id="a-Jo"></a>得悦可众辩；<a id="a-Jp"></a>受持大乘，<a id="a-Jq"></a>不求小乘故，<a id="a-Jr"></a>得问答方便辩；<a id="a-Js"></a>不著我见入平等性故，<a id="a-Jt"></a>得以法降伏一切外道辩。<a id="a-Ju"></a>是名二十四种成就诸辩因，<a id="a-Jv"></a>善能随彼众生所应受解说法无有错谬，<a id="a-Jw"></a>所受法者亦不退失。<a id="a-Jx"></a>是为菩萨得无障碍如来加持辩。</p>
  <p id="aJy">“善男子，<a id="a-Jz"></a>云何菩萨得自在示现受生死者？<a id="a-K0"></a>若菩萨成就十二法，<a id="a-K1"></a>得自在示现受生死。<a id="a-K2"></a>何等十二？<a id="a-K3"></a>亲近真善知识故，<a id="a-K4"></a>消除我见故，<a id="a-K5"></a>成就戒身故，<a id="a-K6"></a>善知入出定故，<a id="a-K7"></a>并修智慧方便故，<a id="a-K8"></a>善知深入诸通游戏故，<a id="a-K9"></a>如实亲知诸法无生无起故，<a id="a-KA"></a>净本愿种故，<a id="a-KB"></a>常不舍大慈大悲故，<a id="a-KC"></a>知一切法如幻化故，<a id="a-KD"></a>知一切法如梦想故，<a id="a-KE"></a>一切诸佛加威神故。<a id="a-KF"></a>是为菩萨成就十二法，<a id="a-KG"></a>无生现生，<a id="a-KH"></a>无起现起，<a id="a-KI"></a>而现一切生死，<a id="a-KJ"></a>于一切诸佛大会示现其身，<a id="a-KK"></a>在在佛国皆现受生，<a id="a-KL"></a>而常不动于真法身。<a id="a-KM"></a>是为菩萨得自在示现受生死也。</p>
  <p id="aKN">“善男子，<a id="a-KO"></a>云何菩萨破诸怨敌去离四魔者？<a id="a-KP"></a>若菩萨翘勤修习，<a id="a-KQ"></a>观五阴如幻，<a id="a-KR"></a>得离阴魔；<a id="a-KS"></a>观诸法性净故，<a id="a-KT"></a>得离烦恼魔；<a id="a-KU"></a>观一切法从缘生性不成就故，<a id="a-KV"></a>得离死魔；<a id="a-KW"></a>观一切法缘所庄严是无常败坏相故，<a id="a-KX"></a>得离天魔。<a id="a-KY"></a>菩萨如是观故得离四魔，<a id="a-KZ"></a>发趣菩提终不懈息。<a id="a-Ka"></a>所有障菩提魔业，<a id="a-Kb"></a>菩萨皆能远离。<a id="a-Kc"></a>何谓魔业？<a id="a-Kd"></a>所谓心向小乘是为魔业，<a id="a-Ke"></a>不护菩提心是为魔业，<a id="a-Kf"></a>于众生生异想是为魔业，<a id="a-Kg"></a>行施望报是为魔业，<a id="a-Kh"></a>为受生故持戒是为魔业，<a id="a-Ki"></a>有色想行忍是为魔业，<a id="a-Kj"></a>为世事精进是为魔业，<a id="a-Kk"></a>于禅生著味想是为魔业，<a id="a-Kl"></a>于慧生戏论是为魔业，<a id="a-Km"></a>厌惓生死是为魔业，<a id="a-Kn"></a>作诸善根而不回向是为魔业，<a id="a-Ko"></a>厌恶烦恼是为魔业，<a id="a-Kp"></a>犯罪覆藏是为魔业，<a id="a-Kq"></a>憎嫉菩萨是为魔业，<a id="a-Kr"></a>诽谤正法是为魔业，<a id="a-Ks"></a>不受正法是为魔业，<a id="a-Kt"></a>不知报恩是为魔业，<a id="a-Ku"></a>不进求诸波罗蜜是为魔业，<a id="a-Kv"></a>不敬顺法是为魔业，<a id="a-Kw"></a>吝惜于法是为魔业，<a id="a-Kx"></a>为利养说法是为魔业，<a id="a-Ky"></a>不知方便而化众生是为魔业，<a id="a-Kz"></a>舍四摄法是为魔业，<a id="a-L0"></a>轻毁禁者是为魔业，<a id="a-L1"></a>嫉持戒者是为魔业，<a id="a-L2"></a>学二乘行是为魔业，<a id="a-L3"></a>希望正位是为魔业，<a id="a-L4"></a>舍离大慈而观无生是为魔业，<a id="a-L5"></a>欲证无为法是为魔业，<a id="a-L6"></a>厌离有为功德是为魔业，<a id="a-L7"></a>不愍众生是为魔业，<a id="a-L8"></a>不谦下尊长是为魔业，<a id="a-L9"></a>习行两舌是为魔业，<a id="a-LA"></a>谀谄多奸是为魔业，<a id="a-LB"></a>显己净行是为魔业，<a id="a-LC"></a>作恶不耻是为魔业，<a id="a-LD"></a>不流布法是为魔业，<a id="a-LE"></a>以少德为足是为魔业，<a id="a-LF"></a>不遮结使是为魔业，<a id="a-LG"></a>不舍心垢是为魔业，<a id="a-LH"></a>忍沙门垢是为魔业。<a id="a-LI"></a>善男子，<a id="a-LJ"></a>若亲近行一切不善法，<a id="a-LK"></a>远离一切善法尽是魔业。<a id="a-LL"></a>善男子，<a id="a-LM"></a>是谓诸魔业。<a id="a-LN"></a>行是业者障菩提道，<a id="a-LO"></a>彼诸菩萨已过舍离，<a id="a-LP"></a>能正受行故。<a id="a-LQ"></a>云何为正受行？<a id="a-LR"></a>若菩萨成就四法能正受行。<a id="a-LS"></a>何等为四？<a id="a-LT"></a>一者、<a id="a-LU"></a>于诸波罗蜜法无懈退行，<a id="a-LV"></a>二者、<a id="a-LW"></a>不舍欲进及不放逸，<a id="a-LX"></a>三者、<a id="a-LY"></a>正住方便大慈法中，<a id="a-LZ"></a>四者、<a id="a-La"></a>入甚深无爱无樔窟法门。<a id="a-Lb"></a>善男子，<a id="a-Lc"></a>菩萨成就此四法，<a id="a-Ld"></a>正受行故能破诸怨敌。<a id="a-Le"></a>是为菩萨能破诸怨去离四敌。</p>
  <p id="aLf">“善男子，<a id="a-Lg"></a>云何菩萨庄严功德资粮利益众生者？<a id="a-Lh"></a>若菩萨善根回向向无等等，<a id="a-Li"></a>若有所种善根，<a id="a-Lj"></a>若布施、<a id="a-Lk"></a>若爱语、<a id="a-Ll"></a>若利益、<a id="a-Lm"></a>若同事，<a id="a-Ln"></a>尽以施与一切众生，<a id="a-Lo"></a>以净戒众故得自在力；<a id="a-Lp"></a>用此自在力故，<a id="a-Lq"></a>随诸众生所应受乐而度化之。<a id="a-Lr"></a>以种功德无厌故，<a id="a-Ls"></a>得无尽宝手；<a id="a-Lt"></a>用此无尽宝手，<a id="a-Lu"></a>能施众生无量富乐。<a id="a-Lv"></a>以求无边智慧资粮故，<a id="a-Lw"></a>得无碍陀罗尼辩；<a id="a-Lx"></a>用此无碍陀罗尼辩能总持一切诸佛所说，<a id="a-Ly"></a>能说妙法悦可众心。<a id="a-Lz"></a>以善调身心故，<a id="a-M0"></a>不退于诸通；<a id="a-M1"></a>用此不退诸通力故，<a id="a-M2"></a>能过无量佛刹，<a id="a-M3"></a>以无数方便度多众生。<a id="a-M4"></a>以常勤求法无疲惓故，<a id="a-M5"></a>得一一毛孔出无量法门；<a id="a-M6"></a>用出无量法门力故，<a id="a-M7"></a>能常以法施利益众生。<a id="a-M8"></a>以并修慧方便波罗蜜故，<a id="a-M9"></a>得分身智；<a id="a-MA"></a>用此分身智力故，<a id="a-MB"></a>能于诸趣中在在现身度化群生。<a id="a-MC"></a>常以无相敬侍诸佛故，<a id="a-MD"></a>得无厌见闻；<a id="a-ME"></a>以此无厌见闻力故，<a id="a-MF"></a>其有众生得见闻者，<a id="a-MG"></a>彼诸众生乃至为作大涅槃因。<a id="a-MH"></a>是为菩萨庄严功德资粮利益众生。</p>
  <p id="aMI">“善男子，<a id="a-MJ"></a>云何菩萨世无佛时能作佛事化度众生者？<a id="a-MK"></a>若菩萨已成就菩萨十力，<a id="a-ML"></a>已于菩萨四无畏中而得自在，<a id="a-MM"></a>已于菩萨十八不共法中不从他受，<a id="a-MN"></a>已修如来力无所畏不共法等，<a id="a-MO"></a>已得游戏首楞严三昧，<a id="a-MP"></a>已于四辩得智力自在，<a id="a-MQ"></a>已于诸佛法得灌顶正位，<a id="a-MR"></a>于一切诸菩萨行得次佛神力。<a id="a-MS"></a>若有菩萨成就如是等法者，<a id="a-MT"></a>若诸佛土众生应见佛身而受化者，<a id="a-MU"></a>然彼土世无佛时即于彼国而现入胎，<a id="a-MV"></a>现初生时，<a id="a-MW"></a>现出家时，<a id="a-MX"></a>现坐道场转法轮时，<a id="a-MY"></a>现舍寿命未入涅槃时，<a id="a-MZ"></a>亦能示现大涅槃，<a id="a-Ma"></a>亦现法住时节久近，<a id="a-Mb"></a>亦复不舍菩萨行法，<a id="a-Mc"></a>亦不用所化以为满足。<a id="a-Md"></a>是为菩萨世无佛时能作佛事化度群生。</p>
  <p id="aMe">“善男子，<a id="a-Mf"></a>云何菩萨得海印三昧，<a id="a-Mg"></a>能知一切众生心行者？<a id="a-Mh"></a>若菩萨多闻如海，<a id="a-Mi"></a>成就慧众常勤求法。<a id="a-Mj"></a>菩萨为闻法故，<a id="a-Mk"></a>尽能施与珍宝库藏；<a id="a-Ml"></a>为闻法故，<a id="a-Mm"></a>尽能施与仆从给使、<a id="a-Mn"></a>妻子眷属；<a id="a-Mo"></a>为闻法故，<a id="a-Mp"></a>舍家饰好严身之具；<a id="a-Mq"></a>为闻法故，<a id="a-Mr"></a>谦下给事；<a id="a-Ms"></a>为闻法故，<a id="a-Mt"></a>舍国土荣位及己身命。<a id="a-Mu"></a>菩萨以如是等无数方便，<a id="a-Mv"></a>勤求法门而不恃所行。<a id="a-Mw"></a>菩萨为闻法故，<a id="a-Mx"></a>去至一由旬乃至百由旬，<a id="a-My"></a>为闻一四句偈受持读诵广为人说，<a id="a-Mz"></a>不舍是精进。<a id="a-N0"></a>是菩萨自成就多闻，<a id="a-N1"></a>于一切众生生大悲心、<a id="a-N2"></a>无忧心、<a id="a-N3"></a>不望报心，<a id="a-N4"></a>乃至一众生不生轻贱而为说法；<a id="a-N5"></a>从一日乃至七日而无食想，<a id="a-N6"></a>乃至命终不舍说法。<a id="a-N7"></a>以说法善根回向海印三昧，<a id="a-N8"></a>随所闻法受持读诵通利，<a id="a-N9"></a>善知义趣不依文字，<a id="a-NA"></a>真实坚持终身不舍。<a id="a-NB"></a>菩萨发大欲精进，<a id="a-NC"></a>以此大欲精进力故，<a id="a-ND"></a>不久便得海印三昧；<a id="a-NE"></a>得此三昧已，<a id="a-NF"></a>即得自然无量阿僧祇百千万法门，<a id="a-NG"></a>得无量阿僧祇百千万亿修多罗，<a id="a-NH"></a>不从他闻自然能说一切诸佛所说悉能受持，<a id="a-NI"></a>能了一切众生心行。<a id="a-NJ"></a>善男子，<a id="a-NK"></a>喻如阎浮提一切众生身及余外色，<a id="a-NL"></a>如是等色海中皆有印像，<a id="a-NM"></a>以是故名大海印。<a id="a-NN"></a>菩萨亦复如是，<a id="a-NO"></a>得大海印三昧已，<a id="a-NP"></a>能分别见一切众生心行，<a id="a-NQ"></a>于一切法门皆得慧明。<a id="a-NR"></a>是为菩萨得海印三昧，<a id="a-NS"></a>见一切众生心行所趣。</p>
  <p id="aNT">“善男子，<a id="a-NU"></a>云何菩萨得知诸尘界无碍者？<a id="a-NV"></a>若菩萨以眼空故知色亦空，<a id="a-NW"></a>以色离故知眼亦离，<a id="a-NX"></a>耳、<a id="a-NY"></a>鼻、<a id="a-NZ"></a>舌、<a id="a-Na"></a>身亦如是。<a id="a-Nb"></a>意空故知法亦空，<a id="a-Nc"></a>以法离故知意亦离。<a id="a-Nd"></a>菩萨如实知空性离性，<a id="a-Ne"></a>于内外法无有障碍，<a id="a-Nf"></a>知诸结本性净故则不起使，<a id="a-Ng"></a>于一切法无所有著，<a id="a-Nh"></a>以不见诸法著处、<a id="a-Ni"></a>著法、<a id="a-Nj"></a>著者。<a id="a-Nk"></a>是为菩萨能得知诸尘界无碍。</p>
  <p id="aNl">“善男子，<a id="a-Nm"></a>云何菩萨威仪行成就，<a id="a-Nn"></a>离诸闇冥得胜光明，<a id="a-No"></a>于诸法中得自然智，<a id="a-Np"></a>速得成就一切智行者？<a id="a-Nq"></a>若菩萨发起所作修习正行，<a id="a-Nr"></a>诸业尽是如来所许、<a id="a-Ns"></a>智者所赞，<a id="a-Nt"></a>所谓身、<a id="a-Nu"></a>口、<a id="a-Nv"></a>意业。<a id="a-Nw"></a>以行此业故，<a id="a-Nx"></a>悦可诸佛及余贤圣善知识等，<a id="a-Ny"></a>所造诸业无能讥嫌，<a id="a-Nz"></a>最胜无上无与等者无能毁损。<a id="a-O0"></a>所作诸业终不悔退，<a id="a-O1"></a>所作诸业不离愚痴，<a id="a-O2"></a>所作诸业皆能观知，<a id="a-O3"></a>所作诸业终不动转，<a id="a-O4"></a>所作诸业究竟吉祥。<a id="a-O5"></a>是菩萨知所作业非憍慢，<a id="a-O6"></a>所造慧所作业非愚痴所造，<a id="a-O7"></a>如是所作善业已，<a id="a-O8"></a>一切三昧诸陀罗尼门，<a id="a-O9"></a>悉现在前不从他闻。<a id="a-OA"></a>菩萨若见诸佛，<a id="a-OB"></a>若不见诸佛，<a id="a-OC"></a>终不退转助菩提道诸善根。<a id="a-OD"></a>若遇适意善知识、<a id="a-OE"></a>不适意善知识，<a id="a-OF"></a>不退菩提法。<a id="a-OG"></a>是菩萨过一切障碍地，<a id="a-OH"></a>离一切诸魔结使修三解脱，<a id="a-OI"></a>般若波罗蜜力故，<a id="a-OJ"></a>疾得佛道、<a id="a-OK"></a>自然道、<a id="a-OL"></a>一切智道、<a id="a-OM"></a>如来道。<a id="a-ON"></a>是为菩萨威仪行成就，<a id="a-OO"></a>离诸闇冥得胜光明，<a id="a-OP"></a>于诸法中得自然智，<a id="a-OQ"></a>速得成就一切智行。<a id="a-OR"></a>”</p>
  <p id="aOS">尔时，<a id="a-OT"></a>世尊欲重宣此义，<a id="a-OU"></a>而说偈言：</p>
  <p id="aOV">“已离边无碍，<a id="a-OW"></a>　慧功德庄严，</p>
  <p id="aOX">彼离诸著相，<a id="a-OY"></a>　回向无上道。</p>
  <p id="aOZ">舍我慢憍慢，<a id="a-Oa"></a>　慧者庄严智，</p>
  <p id="aOb">无障碍解脱，<a id="a-Oc"></a>　具足一切智。</p>
  <p id="aOd">非色非种性，<a id="a-Oe"></a>　念佛非功德，</p>
  <p id="aOf">不忆念法身，<a id="a-Og"></a>　是念佛所许。</p>
  <p id="aOh">离欲性寂静，<a id="a-Oi"></a>　非相非明闇，</p>
  <p id="aOj">无心无意行，<a id="a-Ok"></a>　如是名念法。</p>
  <p id="aOl">圣无为无爱，<a id="a-Om"></a>　无诸烦恼染，</p>
  <p id="aOn">以解脱得称，<a id="a-Oo"></a>　名念僧无碍。</p>
  <p id="aOp">已舍一切受，<a id="a-Oq"></a>　无阴界入行，</p>
  <p id="aOr">解脱诸动念，<a id="a-Os"></a>　名究竟念舍。</p>
  <p id="aOt">不依无漏戒，<a id="a-Ou"></a>　不行身口意，</p>
  <p id="aOv">不生过三有，<a id="a-Ow"></a>　名念无漏戒。</p>
  <p id="aOx">如天净无垢，<a id="a-Oy"></a>　兜率灌顶天，</p>
  <p id="aOz">忆念自业报，<a id="a-P0"></a>　当作天中天。</p>
  <p id="aP1">持世尊正法，<a id="a-P2"></a>　舍离诸烦恼，</p>
  <p id="aP3">解脱法非法，<a id="a-P4"></a>　是持世尊法。</p>
  <p id="aP5">如佛得道相，<a id="a-P6"></a>　受持法亦然，</p>
  <p id="aP7">善思惟真际，<a id="a-P8"></a>　无法可摄持。</p>
  <p id="aP9">如我性净故，<a id="a-PA"></a>　诸法性亦净，</p>
  <p id="aPB">知众生如相，<a id="a-PC"></a>　而教化众生。</p>
  <p id="aPD">不见众生增，<a id="a-PE"></a>　亦复不见减，</p>
  <p id="aPF">说断颠倒想，<a id="a-PG"></a>　教化无量众。</p>
  <p id="aPH">说诸阴界入，<a id="a-PI"></a>　不异于佛界，</p>
  <p id="aPJ">知如虚空性，<a id="a-PK"></a>　则入于佛界。</p>
  <p id="aPL">言语诸文字，<a id="a-PM"></a>　犹如呼声响，</p>
  <p id="aPN">知非内非外，<a id="a-PO"></a>　即得陀罗尼。</p>
  <p id="aPP">受持读诵利，<a id="a-PQ"></a>　进求说诸法，</p>
  <p id="aPR">无我无法想，<a id="a-PS"></a>　安住陀罗尼。</p>
  <p id="aPT">持诸佛所说，<a id="a-PU"></a>　善说悦众心，</p>
  <p id="aPV">不失诸禅定，<a id="a-PW"></a>　是陀罗尼力。</p>
  <p id="aPX">不持不诵文，<a id="a-PY"></a>　不积集诸法，</p>
  <p id="aPZ">常说法无碍，<a id="a-Pa"></a>　如龙降大雨。</p>
  <p id="aPb">无住无障碍，<a id="a-Pc"></a>　说无量契经，</p>
  <p id="aPd">不生众生想，<a id="a-Pe"></a>　慧者得是辩。</p>
  <p id="aPf">以佛力说法，<a id="a-Pg"></a>　庄严自威仪，</p>
  <p id="aPh">悦众随所乐，<a id="a-Pi"></a>　是辩佛所许。</p>
  <p id="aPj">知法实性者，<a id="a-Pk"></a>　知与虚空等，</p>
  <p id="aPl">无我人寿命，<a id="a-Pm"></a>　如是持佛法。</p>
  <p id="aPn">众生同涅槃，<a id="a-Po"></a>　究竟不生灭，</p>
  <p id="aPp">得是不动忍，<a id="a-Pq"></a>　是为不放逸。</p>
  <p id="aPr">见诸阴如幻，<a id="a-Ps"></a>　诸界如法性，</p>
  <p id="aPt">六入如空聚，<a id="a-Pu"></a>　得离于阴魔。</p>
  <p id="aPv">知使如浮云，<a id="a-Pw"></a>　究竟无和合，</p>
  <p id="aPx">于法无妄想，<a id="a-Py"></a>　则离烦恼魔。</p>
  <p id="aPz">知众生不生，<a id="a-Q0"></a>　无生则无死，</p>
  <p id="aQ1">诸法无去来，<a id="a-Q2"></a>　如是过死魔。</p>
  <p id="aQ3">无爱无动者，<a id="a-Q4"></a>　行道无道想，</p>
  <p id="aQ5">无我人行悲，<a id="a-Q6"></a>　则能降众魔。</p>
  <p id="aQ7">知智识平等，<a id="a-Q8"></a>　不住为无为，</p>
  <p id="aQ9">知众心如幻，<a id="a-QA"></a>　心健无能坏。</p>
  <p id="aQB">此彼无障碍，<a id="a-QC"></a>　成就胜法船，</p>
  <p id="aQD">渡众无众想，<a id="a-QE"></a>　是谓大船师。</p>
  <p id="aQF">知空无有我，<a id="a-QG"></a>　净生死渴爱，</p>
  <p id="aQH">将导渡众生，<a id="a-QI"></a>　是谓大导师。</p>
  <p id="aQJ">善知进退相，<a id="a-QK"></a>　随法而依止，</p>
  <p id="aQL">方便示涅槃，<a id="a-QM"></a>　佛说善导师。</p>
  <p id="aQN">知心心相续，<a id="a-QO"></a>　二心不共俱，</p>
  <p id="aQP">是名知心性，<a id="a-QQ"></a>　佛赞能护众。</p>
  <p id="aQR">知诸法性净，<a id="a-QS"></a>　如空水中月，</p>
  <p id="aQT">知者离烦恼，<a id="a-QU"></a>　是谓净众生。</p>
  <p id="aQV">知一余亦然，<a id="a-QW"></a>　入诸法如梦，</p>
  <p id="aQX">虚空不可取，<a id="a-QY"></a>　得道无染污。<a id="a-QZ"></a>”</p>
  <p id="aQa">说此分别诸法门时，<a id="a-Qb"></a>七十二那由他众生发阿耨多罗三藐三菩提心，<a id="a-Qc"></a>三万二千菩萨得无生法忍。</p>
  <p id="aQd">时，<a id="a-Qe"></a>大宝庄严堂，<a id="a-Qf"></a>六种震动，<a id="a-Qg"></a>大光普照。<a id="a-Qh"></a>诸天于虚空中作百千种伎乐，<a id="a-Qi"></a>雨种种天华，<a id="a-Qj"></a>说如是言：<a id="a-Qk"></a>“此诸众生为如来印所印，<a id="a-Ql"></a>已入如来法中，<a id="a-Qm"></a>闻此法门心得信解，<a id="a-Qn"></a>受持通利，<a id="a-Qo"></a>能为他说，<a id="a-Qp"></a>如法修行。<a id="a-Qq"></a>”白佛言：<a id="a-Qr"></a>“世尊，<a id="a-Qs"></a>我等一切向此佛土，<a id="a-Qt"></a>深心供养，<a id="a-Qu"></a>恭敬礼拜。<a id="a-Qv"></a>以如来、<a id="a-Qw"></a>应供、<a id="a-Qx"></a>正遍知出世故，<a id="a-Qy"></a>闻说此方便法门，<a id="a-Qz"></a>及见此土菩萨。<a id="a-R0"></a>”</p>
  <p id="aR1">尔时，<a id="a-R2"></a>虚空藏菩萨闻佛解说已，<a id="a-R3"></a>心净欢喜；<a id="a-R4"></a>心净欢喜已，<a id="a-R5"></a>以无价宝网供养于佛。<a id="a-R6"></a>宝网中放大光明，<a id="a-R7"></a>照十方诸佛国土；<a id="a-R8"></a>供养已，<a id="a-R9"></a>白佛言：<a id="a-RA"></a>“世尊，<a id="a-RB"></a>未曾有也！<a id="a-RC"></a>如来无碍智如是甚深难解。<a id="a-RD"></a>如来、<a id="a-RE"></a>应供、<a id="a-RF"></a>正遍知，<a id="a-RG"></a>如所闻法门，<a id="a-RH"></a>佛以无碍智如实解说，<a id="a-RI"></a>一切大众皆得欢喜。<a id="a-RJ"></a>”</p>
 </body>
</html>