<!doctype html>
<html id="z3IBTKcEK" data-ver="1364">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第八</h1>
  <h2 id="a2">海慧菩萨品第五之一</h2>
  <p id="a3">尔时，<a id="a-4"></a>世尊故在欲、<a id="a-5"></a>色二界中间大宝坊中，<a id="a-6"></a>与诸大众围绕说法。<a id="a-7"></a>是时，<a id="a-8"></a>三千大千世界大水盈满犹如大海，<a id="a-9"></a>又如劫尽水灾起时。<a id="a-A"></a>然诸世界国邑村落、<a id="a-B"></a>城郭舍宅、<a id="a-C"></a>山林树木，<a id="a-D"></a>上至色界，<a id="a-E"></a>无所娆害悉皆如故，<a id="a-F"></a>而诸大众皆见是水。<a id="a-G"></a>尔时，<a id="a-H"></a>水中出生无量分陀利华，<a id="a-I"></a>青琉璃茎，<a id="a-J"></a>真金为叶，<a id="a-K"></a>功德宝台，<a id="a-L"></a>帝释宝须，<a id="a-M"></a>周匝多有无量之华，<a id="a-N"></a>纵广十里在宝坊中，<a id="a-O"></a>高一多罗树。<a id="a-P"></a>尔时，<a id="a-Q"></a>大众各各自见在此华上。<a id="a-R"></a>其华尔时出大光明，<a id="a-S"></a>遍照十方无量世界。<a id="a-T"></a>尔时，<a id="a-U"></a>大众心生欢喜：<a id="a-V"></a>“我等今者必当得闻殊胜妙法。<a id="a-W"></a>”</p>
  <p id="aX">尔时，<a id="a-Y"></a>弥勒菩萨即从坐起，<a id="a-Z"></a>前礼佛足，<a id="a-a"></a>右绕三匝，<a id="a-b"></a>于莲华上长跪合掌，<a id="a-c"></a>白佛言：<a id="a-d"></a>“世尊，<a id="a-e"></a>何因缘故，<a id="a-f"></a>如是三千大千世界满中大水犹如大海，<a id="a-g"></a>又如劫尽水灾起时，<a id="a-h"></a>复出无量分陀利华，<a id="a-i"></a>大光如是遍照十方无量世界？<a id="a-j"></a>”</p>
  <p id="ak">佛言：<a id="a-l"></a>“弥勒，<a id="a-m"></a>下方过于三千大千世界微尘等国，<a id="a-n"></a>有一世界名宝庄严，<a id="a-o"></a>其土有佛，<a id="a-p"></a>号海智神通如来、<a id="a-q"></a>应、<a id="a-r"></a>正遍知、<a id="a-s"></a>明行足、<a id="a-t"></a>善逝、<a id="a-u"></a>世间解、<a id="a-v"></a>无上士、<a id="a-w"></a>调御丈夫、<a id="a-x"></a>天人师、<a id="a-y"></a>佛世尊。<a id="a-z"></a>彼有菩萨名曰海慧，<a id="a-10"></a>欲来至此大宝坊中，<a id="a-11"></a>与无数菩萨俱共已断一切数想，<a id="a-12"></a>欲来听是大集经典。<a id="a-13"></a>”</p>
  <p id="a14">时，<a id="a-15"></a>舍利弗白佛言：<a id="a-16"></a>“世尊，<a id="a-17"></a>彼佛世界去此甚远，<a id="a-18"></a>海慧在彼，<a id="a-19"></a>颇得闻此佛所说不？<a id="a-1A"></a>”</p>
  <p id="a1B">佛言：<a id="a-1C"></a>“舍利弗，<a id="a-1D"></a>如汝今于我前所闻，<a id="a-1E"></a>彼亦如是。<a id="a-1F"></a>如汝今日及诸大众睹见于我，<a id="a-1G"></a>海慧菩萨见我亦尔。<a id="a-1H"></a>”</p>
  <p id="a1I">“世尊，<a id="a-1J"></a>菩萨摩诃萨所有神通不可思议，<a id="a-1K"></a>住于极远无量世界，<a id="a-1L"></a>而有如是无碍天眼、<a id="a-1M"></a>无障耳通。<a id="a-1N"></a>世尊，<a id="a-1O"></a>谁有闻是不思议事，<a id="a-1P"></a>而当不发阿耨多罗三藐三菩提心？<a id="a-1Q"></a>唯除下劣不肖人耳！<a id="a-1R"></a>”</p>
  <p id="a1S">尔时，<a id="a-1T"></a>海慧菩萨具足无量神通之力，<a id="a-1U"></a>于一念中在彼国灭，<a id="a-1V"></a>忽然现此大宝坊中。<a id="a-1W"></a>即入三昧，<a id="a-1X"></a>令此大众悉得遥见，<a id="a-1Y"></a>彼佛世界所有人民，<a id="a-1Z"></a>城邑聚落、<a id="a-1a"></a>屋舍殿堂、<a id="a-1b"></a>山林树木、<a id="a-1c"></a>飞鸟走兽，<a id="a-1d"></a>及见彼佛与诸大众围绕说法。<a id="a-1e"></a>现是事已，<a id="a-1f"></a>即从三昧安详而起，<a id="a-1g"></a>前礼佛足，<a id="a-1h"></a>右绕三匝，<a id="a-1i"></a>以其世界所有香华、<a id="a-1j"></a>种种伎乐，<a id="a-1k"></a>供养于佛，<a id="a-1l"></a>作如是言：<a id="a-1m"></a>“下方世界海慧神通如来，<a id="a-1n"></a>致问无量，<a id="a-1o"></a>如来身命及以大众悉安隐不？<a id="a-1p"></a>”却坐一面宝莲华上。</p>
  <p id="a1q">时，<a id="a-1r"></a>有梵王名曰修悲，<a id="a-1s"></a>作是思惟：<a id="a-1t"></a>“何因缘故有是大水，<a id="a-1u"></a>满此三千大千世界而非水灾？<a id="a-1v"></a>我今当往问于世尊。<a id="a-1w"></a>”即与六万八千梵俱诣如来所，<a id="a-1x"></a>头面敬礼，<a id="a-1y"></a>右绕三匝，<a id="a-1z"></a>长跪合掌，<a id="a-20"></a>白佛言：<a id="a-21"></a>“世尊，<a id="a-22"></a>何因缘故，<a id="a-23"></a>此中三千大千世界，<a id="a-24"></a>七宝莲华庄严遍满，<a id="a-25"></a>无量菩萨各各次第坐宝华上，<a id="a-26"></a>三千世界大水盈满？<a id="a-27"></a>”</p>
  <p id="a28">佛言：<a id="a-29"></a>“梵天，<a id="a-2A"></a>善男子，<a id="a-2B"></a>此是海慧菩萨摩诃萨神通之力。<a id="a-2C"></a>”</p>
  <p id="a2D">梵天言：<a id="a-2E"></a>“世尊，<a id="a-2F"></a>如来所说大集妙典，<a id="a-2G"></a>犹未讫耶？<a id="a-2H"></a>”</p>
  <p id="a2I">佛言：<a id="a-2J"></a>“梵天，<a id="a-2K"></a>如来所有乐说无碍不可穷尽。<a id="a-2L"></a>梵天，<a id="a-2M"></a>佛与无量菩萨大众，<a id="a-2N"></a>观察法界，<a id="a-2O"></a>讲论法界，<a id="a-2P"></a>法乐微妙亦不可尽。<a id="a-2Q"></a>”</p>
  <p id="a2R">梵天言：<a id="a-2S"></a>“世尊，<a id="a-2T"></a>如来所言海慧菩萨，<a id="a-2U"></a>其谁是耶？<a id="a-2V"></a>”</p>
  <p id="a2W">佛言：<a id="a-2X"></a>“梵天，<a id="a-2Y"></a>汝今不见坐宝莲华，<a id="a-2Z"></a>其华纵广满十由旬，<a id="a-2a"></a>为诸菩萨之所恭敬赞叹者乎？<a id="a-2b"></a>其身色像光明炜烨，<a id="a-2c"></a>唯除如来，<a id="a-2d"></a>余无及者。<a id="a-2e"></a>”</p>
  <p id="a2f">尔时，<a id="a-2g"></a>梵天见已即生恭敬之心，<a id="a-2h"></a>头面礼拜，<a id="a-2i"></a>作如是言：<a id="a-2j"></a>“若有得见如是正士，<a id="a-2k"></a>得大利益！<a id="a-2l"></a>我今遇之，<a id="a-2m"></a>亦复如是。<a id="a-2n"></a>世尊，<a id="a-2o"></a>如是正法当久近住？<a id="a-2p"></a>”</p>
  <p id="a2q">佛言：<a id="a-2r"></a>“善男子，<a id="a-2s"></a>如是正法如如来寿。<a id="a-2t"></a>我涅槃后，<a id="a-2u"></a>是诸菩萨亦护是法。<a id="a-2v"></a>何以故？<a id="a-2w"></a>此经即是过去、<a id="a-2x"></a>未来、<a id="a-2y"></a>现在佛印。<a id="a-2z"></a>”</p>
  <p id="a30">尔时，<a id="a-31"></a>海慧菩萨踊在空中高七多罗树，<a id="a-32"></a>示现己身智慧之力，<a id="a-33"></a>为令大众生信心故，<a id="a-34"></a>庄严此经故，<a id="a-35"></a>而说偈言：</p>
  <p id="a36">“下方有土过尘数，<a id="a-37"></a>　有佛海智神通尊，</p>
  <p id="a38">常为众生演说法，<a id="a-39"></a>　我闻能受为人说。</p>
  <p id="a3A">我今来此大众中，<a id="a-3B"></a>　供养恭敬十力尊，</p>
  <p id="a3C">所来眷属诸菩萨，<a id="a-3D"></a>　为破法中细疑心。</p>
  <p id="a3E">我今敬礼最无胜，<a id="a-3F"></a>　如法而作上供养，</p>
  <p id="a3G">为欲庄严上菩提，<a id="a-3H"></a>　教化众生无上道。</p>
  <p id="a3I">若观诸色无有相，<a id="a-3J"></a>　亦能断离三种受，</p>
  <p id="a3K">若无相貌及种性，<a id="a-3L"></a>　是人能礼无上尊。</p>
  <p id="a3M">若不贪著我我所，<a id="a-3N"></a>　亦复修集于中道，</p>
  <p id="a3O">观一切法如虚空，<a id="a-3P"></a>　是人能礼无上尊。</p>
  <p id="a3Q">若不贪著诸境界，<a id="a-3R"></a>　亦能寂静于内入，</p>
  <p id="a3S">于诸法界不生著，<a id="a-3T"></a>　是人能礼无上尊。</p>
  <p id="a3U">若见如来真法身，<a id="a-3V"></a>　能竖无上大法幢，</p>
  <p id="a3W">见一切法如幻相，<a id="a-3X"></a>　是人能礼无上尊。</p>
  <p id="a3Y">若见无施无受者，<a id="a-3Z"></a>　无作无受亦如是，</p>
  <p id="a3a">若无正见及邪见，<a id="a-3b"></a>　是人能礼无上尊。</p>
  <p id="a3c">亦不定在菩提中，<a id="a-3d"></a>　又不决定在生死，</p>
  <p id="a3e">远离一切诸烦恼，<a id="a-3f"></a>　是人能礼于如来。</p>
  <p id="a3g">若有至心修善法，<a id="a-3h"></a>　净身口意三业等，</p>
  <p id="a3i">亦能调伏于诸根，<a id="a-3j"></a>　是人能礼无上尊。</p>
  <p id="a3k">若忍诸法无有我，<a id="a-3l"></a>　不成菩提舍众生，</p>
  <p id="a3m">为菩提故持净戒，<a id="a-3n"></a>　是人能礼无上尊。</p>
  <p id="a3o">若观诸法犹如焰，<a id="a-3p"></a>　众生平等如虚空，</p>
  <p id="a3q">净心不作诸心想，<a id="a-3r"></a>　是人能礼无上尊。</p>
  <p id="a3s">为诸众生受大苦，<a id="a-3t"></a>　为菩提故修忍辱，</p>
  <p id="a3u">观一切法如水月，<a id="a-3v"></a>　是人能礼于正觉。</p>
  <p id="a3w">观无众生命士夫，<a id="a-3x"></a>　亦为众生修菩提，</p>
  <p id="a3y">观法念念灭尽相，<a id="a-3z"></a>　是人能礼无上尊。</p>
  <p id="a40">受地狱苦心不退，<a id="a-41"></a>　勤加精进修集道，</p>
  <p id="a42">闻诸法空心不怖，<a id="a-43"></a>　是人能礼无上尊。</p>
  <p id="a44">一切境界无挂碍，<a id="a-45"></a>　犹如空中动手者，</p>
  <p id="a46">亦观三世相平等，<a id="a-47"></a>　是人能礼无上尊。</p>
  <p id="a48">若魔不能知其心，<a id="a-49"></a>　是人能得大神通，</p>
  <p id="a4A">若说法字义无尽，<a id="a-4B"></a>　是人能礼无上尊。</p>
  <p id="a4C">若能遍闻诸佛音，<a id="a-4D"></a>　闻已受持广宣说，</p>
  <p id="a4E">不见三宝差别相，<a id="a-4F"></a>　是人能礼无上尊。</p>
  <p id="a4G">如来具六波罗蜜，<a id="a-4H"></a>　无有去来如虚空，</p>
  <p id="a4I">了了知诸众生界，<a id="a-4J"></a>　是故我礼无上尊。</p>
  <p id="a4K">如来成就大功德，<a id="a-4L"></a>　终不生于似我慢，</p>
  <p id="a4M">我今敬礼佛色像，<a id="a-4N"></a>　是身世间不能作。</p>
  <p id="a4O">佛光胜于一切光，<a id="a-4P"></a>　其意殊妙亦最上，</p>
  <p id="a4Q">一切众生不见顶，<a id="a-4R"></a>　是故我礼一切胜。</p>
  <p id="a4S">如来知诸众生解，<a id="a-4T"></a>　随解而为演说法，</p>
  <p id="a4U">能知烦恼之对治，<a id="a-4V"></a>　是故我礼于世尊。<a id="a-4W"></a>”</p>
  <p id="a4X">尔时，<a id="a-4Y"></a>海慧菩萨偈赞佛已，<a id="a-4Z"></a>从空而下，<a id="a-4a"></a>白佛言：<a id="a-4b"></a>“世尊，<a id="a-4c"></a>我今于此欲少咨问，<a id="a-4d"></a>唯愿如来哀愍听许。<a id="a-4e"></a>”</p>
  <p id="a4f">佛言：<a id="a-4g"></a>“善哉！<a id="a-4h"></a>善哉！<a id="a-4i"></a>善男子，<a id="a-4j"></a>随意致问，<a id="a-4k"></a>吾当为汝分别解说。<a id="a-4l"></a>”</p>
  <p id="a4m">海慧菩萨言：<a id="a-4n"></a>“世尊，<a id="a-4o"></a>我先闻有净印三昧，<a id="a-4p"></a>若有菩萨住是三昧，<a id="a-4q"></a>即得阿耨多罗三藐三菩提。<a id="a-4r"></a>唯愿如来说是三昧，<a id="a-4s"></a>令诸菩萨普皆得闻，<a id="a-4t"></a>闻已皆当庄严修行，<a id="a-4u"></a>为阿耨多罗三藐三菩提故。<a id="a-4v"></a>”</p>
  <p id="a4w">佛言：<a id="a-4x"></a>“善男子，<a id="a-4y"></a>至心谛听，<a id="a-4z"></a>吾今当说。<a id="a-50"></a>善男子，<a id="a-51"></a>如净宝珠，<a id="a-52"></a>匠者琢磨，<a id="a-53"></a>价值无量，<a id="a-54"></a>人所珍重。<a id="a-55"></a>善男子，<a id="a-56"></a>菩萨初发菩提心已，<a id="a-57"></a>修集善法多闻思惟，<a id="a-58"></a>观察法界净于初心，<a id="a-59"></a>初心既净咸为诸佛菩萨敬念，<a id="a-5A"></a>即便获得净印三昧。</p>
  <p id="a5B">“善男子，<a id="a-5C"></a>净宝珠者离九种宝。<a id="a-5D"></a>何等为九？<a id="a-5E"></a>一者、<a id="a-5F"></a>金性，<a id="a-5G"></a>二者、<a id="a-5H"></a>银性，<a id="a-5I"></a>三者、<a id="a-5J"></a>琉璃性，<a id="a-5K"></a>四者、<a id="a-5L"></a>玻瓈性，<a id="a-5M"></a>五者、<a id="a-5N"></a>玛瑙性，<a id="a-5O"></a>六者、<a id="a-5P"></a>莲华性，<a id="a-5Q"></a>七者、<a id="a-5R"></a>砗磲性，<a id="a-5S"></a>八者、<a id="a-5T"></a>功德宝性，<a id="a-5U"></a>九者、<a id="a-5V"></a>珊瑚性。<a id="a-5W"></a>是名为九离。<a id="a-5X"></a>是九性名净宝珠，<a id="a-5Y"></a>其价无量，<a id="a-5Z"></a>转轮圣王之所受用。<a id="a-5a"></a>是珠光明，<a id="a-5b"></a>余光不及。</p>
  <p id="a5c">“善男子，<a id="a-5d"></a>菩萨摩诃萨发菩提心亦复如是，<a id="a-5e"></a>离九种性得净印三昧。<a id="a-5f"></a>何等为九？<a id="a-5g"></a>一者、<a id="a-5h"></a>凡夫性，<a id="a-5i"></a>二者、<a id="a-5j"></a>信行性，<a id="a-5k"></a>三者、<a id="a-5l"></a>法行性，<a id="a-5m"></a>四者、<a id="a-5n"></a>八忍性，<a id="a-5o"></a>五者、<a id="a-5p"></a>须陀洹性，<a id="a-5q"></a>六者、<a id="a-5r"></a>斯陀含性，<a id="a-5s"></a>七者、<a id="a-5t"></a>阿那含性，<a id="a-5u"></a>八者、<a id="a-5v"></a>阿罗汉性，<a id="a-5w"></a>九者、<a id="a-5x"></a>辟支佛性。<a id="a-5y"></a>离是九性，<a id="a-5z"></a>入佛种性，<a id="a-60"></a>得净印三昧。<a id="a-61"></a>以其净故，<a id="a-62"></a>胜于一切声闻、<a id="a-63"></a>缘觉，<a id="a-64"></a>施于一切众生光明。</p>
  <p id="a65">“善男子，<a id="a-66"></a>净宝珠者耐磨穿押，<a id="a-67"></a>是故此珠名无瑕玼。<a id="a-68"></a>善男子，<a id="a-69"></a>净印三昧亦复如是。<a id="a-6A"></a>善男子，<a id="a-6B"></a>云何净印三昧？<a id="a-6C"></a>修集五戒，<a id="a-6D"></a>具十善法，<a id="a-6E"></a>修行慈悲怜愍众生，<a id="a-6F"></a>见他事业亲往营理，<a id="a-6G"></a>爱念一切修舍意净，<a id="a-6H"></a>常念众生以四摄法，<a id="a-6I"></a>摄取一切专念六念，<a id="a-6J"></a>调伏诸根少欲知足，<a id="a-6K"></a>不断圣种息诸斗讼，<a id="a-6L"></a>坏于憍慢，<a id="a-6M"></a>恭敬供养诸师、<a id="a-6N"></a>和尚、<a id="a-6O"></a>耆旧长宿，<a id="a-6P"></a>不轻于他，<a id="a-6Q"></a>求法护法，<a id="a-6R"></a>远离恶法，<a id="a-6S"></a>于佛法僧信心无坏，<a id="a-6T"></a>心常缘念一切善法，<a id="a-6U"></a>不赞己身常称他德，<a id="a-6V"></a>知恩报恩净诸威仪，<a id="a-6W"></a>具于忍辱，<a id="a-6X"></a>求舍摩他，<a id="a-6Y"></a>修陀罗尼，<a id="a-6Z"></a>心等如风、<a id="a-6a"></a>地、<a id="a-6b"></a>水、<a id="a-6c"></a>火、<a id="a-6d"></a>空，<a id="a-6e"></a>常乐出家，<a id="a-6f"></a>修集寂静、<a id="a-6g"></a>持戒、<a id="a-6h"></a>精进，<a id="a-6i"></a>亲近善友，<a id="a-6j"></a>净于诸根，<a id="a-6k"></a>眼、<a id="a-6l"></a>耳、<a id="a-6m"></a>鼻、<a id="a-6n"></a>舌、<a id="a-6o"></a>身、<a id="a-6p"></a>心无碍，<a id="a-6q"></a>观于不净为坏贪结，<a id="a-6r"></a>修集慈心为破怨亲，<a id="a-6s"></a>观十二缘为坏无明，<a id="a-6t"></a>远离一切障碍之法，<a id="a-6u"></a>施法无吝，<a id="a-6v"></a>具足成就六波罗蜜，<a id="a-6w"></a>不求余乘，<a id="a-6x"></a>内外清净观生死过，<a id="a-6y"></a>于菩提道心不悔退，<a id="a-6z"></a>教化众生于大乘中。<a id="a-70"></a>善男子，<a id="a-71"></a>菩萨具足如是等法，<a id="a-72"></a>净不净意，<a id="a-73"></a>发阿耨多罗三藐三菩提心，<a id="a-74"></a>是名宝珠。<a id="a-75"></a>”</p>
  <p id="a76">尔时，<a id="a-77"></a>世尊即说颂曰：</p>
  <p id="a78">“若有修集大慈心，<a id="a-79"></a>　具足成满十善法，</p>
  <p id="a7A">是人定见弥勒佛，<a id="a-7B"></a>　故菩提心难思议。</p>
  <p id="a7C">修集大悲为众生，<a id="a-7D"></a>　亦常教化于大乘，</p>
  <p id="a7E">为除烦恼修舍心，<a id="a-7F"></a>　故菩提心难思议。</p>
  <p id="a7G">具足修集念智慧，<a id="a-7H"></a>　及能调伏于自心，</p>
  <p id="a7I">能修知足及少欲，<a id="a-7J"></a>　是故菩提心最胜。</p>
  <p id="a7K">远离一切诸恶法，<a id="a-7L"></a>　其心柔软于众生，</p>
  <p id="a7M">增长一切诸善法，<a id="a-7N"></a>　是故菩提心最胜。</p>
  <p id="a7O">恭敬供养师和尚，<a id="a-7P"></a>　绍继增长圣种性，</p>
  <p id="a7Q">远离一切诸憍慢，<a id="a-7R"></a>　是故菩提心最胜。</p>
  <p id="a7S">其心质直不欺诳，<a id="a-7T"></a>　常乐寂静化众生，</p>
  <p id="a7U">除去憍慢不轻他，<a id="a-7V"></a>　是故菩提心最胜。</p>
  <p id="a7W">护持正法能听说，<a id="a-7X"></a>　化诸众生离烦恼，</p>
  <p id="a7Y">至心专念无上乘，<a id="a-7Z"></a>　是故菩提心最胜。</p>
  <p id="a7a">供养三宝信四谛，<a id="a-7b"></a>　远离诸恶修善法，</p>
  <p id="a7c">不瞋不恚于众生，<a id="a-7d"></a>　是故菩提心最胜。</p>
  <p id="a7e">客烦恼起生惭愧，<a id="a-7f"></a>　即向十方佛忏悔，</p>
  <p id="a7g">修集善法调诸根，<a id="a-7h"></a>　是故菩提心最胜。</p>
  <p id="a7i">净身口意知业果，<a id="a-7j"></a>　知恩念恩知酬报，</p>
  <p id="a7k">信十二缘净威仪，<a id="a-7l"></a>　是故菩提心最胜。</p>
  <p id="a7m">具舍摩陀修智慧，<a id="a-7n"></a>　具足持戒乐菩提，</p>
  <p id="a7o">受大苦恼心不动，<a id="a-7p"></a>　是故菩提心最胜。</p>
  <p id="a7q">其心平等如四大，<a id="a-7r"></a>　视诸众生如虚空，</p>
  <p id="a7s">常乐出家修菩提，<a id="a-7t"></a>　是故菩提心最胜。</p>
  <p id="a7u">贪乐寂静净身心，<a id="a-7v"></a>　修行法行观四谛，</p>
  <p id="a7w">实语法语真义语，<a id="a-7x"></a>　是故菩提心最胜。</p>
  <p id="a7y">有所说法而安住，<a id="a-7z"></a>　勤修精进坏魔业，</p>
  <p id="a80">于所修法无懈怠，<a id="a-81"></a>　是故菩提心最胜。</p>
  <p id="a82">亲近善友佛菩提，<a id="a-83"></a>　能度众生生死海，</p>
  <p id="a84">能净一切六境界，<a id="a-85"></a>　是故菩提心最胜。</p>
  <p id="a86">远离障碍除五盖，<a id="a-87"></a>　诸根清净无憍慢，</p>
  <p id="a88">贪欲瞋恚痴对治，<a id="a-89"></a>　是故菩提心最胜。</p>
  <p id="a8A">观善思惟具念心，<a id="a-8B"></a>　修助菩提得神通，</p>
  <p id="a8C">不畏生死乐涅槃，<a id="a-8D"></a>　是故菩提心最胜。</p>
  <p id="a8E">凡所说法不为食，<a id="a-8F"></a>　于诸法中心无吝，</p>
  <p id="a8G">修行善法不求报，<a id="a-8H"></a>　是故菩提心最胜。</p>
  <p id="a8I">不以余乘摄众生，<a id="a-8J"></a>　所说众乐而受持，</p>
  <p id="a8K">其心无量无有边，<a id="a-8L"></a>　是故菩提心最胜。</p>
  <p id="a8M">内外清净无过咎，<a id="a-8N"></a>　不畏生死修菩提，</p>
  <p id="a8O">修菩提时心不悔，<a id="a-8P"></a>　是故菩提心最胜。</p>
  <p id="a8Q">知众生界净国土，<a id="a-8R"></a>　庄严菩提不自为，</p>
  <p id="a8S">迷惑众生示正道，<a id="a-8T"></a>　是故菩提心最胜。</p>
  <p id="a8U">善知法界真实性，<a id="a-8V"></a>　无分别智不可说，</p>
  <p id="a8W">能破众生怖畏想，<a id="a-8X"></a>　是故菩提心最胜。</p>
  <p id="a8Y">若能具足如是法，<a id="a-8Z"></a>　是能净发菩提心，</p>
  <p id="a8a">不为世法之所污，<a id="a-8b"></a>　烦恼魔业亦复然。</p>
  <p id="a8c">若有能发菩提心，<a id="a-8d"></a>　是则能胜一切乘，</p>
  <p id="a8e">能净一切众生心，<a id="a-8f"></a>　亦能演说无上道。</p>
  <p id="a8g">“善男子，<a id="a-8h"></a>云何名为菩提之心押而不坏？<a id="a-8i"></a>押者名为大悲，<a id="a-8j"></a>缘于一切众生，<a id="a-8k"></a>绍三宝种不令断绝，<a id="a-8l"></a>为佛法故庄严善根，<a id="a-8m"></a>三十二相、<a id="a-8n"></a>八十种好严净世界，<a id="a-8o"></a>为护正法不惜身命。<a id="a-8p"></a>善男子，<a id="a-8q"></a>若为诸恶众生打触恼乱娆害，<a id="a-8r"></a>悉当忍之，<a id="a-8s"></a>亦应不舍一切众生，<a id="a-8t"></a>心不生悔不愁不恼，<a id="a-8u"></a>为调众生勤加精进。<a id="a-8v"></a>若遇骂辱、<a id="a-8w"></a>瞋恚、<a id="a-8x"></a>打掷，<a id="a-8y"></a>默然受之终不加报，<a id="a-8z"></a>应作是念：<a id="a-90"></a>‘夫大乘者与世共诤。<a id="a-91"></a>何以故？<a id="a-92"></a>一切众生顺生死流，<a id="a-93"></a>大乘之法逆生死流。<a id="a-94"></a>一切众生各各诤讼，<a id="a-95"></a>大乘之法破坏斗诤。<a id="a-96"></a>一切众生瞋恚炽盛，<a id="a-97"></a>大乘之法除灭瞋心。<a id="a-98"></a>一切众生各各虚诳，<a id="a-99"></a>大乘之法质直无虚。<a id="a-9A"></a>十方世界若有众生，<a id="a-9B"></a>以诸刀杖随逐菩萨，<a id="a-9C"></a>而作是言：<a id="a-9D"></a>‘谁有发此菩提心者？<a id="a-9E"></a>我当叚叚支解其身如胡麻许。<a id="a-9F"></a>’菩萨闻此终不退转菩提之心，<a id="a-9G"></a>亦不放舍慈悲喜舍、<a id="a-9H"></a>惠施、<a id="a-9I"></a>持戒、<a id="a-9J"></a>忍辱、<a id="a-9K"></a>精进、<a id="a-9L"></a>禅定、<a id="a-9M"></a>智慧。<a id="a-9N"></a>何以故？<a id="a-9O"></a>菩萨思惟：<a id="a-9P"></a>‘我于无量无边世中，<a id="a-9Q"></a>受大地狱、<a id="a-9R"></a>畜生、<a id="a-9S"></a>饿鬼、<a id="a-9T"></a>人、<a id="a-9U"></a>天等身，<a id="a-9V"></a>受行恶法不能自利及利他人。<a id="a-9W"></a>若我或于无量世中，<a id="a-9X"></a>为彼恶人刀杖随逐节节支解，<a id="a-9Y"></a>我终不舍于菩提心及诸众生。<a id="a-9Z"></a>何以故？<a id="a-9a"></a>若我不能忍受如是世中苦者，<a id="a-9b"></a>何能堪忍地狱诸苦？<a id="a-9c"></a>行善法时，<a id="a-9d"></a>多有恶法来作障碍，<a id="a-9e"></a>我若不忍，<a id="a-9f"></a>云何能作种种善法？<a id="a-9g"></a>一切众生施我恶事，<a id="a-9h"></a>我要当以善法施之。<a id="a-9i"></a>众生施我刀杖骂辱，<a id="a-9j"></a>我以无上大忍施之。<a id="a-9k"></a>’菩萨摩诃萨若能如是思惟观者，<a id="a-9l"></a>当知不久得阿耨多罗三藐三菩提。<a id="a-9m"></a>如是观已能忍三押，<a id="a-9n"></a>谓身、<a id="a-9o"></a>口、<a id="a-9p"></a>意。</p>
  <p id="a9q">“云何押身？<a id="a-9r"></a>若菩萨身被支解时，<a id="a-9s"></a>尔时依法将顺恶人，<a id="a-9t"></a>具足六波罗蜜。<a id="a-9u"></a>云何菩萨身被支解，<a id="a-9v"></a>而得具足六波罗蜜？<a id="a-9w"></a>菩萨若被支解身体不惜身命，<a id="a-9x"></a>尔时具足檀波罗蜜；<a id="a-9y"></a>于彼恶人修集慈心，<a id="a-9z"></a>尔时具足尸波罗蜜；<a id="a-A0"></a>不瞋不骂，<a id="a-A1"></a>不以恶事还往加之，<a id="a-A2"></a>尔时具足忍波罗蜜；<a id="a-A3"></a>为诸众生勤行精进，<a id="a-A4"></a>终不舍离菩提之心，<a id="a-A5"></a>尔时具足精进波罗蜜；<a id="a-A6"></a>若他瞋打其心不动，<a id="a-A7"></a>不失正念其意清净，<a id="a-A8"></a>尔时具足禅波罗蜜；<a id="a-A9"></a>观身无常、<a id="a-AA"></a>苦、<a id="a-AB"></a>空、<a id="a-AC"></a>无我，<a id="a-AD"></a>犹如草木瓦石等类，<a id="a-AE"></a>尔时具足般若波罗蜜。<a id="a-AF"></a>具足如是六波罗蜜已，<a id="a-AG"></a>押而不坏，<a id="a-AH"></a>是名押身。</p>
  <p id="aAI">“云何押口？<a id="a-AJ"></a>忍于一切恶言骂辱，<a id="a-AK"></a>若实不实，<a id="a-AL"></a>但责己身烦恼诸结，<a id="a-AM"></a>终不怨他，<a id="a-AN"></a>为诸众生修集慈悲。<a id="a-AO"></a>菩萨摩诃萨修集如是，<a id="a-AP"></a>忍恶骂时，<a id="a-AQ"></a>即得具足忍波罗蜜。<a id="a-AR"></a>菩萨摩诃萨遇骂辱时即作是念：<a id="a-AS"></a>‘是人往世悭贪因缘，<a id="a-AT"></a>亲近恶友得是恶心。<a id="a-AU"></a>我破悭贪，<a id="a-AV"></a>修集惠施，<a id="a-AW"></a>亲近善友，<a id="a-AX"></a>是故我能舍是瞋恚。<a id="a-AY"></a>’尔时具足檀波罗蜜。<a id="a-AZ"></a>菩萨摩诃萨遇骂辱时作是念言：<a id="a-Aa"></a>‘是人破戒不信业果，<a id="a-Ab"></a>是故骂我。<a id="a-Ac"></a>我受持戒信于业报，<a id="a-Ad"></a>是故修忍念于菩提，<a id="a-Ae"></a>护持正法将顺众生。<a id="a-Af"></a>’尔时具足尸波罗蜜。<a id="a-Ag"></a>菩萨摩诃萨遇骂辱时作是思惟：<a id="a-Ah"></a>‘是人懈怠不修善法，<a id="a-Ai"></a>是故骂我。<a id="a-Aj"></a>我勤精进修集善法，<a id="a-Ak"></a>舍离瞋心，<a id="a-Al"></a>于善法所心无厌足。<a id="a-Am"></a>我今要当设大方便，<a id="a-An"></a>先令是人坐菩提树，<a id="a-Ao"></a>然后我当取菩提果。<a id="a-Ap"></a>’尔时具足精进波罗蜜。<a id="a-Aq"></a>菩萨摩诃萨遇骂辱时复作是念：<a id="a-Ar"></a>‘是人失念狂乱放逸，<a id="a-As"></a>烦恼所污。<a id="a-At"></a>我今破坏一切烦恼，<a id="a-Au"></a>为如是等诸恶众生发菩提心。<a id="a-Av"></a>若诸众生悉清净者，<a id="a-Aw"></a>我复何缘发菩提心？<a id="a-Ax"></a>’是故专心缘念菩提，<a id="a-Ay"></a>心不匆务，<a id="a-Az"></a>尔时具足禅波罗蜜。<a id="a-B0"></a>菩萨摩诃萨遇骂辱时复作是念：<a id="a-B1"></a>‘是人著我我所、<a id="a-B2"></a>众生、<a id="a-B3"></a>寿命、<a id="a-B4"></a>士夫。<a id="a-B5"></a>我依法界，<a id="a-B6"></a>法界之中唯骂谁受？<a id="a-B7"></a>我亦不见一法是骂及以骂者。<a id="a-B8"></a>’尔时具足般若波罗蜜。<a id="a-B9"></a>若能至心受持修行五波罗蜜，<a id="a-BA"></a>尔时具足忍波罗蜜，<a id="a-BB"></a>是名押口。</p>
  <p id="aBC">“云何押心？<a id="a-BD"></a>不畏魔众退菩提心，<a id="a-BE"></a>不畏一切众邪异见退菩提心，<a id="a-BF"></a>不畏地狱、<a id="a-BG"></a>饿鬼、<a id="a-BH"></a>畜生种种诸苦退菩提心。<a id="a-BI"></a>若见佛像来作是言：<a id="a-BJ"></a>‘汝亦不能发菩提心。<a id="a-BK"></a>菩提之道甚为难得，<a id="a-BL"></a>不如早修声闻乘法，<a id="a-BM"></a>速证涅槃，<a id="a-BN"></a>受大安乐！<a id="a-BO"></a>’菩萨尔时闻是语已，<a id="a-BP"></a>即自思惟：<a id="a-BQ"></a>‘菩提之道难之与易，<a id="a-BR"></a>我终不退，<a id="a-BS"></a>定当得到菩提树下坐金刚床。<a id="a-BT"></a>我昔己请一切众生，<a id="a-BU"></a>许当以法而惠施之。<a id="a-BV"></a>我今未与，<a id="a-BW"></a>云何欺诳？<a id="a-BX"></a>我当随顺一切佛心，<a id="a-BY"></a>堪忍如是押心之事，<a id="a-BZ"></a>不诳诸佛、<a id="a-Ba"></a>人、<a id="a-Bb"></a>天、<a id="a-Bc"></a>大众及以已身。<a id="a-Bd"></a>’是名押心。<a id="a-Be"></a>”</p>
  <p id="aBf">尔时，<a id="a-Bg"></a>世尊即说颂曰：</p>
  <p id="aBh">“向菩提道心不坏，<a id="a-Bi"></a>　大慈大悲亦复然，</p>
  <p id="aBj">又不断绝三宝种，<a id="a-Bk"></a>　无量庄严为菩提。</p>
  <p id="aBl">为佛十力四无畏，<a id="a-Bm"></a>　三十二相八十好，</p>
  <p id="aBn">无量世中舍财施，<a id="a-Bo"></a>　亦受种种大苦恼。</p>
  <p id="aBp">为得三宝诸功德，<a id="a-Bq"></a>　受持正法而广说，</p>
  <p id="aBr">为度众生生死海，<a id="a-Bs"></a>　是故堪受种种苦。</p>
  <p id="aBt">十方世界恶众生，<a id="a-Bu"></a>　执持刀杖逼我身，</p>
  <p id="aBv">心终不动失菩提，<a id="a-Bw"></a>　怜愍一切众生故。</p>
  <p id="aBx">无量劫中受苦恼，<a id="a-By"></a>　不能自利及利他，</p>
  <p id="aBz">今我此忍大利益，<a id="a-C0"></a>　亦能得佛无量德。</p>
  <p id="aC1">为佛功德碎其身，<a id="a-C2"></a>　犹如胡麻心不悔，</p>
  <p id="aC3">心亦不退无上道，<a id="a-C4"></a>　多受诸苦为菩提。</p>
  <p id="aC5">行住坐卧念菩提，<a id="a-C6"></a>　其心寂静离烦恼，</p>
  <p id="aC7">若欲起瞋于众生，<a id="a-C8"></a>　先当怨己及烦恼。</p>
  <p id="aC9">三恶道中受诸苦，<a id="a-CA"></a>　为诸众生得佛道，</p>
  <p id="aCB">不求人天上快乐，<a id="a-CC"></a>　甘乐为众受诸苦。</p>
  <p id="aCD">若于人中所受苦，<a id="a-CE"></a>　不及地狱百千一，</p>
  <p id="aCF">虽受三恶无量苦，<a id="a-CG"></a>　亦不退失菩提心。</p>
  <p id="aCH">观身无常及无我，<a id="a-CI"></a>　四大之性如四蛇，</p>
  <p id="aCJ">至心放舍如是身，<a id="a-CK"></a>　能得智慧无上道。</p>
  <p id="aCL">流转诸有受诸苦，<a id="a-CM"></a>　以不能观身真实，</p>
  <p id="aCN">菩萨能观身真实，<a id="a-CO"></a>　是故永离诸苦恼。</p>
  <p id="aCP">行恶之时无妨碍，<a id="a-CQ"></a>　修行善法多留难，</p>
  <p id="aCR">诸佛世尊为证知，<a id="a-CS"></a>　是故我受种种苦。</p>
  <p id="aCT">我今能忍如是等，<a id="a-CU"></a>　身口意业无量苦，</p>
  <p id="aCV">以是因缘菩提心，<a id="a-CW"></a>　坚牢毕竟不可动。</p>
  <p id="aCX">舍身具六波罗蜜，<a id="a-CY"></a>　于身无贪具足檀，</p>
  <p id="aCZ">于彼恶人生慈心，<a id="a-Ca"></a>　是故具足于尸罗。</p>
  <p id="aCb">割身能忍不生瞋，<a id="a-Cc"></a>　以是因缘具羼提，</p>
  <p id="aCd">受苦时心不动转，<a id="a-Ce"></a>　是故具足毗黎耶。</p>
  <p id="aCf">不失念心乐寂静，<a id="a-Cg"></a>　是故具足于禅那，</p>
  <p id="aCh">观身无我无我所，<a id="a-Ci"></a>　尔时具足于般若。</p>
  <p id="aCj">若我能作是庄严，<a id="a-Ck"></a>　不久定得无上道，</p>
  <p id="aCl">若我不忍恶口业，<a id="a-Cm"></a>　云何能坏众烦恼？</p>
  <p id="aCn">若我调伏身口意，<a id="a-Co"></a>　则能忍受众苦逼，</p>
  <p id="aCp">能坏一切诸魔众，<a id="a-Cq"></a>　虽有众邪我不动。</p>
  <p id="aCr">若欲具足波罗蜜，<a id="a-Cs"></a>　如来十力四无畏，</p>
  <p id="aCt">获得无上无价宝，<a id="a-Cu"></a>　当学调伏身口意。</p>
  <p id="aCv">“善男子，<a id="a-Cw"></a>云何名为穿菩提心？<a id="a-Cx"></a>菩萨既发菩提心已，<a id="a-Cy"></a>终不生于相似我慢，<a id="a-Cz"></a>不著菩提心，<a id="a-D0"></a>不贪菩提心，<a id="a-D1"></a>不爱菩提心，<a id="a-D2"></a>不观菩提心，<a id="a-D3"></a>如是则能令心寂静，<a id="a-D4"></a>观深法界，<a id="a-D5"></a>观诸佛法。<a id="a-D6"></a>深法界者，<a id="a-D7"></a>谓十二因缘，<a id="a-D8"></a>远离二边，<a id="a-D9"></a>一切诸法性自无我，<a id="a-DA"></a>观于我性、<a id="a-DB"></a>一切法性空无有主，<a id="a-DC"></a>住空三昧、<a id="a-DD"></a>无相、<a id="a-DE"></a>无愿，<a id="a-DF"></a>知诸行法无所造作；<a id="a-DG"></a>观色如沫、<a id="a-DH"></a>受如水泡、<a id="a-DI"></a>想如热焰、<a id="a-DJ"></a>行如芭蕉、<a id="a-DK"></a>识则如幻，<a id="a-DL"></a>观界无作无有动摇，<a id="a-DM"></a>入如聋盲；<a id="a-DN"></a>心无暂住，<a id="a-DO"></a>憍慢之结都无生处；<a id="a-DP"></a>诸法无二无有分别，<a id="a-DQ"></a>一味、<a id="a-DR"></a>一乘、<a id="a-DS"></a>一道、<a id="a-DT"></a>一源；<a id="a-DU"></a>观一切声无有声相，<a id="a-DV"></a>一切音声次第不合，<a id="a-DW"></a>一切诸法不可宣说；<a id="a-DX"></a>了知苦相，<a id="a-DY"></a>集无我所，<a id="a-DZ"></a>于灭无增，<a id="a-Da"></a>知道毕竟；<a id="a-Db"></a>无障碍故，<a id="a-Dc"></a>观身念处知去来受，<a id="a-Dd"></a>念心出灭知于法界，<a id="a-De"></a>观界非界故修正勤，<a id="a-Df"></a>欲得自在故修如意；<a id="a-Dg"></a>离诸烦恼名为信根，<a id="a-Dh"></a>乐于寂静名精进根，<a id="a-Di"></a>非有念故名为念根，<a id="a-Dj"></a>非思惟故名为定根，<a id="a-Dk"></a>远离一切名为慧根；<a id="a-Dl"></a>不随他故名为信力，<a id="a-Dm"></a>无障碍故名精进力，<a id="a-Dn"></a>不退转故名为念力，<a id="a-Do"></a>心得自在名为定力，<a id="a-Dp"></a>不观善恶名为慧力；<a id="a-Dq"></a>不放逸故名念觉分，<a id="a-Dr"></a>入诸法故名择法觉分，<a id="a-Ds"></a>如法行故名进觉分，<a id="a-Dt"></a>远离恶故名喜觉分，<a id="a-Du"></a>身心寂静名除觉分，<a id="a-Dv"></a>知实三昧名定觉分，<a id="a-Dw"></a>不观于二名舍觉分；<a id="a-Dx"></a>远离诸见名为正见，<a id="a-Dy"></a>离诸觉观名正思惟，<a id="a-Dz"></a>知诸声性名为正语，<a id="a-E0"></a>于身口意不生贪著名为正业，<a id="a-E1"></a>离嫉妒心名为正命，<a id="a-E2"></a>不增不减名正精进，<a id="a-E3"></a>于善不善不生贪著是名正念，<a id="a-E4"></a>观诸心界是名正定；<a id="a-E5"></a>实相之性其性寂静，<a id="a-E6"></a>毕竟义者名无常、<a id="a-E7"></a>苦、<a id="a-E8"></a>无我；<a id="a-E9"></a>假名清净大净能调心者名之为施，<a id="a-EA"></a>身心清净名之为戒，<a id="a-EB"></a>诸法无常名之为忍，<a id="a-EC"></a>勤修是智名为精进，<a id="a-ED"></a>内外清净名为三昧，<a id="a-EE"></a>观真实故名为智慧；<a id="a-EF"></a>知诸众生心性本净是名为慈，<a id="a-EG"></a>观于一切等如虚空是名为悲，<a id="a-EH"></a>断一切喜名为喜心，<a id="a-EI"></a>远一切行名为舍心；<a id="a-EJ"></a>一切诸法未来世净，<a id="a-EK"></a>过去种种现在无我。<a id="a-EL"></a>善男子，<a id="a-EM"></a>若能真实观察了知如是等法，<a id="a-EN"></a>是名为穿菩提心宝。<a id="a-EO"></a>菩萨观察如是法已，<a id="a-EP"></a>次第得一切法自在陀罗尼。</p>
  <p id="aEQ">“善男子，<a id="a-ER"></a>譬如日月不作往来照明之心，<a id="a-ES"></a>以诸众生福德力故，<a id="a-ET"></a>自行往返坏诸闇冥。<a id="a-EU"></a>善男子，<a id="a-EV"></a>菩萨摩诃萨若能观了如是等法，<a id="a-EW"></a>亦复如是不作是念‘我当利益无量众生’，<a id="a-EX"></a>而令众生大得利益。<a id="a-EY"></a>善男子，<a id="a-EZ"></a>若菩萨摩诃萨能作是观，<a id="a-Ea"></a>是名禅波罗蜜、<a id="a-Eb"></a>般若波罗蜜。<a id="a-Ec"></a>何以故？<a id="a-Ed"></a>入定乃能作如是观，<a id="a-Ee"></a>乱心不能。<a id="a-Ef"></a>定者即是禅波罗蜜，<a id="a-Eg"></a>观者即是般若波罗蜜，<a id="a-Eh"></a>如是乃能观于真实，<a id="a-Ei"></a>了了见于一切法相。<a id="a-Ej"></a>云何名见一切法相？<a id="a-Ek"></a>一切法相名无相相，<a id="a-El"></a>言无相者即是无作，<a id="a-Em"></a>即此无作名之为相，<a id="a-En"></a>若能永断如是无相即无相相。<a id="a-Eo"></a>又无相者名无生相，<a id="a-Ep"></a>无相相者名无灭相，<a id="a-Eq"></a>无生无灭名无相、<a id="a-Er"></a>无相相。<a id="a-Es"></a>若见无生、<a id="a-Et"></a>无灭、<a id="a-Eu"></a>无作、<a id="a-Ev"></a>无一无二、<a id="a-Ew"></a>无瞋无诤、<a id="a-Ex"></a>无有，<a id="a-Ey"></a>如尔不动不转知于法性，<a id="a-Ez"></a>是名真性，<a id="a-F0"></a>是名法性，<a id="a-F1"></a>是名实性。<a id="a-F2"></a>善男子，<a id="a-F3"></a>菩萨摩诃萨若真实知如是等法，<a id="a-F4"></a>名非住住。<a id="a-F5"></a>”</p>
  <p id="aF6">说是法时，<a id="a-F7"></a>十二那由他众生发阿耨多罗三藐三菩提心，<a id="a-F8"></a>万六千天得无生忍。</p>
  <p id="aF9">尔时，<a id="a-FA"></a>世尊即说颂曰：</p>
  <p id="aFB">“能破一切诸法相，<a id="a-FC"></a>　清净无上菩提心，</p>
  <p id="aFD">若能如是观察者，<a id="a-FE"></a>　即得不著一切法。</p>
  <p id="aFF">明见甚深诸法界，<a id="a-FG"></a>　亦不怖畏于涅槃，</p>
  <p id="aFH">以是不怖因缘故，<a id="a-FI"></a>　则能增长于佛法。</p>
  <p id="aFJ">明信于因及果报，<a id="a-FK"></a>　十二因缘亦如是，</p>
  <p id="aFL">远离二边常断见，<a id="a-FM"></a>　随意种种说正法。</p>
  <p id="aFN">于常无常心不著，<a id="a-FO"></a>　又能演说于中道，</p>
  <p id="aFP">知一切法是空性，<a id="a-FQ"></a>　无有众生无寿命。</p>
  <p id="aFR">一切诸法空无相，<a id="a-FS"></a>　亦复无有次第生，</p>
  <p id="aFT">其性本来常寂静，<a id="a-FU"></a>　无有能作如虚空。</p>
  <p id="aFV">不观一切诸法相，<a id="a-FW"></a>　了了觉知无有生，</p>
  <p id="aFX">观色如沫受如泡，<a id="a-FY"></a>　想如热焰行芭蕉。</p>
  <p id="aFZ">观心如幻四大空，<a id="a-Fa"></a>　观入犹如聋盲者，</p>
  <p id="aFb">又观心意无内外，<a id="a-Fc"></a>　心无住处界无二。</p>
  <p id="aFd">不著诸法色色相，<a id="a-Fe"></a>　虽有是知无憍慢，</p>
  <p id="aFf">观一切法皆平等，<a id="a-Fg"></a>　一味一乘一道源。</p>
  <p id="aFh">能知如是真实义，<a id="a-Fi"></a>　了了能观于法界，</p>
  <p id="aFj">无有音声能观声，<a id="a-Fk"></a>　无有心意能观心。</p>
  <p id="aFl">无有文字观文字，<a id="a-Fm"></a>　是能真实知法界，</p>
  <p id="aFn">一切法义不可说，<a id="a-Fo"></a>　声及文字亦复然。</p>
  <p id="aFp">真实知苦集灭道，<a id="a-Fq"></a>　具足系心四念处，</p>
  <p id="aFr">于诸法界无分别，<a id="a-Fs"></a>　其心能得大自在。</p>
  <p id="aFt">远离一切诸烦恼，<a id="a-Fu"></a>　修四正勤行精进。</p>
  <p id="aFv">为得无碍大自在，<a id="a-Fw"></a>　勤心修集四如意。</p>
  <p id="aFx">于一切法不贪著，<a id="a-Fy"></a>　为于如是修信根；</p>
  <p id="aFz">常乐住于大寂静，<a id="a-G0"></a>　是故修集精进根；</p>
  <p id="aG1">心无念虑知真实，<a id="a-G2"></a>　是故修集于念根；</p>
  <p id="aG3">悉能调伏诸心想，<a id="a-G4"></a>　是故修集于定根；</p>
  <p id="aG5">为能观察于法界，<a id="a-G6"></a>　是故修集于慧根。</p>
  <p id="aG7">为欲了知诸法界，<a id="a-G8"></a>　是故修集七觉分。</p>
  <p id="aG9">不观诸法一二数，<a id="a-GA"></a>　是故修集八正道。</p>
  <p id="aGB">如意能以财物施，<a id="a-GC"></a>　亦能如意受持戒，</p>
  <p id="aGD">又能清净于内外，<a id="a-GE"></a>　是则名为大神通。</p>
  <p id="aGF">一切诸法本性净，<a id="a-GG"></a>　是故修集于慈悲，</p>
  <p id="aGH">断一切喜诸烦恼，<a id="a-GI"></a>　是故修集于喜心。</p>
  <p id="aGJ">一切诸法本性净，<a id="a-GK"></a>　去来现在亦复然，</p>
  <p id="aGL">若观诸法无生灭，<a id="a-GM"></a>　是人即得真实知。<a id="a-GN"></a>”</p>
  <p id="aGO">尔时，<a id="a-GP"></a>世尊复告海慧菩萨言：<a id="a-GQ"></a>“菩萨得是净大净已，<a id="a-GR"></a>其心真实，<a id="a-GS"></a>无有欺诳，<a id="a-GT"></a>于诸众生平等无二，<a id="a-GU"></a>得真实智、<a id="a-GV"></a>毕竟大智、<a id="a-GW"></a>净印三昧，<a id="a-GX"></a>安住净印三昧根本。<a id="a-GY"></a>云何名为三昧根本？<a id="a-GZ"></a>为诸众生修大慈悲，<a id="a-Ga"></a>虽得供养其心不高，<a id="a-Gb"></a>瞋恚毁辱心亦不下。<a id="a-Gc"></a>心不高故，<a id="a-Gd"></a>则能生于不憍法性、<a id="a-Ge"></a>不憍名字，<a id="a-Gf"></a>亦不生于相似我慢，<a id="a-Gg"></a>身口意业从智慧生，<a id="a-Gh"></a>是故一切所作诸业非不随智。</p>
  <p id="aGi">“云何菩萨身业随智？<a id="a-Gj"></a>所得身形殊胜微妙，<a id="a-Gk"></a>众生见者即得调伏，<a id="a-Gl"></a>身四威仪亦能调伏。<a id="a-Gm"></a>离诸身过、<a id="a-Gn"></a>身曲、<a id="a-Go"></a>身滓，<a id="a-Gp"></a>其身清净相好庄严，<a id="a-Gq"></a>诸根具足无有缺减，<a id="a-Gr"></a>不恃此身而生憍慢，<a id="a-Gs"></a>见下色者心亦不轻，<a id="a-Gt"></a>自于其身不生贪著。<a id="a-Gu"></a>观身法界及以身业，<a id="a-Gv"></a>知是色已，<a id="a-Gw"></a>念于法身，<a id="a-Gx"></a>不求食身，<a id="a-Gy"></a>以定为食，<a id="a-Gz"></a>为调众生现受其施。<a id="a-H0"></a>常修圣行，<a id="a-H1"></a>所谓非为贪欲、<a id="a-H2"></a>瞋恚、<a id="a-H3"></a>愚痴受持清净戒拥护正法。<a id="a-H4"></a>菩萨摩诃萨具足如是随智身业，<a id="a-H5"></a>得大神力、<a id="a-H6"></a>无所畏力。<a id="a-H7"></a>以是力故，<a id="a-H8"></a>于诸佛土普示其身，<a id="a-H9"></a>如此世界所示色身，<a id="a-HA"></a>余诸世界亦复如是；<a id="a-HB"></a>放大光明遍照十方无量世界，<a id="a-HC"></a>其光柔软，<a id="a-HD"></a>众生遇者离烦恼热，<a id="a-HE"></a>离烦恼已受大快乐。<a id="a-HF"></a>是名菩萨身业随智。</p>
  <p id="aHG">“云何菩萨口业随智？<a id="a-HH"></a>所谓远离六十四种恶口之业，<a id="a-HI"></a>粗语、<a id="a-HJ"></a>浊语、<a id="a-HK"></a>非时语、<a id="a-HL"></a>妄语、<a id="a-HM"></a>漏语、<a id="a-HN"></a>大语、<a id="a-HO"></a>高语、<a id="a-HP"></a>轻语、<a id="a-HQ"></a>破语、<a id="a-HR"></a>不了语、<a id="a-HS"></a>散语、<a id="a-HT"></a>低语、<a id="a-HU"></a>仰语、<a id="a-HV"></a>错语、<a id="a-HW"></a>恶语、<a id="a-HX"></a>畏语、<a id="a-HY"></a>吃语、<a id="a-HZ"></a>诤语、<a id="a-Ha"></a>讇语、<a id="a-Hb"></a>调语、<a id="a-Hc"></a>诳语、<a id="a-Hd"></a>恼语、<a id="a-He"></a>怯语、<a id="a-Hf"></a>邪语、<a id="a-Hg"></a>罪语、<a id="a-Hh"></a>哑语、<a id="a-Hi"></a>入语、<a id="a-Hj"></a>烧语、<a id="a-Hk"></a>地狱语、<a id="a-Hl"></a>虚语、<a id="a-Hm"></a>慢语、<a id="a-Hn"></a>轻语、<a id="a-Ho"></a>不爱语、<a id="a-Hp"></a>说罪咎语、<a id="a-Hq"></a>失语、<a id="a-Hr"></a>别离语、<a id="a-Hs"></a>利恶语、<a id="a-Ht"></a>两舌语、<a id="a-Hu"></a>无义语、<a id="a-Hv"></a>无护语、<a id="a-Hw"></a>喜语、<a id="a-Hx"></a>狂语、<a id="a-Hy"></a>杀语、<a id="a-Hz"></a>害语、<a id="a-I0"></a>系语闭语、<a id="a-I1"></a>缚语、<a id="a-I2"></a>打语、<a id="a-I3"></a>歌语、<a id="a-I4"></a>非法语、<a id="a-I5"></a>自赞叹语、<a id="a-I6"></a>说他过语、<a id="a-I7"></a>谤三宝语，<a id="a-I8"></a>是名六十四。<a id="a-I9"></a>善男子，<a id="a-IA"></a>菩萨摩诃萨远离如是恶口等事，<a id="a-IB"></a>凡有所说，<a id="a-IC"></a>说实、<a id="a-ID"></a>说真、<a id="a-IE"></a>说解脱、<a id="a-IF"></a>说如实、<a id="a-IG"></a>说随谛、<a id="a-IH"></a>说利众生、<a id="a-II"></a>说随众生心实不实、<a id="a-IJ"></a>说众乐闻、<a id="a-IK"></a>说一切声、<a id="a-IL"></a>说一切语、<a id="a-IM"></a>说净众生根、<a id="a-IN"></a>说令众生离于烦恼、<a id="a-IO"></a>说于佛语、<a id="a-IP"></a>说于甘露其声遍闻十方世界、<a id="a-IQ"></a>说令众生永离苦恼、<a id="a-IR"></a>说于深义、<a id="a-IS"></a>说调众生、<a id="a-IT"></a>说不造作恶，<a id="a-IU"></a>是名菩萨口业随知。</p>
  <p id="aIV">“云何菩萨意业随智？<a id="a-IW"></a>住一心中能知一切众生之心，<a id="a-IX"></a>常在禅定现诸威仪，<a id="a-IY"></a>一切众魔、<a id="a-IZ"></a>声闻、<a id="a-Ia"></a>缘觉悉不能知心所缘处，<a id="a-Ib"></a>终不生心欲自毁害方便害他，<a id="a-Ic"></a>了一切法通达无碍，<a id="a-Id"></a>得如是心不受能受亦不证灭，<a id="a-Ie"></a>是名菩萨意业随智。</p>
  <p id="aIf">“是名净印三昧根本。<a id="a-Ig"></a>如是根本复有十种：<a id="a-Ih"></a>一者、<a id="a-Ii"></a>净初发心，<a id="a-Ij"></a>二者、<a id="a-Ik"></a>净菩提道，<a id="a-Il"></a>三者、<a id="a-Im"></a>净六波罗蜜，<a id="a-In"></a>四者、<a id="a-Io"></a>净干慧故修于三昧，<a id="a-Ip"></a>五者、<a id="a-Iq"></a>净相，<a id="a-Ir"></a>六者、<a id="a-Is"></a>净好，<a id="a-It"></a>七者、<a id="a-Iu"></a>净陀罗尼，<a id="a-Iv"></a>八者、<a id="a-Iw"></a>净如法住，<a id="a-Ix"></a>九者、<a id="a-Iy"></a>净于无失，<a id="a-Iz"></a>十者、<a id="a-J0"></a>净三十七助道之法。<a id="a-J1"></a>是名为十。<a id="a-J2"></a>善男子，<a id="a-J3"></a>净印三昧具三十法：<a id="a-J4"></a>一者、<a id="a-J5"></a>内净，<a id="a-J6"></a>二者、<a id="a-J7"></a>外净，<a id="a-J8"></a>三者、<a id="a-J9"></a>心净，<a id="a-JA"></a>四者、<a id="a-JB"></a>憍慢净，<a id="a-JC"></a>五者、<a id="a-JD"></a>身净，<a id="a-JE"></a>六者、<a id="a-JF"></a>眼净，<a id="a-JG"></a>七者、<a id="a-JH"></a>一切众生无众生净，<a id="a-JI"></a>八者、<a id="a-JJ"></a>一切法本性净，<a id="a-JK"></a>九者、<a id="a-JL"></a>一切法同一味净，<a id="a-JM"></a>十者、<a id="a-JN"></a>空无相愿净，<a id="a-JO"></a>十一者、<a id="a-JP"></a>解脱法门净，<a id="a-JQ"></a>十二者、<a id="a-JR"></a>一切诸法入法界净，<a id="a-JS"></a>十三者、<a id="a-JT"></a>一切诸法入一性净，<a id="a-JU"></a>十四者、<a id="a-JV"></a>信心无坏净，<a id="a-JW"></a>十五者、<a id="a-JX"></a>无障碍净，<a id="a-JY"></a>十六者、<a id="a-JZ"></a>一切解脱净，<a id="a-Ja"></a>十七者、<a id="a-Jb"></a>无为净，<a id="a-Jc"></a>十八者、<a id="a-Jd"></a>观十二因缘净，<a id="a-Je"></a>十九者、<a id="a-Jf"></a>十力四无所畏净，<a id="a-Jg"></a>二十者、<a id="a-Jh"></a>无胜净，<a id="a-Ji"></a>二十一者、<a id="a-Jj"></a>一切法智净，<a id="a-Jk"></a>二十二者、<a id="a-Jl"></a>过去业净，<a id="a-Jm"></a>二十三者、<a id="a-Jn"></a>慈悲净，<a id="a-Jo"></a>二十四者、<a id="a-Jp"></a>不舍众生净，<a id="a-Jq"></a>二十五者、<a id="a-Jr"></a>破诸魔业净，<a id="a-Js"></a>二十六者、<a id="a-Jt"></a>离内贪净，<a id="a-Ju"></a>二十七者、<a id="a-Jv"></a>离诸习气净，<a id="a-Jw"></a>二十八者、<a id="a-Jx"></a>一念知一切法净，<a id="a-Jy"></a>二十九者、<a id="a-Jz"></a>不失念心净，<a id="a-K0"></a>三十者、<a id="a-K1"></a>具足庄严净。<a id="a-K2"></a>菩萨具足如是等法，<a id="a-K3"></a>名净印三昧；<a id="a-K4"></a>得是三昧已，<a id="a-K5"></a>得八不共法。<a id="a-K6"></a>何等为八？<a id="a-K7"></a>所得世界金刚为地；<a id="a-K8"></a>一树之上种种枝叶、<a id="a-K9"></a>种种华果；<a id="a-KA"></a>一切众生不起烦恼；<a id="a-KB"></a>地狱、<a id="a-KC"></a>饿鬼、<a id="a-KD"></a>畜生之类，<a id="a-KE"></a>悉见菩萨坐菩提树，<a id="a-KF"></a>见已即得微妙快乐；<a id="a-KG"></a>金光遍照无量世界；<a id="a-KH"></a>一切大地六种振动；<a id="a-KI"></a>无一众生有娆害者；<a id="a-KJ"></a>一念之智知一切法。<a id="a-KK"></a>是名为八。<a id="a-KL"></a>”</p>
  <p id="aKM">尔时，<a id="a-KN"></a>世尊即说颂曰：</p>
  <p id="aKO">“若知诸法如虚空，<a id="a-KP"></a>　净于本性不生灭，</p>
  <p id="aKQ">即能净于如来印，<a id="a-KR"></a>　亦得住于定根本。</p>
  <p id="aKS">虽得供养心不喜，<a id="a-KT"></a>　呵责骂辱心不瞋，</p>
  <p id="aKU">修集慈悲心平等，<a id="a-KV"></a>　是则名为净印定。</p>
  <p id="aKW">远离一切诸憍慢，<a id="a-KX"></a>　离已其心不自高，</p>
  <p id="aKY">能呵烦恼诸结缚，<a id="a-KZ"></a>　是则名为净印定。</p>
  <p id="aKa">其身永离诸恶业，<a id="a-Kb"></a>　庄严妙相三十二，</p>
  <p id="aKc">具足清净于诸根，<a id="a-Kd"></a>　亦复不生憍慢结。</p>
  <p id="aKe">见有下色丑陋者，<a id="a-Kf"></a>　贫穷斯下心不轻，</p>
  <p id="aKg">为菩提故净说法，<a id="a-Kh"></a>　是则名为净印定。</p>
  <p id="aKi">观察于身真实性，<a id="a-Kj"></a>　坏于众生贪身想，</p>
  <p id="aKk">是故获得上法身，<a id="a-Kl"></a>　远离一切杂食身。</p>
  <p id="aKm">常在禅定法喜食，<a id="a-Kn"></a>　为众生故受揣食，</p>
  <p id="aKo">甘露上味增法命，<a id="a-Kp"></a>　是则名为净印定。</p>
  <p id="aKq">爱乐圣行持佛戒，<a id="a-Kr"></a>　远离贪欲恚痴等，</p>
  <p id="aKs">菩萨先自调其身，<a id="a-Kt"></a>　然后复为众生说。</p>
  <p id="aKu">神通遍游诸十方，<a id="a-Kv"></a>　为调众生演说法，</p>
  <p id="aKw">如彼色像示其身，<a id="a-Kx"></a>　随其意趣为说法。</p>
  <p id="aKy">身出无量金色光，<a id="a-Kz"></a>　遍照十方诸世界，</p>
  <p id="aL0">能坏众生烦恼热，<a id="a-L1"></a>　增长菩提心功德。</p>
  <p id="aL2">若有三恶苦众生，<a id="a-L3"></a>　遇已悉得无上乐，</p>
  <p id="aL4">皆得远离恶道苦，<a id="a-L5"></a>　信心成就修善业。</p>
  <p id="aL6">如来所说身净业，<a id="a-L7"></a>　为令众生净佛身，</p>
  <p id="aL8">若有能修如是业，<a id="a-L9"></a>　获得净身如先佛。</p>
  <p id="aLA">若有远离恶口业，<a id="a-LB"></a>　即得从智微妙声，</p>
  <p id="aLC">凡所演说众乐闻，<a id="a-LD"></a>　闻者皆得生善芽。</p>
  <p id="aLE">远离六十四恶口，<a id="a-LF"></a>　是人则能说甘露，</p>
  <p id="aLG">能说无为之大乘，<a id="a-LH"></a>　亦得善解众生语。</p>
  <p id="aLI">能离贪欲恚痴语，<a id="a-LJ"></a>　演说甚深真实义，</p>
  <p id="aLK">其声遍闻十方界，<a id="a-LL"></a>　为众宣说实解说。</p>
  <p id="aLM">呵毁打害不瞋诤，<a id="a-LN"></a>　心常怜愍柔软语，</p>
  <p id="aLO">为众演说不可说，<a id="a-LP"></a>　说已其心不生慢。</p>
  <p id="aLQ">若能清净如是业，<a id="a-LR"></a>　是人远离口诸恶，</p>
  <p id="aLS">如来所说口净业，<a id="a-LT"></a>　为令众生广长舌。</p>
  <p id="aLU">若有修集善意业，<a id="a-LV"></a>　是人一念知诸心，</p>
  <p id="aLW">常在禅定示威仪，<a id="a-LX"></a>　坏诸魔业心不高。</p>
  <p id="aLY">不受能受为众生，<a id="a-LZ"></a>　了知真实不证灭，</p>
  <p id="aLa">一切众魔不知心，<a id="a-Lb"></a>　声闻缘觉亦复然。</p>
  <p id="aLc">不生害心于自他，<a id="a-Ld"></a>　能观甚深诸法界，</p>
  <p id="aLe">若欲得是净印定，<a id="a-Lf"></a>　常当修集于十法。</p>
  <p id="aLg">清净庄严佛境界，<a id="a-Lh"></a>　净于善法及六度，</p>
  <p id="aLi">具足功德及身相，<a id="a-Lj"></a>　得无碍说陀罗尼。</p>
  <p id="aLk">如法而住净其心，<a id="a-Ll"></a>　不失念心说无我，</p>
  <p id="aLm">离一切障慧无碍，<a id="a-Ln"></a>　其意无失具功德。</p>
  <p id="aLo">修助菩提无放逸，<a id="a-Lp"></a>　为诸众生说菩提，</p>
  <p id="aLq">无量世界身无碍，<a id="a-Lr"></a>　演说正法化众生。</p>
  <p id="aLs">具足八种不共法，<a id="a-Lt"></a>　获得无上大利益，</p>
  <p id="aLu">金刚为地树种种，<a id="a-Lv"></a>　悉见菩萨坐菩提。</p>
  <p id="aLw">若欲具足如是德，<a id="a-Lx"></a>　当修净印三昧定，</p>
  <p id="aLy">如来修集是定故，<a id="a-Lz"></a>　获得功德不可议。</p>
 </body>
</html>