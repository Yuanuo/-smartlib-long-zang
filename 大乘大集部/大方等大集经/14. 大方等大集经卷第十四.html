<!doctype html>
<html id="z3IBTKrEQ" data-ver="1332">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第十四</h1>
  <h2 id="a2">虚空藏菩萨所问品第六之三</h2>
  <p id="a3">尔时，<a id="a-4"></a>众中有一菩萨，<a id="a-5"></a>名曰速辩，<a id="a-6"></a>即从座起，<a id="a-7"></a>偏袒右肩，<a id="a-8"></a>右膝著地，<a id="a-9"></a>合掌向佛，<a id="a-A"></a>白佛言：<a id="a-B"></a>“世尊，<a id="a-C"></a>此虚空藏菩萨，<a id="a-D"></a>何因缘故名虚空藏？<a id="a-E"></a>”</p>
  <p id="aF">佛告速辩菩萨：<a id="a-G"></a>“善男子，<a id="a-H"></a>譬如大富长者多诸民众，<a id="a-I"></a>无量库藏财宝充满，<a id="a-J"></a>能行布施心无悭吝。<a id="a-K"></a>若行施时，<a id="a-L"></a>贫穷往者随意所须，<a id="a-M"></a>开大宝藏悉能给与。<a id="a-N"></a>彼诸众生皆得适意，<a id="a-O"></a>长者施已心喜无悔。<a id="a-P"></a>善男子，<a id="a-Q"></a>虚空藏菩萨亦复如是，<a id="a-R"></a>常行功德成就方便力回向故，<a id="a-S"></a>戒身善清净故，<a id="a-T"></a>得成就神足力故，<a id="a-U"></a>纯至究竟善清净故，<a id="a-V"></a>所愿增益成就故，<a id="a-W"></a>知一切法如幻化故，<a id="a-X"></a>得如来神足力故，<a id="a-Y"></a>于虚空中随众生所须，<a id="a-Z"></a>若法施、<a id="a-a"></a>若财施，<a id="a-b"></a>尽能施与皆令欢喜。<a id="a-c"></a>以是故，<a id="a-d"></a>善男子，<a id="a-e"></a>是贤士以此方便智故，<a id="a-f"></a>名虚空藏。</p>
  <p id="ag">“复次，<a id="a-h"></a>善男子，<a id="a-i"></a>过去无量阿僧祇劫，<a id="a-j"></a>复过无量阿僧祇劫，<a id="a-k"></a>不可思议、<a id="a-l"></a>不可称、<a id="a-m"></a>不可量、<a id="a-n"></a>不可算数。<a id="a-o"></a>尔时，<a id="a-p"></a>有佛出世，<a id="a-q"></a>号普光明王如来、<a id="a-r"></a>应供、<a id="a-s"></a>正遍知、<a id="a-t"></a>明行足、<a id="a-u"></a>善逝、<a id="a-v"></a>世间解、<a id="a-w"></a>无上士、<a id="a-x"></a>调御丈夫、<a id="a-y"></a>天人师、<a id="a-z"></a>佛世尊，<a id="a-10"></a>世界名曰大云清净，<a id="a-11"></a>劫名虚空净。<a id="a-12"></a>是大云清净世界，<a id="a-13"></a>丰足炽盛，<a id="a-14"></a>安隐快乐，<a id="a-15"></a>多诸天人。<a id="a-16"></a>地平如掌，<a id="a-17"></a>无诸沙砾荆棘，<a id="a-18"></a>宝绳界道，<a id="a-19"></a>杂宝庄严，<a id="a-1A"></a>软如天衣阎浮檀金华遍布其地，<a id="a-1B"></a>众宝间错。<a id="a-1C"></a>世界众生无上中下，<a id="a-1D"></a>人天同等如兜率天。<a id="a-1E"></a>彼世界无有村营城邑聚落，<a id="a-1F"></a>是诸天、<a id="a-1G"></a>人各有宝楼台观，<a id="a-1H"></a>人宫在地，<a id="a-1I"></a>天处虚空，<a id="a-1J"></a>以此为异。<a id="a-1K"></a>是普光明王如来寿命十六中劫，<a id="a-1L"></a>纯以菩萨为僧，<a id="a-1M"></a>有六十那由他，<a id="a-1N"></a>皆得神通游戏，<a id="a-1O"></a>于菩萨行悉得自在。</p>
  <p id="a1P">“尔时，<a id="a-1Q"></a>于三千大千世界处中有一四天下，<a id="a-1R"></a>名曰日明，<a id="a-1S"></a>如来于中成阿耨多罗三藐三菩提，<a id="a-1T"></a>于三千大千世界而作佛事。<a id="a-1U"></a>彼日明四天下中，<a id="a-1V"></a>有转轮圣王，<a id="a-1W"></a>名功德庄严，<a id="a-1X"></a>于四天下而得自在，<a id="a-1Y"></a>七宝成就。<a id="a-1Z"></a>是大圣王，<a id="a-1a"></a>于四天下中起七宝台，<a id="a-1b"></a>东西八由旬，<a id="a-1c"></a>南北四由旬，<a id="a-1d"></a>周匝有五百园观。<a id="a-1e"></a>是功德庄严圣王，<a id="a-1f"></a>有三十三万六千宫人婇女，<a id="a-1g"></a>端正殊妙如天玉女；<a id="a-1h"></a>有四万童子端正勇健，<a id="a-1i"></a>各与半那罗延力等。<a id="a-1j"></a>尔时，<a id="a-1k"></a>功德庄严王与童子、<a id="a-1l"></a>婇女及诸眷属俱，<a id="a-1m"></a>出诣大乐庄严园游观，<a id="a-1n"></a>作乐歌舞以自娱乐。<a id="a-1o"></a>尔时，<a id="a-1p"></a>众中有二大夫人，<a id="a-1q"></a>一名德威，<a id="a-1r"></a>二名德光，<a id="a-1s"></a>离本坐处诣一树下，<a id="a-1t"></a>思惟诸行无常。<a id="a-1u"></a>当作是思惟时，<a id="a-1v"></a>各有一子化生抱上，<a id="a-1w"></a>端正殊妙，<a id="a-1x"></a>成就第一微妙之色，<a id="a-1y"></a>相好严身观者无厌，<a id="a-1z"></a>身放大光普照园观。<a id="a-20"></a>于上空中诸天唱言：<a id="a-21"></a>‘此二童子，<a id="a-22"></a>一名师子，<a id="a-23"></a>二名师子进。<a id="a-24"></a>’从是以来常名师子、<a id="a-25"></a>师子进。<a id="a-26"></a>尔时，<a id="a-27"></a>二子适生不久，<a id="a-28"></a>说诸妙偈，<a id="a-29"></a>赞功德庄严王言：</p>
  <p id="a2A">“‘昔造善恶不败忘，<a id="a-2B"></a>　供养诸佛亦不失，</p>
  <p id="a2C">纯至不舍菩提心，<a id="a-2D"></a>　坚持所闻不忘智。</p>
  <p id="a2E">调伏自守不失戒，<a id="a-2F"></a>　忍辱软和善防护，</p>
  <p id="a2G">能报恩者造善业，<a id="a-2H"></a>　能勤精进不失道。</p>
  <p id="a2I">善能专心定诸根，<a id="a-2J"></a>　心能分别思惟慧，</p>
  <p id="a2K">以智能造不浊业，<a id="a-2L"></a>　以此净法证菩提。</p>
  <p id="a2M">不为烦恼所染著，<a id="a-2N"></a>　善能分别诸义趣，</p>
  <p id="a2O">是故能舍受胎形，<a id="a-2P"></a>　化生清净莲华中。</p>
  <p id="a2Q">我等从上医王佛，<a id="a-2R"></a>　闻此普光明如来，</p>
  <p id="a2S">智慧无等叵思议，<a id="a-2T"></a>　故来至此为法故。</p>
  <p id="a2U">愿共父王到佛所，<a id="a-2V"></a>　礼拜供养大法王，</p>
  <p id="a2W">诸佛世尊甚难值，<a id="a-2X"></a>　亦如优昙波罗华。<a id="a-2Y"></a>’</p>
  <p id="a2Z">“王闻是语甚适意，<a id="a-2a"></a>　时会大众皆欢喜，</p>
  <p id="a2b">百千万种导从王，<a id="a-2c"></a>　俱共发进向佛所。</p>
  <p id="a2d">到已璎珞及杂华，<a id="a-2e"></a>　涂香伎乐诸供具，</p>
  <p id="a2f">供养围绕七匝已，<a id="a-2g"></a>　合掌敬礼在前立。</p>
  <p id="a2h">尔时师子师子进，<a id="a-2i"></a>　顶礼两足天人尊，</p>
  <p id="a2j">以口呜足而赞叹，<a id="a-2k"></a>　言辞妙巧顺法义：</p>
  <p id="a2l">‘世尊是舍依止护，<a id="a-2m"></a>　为世盲冥开大明，</p>
  <p id="a2n">体众心行到彼岸，<a id="a-2o"></a>　随所信乐能悦可。</p>
  <p id="a2p">今此大王恃王位，<a id="a-2q"></a>　贪著色声香味法，</p>
  <p id="a2r">是故不来至佛所，<a id="a-2s"></a>　失供养佛不闻法。</p>
  <p id="a2t">快哉世尊生大悲，<a id="a-2u"></a>　愿说无上菩提法，</p>
  <p id="a2v">令此大王发道心，<a id="a-2w"></a>　坚固不退于佛智。<a id="a-2x"></a>’</p>
  <p id="a2y">“佛踊八十多罗树，<a id="a-2z"></a>　处在虚空告王言：</p>
  <p id="a30">‘人王汝今至心听，<a id="a-31"></a>　闻已如法而奉行！</p>
  <p id="a32">五欲无常喻如梦，<a id="a-33"></a>　命喻草木如霜露，</p>
  <p id="a34">王及国邑如幻化，<a id="a-35"></a>　是故智者不足贪。</p>
  <p id="a36">习行欲者无厌足，<a id="a-37"></a>　习欲渴爱更增心，</p>
  <p id="a38">习犹未足而命终，<a id="a-39"></a>　唯得圣智者乃足。</p>
  <p id="a3A">汝当善顺观己身，<a id="a-3B"></a>　诸阴如幻不坚固，</p>
  <p id="a3C">四大其犹如毒蛇，<a id="a-3D"></a>　六情无实如空聚。</p>
  <p id="a3E">妻子珍宝及王位，<a id="a-3F"></a>　临命终时无随者，</p>
  <p id="a3G">唯戒及施不放逸，<a id="a-3H"></a>　今世后世为伴侣。</p>
  <p id="a3I">观我神足力无畏，<a id="a-3J"></a>　以诸相好庄严身，</p>
  <p id="a3K">辞应弟子徒众等，<a id="a-3L"></a>　是故王宜发道心。<a id="a-3M"></a>’</p>
  <p id="a3N">“大王即时闻法已，<a id="a-3O"></a>　妻子眷属皆欢喜，</p>
  <p id="a3P">七十六千亿众俱，<a id="a-3Q"></a>　皆发无上菩提心。</p>
  <p id="a3R">皆言我已发道心，<a id="a-3S"></a>　誓度一切诸众生，</p>
  <p id="a3T">我等涉行为众生，<a id="a-3U"></a>　成正觉已度脱之。</p>
  <p id="a3V">“尔时，<a id="a-3W"></a>功德庄严王从佛闻说如斯等偈，<a id="a-3X"></a>及见神变已，<a id="a-3Y"></a>复增益坚固菩提之心，<a id="a-3Z"></a>顶礼佛足而白佛言：<a id="a-3a"></a>‘唯愿世尊，<a id="a-3b"></a>及菩萨弟子大众，<a id="a-3c"></a>受我八万四千岁请愿，<a id="a-3d"></a>以衣服、<a id="a-3e"></a>饮食、<a id="a-3f"></a>卧具、<a id="a-3g"></a>医药给侍所须。<a id="a-3h"></a>’尔时，<a id="a-3i"></a>世尊及诸大众，<a id="a-3j"></a>为怜愍王故即便受请。<a id="a-3k"></a>于是功德庄严王，<a id="a-3l"></a>知佛受其请已，<a id="a-3m"></a>欢喜踊跃，<a id="a-3n"></a>顶礼佛足，<a id="a-3o"></a>绕已便去。</p>
  <p id="a3p">“时，<a id="a-3q"></a>王子师子、<a id="a-3r"></a>师子进，<a id="a-3s"></a>及二万王子，<a id="a-3t"></a>舍世王位，<a id="a-3u"></a>于佛法中剃除须发，<a id="a-3v"></a>出家修道，<a id="a-3w"></a>勤行精进，<a id="a-3x"></a>乐求善法。<a id="a-3y"></a>师子及师子进出家未久，<a id="a-3z"></a>得五神通坚固不退。<a id="a-40"></a>彼佛知此二人得神通已，<a id="a-41"></a>加其威神，<a id="a-42"></a>常为众生演说妙法。<a id="a-43"></a>彼二比丘，<a id="a-44"></a>即于彼三千大千世界，<a id="a-45"></a>从国至国，<a id="a-46"></a>从四天下至四天下，<a id="a-47"></a>施作佛事而为说法。<a id="a-48"></a>彼二比丘，<a id="a-49"></a>以如是因缘，<a id="a-4A"></a>化度无量阿僧祇众生，<a id="a-4B"></a>令坚固不退于无上大乘。</p>
  <p id="a4C">“尔时，<a id="a-4D"></a>功德庄严王于八万四千岁中，<a id="a-4E"></a>以诸乐具供养世尊及大众已，<a id="a-4F"></a>与一切群臣前后侍从，<a id="a-4G"></a>为听法故往至佛所，<a id="a-4H"></a>而作是念：<a id="a-4I"></a>‘我诸子等剃除须发出家修道，<a id="a-4J"></a>常受供养自不行施，<a id="a-4K"></a>亦未见得过人之法，<a id="a-4L"></a>宁可还家舍财布施修诸功德，<a id="a-4M"></a>如我所种善根耶？<a id="a-4N"></a>’尔时，<a id="a-4O"></a>普光明王如来即知功德庄严王心，<a id="a-4P"></a>告师子进菩萨言：<a id="a-4Q"></a>‘善男子，<a id="a-4R"></a>现汝自在功德神力，<a id="a-4S"></a>大菩萨变现，<a id="a-4T"></a>使此大众普得见闻，<a id="a-4U"></a>回彼邪心使得正见，<a id="a-4V"></a>为降伏诸魔外道故。<a id="a-4W"></a>’尔时，<a id="a-4X"></a>师子进菩萨即时入定已，<a id="a-4Y"></a>现如是等相，<a id="a-4Z"></a>使三千大千世界六变振动，<a id="a-4a"></a>于上虚空中雨种种妙物，<a id="a-4b"></a>所谓诸华香、<a id="a-4c"></a>末香、<a id="a-4d"></a>涂香、<a id="a-4e"></a>缯盖、<a id="a-4f"></a>幢幡，<a id="a-4g"></a>作种种天乐，<a id="a-4h"></a>美膳饮食、<a id="a-4i"></a>璎珞衣服、<a id="a-4j"></a>种种珍宝，<a id="a-4k"></a>皆从空中缤纷而下；<a id="a-4l"></a>雨如此宝，<a id="a-4m"></a>满足三千大千世界，<a id="a-4n"></a>众生得未曾有皆大喜悦。</p>
  <p id="a4o">“尔时，<a id="a-4p"></a>从地神、<a id="a-4q"></a>诸天上至阿迦腻吒天皆欢喜踊跃，<a id="a-4r"></a>唱如是言：<a id="a-4s"></a>‘此大菩萨，<a id="a-4t"></a>可名虚空藏。<a id="a-4u"></a>所以然者？<a id="a-4v"></a>以从虚空中能雨无量珍宝充足一切。<a id="a-4w"></a>’尔时，<a id="a-4x"></a>世尊即印可其言名虚空藏。<a id="a-4y"></a>于是功德庄严王，<a id="a-4z"></a>见师子进作如是无量神变，<a id="a-50"></a>心净踊悦得未曾有，<a id="a-51"></a>舍憍慢心，<a id="a-52"></a>合掌向佛，<a id="a-53"></a>作如是言：<a id="a-54"></a>‘希有世尊！<a id="a-55"></a>菩萨功德智慧乃能如是，<a id="a-56"></a>自然而雨无量珍宝，<a id="a-57"></a>充足一切终无穷尽。<a id="a-58"></a>世尊，<a id="a-59"></a>在家者施，<a id="a-5A"></a>所益无几；<a id="a-5B"></a>夫出家者，<a id="a-5C"></a>以神通力施无崖际。<a id="a-5D"></a>在家者施，<a id="a-5E"></a>不称彼意，<a id="a-5F"></a>虽施犹吝以为苦恼；<a id="a-5G"></a>出家者施，<a id="a-5H"></a>能适彼意，<a id="a-5I"></a>亦不吝惜不生苦恼。<a id="a-5J"></a>’尔时，<a id="a-5K"></a>功德庄严王即舍王位与子吉意，<a id="a-5L"></a>以真信心剃除须发，<a id="a-5M"></a>于佛法中出家修道；<a id="a-5N"></a>出家已，<a id="a-5O"></a>为增长善法故常勤精进，<a id="a-5P"></a>出家未久修得四禅、<a id="a-5Q"></a>四无量心及五神通。<a id="a-5R"></a>时，<a id="a-5S"></a>吉意王以法治化，<a id="a-5T"></a>国无怨者，<a id="a-5U"></a>精进不废供养世尊。<a id="a-5V"></a>”</p>
  <p id="a5W">佛复告速辩菩萨：<a id="a-5X"></a>“善男子，<a id="a-5Y"></a>尔时功德庄严王者，<a id="a-5Z"></a>岂异人乎？<a id="a-5a"></a>莫造斯观！<a id="a-5b"></a>即拘留孙如来是。<a id="a-5c"></a>尔时师子菩萨者，<a id="a-5d"></a>则我身是。<a id="a-5e"></a>尔时师子进菩萨者，<a id="a-5f"></a>即虚空藏菩萨是。<a id="a-5g"></a>善男子，<a id="a-5h"></a>虚空藏菩萨当乎尔时，<a id="a-5i"></a>初于空中雨无量珍宝，<a id="a-5j"></a>以是因缘常名虚空藏。<a id="a-5k"></a>善男子，<a id="a-5l"></a>尔时王子吉意者，<a id="a-5m"></a>今弥勒菩萨是。<a id="a-5n"></a>尔时二万王子于彼佛法中出家者，<a id="a-5o"></a>今与虚空藏菩萨来此众中听法者是。<a id="a-5p"></a>于彼佛法中先出家者，<a id="a-5q"></a>彼王内外眷属及王子所化众生，<a id="a-5r"></a>今现在十方行菩萨道。<a id="a-5s"></a>是故速辩菩萨，<a id="a-5t"></a>应常净戒众增长本愿，<a id="a-5u"></a>以净戒众增长本愿故，<a id="a-5v"></a>随欲所作皆能成办。<a id="a-5w"></a>”</p>
  <p id="a5x">尔时，<a id="a-5y"></a>众中有诸菩萨，<a id="a-5z"></a>渴仰欲见虚空藏神变之力，<a id="a-60"></a>虚空藏相貌云何。<a id="a-61"></a>尔时，<a id="a-62"></a>世尊知众心所念，<a id="a-63"></a>即告虚空藏菩萨言：<a id="a-64"></a>“善男子，<a id="a-65"></a>现汝神变虚空藏相。<a id="a-66"></a>”尔时，<a id="a-67"></a>虚空藏菩萨即入称一切众生意三昧，<a id="a-68"></a>入已以此三昧力故，<a id="a-69"></a>于此三千大千世界，<a id="a-6A"></a>妙宝庄严堂上虚空中，<a id="a-6B"></a>雨种种妙物，<a id="a-6C"></a>随众生所欲尽给足之。<a id="a-6D"></a>所谓须华雨华，<a id="a-6E"></a>须鬘须香，<a id="a-6F"></a>须末香，<a id="a-6G"></a>须涂香，<a id="a-6H"></a>须缯盖、<a id="a-6I"></a>幢幡，<a id="a-6J"></a>须种种音乐，<a id="a-6K"></a>须严身之具、<a id="a-6L"></a>璎珞衣服，<a id="a-6M"></a>须肴膳饮食，<a id="a-6N"></a>须车乘翼从，<a id="a-6O"></a>须金、<a id="a-6P"></a>银、<a id="a-6Q"></a>琉璃、<a id="a-6R"></a>玻瓈、<a id="a-6S"></a>砗渠、<a id="a-6T"></a>玛瑙、<a id="a-6U"></a>真珠、<a id="a-6V"></a>珊瑚，<a id="a-6W"></a>雨如是等种种珍宝随意与之。<a id="a-6X"></a>有须法欲法乐法之者，<a id="a-6Y"></a>于虚空中随所乐闻，<a id="a-6Z"></a>出众法音悦可耳根，<a id="a-6a"></a>所谓契经、<a id="a-6b"></a>音合偈经、<a id="a-6c"></a>受记经、<a id="a-6d"></a>偈经、<a id="a-6e"></a>结可经、<a id="a-6f"></a>因缘经、<a id="a-6g"></a>双句经、<a id="a-6h"></a>本生经、<a id="a-6i"></a>胜处经、<a id="a-6j"></a>方等经、<a id="a-6k"></a>未曾有经、<a id="a-6l"></a>大教敕法，<a id="a-6m"></a>须如是等经者，<a id="a-6n"></a>尽出应之。<a id="a-6o"></a>须譬喻者，<a id="a-6p"></a>须那罗等变音者，<a id="a-6q"></a>须巧言语音者，<a id="a-6r"></a>须种种杂音者，<a id="a-6s"></a>须甚深音者，<a id="a-6t"></a>须方便浅音者，<a id="a-6u"></a>须如是等音者，<a id="a-6v"></a>尽出应之。<a id="a-6w"></a>须声闻乘度者，<a id="a-6x"></a>出四谛法音应之。<a id="a-6y"></a>须缘觉乘度者，<a id="a-6z"></a>出甚深十二因缘法音应之。<a id="a-70"></a>须大乘度者，<a id="a-71"></a>出六波罗蜜不退转法音应之。<a id="a-72"></a>又于空中出诸妙偈曰：</p>
  <p id="a73">“说诸法性，<a id="a-74"></a>　如虚空等，<a id="a-75"></a>　今说其门，<a id="a-76"></a>　众咸谛听。</p>
  <p id="a77">如空无高，<a id="a-78"></a>　亦无有下，<a id="a-79"></a>　以无高下，<a id="a-7A"></a>　亦无体性。</p>
  <p id="a7B">如空无生，<a id="a-7C"></a>　亦无有灭，<a id="a-7D"></a>　以无生灭，<a id="a-7E"></a>　性不败坏。</p>
  <p id="a7F">如空无增，<a id="a-7G"></a>　亦无有减，<a id="a-7H"></a>　以无增减，<a id="a-7I"></a>　同诸法相。</p>
  <p id="a7J">如空无明，<a id="a-7K"></a>　亦无有闇，<a id="a-7L"></a>　以无明闇，<a id="a-7M"></a>　心性亦尔。</p>
  <p id="a7N">如日照空，<a id="a-7O"></a>　亦无有喜，<a id="a-7P"></a>　不照不忧，<a id="a-7Q"></a>　智者学尔。</p>
  <p id="a7R">如雨鉾箭，<a id="a-7S"></a>　不伤于空，<a id="a-7T"></a>　行者修空，<a id="a-7U"></a>　亦不可伤。</p>
  <p id="a7V">如空水润，<a id="a-7W"></a>　无有喜悦，<a id="a-7X"></a>　智者称利，<a id="a-7Y"></a>　亦无喜悦。</p>
  <p id="a7Z">如空毁誉，<a id="a-7a"></a>　无有分别，<a id="a-7b"></a>　智者毁誉，<a id="a-7c"></a>　亦复如是。</p>
  <p id="a7d">如动大地，<a id="a-7e"></a>　空终不动，<a id="a-7f"></a>　智者无依，<a id="a-7g"></a>　不动法性。</p>
  <p id="a7h">如干大炭，<a id="a-7i"></a>　不烧虚空，<a id="a-7j"></a>　知烦恼者，<a id="a-7k"></a>　不为所烧。</p>
  <p id="a7l">如空常住，<a id="a-7m"></a>　无有败坏，<a id="a-7n"></a>　诸法亦尔，<a id="a-7o"></a>　常住法界。</p>
  <p id="a7p">喻如虚空，<a id="a-7q"></a>　受一切色，<a id="a-7r"></a>　法界亦尔，<a id="a-7s"></a>　受一切法。</p>
  <p id="a7t">如空非色，<a id="a-7u"></a>　相不可见，<a id="a-7v"></a>　心性如是，<a id="a-7w"></a>　同空无相。</p>
  <p id="a7x">虚空假名，<a id="a-7y"></a>　无有形貌，<a id="a-7z"></a>　心意识然，<a id="a-80"></a>　亦假名说。</p>
  <p id="a81">如空无边，<a id="a-82"></a>　终不可取，<a id="a-83"></a>　大人智然，<a id="a-84"></a>　与虚空等。</p>
  <p id="a85">如鸟行空，<a id="a-86"></a>　无有足迹，<a id="a-87"></a>　行菩提然，<a id="a-88"></a>　行不可见。</p>
  <p id="a89">身灭过去，<a id="a-8A"></a>　如虚空等，<a id="a-8B"></a>　现在诸阴，<a id="a-8C"></a>　同虚空相。</p>
  <p id="a8D">四大亦然，<a id="a-8E"></a>　同如虚空，<a id="a-8F"></a>　如三灾后，<a id="a-8G"></a>　无诸异相。</p>
  <p id="a8H">一切众生，<a id="a-8I"></a>　不能满空，<a id="a-8J"></a>　凡夫如是，<a id="a-8K"></a>　五欲无满。</p>
  <p id="a8L">若有圣智，<a id="a-8M"></a>　知一切法，<a id="a-8N"></a>　彼足无求，<a id="a-8O"></a>　离淫贪著。</p>
  <p id="a8P">如空广大，<a id="a-8Q"></a>　无有边崖，<a id="a-8R"></a>　佛法亦尔，<a id="a-8S"></a>　无有边际。</p>
  <p id="a8T">知诸法性，<a id="a-8U"></a>　是佛法者，<a id="a-8V"></a>　彼不依物，<a id="a-8W"></a>　亦不舍物。</p>
  <p id="a8X">知物非物，<a id="a-8Y"></a>　住于实际，<a id="a-8Z"></a>　于物非物，<a id="a-8a"></a>　无有二相。</p>
  <p id="a8b">以声明空，<a id="a-8c"></a>　空性非声，<a id="a-8d"></a>　无有音声，<a id="a-8e"></a>　是名为空。</p>
  <p id="a8f">佛虽说空，<a id="a-8g"></a>　终已无说，<a id="a-8h"></a>　空性叵说，<a id="a-8i"></a>　是故名空。</p>
  <p id="a8j">如幻化梦，<a id="a-8k"></a>　野马影响，<a id="a-8l"></a>　诸佛说法，<a id="a-8m"></a>　皆悉如是。</p>
  <p id="a8n">为导众生，<a id="a-8o"></a>　说如是喻，<a id="a-8p"></a>　真净之义，<a id="a-8q"></a>　更无譬喻。</p>
  <p id="a8r">诸法无相，<a id="a-8s"></a>　以相如说，<a id="a-8t"></a>　相及无相，<a id="a-8u"></a>　法性俱无。</p>
  <p id="a8v">空相为相，<a id="a-8w"></a>　空亦无相，<a id="a-8x"></a>　体此相者，<a id="a-8y"></a>　是为菩萨。</p>
  <p id="a8z">无滞无碍，<a id="a-90"></a>　无戏无动，<a id="a-91"></a>　无始无终，<a id="a-92"></a>　是为菩萨。</p>
  <p id="a93">不离众生，<a id="a-94"></a>　非众生数，<a id="a-95"></a>　如众生性，<a id="a-96"></a>　是为菩萨。</p>
  <p id="a97">喻如幻师，<a id="a-98"></a>　杀众幻人，<a id="a-99"></a>　实无死者，<a id="a-9A"></a>　所度亦尔。</p>
  <p id="a9B">幻与众生，<a id="a-9C"></a>　泥洹佛法，<a id="a-9D"></a>　知同一性，<a id="a-9E"></a>　无性无相。</p>
  <p id="a9F">此大士得，<a id="a-9G"></a>　无漏空藏，<a id="a-9H"></a>　充足一切，<a id="a-9I"></a>　不可穷尽。</p>
  <p id="a9J">昔植众德，<a id="a-9K"></a>　故获斯藏，<a id="a-9L"></a>　不有贮聚，<a id="a-9M"></a>　乃能如是。</p>
  <p id="a9N">能知诸法，<a id="a-9O"></a>　因缘生者，<a id="a-9P"></a>　其藏无尽，<a id="a-9Q"></a>　不可思议。</p>
  <p id="a9R">救世大仙，<a id="a-9S"></a>　说四无尽，<a id="a-9T"></a>　空及道心，<a id="a-9U"></a>　众生佛行。</p>
  <p id="a9V">若财是宝，<a id="a-9W"></a>　则可贮聚，<a id="a-9X"></a>　非宝无宝，<a id="a-9Y"></a>　是以无尽。</p>
  <p id="a9Z">究竟空法，<a id="a-9a"></a>　已尽无尽，<a id="a-9b"></a>　无尽不尽，<a id="a-9c"></a>　是谓无尽。</p>
  <p id="a9d">知此门者，<a id="a-9e"></a>　近于菩提，<a id="a-9f"></a>　住此门故，<a id="a-9g"></a>　速成菩提。<a id="a-9h"></a>”</p>
  <p id="a9i">以虚空藏菩萨神力故，<a id="a-9j"></a>于上空中雨如是等妙法及财，<a id="a-9k"></a>令三千大千世界一切众生，<a id="a-9l"></a>得无量不可思议快乐所愿具足。<a id="a-9m"></a>有患苦众生蒙药除愈；<a id="a-9n"></a>孤穷众生得无量珍宝；<a id="a-9o"></a>系闭众生得开悟解脱；<a id="a-9p"></a>诸根不具者悉得具足；<a id="a-9q"></a>应被刑戮者，<a id="a-9r"></a>空中雨诸化人而代受之；<a id="a-9s"></a>亲爱久别悉得欢会；<a id="a-9t"></a>被忧煎众生悉得无忧；<a id="a-9u"></a>堕三塗众生蒙光触身，<a id="a-9v"></a>除一切苦，<a id="a-9w"></a>身心快乐。</p>
  <p id="a9x">尔时，<a id="a-9y"></a>此三千大千世界中众生各各饮食游戏，<a id="a-9z"></a>五欲具足，<a id="a-A0"></a>共相娱乐，<a id="a-A1"></a>或有行施作诸功德。<a id="a-A2"></a>一切众生成就如是等乐，<a id="a-A3"></a>各作是言：<a id="a-A4"></a>“乃有此大士能施世乐！<a id="a-A5"></a>此虚空藏菩萨出世故，<a id="a-A6"></a>能施世间甘露，<a id="a-A7"></a>乃能常勤为与一切众生乐无疲惓也。<a id="a-A8"></a>”</p>
  <p id="aA9">虚空藏菩萨现如是等神变，<a id="a-AA"></a>悦可一切众生性，<a id="a-AB"></a>示现菩萨神力，<a id="a-AC"></a>以财施、<a id="a-AD"></a>法施摄众生故，<a id="a-AE"></a>令无量阿僧祇众生发阿耨多罗三藐三菩提心，<a id="a-AF"></a>令无量菩萨得无生法忍，<a id="a-AG"></a>复令无量阿僧祇不可说不可说诸菩萨发勤精进故，<a id="a-AH"></a>得成就诸三昧门陀罗尼门，<a id="a-AI"></a>得游戏神通门。</p>
  <p id="aAJ">尔时，<a id="a-AK"></a>生疑菩萨作是念：<a id="a-AL"></a>“此不可思议未曾有也。<a id="a-AM"></a>虚空藏菩萨，<a id="a-AN"></a>但于娑婆世界示现种种神足也，<a id="a-AO"></a>亦于他方世界现种种神足也？<a id="a-AP"></a>”</p>
  <p id="aAQ">尔时，<a id="a-AR"></a>虚空藏菩萨知生疑菩萨心所念，<a id="a-AS"></a>即放身光，<a id="a-AT"></a>以此光明力故普照十方无量无边诸佛世界。<a id="a-AU"></a>尔时，<a id="a-AV"></a>生疑菩萨及余菩萨，<a id="a-AW"></a>皆见虚空藏以神变力，<a id="a-AX"></a>于十方无量无边不可思议诸佛世界，<a id="a-AY"></a>应化众生亦如此娑婆世界等无有异，<a id="a-AZ"></a>一切声闻、<a id="a-Aa"></a>辟支佛所不能为。</p>
  <p id="aAb">生疑菩萨见如是神变已，<a id="a-Ac"></a>疑网即除，<a id="a-Ad"></a>合掌礼虚空藏菩萨而作是言：<a id="a-Ae"></a>“希有大士！<a id="a-Af"></a>乃能安此无尽之藏在虚空中，<a id="a-Ag"></a>普雨充足无量世界而犹不尽。<a id="a-Ah"></a>大士，<a id="a-Ai"></a>有安此藏在于空中其已久如？<a id="a-Aj"></a>”</p>
  <p id="aAk">虚空藏言：<a id="a-Al"></a>“善男子，<a id="a-Am"></a>自我发阿耨多罗三藐三菩提心已来，<a id="a-An"></a>常有此藏在于空中。<a id="a-Ao"></a>”</p>
  <p id="aAp">生疑菩萨又问：<a id="a-Aq"></a>“大士，<a id="a-Ar"></a>发阿耨多罗三藐三菩提心已来几时？<a id="a-As"></a>”</p>
  <p id="aAt">虚空藏答言：<a id="a-Au"></a>“世尊当知，<a id="a-Av"></a>汝可问之。<a id="a-Aw"></a>“</p>
  <p id="aAx">生疑菩萨即白佛言：<a id="a-Ay"></a>“世尊，<a id="a-Az"></a>虚空藏菩萨发阿耨多罗三藐三菩提心已来，<a id="a-B0"></a>为经几时？<a id="a-B1"></a>唯愿说之，<a id="a-B2"></a>除我等疑。<a id="a-B3"></a>”</p>
  <p id="aB4">佛告生疑菩萨言：<a id="a-B5"></a>“善男子，<a id="a-B6"></a>此事久远甚深难知。<a id="a-B7"></a>若当说之，<a id="a-B8"></a>令诸天人皆生疑惑，<a id="a-B9"></a>不信佛语，<a id="a-BA"></a>以不信故得无量罪。<a id="a-BB"></a>”</p>
  <p id="aBC">生疑菩萨复白佛言：<a id="a-BD"></a>“世尊，<a id="a-BE"></a>唯愿说之。<a id="a-BF"></a>若有久植善根者，<a id="a-BG"></a>必当信受！<a id="a-BH"></a>”</p>
  <p id="aBI">佛告生疑菩萨：<a id="a-BJ"></a>“善男子，<a id="a-BK"></a>汝已殷勤欲闻，<a id="a-BL"></a>岂得不说？<a id="a-BM"></a>谛听！<a id="a-BN"></a>谛听！<a id="a-BO"></a>善思念之，<a id="a-BP"></a>吾当为汝分别解说，<a id="a-BQ"></a>为坚固善根久植德本者生喜悦故。<a id="a-BR"></a>善男子，<a id="a-BS"></a>喻如一恒河沙数等诸恒河沙，<a id="a-BT"></a>以此诸恒河沙一沙为一佛土，<a id="a-BU"></a>末尔所佛土尽为微尘聚著一处，<a id="a-BV"></a>有一长寿之人于此尘聚中，<a id="a-BW"></a>百劫乃取一尘尽此尘数；<a id="a-BX"></a>欲知虚空藏菩萨发心已来劫数，<a id="a-BY"></a>复过于此，<a id="a-BZ"></a>非算数所知。<a id="a-Ba"></a>善男子，<a id="a-Bb"></a>当以此比知虚空藏发心久近。</p>
  <p id="aBc">“善男子，<a id="a-Bd"></a>乃往过去过恒河沙数等诸恒河沙，<a id="a-Be"></a>以此诸恒河沙一沙为一佛土，<a id="a-Bf"></a>末尔所佛土尽为微尘，<a id="a-Bg"></a>复过是数百千万劫，<a id="a-Bh"></a>尔时有佛，<a id="a-Bi"></a>号曰净一切愿威德胜王如来、<a id="a-Bj"></a>应供、<a id="a-Bk"></a>正遍知、<a id="a-Bl"></a>明行足、<a id="a-Bm"></a>善逝、<a id="a-Bn"></a>世间解、<a id="a-Bo"></a>无上士、<a id="a-Bp"></a>调御丈夫、<a id="a-Bq"></a>天人师、<a id="a-Br"></a>佛世尊。<a id="a-Bs"></a>彼世界名曰现无量诸佛刹土，<a id="a-Bt"></a>劫名众宝庄严。<a id="a-Bu"></a>彼世界何故名曰现无量诸佛刹土？<a id="a-Bv"></a>善男子，<a id="a-Bw"></a>以彼刹土真净故，<a id="a-Bx"></a>能现十方诸佛刹土，<a id="a-By"></a>喻如无翳净月现于清水。<a id="a-Bz"></a>善男子，<a id="a-C0"></a>以是因缘故，<a id="a-C1"></a>十方无量阿僧祇诸佛刹土，<a id="a-C2"></a>及彼诸佛并师子座，<a id="a-C3"></a>众生所作皆现彼国，<a id="a-C4"></a>是故彼世界名为现无量刹土。<a id="a-C5"></a>彼世界与百亿三千大千世界等，<a id="a-C6"></a>广博严净，<a id="a-C7"></a>丰乐安隐，<a id="a-C8"></a>天人炽盛。<a id="a-C9"></a>地平如掌，<a id="a-CA"></a>无有丘陵堆阜秽恶不净。<a id="a-CB"></a>多诸珍宝，<a id="a-CC"></a>间错而成端严可乐，<a id="a-CD"></a>悬诸缯彩、<a id="a-CE"></a>幢幡、<a id="a-CF"></a>华盖庄严，<a id="a-CG"></a>烧栴檀、<a id="a-CH"></a>沉水、<a id="a-CI"></a>众妙杂香，<a id="a-CJ"></a>以杂色劫波育张施其上众宝妙华以布其地。<a id="a-CK"></a>在在处处，<a id="a-CL"></a>生宝华树、<a id="a-CM"></a>果树、<a id="a-CN"></a>衣树、<a id="a-CO"></a>璎珞树、<a id="a-CP"></a>伎乐树、<a id="a-CQ"></a>宝器树、<a id="a-CR"></a>香树、<a id="a-CS"></a>灯树、<a id="a-CT"></a>药树等，<a id="a-CU"></a>普以庄严。<a id="a-CV"></a>以界八道平正分明，<a id="a-CW"></a>真珠璎珞宝网庄严，<a id="a-CX"></a>观者无厌。<a id="a-CY"></a>彼世界中不假日月光明，<a id="a-CZ"></a>以诸灯树及摩尼树，<a id="a-Ca"></a>而以照明无有昼夜，<a id="a-Cb"></a>唯以宝华开合知有时节。<a id="a-Cc"></a>彼世中众生，<a id="a-Cd"></a>无盲瞎、<a id="a-Ce"></a>偻躄、<a id="a-Cf"></a>痤短、<a id="a-Cg"></a>跛蹇形体，<a id="a-Ch"></a>不具颜貌丑恶污面睐眼，<a id="a-Ci"></a>无有如是等丑恶众生，<a id="a-Cj"></a>一切众生皆成就三十二相庄严其身。<a id="a-Ck"></a>彼世界中乃无三塗、<a id="a-Cl"></a>八难诸恶名字，<a id="a-Cm"></a>亦不闻外道异学音声。<a id="a-Cn"></a>彼世界众生皆必定于阿耨多罗三藐三菩提，<a id="a-Co"></a>亦无声闻、<a id="a-Cp"></a>辟支佛名，<a id="a-Cq"></a>彼佛纯说诸菩萨乘。<a id="a-Cr"></a>彼世界中无女人及胎产者，<a id="a-Cs"></a>一切众生结跏趺坐自然化生，<a id="a-Ct"></a>无老病名尽彼寿命。<a id="a-Cu"></a>命终之后，<a id="a-Cv"></a>生余清净佛土，<a id="a-Cw"></a>或还生本土。<a id="a-Cx"></a>善男子，<a id="a-Cy"></a>彼土成就如是无量无边不可思议功德，<a id="a-Cz"></a>我若一劫若减一劫，<a id="a-D0"></a>说彼功德终不能尽。</p>
  <p id="aD1">“善男子，<a id="a-D2"></a>尔时现无量诸佛刹土中有一转轮圣王，<a id="a-D3"></a>名曰众天灌顶，<a id="a-D4"></a>典领三千大千世界，<a id="a-D5"></a>于诸佛所久植德本，<a id="a-D6"></a>利根慧猛，<a id="a-D7"></a>威德成就。<a id="a-D8"></a>灌顶圣王有三万六千子，<a id="a-D9"></a>皆于莲华中化生，<a id="a-DA"></a>皆于过去诸佛所久植善根。<a id="a-DB"></a>尔时，<a id="a-DC"></a>净一切愿威德胜王如来，<a id="a-DD"></a>与诸天世人大众恭敬围绕，<a id="a-DE"></a>游于众天灌顶圣王住处。<a id="a-DF"></a>诸菩萨众无量无数，<a id="a-DG"></a>非算师及算师弟子所能算知。<a id="a-DH"></a>彼佛寿命百千劫，<a id="a-DI"></a>劫数长短如此贤劫。<a id="a-DJ"></a>彼世界众生，<a id="a-DK"></a>经尔所劫谓如一劫。<a id="a-DL"></a>尔时，<a id="a-DM"></a>众天灌顶圣王请净一切愿威德胜王如来及菩萨僧，<a id="a-DN"></a>四十中劫劫数长短，<a id="a-DO"></a>如此中劫供养适意，<a id="a-DP"></a>肴膳饮食、<a id="a-DQ"></a>衣服、<a id="a-DR"></a>卧具、<a id="a-DS"></a>房舍台观、<a id="a-DT"></a>园林浴池，<a id="a-DU"></a>如是等种种所须之物，<a id="a-DV"></a>而以供养。<a id="a-DW"></a>尔时，<a id="a-DX"></a>众天灌顶圣王为供养佛故，<a id="a-DY"></a>庄严一小千世界以为妙堂，<a id="a-DZ"></a>纯以琉璃宝庄严其地，<a id="a-Da"></a>周匝垣墙众宝合成，<a id="a-Db"></a>以赤栴檀及忧陀罗婆罗栴檀为柱，<a id="a-Dc"></a>以砗磲宝为栌欂，<a id="a-Dd"></a>间错此堂，<a id="a-De"></a>以如是等庄严合成甚可爱乐。<a id="a-Df"></a>世尊中食后从三昧起，<a id="a-Dg"></a>在此堂中为诸大众讲说妙法。<a id="a-Dh"></a>复庄严一堂与一四天下等，<a id="a-Di"></a>欲令如来及菩萨僧于其中食，<a id="a-Dj"></a>日日所用食直珍宝如大山[卄/積]。</p>
  <p id="aDk">“善男子，<a id="a-Dl"></a>尔时众天灌顶转轮圣王，<a id="a-Dm"></a>于四十中劫常专一念，<a id="a-Dn"></a>未曾放逸不作余事，<a id="a-Do"></a>常以一切乐具，<a id="a-Dp"></a>供养如来及菩萨僧，<a id="a-Dq"></a>于尔所时所作功德，<a id="a-Dr"></a>亦不发愿有所志求。<a id="a-Ds"></a>过四十中劫，<a id="a-Dt"></a>于最后日，<a id="a-Du"></a>以无价三衣供奉如来、<a id="a-Dv"></a>诸菩萨僧，<a id="a-Dw"></a>各施一衣。<a id="a-Dx"></a>当乎尔日，<a id="a-Dy"></a>世尊中后为诸大众广说妙法。<a id="a-Dz"></a>于时，<a id="a-E0"></a>众天灌顶圣王侍从围绕，<a id="a-E1"></a>为听法故往诣佛所。<a id="a-E2"></a>尔时，<a id="a-E3"></a>世尊知彼圣王功德淳淑堪任有用。<a id="a-E4"></a>于时，<a id="a-E5"></a>世尊及众天灌顶转轮圣王等，<a id="a-E6"></a>七日七夜都无食想，<a id="a-E7"></a>处师子座身不倾动说大乘经，<a id="a-E8"></a>名摄菩萨净行不退转轮方便。<a id="a-E9"></a>世尊说如是法，<a id="a-EA"></a>为欲令尽受持不忘失故。<a id="a-EB"></a>灌顶圣王于七日七夜心不分散，<a id="a-EC"></a>从佛闻法欢喜踊跃，<a id="a-ED"></a>其心悦豫从座而起，<a id="a-EE"></a>顶礼佛足，<a id="a-EF"></a>右绕七匝，<a id="a-EG"></a>绕七匝已右膝著地，<a id="a-EH"></a>合掌向佛，<a id="a-EI"></a>深心淳至，<a id="a-EJ"></a>发阿耨多罗三藐三菩提心已，<a id="a-EK"></a>即说偈言：</p>
  <p id="aEL">“‘我发无上心，<a id="a-EM"></a>　请召诸群生，</p>
  <p id="aEN">无救者作救，<a id="a-EO"></a>　冥世开大明。</p>
  <p id="aEP">非为一法行，<a id="a-EQ"></a>　非为供一佛，</p>
  <p id="aER">非为一众生，<a id="a-ES"></a>　愿度无余故。</p>
  <p id="aET">生老病死苦，<a id="a-EU"></a>　众恼所逼者，</p>
  <p id="aEV">一切莫忧惧，<a id="a-EW"></a>　我誓要当度。</p>
  <p id="aEX">欲瞋痴慢覆，<a id="a-EY"></a>　失道造诸恶，</p>
  <p id="aEZ">正断邪恶业，<a id="a-Ea"></a>　导至无畏城。</p>
  <p id="aEb">堕三塗众生，<a id="a-Ec"></a>　难处受众苦，</p>
  <p id="aEd">强志莫忧惧，<a id="a-Ee"></a>　我生施无畏。</p>
  <p id="aEf">无明痴所翳，<a id="a-Eg"></a>　不识解脱门，</p>
  <p id="aEh">我为燃法炬，<a id="a-Ei"></a>　得明至涅槃。</p>
  <p id="aEj">为四流所漂，<a id="a-Ek"></a>　沉溺不得边，</p>
  <p id="aEl">为造胜法船，<a id="a-Em"></a>　令度诸有流。</p>
  <p id="aEn">处生死饥馑，<a id="a-Eo"></a>　食先甘业尽，</p>
  <p id="aEp">我为作导师，<a id="a-Eq"></a>　当令至安乐。<a id="a-Er"></a>’”</p>
  <p id="aEs">佛告生疑菩萨言：<a id="a-Et"></a>“善男子，<a id="a-Eu"></a>尔时灌顶圣王说此偈已，<a id="a-Ev"></a>彼佛世界即六变振动，<a id="a-Ew"></a>光明遍照。<a id="a-Ex"></a>于时圣王发道心已，<a id="a-Ey"></a>即得菩萨三昧，<a id="a-Ez"></a>名曰不退菩提心。<a id="a-F0"></a>以得此三昧力故，<a id="a-F1"></a>常得见诸佛无碍，<a id="a-F2"></a>乃至梦中一切烦恼不为作患。<a id="a-F3"></a>自是已后，<a id="a-F4"></a>其心不与嫉妒共俱，<a id="a-F5"></a>不与破戒俱，<a id="a-F6"></a>不与瞋恚俱，<a id="a-F7"></a>不与懈怠俱，<a id="a-F8"></a>不与散乱俱，<a id="a-F9"></a>其心不与愚痴等俱。<a id="a-FA"></a>彼灌顶圣王，<a id="a-FB"></a>尽其形寿常给侍世尊左右，<a id="a-FC"></a>为闻法故。<a id="a-FD"></a>又常教化三万六千子令发阿耨多罗三藐三菩提心，<a id="a-FE"></a>亦复教化余无量无边众生令发阿耨多罗三藐三菩提心。</p>
  <p id="aFF">“善男子，<a id="a-FG"></a>尔时众天灌顶转轮圣王者，<a id="a-FH"></a>岂异人乎？<a id="a-FI"></a>莫造斯观！<a id="a-FJ"></a>即今虚空藏菩萨是也。<a id="a-FK"></a>尔时，<a id="a-FL"></a>彼诸王子及诸大众教令发阿耨多罗三藐三菩提心者，<a id="a-FM"></a>我今即见在此会中大力精进大智慧诸菩萨摩诃萨听法者是也。</p>
  <p id="aFN">“善男子，<a id="a-FO"></a>虚空藏菩萨发心已来，<a id="a-FP"></a>经如是无量阿僧祇劫行菩萨道。<a id="a-FQ"></a>此虚空藏菩萨从发心已来，<a id="a-FR"></a>未曾失菩提心，<a id="a-FS"></a>未曾胎产，<a id="a-FT"></a>常值诸佛听法、<a id="a-FU"></a>供养众僧，<a id="a-FV"></a>于诸佛所受持正法，<a id="a-FW"></a>摄法为首未曾失念，<a id="a-FX"></a>能善分别成就遍行，<a id="a-FY"></a>初发心已得甚深难解菩萨初地能行诸施，<a id="a-FZ"></a>成就大悲得无戏论，<a id="a-Fa"></a>无有厌惓发勤精进，<a id="a-Fb"></a>学一切诸论知一切世法，<a id="a-Fc"></a>成就惭愧得坚固念力。<a id="a-Fd"></a>此菩萨住于初地，<a id="a-Fe"></a>于无量阿僧祇、<a id="a-Ff"></a>不可称、<a id="a-Fg"></a>不可量、<a id="a-Fh"></a>不可思议、<a id="a-Fi"></a>不可说、<a id="a-Fj"></a>不可说诸劫，<a id="a-Fk"></a>能净淳至具足行檀波罗蜜。<a id="a-Fl"></a>于诸众生常行大慈，<a id="a-Fm"></a>勤修摄法、<a id="a-Fn"></a>一切波罗蜜及诸助道法，<a id="a-Fo"></a>成就欲进不放逸等，<a id="a-Fp"></a>皆随顺檀波罗蜜。<a id="a-Fq"></a>是菩萨住于初地，<a id="a-Fr"></a>常勤给侍供养诸佛，<a id="a-Fs"></a>勤求方便教化众生，<a id="a-Ft"></a>净佛国土。<a id="a-Fu"></a>住于初地，<a id="a-Fv"></a>得入一切地智慧光明而不过初地，<a id="a-Fw"></a>然后乃成就无量功德智慧资粮。<a id="a-Fx"></a>得如来力持不退神通已，<a id="a-Fy"></a>离诸地障碍，<a id="a-Fz"></a>而从初地入菩萨第二地，<a id="a-G0"></a>住无量阿僧祇劫净于二地，<a id="a-G1"></a>修尸罗波罗蜜乃至十地。<a id="a-G2"></a>为一一众生所经劫数亦复如是，<a id="a-G3"></a>于一一地中过无量阿僧祇劫成就菩萨行，<a id="a-G4"></a>为诸众生现作佛事，<a id="a-G5"></a>而不舍菩萨所行。<a id="a-G6"></a>善男子，<a id="a-G7"></a>少有菩萨能行如是甚深不思议、<a id="a-G8"></a>殊胜不散乱、<a id="a-G9"></a>淳至勤修进行，<a id="a-GA"></a>如此虚空藏菩萨所行成就者。<a id="a-GB"></a>”</p>
  <p id="aGC">尔时，<a id="a-GD"></a>生疑菩萨问虚空藏菩萨言：<a id="a-GE"></a>“希有！<a id="a-GF"></a>善男子，<a id="a-GG"></a>乃能如是发弘誓愿，<a id="a-GH"></a>于此大乘久住生死无疲惓耶？<a id="a-GI"></a>”</p>
  <p id="aGJ">虚空藏答言：<a id="a-GK"></a>“善男子，<a id="a-GL"></a>此大地运载诸山河石壁、<a id="a-GM"></a>树木丛林、<a id="a-GN"></a>一切药草、<a id="a-GO"></a>百谷苗稼及诸众生有疲惓不？<a id="a-GP"></a>”</p>
  <p id="aGQ">答言：<a id="a-GR"></a>“不也，<a id="a-GS"></a>大士。<a id="a-GT"></a>”</p>
  <p id="aGU">虚空藏言：<a id="a-GV"></a>“善男子，<a id="a-GW"></a>诸菩萨心亦如大地，<a id="a-GX"></a>淳至成就故，<a id="a-GY"></a>行菩萨行无有疲惓亦复如是。<a id="a-GZ"></a>”</p>
  <p id="aGa">虚空藏复言：<a id="a-Gb"></a>“善男子，<a id="a-Gc"></a>如此大地住于水上，<a id="a-Gd"></a>此水持地无有疲惓；<a id="a-Ge"></a>诸菩萨心亦如大水，<a id="a-Gf"></a>以大悲力故，<a id="a-Gg"></a>教化众生无有疲惓亦复如是。<a id="a-Gh"></a>”</p>
  <p id="aGi">虚空藏复言：<a id="a-Gj"></a>“善男子，<a id="a-Gk"></a>如此大水住于风上，<a id="a-Gl"></a>此风持水无有疲惓；<a id="a-Gm"></a>诸菩萨心亦如大风，<a id="a-Gn"></a>以大方便力故，<a id="a-Go"></a>净佛世界无有疲惓亦复如是。<a id="a-Gp"></a>”</p>
  <p id="aGq">虚空藏复言：<a id="a-Gr"></a>“善男子，<a id="a-Gs"></a>喻如大风住于空上无所依止，<a id="a-Gt"></a>此空持风无所障碍、<a id="a-Gu"></a>无有疲惓；<a id="a-Gv"></a>诸菩萨心亦如风空，<a id="a-Gw"></a>以般若波罗蜜力故，<a id="a-Gx"></a>集一切佛法无有懈废疲惓亦复如是。<a id="a-Gy"></a>所以者何？<a id="a-Gz"></a>菩萨知一切法相所以成就，<a id="a-H0"></a>无生、<a id="a-H1"></a>无作者、<a id="a-H2"></a>无受者，<a id="a-H3"></a>因缘合成故而有所作，<a id="a-H4"></a>所作诸法亦无有实；<a id="a-H5"></a>本际空故，<a id="a-H6"></a>本际离故，<a id="a-H7"></a>实无成就；<a id="a-H8"></a>自性空故，<a id="a-H9"></a>无生无灭。<a id="a-HA"></a>知一切诸法性相如，<a id="a-HB"></a>是故不见有法可生疲厌及疲厌者。<a id="a-HC"></a>所以者何？<a id="a-HD"></a>菩萨知一切法无二故，<a id="a-HE"></a>知生死性与涅槃性等，<a id="a-HF"></a>知涅槃性与一切法性等，<a id="a-HG"></a>知一切法性与无性等故，<a id="a-HH"></a>亦不恃不著，<a id="a-HI"></a>知一切诸法过去际、<a id="a-HJ"></a>未来际无自性。<a id="a-HK"></a>以定力故，<a id="a-HL"></a>誓愿力故，<a id="a-HM"></a>不起于定而能现一切所作。<a id="a-HN"></a>”</p>
  <p id="aHO">尔时，<a id="a-HP"></a>生疑菩萨问虚空藏菩萨言：<a id="a-HQ"></a>“唯愿大士说诸菩萨三昧行业。<a id="a-HR"></a>何谓三昧？<a id="a-HS"></a>何谓行三昧业者？<a id="a-HT"></a>”</p>
  <p id="aHU">虚空藏菩萨答生疑菩萨言：<a id="a-HV"></a>“善男子，<a id="a-HW"></a>有八万四千种诸三昧门，<a id="a-HX"></a>此诸三昧门能总摄一切诸余三昧。<a id="a-HY"></a>何等是八万四千三昧门？<a id="a-HZ"></a>善男子，<a id="a-Ha"></a>菩萨有三昧名曰不忘菩提心，<a id="a-Hb"></a>能成就不散乱行。<a id="a-Hc"></a>有三昧名曰降伏，<a id="a-Hd"></a>能净淳至。<a id="a-He"></a>有三昧名曰不显行，<a id="a-Hf"></a>能究竟成就不退所作。<a id="a-Hg"></a>有三昧名曰不依，<a id="a-Hh"></a>能增进成就毕竟。<a id="a-Hi"></a>有三昧名曰无垢，<a id="a-Hj"></a>能成就白心。<a id="a-Hk"></a>有三昧名曰照耀，<a id="a-Hl"></a>能开示善法。<a id="a-Hm"></a>有三昧名曰真净，<a id="a-Hn"></a>能回一切魔行。<a id="a-Ho"></a>有三昧名曰踊出，<a id="a-Hp"></a>终不为外道诸论之所降伏。<a id="a-Hq"></a>有三昧名曰舍离，<a id="a-Hr"></a>能调伏一切诸烦恼结。<a id="a-Hs"></a>有三昧名回伏，<a id="a-Ht"></a>能令一切入真实道。<a id="a-Hu"></a>有三昧名曰转进，<a id="a-Hv"></a>能离声闻、<a id="a-Hw"></a>辟支佛地。<a id="a-Hx"></a>有三昧名曰乐游，<a id="a-Hy"></a>能不厌生死。<a id="a-Hz"></a>有三昧名曰趣向，<a id="a-I0"></a>能从一地至一地故。<a id="a-I1"></a>有三昧名曰怡怿，<a id="a-I2"></a>能成就悦可大众故。<a id="a-I3"></a>有三昧名无碍光，<a id="a-I4"></a>能于一切众生成就等心。<a id="a-I5"></a>有三昧名曰知所作，<a id="a-I6"></a>能顺一切所作不逆故。<a id="a-I7"></a>有三昧名曰师子相，<a id="a-I8"></a>能成就大众无所畏。<a id="a-I9"></a>有三昧名曰心勇，<a id="a-IA"></a>能降伏四魔。<a id="a-IB"></a>有三昧名曰莲华庄严，<a id="a-IC"></a>能成就不染世法。<a id="a-ID"></a>有三昧名曰光庄严，<a id="a-IE"></a>能普照诸佛世界。<a id="a-IF"></a>有三昧名曰清凉，<a id="a-IG"></a>能断离憎爱故。<a id="a-IH"></a>有三昧名曰幢相，<a id="a-II"></a>能成就一切佛法光明故。<a id="a-IJ"></a>有三昧名曰炬王，<a id="a-IK"></a>能成就大智慧光明。<a id="a-IL"></a>有三昧名曰日光，<a id="a-IM"></a>能成就断除无明闇冥。<a id="a-IN"></a>有三昧名曰集德，<a id="a-IO"></a>能成就辞辩无尽。<a id="a-IP"></a>有三昧名曰那罗延，<a id="a-IQ"></a>能成就金刚身。<a id="a-IR"></a>有三昧名曰坚固，<a id="a-IS"></a>能成就不掉动心。<a id="a-IT"></a>有三昧名曰弥楼幢，<a id="a-IU"></a>能成就不见顶相。<a id="a-IV"></a>有三昧名曰坚自在，<a id="a-IW"></a>能成就度本愿。<a id="a-IX"></a>有三昧名曰金刚士，<a id="a-IY"></a>能成就不退诸通。<a id="a-IZ"></a>有三昧名曰金刚场，<a id="a-Ia"></a>能成就升于道场。<a id="a-Ib"></a>有三昧名曰喻如金刚，<a id="a-Ic"></a>善能鉴彻一切诸法。<a id="a-Id"></a>有三昧名曰行王，<a id="a-Ie"></a>能观一切众生心行。<a id="a-If"></a>有三昧名曰慧王，<a id="a-Ig"></a>能成就胜智，<a id="a-Ih"></a>知诸根满足未满足者。<a id="a-Ii"></a>有三昧名曰随类，<a id="a-Ij"></a>能成就随众生性而为说法。<a id="a-Ik"></a>有三昧名曰修一切诸身，<a id="a-Il"></a>能成就法身。<a id="a-Im"></a>有三昧名曰不眴，<a id="a-In"></a>能得成就无碍见见诸如来。<a id="a-Io"></a>有三昧名曰无诤，<a id="a-Ip"></a>能得分别一切因缘。<a id="a-Iq"></a>有三昧名曰无垢轮，<a id="a-Ir"></a>能得成就转妙法轮。<a id="a-Is"></a>有三昧名曰电光，<a id="a-It"></a>能得觉诸法因缘。<a id="a-Iu"></a>有三昧名曰善分别，<a id="a-Iv"></a>能知诸界尽同一界。<a id="a-Iw"></a>有三昧名曰庄严王，<a id="a-Ix"></a>能得成就相好。<a id="a-Iy"></a>有三昧名曰随解王，<a id="a-Iz"></a>能以一音报于一切。<a id="a-J0"></a>有三昧名曰不分别法界，<a id="a-J1"></a>能知一切三昧同一三昧。<a id="a-J2"></a>有三昧名曰坚固，<a id="a-J3"></a>能得不退于诸法性。<a id="a-J4"></a>有三昧名曰不可坏，<a id="a-J5"></a>能知诸法同于法性。<a id="a-J6"></a>有三昧名曰无终，<a id="a-J7"></a>能知本际非际。<a id="a-J8"></a>有三昧名曰无作，<a id="a-J9"></a>能成就如如无有变易。<a id="a-JA"></a>有三昧名曰无动，<a id="a-JB"></a>能知诸法平等如虚空。<a id="a-JC"></a>有三昧名曰净住，<a id="a-JD"></a>能得成就诸波罗蜜。<a id="a-JE"></a>有三昧名曰善摄，<a id="a-JF"></a>能成就四摄法。<a id="a-JG"></a>有三昧名曰等行，<a id="a-JH"></a>能得成就四梵行。<a id="a-JI"></a>有三昧名曰无碍观，<a id="a-JJ"></a>能得成就诸助道法。<a id="a-JK"></a>有三昧名曰海印，<a id="a-JL"></a>能得总持诸佛所说。<a id="a-JM"></a>有三昧名曰空，<a id="a-JN"></a>能断一切诸见。<a id="a-JO"></a>有三昧名曰无相，<a id="a-JP"></a>能断一切诸觉。<a id="a-JQ"></a>有三昧名曰无愿，<a id="a-JR"></a>能得净成就一切诸愿。<a id="a-JS"></a>有三昧名曰决了，<a id="a-JT"></a>能得成就无生法忍。<a id="a-JU"></a>有三昧名曰不脱，<a id="a-JV"></a>能得成就不失所闻法。<a id="a-JW"></a>有三昧名曰无翳，<a id="a-JX"></a>能以善说悦可众生。<a id="a-JY"></a>有三昧名曰得丰，<a id="a-JZ"></a>能得成就宝手。<a id="a-Ja"></a>有三昧名曰法云，<a id="a-Jb"></a>能雨一切法门。<a id="a-Jc"></a>有三昧名曰宝庄严，<a id="a-Jd"></a>能得成就不断三宝胜种。<a id="a-Je"></a>有三昧名曰无比，<a id="a-Jf"></a>能成就智所作业。<a id="a-Jg"></a>有三昧名曰虚空门，<a id="a-Jh"></a>能得离一切障碍。<a id="a-Ji"></a>有三昧名曰智印，<a id="a-Jj"></a>能得遍知一切诸法。<a id="a-Jk"></a>有三昧名曰见现在诸佛，<a id="a-Jl"></a>能得成就诸如来功德。<a id="a-Jm"></a>有三昧名曰选择寂静如意，<a id="a-Jn"></a>能得成就离于本际。<a id="a-Jo"></a>有三昧名曰分别一相法门，<a id="a-Jp"></a>能得成就于未来世说一相法门。<a id="a-Jq"></a>有三昧名曰了知一切法平等性，<a id="a-Jr"></a>能得成就解了一切经书。<a id="a-Js"></a>有三昧名曰集诸功德，<a id="a-Jt"></a>能得润益一切众生。<a id="a-Ju"></a>有三昧名曰游戏神通，<a id="a-Jv"></a>能得成就不思议解脱。<a id="a-Jw"></a>有三昧名曰自觉，<a id="a-Jx"></a>能入如来秘密之藏。<a id="a-Jy"></a>有三昧名曰首楞严，<a id="a-Jz"></a>能于菩萨地中乃至示大涅槃。<a id="a-K0"></a>有三昧名曰遍至，<a id="a-K1"></a>能得成就在在现生。<a id="a-K2"></a>有三昧名曰灌顶王，<a id="a-K3"></a>能得成就菩萨所行无余。<a id="a-K4"></a>有三昧名曰无胜，<a id="a-K5"></a>能得成就如来十力。<a id="a-K6"></a>有三昧名曰无尽，<a id="a-K7"></a>能得成就四无所畏。<a id="a-K8"></a>有三昧名曰无等，<a id="a-K9"></a>能得成就佛不共法。<a id="a-KA"></a>有三昧名曰愿王，<a id="a-KB"></a>能得成就诸所闻法，<a id="a-KC"></a>自利利彼功不唐捐。<a id="a-KD"></a>有三昧名曰善入无垢印，<a id="a-KE"></a>能现前觉了一切佛法。<a id="a-KF"></a>有三昧名曰善知觉，<a id="a-KG"></a>能得成就萨婆若智无有遗余。<a id="a-KH"></a>有三昧名曰尽无边，<a id="a-KI"></a>能得成就一切佛事受行无余。</p>
  <p id="aKJ">“善男子，<a id="a-KK"></a>此谓八万四千三昧门。<a id="a-KL"></a>以此等为首，<a id="a-KM"></a>菩萨坐道场时，<a id="a-KN"></a>便得八万四千诸三昧门，<a id="a-KO"></a>一一三昧以无量阿僧祇百千万亿三昧以为眷属。<a id="a-KP"></a>善男子，<a id="a-KQ"></a>是诸三昧能知八万四千种众生诸所行法，<a id="a-KR"></a>以能显现八万四千法聚。<a id="a-KS"></a>善男子，<a id="a-KT"></a>是为略说诸菩萨行，<a id="a-KU"></a>及诸佛法藏少分，<a id="a-KV"></a>而诸菩萨行无量无边，<a id="a-KW"></a>诸佛法藏不可思议。<a id="a-KX"></a>”</p>
  <p id="aKY">尔时，<a id="a-KZ"></a>虚空藏菩萨说是法时，<a id="a-Ka"></a>有万六千菩萨得柔顺忍无量三昧而现在前，<a id="a-Kb"></a>复有八万四千众生发阿耨多罗三藐三菩提心。</p>
  <p id="aKc">尔时，<a id="a-Kd"></a>世尊赞虚空藏菩萨言：<a id="a-Ke"></a>“善哉！<a id="a-Kf"></a>善哉！<a id="a-Kg"></a>善男子，<a id="a-Kh"></a>快说是诸三昧法门，<a id="a-Ki"></a>善说如来胜智。<a id="a-Kj"></a>如汝自身，<a id="a-Kk"></a>证行此法不从他得。<a id="a-Kl"></a>”</p>
  <p id="aKm">尔时，<a id="a-Kn"></a>生疑菩萨合掌白虚空藏言：<a id="a-Ko"></a>“希有！<a id="a-Kp"></a>大士，<a id="a-Kq"></a>乃能成就如是不可思议功德！<a id="a-Kr"></a>不从他闻，<a id="a-Ks"></a>而能入于如来胜智行处。<a id="a-Kt"></a>我亦愿乐欲令一切众生得此不可思议法如来行处。<a id="a-Ku"></a>”</p>
  <p id="aKv">尔时，<a id="a-Kw"></a>大德舍利弗问生疑菩萨言：<a id="a-Kx"></a>“善男子，<a id="a-Ky"></a>谁为汝作此生疑名也？<a id="a-Kz"></a>”</p>
  <p id="aL0">生疑菩萨答舍利弗言：<a id="a-L1"></a>“菩提心为我作此生疑名。<a id="a-L2"></a>所以然者？<a id="a-L3"></a>若不发菩提心，<a id="a-L4"></a>于佛法中终不生疑。<a id="a-L5"></a>其有发阿耨多罗三藐三菩提心者，<a id="a-L6"></a>其人于一切佛法则生疑惑，<a id="a-L7"></a>为欲现知明了一切佛法故。<a id="a-L8"></a>譬如灌顶刹利王最大太子，<a id="a-L9"></a>成就王相应作国主，<a id="a-LA"></a>次父之后应绍王位，<a id="a-LB"></a>是故其子每常咨问治国之法：<a id="a-LC"></a>‘我当云何监领国事？<a id="a-LD"></a>’大德舍利弗，<a id="a-LE"></a>菩萨摩诃萨亦复如是，<a id="a-LF"></a>毕竟发阿耨多罗三藐三菩提心者，<a id="a-LG"></a>次如来后亦应绍继无上法王尊位，<a id="a-LH"></a>亦常思惟咨问一切智相应之法：<a id="a-LI"></a>‘我等应当云何持无上法王法也？<a id="a-LJ"></a>’是故亦于一切佛法每常生疑。<a id="a-LK"></a>大德舍利弗，<a id="a-LL"></a>当知以此因缘，<a id="a-LM"></a>由菩提心故立此生疑名也。<a id="a-LN"></a>”</p>
  <p id="aLO">生疑菩萨复语舍利弗言：<a id="a-LP"></a>“大德，<a id="a-LQ"></a>我从昔来不忆值诸佛菩萨及善知识，<a id="a-LR"></a>未曾不问诸佛妙法，<a id="a-LS"></a>是故我真名生疑也。<a id="a-LT"></a>”</p>
 </body>
</html>