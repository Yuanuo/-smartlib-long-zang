<!doctype html>
<html id="z3IBTL2EW" data-ver="1558">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第二十</h1>
  <h2 id="a2">宝幢分中魔调伏品第三</h2>
  <p id="a3">尔时，<a id="a-4"></a>世界百亿魔王悉来集聚，<a id="a-5"></a>至波旬所。<a id="a-6"></a>波旬语诸魔王言：<a id="a-7"></a>“诸善男子，<a id="a-8"></a>汝等知不？<a id="a-9"></a>有释种子出现于世作大幻术，<a id="a-A"></a>六年苦行趣菩提树。<a id="a-B"></a>我于尔时，<a id="a-C"></a>将领三万六千亿众，<a id="a-D"></a>至于彼所然我尽力，<a id="a-E"></a>乃至不能动金刚座。<a id="a-F"></a>尔时，<a id="a-G"></a>瞿昙于菩提树成就幻术，<a id="a-H"></a>以幻力故，<a id="a-I"></a>令此三千大千世界六种震动，<a id="a-J"></a>使我眷属颠倒堕落如树拔根。<a id="a-K"></a>当尔之时，<a id="a-L"></a>释子成就无相幻术，<a id="a-M"></a>以幻力故，<a id="a-N"></a>十方智人悉皆归属。<a id="a-O"></a>推求瞿昙所度众生，<a id="a-P"></a>心相所在莫知其处。<a id="a-Q"></a>若有人能至心归依，<a id="a-R"></a>尽力不能动其一毛，<a id="a-S"></a>不可诳惑，<a id="a-T"></a>不可怖畏。<a id="a-U"></a>我今婇女五百之众，<a id="a-V"></a>及诸眷属悉复归向，<a id="a-W"></a>而我不能遮止动转。<a id="a-X"></a>汝等今者福德弘大，<a id="a-Y"></a>多有幻力，<a id="a-Z"></a>若能有心见助佐者，<a id="a-a"></a>然后我能坏彼释子断绝其命，<a id="a-b"></a>亦能摧破诸归依者，<a id="a-c"></a>灭沙门法增长魔业，<a id="a-d"></a>尔时我当受无上乐。<a id="a-e"></a>”</p>
  <p id="af">尔时，<a id="a-g"></a>有魔名曰亲近，<a id="a-h"></a>即作是言：<a id="a-i"></a>“彼释子者，<a id="a-j"></a>悉已成就无量功德，<a id="a-k"></a>功德庄严，<a id="a-l"></a>智慧庄严，<a id="a-m"></a>不住诸有悉能调伏一切众生，<a id="a-n"></a>能坏种种众苦烦恼，<a id="a-o"></a>身净心净，<a id="a-p"></a>汝等不能起恶加害。<a id="a-q"></a>”</p>
  <p id="ar">波旬言：<a id="a-s"></a>“我诸眷属为彼释子之所诳惑，<a id="a-t"></a>汝等若不作方便者，<a id="a-u"></a>如是世界不久当空。<a id="a-v"></a>”</p>
  <p id="aw">复有魔言：<a id="a-x"></a>“如来不住一切诸有，<a id="a-y"></a>心净身净，<a id="a-z"></a>远离一切诸恶烦恼，<a id="a-10"></a>于三界中而得解脱，<a id="a-11"></a>一切有为不能系缚，<a id="a-12"></a>是故名为无上寂静。<a id="a-13"></a>如是寂静，<a id="a-14"></a>谁能毁害？<a id="a-15"></a>”</p>
  <p id="a16">波旬言：<a id="a-17"></a>“若欲界中所有众生，<a id="a-18"></a>贪著五欲归释子者，<a id="a-19"></a>是人则能破坏四魔。<a id="a-1A"></a>是等恶人若不治者，<a id="a-1B"></a>汝等云何能治欲界？<a id="a-1C"></a>”</p>
  <p id="a1D">复有魔言：<a id="a-1E"></a>“彼释子者如幻如炎，<a id="a-1F"></a>不可宣说，<a id="a-1G"></a>无有处所，<a id="a-1H"></a>无诸障碍，<a id="a-1I"></a>如是之人云何可害？<a id="a-1J"></a>”</p>
  <p id="a1K">波旬言：<a id="a-1L"></a>“释子于此欲界之中，<a id="a-1M"></a>受食供养诳惑众生，<a id="a-1N"></a>我当云何而不治耶？<a id="a-1O"></a>”</p>
  <p id="a1P">复有魔言：<a id="a-1Q"></a>“我今所有神通之力，<a id="a-1R"></a>及我眷属神通之力，<a id="a-1S"></a>不及释子神通之力十六分中一，<a id="a-1T"></a>我当云何而能加害？<a id="a-1U"></a>”</p>
  <p id="a1V">波旬言：<a id="a-1W"></a>“若彼瞿昙入城乞食，<a id="a-1X"></a>我当方便令其终日不得一粒，<a id="a-1Y"></a>当放大石骂辱使瞋。<a id="a-1Z"></a>我唯一己犹望能办，<a id="a-1a"></a>况于汝等多诸眷属！<a id="a-1b"></a>”</p>
  <p id="a1c">复有魔言：<a id="a-1d"></a>“设使造作如是等事加彼释子，<a id="a-1e"></a>不能令彼生瞋喜心。<a id="a-1f"></a>若不瞋喜，<a id="a-1g"></a>云何可害？<a id="a-1h"></a>”</p>
  <p id="a1i">波旬言：<a id="a-1j"></a>“彼释子者有大智慧，<a id="a-1k"></a>以智力故瞋处不瞋、<a id="a-1l"></a>喜处不喜，<a id="a-1m"></a>修集大慈大悲之心，<a id="a-1n"></a>于诸众生平等无二，<a id="a-1o"></a>是故于我不生瞋喜。<a id="a-1p"></a>”</p>
  <p id="a1q">复有魔言：<a id="a-1r"></a>“若为三界所系缚者，<a id="a-1s"></a>我则能害。<a id="a-1t"></a>彼释子者，<a id="a-1u"></a>不为三界之所系缚，<a id="a-1v"></a>我何能害？<a id="a-1w"></a>”</p>
  <p id="a1x">波旬复言：<a id="a-1y"></a>“汝等若能随我计者，<a id="a-1z"></a>害彼不难！<a id="a-20"></a>汝等悉作比丘、<a id="a-21"></a>比丘尼、<a id="a-22"></a>优婆塞、<a id="a-23"></a>优婆夷像，<a id="a-24"></a>至诸国土城邑聚落，<a id="a-25"></a>向诸国王、<a id="a-26"></a>大臣、<a id="a-27"></a>长者，<a id="a-28"></a>作如是言：<a id="a-29"></a>‘我等已属沙门瞿昙。<a id="a-2A"></a>沙门瞿昙实非沙门空言沙门，<a id="a-2B"></a>非婆罗门虚自称言是婆罗门，<a id="a-2C"></a>实非持戒现持戒相，<a id="a-2D"></a>真实破戒不异凡夫。<a id="a-2E"></a>汝等若信，<a id="a-2F"></a>善哉！<a id="a-2G"></a>善哉！<a id="a-2H"></a>如其不信，<a id="a-2I"></a>七日之后，<a id="a-2J"></a>当雨大石、<a id="a-2K"></a>猛火、<a id="a-2L"></a>利刀。<a id="a-2M"></a>’作是言已，<a id="a-2N"></a>便当于空而降雨之。<a id="a-2O"></a>若作如是种种方便，<a id="a-2P"></a>瞿昙眷属将坏不久。<a id="a-2Q"></a>”</p>
  <p id="a2R">时，<a id="a-2S"></a>诸魔王咸言：<a id="a-2T"></a>“善哉！<a id="a-2U"></a>”尔时，<a id="a-2V"></a>诸魔各自庄严，<a id="a-2W"></a>庄严毕已，<a id="a-2X"></a>趣向鸯伽摩伽陀国。</p>
  <p id="a2Y">尔时，<a id="a-2Z"></a>波旬所有一切弊恶眷属，<a id="a-2a"></a>悉庄严已趣向雪山。<a id="a-2b"></a>时，<a id="a-2c"></a>雪山中有一仙人，<a id="a-2d"></a>名曰光味，<a id="a-2e"></a>眷属五百悉具五通。<a id="a-2f"></a>波旬到已，<a id="a-2g"></a>头面礼敬，<a id="a-2h"></a>作如是言：<a id="a-2i"></a>“沙门瞿昙悉坏一切异见外道，<a id="a-2j"></a>处在大众宣说是言：<a id="a-2k"></a>‘一切众生中实无沙门及婆罗门。<a id="a-2l"></a>’大德，<a id="a-2m"></a>若能与我俱至摩伽陀国，<a id="a-2n"></a>我则能坏沙门瞿昙。<a id="a-2o"></a>沙门瞿昙殊不能与大德论议捔试神力！<a id="a-2p"></a>沙门瞿昙若摧灭已，<a id="a-2q"></a>一切众生悉当恭敬供养于汝。<a id="a-2r"></a>”尔时，<a id="a-2s"></a>波旬作是语已，<a id="a-2t"></a>还来向于无量魔众广说上事。</p>
  <p id="a2u">时，<a id="a-2v"></a>有一魔复作是言：<a id="a-2w"></a>“瞿昙沙门入王舍城，<a id="a-2x"></a>乞食之时，<a id="a-2y"></a>我当于其中路，<a id="a-2z"></a>而作师子、<a id="a-30"></a>虎、<a id="a-31"></a>狼、<a id="a-32"></a>罗刹、<a id="a-33"></a>恶鬼等像，<a id="a-34"></a>令彼见已生怖畏心，<a id="a-35"></a>既生怖畏不能论议现神通力。<a id="a-36"></a>”</p>
  <p id="a37">复有魔言：<a id="a-38"></a>“我当于彼虚空之中，<a id="a-39"></a>降雨大石坏破瞿昙。<a id="a-3A"></a>”</p>
  <p id="a3B">复有魔言：<a id="a-3C"></a>“我当诈作瞿昙弟子，<a id="a-3D"></a>既为弟子当得亲近，<a id="a-3E"></a>得亲近已当断其命。<a id="a-3F"></a>”</p>
  <p id="a3G">复有魔言：<a id="a-3H"></a>“我当现作长者之像，<a id="a-3I"></a>设食请之。<a id="a-3J"></a>彼若受请，<a id="a-3K"></a>我当害之。<a id="a-3L"></a>”</p>
  <p id="a3M">复有魔言：<a id="a-3N"></a>“我当现作淫女之像，<a id="a-3O"></a>至诸王所，<a id="a-3P"></a>云彼瞿昙与我交通。<a id="a-3Q"></a>”</p>
  <p id="a3R">复有魔言：<a id="a-3S"></a>“我当至彼瞿昙沙门，<a id="a-3T"></a>现坏其身而为七分。<a id="a-3U"></a>汝等当言：<a id="a-3V"></a>‘如此尸者瞿昙所杀。<a id="a-3W"></a>’”</p>
  <p id="a3X">复有魔言：<a id="a-3Y"></a>“我当于彼虚空之中，<a id="a-3Z"></a>大声唱言：<a id="a-3a"></a>‘沙门瞿昙是大恶人，<a id="a-3b"></a>若有男女供养之者，<a id="a-3c"></a>命终当生阿鼻地狱。<a id="a-3d"></a>’”</p>
  <p id="a3e">尔时，<a id="a-3f"></a>世尊知魔心已，<a id="a-3g"></a>变此三千大千世界悉为金刚，<a id="a-3h"></a>以遮石雨、<a id="a-3i"></a>火雨、<a id="a-3j"></a>刀雨，<a id="a-3k"></a>悉令众生眼不睹见如是魔业。</p>
  <p id="a3l">尔时，<a id="a-3m"></a>世尊四大弟子，<a id="a-3n"></a>入王舍城次第乞食。</p>
  <p id="a3o">时，<a id="a-3p"></a>舍利弗从东门入，<a id="a-3q"></a>中路值遇五百魔子执持刀杖，<a id="a-3r"></a>语舍利弗：<a id="a-3s"></a>“汝若歌舞，<a id="a-3t"></a>善哉！<a id="a-3u"></a>善哉！<a id="a-3v"></a>如其不者，<a id="a-3w"></a>当断汝命。<a id="a-3x"></a>”舍利弗言：<a id="a-3y"></a>“善哉！<a id="a-3z"></a>童子。<a id="a-40"></a>我今当歌，<a id="a-41"></a>汝等当舞。<a id="a-42"></a>”诸魔子言：<a id="a-43"></a>“善哉！<a id="a-44"></a>大德。<a id="a-45"></a>”</p>
  <p id="a46">时，<a id="a-47"></a>舍利弗即说偈言：</p>
  <p id="a48">“我今不求阴界入，<a id="a-49"></a>　无量世中诳惑故；</p>
  <p id="a4A">若有求于如是法，<a id="a-4B"></a>　是人终不得解脱。<a id="a-4C"></a>”</p>
  <p id="a4D">时，<a id="a-4E"></a>舍利弗说是偈已，<a id="a-4F"></a>复说陀罗尼句：</p>
  <p id="a4G">“婆呵罗(一)　婆呵罗(二)　婆罗婆呵啰(三)　摩利至嘙罗呵(四)　萨[多+也]婆啰呵(五)　阿摩嘙呵啰(六)　莎呵(七)。<a id="a-4H"></a>”</p>
  <p id="a4I">时，<a id="a-4J"></a>舍利弗说是陀罗尼已，<a id="a-4K"></a>五百魔子心得调伏。<a id="a-4L"></a>得调伏已，<a id="a-4M"></a>礼拜忏悔，<a id="a-4N"></a>即作是言：<a id="a-4O"></a>“大德，<a id="a-4P"></a>我今当发阿耨多罗三藐三菩提心，<a id="a-4Q"></a>归依三宝，<a id="a-4R"></a>舍离一切魔之恶业。<a id="a-4S"></a>”</p>
  <p id="a4T">尔时，<a id="a-4U"></a>大德大目乾连从南门入，<a id="a-4V"></a>中路亦值五百魔子手执刀杖，<a id="a-4W"></a>语目连言：<a id="a-4X"></a>“汝若歌舞，<a id="a-4Y"></a>善哉！<a id="a-4Z"></a>善哉！<a id="a-4a"></a>如其不者，<a id="a-4b"></a>当断汝命。<a id="a-4c"></a>”目连答言：<a id="a-4d"></a>“善哉！<a id="a-4e"></a>童子，<a id="a-4f"></a>我今当歌，<a id="a-4g"></a>汝等当舞。<a id="a-4h"></a>”诸魔子言：<a id="a-4i"></a>“善哉！<a id="a-4j"></a>大德。<a id="a-4k"></a>”</p>
  <p id="a4l">尔时，<a id="a-4m"></a>目连即说偈言：</p>
  <p id="a4n">“我今不求阴界入，<a id="a-4o"></a>　无量世中诳惑故；</p>
  <p id="a4p">若有求于如是法，<a id="a-4q"></a>　是人终不得解脱。<a id="a-4r"></a>”</p>
  <p id="a4s">时，<a id="a-4t"></a>目乾连说是偈已，<a id="a-4u"></a>复说此陀罗尼句：</p>
  <p id="a4v">“阿嘙摩(一)　阿嘙摩(二)　摩啰拏(三)　啰阇(四)　阇呵奢(五)　摩咃(六)　奢摩咃(七)　奢摩咃(八)　伽伽那嘙摩(九)　莎呵(十)。<a id="a-4w"></a>”</p>
  <p id="a4x">时，<a id="a-4y"></a>目乾连说是陀罗尼已，<a id="a-4z"></a>五百魔子心得调伏。<a id="a-50"></a>得调伏已，<a id="a-51"></a>礼拜忏悔，<a id="a-52"></a>即作是言：<a id="a-53"></a>“大德，<a id="a-54"></a>我今当发阿耨多罗三藐三菩提心，<a id="a-55"></a>归依三宝，<a id="a-56"></a>舍离一切恶魔事业。<a id="a-57"></a>”</p>
  <p id="a58">尔时，<a id="a-59"></a>弥多罗尼子从西门入，<a id="a-5A"></a>中路亦值五百魔子执持刀杖，<a id="a-5B"></a>语富楼那：<a id="a-5C"></a>“汝若歌舞，<a id="a-5D"></a>善哉！<a id="a-5E"></a>善哉！<a id="a-5F"></a>如其不者，<a id="a-5G"></a>当断如命。<a id="a-5H"></a>”富楼那言：<a id="a-5I"></a>“善哉！<a id="a-5J"></a>童子，<a id="a-5K"></a>我今当歌，<a id="a-5L"></a>汝等当舞。<a id="a-5M"></a>”诸魔子言：<a id="a-5N"></a>“善哉！<a id="a-5O"></a>大德。<a id="a-5P"></a>”</p>
  <p id="a5Q">时，<a id="a-5R"></a>富楼那即说偈言：</p>
  <p id="a5S">“我今不求阴入界，<a id="a-5T"></a>　无量世中诳惑故；</p>
  <p id="a5U">若有求于如是法，<a id="a-5V"></a>　是人终不得解脱。<a id="a-5W"></a>”</p>
  <p id="a5X">时，<a id="a-5Y"></a>富楼那说是偈已，<a id="a-5Z"></a>复说此陀罗尼句：</p>
  <p id="a5a">“呿竭嘙(一)　呿竭嘙(二)　呿竭嘙(三)　茂遮泞(四)　茂遮泞(五)　阿跋多尼(六)　比跋多尼(七)　莎呵(八)。<a id="a-5b"></a>”</p>
  <p id="a5c">时，<a id="a-5d"></a>富楼那说是陀罗尼已，<a id="a-5e"></a>五百魔子心得调伏。<a id="a-5f"></a>得调伏已，<a id="a-5g"></a>礼拜忏悔，<a id="a-5h"></a>即作是言：<a id="a-5i"></a>“大德，<a id="a-5j"></a>我今当发阿耨多罗三藐三菩提心，<a id="a-5k"></a>归依三宝，<a id="a-5l"></a>舍离一切恶魔事业。<a id="a-5m"></a>”</p>
  <p id="a5n">时，<a id="a-5o"></a>须菩提从北门入，<a id="a-5p"></a>中路亦值五百魔子执持刀杖，<a id="a-5q"></a>语须菩提：<a id="a-5r"></a>“大德，<a id="a-5s"></a>汝若歌舞，<a id="a-5t"></a>善哉！<a id="a-5u"></a>善哉！<a id="a-5v"></a>如其不者，<a id="a-5w"></a>当断汝命。<a id="a-5x"></a>”须菩提言：<a id="a-5y"></a>“善哉！<a id="a-5z"></a>童子，<a id="a-60"></a>我今当歌，<a id="a-61"></a>汝等当舞。<a id="a-62"></a>”诸魔子言：<a id="a-63"></a>“善哉！<a id="a-64"></a>大德。<a id="a-65"></a>”</p>
  <p id="a66">时，<a id="a-67"></a>须菩提即说偈言：</p>
  <p id="a68">“我今不求阴入界，<a id="a-69"></a>　无量世中诳惑故；</p>
  <p id="a6A">若有求于如是法，<a id="a-6B"></a>　是人终不得解脱。<a id="a-6C"></a>”</p>
  <p id="a6D">时，<a id="a-6E"></a>须菩提说是偈已，<a id="a-6F"></a>复说此陀罗尼句：</p>
  <p id="a6G">“娑茂提(一)　比茂睼(二)　茂利蛇阇醯(三)　思隶(四)　思隶(五)　思隶(六)　婆思隶(七)　婆思隶(八)　呵嘙思隶(九)　复多拘置思隶(十)　莎呵(十一)。<a id="a-6H"></a>”</p>
  <p id="a6I">时，<a id="a-6J"></a>须菩提说是陀罗尼已，<a id="a-6K"></a>五百魔子心得调伏。<a id="a-6L"></a>得调伏已，<a id="a-6M"></a>礼拜忏悔，<a id="a-6N"></a>即作是言：<a id="a-6O"></a>“大德，<a id="a-6P"></a>我今当发阿耨多罗三藐三菩提心，<a id="a-6Q"></a>归依三宝，<a id="a-6R"></a>舍离一切恶魔事业。<a id="a-6S"></a>”</p>
  <p id="a6T">尔时，<a id="a-6U"></a>世尊神通力故，<a id="a-6V"></a>令王舍城所有众生一切皆见百由旬地，<a id="a-6W"></a>城四门中各各皆有一大弟子。<a id="a-6X"></a>其城中出一大莲华，<a id="a-6Y"></a>纵广满足二十五丈，<a id="a-6Z"></a>琉璃为茎，<a id="a-6a"></a>黄金为叶，<a id="a-6b"></a>金刚为须，<a id="a-6c"></a>有无量叶，<a id="a-6d"></a>光明远照。<a id="a-6e"></a>众生皆见高出三丈，<a id="a-6f"></a>四天王处乃至阿迦腻吒天处，<a id="a-6g"></a>亦如是见高出三丈。</p>
  <p id="a6h">时，<a id="a-6i"></a>莲华中说如是偈，<a id="a-6j"></a>诸天世人随处皆闻：</p>
  <p id="a6k">“此世界中一佛出，<a id="a-6l"></a>　悉能摧伏一切魔，</p>
  <p id="a6m">能转无上妙法轮，<a id="a-6n"></a>　调伏此间诸众生。</p>
  <p id="a6o">二足中尊能成就，<a id="a-6p"></a>　忧婆提舍拘律陀，</p>
  <p id="a6q">能破二种烦恼根，<a id="a-6r"></a>　佛欲来此调众生。</p>
  <p id="a6s">了知三世如掌果，<a id="a-6t"></a>　具足三戒所说净，</p>
  <p id="a6u">远离三垢愍一切，<a id="a-6v"></a>　佛欲来此调众生。</p>
  <p id="a6w">具足如意无所畏，<a id="a-6x"></a>　调伏四众说四果，</p>
  <p id="a6y">常乐说法真实义，<a id="a-6z"></a>　圣师子王为我来。</p>
  <p id="a70">具足五力及五根，<a id="a-71"></a>　成就功德无碍智，</p>
  <p id="a72">无上世尊为众生，<a id="a-73"></a>　修悲拔出三恶众。</p>
  <p id="a74">调伏六根得上信，<a id="a-75"></a>　远离六入修六念，</p>
  <p id="a76">具足六通真实语，<a id="a-77"></a>　世尊欲来调众生。</p>
  <p id="a78">一切众生烦恼缚，<a id="a-79"></a>　处闇不知解脱道，</p>
  <p id="a7A">常行魔路不知实，<a id="a-7B"></a>　贪著颠倒失智慧。</p>
  <p id="a7C">不知此彼及生死，<a id="a-7D"></a>　贪五欲故远离禅，</p>
  <p id="a7E">是故不能得解脱，<a id="a-7F"></a>　不能修道报昔善。</p>
  <p id="a7G">众生不知生老死，<a id="a-7H"></a>　是故不修三解脱，</p>
  <p id="a7I">远离一切施戒慧，<a id="a-7J"></a>　是故不出三恶道。</p>
  <p id="a7K">众生若离五欲乐，<a id="a-7L"></a>　亲近如来听正法，</p>
  <p id="a7M">至心受持一偈义，<a id="a-7N"></a>　是人解脱如先佛。<a id="a-7O"></a>”</p>
  <p id="a7P">又复偈音闻于色界十六住处：</p>
  <p id="a7Q">“若有修集清净法，<a id="a-7R"></a>　远离诤讼修禅定，</p>
  <p id="a7S">至心专念诸解脱，<a id="a-7T"></a>　无有散乱坏烦恼，</p>
  <p id="a7U">获得十三忍辱法，<a id="a-7V"></a>　远离恶触及乱心，</p>
  <p id="a7W">出过一切生老死，<a id="a-7X"></a>　修四无量诸禅定。</p>
  <p id="a7Y">永断常见及断见，<a id="a-7Z"></a>　过三恶道得正定，</p>
  <p id="a7a">深观无常无我乐，<a id="a-7b"></a>　获随法忍如先佛。</p>
  <p id="a7c">若欲舍乐如涕唾，<a id="a-7d"></a>　观一切空行无异，</p>
  <p id="a7e">净于法界及菩提，<a id="a-7f"></a>　于法无碍如虚空，</p>
  <p id="a7g">能坏四魔灭烦恼，<a id="a-7h"></a>　修集正道诸方便，</p>
  <p id="a7i">不畏邪见如师子，<a id="a-7j"></a>　当亲如来则获之。<a id="a-7k"></a>”</p>
  <p id="a7l">出如是等偈音声时，<a id="a-7m"></a>无量众生趣莲华所。<a id="a-7n"></a>尔时，<a id="a-7o"></a>波旬耳闻是偈，<a id="a-7p"></a>又见王舍城中莲华，<a id="a-7q"></a>无量众生悉坐其下，<a id="a-7r"></a>次第乃至阿迦腻吒，<a id="a-7s"></a>亦复如是受大苦恼，<a id="a-7t"></a>告诸魔言：<a id="a-7u"></a>“谛听！<a id="a-7v"></a>谛听！<a id="a-7w"></a>瞿昙沙门作大幻术。<a id="a-7x"></a>汝等不能造作魔业，<a id="a-7y"></a>不久当失所居之处。<a id="a-7z"></a>汝等当雨刀石猛火。<a id="a-80"></a>”</p>
  <p id="a81">时，<a id="a-82"></a>有一魔语波旬言：<a id="a-83"></a>“瞿昙沙门，<a id="a-84"></a>悉已成就无量功德，<a id="a-85"></a>具二庄严，<a id="a-86"></a>所谓功德、<a id="a-87"></a>智慧。<a id="a-88"></a>彼神力故，<a id="a-89"></a>令我狂乱不能造作魔之事业。<a id="a-8A"></a>我今于彼实怀恐惧！<a id="a-8B"></a>”</p>
  <p id="a8C">复有一魔语波旬言：<a id="a-8D"></a>“汝今愚痴行于邪道，<a id="a-8E"></a>无心之人若见瞿昙尚生信敬，<a id="a-8F"></a>况有心者！<a id="a-8G"></a>汝今若欲得大利益，<a id="a-8H"></a>应当至心归依宗敬。<a id="a-8I"></a>”</p>
  <p id="a8J">复有一魔语波旬言：<a id="a-8K"></a>“波旬，<a id="a-8L"></a>汝今云何常乐恶行造作恶业？<a id="a-8M"></a>汝当远离恶魔之业！<a id="a-8N"></a>汝今不见如来世尊，<a id="a-8O"></a>趣王舍城欲施众生甘露味耶？<a id="a-8P"></a>汝来当共归依瞿昙。<a id="a-8Q"></a>”</p>
  <p id="a8R">尔时，<a id="a-8S"></a>无量魔众乘空而下至王舍城，<a id="a-8T"></a>或作王像，<a id="a-8U"></a>或转轮王像成就七宝，<a id="a-8V"></a>或复示作自在天像，<a id="a-8W"></a>或作沙门、<a id="a-8X"></a>梵志、<a id="a-8Y"></a>尼乾，<a id="a-8Z"></a>或作四天王像、<a id="a-8a"></a>日月等像、<a id="a-8b"></a>帝释梵像，<a id="a-8c"></a>或有坐立及以礼拜而赞叹者，<a id="a-8d"></a>或有周遍绕王舍城，<a id="a-8e"></a>或有示现上其城上，<a id="a-8f"></a>或有青色、<a id="a-8g"></a>白衣、<a id="a-8h"></a>白璎珞、<a id="a-8i"></a>白幡、<a id="a-8j"></a>白盖，<a id="a-8k"></a>或有黄色、<a id="a-8l"></a>赤衣、<a id="a-8m"></a>赤璎、<a id="a-8n"></a>赤幡、<a id="a-8o"></a>赤盖，<a id="a-8p"></a>或有白色、<a id="a-8q"></a>种种色衣、<a id="a-8r"></a>种种璎珞、<a id="a-8s"></a>黄幡、<a id="a-8t"></a>黄盖，<a id="a-8u"></a>或有赤色、<a id="a-8v"></a>青衣、<a id="a-8w"></a>青璎、<a id="a-8x"></a>青幡、<a id="a-8y"></a>青盖，<a id="a-8z"></a>或七宝色、<a id="a-90"></a>七宝衣服、<a id="a-91"></a>七宝璎珞、<a id="a-92"></a>七宝幡盖，<a id="a-93"></a>或琉璃色，<a id="a-94"></a>或玻瓈色，<a id="a-95"></a>种种色衣、<a id="a-96"></a>种种璎珞、<a id="a-97"></a>种种幡盖，<a id="a-98"></a>或有向佛散种种华烧香礼拜，<a id="a-99"></a>或有歌颂赞叹起舞。</p>
  <p id="a9A">波旬见已举声啼哭，<a id="a-9B"></a>即作是念：<a id="a-9C"></a>“我今丧失所有福报，<a id="a-9D"></a>一切魔众悉皆归属瞿昙沙门。<a id="a-9E"></a>”</p>
  <p id="a9F">尔时，<a id="a-9G"></a>波旬语梵天言：<a id="a-9H"></a>“我虽失福无有伴党，<a id="a-9I"></a>犹故能坏瞿昙沙门。<a id="a-9J"></a>我今当示最后势力，<a id="a-9K"></a>我今能拔如是莲华。<a id="a-9L"></a>”尔时，<a id="a-9M"></a>波旬则趣莲华，<a id="a-9N"></a>虽复目睹捉不能得。<a id="a-9O"></a>如世人言我能捉电，<a id="a-9P"></a>电虽可见而不能捉；<a id="a-9Q"></a>莲华亦尔，<a id="a-9R"></a>魔虽得见而不能捉。</p>
  <p id="a9S">是时，<a id="a-9T"></a>波旬心生懊恼：<a id="a-9U"></a>“如是莲华捉之尚难，<a id="a-9V"></a>云何可拔？<a id="a-9W"></a>”复作是念：<a id="a-9X"></a>“我今当出无量恶声，<a id="a-9Y"></a>令诸四众闻已怖畏，<a id="a-9Z"></a>当舍瞿昙迸散而去。<a id="a-9a"></a>”波旬尔时即出大声，<a id="a-9b"></a>一切四众都无闻者，<a id="a-9c"></a>唯魔自闻，<a id="a-9d"></a>闻已复生大怖畏心。<a id="a-9e"></a>尔时，<a id="a-9f"></a>波旬怖畏战栗，<a id="a-9g"></a>两手拍地而不能著，<a id="a-9h"></a>犹如拍空；<a id="a-9i"></a>复欲取杖以打四众，<a id="a-9j"></a>亦不能见；<a id="a-9k"></a>倍生怖畏举身战栗，<a id="a-9l"></a>犹如猛风吹动树叶，<a id="a-9m"></a>复作是念：<a id="a-9n"></a>“我今永失一切功德、<a id="a-9o"></a>一切神力，<a id="a-9p"></a>不如速还本所住处。<a id="a-9q"></a>若不还者，<a id="a-9r"></a>必死不疑。<a id="a-9s"></a>”于是欲去，<a id="a-9t"></a>莫知道径，<a id="a-9u"></a>复作是念：<a id="a-9v"></a>“我今住此，<a id="a-9w"></a>瞿昙沙门多将眷属，<a id="a-9x"></a>今至不久，<a id="a-9y"></a>如其到者必见屠戮。<a id="a-9z"></a>我今正欲沉身此地，<a id="a-A0"></a>复恐此界众生见之。<a id="a-A1"></a>”是时，<a id="a-A2"></a>波旬不能上下四方遁走，<a id="a-A3"></a>即见己身被五系缚，<a id="a-A4"></a>见已涕泣愁忧苦恼。</p>
  <p id="aA5">时，<a id="a-A6"></a>有一魔名曰圣道，<a id="a-A7"></a>作转轮王像，<a id="a-A8"></a>向彼波旬而说偈言：</p>
  <p id="aA9">“汝以何缘出恶声，<a id="a-AA"></a>　啼哭愁忧受苦恼？</p>
  <p id="aAB">如来今将趣莲华，<a id="a-AC"></a>　能坏众生种种苦。</p>
  <p id="aAD">汝等若欲受安乐，<a id="a-AE"></a>　当至心依无上尊；</p>
  <p id="aAF">汝若不乐五系缚，<a id="a-AG"></a>　应受我语归世尊。<a id="a-AH"></a>”</p>
  <p id="aAI">尔时，<a id="a-AJ"></a>波旬闻是偈已，<a id="a-AK"></a>即作是念：<a id="a-AL"></a>“为我得脱，<a id="a-AM"></a>当诈归依非实心也。<a id="a-AN"></a>”即向如来所住方面，<a id="a-AO"></a>合掌说偈：</p>
  <p id="aAP">“我今归依世中尊，<a id="a-AQ"></a>　能坏众生诸苦恼，</p>
  <p id="aAR">亦复忏悔一切恶，<a id="a-AS"></a>　于佛眷属更不造。<a id="a-AT"></a>”</p>
  <p id="aAU">时，<a id="a-AV"></a>魔波旬说是偈时，<a id="a-AW"></a>于五系缚寻时解脱，<a id="a-AX"></a>得解脱已欲趣己界，<a id="a-AY"></a>复还被缚第二、<a id="a-AZ"></a>第三乃至第七。<a id="a-Aa"></a>尔时，<a id="a-Ab"></a>波旬既不得去，<a id="a-Ac"></a>至心听法。</p>
  <p data-pb></p>
  <h2 id="aAd">宝幢分中三昧神足品第四</h2>
  <p id="aAe">是时，<a id="a-Af"></a>如来四大弟子与诸魔子，<a id="a-Ag"></a>游王舍城歌舞颂偈。<a id="a-Ah"></a>尔时，<a id="a-Ai"></a>大地六返震动，<a id="a-Aj"></a>无量天人悲感啼泣：<a id="a-Ak"></a>“苦哉！<a id="a-Al"></a>苦哉！<a id="a-Am"></a>今者如来犹在于世，<a id="a-An"></a>而四弟子为诸魔众之所戏弄。<a id="a-Ao"></a>”即共和集，<a id="a-Ap"></a>往至佛所而作是言：<a id="a-Aq"></a>“世尊，<a id="a-Ar"></a>唯愿如来放舍舍心。<a id="a-As"></a>何以故？<a id="a-At"></a>一切诸魔欲坏佛法。<a id="a-Au"></a>”</p>
  <p id="aAv">佛言：<a id="a-Aw"></a>“我今当入王舍大城，<a id="a-Ax"></a>教化众生欲破坏魔业，<a id="a-Ay"></a>示大神通施作佛事。<a id="a-Az"></a>”</p>
  <p id="aB0">尔时，<a id="a-B1"></a>佛欲入王舍城。<a id="a-B2"></a>时诸天众悲号，<a id="a-B3"></a>向佛而作是言：<a id="a-B4"></a>“今佛入城实非时也。<a id="a-B5"></a>何以故？<a id="a-B6"></a>无量恶鬼弥满虚空，<a id="a-B7"></a>无量魔众持刀大石。<a id="a-B8"></a>若佛入城，<a id="a-B9"></a>如来法灯将灭不久。<a id="a-BA"></a>”尔时，<a id="a-BB"></a>如来默然不许。<a id="a-BC"></a>复有天言：<a id="a-BD"></a>“世尊，<a id="a-BE"></a>王舍城中，<a id="a-BF"></a>五百魔子执持刀戟欲害如来。<a id="a-BG"></a>”复有一天啼泣而言：<a id="a-BH"></a>“今者释种不久当坏。<a id="a-BI"></a>”复有天言：<a id="a-BJ"></a>“无上法船今当散灭，<a id="a-BK"></a>三界众生谁当济渡令至彼岸？<a id="a-BL"></a>”复有天言：<a id="a-BM"></a>“一切众生常为烦恼之所缠绕，<a id="a-BN"></a>无上大师如其灭者，<a id="a-BO"></a>谁当令彼得解脱耶？<a id="a-BP"></a>”复有天言：<a id="a-BQ"></a>“世尊，<a id="a-BR"></a>不见空中无量魔众，<a id="a-BS"></a>欲雨刀剑、<a id="a-BT"></a>大石、<a id="a-BU"></a>猛火。<a id="a-BV"></a>唯愿如来，<a id="a-BW"></a>愍众生故且莫入城。<a id="a-BX"></a>”复有天言：<a id="a-BY"></a>“世尊，<a id="a-BZ"></a>王舍城中有二万魔，<a id="a-Ba"></a>各各示作婆罗门像，<a id="a-Bb"></a>执持刀剑欲害如来；<a id="a-Bc"></a>复有二万持槊待佛；<a id="a-Bd"></a>复有二万执持弓箭；<a id="a-Be"></a>复有二万持大炬火。<a id="a-Bf"></a>唯愿如来，<a id="a-Bg"></a>受我等语勿复入城。<a id="a-Bh"></a>”如来尔时默然不许。</p>
  <p id="aBi">尔时，<a id="a-Bj"></a>世尊入王舍城门，<a id="a-Bk"></a>其守城天啼泣向佛作如是言：<a id="a-Bl"></a>“唯愿如来勿复入城。<a id="a-Bm"></a>何以故？<a id="a-Bn"></a>今此城中恶众弥满。<a id="a-Bo"></a>若使如来于此灭者，<a id="a-Bp"></a>我当云何见诸天众？<a id="a-Bq"></a>魔众今者欲雨刀剑、<a id="a-Br"></a>猛火、<a id="a-Bs"></a>大石。<a id="a-Bt"></a>如来若灭，<a id="a-Bu"></a>众生闇行，<a id="a-Bv"></a>灭大法炬，<a id="a-Bw"></a>坏大法山，<a id="a-Bx"></a>生老病死欢喜受乐。<a id="a-By"></a>”佛于尔时，<a id="a-Bz"></a>虽闻是语亦不许可。<a id="a-C0"></a>时天复言：<a id="a-C1"></a>“世尊若不惜身命，<a id="a-C2"></a>必欲放舍，<a id="a-C3"></a>有六大城，<a id="a-C4"></a>何必于此？<a id="a-C5"></a>如来若于此间灭者，<a id="a-C6"></a>则令我于无量世中得大恶名。<a id="a-C7"></a>”</p>
  <p id="aC8">尔时，<a id="a-C9"></a>复有无量诸天俱至佛所，<a id="a-CA"></a>作如是言：<a id="a-CB"></a>“世尊，<a id="a-CC"></a>我已曾见无量诸佛说法教化无量众生，<a id="a-CD"></a>实未曾见如是魔众。<a id="a-CE"></a>世间众生常为无量诸恶烦恼之所围绕，<a id="a-CF"></a>值遇良医通达无量医方方便。<a id="a-CG"></a>如来何故，<a id="a-CH"></a>放舍大慈大悲之心？<a id="a-CI"></a>”复有天言：<a id="a-CJ"></a>“如来往昔无量劫中为诸众生修集苦行，<a id="a-CK"></a>今者云何欲舍众生放弃身命？<a id="a-CL"></a>唯愿怜愍演说正法，<a id="a-CM"></a>调伏一切闇昧众生，<a id="a-CN"></a>愿施众生光明，<a id="a-CO"></a>迷行之人示以正路，<a id="a-CP"></a>永断一切三恶道苦。<a id="a-CQ"></a>唯愿久住，<a id="a-CR"></a>莫舍身命。<a id="a-CS"></a>”</p>
  <p id="aCT">尔时，<a id="a-CU"></a>复有净居诸天，<a id="a-CV"></a>告诸天言：<a id="a-CW"></a>“且勿号哭，<a id="a-CX"></a>放舍愁恼。<a id="a-CY"></a>如来具足十力无畏，<a id="a-CZ"></a>今欲摧灭一切魔众。<a id="a-Ca"></a>假使无量无边魔众，<a id="a-Cb"></a>乃至不能动佛一毛。<a id="a-Cc"></a>”</p>
  <p id="aCd">尔时，<a id="a-Ce"></a>梵王、<a id="a-Cf"></a>释提桓因往至佛所，<a id="a-Cg"></a>白佛言：<a id="a-Ch"></a>“世尊，<a id="a-Ci"></a>一切魔众今者定欲毁害如来。<a id="a-Cj"></a>唯愿勿往，<a id="a-Ck"></a>如来当灭一切众生无明闇行。<a id="a-Cl"></a>世尊往昔请诸众生，<a id="a-Cm"></a>许以甘露斯事未果，<a id="a-Cn"></a>云何便欲放舍身命？<a id="a-Co"></a>莫猗往昔菩提树下坏一魔已轻蔑余者，<a id="a-Cp"></a>如来若入王舍城中，<a id="a-Cq"></a>即便灭没无复疑也。<a id="a-Cr"></a>”</p>
  <p id="aCs">尔时，<a id="a-Ct"></a>世尊出大梵音声，<a id="a-Cu"></a>遍三千大千世界已，<a id="a-Cv"></a>而作是言：<a id="a-Cw"></a>“谛听！<a id="a-Cx"></a>谛听！<a id="a-Cy"></a>假使诸魔悉皆遍满十方世界，<a id="a-Cz"></a>尽其力势乃至不能动我一毛。<a id="a-D0"></a>我昔已请无量众生许以甘露，<a id="a-D1"></a>今当演说第一义谛，<a id="a-D2"></a>增长善法，<a id="a-D3"></a>说于正道，<a id="a-D4"></a>以称我愿。<a id="a-D5"></a>我于往昔无量世中，<a id="a-D6"></a>为诸众生多受苦恼，<a id="a-D7"></a>放舍一切金、<a id="a-D8"></a>银、<a id="a-D9"></a>琉璃、<a id="a-DA"></a>玻瓈、<a id="a-DB"></a>宝货、<a id="a-DC"></a>国城、<a id="a-DD"></a>妻子、<a id="a-DE"></a>衣服、<a id="a-DF"></a>饮食及以身命，<a id="a-DG"></a>以妙香华、<a id="a-DH"></a>幡盖、<a id="a-DI"></a>灯明供养诸佛，<a id="a-DJ"></a>受持净戒，<a id="a-DK"></a>修行忍辱，<a id="a-DL"></a>谁能以恶加于我身？<a id="a-DM"></a>我于众生常修慈悲，<a id="a-DN"></a>谁能令我而灭没耶？<a id="a-DO"></a>如我先已摧魔眷属，<a id="a-DP"></a>当知今者亦能破坏，<a id="a-DQ"></a>汝等于此勿怀怖畏！<a id="a-DR"></a>”</p>
  <p id="aDS">时，<a id="a-DT"></a>无量天闻是语已，<a id="a-DU"></a>心生喜乐，<a id="a-DV"></a>各各而言：<a id="a-DW"></a>“南无大士如来世尊！<a id="a-DX"></a>坏大魔众，<a id="a-DY"></a>破诸烦恼，<a id="a-DZ"></a>永断习气，<a id="a-Da"></a>摧憍慢山，<a id="a-Db"></a>拔生死树，<a id="a-Dc"></a>灭死日月，<a id="a-Dd"></a>除无明闇，<a id="a-De"></a>劝化一切邪见众生，<a id="a-Df"></a>焦涸四流，<a id="a-Dg"></a>燃大法炬，<a id="a-Dh"></a>示菩提道，<a id="a-Di"></a>击大法鼓，<a id="a-Dj"></a>施诸众生善法之乐，<a id="a-Dk"></a>复令觉悟四真谛相，<a id="a-Dl"></a>度生死海入无畏处。<a id="a-Dm"></a>”说是语已，<a id="a-Dn"></a>以妙香华、<a id="a-Do"></a>幡盖、<a id="a-Dp"></a>伎乐供养于佛，<a id="a-Dq"></a>复以种种微妙好华散王舍城，<a id="a-Dr"></a>所谓曼陀罗华、<a id="a-Ds"></a>摩诃曼陀罗华、<a id="a-Dt"></a>波楼沙华、<a id="a-Du"></a>摩诃波楼沙华、<a id="a-Dv"></a>迦迦罗华、<a id="a-Dw"></a>摩诃迦迦罗华、<a id="a-Dx"></a>曼殊沙华、<a id="a-Dy"></a>摩诃曼殊沙华、<a id="a-Dz"></a>瞻婆罗华、<a id="a-E0"></a>摩诃瞻婆罗华、<a id="a-E1"></a>欢喜华、<a id="a-E2"></a>大欢喜华、<a id="a-E3"></a>爱乐华、<a id="a-E4"></a>大爱乐华、<a id="a-E5"></a>波利质多华、<a id="a-E6"></a>俱毗遮罗华、<a id="a-E7"></a>忧婆钵罗华、<a id="a-E8"></a>俱物头华、<a id="a-E9"></a>波头摩华、<a id="a-EA"></a>分陀利华，<a id="a-EB"></a>如是等华庄严遍覆如来行处，<a id="a-EC"></a>于路二边七宝行树高一多罗树，<a id="a-ED"></a>间有八味清泉。<a id="a-EE"></a>上虚空中多有诸天，<a id="a-EF"></a>手持上妙七宝幡盖，<a id="a-EG"></a>雨诸杂华、<a id="a-EH"></a>金、<a id="a-EI"></a>银、<a id="a-EJ"></a>玻瓈、<a id="a-EK"></a>琉璃等宝，<a id="a-EL"></a>牛头栴檀及白栴檀，<a id="a-EM"></a>坚鞭沉水种种华香，<a id="a-EN"></a>遍雨如来所行之处。<a id="a-EO"></a>复有种种微妙伎乐，<a id="a-EP"></a>一切人民悉共严治王舍城外如来行处，<a id="a-EQ"></a>诸魔眷属庄严城内。</p>
  <p id="aER">时，<a id="a-ES"></a>佛世尊入王舍城，<a id="a-ET"></a>尔时心游首楞严定，<a id="a-EU"></a>示现微妙八十种好。<a id="a-EV"></a>若事象者即现象像，<a id="a-EW"></a>事师子者现师子像，<a id="a-EX"></a>有事牛者即现牛像，<a id="a-EY"></a>事命命鸟现命命像，<a id="a-EZ"></a>有事兔者即现兔像，<a id="a-Ea"></a>有事鱼、<a id="a-Eb"></a>龙、<a id="a-Ec"></a>龟、<a id="a-Ed"></a>鳖，<a id="a-Ee"></a>梵天、<a id="a-Ef"></a>自在、<a id="a-Eg"></a>建陀、<a id="a-Eh"></a>八臂、<a id="a-Ei"></a>帝释、<a id="a-Ej"></a>阿修罗、<a id="a-Ek"></a>迦楼罗，<a id="a-El"></a>虎、<a id="a-Em"></a>狼、<a id="a-En"></a>猪、<a id="a-Eo"></a>鹿，<a id="a-Ep"></a>水、<a id="a-Eq"></a>火、<a id="a-Er"></a>风神，<a id="a-Es"></a>日月星宿，<a id="a-Et"></a>国王、<a id="a-Eu"></a>大臣，<a id="a-Ev"></a>男女大小，<a id="a-Ew"></a>沙门、<a id="a-Ex"></a>婆罗门，<a id="a-Ey"></a>四王、<a id="a-Ez"></a>夜叉，<a id="a-F0"></a>菩萨、<a id="a-F1"></a>如来，<a id="a-F2"></a>各随所事而得见之；<a id="a-F3"></a>见已皆称南无南无无上世尊，<a id="a-F4"></a>合掌恭敬礼拜供养。</p>
  <p id="aF5">尔时，<a id="a-F6"></a>雪山光味仙人，<a id="a-F7"></a>与其弟子在西门下，<a id="a-F8"></a>侧立待佛。<a id="a-F9"></a>光味仙人睹见佛身，<a id="a-FA"></a>是仙人像，<a id="a-FB"></a>为无量众生之所供养，<a id="a-FC"></a>即作是言：<a id="a-FD"></a>“如是人者，<a id="a-FE"></a>真是大仙，<a id="a-FF"></a>堪受世间人天供养。<a id="a-FG"></a>何以故？<a id="a-FH"></a>福德相故。<a id="a-FI"></a>我云何知彼大我大？<a id="a-FJ"></a>我今当问生姓、<a id="a-FK"></a>经书、<a id="a-FL"></a>出家久近。<a id="a-FM"></a>”光味仙人即趣佛所，<a id="a-FN"></a>告其弟子摩纳：<a id="a-FO"></a>“彼仙人者，<a id="a-FP"></a>德相成就了了可知，<a id="a-FQ"></a>聪明睿哲能解深义。<a id="a-FR"></a>汝等应当至心生信！<a id="a-FS"></a>如我所见相书所载，<a id="a-FT"></a>是人必能说无上道，<a id="a-FU"></a>彼定能令我度生死。<a id="a-FV"></a>”五百弟子同声叹言：<a id="a-FW"></a>“善哉！<a id="a-FX"></a>善哉！<a id="a-FY"></a>如和尚言。<a id="a-FZ"></a>”</p>
  <p id="aFa">尔时，<a id="a-Fb"></a>光味与五百弟子，<a id="a-Fc"></a>前后围绕即至佛所，<a id="a-Fd"></a>作如是言：<a id="a-Fe"></a>“汝是谁耶？<a id="a-Ff"></a>”</p>
  <p id="aFg">佛言：<a id="a-Fh"></a>“是婆罗门。<a id="a-Fi"></a>”</p>
  <p id="aFj">光味复言：<a id="a-Fk"></a>“姓何等耶？<a id="a-Fl"></a>”</p>
  <p id="aFm">答言：<a id="a-Fn"></a>“我姓瞿昙。<a id="a-Fo"></a>”</p>
  <p id="aFp">又问：<a id="a-Fq"></a>“受何戒耶？<a id="a-Fr"></a>”</p>
  <p id="aFs">答言：<a id="a-Ft"></a>“吾受三戒。<a id="a-Fu"></a>”</p>
  <p id="aFv">又问：<a id="a-Fw"></a>“修集何行？<a id="a-Fx"></a>”</p>
  <p id="aFy">答言：<a id="a-Fz"></a>“吾修三空行。<a id="a-G0"></a>”</p>
  <p id="aG1">又问：<a id="a-G2"></a>“出家已来为久近乎？<a id="a-G3"></a>”</p>
  <p id="aG4">答言：<a id="a-G5"></a>“具大智时。<a id="a-G6"></a>”</p>
  <p id="aG7">又问：<a id="a-G8"></a>“汝颇读诵星宿书不？<a id="a-G9"></a>”</p>
  <p id="aGA">答言：<a id="a-GB"></a>“汝今读诵得何利益？<a id="a-GC"></a>”</p>
  <p id="aGD">光味复言：<a id="a-GE"></a>“我以此法教诸众生，<a id="a-GF"></a>受我语者多献供养。<a id="a-GG"></a>”</p>
  <p id="aGH">佛言：<a id="a-GI"></a>“汝知此书，<a id="a-GJ"></a>颇能得过生老死不？<a id="a-GK"></a>”</p>
  <p id="aGL">光味复问：<a id="a-GM"></a>“瞿昙，<a id="a-GN"></a>生老病死云何可断？<a id="a-GO"></a>”</p>
  <p id="aGP">佛言：<a id="a-GQ"></a>“汝若不能断生老死，<a id="a-GR"></a>何用读诵如是星书？<a id="a-GS"></a>”</p>
  <p id="aGT">光味复言：<a id="a-GU"></a>“瞿昙，<a id="a-GV"></a>汝若不知星宿书者，<a id="a-GW"></a>身上何故有星行处。<a id="a-GX"></a>如我知者，<a id="a-GY"></a>定谓瞿昙通达如是星宿彼岸。<a id="a-GZ"></a>”</p>
  <p id="aGa">佛言：<a id="a-Gb"></a>“云何名星宿道？<a id="a-Gc"></a>”</p>
  <p id="aGd">光味答言：<a id="a-Ge"></a>“谓二十八宿日月随行，<a id="a-Gf"></a>一切众生日月年岁皆悉系属。<a id="a-Gg"></a>瞿昙，<a id="a-Gh"></a>一切星宿迹有四分。</p>
  <p id="aGi">“瞿昙，<a id="a-Gj"></a>东方七宿，<a id="a-Gk"></a>谓角、<a id="a-Gl"></a>亢、<a id="a-Gm"></a>氐、<a id="a-Gn"></a>房、<a id="a-Go"></a>心、<a id="a-Gp"></a>尾、<a id="a-Gq"></a>箕。<a id="a-Gr"></a>若人生日，<a id="a-Gs"></a>属角星者，<a id="a-Gt"></a>口阔四指，<a id="a-Gu"></a>额广亦尔，<a id="a-Gv"></a>其身右边多生黑子，<a id="a-Gw"></a>上皆有毛，<a id="a-Gx"></a>当知是人多财富贵。<a id="a-Gy"></a>广额似像，<a id="a-Gz"></a>聪明多智，<a id="a-H0"></a>眷属炽盛。<a id="a-H1"></a>其项短促，<a id="a-H2"></a>脚两指长，<a id="a-H3"></a>左有刀创，<a id="a-H4"></a>多有妻子，<a id="a-H5"></a>恶性轻躁。<a id="a-H6"></a>寻命八十，<a id="a-H7"></a>四十年时一受衰苦，<a id="a-H8"></a>长子不寿，<a id="a-H9"></a>心乐法事，<a id="a-HA"></a>衰患在火。<a id="a-HB"></a>瞿昙，<a id="a-HC"></a>属角星者有如是相。<a id="a-HD"></a>属亢星者，<a id="a-HE"></a>心乐法事，<a id="a-HF"></a>受性多巧，<a id="a-HG"></a>聪明富贵，<a id="a-HH"></a>多怀惭愧，<a id="a-HI"></a>怨不能害，<a id="a-HJ"></a>乐欲出家，<a id="a-HK"></a>受性柔软，<a id="a-HL"></a>轻躁确尽无所隐藏，<a id="a-HM"></a>寿六十年，<a id="a-HN"></a>三十五时身遇笃病，<a id="a-HO"></a>绕颈四指，<a id="a-HP"></a>当有疮瘢，<a id="a-HQ"></a>不宜子息。<a id="a-HR"></a>瞿昙，<a id="a-HS"></a>属亢星者有如是相。<a id="a-HT"></a>属氐星者，<a id="a-HU"></a>生人受身勇健，<a id="a-HV"></a>臣富豪贵，<a id="a-HW"></a>寿二十五，<a id="a-HX"></a>左有黑子，<a id="a-HY"></a>于父母所恒生恶心，<a id="a-HZ"></a>敬出家人，<a id="a-Ha"></a>于己眷属不能增长。<a id="a-Hb"></a>瞿昙，<a id="a-Hc"></a>属氐星者有如是相。<a id="a-Hd"></a>属房星人，<a id="a-He"></a>受性弊恶，<a id="a-Hf"></a>愚騃无智，<a id="a-Hg"></a>巨富豪贵，<a id="a-Hh"></a>右有黑子，<a id="a-Hi"></a>寿三十五当被兵死，<a id="a-Hj"></a>宜于兄弟。<a id="a-Hk"></a>瞿昙，<a id="a-Hl"></a>属房星人有如是相。<a id="a-Hm"></a>属心星人，<a id="a-Hn"></a>富贵多财，<a id="a-Ho"></a>愚痴风病，<a id="a-Hp"></a>寿三十五，<a id="a-Hq"></a>头有疮瘢，<a id="a-Hr"></a>有大名声，<a id="a-Hs"></a>毒不能中，<a id="a-Ht"></a>妻子不乐。<a id="a-Hu"></a>瞿昙，<a id="a-Hv"></a>属心星人有如是相。<a id="a-Hw"></a>属尾星人，<a id="a-Hx"></a>具诸相好，<a id="a-Hy"></a>雄壮富贵，<a id="a-Hz"></a>得大自在，<a id="a-I0"></a>两乳轮相，<a id="a-I1"></a>有大名声，<a id="a-I2"></a>身诸光明胜于日月，<a id="a-I3"></a>聪明大智无能胜者，<a id="a-I4"></a>贪乐出家能调烦恼，<a id="a-I5"></a>增长眷属多有惭愧，<a id="a-I6"></a>寿命百年，<a id="a-I7"></a>四十五时暂一受苦，<a id="a-I8"></a>胸有德相众生乐见，<a id="a-I9"></a>不宜父母。<a id="a-IA"></a>瞿昙，<a id="a-IB"></a>属尾星人有如是相。<a id="a-IC"></a>属箕星人，<a id="a-ID"></a>乐喜诤讼，<a id="a-IE"></a>多犯禁戒，<a id="a-IF"></a>受性弊恶，<a id="a-IG"></a>人不喜见，<a id="a-IH"></a>贪欲炽盛，<a id="a-II"></a>寿六十年，<a id="a-IJ"></a>贫穷困苦，<a id="a-IK"></a>常乐游行，<a id="a-IL"></a>牙齿疏小，<a id="a-IM"></a>胸臆确瘦。<a id="a-IN"></a>瞿昙，<a id="a-IO"></a>属东方宿有如是相。</p>
  <p id="aIP">“属井星人，<a id="a-IQ"></a>多饶财宝，<a id="a-IR"></a>人所恭敬，<a id="a-IS"></a>心乐于法，<a id="a-IT"></a>脐有疮瘢，<a id="a-IU"></a>寿八十年，<a id="a-IV"></a>慈孝供养父母师长，<a id="a-IW"></a>先父母丧，<a id="a-IX"></a>心无悭吝，<a id="a-IY"></a>多有惭愧，<a id="a-IZ"></a>衰祸在水。<a id="a-Ia"></a>瞿昙，<a id="a-Ib"></a>属井星者有如是相。<a id="a-Ic"></a>属鬼星人，<a id="a-Id"></a>悭吝短寿，<a id="a-Ie"></a>脐下四指当有黑子，<a id="a-If"></a>不宜父母，<a id="a-Ig"></a>喜乐诤讼。<a id="a-Ih"></a>瞿昙，<a id="a-Ii"></a>属鬼星者有如是相。<a id="a-Ij"></a>属柳星者，<a id="a-Ik"></a>富贵持戒，<a id="a-Il"></a>慕乐法事，<a id="a-Im"></a>寿七十五，<a id="a-In"></a>增长眷属，<a id="a-Io"></a>死已生天，<a id="a-Ip"></a>腰有赤子，<a id="a-Iq"></a>敬受法者，<a id="a-Ir"></a>人所信伏。<a id="a-Is"></a>瞿昙，<a id="a-It"></a>属柳星者有如是相。<a id="a-Iu"></a>属七星者，<a id="a-Iv"></a>乐为劫贼，<a id="a-Iw"></a>盗物为业，<a id="a-Ix"></a>奸伪谄曲，<a id="a-Iy"></a>薄福短寿，<a id="a-Iz"></a>举动粗犷，<a id="a-J0"></a>愚痴狂骇必被兵死。<a id="a-J1"></a>瞿昙，<a id="a-J2"></a>七星生者有如是相。<a id="a-J3"></a>属张星者，<a id="a-J4"></a>寿命八十，<a id="a-J5"></a>善于音乐，<a id="a-J6"></a>首发稀少，<a id="a-J7"></a>衰二十七及三十三，<a id="a-J8"></a>富贵勇健有大名称，<a id="a-J9"></a>聪明无吝，<a id="a-JA"></a>乐法惭愧，<a id="a-JB"></a>不宜父母及以兄弟，<a id="a-JC"></a>颈有疮瘢，<a id="a-JD"></a>过三十五乃有子息，<a id="a-JE"></a>阴有黑子，<a id="a-JF"></a>髀有黄子。<a id="a-JG"></a>瞿昙，<a id="a-JH"></a>属张星者有如是相。<a id="a-JI"></a>属翼星人，<a id="a-JJ"></a>善知算数，<a id="a-JK"></a>悭吝恶性，<a id="a-JL"></a>钝根邪见，<a id="a-JM"></a>右有黑子，<a id="a-JN"></a>寿命三十三，<a id="a-JO"></a>绝无子息。<a id="a-JP"></a>瞿昙，<a id="a-JQ"></a>属翼星者有如是相。<a id="a-JR"></a>属轸星人，<a id="a-JS"></a>巨富豪贵，<a id="a-JT"></a>多饶眷属、<a id="a-JU"></a>奴婢、<a id="a-JV"></a>仆使，<a id="a-JW"></a>聪明勇健，<a id="a-JX"></a>乐法爱法，<a id="a-JY"></a>敬受法者，<a id="a-JZ"></a>寿命百年，<a id="a-Ja"></a>死已生天。<a id="a-Jb"></a>瞿昙，<a id="a-Jc"></a>属南方星者有如是相。</p>
  <p id="aJd">“属奎星者，<a id="a-Je"></a>其人两颊当有黑子，<a id="a-Jf"></a>持戒乐法，<a id="a-Jg"></a>敬受法者，<a id="a-Jh"></a>富贵乐施，<a id="a-Ji"></a>身有火疮，<a id="a-Jj"></a>寿五十年。<a id="a-Jk"></a>瞿昙，<a id="a-Jl"></a>属奎星者有如是相。<a id="a-Jm"></a>属娄星者，<a id="a-Jn"></a>寿命短促，<a id="a-Jo"></a>贫穷困苦，<a id="a-Jp"></a>乐见毁戒，<a id="a-Jq"></a>其心悭吝，<a id="a-Jr"></a>膝下疮瘢，<a id="a-Js"></a>寿三十年，<a id="a-Jt"></a>不宜于兄。<a id="a-Ju"></a>瞿昙，<a id="a-Jv"></a>属娄星者有如是相。<a id="a-Jw"></a>属胃星者，<a id="a-Jx"></a>不宜父母，<a id="a-Jy"></a>多失财宝，<a id="a-Jz"></a>田业舍宅，<a id="a-K0"></a>膝有黑子，<a id="a-K1"></a>过二十二得大富贵，<a id="a-K2"></a>不悭乐施。<a id="a-K3"></a>瞿昙，<a id="a-K4"></a>属胃星者有如是相。<a id="a-K5"></a>属昴星者，<a id="a-K6"></a>乐于正法，<a id="a-K7"></a>辩口利辞，<a id="a-K8"></a>聪明富贵，<a id="a-K9"></a>多有名称，<a id="a-KA"></a>护持禁戒，<a id="a-KB"></a>人所敬信，<a id="a-KC"></a>死已生天，<a id="a-KD"></a>膝有青子，<a id="a-KE"></a>寿五十年。<a id="a-KF"></a>瞿昙，<a id="a-KG"></a>属昴星者有如是相。<a id="a-KH"></a>属毕星者，<a id="a-KI"></a>人所信伏，<a id="a-KJ"></a>恶性喜斗，<a id="a-KK"></a>于己姊妹生于贪心，<a id="a-KL"></a>富贵多怨，<a id="a-KM"></a>常患胸痛，<a id="a-KN"></a>不宜钱财，<a id="a-KO"></a>左有黑子，<a id="a-KP"></a>寿七十年。<a id="a-KQ"></a>瞿昙，<a id="a-KR"></a>属毕星者有如是相。<a id="a-KS"></a>属觜星者，<a id="a-KT"></a>富贵乐施，<a id="a-KU"></a>惭愧无贪，<a id="a-KV"></a>无有病苦，<a id="a-KW"></a>众生乐见，<a id="a-KX"></a>死已生天，<a id="a-KY"></a>衰在七十，<a id="a-KZ"></a>寿满八十。<a id="a-Ka"></a>瞿昙，<a id="a-Kb"></a>属觜星者有如是相。<a id="a-Kc"></a>属参星者，<a id="a-Kd"></a>受性弊恶，<a id="a-Ke"></a>多造恶业，<a id="a-Kf"></a>作守狱卒，<a id="a-Kg"></a>贪欲偏多，<a id="a-Kh"></a>聪明贫苦，<a id="a-Ki"></a>寿六十五，<a id="a-Kj"></a>多有黑子。<a id="a-Kk"></a>瞿昙，<a id="a-Kl"></a>属西方星有如是相。</p>
  <p id="aKm">“属斗星者，<a id="a-Kn"></a>受性愚痴，<a id="a-Ko"></a>贪不知足，<a id="a-Kp"></a>贫穷恶性，<a id="a-Kq"></a>寿命短促，<a id="a-Kr"></a>当病食死，<a id="a-Ks"></a>黑色羸瘦。<a id="a-Kt"></a>瞿昙，<a id="a-Ku"></a>属斗星者有如是相。<a id="a-Kv"></a>属牛星者，<a id="a-Kw"></a>性痴贫穷，<a id="a-Kx"></a>乐为偷窃，<a id="a-Ky"></a>心多嫉妒，<a id="a-Kz"></a>寿七十年，<a id="a-L0"></a>无有妻子。<a id="a-L1"></a>瞿昙，<a id="a-L2"></a>属牛星者有如是相。<a id="a-L3"></a>属女星者，<a id="a-L4"></a>持戒乐施，<a id="a-L5"></a>其人足下多有黑子，<a id="a-L6"></a>增长眷属，<a id="a-L7"></a>寿八十年，<a id="a-L8"></a>有大名声，<a id="a-L9"></a>无有病痛，<a id="a-LA"></a>宜于父母及以兄弟。<a id="a-LB"></a>瞿昙，<a id="a-LC"></a>属女星者有如是相。<a id="a-LD"></a>属虚星者，<a id="a-LE"></a>福德富贵，<a id="a-LF"></a>眷属爱乐，<a id="a-LG"></a>悭吝不施，<a id="a-LH"></a>寿六十五，<a id="a-LI"></a>其人足下当有黑子。<a id="a-LJ"></a>瞿昙，<a id="a-LK"></a>属虚星者有如是相。<a id="a-LL"></a>属危星者，<a id="a-LM"></a>身无病苦，<a id="a-LN"></a>聪明持戒，<a id="a-LO"></a>通达世事，<a id="a-LP"></a>富贵多财，<a id="a-LQ"></a>寿八十年，<a id="a-LR"></a>宜诸眷属。<a id="a-LS"></a>瞿昙，<a id="a-LT"></a>属危星者有如是相。<a id="a-LU"></a>属室星者，<a id="a-LV"></a>受性弊恶，<a id="a-LW"></a>多犯禁戒，<a id="a-LX"></a>为人富贵，<a id="a-LY"></a>寿命百年，<a id="a-LZ"></a>死堕恶道，<a id="a-La"></a>不宜父母及以兄弟。<a id="a-Lb"></a>瞿昙，<a id="a-Lc"></a>属室生者有如是相。<a id="a-Ld"></a>属壁星者，<a id="a-Le"></a>雄猛多力，<a id="a-Lf"></a>尊荣富贵，<a id="a-Lg"></a>有大名称，<a id="a-Lh"></a>眷属增长，<a id="a-Li"></a>不宜父母，<a id="a-Lj"></a>寿命千年，<a id="a-Lk"></a>名闻无量，<a id="a-Ll"></a>乐法出家，<a id="a-Lm"></a>敬受法者，<a id="a-Ln"></a>聪明多智，<a id="a-Lo"></a>善解世事。<a id="a-Lp"></a>瞿昙，<a id="a-Lq"></a>属北方星有如是相。</p>
  <p id="aLr">“若有通达如是相者，<a id="a-Ls"></a>到于彼岸得大智慧。<a id="a-Lt"></a>”</p>
  <p id="aLu">佛言：<a id="a-Lv"></a>“众生闇行，<a id="a-Lw"></a>著于颠倒烦恼系缚，<a id="a-Lx"></a>随逐如是星宿书籍。<a id="a-Ly"></a>仙人，<a id="a-Lz"></a>星宿虽好，<a id="a-M0"></a>亦复生于牛马狗猪，<a id="a-M1"></a>亦有同属一星生者，<a id="a-M2"></a>而有贫贱富贵参差，<a id="a-M3"></a>是故我知是不定法。<a id="a-M4"></a>仙人，<a id="a-M5"></a>汝虽得禅，<a id="a-M6"></a>我是一切大智之人，<a id="a-M7"></a>何故不问解脱因缘，<a id="a-M8"></a>乃问是事？<a id="a-M9"></a>”</p>
  <p id="aMA">光味又言：<a id="a-MB"></a>“汝今现身如世无异，<a id="a-MC"></a>而尊其事与仙无别，<a id="a-MD"></a>我今真实不知汝是天耶仙耶？<a id="a-ME"></a>龙耶？<a id="a-MF"></a>鬼耶？<a id="a-MG"></a>声如梵音，<a id="a-MH"></a>色如古仙，<a id="a-MI"></a>我从昔来未曾见闻如是色相、<a id="a-MJ"></a>如是事业，<a id="a-MK"></a>是故今问，<a id="a-ML"></a>汝为是谁？<a id="a-MM"></a>系属于谁？<a id="a-MN"></a>姓氏何等？<a id="a-MO"></a>宣说何事？<a id="a-MP"></a>唯愿广说，<a id="a-MQ"></a>我当听受。<a id="a-MR"></a>”</p>
  <p id="aMS">尔时，<a id="a-MT"></a>世尊即说偈言：</p>
  <p id="aMU">“若有学习著相书，<a id="a-MV"></a>　是人不能知此彼；</p>
  <p id="aMW">若有烦恼所缚者，<a id="a-MX"></a>　不得解脱常受苦。</p>
  <p id="aMY">我今具足六神通，<a id="a-MZ"></a>　是故名大婆罗门；</p>
  <p id="aMa">六波罗蜜是我性，<a id="a-Mb"></a>　以六和敬调诸根。</p>
  <p id="aMc">我已受持三种戒，<a id="a-Md"></a>　行空无相三脱门；</p>
  <p id="aMe">我往初发菩提心，<a id="a-Mf"></a>　尔时得名大出家。</p>
  <p id="aMg">我都不觉一法相，<a id="a-Mh"></a>　是故不说星宿书；</p>
  <p id="aMi">法无众生无寿命，<a id="a-Mj"></a>　是故演说无我净。</p>
  <p id="aMk">已度三受三行岸，<a id="a-Ml"></a>　断诸根故无有相；</p>
  <p id="aMm">我已真实知诸法，<a id="a-Mn"></a>　是故获得大寂静。</p>
  <p id="aMo">若无挂碍如虚空，<a id="a-Mp"></a>　虽行菩提不学法，</p>
  <p id="aMq">修集禁戒大忍辱，<a id="a-Mr"></a>　即得无想大智慧。</p>
  <p id="aMs">若不觉业求果报，<a id="a-Mt"></a>　如法不转得菩提！</p>
  <p id="aMu">心不贪著一切阴，<a id="a-Mv"></a>　亦复不观于此彼，</p>
  <p id="aMw">又不觉知菩提道，<a id="a-Mx"></a>　是能速得菩提道。</p>
  <p id="aMy">无有相貌无想念，<a id="a-Mz"></a>　于一切法无觉观，</p>
  <p id="aN0">亦不贪著于诸法，<a id="a-N1"></a>　即能获得一切觉。</p>
  <p id="aN2">若有修集净梵行，<a id="a-N3"></a>　是人得名婆罗门；</p>
  <p id="aN4">观察诸法如虚空，<a id="a-N5"></a>　是人即得名大觉。<a id="a-N6"></a>”</p>
  <p id="aN7">于是，<a id="a-N8"></a>世尊说是偈已，<a id="a-N9"></a>光味仙人及诸眷属，<a id="a-NA"></a>一切皆见如来本身；<a id="a-NB"></a>见本身已，<a id="a-NC"></a>往善所追，<a id="a-ND"></a>即各获得宝幢三昧。<a id="a-NE"></a>得是三昧，<a id="a-NF"></a>能遍观察一切三昧，<a id="a-NG"></a>故名为幢；<a id="a-NH"></a>于诸三昧而得自在，<a id="a-NI"></a>游入一切三昧境界，<a id="a-NJ"></a>是故名为宝幢三昧。</p>
  <p id="aNK">尔时，<a id="a-NL"></a>光味合掌恭敬，<a id="a-NM"></a>持微妙华满其手掬，<a id="a-NN"></a>说偈赞佛：</p>
  <p id="aNO">“如来成就无量德，<a id="a-NP"></a>　犹如大海水弥满，</p>
  <p id="aNQ">功德光明甚微妙，<a id="a-NR"></a>　悉照三千大千界。</p>
  <p id="aNS">勇猛精进大智慧，<a id="a-NT"></a>　出胜一切诸众生，</p>
  <p id="aNU">具足大慈大悲心，<a id="a-NV"></a>　是故我礼无上尊。</p>
  <p id="aNW">如来永断诸烦恼，<a id="a-NX"></a>　故我稽首大仙师，</p>
  <p id="aNY">清净金色戒光明，<a id="a-NZ"></a>　我今礼敬于佛日。</p>
  <p id="aNa">能干众生诸烦恼，<a id="a-Nb"></a>　能说真实菩提行，</p>
  <p id="aNc">能坏一切烦恼山，<a id="a-Nd"></a>　转于无上正法轮。</p>
  <p id="aNe">今我修于菩提道，<a id="a-Nf"></a>　为得无量大智慧，</p>
  <p id="aNg">如来具足一切相，<a id="a-Nh"></a>　愿记我等菩提时。</p>
  <p id="aNi">我当云何断烦恼，<a id="a-Nj"></a>　度脱一切苦众生，</p>
  <p id="aNk">演于真实正真道，<a id="a-Nl"></a>　平等犹如十方佛？</p>
  <p id="aNm">众生三世造恶业，<a id="a-Nn"></a>　我当云何令其断？</p>
  <p id="aNo">若我身口意善业，<a id="a-Np"></a>　愿此因缘断彼结，</p>
  <p id="aNq">永断一切烦恼病，<a id="a-Nr"></a>　身受妙乐如先佛。</p>
  <p id="aNs">令众妙色诸根具，<a id="a-Nt"></a>　远离诸恶修善法，</p>
  <p id="aNu">断除众生诸邪见，<a id="a-Nv"></a>　修习具足于正见。</p>
  <p id="aNw">得识宿命乐善行，<a id="a-Nx"></a>　度生死河至彼岸，</p>
  <p id="aNy">六波罗蜜得具足，<a id="a-Nz"></a>　知佛深法常住世。</p>
  <p id="aO0">乐降无上大法雨，<a id="a-O1"></a>　令诸众生离贫渴，</p>
  <p id="aO2">若我身口意恶业，<a id="a-O3"></a>　今于佛前悉忏悔。</p>
  <p id="aO4">我今所有福德力，<a id="a-O5"></a>　施与众生早成佛，</p>
  <p id="aO6">我请一切诸众生，<a id="a-O7"></a>　劝之令种菩提子。</p>
  <p id="aO8">我为众生受苦时，<a id="a-O9"></a>　愿不生悔及退转，</p>
  <p id="aOA">净于世界及众生，<a id="a-OB"></a>　得无碍智净法界。</p>
  <p id="aOC">若我真实得佛道，<a id="a-OD"></a>　愿此所散成华盖！<a id="a-OE"></a>’</p>
  <p id="aOF">尔时，<a id="a-OG"></a>光味即以华散，<a id="a-OH"></a>是时三千大千世界六种震动，<a id="a-OI"></a>无量众生生敬喜心。<a id="a-OJ"></a>有诸众生奉事象者，<a id="a-OK"></a>见佛是象，<a id="a-OL"></a>作如是言：<a id="a-OM"></a>“云何此象有大福德，<a id="a-ON"></a>令是仙人敬意供养？<a id="a-OO"></a>”乃至若有敬事佛者，<a id="a-OP"></a>见彼仙人敬心供养，<a id="a-OQ"></a>见已生信礼拜赞叹。<a id="a-OR"></a>尔时，<a id="a-OS"></a>世尊出首楞严定，<a id="a-OT"></a>从定起已，<a id="a-OU"></a>一切众生悉见佛身，<a id="a-OV"></a>见已心生供养欢喜，<a id="a-OW"></a>各任己力而作供养。</p>
  <p id="aOX">尔时，<a id="a-OY"></a>世尊告光味言：<a id="a-OZ"></a>“善男子，<a id="a-Oa"></a>一切诸天见汝决定发阿耨多罗三藐三菩提心，<a id="a-Ob"></a>欢喜踊跃故，<a id="a-Oc"></a>令是地六种震动。<a id="a-Od"></a>善男子，<a id="a-Oe"></a>汝当成就无量智慧，<a id="a-Of"></a>然后获得无上佛道，<a id="a-Og"></a>乃当复于无量世界燃大法炬。<a id="a-Oh"></a>善男子，<a id="a-Oi"></a>汝于来世过三阿僧祇劫，<a id="a-Oj"></a>当于此土北方世界，<a id="a-Ok"></a>名曰香华，<a id="a-Ol"></a>其界庄严如阿弥陀，<a id="a-Om"></a>当于彼中得成为佛，<a id="a-On"></a>名光功德如来、<a id="a-Oo"></a>应、<a id="a-Op"></a>正遍知、<a id="a-Oq"></a>明行足、<a id="a-Or"></a>善逝、<a id="a-Os"></a>世间解、<a id="a-Ot"></a>无上士、<a id="a-Ou"></a>调御丈夫、<a id="a-Ov"></a>天人师、<a id="a-Ow"></a>佛世尊，<a id="a-Ox"></a>于无量世宣说大乘，<a id="a-Oy"></a>终不说于声闻、<a id="a-Oz"></a>缘觉。<a id="a-P0"></a>”</p>
  <p id="aP1">尔时，<a id="a-P2"></a>大众耳闻目见光味仙人得受记莂，<a id="a-P3"></a>悉共欢喜供养恭敬。<a id="a-P4"></a>五百弟子、<a id="a-P5"></a>无量众生，<a id="a-P6"></a>发阿耨多罗三藐三菩提心，<a id="a-P7"></a>其意坚固无有退转。</p>
 </body>
</html>