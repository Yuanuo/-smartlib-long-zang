<!doctype html>
<html id="z3IBTKZEI" data-ver="1714">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第六</h1>
  <h2 id="a2">宝女品第三之二</h2>
  <p id="a3">尔时，<a id="a-4"></a>宝女复白佛言：<a id="a-5"></a>“世尊，<a id="a-6"></a>如经中说，<a id="a-7"></a>如来具足十神力者，<a id="a-8"></a>为即十力是世尊耶？<a id="a-9"></a>为离十力有世尊乎？<a id="a-A"></a>若即十力是世尊者，<a id="a-B"></a>是名二法；<a id="a-C"></a>若是二者，<a id="a-D"></a>即是无常。<a id="a-E"></a>若离十力有世尊者，<a id="a-F"></a>云何如来说诸法等？<a id="a-G"></a>世尊，<a id="a-H"></a>若一力中具十力者，<a id="a-I"></a>何故如来不说百力？<a id="a-J"></a>若不说百，<a id="a-K"></a>当知一力非十非百。<a id="a-L"></a>”</p>
  <p id="aM">尔时，<a id="a-N"></a>世尊赞宝女言：<a id="a-O"></a>“善哉！<a id="a-P"></a>善哉！<a id="a-Q"></a>如来世尊，<a id="a-R"></a>非一非二；<a id="a-S"></a>若非一二，<a id="a-T"></a>云何言十？<a id="a-U"></a>云何言百？<a id="a-V"></a>菩萨摩诃萨远离一二，<a id="a-W"></a>得阿耨多罗三藐三菩提。<a id="a-X"></a>如来世尊非即十力，<a id="a-Y"></a>非离十力，<a id="a-Z"></a>能说十事，<a id="a-a"></a>故名如来具足十力。<a id="a-b"></a>如来虽说如是十力，<a id="a-c"></a>而一力中具无量力，<a id="a-d"></a>为流布故说言十力。<a id="a-e"></a>”</p>
  <p id="af">宝女复言：<a id="a-g"></a>“善哉！<a id="a-h"></a>世尊，<a id="a-i"></a>唯愿广说如是十力。<a id="a-j"></a>”</p>
  <p id="ak">佛言：<a id="a-l"></a>“宝女，<a id="a-m"></a>至心谛听，<a id="a-n"></a>吾当为汝分别解说。<a id="a-o"></a>宝女，<a id="a-p"></a>菩萨修行菩提道时，<a id="a-q"></a>求声闻乘及造恶业，<a id="a-r"></a>无有是处；<a id="a-s"></a>以是坚心，<a id="a-t"></a>得菩提时成就初力。<a id="a-u"></a>如来成就如是力故，<a id="a-v"></a>于大众中作师子吼能转法轮，<a id="a-w"></a>如是法轮，<a id="a-x"></a>天、<a id="a-y"></a>人、<a id="a-z"></a>魔、<a id="a-10"></a>梵、<a id="a-11"></a>沙门、<a id="a-12"></a>婆罗门所不能转。</p>
  <p id="a13">“复次，<a id="a-14"></a>宝女，<a id="a-15"></a>菩萨修行菩提道时，<a id="a-16"></a>了知诸业悉是一业；<a id="a-17"></a>以是力故，<a id="a-18"></a>了知过去、<a id="a-19"></a>未来、<a id="a-1A"></a>现在一切诸业业因缘处及以非处，<a id="a-1B"></a>得菩提时成第二力。</p>
  <p id="a1C">“复次，<a id="a-1D"></a>宝女，<a id="a-1E"></a>菩萨修行菩提道时，<a id="a-1F"></a>了众生根知已说法，<a id="a-1G"></a>以是力故，<a id="a-1H"></a>得菩提时成第三力。</p>
  <p id="a1I">“复次，<a id="a-1J"></a>宝女，<a id="a-1K"></a>菩萨修行菩提道时，<a id="a-1L"></a>观众生界，<a id="a-1M"></a>观已随界而为说法；<a id="a-1N"></a>以观界故，<a id="a-1O"></a>得菩提时成第四力。</p>
  <p id="a1P">“复次，<a id="a-1Q"></a>宝女，<a id="a-1R"></a>菩萨修行菩提道时，<a id="a-1S"></a>观诸众生上中下根，<a id="a-1T"></a>观已随解而为说法；<a id="a-1U"></a>以知解故，<a id="a-1V"></a>得菩提时成第五力。</p>
  <p id="a1W">“复次，<a id="a-1X"></a>宝女，<a id="a-1Y"></a>菩萨修行菩提道时，<a id="a-1Z"></a>观至处道，<a id="a-1a"></a>若有为道、<a id="a-1b"></a>若无为道，<a id="a-1c"></a>若声闻道、<a id="a-1d"></a>若缘觉道、<a id="a-1e"></a>若菩萨道；<a id="a-1f"></a>以观道故，<a id="a-1g"></a>得菩提时成第六力。</p>
  <p id="a1h">“复次，<a id="a-1i"></a>宝女，<a id="a-1j"></a>菩萨修行菩提道时，<a id="a-1k"></a>恭敬尊重，<a id="a-1l"></a>修诸禅定，<a id="a-1m"></a>为调众生而说法要；<a id="a-1n"></a>以修集故，<a id="a-1o"></a>得菩提时成第七力。</p>
  <p id="a1p">“复次，<a id="a-1q"></a>宝女，<a id="a-1r"></a>菩萨修行菩提道时，<a id="a-1s"></a>于过去善根不生诽谤，<a id="a-1t"></a>成就念心不作放逸；<a id="a-1u"></a>不放逸故，<a id="a-1v"></a>得菩提时成第八力。</p>
  <p id="a1w">“复次，<a id="a-1x"></a>宝女，<a id="a-1y"></a>菩萨修行菩提道时，<a id="a-1z"></a>见未学者不生轻心，<a id="a-20"></a>自既学已不生憍慢，<a id="a-21"></a>能施众生智慧光明；<a id="a-22"></a>以施明故。<a id="a-23"></a>得菩提时成第九力。</p>
  <p id="a24">“复次，<a id="a-25"></a>宝女，<a id="a-26"></a>菩萨修行菩提道时，<a id="a-27"></a>教诸众生远离漏法不令增长，<a id="a-28"></a>赞叹解脱修无漏道，<a id="a-29"></a>亦为众生说无漏道；<a id="a-2A"></a>以修无漏故，<a id="a-2B"></a>得菩提时成第十力。</p>
  <p id="a2C">“宝女，<a id="a-2D"></a>菩萨修集如是十力，<a id="a-2E"></a>能具如来十种之力。<a id="a-2F"></a>”</p>
  <p id="a2G">宝女复言：<a id="a-2H"></a>“世尊，<a id="a-2I"></a>菩萨摩诃萨修行何法，<a id="a-2J"></a>得四无畏及十八法？<a id="a-2K"></a>”</p>
  <p id="a2L">佛告宝女：<a id="a-2M"></a>“菩萨修行菩提道时，<a id="a-2N"></a>所得妙法不生贪吝，<a id="a-2O"></a>不作是念：<a id="a-2P"></a>‘若我教彼，<a id="a-2Q"></a>彼则胜我。<a id="a-2R"></a>’于诸众生其心平等，<a id="a-2S"></a>能舍内外施于一切，<a id="a-2T"></a>观察法界无种种相；<a id="a-2U"></a>以是因缘，<a id="a-2V"></a>得菩提时成初无畏。</p>
  <p id="a2W">“复次，<a id="a-2X"></a>宝女，<a id="a-2Y"></a>菩萨修行菩提道时，<a id="a-2Z"></a>诸遮道法了了而知，<a id="a-2a"></a>以了知故，<a id="a-2b"></a>不行不随如是遮法，<a id="a-2c"></a>亦不称赞不以教人，<a id="a-2d"></a>知遮道已而远离之；<a id="a-2e"></a>以是因缘，<a id="a-2f"></a>得菩提时成二无畏。</p>
  <p id="a2g">“复次，<a id="a-2h"></a>宝女，<a id="a-2i"></a>菩萨修行菩提道时，<a id="a-2j"></a>常修净道，<a id="a-2k"></a>常说净法，<a id="a-2l"></a>修治庄严得净法故，<a id="a-2m"></a>如是庄严亦自修治，<a id="a-2n"></a>亦教众生；<a id="a-2o"></a>以是因缘，<a id="a-2p"></a>得菩提时成三无畏。</p>
  <p id="a2q">“复次，<a id="a-2r"></a>宝女，<a id="a-2s"></a>菩萨修行菩提道时，<a id="a-2t"></a>终不起于憍慢之心，<a id="a-2u"></a>终不自说我知我见，<a id="a-2v"></a>覆藏功德，<a id="a-2w"></a>显露罪过；<a id="a-2x"></a>以是因缘，<a id="a-2y"></a>得菩提时成四无畏。</p>
  <p id="a2z">“复次，<a id="a-30"></a>宝女，<a id="a-31"></a>菩萨修行菩提道时，<a id="a-32"></a>失道众生示以正道，<a id="a-33"></a>除去道路瓦石恶刺，<a id="a-34"></a>津途崄绝施作桥梁，<a id="a-35"></a>闇冥之处为设灯明，<a id="a-36"></a>见犯罪者能令调伏，<a id="a-37"></a>能除众生所有疑悔，<a id="a-38"></a>于非犯者不强言犯，<a id="a-39"></a>除坏众生疑法之心，<a id="a-3A"></a>施法光明劝请说法，<a id="a-3B"></a>见说法者称赞善哉，<a id="a-3C"></a>恭敬尊重不生轻心，<a id="a-3D"></a>欲解一切众生言音，<a id="a-3E"></a>不正语者心不轻之；<a id="a-3F"></a>以是因缘，<a id="a-3G"></a>得菩提时成初无失。</p>
  <p id="a3H">“复次，<a id="a-3I"></a>宝女，<a id="a-3J"></a>菩萨修行菩提道时，<a id="a-3K"></a>实语、<a id="a-3L"></a>法语、<a id="a-3M"></a>义语、<a id="a-3N"></a>时语、<a id="a-3O"></a>调伏语、<a id="a-3P"></a>不错语、<a id="a-3Q"></a>离诸恶语、<a id="a-3R"></a>圣人之语，<a id="a-3S"></a>若闻法已转为他说，<a id="a-3T"></a>为于自利及利他故，<a id="a-3U"></a>说时不轻，<a id="a-3V"></a>不生诤讼，<a id="a-3W"></a>信佛法僧，<a id="a-3X"></a>亦令众生信佛法僧，<a id="a-3Y"></a>观诸法界不可宣说；<a id="a-3Z"></a>以是因缘，<a id="a-3a"></a>得菩提时知一切语，<a id="a-3b"></a>得无量门总持方便，<a id="a-3c"></a>是故其身一切相好一一毛孔，<a id="a-3d"></a>悉出如来微妙音声。</p>
  <p id="a3e">“复次，<a id="a-3f"></a>宝女，<a id="a-3g"></a>菩萨修行菩提道时，<a id="a-3h"></a>常修六念，<a id="a-3i"></a>亦化众生令修六念；<a id="a-3j"></a>以是因缘，<a id="a-3k"></a>得菩提时不失念心，<a id="a-3l"></a>亦得法证总持方便，<a id="a-3m"></a>无量众生于无量劫，<a id="a-3n"></a>思惟深义一时来问，<a id="a-3o"></a>如来不假思惟之力，<a id="a-3p"></a>而能一时各随问答。</p>
  <p id="a3q">“复次，<a id="a-3r"></a>宝女，<a id="a-3s"></a>菩萨修行菩提道时，<a id="a-3t"></a>常护一切众生之心，<a id="a-3u"></a>不与众生作乱心因、<a id="a-3v"></a>诸苦恼因，<a id="a-3w"></a>见诸众生行善法时不遮不乱，<a id="a-3x"></a>善知诸法悉如幻相，<a id="a-3y"></a>于诸众生其心平等，<a id="a-3z"></a>知诸法界同于一味；<a id="a-40"></a>以是因缘，<a id="a-41"></a>得菩提时其心常定，<a id="a-42"></a>得无边闻总持方便，<a id="a-43"></a>得是持已，<a id="a-44"></a>心常在定而作佛事。</p>
  <p id="a45">“复次，<a id="a-46"></a>宝女，<a id="a-47"></a>菩萨修行菩提道时，<a id="a-48"></a>想不颠倒，<a id="a-49"></a>心不颠倒；<a id="a-4A"></a>以不倒故，<a id="a-4B"></a>于无我中不作我想。<a id="a-4C"></a>众生命人士夫、<a id="a-4D"></a>男女、<a id="a-4E"></a>憍慢烦恼、<a id="a-4F"></a>常断、<a id="a-4G"></a>有无、<a id="a-4H"></a>善恶、<a id="a-4I"></a>垢净、<a id="a-4J"></a>有漏无漏、<a id="a-4K"></a>世间出世间、<a id="a-4L"></a>生死涅槃等想，<a id="a-4M"></a>一切众生有颠倒故，<a id="a-4N"></a>有如是想。<a id="a-4O"></a>若无颠倒，<a id="a-4P"></a>则无是想，<a id="a-4Q"></a>行于中道。<a id="a-4R"></a>以是因缘，<a id="a-4S"></a>得菩提时成就一想，<a id="a-4T"></a>无有二想。<a id="a-4U"></a>修是定故，<a id="a-4V"></a>得无尽器总持方便。<a id="a-4W"></a>以是持力，<a id="a-4X"></a>心常修集无想三昧，<a id="a-4Y"></a>怜愍众生修集大悲，<a id="a-4Z"></a>说法不息。</p>
  <p id="a4a">“复次，<a id="a-4b"></a>宝女，<a id="a-4c"></a>菩萨修行菩提道时，<a id="a-4d"></a>修集舍心，<a id="a-4e"></a>舍于苦乐，<a id="a-4f"></a>不苦不乐，<a id="a-4g"></a>不喜不愁，<a id="a-4h"></a>不爱不瞋。<a id="a-4i"></a>以是因缘，<a id="a-4j"></a>利衰毁誉心无有二，<a id="a-4k"></a>常观无常、<a id="a-4l"></a>苦、<a id="a-4m"></a>无我等，<a id="a-4n"></a>亦化众生修如是舍。<a id="a-4o"></a>以是因缘，<a id="a-4p"></a>得菩提时名为大舍。<a id="a-4q"></a>得是舍已，<a id="a-4r"></a>得大海印总持方便。<a id="a-4s"></a>以是持力，<a id="a-4t"></a>虽得人、<a id="a-4u"></a>天、<a id="a-4v"></a>阿修罗、<a id="a-4w"></a>乾闼婆、<a id="a-4x"></a>迦楼罗、<a id="a-4y"></a>紧那罗、<a id="a-4z"></a>摩睺罗伽、<a id="a-50"></a>释、<a id="a-51"></a>天、<a id="a-52"></a>梵天恭敬供养，<a id="a-53"></a>不以为欣；<a id="a-54"></a>邪见恶人轻慢骂辱，<a id="a-55"></a>不以为戚。<a id="a-56"></a>其心平等，<a id="a-57"></a>如地水火风，<a id="a-58"></a>不上不下，<a id="a-59"></a>不动不浊，<a id="a-5A"></a>修大慈悲。</p>
  <p id="a5B">“复次，<a id="a-5C"></a>宝女，<a id="a-5D"></a>菩萨修行菩提道时，<a id="a-5E"></a>至心求菩提甚深之法种种善根，<a id="a-5F"></a>不求声闻乘，<a id="a-5G"></a>修集大悲，<a id="a-5H"></a>如是等心无有退转。<a id="a-5I"></a>以是因缘，<a id="a-5J"></a>得菩提时成如来欲，<a id="a-5K"></a>无增无减，<a id="a-5L"></a>得金刚幢总持方便，<a id="a-5M"></a>得大自在，<a id="a-5N"></a>知云何说，<a id="a-5O"></a>知说何事，<a id="a-5P"></a>知何时说，<a id="a-5Q"></a>知何处说，<a id="a-5R"></a>知为何众生。</p>
  <p id="a5S">“复次，<a id="a-5T"></a>宝女，<a id="a-5U"></a>菩萨修行菩提道时，<a id="a-5V"></a>常勤精进，<a id="a-5W"></a>于诸善法不知厌足，<a id="a-5X"></a>恭敬供养和尚善友，<a id="a-5Y"></a>亦常亲近乐听正法，<a id="a-5Z"></a>随闻而持。<a id="a-5a"></a>如是精进，<a id="a-5b"></a>为调众生，<a id="a-5c"></a>为欲供养无量诸佛，<a id="a-5d"></a>为令无量无边众生得无上道，<a id="a-5e"></a>亦令获得如是精进入于法门。<a id="a-5f"></a>以是因缘，<a id="a-5g"></a>得闻佛法总持方便。<a id="a-5h"></a>是故菩萨得菩提时，<a id="a-5i"></a>成就如是精进无减，<a id="a-5j"></a>以精进故具足神通。</p>
  <p id="a5k">“复次，<a id="a-5l"></a>宝女，<a id="a-5m"></a>菩萨修行菩提道时，<a id="a-5n"></a>具足念心修四念处，<a id="a-5o"></a>观内外身无常、<a id="a-5p"></a>苦、<a id="a-5q"></a>无我，<a id="a-5r"></a>受、<a id="a-5s"></a>心、<a id="a-5t"></a>法念亦复如是。<a id="a-5u"></a>修空、<a id="a-5v"></a>无相、<a id="a-5w"></a>无愿三昧，<a id="a-5x"></a>为如来身，<a id="a-5y"></a>观身念处不证解脱。<a id="a-5z"></a>以是因缘，<a id="a-60"></a>得菩提时成就如来念心无减，<a id="a-61"></a>得知心通知诸众生根界，<a id="a-62"></a>解业烦恼行习心处，<a id="a-63"></a>善根恶根果报生灭诸有次第，<a id="a-64"></a>诸佛世界，<a id="a-65"></a>诸乘大众，<a id="a-66"></a>菩萨诸行得授记莂，<a id="a-67"></a>父母、<a id="a-68"></a>亲族、<a id="a-69"></a>师长、<a id="a-6A"></a>和尚，<a id="a-6B"></a>知如是等心不失念。</p>
  <p id="a6C">“复次，<a id="a-6D"></a>宝女，<a id="a-6E"></a>菩萨修行菩提道时，<a id="a-6F"></a>常修智慧、<a id="a-6G"></a>利慧、<a id="a-6H"></a>疾慧、<a id="a-6I"></a>无边慧、<a id="a-6J"></a>甚深慧、<a id="a-6K"></a>解慧、<a id="a-6L"></a>净慧、<a id="a-6M"></a>不动慧、<a id="a-6N"></a>无碍慧、<a id="a-6O"></a>无胜慧、<a id="a-6P"></a>了知声闻缘觉乘慧、<a id="a-6Q"></a>无上慧、<a id="a-6R"></a>不知足慧，<a id="a-6S"></a>具足如是等慧，<a id="a-6T"></a>求慧求法，<a id="a-6U"></a>持法说法，<a id="a-6V"></a>甘乐于法。<a id="a-6W"></a>以乐法故，<a id="a-6X"></a>于内外物不生贪著，<a id="a-6Y"></a>于师和尚能忍众苦，<a id="a-6Z"></a>以所须物奉献贡上，<a id="a-6a"></a>为于一字一句之义，<a id="a-6b"></a>能以十方世界珍宝奉施法主，<a id="a-6c"></a>一偈因缘舍于身命。<a id="a-6d"></a>虽于无量恒河沙等劫修行布施，<a id="a-6e"></a>不如一闻菩提之事心生欢喜。<a id="a-6f"></a>于正法所乐闻乐说，<a id="a-6g"></a>常为诸佛、<a id="a-6h"></a>诸天所念。<a id="a-6i"></a>以念力故，<a id="a-6j"></a>世间所有经典书论悉能通达。<a id="a-6k"></a>以是因缘，<a id="a-6l"></a>得菩提时，<a id="a-6m"></a>成佛智慧无增无减，<a id="a-6n"></a>如是等智名为无碍。<a id="a-6o"></a>知众生心，<a id="a-6p"></a>善不善无记、<a id="a-6q"></a>有漏无漏、<a id="a-6r"></a>世间出世间、<a id="a-6s"></a>垢法净法、<a id="a-6t"></a>生死涅槃，<a id="a-6u"></a>一切法门，<a id="a-6v"></a>一切菩提事，<a id="a-6w"></a>一切菩提道，<a id="a-6x"></a>一切世界，<a id="a-6y"></a>一切劫，<a id="a-6z"></a>一切微尘去来现在，<a id="a-70"></a>于如是事通达无碍说时无尽。<a id="a-71"></a>以是因缘，<a id="a-72"></a>如来能于一法之中说无量法。</p>
  <p id="a73">“复次，<a id="a-74"></a>宝女，<a id="a-75"></a>菩萨修行菩提道时，<a id="a-76"></a>不乐在家求受五欲，<a id="a-77"></a>乐处空闲修出家法，<a id="a-78"></a>乐修深义及三脱门。<a id="a-79"></a>以是修力，<a id="a-7A"></a>得无碍法门、<a id="a-7B"></a>无挂碍智，<a id="a-7C"></a>过魔境界庄严具足，<a id="a-7D"></a>远离烦恼及诸恶见，<a id="a-7E"></a>说甚深义破众疑心，<a id="a-7F"></a>除去一切诸恶觉观，<a id="a-7G"></a>破于欲界、<a id="a-7H"></a>色无色界，<a id="a-7I"></a>为贪众生演说正法令离贪心，<a id="a-7J"></a>为喜瞋者演说慈心令离瞋恚，<a id="a-7K"></a>为愚痴者说十二因缘令离无明，<a id="a-7L"></a>为悭贪者说檀波罗蜜，<a id="a-7M"></a>为破戒者说尸波罗蜜，<a id="a-7N"></a>为瞋恚者说羼提波罗蜜，<a id="a-7O"></a>为懈怠者说毗梨耶波罗蜜，<a id="a-7P"></a>为乱心者说禅波罗蜜，<a id="a-7Q"></a>为无智者说般若波罗蜜，<a id="a-7R"></a>为凡夫人说四真谛，<a id="a-7S"></a>为颠倒者说无常、<a id="a-7T"></a>无净、<a id="a-7U"></a>无乐、<a id="a-7V"></a>无我，<a id="a-7W"></a>为结缚者说三十七助菩提法。<a id="a-7X"></a>菩萨具足如是等法，<a id="a-7Y"></a>以是因缘，<a id="a-7Z"></a>得菩提时成就解脱无增无减。<a id="a-7a"></a>如是解脱，<a id="a-7b"></a>无能动者，<a id="a-7c"></a>毕竟清净，<a id="a-7d"></a>毕竟解脱，<a id="a-7e"></a>能知能见一切声闻、<a id="a-7f"></a>辟支佛乘，<a id="a-7g"></a>亦得清净总持方便，<a id="a-7h"></a>以持力故能说解脱，<a id="a-7i"></a>于一切法得大自在。</p>
  <p id="a7j">“复次，<a id="a-7k"></a>宝女，<a id="a-7l"></a>菩萨修行菩提道时，<a id="a-7m"></a>恭敬智慧，<a id="a-7n"></a>得智势力，<a id="a-7o"></a>得智光明，<a id="a-7p"></a>知眷属智，<a id="a-7q"></a>知无贪心，<a id="a-7r"></a>知无瞋心，<a id="a-7s"></a>知无痴心，<a id="a-7t"></a>知无爱心，<a id="a-7u"></a>知无垢心，<a id="a-7v"></a>知无诤心，<a id="a-7w"></a>知无食心，<a id="a-7x"></a>知无贪心，<a id="a-7y"></a>知无上心，<a id="a-7z"></a>知无碍心，<a id="a-80"></a>知无记心，<a id="a-81"></a>知善心，<a id="a-82"></a>知不善心，<a id="a-83"></a>知恶心，<a id="a-84"></a>知净心，<a id="a-85"></a>知不净心。<a id="a-86"></a>大心小心、<a id="a-87"></a>狭心广心、<a id="a-88"></a>遍知心不遍知心、<a id="a-89"></a>贪心舍心、<a id="a-8A"></a>持戒心破戒心、<a id="a-8B"></a>忍心不忍心、<a id="a-8C"></a>懈怠心精进心、<a id="a-8D"></a>定心乱心、<a id="a-8E"></a>痴心慧心、<a id="a-8F"></a>凡心圣心、<a id="a-8G"></a>正定聚心、<a id="a-8H"></a>邪定聚心、<a id="a-8I"></a>不定聚心、<a id="a-8J"></a>声闻心、<a id="a-8K"></a>缘觉心、<a id="a-8L"></a>菩萨心、<a id="a-8M"></a>苦谛心、<a id="a-8N"></a>集谛心、<a id="a-8O"></a>灭谛心、<a id="a-8P"></a>道谛心，<a id="a-8Q"></a>虽知如是而不取证，<a id="a-8R"></a>为调众生常说正法，<a id="a-8S"></a>谓四真谛、<a id="a-8T"></a>十二因缘，<a id="a-8U"></a>远离断见及以我见，<a id="a-8V"></a>说因缘果从缘而生，<a id="a-8W"></a>非因于我、<a id="a-8X"></a>众、<a id="a-8Y"></a>生命等。<a id="a-8Z"></a>了知无明因缘于行，<a id="a-8a"></a>行因缘识，<a id="a-8b"></a>识因缘名色，<a id="a-8c"></a>名色因缘六处，<a id="a-8d"></a>六处因缘触，<a id="a-8e"></a>触因缘受，<a id="a-8f"></a>受因缘取，<a id="a-8g"></a>取因缘爱，<a id="a-8h"></a>爱因缘有，<a id="a-8i"></a>有因缘生，<a id="a-8j"></a>生因缘老死忧悲苦聚；<a id="a-8k"></a>无明灭故行灭，<a id="a-8l"></a>行灭故识灭，<a id="a-8m"></a>识灭故名色灭，<a id="a-8n"></a>名色灭故六处灭，<a id="a-8o"></a>六处灭故触灭，<a id="a-8p"></a>触灭故受灭，<a id="a-8q"></a>受灭故取灭，<a id="a-8r"></a>取灭故爱灭，<a id="a-8s"></a>爱灭故有灭，<a id="a-8t"></a>有灭故生老死忧悲苦恼灭，<a id="a-8u"></a>大苦聚灭。<a id="a-8v"></a>作是观已，<a id="a-8w"></a>复作是念：<a id="a-8x"></a>‘如是等法，<a id="a-8y"></a>实非我作、<a id="a-8z"></a>众生寿命士夫等作，<a id="a-90"></a>非常非断。<a id="a-91"></a>若非众生、<a id="a-92"></a>士夫等作，<a id="a-93"></a>是名为空。<a id="a-94"></a>如其空者，<a id="a-95"></a>即是无我、<a id="a-96"></a>众生、<a id="a-97"></a>寿命及以士夫，<a id="a-98"></a>无常无断；<a id="a-99"></a>若无常断，<a id="a-9A"></a>无生无灭；<a id="a-9B"></a>无生灭者三世不摄；<a id="a-9C"></a>三世不摄即名为无；<a id="a-9D"></a>如其无者不可算数；<a id="a-9E"></a>无算数故即第一义；<a id="a-9F"></a>第一义者即是如来语；<a id="a-9G"></a>如来语者即无斗诤；<a id="a-9H"></a>无斗诤者名沙门法；<a id="a-9I"></a>沙门法者即是虚空。<a id="a-9J"></a>’若能了知如是等法，<a id="a-9K"></a>名真实知。<a id="a-9L"></a>若观思惟诸恶因缘，<a id="a-9M"></a>则生无明至大苦聚；<a id="a-9N"></a>恶思惟灭则无明灭，<a id="a-9O"></a>乃至大苦聚灭。<a id="a-9P"></a>作是观已，<a id="a-9Q"></a>不著常见，<a id="a-9R"></a>不著断见，<a id="a-9S"></a>知一切法从缘而生，<a id="a-9T"></a>从缘而灭；<a id="a-9U"></a>知一切法无我、<a id="a-9V"></a>众生、<a id="a-9W"></a>寿命、<a id="a-9X"></a>士夫，<a id="a-9Y"></a>不见此、<a id="a-9Z"></a>彼及以中间。<a id="a-9a"></a>何以故？<a id="a-9b"></a>若无彼、<a id="a-9c"></a>此，<a id="a-9d"></a>云何有中？<a id="a-9e"></a>是故菩萨如是说法。<a id="a-9f"></a>以是因缘，<a id="a-9g"></a>得菩提时成解脱智无增无减，<a id="a-9h"></a>亦得无边总持方便。<a id="a-9i"></a>以得持故，<a id="a-9j"></a>依于法界观虚空界，<a id="a-9k"></a>说是处非处，<a id="a-9l"></a>至漏尽、<a id="a-9m"></a>力、<a id="a-9n"></a>四无所畏、<a id="a-9o"></a>大慈大悲，<a id="a-9p"></a>宣说甚深秘密之藏，<a id="a-9q"></a>兼以是法化于众生，<a id="a-9r"></a>是名不与二乘共之，<a id="a-9s"></a>身口意等具足神通。</p>
  <p id="a9t">“复次，<a id="a-9u"></a>宝女，<a id="a-9v"></a>菩萨修行菩提道时，<a id="a-9w"></a>一切身业随智慧行，<a id="a-9x"></a>不欺众生而作妨碍，<a id="a-9y"></a>不贪不悭无有害心，<a id="a-9z"></a>梵行清净勤修精进，<a id="a-A0"></a>集助道法不惜身命，<a id="a-A1"></a>为诸众生起大慈悲。<a id="a-A2"></a>以是因缘，<a id="a-A3"></a>得菩提时名为如来，<a id="a-A4"></a>一切身业随智慧行，<a id="a-A5"></a>得一切光总持方便。<a id="a-A6"></a>以是持力，<a id="a-A7"></a>能作种种方便之身，<a id="a-A8"></a>所谓天身、<a id="a-A9"></a>龙身、<a id="a-AA"></a>阿修罗身、<a id="a-AB"></a>迦楼罗身、<a id="a-AC"></a>乾闼婆身、<a id="a-AD"></a>紧那罗身、<a id="a-AE"></a>摩睺罗伽身、<a id="a-AF"></a>梵身、<a id="a-AG"></a>释身、<a id="a-AH"></a>四天王身、<a id="a-AI"></a>刹利身、<a id="a-AJ"></a>婆罗门身、<a id="a-AK"></a>毗舍身、<a id="a-AL"></a>首陀身，<a id="a-AM"></a>比丘、<a id="a-AN"></a>比丘尼、<a id="a-AO"></a>优婆塞、<a id="a-AP"></a>优婆夷身。<a id="a-AQ"></a>示现如是种种身已，<a id="a-AR"></a>为诸大众随意说法，<a id="a-AS"></a>说法既竟即灭不现，<a id="a-AT"></a>令一切众不知所在，<a id="a-AU"></a>或身灭已而故说法。<a id="a-AV"></a>一切众生六情瞻对而无厌足，<a id="a-AW"></a>若不见时，<a id="a-AX"></a>心常缘念。</p>
  <p id="aAY">“复次，<a id="a-AZ"></a>宝女，<a id="a-Aa"></a>菩萨修行菩提道时，<a id="a-Ab"></a>一切口业随智慧行，<a id="a-Ac"></a>不欺众生、<a id="a-Ad"></a>妄语、<a id="a-Ae"></a>两舌、<a id="a-Af"></a>恶口、<a id="a-Ag"></a>无义语，<a id="a-Ah"></a>常安隐语、<a id="a-Ai"></a>法语、<a id="a-Aj"></a>毗尼语、<a id="a-Ak"></a>不热语、<a id="a-Al"></a>佛语、<a id="a-Am"></a>义语、<a id="a-An"></a>喜闻语、<a id="a-Ao"></a>乐见语。<a id="a-Ap"></a>以是因缘，<a id="a-Aq"></a>得菩提时名为如来一切口业随智慧行，<a id="a-Ar"></a>获得三分总持方便。<a id="a-As"></a>以是持力，<a id="a-At"></a>善解一切众生语言，<a id="a-Au"></a>说诸众生所有之业。<a id="a-Av"></a>佛所出言是真实语、<a id="a-Aw"></a>十二因缘语、<a id="a-Ax"></a>随解脱语、<a id="a-Ay"></a>不贪语、<a id="a-Az"></a>寂静语、<a id="a-B0"></a>因缘语。</p>
  <p id="aB1">“复次，<a id="a-B2"></a>宝女，<a id="a-B3"></a>菩萨修行菩提道时，<a id="a-B4"></a>一切意业随智慧行，<a id="a-B5"></a>不欺众生，<a id="a-B6"></a>不妒不害，<a id="a-B7"></a>不作邪见，<a id="a-B8"></a>修于正见，<a id="a-B9"></a>起大慈悲，<a id="a-BA"></a>于诸众生其心平等，<a id="a-BB"></a>终不忘失菩提之心，<a id="a-BC"></a>具足智慧，<a id="a-BD"></a>捐除憍慢。<a id="a-BE"></a>以是因缘，<a id="a-BF"></a>得菩提时，<a id="a-BG"></a>名为如来一切意业随智慧行，<a id="a-BH"></a>获得无垢总持方便。<a id="a-BI"></a>以是持力，<a id="a-BJ"></a>住一心中能知一切众生诸心，<a id="a-BK"></a>观众生心悉皆平等，<a id="a-BL"></a>如幻化相本性清净；<a id="a-BM"></a>观诸众生身业平等，<a id="a-BN"></a>皆如水月；<a id="a-BO"></a>见诸众生悉在己身，<a id="a-BP"></a>己身亦在众生身中，<a id="a-BQ"></a>犹如影现；<a id="a-BR"></a>能令众生悉作佛身，<a id="a-BS"></a>亦令己身作众生身，<a id="a-BT"></a>一切无有能动转者。</p>
  <p id="aBU">“复次，<a id="a-BV"></a>宝女，<a id="a-BW"></a>菩萨修行菩提道时，<a id="a-BX"></a>信过去世诸佛智慧，<a id="a-BY"></a>善身口意业无有疑网，<a id="a-BZ"></a>若闻佛事不可思议不惊不怖；<a id="a-Ba"></a>信过去佛世界众生，<a id="a-Bb"></a>已得调伏；<a id="a-Bc"></a>信如来身游十方界往返无碍，<a id="a-Bd"></a>能解一切众生言语，<a id="a-Be"></a>随其种种而为说法，<a id="a-Bf"></a>一切三世智慧无碍，<a id="a-Bg"></a>了知过去一切法界、<a id="a-Bh"></a>一切诸乘，<a id="a-Bi"></a>知诸众生业果神通，<a id="a-Bj"></a>知他心智，<a id="a-Bk"></a>于如是等心信无疑，<a id="a-Bl"></a>亦化众生令同已信。<a id="a-Bm"></a>以是因缘，<a id="a-Bn"></a>得菩提时，<a id="a-Bo"></a>名为如来知过去世智慧无碍，<a id="a-Bp"></a>因往修集勇健三昧，<a id="a-Bq"></a>获得健行总持方便。<a id="a-Br"></a>以是持力，<a id="a-Bs"></a>能知过去诸佛世尊寿命、<a id="a-Bt"></a>种姓，<a id="a-Bu"></a>亦知过去菩萨、<a id="a-Bv"></a>声闻、<a id="a-Bw"></a>辟支佛等，<a id="a-Bx"></a>一切众生业果神通，<a id="a-By"></a>亦知过去所有诸劫，<a id="a-Bz"></a>有佛出者、<a id="a-C0"></a>无佛出者，<a id="a-C1"></a>及其名字净以不净，<a id="a-C2"></a>若广若狭，<a id="a-C3"></a>若粗若细，<a id="a-C4"></a>若微尘等，<a id="a-C5"></a>若倒若顺，<a id="a-C6"></a>于如是等悉得了知，<a id="a-C7"></a>如观掌中庵摩罗果。</p>
  <p id="aC8">“复次，<a id="a-C9"></a>宝女，<a id="a-CA"></a>菩萨修行菩提道时，<a id="a-CB"></a>信未来世诸佛智慧，<a id="a-CC"></a>善身口意业无有疑网，<a id="a-CD"></a>若闻佛事不可思议不生惊怖；<a id="a-CE"></a>信未来世界众生，<a id="a-CF"></a>悉当调伏；<a id="a-CG"></a>信于如来游十方世界往返无碍，<a id="a-CH"></a>能解一切众生语言，<a id="a-CI"></a>随其种种而为说法，<a id="a-CJ"></a>一切三世智慧无碍，<a id="a-CK"></a>了知未来一切法界、<a id="a-CL"></a>一切诸乘，<a id="a-CM"></a>知诸众生业果神通，<a id="a-CN"></a>知他心智，<a id="a-CO"></a>于如是等心信无疑，<a id="a-CP"></a>亦化众生令同已信。<a id="a-CQ"></a>以是因缘，<a id="a-CR"></a>得菩提时，<a id="a-CS"></a>名为如来知未来世智慧无碍，<a id="a-CT"></a>因修悲定得师子吼总持方便。<a id="a-CU"></a>以是持力，<a id="a-CV"></a>能知未来诸佛世尊寿命、<a id="a-CW"></a>种姓，<a id="a-CX"></a>亦知未来菩萨、<a id="a-CY"></a>声闻、<a id="a-CZ"></a>辟支佛等，<a id="a-Ca"></a>一切众生业果神通，<a id="a-Cb"></a>亦知未来所有诸劫，<a id="a-Cc"></a>有佛出者、<a id="a-Cd"></a>无佛出者，<a id="a-Ce"></a>及其名字净以不净，<a id="a-Cf"></a>若广若狭，<a id="a-Cg"></a>若粗若细，<a id="a-Ch"></a>若微尘等，<a id="a-Ci"></a>若倒若顺，<a id="a-Cj"></a>于如是等悉得了知，<a id="a-Ck"></a>如观掌中庵摩罗果。</p>
  <p id="aCl">“复次，<a id="a-Cm"></a>宝女，<a id="a-Cn"></a>菩萨修行菩提道时，<a id="a-Co"></a>信现在世诸佛智慧，<a id="a-Cp"></a>善身口意业无有疑网，<a id="a-Cq"></a>若闻佛事不可思议不惊不怖；<a id="a-Cr"></a>信现在佛世界众生，<a id="a-Cs"></a>悉得调伏；<a id="a-Ct"></a>信如来身游十方界往返无碍，<a id="a-Cu"></a>能解一切众生言语，<a id="a-Cv"></a>随其种种而为说法，<a id="a-Cw"></a>一切三世智慧无碍，<a id="a-Cx"></a>了知现在一切法界、<a id="a-Cy"></a>一切诸乘，<a id="a-Cz"></a>知诸众生业果神通，<a id="a-D0"></a>知他心智，<a id="a-D1"></a>于如是事心信无疑，<a id="a-D2"></a>亦化众生令同己信。<a id="a-D3"></a>以是因缘，<a id="a-D4"></a>得菩提时，<a id="a-D5"></a>名为如来知现在世智慧无碍，<a id="a-D6"></a>因修净定获得金刚总持方便。<a id="a-D7"></a>以是持力，<a id="a-D8"></a>能知现在诸佛世尊寿命、<a id="a-D9"></a>种姓，<a id="a-DA"></a>亦知现在菩萨、<a id="a-DB"></a>声闻、<a id="a-DC"></a>辟支佛等，<a id="a-DD"></a>一切众生业果神通，<a id="a-DE"></a>亦知现在所有诸劫，<a id="a-DF"></a>有佛出者、<a id="a-DG"></a>无佛出者，<a id="a-DH"></a>及其名字净以不净，<a id="a-DI"></a>若广若狭，<a id="a-DJ"></a>若粗若细，<a id="a-DK"></a>若微尘等，<a id="a-DL"></a>若倒若顺，<a id="a-DM"></a>于如是等悉能了知，<a id="a-DN"></a>如观掌中庵摩罗果。</p>
  <p id="aDO">“宝女，<a id="a-DP"></a>是名十八不共之法。<a id="a-DQ"></a>如来复有不共之法，<a id="a-DR"></a>谓无见顶。<a id="a-DS"></a>何以故？<a id="a-DT"></a>无边身故。<a id="a-DU"></a>无能胜者，<a id="a-DV"></a>名不共法。<a id="a-DW"></a>何以故？<a id="a-DX"></a>一切事具故。<a id="a-DY"></a>见者除恼，<a id="a-DZ"></a>名不共法。<a id="a-Da"></a>何以故？<a id="a-Db"></a>身如药树故。<a id="a-Dc"></a>处众无畏，<a id="a-Dd"></a>名不共法。<a id="a-De"></a>何以故？<a id="a-Df"></a>一切清净故。<a id="a-Dg"></a>处众无怯，<a id="a-Dh"></a>名不共法。<a id="a-Di"></a>何以故？<a id="a-Dj"></a>四无畏故。<a id="a-Dk"></a>知众生心，<a id="a-Dl"></a>名不共法。<a id="a-Dm"></a>何以故？<a id="a-Dn"></a>随意说法故。<a id="a-Do"></a>徒众寂静，<a id="a-Dp"></a>名不共法。<a id="a-Dq"></a>何以故？<a id="a-Dr"></a>随师教故。<a id="a-Ds"></a>出言清净，<a id="a-Dt"></a>名不共法。<a id="a-Du"></a>何以故？<a id="a-Dv"></a>不说无义语故。<a id="a-Dw"></a>凡所宣说，<a id="a-Dx"></a>闻者欢喜，<a id="a-Dy"></a>名不共法。<a id="a-Dz"></a>何以故？<a id="a-E0"></a>离怨亲想故。<a id="a-E1"></a>说法之声齐众而闻，<a id="a-E2"></a>名不共法。<a id="a-E3"></a>何以故？<a id="a-E4"></a>余无利益故。<a id="a-E5"></a>各各见佛正在已前，<a id="a-E6"></a>瞻对之时目未曾眴，<a id="a-E7"></a>名不共法。<a id="a-E8"></a>何以故？<a id="a-E9"></a>身不可思议故。<a id="a-EA"></a>闻佛所说要生善芽，<a id="a-EB"></a>名不共法。<a id="a-EC"></a>何以故？<a id="a-ED"></a>成就无量诸功德故。<a id="a-EE"></a>见者无厌，<a id="a-EF"></a>名不共法。<a id="a-EG"></a>何以故？<a id="a-EH"></a>觉一切法故。<a id="a-EI"></a>举身回顾如象王视，<a id="a-EJ"></a>名不共法。<a id="a-EK"></a>何以故？<a id="a-EL"></a>威仪清净故。<a id="a-EM"></a>大师子吼，<a id="a-EN"></a>名不共法。<a id="a-EO"></a>何以故？<a id="a-EP"></a>具足大力故。<a id="a-EQ"></a>威仪纯善，<a id="a-ER"></a>名不共法。<a id="a-ES"></a>何以故？<a id="a-ET"></a>所有身业随智行故。<a id="a-EU"></a>口业纯善，<a id="a-EV"></a>名不共法。<a id="a-EW"></a>何以故？<a id="a-EX"></a>所有口业随智行故。<a id="a-EY"></a>一切眼目，<a id="a-EZ"></a>名不共法。<a id="a-Ea"></a>何以故？<a id="a-Eb"></a>所有意业随智行故。<a id="a-Ec"></a>众生乐闻，<a id="a-Ed"></a>名不共法。<a id="a-Ee"></a>何以故？<a id="a-Ef"></a>语微妙故。<a id="a-Eg"></a>受上供养，<a id="a-Eh"></a>名不共法。<a id="a-Ei"></a>何以故？<a id="a-Ej"></a>无上福田故。<a id="a-Ek"></a>无尽功德，<a id="a-El"></a>名不共法。<a id="a-Em"></a>何以故？<a id="a-En"></a>不求果报故。<a id="a-Eo"></a>无能坏者，<a id="a-Ep"></a>名不共法。<a id="a-Eq"></a>何以故？<a id="a-Er"></a>一一节中有那罗延力故。<a id="a-Es"></a>记事不虚，<a id="a-Et"></a>名不共法。<a id="a-Eu"></a>何以故？<a id="a-Ev"></a>知诸根故。<a id="a-Ew"></a>为一切师，<a id="a-Ex"></a>名不共法。<a id="a-Ey"></a>何以故？<a id="a-Ez"></a>通达一切故。<a id="a-F0"></a>寿命无尽，<a id="a-F1"></a>名不共法。<a id="a-F2"></a>何以故？<a id="a-F3"></a>得法身故。<a id="a-F4"></a>有亲近者得大利益，<a id="a-F5"></a>名不共法。<a id="a-F6"></a>何以故？<a id="a-F7"></a>成就一切诸善法故。<a id="a-F8"></a>所得智慧无能浊者，<a id="a-F9"></a>名不共法。<a id="a-FA"></a>何以故？<a id="a-FB"></a>知三世智性清净故。<a id="a-FC"></a>出身血者得五逆罪，<a id="a-FD"></a>名不共法。<a id="a-FE"></a>何以故？<a id="a-FF"></a>成就一切诸善根故。<a id="a-FG"></a>烦恼习尽，<a id="a-FH"></a>名不共法。<a id="a-FI"></a>何以故？<a id="a-FJ"></a>了知一切烦恼因故。<a id="a-FK"></a>知一切行，<a id="a-FL"></a>名不共法。<a id="a-FM"></a>何以故？<a id="a-FN"></a>觉一切法故。<a id="a-FO"></a>宝女，<a id="a-FP"></a>是名如来不共之法。<a id="a-FQ"></a>”</p>
  <p id="aFR">尔时，<a id="a-FS"></a>宝女复白佛言：<a id="a-FT"></a>“世尊，<a id="a-FU"></a>如来所得三十二相，<a id="a-FV"></a>是何业因之所成就？<a id="a-FW"></a>”</p>
  <p id="aFX">佛告宝女：<a id="a-FY"></a>“如来成就无量功德，<a id="a-FZ"></a>是故得成三十二相。<a id="a-Fa"></a>我今于是无量事中，<a id="a-Fb"></a>当略说之。<a id="a-Fc"></a>如来至心护持净戒，<a id="a-Fd"></a>得足下平相；<a id="a-Fe"></a>修行种种惠施业故，<a id="a-Ff"></a>得千辐轮相；<a id="a-Fg"></a>不欺一切诸众生故，<a id="a-Fh"></a>得足跟佣相；<a id="a-Fi"></a>护正法故，<a id="a-Fj"></a>得指纤长相；<a id="a-Fk"></a>不坏他众故，<a id="a-Fl"></a>得网缦相；<a id="a-Fm"></a>妙服奉施故，<a id="a-Fn"></a>得手足软相；<a id="a-Fo"></a>净饮食施故，<a id="a-Fp"></a>得七处满相；<a id="a-Fq"></a>喜闻佛法故，<a id="a-Fr"></a>得鹿王[跳-兆+尃]相；<a id="a-Fs"></a>覆藏他过故，<a id="a-Ft"></a>得阴藏相；<a id="a-Fu"></a>修善法故，<a id="a-Fv"></a>得上身如师子相；<a id="a-Fw"></a>常以善法化众生故，<a id="a-Fx"></a>得缺骨平满相；<a id="a-Fy"></a>救护怖畏故，<a id="a-Fz"></a>得臂肘佣相；<a id="a-G0"></a>见他事业乐佐助故，<a id="a-G1"></a>得手摩膝相；<a id="a-G2"></a>常修十善故，<a id="a-G3"></a>得清净身相；<a id="a-G4"></a>常施病药故，<a id="a-G5"></a>得所食之物至喉悉现相；<a id="a-G6"></a>常发庄严修善法故，<a id="a-G7"></a>得师子颊相；<a id="a-G8"></a>于诸众生其心平等故，<a id="a-G9"></a>得四十齿相；<a id="a-GA"></a>和合诤讼故，<a id="a-GB"></a>得齿密相；<a id="a-GC"></a>珍宝施故，<a id="a-GD"></a>得齿齐相；<a id="a-GE"></a>身口意净故，<a id="a-GF"></a>得二牙白相；<a id="a-GG"></a>护口四过故，<a id="a-GH"></a>得广长舌相；<a id="a-GI"></a>成就无量功德故，<a id="a-GJ"></a>得味中上味相；<a id="a-GK"></a>于众生中常柔软语故，<a id="a-GL"></a>得梵音相；<a id="a-GM"></a>修集慈心故，<a id="a-GN"></a>得绀色目相；<a id="a-GO"></a>至心求于无上菩提故，<a id="a-GP"></a>得牛王睫相；<a id="a-GQ"></a>赞叹他人所有功德故，<a id="a-GR"></a>得白毫相；<a id="a-GS"></a>恭敬父母师长和尚故，<a id="a-GT"></a>得肉髻相；<a id="a-GU"></a>乐说深法故，<a id="a-GV"></a>得身柔软相；<a id="a-GW"></a>施敷具故，<a id="a-GX"></a>得金光相；<a id="a-GY"></a>远离聚说世间事故，<a id="a-GZ"></a>得一一孔一毛生相；<a id="a-Ga"></a>乐受善友师长教敕故，<a id="a-Gb"></a>得身毛上靡相；<a id="a-Gc"></a>不以恶事加众生故，<a id="a-Gd"></a>得发色金精相；<a id="a-Ge"></a>常劝众生修三昧故，<a id="a-Gf"></a>得身圆满如尼拘陀相；<a id="a-Gg"></a>生生之处作佛像故，<a id="a-Gh"></a>得那罗延力相。<a id="a-Gi"></a>宝女，<a id="a-Gj"></a>菩萨摩诃萨成就如是无量功德，<a id="a-Gk"></a>获得如是三十二相。<a id="a-Gl"></a>”</p>
  <p id="aGm">宝女复言：<a id="a-Gn"></a>“世尊，<a id="a-Go"></a>菩萨摩诃萨不可思议。<a id="a-Gp"></a>快哉！<a id="a-Gq"></a>如来善说佛法。<a id="a-Gr"></a>”</p>
  <p id="aGs">尔时，<a id="a-Gt"></a>世尊赞宝女言：<a id="a-Gu"></a>“善哉！<a id="a-Gv"></a>善哉！<a id="a-Gw"></a>如汝所说，<a id="a-Gx"></a>一切众生闻是义者，<a id="a-Gy"></a>即得具足无量功德；<a id="a-Gz"></a>闻已信者，<a id="a-H0"></a>亦得成就无量功德。<a id="a-H1"></a>”</p>
  <p id="aH2">说是法时，<a id="a-H3"></a>十方无量无边世界六种震动，<a id="a-H4"></a>无量众生发菩提心，<a id="a-H5"></a>五千菩萨得无生忍，<a id="a-H6"></a>虚空诸天雨种种华，<a id="a-H7"></a>鼓众伎乐以供养佛。</p>
  <p id="aH8">“若有众生已于无量无边佛所植众德本，<a id="a-H9"></a>乃得闻是如来十力、<a id="a-HA"></a>四无所畏、<a id="a-HB"></a>不共之法、<a id="a-HC"></a>三十二相。<a id="a-HD"></a>是人闻已能生深信，<a id="a-HE"></a>信已能于大众之中作师子吼说如是法。<a id="a-HF"></a>何以故？<a id="a-HG"></a>下劣之人不能得闻如是正法，<a id="a-HH"></a>假使得闻未必得信。<a id="a-HI"></a>上人持戒智慧具足乃能得闻，<a id="a-HJ"></a>闻已敬信，<a id="a-HK"></a>信已不久当得阿耨多罗三藐三菩提。<a id="a-HL"></a>”</p>
  <p id="aHM">宝女复言：<a id="a-HN"></a>“世尊，<a id="a-HO"></a>佛不可思议，<a id="a-HP"></a>法、<a id="a-HQ"></a>僧亦尔不可思议，<a id="a-HR"></a>闻信是经亦不可思议。<a id="a-HS"></a>若有信者，<a id="a-HT"></a>是人定得阿耨多罗三藐三菩提。<a id="a-HU"></a>世尊，<a id="a-HV"></a>云何菩萨修行法行？<a id="a-HW"></a>”</p>
  <p id="aHX">“宝女，<a id="a-HY"></a>菩萨摩诃萨不舍亲旧，<a id="a-HZ"></a>知恩报恩怜愍一切，<a id="a-Ha"></a>有归依者终不舍弃，<a id="a-Hb"></a>至心念于菩提之道，<a id="a-Hc"></a>修于忍辱，<a id="a-Hd"></a>难施能施摄取众生，<a id="a-He"></a>慈心护戒，<a id="a-Hf"></a>思惟善义，<a id="a-Hg"></a>护持正法，<a id="a-Hh"></a>乐法念法，<a id="a-Hi"></a>持法乐静，<a id="a-Hj"></a>独处空闲心无悔退，<a id="a-Hk"></a>善护众生净身口意，<a id="a-Hl"></a>为四无量发大庄严，<a id="a-Hm"></a>常劝众生于菩提道，<a id="a-Hn"></a>凡所讲论先赞大乘，<a id="a-Ho"></a>不先许人后生悔心，<a id="a-Hp"></a>清净其行知足少欲，<a id="a-Hq"></a>不悭不妒，<a id="a-Hr"></a>不断圣种，<a id="a-Hs"></a>心无诤讼了知因果，<a id="a-Ht"></a>信、<a id="a-Hu"></a>闻、<a id="a-Hv"></a>戒、<a id="a-Hw"></a>施、<a id="a-Hx"></a>惭愧、<a id="a-Hy"></a>智慧，<a id="a-Hz"></a>亲近善友随师长教，<a id="a-I0"></a>心无憍慢，<a id="a-I1"></a>恭敬礼拜长老有德，<a id="a-I2"></a>离贪恚痴、<a id="a-I3"></a>我及我所，<a id="a-I4"></a>常念佛、<a id="a-I5"></a>法、<a id="a-I6"></a>僧、<a id="a-I7"></a>施、<a id="a-I8"></a>戒、<a id="a-I9"></a>天，<a id="a-IA"></a>得供养时其心不高，<a id="a-IB"></a>常勤修行六波罗蜜、<a id="a-IC"></a>空无相愿、<a id="a-ID"></a>诸善方便，<a id="a-IE"></a>不见我常、<a id="a-IF"></a>众生、<a id="a-IG"></a>寿命、<a id="a-IH"></a>士夫之相，<a id="a-II"></a>修四念处乃至八正道分，<a id="a-IJ"></a>是名菩萨修行法行。<a id="a-IK"></a>又法行者，<a id="a-IL"></a>无眼无色无色想行，<a id="a-IM"></a>无耳无声无声想行，<a id="a-IN"></a>无鼻无香无香想行，<a id="a-IO"></a>无舌无味无味想行，<a id="a-IP"></a>无身无触无触想行，<a id="a-IQ"></a>无意无法无法想行；<a id="a-IR"></a>非色行，<a id="a-IS"></a>非色非非色行；<a id="a-IT"></a>非色苦行，<a id="a-IU"></a>非色非非色苦行；<a id="a-IV"></a>非色我行，<a id="a-IW"></a>非色非非色我行；<a id="a-IX"></a>非色空行，<a id="a-IY"></a>非色非非色空行；<a id="a-IZ"></a>非色无相行，<a id="a-Ia"></a>非色无愿行；<a id="a-Ib"></a>非色无行行；<a id="a-Ic"></a>非色性行；<a id="a-Id"></a>非色实行；<a id="a-Ie"></a>非色寂行；<a id="a-If"></a>非色生行；<a id="a-Ig"></a>非色出行；<a id="a-Ih"></a>非色因缘行；<a id="a-Ii"></a>非色聚行，<a id="a-Ij"></a>是名法行。<a id="a-Ik"></a>受、<a id="a-Il"></a>想、<a id="a-Im"></a>行、<a id="a-In"></a>识亦复如是。</p>
  <p id="aIo">“宝女，<a id="a-Ip"></a>若无如是阴、<a id="a-Iq"></a>入、<a id="a-Ir"></a>界行，<a id="a-Is"></a>是名法行。<a id="a-It"></a>无欲界行、<a id="a-Iu"></a>色界行、<a id="a-Iv"></a>无色界行，<a id="a-Iw"></a>无住无脱，<a id="a-Ix"></a>是名法行。<a id="a-Iy"></a>无去无来，<a id="a-Iz"></a>无有住处，<a id="a-J0"></a>无心意识，<a id="a-J1"></a>无见无闻，<a id="a-J2"></a>无知无识，<a id="a-J3"></a>无有身业、<a id="a-J4"></a>口业、<a id="a-J5"></a>意业，<a id="a-J6"></a>非法非非法，<a id="a-J7"></a>非一非二，<a id="a-J8"></a>非去来现在，<a id="a-J9"></a>非垢非净，<a id="a-JA"></a>非聚非散，<a id="a-JB"></a>非我、<a id="a-JC"></a>众生、<a id="a-JD"></a>寿命、<a id="a-JE"></a>士夫，<a id="a-JF"></a>非常非断，<a id="a-JG"></a>非我非我所，<a id="a-JH"></a>非始非终，<a id="a-JI"></a>是名法行，<a id="a-JJ"></a>是名我法，<a id="a-JK"></a>是名住处，<a id="a-JL"></a>是名法性，<a id="a-JM"></a>是名法处，<a id="a-JN"></a>是名空处非处，<a id="a-JO"></a>名毕竟处。<a id="a-JP"></a>不动不住，<a id="a-JQ"></a>无有相貌，<a id="a-JR"></a>无出无灭，<a id="a-JS"></a>无所修行，<a id="a-JT"></a>无取无舍，<a id="a-JU"></a>无受无施，<a id="a-JV"></a>若能知见如是等法，<a id="a-JW"></a>是名真知，<a id="a-JX"></a>是名实知，<a id="a-JY"></a>是名法知。<a id="a-JZ"></a>若有菩萨能作是学，<a id="a-Ja"></a>为诸众生行于生死，<a id="a-Jb"></a>而于涅槃无所动转，<a id="a-Jc"></a>是名菩萨真实法行。<a id="a-Jd"></a>”</p>
  <p id="aJe">说是法时，<a id="a-Jf"></a>八千菩萨成就忍辱。</p>
  <p id="aJg">尔时，<a id="a-Jh"></a>宝女复以种种珍宝杂物，<a id="a-Ji"></a>供养于佛而作是言：<a id="a-Jj"></a>“世尊，<a id="a-Jk"></a>若有菩萨行是法行，<a id="a-Jl"></a>即是修行一切佛行，<a id="a-Jm"></a>即得授记坐菩提树，<a id="a-Jn"></a>成就阿耨多罗三藐三菩提。<a id="a-Jo"></a>”</p>
  <p id="aJp">尔时，<a id="a-Jq"></a>舍利弗语宝女言：<a id="a-Jr"></a>“汝知菩萨不退印耶？<a id="a-Js"></a>”</p>
  <p id="aJt">尔时，<a id="a-Ju"></a>宝女即说偈言：</p>
  <p id="aJv">“诸众生界及法界，<a id="a-Jw"></a>　若能平等观无异，</p>
  <p id="aJx">不生分别一一数，<a id="a-Jy"></a>　是名菩萨不退印。</p>
  <p id="aJz">过去未来及现在，<a id="a-K0"></a>　十方世界诸世尊，</p>
  <p id="aK1">皆悉平等观法界，<a id="a-K2"></a>　是名菩萨不退印。</p>
  <p id="aK3">观有为界皆无常，<a id="a-K4"></a>　有漏无漏亦如是，</p>
  <p id="aK5">知一切法本性净，<a id="a-K6"></a>　是名菩萨不退印。</p>
  <p id="aK7">观于生死无有量，<a id="a-K8"></a>　不可称计知其数，</p>
  <p id="aK9">若能一念通达知，<a id="a-KA"></a>　是名菩萨不退印。</p>
  <p id="aKB">一切世间诸法界，<a id="a-KC"></a>　及以出世诸圣法，</p>
  <p id="aKD">若知平等悉真实，<a id="a-KE"></a>　是名菩萨不退印。</p>
  <p id="aKF">若能了知诸佛界，<a id="a-KG"></a>　及以诸魔波旬界，</p>
  <p id="aKH">通达是二无差别，<a id="a-KI"></a>　是名菩萨不退印。</p>
  <p id="aKJ">贪欲瞋恚愚痴等，<a id="a-KK"></a>　一切众生诸烦恼，</p>
  <p id="aKL">知从颠倒因缘生，<a id="a-KM"></a>　是名菩萨不退印。</p>
  <p id="aKN">生死之法及涅槃，<a id="a-KO"></a>　无上正道及菩提，</p>
  <p id="aKP">观察是法无差别，<a id="a-KQ"></a>　是名菩萨不退印。</p>
  <p id="aKR">知是五阴如菩提，<a id="a-KS"></a>　如菩提性入界然，</p>
  <p id="aKT">观是诸法无有二，<a id="a-KU"></a>　是名菩萨不退印。</p>
  <p id="aKV">地水火风及造色，<a id="a-KW"></a>　观之犹如虚空等，</p>
  <p id="aKX">如是即得真实印，<a id="a-KY"></a>　亦如十方诸佛印。</p>
  <p id="aKZ">如眼界等菩提然，<a id="a-Ka"></a>　是二平等无差别，</p>
  <p id="aKb">自能受持为他说，<a id="a-Kc"></a>　是名菩萨不退印。</p>
  <p id="aKd">知诸众生所有心，<a id="a-Ke"></a>　能为一切心因缘，</p>
  <p id="aKf">如是因缘无障碍，<a id="a-Kg"></a>　是名菩萨不退印。</p>
  <p id="aKh">能遍观察诸众生，<a id="a-Ki"></a>　所有诸根上中下，</p>
  <p id="aKj">能观生死尽彼岸，<a id="a-Kk"></a>　是名菩萨不退印。</p>
  <p id="aKl">所有字义句无尽，<a id="a-Km"></a>　于无量劫而演说，</p>
  <p id="aKn">无能破坏作障碍，<a id="a-Ko"></a>　是名菩萨不退印。</p>
  <p id="aKp">虚空边际尚可尽，<a id="a-Kq"></a>　世间猛风可系缚，</p>
  <p id="aKr">菩萨所有不退心，<a id="a-Ks"></a>　一切世间不能转。</p>
  <p id="aKt">成就无量陀罗尼，<a id="a-Ku"></a>　于诸法中不失念，</p>
  <p id="aKv">次第演说诸法义，<a id="a-Kw"></a>　如佛口出无有异。</p>
  <p id="aKx">十方世界佛世尊，<a id="a-Ky"></a>　为度众生说无量，</p>
  <p id="aKz">悉能受持解深义，<a id="a-L0"></a>　是名菩萨不退印。</p>
  <p id="aL1">无量劫中所闻法，<a id="a-L2"></a>　犹如现闻而演说，</p>
  <p id="aL3">无量世学陀罗尼，<a id="a-L4"></a>　获得如是无尽印。</p>
  <p id="aL5">成就具足如是持，<a id="a-L6"></a>　及以无上真知慧，</p>
  <p id="aL7">若得菩萨不退印，<a id="a-L8"></a>　则能宣说如是法。</p>
  <p id="aL9">若观一切诸法空，<a id="a-LA"></a>　亦不亲近不远离，</p>
  <p id="aLB">若有成就不退心，<a id="a-LC"></a>　当知是人有空印。</p>
  <p id="aLD">一切诸法虚空印，<a id="a-LE"></a>　其性本来无生灭，</p>
  <p id="aLF">若能了知是法界，<a id="a-LG"></a>　是名菩萨不退印。</p>
  <p id="aLH">诸法皆从因缘有，<a id="a-LI"></a>　离于众缘无法界，</p>
  <p id="aLJ">若能了知如是者，<a id="a-LK"></a>　当知是有不退印。</p>
  <p id="aLL">所有威仪诸色声，<a id="a-LM"></a>　能空一念悉示现，</p>
  <p id="aLN">为欲教化诸众生，<a id="a-LO"></a>　即是菩萨不退印。</p>
  <p id="aLP">惠施之心如虚空，<a id="a-LQ"></a>　无量劫中不可尽，</p>
  <p id="aLR">成就无量诸功德，<a id="a-LS"></a>　即是菩萨不退印。</p>
  <p id="aLT">修集净戒为佛戒，<a id="a-LU"></a>　获得佛戒如虚空，</p>
  <p id="aLV">成就如是无上戒，<a id="a-LW"></a>　即是菩萨不退印。</p>
  <p id="aLX">一切众生所有戒，<a id="a-LY"></a>　及以学戒无学戒，</p>
  <p id="aLZ">虽有如是无量戒，<a id="a-La"></a>　不及不退十六一。</p>
  <p id="aLb">若得最上无生忍，<a id="a-Lc"></a>　成就无量无有边，</p>
  <p id="aLd">若得如是无生忍，<a id="a-Le"></a>　如过去佛之所得。</p>
  <p id="aLf">为众生故善庄严，<a id="a-Lg"></a>　无量世中不休息，</p>
  <p id="aLh">常勤修集精进行，<a id="a-Li"></a>　即是菩萨不退印。</p>
  <p id="aLj">常乐修集诸禅定，<a id="a-Lk"></a>　亦为众生宣说法，</p>
  <p id="aLl">虽复示现诸威仪，<a id="a-Lm"></a>　而其内心不离定。</p>
  <p id="aLn">具足无上正知见，<a id="a-Lo"></a>　远离一切烦恼习，</p>
  <p id="aLp">若有成就不退心，<a id="a-Lq"></a>　则能近于佛境界。</p>
  <p id="aLr">具足三种之神通，<a id="a-Ls"></a>　及其如来善方便，</p>
  <p id="aLt">若有成就不退心，<a id="a-Lu"></a>　是人欲得正觉印。</p>
  <p id="aLv">一切众生不能知，<a id="a-Lw"></a>　是人心行及境界，</p>
  <p id="aLx">为诸众生无量行，<a id="a-Ly"></a>　即是菩萨不退印。</p>
  <p id="aLz">其实未得无上道，<a id="a-M0"></a>　而能示现如来身，</p>
  <p id="aM1">生及成道转法轮，<a id="a-M2"></a>　处众示现大涅槃。</p>
  <p id="aM3">未舍菩萨不退印，<a id="a-M4"></a>　亦能获得如来印，</p>
  <p id="aM5">犹如虚空无有边，<a id="a-M6"></a>　所得佛印亦如是。<a id="a-M7"></a>”</p>
  <p id="aM8">说是偈时，<a id="a-M9"></a>三千大千佛之世界六种震动，<a id="a-MA"></a>五千菩萨得不退印。</p>
  <p id="aMB">尔时，<a id="a-MC"></a>世尊赞宝女言：<a id="a-MD"></a>“善哉！<a id="a-ME"></a>善哉！<a id="a-MF"></a>快说菩萨不退转印。<a id="a-MG"></a>”</p>
  <p id="aMH">尔时，<a id="a-MI"></a>须菩提白佛言：<a id="a-MJ"></a>“世尊，<a id="a-MK"></a>宝女定得不退转印，<a id="a-ML"></a>是故能作如是宣说。<a id="a-MM"></a>若不证者，<a id="a-MN"></a>何能如是？<a id="a-MO"></a>”</p>
  <p id="aMP">佛告须菩提：<a id="a-MQ"></a>“如是，<a id="a-MR"></a>如是，<a id="a-MS"></a>如汝所说，<a id="a-MT"></a>宝女久已得不退印，<a id="a-MU"></a>忍辱成就，<a id="a-MV"></a>已尽大乘甚深边底。<a id="a-MW"></a>”</p>
  <p id="aMX">尔时，<a id="a-MY"></a>宝女白佛言：<a id="a-MZ"></a>“世尊，<a id="a-Ma"></a>何故名大乘？<a id="a-Mb"></a>”</p>
  <p id="aMc">佛言：<a id="a-Md"></a>“其乘广大故名大乘，<a id="a-Me"></a>于诸众生无挂碍故故名大乘，<a id="a-Mf"></a>是一切智善根根本故名大乘，<a id="a-Mg"></a>无有烦恼诸结黑闇故名大乘，<a id="a-Mh"></a>所有光明无处不遍故名大乘，<a id="a-Mi"></a>周遍其边有眼目故故名大乘，<a id="a-Mj"></a>本性常净初无沾污故名大乘，<a id="a-Mk"></a>断诸烦恼一切习气故名大乘。<a id="a-Ml"></a>护持禁戒故名清净，<a id="a-Mm"></a>修集定故名为安住，<a id="a-Mn"></a>修智慧故名为无漏，<a id="a-Mo"></a>修解脱故名无系缚，<a id="a-Mp"></a>示一切法等无二故名解脱智，<a id="a-Mq"></a>摄十力故名无能动，<a id="a-Mr"></a>具四无畏故名无怖惧，<a id="a-Ms"></a>摄取十八不共法故名为无碍，<a id="a-Mt"></a>修集大慈故名平等，<a id="a-Mu"></a>破坏一切诸魔众故名为最胜，<a id="a-Mv"></a>摧烦恼魔故名寂静，<a id="a-Mw"></a>坏阴魔故名不可数，<a id="a-Mx"></a>破死魔故名为常住，<a id="a-My"></a>具足檀那波罗蜜故名为富足，<a id="a-Mz"></a>具足尸罗波罗蜜故名为无热，<a id="a-N0"></a>具足羼提波罗蜜故名为无怨，<a id="a-N1"></a>具足精进波罗蜜故名为无动，<a id="a-N2"></a>具足禅那波罗蜜故名无漏无转，<a id="a-N3"></a>具足般若波罗蜜故名胜一切世间出世间，<a id="a-N4"></a>具足方便波罗蜜故名为摄取，<a id="a-N5"></a>一切诸乘断诸有故名无有，<a id="a-N6"></a>有因八道得故名为安，<a id="a-N7"></a>具定慧翼所往无碍调诸根故名大神通，<a id="a-N8"></a>修正勤故能见一切诸佛世界，<a id="a-N9"></a>修念处故远离恶法亲近善法，<a id="a-NA"></a>修七觉分远离一切诸烦恼结，<a id="a-NB"></a>无为无漏，<a id="a-NC"></a>无胜无上，<a id="a-ND"></a>无能见顶，<a id="a-NE"></a>无能知者，<a id="a-NF"></a>无有遮障，<a id="a-NG"></a>无有听闻，<a id="a-NH"></a>无入出处，<a id="a-NI"></a>大众大堂一味不作，<a id="a-NJ"></a>不作数量平等无二，<a id="a-NK"></a>得大名称十方无碍，<a id="a-NL"></a>一切人天之所恭敬，<a id="a-NM"></a>成就无量无边功德，<a id="a-NN"></a>永断一切悭吝、<a id="a-NO"></a>破戒、<a id="a-NP"></a>害心、<a id="a-NQ"></a>懈怠、<a id="a-NR"></a>乱心、<a id="a-NS"></a>无明，<a id="a-NT"></a>能令众生获得多闻，<a id="a-NU"></a>为作安乐断一切苦，<a id="a-NV"></a>能令作善业，<a id="a-NW"></a>佛智、<a id="a-NX"></a>无碍智、<a id="a-NY"></a>无上智、<a id="a-NZ"></a>平等智、<a id="a-Na"></a>一切智，<a id="a-Nb"></a>是名大乘。<a id="a-Nc"></a>”</p>
  <p id="aNd">说是法时，<a id="a-Ne"></a>万二千众生发阿耨多罗三藐三菩提心，<a id="a-Nf"></a>既发心已，<a id="a-Ng"></a>复作是言：<a id="a-Nh"></a>“若有众生能发如是大乘心者，<a id="a-Ni"></a>即得无量善法利益。<a id="a-Nj"></a>”</p>
  <p id="aNk">尔时，<a id="a-Nl"></a>宝女白佛言：<a id="a-Nm"></a>“世尊，<a id="a-Nn"></a>何障碍故，<a id="a-No"></a>不令众生疾得大乘？<a id="a-Np"></a>”</p>
  <p id="aNq">佛告宝女：<a id="a-Nr"></a>“有三十二事，<a id="a-Ns"></a>以是因缘为作障碍。<a id="a-Nt"></a>何等三十二？<a id="a-Nu"></a>一者、<a id="a-Nv"></a>乐声闻乘，<a id="a-Nw"></a>二者、<a id="a-Nx"></a>乐缘觉乘，<a id="a-Ny"></a>三者、<a id="a-Nz"></a>乐释身故，<a id="a-O0"></a>四者、<a id="a-O1"></a>乐梵身故，<a id="a-O2"></a>五者、<a id="a-O3"></a>乐为世乐受持禁戒，<a id="a-O4"></a>六者、<a id="a-O5"></a>乐修一善，<a id="a-O6"></a>七者、<a id="a-O7"></a>常怀嫉妒，<a id="a-O8"></a>八者、<a id="a-O9"></a>多财贪著悭吝，<a id="a-OA"></a>九者、<a id="a-OB"></a>不乐劝化众生令修善法，<a id="a-OC"></a>十者、<a id="a-OD"></a>心憍慢故，<a id="a-OE"></a>十一者、<a id="a-OF"></a>不求菩提心故，<a id="a-OG"></a>十二者、<a id="a-OH"></a>畏菩提心故，<a id="a-OI"></a>十三者、<a id="a-OJ"></a>于一法中生著心故，<a id="a-OK"></a>十四者、<a id="a-OL"></a>不善思惟故，<a id="a-OM"></a>十五者、<a id="a-ON"></a>不能亲近师长和尚善知识故，<a id="a-OO"></a>十六者、<a id="a-OP"></a>诽谤余部故，<a id="a-OQ"></a>十七者、<a id="a-OR"></a>不能净于身口意业故，<a id="a-OS"></a>十八者、<a id="a-OT"></a>不能护持无上法故，<a id="a-OU"></a>十九者、<a id="a-OV"></a>得少法味吝不说故，<a id="a-OW"></a>二十者、<a id="a-OX"></a>少解法义生大慢故，<a id="a-OY"></a>二十一者、<a id="a-OZ"></a>远离四摄故，<a id="a-Oa"></a>二十二者、<a id="a-Ob"></a>不能恭敬同师同学故，<a id="a-Oc"></a>二十三者、<a id="a-Od"></a>不乐念于六波罗蜜故，<a id="a-Oe"></a>二十四者、<a id="a-Of"></a>远离三聚故，<a id="a-Og"></a>二十五者、<a id="a-Oh"></a>不发愿故，<a id="a-Oi"></a>二十六者、<a id="a-Oj"></a>少善根故，<a id="a-Ok"></a>二十七者、<a id="a-Ol"></a>倒解义故，<a id="a-Om"></a>二十八者、<a id="a-On"></a>不叹三宝故，<a id="a-Oo"></a>二十九者、<a id="a-Op"></a>诽谤大乘菩提事故，<a id="a-Oq"></a>三十者、<a id="a-Or"></a>自不解义诽他说故，<a id="a-Os"></a>三十一者、<a id="a-Ot"></a>不觉了知诸魔事故，<a id="a-Ou"></a>三十二者、<a id="a-Ov"></a>乐生死故。<a id="a-Ow"></a>是名三十二事，<a id="a-Ox"></a>障碍大乘，<a id="a-Oy"></a>不令众生疾得大乘。<a id="a-Oz"></a>宝女，<a id="a-P0"></a>如是障碍其事无量，<a id="a-P1"></a>我于今者但略说耳！<a id="a-P2"></a>大乘所有功德无量，<a id="a-P3"></a>障碍之事亦复如是；<a id="a-P4"></a>亦如涅槃功德无量，<a id="a-P5"></a>障碍之事亦复无量；<a id="a-P6"></a>如生死过无量无边，<a id="a-P7"></a>即是大乘之障碍也。<a id="a-P8"></a>宝女，<a id="a-P9"></a>若有人能远离如是无量恶法，<a id="a-PA"></a>当知是人即得大乘。<a id="a-PB"></a>宝女，<a id="a-PC"></a>若有菩萨能得净心，<a id="a-PD"></a>是人即能获得大乘。<a id="a-PE"></a>”</p>
  <p id="aPF">“世尊，<a id="a-PG"></a>众生云何速得成就无上大乘？<a id="a-PH"></a>”</p>
  <p id="aPI">“宝女，<a id="a-PJ"></a>有三十二事，<a id="a-PK"></a>众生修集能速得之。<a id="a-PL"></a>何等三十二？<a id="a-PM"></a>一者、<a id="a-PN"></a>众生不请而往亲附；<a id="a-PO"></a>二者、<a id="a-PP"></a>见他福德不生妒心；<a id="a-PQ"></a>三者、<a id="a-PR"></a>至心修集无量善根；<a id="a-PS"></a>四者、<a id="a-PT"></a>营他事业不生愁恼；<a id="a-PU"></a>五者、<a id="a-PV"></a>至心不浊身口业净；<a id="a-PW"></a>六者、<a id="a-PX"></a>不为利养改四威仪；<a id="a-PY"></a>七者、<a id="a-PZ"></a>如说而住；<a id="a-Pa"></a>八者、<a id="a-Pb"></a>于诸众生其心清净；<a id="a-Pc"></a>九者、<a id="a-Pd"></a>终不放舍菩提之心；<a id="a-Pe"></a>十者、<a id="a-Pf"></a>清净庄严檀波罗蜜；<a id="a-Pg"></a>十一者、<a id="a-Ph"></a>清净尸波罗蜜，<a id="a-Pi"></a>怜愍毁禁故；<a id="a-Pj"></a>十二者、<a id="a-Pk"></a>净忍波罗蜜，<a id="a-Pl"></a>不惜身命故；<a id="a-Pm"></a>十三者、<a id="a-Pn"></a>净精进波罗蜜，<a id="a-Po"></a>得十力无畏故；<a id="a-Pp"></a>十四者、<a id="a-Pq"></a>净禅波罗蜜，<a id="a-Pr"></a>远离烦恼故；<a id="a-Ps"></a>十五者、<a id="a-Pt"></a>净般若波罗蜜，<a id="a-Pu"></a>除烦恼习故；<a id="a-Pv"></a>十六者、<a id="a-Pw"></a>修勇健定，<a id="a-Px"></a>坏诸魔业故；<a id="a-Py"></a>十七者、<a id="a-Pz"></a>至心度脱诸众生故；<a id="a-Q0"></a>十八者、<a id="a-Q1"></a>修四摄故；<a id="a-Q2"></a>十九者、<a id="a-Q3"></a>心平等故；<a id="a-Q4"></a>二十者、<a id="a-Q5"></a>不舍一切诸众生故；<a id="a-Q6"></a>二十一者、<a id="a-Q7"></a>知恩报故；<a id="a-Q8"></a>二十二者、<a id="a-Q9"></a>护持正法故；<a id="a-QA"></a>二十三者、<a id="a-QB"></a>修助道法不休息故；<a id="a-QC"></a>二十四者、<a id="a-QD"></a>于诸善法无厌足故；<a id="a-QE"></a>二十五者、<a id="a-QF"></a>破憍慢故；<a id="a-QG"></a>二十六者、<a id="a-QH"></a>供养三宝故；<a id="a-QI"></a>二十七者、<a id="a-QJ"></a>于一切法不生诤故；<a id="a-QK"></a>二十八者、<a id="a-QL"></a>善解十二深因缘故；<a id="a-QM"></a>二十九者、<a id="a-QN"></a>具七财故；<a id="a-QO"></a>三十者、<a id="a-QP"></a>于一切法得自在故；<a id="a-QQ"></a>三十一者、<a id="a-QR"></a>修六神通故；<a id="a-QS"></a>三十二者、<a id="a-QT"></a>修集定慧故。<a id="a-QU"></a>是名三十二众生修集疾得菩提。<a id="a-QV"></a>”</p>
  <p id="aQW">说是法时，<a id="a-QX"></a>七万二千众生发阿耨多罗三藐三菩提心，<a id="a-QY"></a>万二千菩萨得无生法忍。</p>
  <p id="aQZ">一切诸天以诸华香、<a id="a-Qa"></a>种种伎乐，<a id="a-Qb"></a>供养于佛，<a id="a-Qc"></a>尊重赞叹，<a id="a-Qd"></a>作如是言：<a id="a-Qe"></a>“若有得闻如是等经，<a id="a-Qf"></a>当知是人定得阿耨多罗三藐三菩提。<a id="a-Qg"></a>”</p>
  <p id="aQh">尔时，<a id="a-Qi"></a>梵天、<a id="a-Qj"></a>释天、<a id="a-Qk"></a>四天王天白佛言：<a id="a-Ql"></a>“世尊，<a id="a-Qm"></a>如来今者演说如是无限量义、<a id="a-Qn"></a>了了之义、<a id="a-Qo"></a>坏烦恼义，<a id="a-Qp"></a>摧诸魔业，<a id="a-Qq"></a>破诸邪见，<a id="a-Qr"></a>能持一切无上正法。<a id="a-Qs"></a>我等亦能受持读诵，<a id="a-Qt"></a>书写解说。<a id="a-Qu"></a>若佛弟子有能受持读诵、<a id="a-Qv"></a>书写广说之者，<a id="a-Qw"></a>我等亦当为作卫护。<a id="a-Qx"></a>若有恶鬼欲为是人作娆害事，<a id="a-Qy"></a>我当遮止不令成就。<a id="a-Qz"></a>”</p>
  <p id="aR0">佛言：<a id="a-R1"></a>“善哉！<a id="a-R2"></a>善哉！<a id="a-R3"></a>善男子，<a id="a-R4"></a>汝于尔时，<a id="a-R5"></a>若能护我诸弟子者，<a id="a-R6"></a>即是护持我之正法。<a id="a-R7"></a>如是护者，<a id="a-R8"></a>法则久住。<a id="a-R9"></a>”</p>
  <p id="aRA">尔时，<a id="a-RB"></a>世尊告阿难言：<a id="a-RC"></a>“阿难，<a id="a-RD"></a>汝当受持拥护演说如是经典。<a id="a-RE"></a>若有菩萨于无量劫乐修惠施，<a id="a-RF"></a>复有菩萨受持是经，<a id="a-RG"></a>读诵书写，<a id="a-RH"></a>为人广说，<a id="a-RI"></a>修大慈悲，<a id="a-RJ"></a>兼以此义劝人令学，<a id="a-RK"></a>其人所得福多于彼，<a id="a-RL"></a>亦能速疾获得大乘。<a id="a-RM"></a>”</p>
  <p id="aRN">阿难白佛言：<a id="a-RO"></a>“世尊，<a id="a-RP"></a>是经何名？<a id="a-RQ"></a>云何奉持？<a id="a-RR"></a>”</p>
  <p id="aRS">佛言：<a id="a-RT"></a>“阿难，<a id="a-RU"></a>是经名为《真实法义毗尼方便》、<a id="a-RV"></a>《成就发心无量宝聚》、<a id="a-RW"></a>《无量陀罗尼十力四无畏不共法聚》、<a id="a-RX"></a>《菩萨摩诃萨不退转印广说大乘宝女所问》，<a id="a-RY"></a>如是等名汝当奉持。<a id="a-RZ"></a>”</p>
  <p id="aRa">尔时，<a id="a-Rb"></a>阿难及诸人天，<a id="a-Rc"></a>闻经欢喜，<a id="a-Rd"></a>信受奉行。</p>
 </body>
</html>