<!doctype html>
<html id="z3IBTKlEO" data-ver="1511">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第十二</h1>
  <h2 id="a2">虚空藏菩萨所问品第六之一</h2>
  <p id="a3">如是我闻：<a id="a-4"></a>一时，<a id="a-5"></a>婆伽婆游如来行处妙宝庄严堂上，<a id="a-6"></a>如来威神大功德庄严众相具足，<a id="a-7"></a>因于本行佛地得报，<a id="a-8"></a>菩萨宫宅称无量赞，<a id="a-9"></a>如来神力之所建立，<a id="a-A"></a>入无碍智行处生胜喜悦，<a id="a-B"></a>思念进智分别巧说，<a id="a-C"></a>众德具足来世所叹。<a id="a-D"></a>世尊正觉善转法轮，<a id="a-E"></a>善能调顺无量众生，<a id="a-F"></a>于诸法中皆得自在，<a id="a-G"></a>知诸众生心所趣向，<a id="a-H"></a>善能分别一切诸根，<a id="a-I"></a>彼岸善断，<a id="a-J"></a>结习永尽无余，<a id="a-K"></a>所施佛事自然成办。<a id="a-L"></a>与大比丘众六百万人俱，<a id="a-M"></a>其心调柔，<a id="a-N"></a>结习已断，<a id="a-O"></a>皆是如来法王之子，<a id="a-P"></a>行甚深法，<a id="a-Q"></a>善能解了无所有法，<a id="a-R"></a>殊妙端正威仪具足，<a id="a-S"></a>是大福田，<a id="a-T"></a>正住如来所教法中。<a id="a-U"></a>复与大菩萨僧俱，<a id="a-V"></a>度一切诸行，<a id="a-W"></a>不舍菩萨所行，<a id="a-X"></a>得无我忍，<a id="a-Y"></a>于诸众生不舍大悲，<a id="a-Z"></a>过诸世间而顺世法勤化众生，<a id="a-a"></a>亦能善入如来行地，<a id="a-b"></a>又复不离菩萨行地，<a id="a-c"></a>其名曰：<a id="a-d"></a>普明菩萨摩诃萨、<a id="a-e"></a>无碍明菩萨、<a id="a-f"></a>于一切法自在王菩萨、<a id="a-g"></a>无碍行处菩萨、<a id="a-h"></a>分别辩觉菩萨、<a id="a-i"></a>净无量网明灯王菩萨、<a id="a-j"></a>不染行处菩萨、<a id="a-k"></a>坏魔界放光明菩萨，<a id="a-l"></a>如是等不可计、<a id="a-m"></a>阿僧祇、<a id="a-n"></a>不可思、<a id="a-o"></a>不可称、<a id="a-p"></a>不可量、<a id="a-q"></a>无齐限、<a id="a-r"></a>不可说菩萨摩诃萨俱。</p>
  <p id="as">尔时，<a id="a-t"></a>世尊说诸菩萨出要之行，<a id="a-u"></a>名无碍法门庄严菩萨道，<a id="a-v"></a>成就佛法诸力无畏，<a id="a-w"></a>得知诸法自在，<a id="a-x"></a>入陀罗尼印门，<a id="a-y"></a>入分别诸辨门，<a id="a-z"></a>入大神通门，<a id="a-10"></a>入说不退转轮诸乘平等门，<a id="a-11"></a>入一相法界无分别门，<a id="a-12"></a>入说随众生根所解差别门，<a id="a-13"></a>入坚法分别坏诸魔界善顺思惟门，<a id="a-14"></a>入断诸结及见无碍智慧门，<a id="a-15"></a>入无等愿方便智门，<a id="a-16"></a>入诸佛等智门，<a id="a-17"></a>入诸法无滞碍如实分别门，<a id="a-18"></a>入无变异平等法门，<a id="a-19"></a>入甚深十二因缘门，<a id="a-1A"></a>入功德智慧庄严佛身口意坚固思进念专无尽门；<a id="a-1B"></a>入四圣谛门，<a id="a-1C"></a>为调伏声闻故；<a id="a-1D"></a>入远离身心行门，<a id="a-1E"></a>为调伏辟支佛故；<a id="a-1F"></a>入授一切智记门，<a id="a-1G"></a>为调伏菩萨故；<a id="a-1H"></a>入诸法自在门，<a id="a-1I"></a>为显佛功德故。<a id="a-1J"></a>所谓开示解说显现令解，<a id="a-1K"></a>教读施设次序开张，<a id="a-1L"></a>分别令易随顺正说。</p>
  <p id="a1M">尔时，<a id="a-1N"></a>世尊如是善分别大法方便时，<a id="a-1O"></a>于此三千大千世界一切诸色像，<a id="a-1P"></a>若铁围山、<a id="a-1Q"></a>大铁围山、<a id="a-1R"></a>须弥山王及诸黑山，<a id="a-1S"></a>四天下及阎浮提聚落城邑舍宅、<a id="a-1T"></a>大海江河、<a id="a-1U"></a>泉源陂池、<a id="a-1V"></a>药草树木及诸丛林，<a id="a-1W"></a>诸龙、<a id="a-1X"></a>夜叉、<a id="a-1Y"></a>乾闼婆、<a id="a-1Z"></a>阿修罗、<a id="a-1a"></a>迦楼罗、<a id="a-1b"></a>紧那罗、<a id="a-1c"></a>摩睺罗伽等宫殿，<a id="a-1d"></a>地神宫殿，<a id="a-1e"></a>虚空中诸神宫殿，<a id="a-1f"></a>四天王天、<a id="a-1g"></a>三十三天、<a id="a-1h"></a>夜摩天、<a id="a-1i"></a>兜率陀天、<a id="a-1j"></a>化乐天、<a id="a-1k"></a>他化自在天及梵天宫殿，<a id="a-1l"></a>上至阿迦腻吒天宫殿，<a id="a-1m"></a>一切大地及欲界色身众生，<a id="a-1n"></a>悉皆隐蔽，<a id="a-1o"></a>眼所不见。<a id="a-1p"></a>喻如劫尽火灾起后，<a id="a-1q"></a>大地焦尽，<a id="a-1r"></a>大水未出，<a id="a-1s"></a>当尔之时，<a id="a-1t"></a>乃无一色与眼作对。<a id="a-1u"></a>尔时，<a id="a-1v"></a>三千大千世界，<a id="a-1w"></a>亦复如是亦无少色。<a id="a-1x"></a>是欲、<a id="a-1y"></a>色界所摄，<a id="a-1z"></a>唯除妙宝庄严堂中所见色像。</p>
  <p id="a20">尔时，<a id="a-21"></a>于妙宝庄严堂中虚空中，<a id="a-22"></a>无所依著，<a id="a-23"></a>自然成无量百千那由他宝台，<a id="a-24"></a>微妙庄严世所乐见，<a id="a-25"></a>喻如大妙庄严世界，<a id="a-26"></a>一宝庄严佛土菩萨所住宝台，<a id="a-27"></a>此诸宝台亦复如是，<a id="a-28"></a>见诸大众坐宝台中。<a id="a-29"></a>于妙宝庄严堂内，<a id="a-2A"></a>自然踊出净妙真金师子之座，<a id="a-2B"></a>高十千由旬。<a id="a-2C"></a>此师子座出妙净光明，<a id="a-2D"></a>普照此三千大千世界，<a id="a-2E"></a>映诸菩萨光明令不明显。</p>
  <p id="a2F">尔时，<a id="a-2G"></a>大众欢喜踊跃，<a id="a-2H"></a>心情悦豫，<a id="a-2I"></a>叹未曾有，<a id="a-2J"></a>合掌向佛，<a id="a-2K"></a>作如是言：<a id="a-2L"></a>“今者如来必说大法现此瑞应！<a id="a-2M"></a>”</p>
  <p id="a2N">尔时，<a id="a-2O"></a>舍利弗承佛威神，<a id="a-2P"></a>从宝台起，<a id="a-2Q"></a>更整衣服，<a id="a-2R"></a>偏袒右肩，<a id="a-2S"></a>右膝著地，<a id="a-2T"></a>合掌向佛而白佛言：<a id="a-2U"></a>“世尊，<a id="a-2V"></a>是何瑞相，<a id="a-2W"></a>有如是等生胜喜悦现大神变？<a id="a-2X"></a>世尊，<a id="a-2Y"></a>此诸大众皆生疑惑！<a id="a-2Z"></a>愿如来说何因何缘，<a id="a-2a"></a>现此未曾有事？<a id="a-2b"></a>”</p>
  <p id="a2c">尔时，<a id="a-2d"></a>佛告舍利弗：<a id="a-2e"></a>“东方去此过八佛世界微尘数等佛土，<a id="a-2f"></a>有世界名大庄严，<a id="a-2g"></a>彼国有佛，<a id="a-2h"></a>号一宝庄严如来、<a id="a-2i"></a>应供、<a id="a-2j"></a>正遍知、<a id="a-2k"></a>明行足、<a id="a-2l"></a>善逝、<a id="a-2m"></a>世间解、<a id="a-2n"></a>无上士、<a id="a-2o"></a>调御丈夫、<a id="a-2p"></a>天人师、<a id="a-2q"></a>佛世尊，<a id="a-2r"></a>今现在说法。<a id="a-2s"></a>以何因缘世界名大庄严？<a id="a-2t"></a>若广说彼世界庄严事者一劫不尽，<a id="a-2u"></a>是故彼土名大庄严。<a id="a-2v"></a>何因缘故，<a id="a-2w"></a>彼佛名为一宝庄严？<a id="a-2x"></a>舍利弗，<a id="a-2y"></a>彼如来因一宝说法，<a id="a-2z"></a>所谓无上大乘之宝，<a id="a-30"></a>是故彼佛名一宝庄严。<a id="a-31"></a>彼佛与诸菩萨众各升师子座，<a id="a-32"></a>踊在空中高八十亿多摩树，<a id="a-33"></a>为诸菩萨说虚空印法门。<a id="a-34"></a>何谓虚空印法门？<a id="a-35"></a>如一切法以虚空为门，<a id="a-36"></a>无住处故；<a id="a-37"></a>一切法无住处门，<a id="a-38"></a>无形相故；<a id="a-39"></a>一切法无形相门，<a id="a-3A"></a>过诸行处故；<a id="a-3B"></a>一切法无行处门，<a id="a-3C"></a>内外净故；<a id="a-3D"></a>一切法净门，<a id="a-3E"></a>性无染故；<a id="a-3F"></a>一切法无染门，<a id="a-3G"></a>自性寂静故；<a id="a-3H"></a>一切法寂静门，<a id="a-3I"></a>心意识本无故；<a id="a-3J"></a>一切法本无门，<a id="a-3K"></a>离物非物故；<a id="a-3L"></a>一切法无物门，<a id="a-3M"></a>无教相故；<a id="a-3N"></a>一切法无教门，<a id="a-3O"></a>无形段故；<a id="a-3P"></a>一切法无形段门，<a id="a-3Q"></a>离因缘境界故；<a id="a-3R"></a>一切法无因缘境界门，<a id="a-3S"></a>寂灭相故；<a id="a-3T"></a>一切法寂灭门，<a id="a-3U"></a>离二相故；<a id="a-3V"></a>一切法无二门，<a id="a-3W"></a>舍别异故；<a id="a-3X"></a>一切法无别异门，<a id="a-3Y"></a>入一相故；<a id="a-3Z"></a>一切法一相门，<a id="a-3a"></a>自相净故；<a id="a-3b"></a>一切法自相净门，<a id="a-3c"></a>过三世故；<a id="a-3d"></a>一切法过三世门，<a id="a-3e"></a>不离平等故；<a id="a-3f"></a>一切法不离平等门，<a id="a-3g"></a>幻化相非相故；<a id="a-3h"></a>一切法幻化相门，<a id="a-3i"></a>体不实故；<a id="a-3j"></a>一切法无体门，<a id="a-3k"></a>无作相故；<a id="a-3l"></a>一切法无作门，<a id="a-3m"></a>身心远离故；<a id="a-3n"></a>一切法远离门，<a id="a-3o"></a>离相无相故；<a id="a-3p"></a>一切法无相门，<a id="a-3q"></a>相不动故；<a id="a-3r"></a>一切法不动相门，<a id="a-3s"></a>无依处故；<a id="a-3t"></a>一切法无依处门，<a id="a-3u"></a>住无际故；<a id="a-3v"></a>一切法无际门，<a id="a-3w"></a>无樔窟故；<a id="a-3x"></a>一切法无樔窟门，<a id="a-3y"></a>无我、<a id="a-3z"></a>无我所故；<a id="a-40"></a>一切法无我、<a id="a-41"></a>无我所门，<a id="a-42"></a>无主故；<a id="a-43"></a>一切法无主门，<a id="a-44"></a>性无我故；<a id="a-45"></a>一切法无我门，<a id="a-46"></a>内清净故。<a id="a-47"></a>舍利弗，<a id="a-48"></a>彼一宝庄严如来，<a id="a-49"></a>为诸菩萨广说如是虚空印法门。<a id="a-4A"></a>彼如来说是法时，<a id="a-4B"></a>无量阿僧祇诸菩萨，<a id="a-4C"></a>解知诸法性与虚空等，<a id="a-4D"></a>于诸法中得无生忍。</p>
  <p id="a4E">“舍利弗，<a id="a-4F"></a>彼大庄严刹土一宝庄严佛所，<a id="a-4G"></a>有一菩萨摩诃萨名虚空藏，<a id="a-4H"></a>以大庄严而自庄严，<a id="a-4I"></a>于诸不思议愿最为殊胜，<a id="a-4J"></a>得一切功德中之威德无碍知见，<a id="a-4K"></a>不可思议菩萨功德以自庄严。<a id="a-4L"></a>以诸相好，<a id="a-4M"></a>庄严其身；<a id="a-4N"></a>以善说法，<a id="a-4O"></a>随所应度，<a id="a-4P"></a>庄严其口；<a id="a-4Q"></a>不退于定，<a id="a-4R"></a>庄严其心；<a id="a-4S"></a>以诸总持，<a id="a-4T"></a>庄严其念；<a id="a-4U"></a>入诸微细法，<a id="a-4V"></a>庄严其意；<a id="a-4W"></a>顺观法性，<a id="a-4X"></a>庄严于进；<a id="a-4Y"></a>以坚固誓，<a id="a-4Z"></a>庄严淳至；<a id="a-4a"></a>以必成办，<a id="a-4b"></a>庄严所作。<a id="a-4c"></a>以从一地至一地庄严毕竟，<a id="a-4d"></a>舍诸所有，<a id="a-4e"></a>庄严于施；<a id="a-4f"></a>以净心善语，<a id="a-4g"></a>庄严于戒；<a id="a-4h"></a>于诸众生心无有碍，<a id="a-4i"></a>庄严忍辱；<a id="a-4j"></a>众事备足，<a id="a-4k"></a>庄严精进；<a id="a-4l"></a>入定游戏神通，<a id="a-4m"></a>庄严于禅；<a id="a-4n"></a>善知烦恼习，<a id="a-4o"></a>庄严般若。<a id="a-4p"></a>为救护众生，<a id="a-4q"></a>庄严于慈；<a id="a-4r"></a>住不舍众生，<a id="a-4s"></a>庄严于悲；<a id="a-4t"></a>心无犹豫，<a id="a-4u"></a>庄严于喜；<a id="a-4v"></a>离于憎爱，<a id="a-4w"></a>庄严于舍。<a id="a-4x"></a>游戏诸定，<a id="a-4y"></a>庄严神通；<a id="a-4z"></a>得无尽宝手，<a id="a-50"></a>庄严功德；<a id="a-51"></a>分别诸众生心行，<a id="a-52"></a>庄严于智；<a id="a-53"></a>教众生善法，<a id="a-54"></a>庄严于觉；<a id="a-55"></a>得慧明净，<a id="a-56"></a>庄严慧明；<a id="a-57"></a>得义法辞应，<a id="a-58"></a>庄严诸辩；<a id="a-59"></a>坏魔外道，<a id="a-5A"></a>庄严诸无畏。<a id="a-5B"></a>得佛无量功德而自庄严，<a id="a-5C"></a>常以诸毛孔说法，<a id="a-5D"></a>庄严于法；<a id="a-5E"></a>见诸佛法明，<a id="a-5F"></a>庄严自明；<a id="a-5G"></a>能照诸佛国，<a id="a-5H"></a>庄严光明；<a id="a-5I"></a>说不错谬，<a id="a-5J"></a>庄严所记；<a id="a-5K"></a>神通随所乐说，<a id="a-5L"></a>庄严教授；<a id="a-5M"></a>神通到四神足彼岸，<a id="a-5N"></a>庄严变化；<a id="a-5O"></a>神通入佛密处，<a id="a-5P"></a>庄严诸如来护持；<a id="a-5Q"></a>自悟正智，<a id="a-5R"></a>庄严法自在；<a id="a-5S"></a>如说而行无能坏者，<a id="a-5T"></a>庄严一切善法坚固。<a id="a-5U"></a>彼虚空藏菩萨，<a id="a-5V"></a>成就如是等无量功德，<a id="a-5W"></a>与十二亿菩萨摩诃萨俱，<a id="a-5X"></a>发意欲来诣此娑婆世界见我，<a id="a-5Y"></a>礼拜供养，<a id="a-5Z"></a>恭敬围绕。<a id="a-5a"></a>亦为此大普集经分别少法门分故，<a id="a-5b"></a>又为此十方诸来会菩萨生大法明故，<a id="a-5c"></a>又为增益开大乘法故，<a id="a-5d"></a>又为受持如来法故，<a id="a-5e"></a>又为无量众生善根出生故，<a id="a-5f"></a>又为以善法调伏诸魔外道故，<a id="a-5g"></a>又为示现菩萨师子游戏神通故，<a id="a-5h"></a>彼虚空藏菩萨，<a id="a-5i"></a>欲来至此，<a id="a-5j"></a>是其瑞应。<a id="a-5k"></a>”</p>
  <p id="a5l">尔时，<a id="a-5m"></a>世尊说此事已，<a id="a-5n"></a>即时虚空藏菩萨，<a id="a-5o"></a>与十二亿菩萨摩诃萨恭敬围绕，<a id="a-5p"></a>诣一宝庄严佛所，<a id="a-5q"></a>白佛言：<a id="a-5r"></a>“世尊，<a id="a-5s"></a>我欲诣娑婆世界，<a id="a-5t"></a>见释迦牟尼佛，<a id="a-5u"></a>礼拜供养。<a id="a-5v"></a>”彼佛报言：<a id="a-5w"></a>“欲往随意，<a id="a-5x"></a>宜知是时。<a id="a-5y"></a>”即顶礼一宝庄严如来足下已，<a id="a-5z"></a>右绕七匝，<a id="a-60"></a>承佛游戏无作神足，<a id="a-61"></a>于彼大庄严国土忽然不现，<a id="a-62"></a>以一念顷与诸菩萨众俱，<a id="a-63"></a>来至此娑婆世界宝庄严堂妙宝台上。</p>
  <p id="a64">尔时，<a id="a-65"></a>虚空藏菩萨雨妙华香，<a id="a-66"></a>供养世尊，<a id="a-67"></a>及此大宝集经，<a id="a-68"></a>所谓曼陀罗华、<a id="a-69"></a>摩诃曼陀罗华、<a id="a-6A"></a>波利质多罗华、<a id="a-6B"></a>摩诃波利质多罗华、<a id="a-6C"></a>曼殊沙华、<a id="a-6D"></a>摩诃曼殊沙华、<a id="a-6E"></a>卢遮那华、<a id="a-6F"></a>摩诃卢遮那华，<a id="a-6G"></a>水陆诸华大如车轮，<a id="a-6H"></a>百叶、<a id="a-6I"></a>千叶、<a id="a-6J"></a>百千叶，<a id="a-6K"></a>皆出光明，<a id="a-6L"></a>香气普薰，<a id="a-6M"></a>妙香适意，<a id="a-6N"></a>开敷鲜净，<a id="a-6O"></a>杂色光耀眼所乐见，<a id="a-6P"></a>雨如是等种种无量妙华满妙宝堂中，<a id="a-6Q"></a>高一多罗树。<a id="a-6R"></a>作诸天乐，<a id="a-6S"></a>其音皆出无量百千法门之声，<a id="a-6T"></a>与檀波罗蜜相应声，<a id="a-6U"></a>尸罗、<a id="a-6V"></a>羼提、<a id="a-6W"></a>毗梨耶、<a id="a-6X"></a>禅那、<a id="a-6Y"></a>般若波罗蜜相应声，<a id="a-6Z"></a>与四无量相应声，<a id="a-6a"></a>与四摄法相应声，<a id="a-6b"></a>与助道法相应声，<a id="a-6c"></a>与三脱门相应声，<a id="a-6d"></a>与四圣谛相应声，<a id="a-6e"></a>与十二因缘相应声。</p>
  <p id="a6f">尔时，<a id="a-6g"></a>虚空藏菩萨供养世尊，<a id="a-6h"></a>顶礼佛足，<a id="a-6i"></a>绕七匝已，<a id="a-6j"></a>在一面立，<a id="a-6k"></a>白佛言：<a id="a-6l"></a>“世尊，<a id="a-6m"></a>彼一宝庄严如来应正遍知致问无量，<a id="a-6n"></a>少病少恼，<a id="a-6o"></a>起居轻利，<a id="a-6p"></a>安乐行不？<a id="a-6q"></a>彼一宝庄严如来又言：<a id="a-6r"></a>‘有十二亿菩萨，<a id="a-6s"></a>与虚空藏菩萨俱往，<a id="a-6t"></a>至彼娑婆世界。<a id="a-6u"></a>愿世尊说如是如是法，<a id="a-6v"></a>使诸菩萨得自然智，<a id="a-6w"></a>亦使成就大法光明已还来至此。<a id="a-6x"></a>所以者何？<a id="a-6y"></a>以世尊昔来已曾化此善男子等发菩提心。<a id="a-6z"></a>’”</p>
  <p id="a70">尔时，<a id="a-71"></a>虚空藏菩萨当世尊顶上，<a id="a-72"></a>化作大宝盖，<a id="a-73"></a>广十千由旬，<a id="a-74"></a>以青琉璃为轩，<a id="a-75"></a>真珊瑚宝为子，<a id="a-76"></a>以琉璃及阎浮檀金为升垂，<a id="a-77"></a>杂妙真珠缦网璎珞，<a id="a-78"></a>宝铃和鸣。<a id="a-79"></a>其盖光明普照十方，<a id="a-7A"></a>与诸妙华互相绮错。</p>
  <p id="a7B">尔时，<a id="a-7C"></a>虚空藏菩萨于如来不思议功德深生敬重，<a id="a-7D"></a>合掌向佛，<a id="a-7E"></a>以偈赞言：</p>
  <p id="a7F">“法义智慧最胜尊，<a id="a-7G"></a>　本净无垢无所著，</p>
  <p id="a7H">喻如虚空无染污，<a id="a-7I"></a>　我礼不动圣足下。</p>
  <p id="a7J">行无与等无涯底，<a id="a-7K"></a>　现法严身最殊胜；</p>
  <p id="a7L">佛真法身如虚空，<a id="a-7M"></a>　普生大悲而济度，</p>
  <p id="a7N">人中师子能示现，<a id="a-7O"></a>　百福庄严世尊身。</p>
  <p id="a7P">断诸言语无音响，<a id="a-7Q"></a>　离诸言说无戏论，</p>
  <p id="a7R">虽知如是而现说，<a id="a-7S"></a>　无性众生令悦豫。</p>
  <p id="a7T">众心非心得此心，<a id="a-7U"></a>　能知非心幻化心，</p>
  <p id="a7V">善知众生心行性，<a id="a-7W"></a>　而能不住彼我心。</p>
  <p id="a7X">示现威仪济众生，<a id="a-7Y"></a>　善逝身无作不作，</p>
  <p id="a7Z">佛知众生随所乐，<a id="a-7a"></a>　即能示现如是形。</p>
  <p id="a7b">世尊于法不计我，<a id="a-7c"></a>　不生忆想著于法，</p>
  <p id="a7d">能知以何法受教，<a id="a-7e"></a>　而随所悟应时说。</p>
  <p id="a7f">大众渴仰瞻世尊，<a id="a-7g"></a>　世所希有最无比，</p>
  <p id="a7h">世尊无心于示现，<a id="a-7i"></a>　无能令诸大众悦。</p>
  <p id="a7j">此等诸法从缘生，<a id="a-7k"></a>　虚无寂寞非真实，</p>
  <p id="a7l">世尊善知如是法，<a id="a-7m"></a>　得至清凉泥洹道。</p>
  <p id="a7n">去离二边不著中，<a id="a-7o"></a>　知虚非真无自性，</p>
  <p id="a7p">此等诸法无作者，<a id="a-7q"></a>　善说业报非断常。</p>
  <p id="a7r">法无众生命及人，<a id="a-7s"></a>　寂静不名如虚空，</p>
  <p id="a7t">如实分别无众生，<a id="a-7u"></a>　而安多众至甘露。</p>
  <p id="a7v">昔行多劫不思议，<a id="a-7w"></a>　求进势力胜菩提，</p>
  <p id="a7x">所为妙行今已成，<a id="a-7y"></a>　至无至义觉无余。</p>
  <p id="a7z">一切诸法上中下，<a id="a-80"></a>　悉知平等常无异，</p>
  <p id="a81">智者所知知不著，<a id="a-82"></a>　是故世尊定不乱。</p>
  <p id="a83">阴入诸界如幻化，<a id="a-84"></a>　三界皆如水中月，</p>
  <p id="a85">众生虚伪性如梦，<a id="a-86"></a>　以智分别说是法。</p>
  <p id="a87">世人假称名得道，<a id="a-88"></a>　实无有得无得相，</p>
  <p id="a89">如道无得轮无转，<a id="a-8A"></a>　如轮无转无度者，</p>
  <p id="a8B">故能度众于四流，<a id="a-8C"></a>　自度度彼系颠倒，</p>
  <p id="a8D">善能安慰苦恼者，<a id="a-8E"></a>　自灭灭彼至无为。</p>
  <p id="a8F">众生无生无涅槃，<a id="a-8G"></a>　众生本净不可得，</p>
  <p id="a8H">道及众生犹如幻，<a id="a-8I"></a>　自觉此际觉多众。</p>
  <p id="a8J">如虚空中不见色，<a id="a-8K"></a>　一切群生色亦尔，</p>
  <p id="a8L">诸法离色及色相，<a id="a-8M"></a>　能知此色则得离。</p>
  <p id="a8N">作诸妙喻以赞佛，<a id="a-8O"></a>　执见而赞是其毁，</p>
  <p id="a8P">佛德如空无差别，<a id="a-8Q"></a>　无所限量是赞佛。</p>
  <p id="a8R">故礼净尊净他者，<a id="a-8S"></a>　无缘无心入微心，</p>
  <p id="a8T">如佛功德世尊知，<a id="a-8U"></a>　如如功德我今礼。</p>
  <p id="a8V">能知众生无我者，<a id="a-8W"></a>　知诸法际离欲者，</p>
  <p id="a8X">见法身者则见佛，<a id="a-8Y"></a>　即为供养十方佛。<a id="a-8Z"></a>”</p>
  <p id="a8a">虚空藏菩萨说此偈已，<a id="a-8b"></a>即时妙宝庄严堂及虚空中诸宝台六变振动。<a id="a-8c"></a>一切大众心净悦豫，<a id="a-8d"></a>踊跃欢喜，<a id="a-8e"></a>叹未曾有，<a id="a-8f"></a>皆言：<a id="a-8g"></a>“虚空藏菩萨，<a id="a-8h"></a>善能说此妙偈。<a id="a-8i"></a>若有善男子、<a id="a-8j"></a>善女人能行此法者，<a id="a-8k"></a>乃至梦中不见有法，<a id="a-8l"></a>以渐皆当得师子吼如虚空藏菩萨。<a id="a-8m"></a>”</p>
  <p id="a8n">尔时，<a id="a-8o"></a>虚空藏菩萨以如斯妙偈赞如来已，<a id="a-8p"></a>白佛言：<a id="a-8q"></a>“世尊，<a id="a-8r"></a>欲少所问，<a id="a-8s"></a>唯愿听许。<a id="a-8t"></a>若听问者，<a id="a-8u"></a>尔乃敢问。<a id="a-8v"></a>所以者何？<a id="a-8w"></a>世尊有无量知见，<a id="a-8x"></a>能知众生诸根，<a id="a-8y"></a>有淳熟、<a id="a-8z"></a>未淳熟者。<a id="a-90"></a>世尊明达，<a id="a-91"></a>去诸闇冥故；<a id="a-92"></a>世尊了义，<a id="a-93"></a>善说分别诸句义故；<a id="a-94"></a>世尊知时，<a id="a-95"></a>不过限故；<a id="a-96"></a>世尊所记不谬，<a id="a-97"></a>如说不错故；<a id="a-98"></a>世尊知时，<a id="a-99"></a>随诸众生行说法故；<a id="a-9A"></a>世尊善游戏，<a id="a-9B"></a>通达诸神足故；<a id="a-9C"></a>世尊善观，<a id="a-9D"></a>体众生心行故；<a id="a-9E"></a>世尊最无染，<a id="a-9F"></a>于诸法中得自在故；<a id="a-9G"></a>世尊自悟，<a id="a-9H"></a>觉了诸法故；<a id="a-9I"></a>世尊正御邪趣众生，<a id="a-9J"></a>教令入正故；<a id="a-9K"></a>世尊是大医王，<a id="a-9L"></a>能令无始世界众病永断故；<a id="a-9M"></a>世尊大力，<a id="a-9N"></a>成就佛十力故；<a id="a-9O"></a>世尊无畏，<a id="a-9P"></a>成就四无畏故；<a id="a-9Q"></a>世尊无胜，<a id="a-9R"></a>成就十八不共法故；<a id="a-9S"></a>世尊大慈，<a id="a-9T"></a>行救一切众生心无碍故；<a id="a-9U"></a>世尊大悲，<a id="a-9V"></a>行知见无我，<a id="a-9W"></a>拔一切众生苦故；<a id="a-9X"></a>世尊大喜，<a id="a-9Y"></a>行于禅解脱定，<a id="a-9Z"></a>入定到彼岸故；<a id="a-9a"></a>世尊大舍，<a id="a-9b"></a>行断一切憎爱，<a id="a-9c"></a>心如虚空故；<a id="a-9d"></a>世尊得平等觉，<a id="a-9e"></a>了诸佛法无碍故；<a id="a-9f"></a>世尊无憎爱心，<a id="a-9g"></a>毕竟清净毁誉不动故；<a id="a-9h"></a>世尊无希望，<a id="a-9i"></a>智慧满足，<a id="a-9j"></a>于利养赞叹无欲求故；<a id="a-9k"></a>世尊一切知见，<a id="a-9l"></a>一切佛行处，<a id="a-9m"></a>到彼岸故。<a id="a-9n"></a>我知见世尊有如是等无量无边功德成就，<a id="a-9o"></a>是故我欲于法门中少有所问。<a id="a-9p"></a>”</p>
  <p id="a9q">虚空藏菩萨作是语已，<a id="a-9r"></a>尔时，<a id="a-9s"></a>世尊告虚空藏菩萨言：<a id="a-9t"></a>“善男子，<a id="a-9u"></a>我当听汝问，<a id="a-9v"></a>随汝欲问，<a id="a-9w"></a>恣汝所问，<a id="a-9x"></a>吾当随汝所问，<a id="a-9y"></a>悦可尔心。<a id="a-9z"></a>”</p>
  <p id="aA0">尔时，<a id="a-A1"></a>功德光明王菩萨问虚空藏菩萨言：<a id="a-A2"></a>“善男子，<a id="a-A3"></a>汝为谁故欲问如来？<a id="a-A4"></a>”</p>
  <p id="aA5">即时，<a id="a-A6"></a>虚空藏菩萨以偈报功德光明王菩萨言：</p>
  <p id="aA7">“一切等心诸众生，<a id="a-A8"></a>　平等能至彼岸者，</p>
  <p id="aA9">游戏无垢悲心中，<a id="a-AA"></a>　我为是等问世尊。</p>
  <p id="aAB">能到正见无垢秽，<a id="a-AC"></a>　已无犹豫断彼疑，</p>
  <p id="aAD">自得了达利众生，<a id="a-AE"></a>　我为是等问世尊。</p>
  <p id="aAF">知我无我无与等，<a id="a-AG"></a>　为众发心不著众，</p>
  <p id="aAH">能脱众生计我见，<a id="a-AI"></a>　我为是等问世尊。</p>
  <p id="aAJ">能护威仪慎所行，<a id="a-AK"></a>　其心清净如虚空，</p>
  <p id="aAL">坚固不动如须弥，<a id="a-AM"></a>　我为是等问世尊。</p>
  <p id="aAN">进心无涯慧无等，<a id="a-AO"></a>　勇健能害烦恼怨，</p>
  <p id="aAP">已结已断断彼结，<a id="a-AQ"></a>　我为是等问世尊。</p>
  <p id="aAR">乐施威仪调伏心，<a id="a-AS"></a>　常住闻进戒忍力，</p>
  <p id="aAT">禅定诸通胜慧明，<a id="a-AU"></a>　我为是等问世尊。</p>
  <p id="aAV">乐空无相无愿法，<a id="a-AW"></a>　而现受形处生死，</p>
  <p id="aAX">无生无终达甘露，<a id="a-AY"></a>　我为是等问世尊。</p>
  <p id="aAZ">知见甚深无崖际，<a id="a-Aa"></a>　声闻缘觉所不及，</p>
  <p id="aAb">而知一切众生行，<a id="a-Ac"></a>　我为是等问世尊。</p>
  <p id="aAd">善能了达乐正行，<a id="a-Ae"></a>　于法非法系已断，</p>
  <p id="aAf">常处正定心不乱，<a id="a-Ag"></a>　我为是等问世尊。</p>
  <p id="aAh">不断佛种诸贤士，<a id="a-Ai"></a>　能护正法及与僧，</p>
  <p id="aAj">多闻三世诸佛赞，<a id="a-Ak"></a>　我为是等问世尊。<a id="a-Al"></a>”</p>
  <p id="aAm">尔时，<a id="a-An"></a>虚空藏菩萨以此妙偈答功德光明王菩萨已，<a id="a-Ao"></a>白佛言：<a id="a-Ap"></a>“世尊，<a id="a-Aq"></a>云何菩萨行檀波罗蜜与虚空等？<a id="a-Ar"></a>云何行尸波罗蜜、<a id="a-As"></a>羼提波罗蜜、<a id="a-At"></a>毗梨耶波罗蜜、<a id="a-Au"></a>禅波罗蜜、<a id="a-Av"></a>般若波罗蜜与虚空等？<a id="a-Aw"></a>云何行功德与虚空等？<a id="a-Ax"></a>云何行智与虚空等？<a id="a-Ay"></a>云何菩萨不离如如，<a id="a-Az"></a>如来所许，<a id="a-B0"></a>念佛、<a id="a-B1"></a>念法、<a id="a-B2"></a>念僧、<a id="a-B3"></a>念施、<a id="a-B4"></a>念戒、<a id="a-B5"></a>念天？<a id="a-B6"></a>云何菩萨修行诸法平等如泥洹？<a id="a-B7"></a>云何菩萨善分别行相？<a id="a-B8"></a>云何菩萨持诸佛法宝藏，<a id="a-B9"></a>随如来所觉法相性，<a id="a-BA"></a>如实知诸法相性已不取不舍？<a id="a-BB"></a>云何菩萨分别众生，<a id="a-BC"></a>从始已来清净而教化众生？<a id="a-BD"></a>云何菩萨善顺发行成就佛法？<a id="a-BE"></a>云何菩萨不退诸通，<a id="a-BF"></a>于诸佛法悉得自在？<a id="a-BG"></a>云何菩萨入甚深法门，<a id="a-BH"></a>诸声闻、<a id="a-BI"></a>辟支佛所不能入？<a id="a-BJ"></a>云何菩萨于十二因缘，<a id="a-BK"></a>因善得胜智方便，<a id="a-BL"></a>离二边诸见？<a id="a-BM"></a>云何菩萨为如来印所印，<a id="a-BN"></a>如如不分别智方便？<a id="a-BO"></a>云何菩萨入法界性门，<a id="a-BP"></a>见一切法平等性？<a id="a-BQ"></a>云何菩萨淳至坚固犹如金刚，<a id="a-BR"></a>于此大乘心住不动？<a id="a-BS"></a>云何菩萨自净其界如诸佛界？<a id="a-BT"></a>云何菩萨得陀罗尼终不失念？<a id="a-BU"></a>云何菩萨得无障碍如来加持辩？<a id="a-BV"></a>云何菩萨得自在示现受生死？<a id="a-BW"></a>云何菩萨破诸怨敌去离四魔？<a id="a-BX"></a>云何菩萨利益众生庄严功德？<a id="a-BY"></a>云何菩萨世无佛时能作佛事？<a id="a-BZ"></a>云何菩萨得海印三昧，<a id="a-Ba"></a>善能得知众生心行？<a id="a-Bb"></a>云何菩萨能得知诸尘界无碍？<a id="a-Bc"></a>云何菩萨威仪行成就，<a id="a-Bd"></a>离诸闇冥得胜光明，<a id="a-Be"></a>于诸法中得自然智，<a id="a-Bf"></a>速得成就一切智行？<a id="a-Bg"></a>”</p>
  <p id="aBh">尔时，<a id="a-Bi"></a>世尊告虚空藏菩萨言：<a id="a-Bj"></a>“善哉！<a id="a-Bk"></a>善哉！<a id="a-Bl"></a>善男子，<a id="a-Bm"></a>汝善能分别问于如来如斯妙义。<a id="a-Bn"></a>如汝已曾供养过去无量诸佛种诸善根，<a id="a-Bo"></a>心行平等喻如虚空，<a id="a-Bp"></a>礼敬诸佛至慧明处，<a id="a-Bq"></a>发勤精进欲度一切，<a id="a-Br"></a>诸佛如法不舍一切众生，<a id="a-Bs"></a>度大慈悲彼岸，<a id="a-Bt"></a>及过诸魔行不离世法，<a id="a-Bu"></a>以虚空同量之心，<a id="a-Bv"></a>成就此无上大乘妙法虚空藏。<a id="a-Bw"></a>汝之功德无有边际，<a id="a-Bx"></a>难可校量！<a id="a-By"></a>汝已曾于过去恒河沙等诸佛世尊所，<a id="a-Bz"></a>问如此事，<a id="a-C0"></a>自亦能说。<a id="a-C1"></a>是故，<a id="a-C2"></a>虚空藏，<a id="a-C3"></a>汝今谛听！<a id="a-C4"></a>谛听！<a id="a-C5"></a>善思念之，<a id="a-C6"></a>吾当为汝分别解说。<a id="a-C7"></a>所问诸菩萨事复过于此，<a id="a-C8"></a>能得无上大乘、<a id="a-C9"></a>如来自然智、<a id="a-CA"></a>一切种智。<a id="a-CB"></a>”</p>
  <p id="aCC">虚空藏菩萨言：<a id="a-CD"></a>“唯然！<a id="a-CE"></a>快哉！<a id="a-CF"></a>愿乐欲闻。<a id="a-CG"></a>”</p>
  <p id="aCH">佛告虚空藏：<a id="a-CI"></a>“善男子，<a id="a-CJ"></a>菩萨成就四法，<a id="a-CK"></a>行檀波罗蜜与虚空等。<a id="a-CL"></a>何谓为四？<a id="a-CM"></a>善男子，<a id="a-CN"></a>若菩萨于一切处，<a id="a-CO"></a>无障碍，<a id="a-CP"></a>不分别，<a id="a-CQ"></a>行檀波罗蜜，<a id="a-CR"></a>以我净故于施亦净，<a id="a-CS"></a>以施净故于愿亦净，<a id="a-CT"></a>以愿净故于菩提亦净，<a id="a-CU"></a>以菩提净故于一切法亦净。<a id="a-CV"></a>善男子，<a id="a-CW"></a>是为菩萨成就四法，<a id="a-CX"></a>行檀波罗蜜与虚空等。</p>
  <p id="aCY">“善男子，<a id="a-CZ"></a>若菩萨成就八法能净檀波罗蜜。<a id="a-Ca"></a>何等为八？<a id="a-Cb"></a>离我能施，<a id="a-Cc"></a>离为我施，<a id="a-Cd"></a>离爱结施，<a id="a-Ce"></a>离无明见施，<a id="a-Cf"></a>离彼我菩提相施，<a id="a-Cg"></a>离种种想施，<a id="a-Ch"></a>离希望报施，<a id="a-Ci"></a>离悭嫉施，<a id="a-Cj"></a>其心平等如虚空。<a id="a-Ck"></a>是为菩萨成就八法能净檀波罗蜜，<a id="a-Cl"></a>离此八法是谓净施。<a id="a-Cm"></a>喻如虚空无所不至，<a id="a-Cn"></a>菩萨慈心行施亦复如是。<a id="a-Co"></a>喻如虚空非色叵见，<a id="a-Cp"></a>菩萨所行诸施不依于色亦复如是。<a id="a-Cq"></a>喻如虚空不受苦乐，<a id="a-Cr"></a>菩萨所行诸施离一切受亦复如是。<a id="a-Cs"></a>喻如虚空无有相智，<a id="a-Ct"></a>菩萨所行诸施离诸想结亦复如是。<a id="a-Cu"></a>喻如虚空是无为相，<a id="a-Cv"></a>菩萨所行诸施无为无作亦复如是。<a id="a-Cw"></a>喻如虚空虚假无相，<a id="a-Cx"></a>菩萨所行诸施不依识想亦复如是。<a id="a-Cy"></a>喻如虚空增益一切众生，<a id="a-Cz"></a>菩萨所行诸施利益众生亦复如是。<a id="a-D0"></a>喻如虚空不可穷尽，<a id="a-D1"></a>菩萨所行诸施，<a id="a-D2"></a>于生死中无有穷尽亦复如是。<a id="a-D3"></a>善男子，<a id="a-D4"></a>喻如化人给施化人，<a id="a-D5"></a>无有分别，<a id="a-D6"></a>无所戏论，<a id="a-D7"></a>不求果报；<a id="a-D8"></a>菩萨亦复如是，<a id="a-D9"></a>如化人相，<a id="a-DA"></a>去离二边而行诸施，<a id="a-DB"></a>不分别戏论希望果报。<a id="a-DC"></a>善男子，<a id="a-DD"></a>菩萨以智慧舍一切结使，<a id="a-DE"></a>以方便智不舍一切众生，<a id="a-DF"></a>是为菩萨行檀波罗蜜与虚空等。<a id="a-DG"></a>”</p>
  <p id="aDH">尔时，<a id="a-DI"></a>会中有一菩萨，<a id="a-DJ"></a>名曰灯手，<a id="a-DK"></a>从座而起，<a id="a-DL"></a>偏袒右肩，<a id="a-DM"></a>右膝著地，<a id="a-DN"></a>合掌白佛言：<a id="a-DO"></a>“世尊，<a id="a-DP"></a>何等菩萨能行如是檀波罗蜜？<a id="a-DQ"></a>”</p>
  <p id="aDR">佛言：<a id="a-DS"></a>“善男子，<a id="a-DT"></a>菩萨若过诸世间，<a id="a-DU"></a>得出世间法，<a id="a-DV"></a>非色，<a id="a-DW"></a>无体无行，<a id="a-DX"></a>知见清净，<a id="a-DY"></a>非闇非明，<a id="a-DZ"></a>离一切诸相，<a id="a-Da"></a>至无相智际，<a id="a-Db"></a>成就无尽忍，<a id="a-Dc"></a>近如来知见已，<a id="a-Dd"></a>绍菩萨决定界分，<a id="a-De"></a>已得受记为不退转印所印，<a id="a-Df"></a>已得灌顶正位，<a id="a-Dg"></a>已得善行知众生行相，<a id="a-Dh"></a>至一切处亦无所至，<a id="a-Di"></a>如是菩萨能行是檀波罗蜜。<a id="a-Dj"></a>”</p>
  <p id="aDk">说此法时，<a id="a-Dl"></a>万六千菩萨见诸法性犹如虚空，<a id="a-Dm"></a>得无生法忍。</p>
  <p id="aDn">佛告虚空藏菩萨言：<a id="a-Do"></a>“善男子，<a id="a-Dp"></a>菩萨成就四法，<a id="a-Dq"></a>行尸罗波罗蜜与虚空等。<a id="a-Dr"></a>何谓为四？<a id="a-Ds"></a>善男子，<a id="a-Dt"></a>菩萨知身如镜中像，<a id="a-Du"></a>知声如响，<a id="a-Dv"></a>知心如幻，<a id="a-Dw"></a>知诸法性犹如虚空，<a id="a-Dx"></a>是为菩萨成就四法，<a id="a-Dy"></a>行尸罗波罗蜜与虚空等。<a id="a-Dz"></a>善男子，<a id="a-E0"></a>菩萨成就八法能护净戒。<a id="a-E1"></a>何等为八？<a id="a-E2"></a>善男子，<a id="a-E3"></a>诸菩萨不忘菩提心能护于戒，<a id="a-E4"></a>不求声闻、<a id="a-E5"></a>辟支佛地能护于戒，<a id="a-E6"></a>持戒不限于戒能护于戒，<a id="a-E7"></a>不恃诸戒能护于戒，<a id="a-E8"></a>不舍本愿能护于戒，<a id="a-E9"></a>不依一切生处能护于戒，<a id="a-EA"></a>成就大愿能护于戒，<a id="a-EB"></a>善摄诸根为灭烦恼能护于戒，<a id="a-EC"></a>是为菩萨成就八法能护净戒。<a id="a-ED"></a>善男子，<a id="a-EE"></a>喻如虚空离诸希望，<a id="a-EF"></a>菩萨以无求心能护于戒亦复如是。<a id="a-EG"></a>喻如虚空清净，<a id="a-EH"></a>菩萨持戒清净亦复如是。<a id="a-EI"></a>喻如虚空无有垢污，<a id="a-EJ"></a>菩萨持戒无垢亦复如是。<a id="a-EK"></a>喻如虚空无有热恼，<a id="a-EL"></a>菩萨持戒无恼亦复如是。<a id="a-EM"></a>喻如虚空无有高下，<a id="a-EN"></a>菩萨持戒无高无下亦复如是。<a id="a-EO"></a>喻如虚空无有樔窟，<a id="a-EP"></a>菩萨持戒而无所依亦复如是。<a id="a-EQ"></a>喻如虚空无生无灭毕竟无变，<a id="a-ER"></a>菩萨持戒无生无灭毕竟无变亦复如是。<a id="a-ES"></a>喻如虚空悉能容受一切众生，<a id="a-ET"></a>菩萨持戒普能运载亦复如是，<a id="a-EU"></a>为利益众生能护正戒。<a id="a-EV"></a>善男子，<a id="a-EW"></a>如水中月，<a id="a-EX"></a>无持戒、<a id="a-EY"></a>破戒；<a id="a-EZ"></a>菩萨亦复如是，<a id="a-Ea"></a>了知一切诸法犹如月影，<a id="a-Eb"></a>无持戒、<a id="a-Ec"></a>破戒，<a id="a-Ed"></a>是为菩萨行尸波罗蜜与虚空等。</p>
  <p id="aEe">“善男子，<a id="a-Ef"></a>菩萨成就四法，<a id="a-Eg"></a>行羼提波罗蜜与虚空等。<a id="a-Eh"></a>何等为四？<a id="a-Ei"></a>善男子，<a id="a-Ej"></a>若菩萨他骂不报，<a id="a-Ek"></a>以分别无我想故；<a id="a-El"></a>他打不报，<a id="a-Em"></a>以无彼想故；<a id="a-En"></a>他瞋不报，<a id="a-Eo"></a>以离有想故；<a id="a-Ep"></a>他怨不报，<a id="a-Eq"></a>以去离二见故。<a id="a-Er"></a>是谓菩萨成就四法，<a id="a-Es"></a>行羼提波罗蜜与虚空等。<a id="a-Et"></a>善男子，<a id="a-Eu"></a>菩萨成就八法，<a id="a-Ev"></a>能净羼提波罗蜜。<a id="a-Ew"></a>何等为八？<a id="a-Ex"></a>善男子，<a id="a-Ey"></a>菩萨善净内纯至，<a id="a-Ez"></a>修羼提波罗蜜；<a id="a-F0"></a>善净外不希望，<a id="a-F1"></a>修羼提波罗蜜；<a id="a-F2"></a>于上中下毕竟无障碍，<a id="a-F3"></a>修羼提波罗蜜；<a id="a-F4"></a>随顺法性无所染著，<a id="a-F5"></a>修羼提波罗蜜；<a id="a-F6"></a>离一切诸见应空，<a id="a-F7"></a>修羼提波罗蜜；<a id="a-F8"></a>断一切诸觉应无相，<a id="a-F9"></a>修羼提波罗蜜；<a id="a-FA"></a>舍一切诸愿应无愿，<a id="a-FB"></a>修羼提波罗蜜；<a id="a-FC"></a>除一切诸行应无行，<a id="a-FD"></a>修羼提波罗蜜。<a id="a-FE"></a>是谓菩萨摩诃萨成就八法，<a id="a-FF"></a>能净羼提波罗蜜。<a id="a-FG"></a>善男子，<a id="a-FH"></a>喻如虚空无憎无爱，<a id="a-FI"></a>菩萨修羼提波罗蜜，<a id="a-FJ"></a>无憎无爱亦复如是。<a id="a-FK"></a>喻如虚空无有变易，<a id="a-FL"></a>菩萨毕竟心无变易，<a id="a-FM"></a>修羼提波罗蜜亦复如是。<a id="a-FN"></a>善男子，<a id="a-FO"></a>喻如虚空无有亏损，<a id="a-FP"></a>菩萨毕竟修羼提波罗蜜，<a id="a-FQ"></a>心无亏损亦复如是。<a id="a-FR"></a>喻如虚空无生无起，<a id="a-FS"></a>菩萨修羼提波罗蜜，<a id="a-FT"></a>心无生起亦复如是。<a id="a-FU"></a>喻如虚空无有戏论，<a id="a-FV"></a>菩萨修羼提波罗蜜，<a id="a-FW"></a>心无戏论亦复如是。<a id="a-FX"></a>喻知虚空不望恩报，<a id="a-FY"></a>菩萨修羼提波罗蜜，<a id="a-FZ"></a>于一切众生不望果报亦复如是。<a id="a-Fa"></a>喻如虚空无漏无系，<a id="a-Fb"></a>菩萨修羼提波罗蜜，<a id="a-Fc"></a>离一切漏不系三界亦复如是。<a id="a-Fd"></a>善男子，<a id="a-Fe"></a>菩萨行羼提波罗蜜时不作是念‘彼来骂我，<a id="a-Ff"></a>我能忍受’，<a id="a-Fg"></a>亦不见骂者、<a id="a-Fh"></a>受骂者及所骂法，<a id="a-Fi"></a>不作是观，<a id="a-Fj"></a>不作是戏论言‘彼空，<a id="a-Fk"></a>我亦空’，<a id="a-Fl"></a>亦不作是思惟‘音声如响，<a id="a-Fm"></a>何由而出？<a id="a-Fn"></a>’，<a id="a-Fo"></a>亦复不作是观‘我是彼非’，<a id="a-Fp"></a>又复不作是见‘彼无常，<a id="a-Fq"></a>我亦无常’，<a id="a-Fr"></a>亦复不作是念‘彼愚我智’，<a id="a-Fs"></a>亦不作是想‘我等应行忍辱’。<a id="a-Ft"></a>善男子，<a id="a-Fu"></a>譬如有人求娑罗枝，<a id="a-Fv"></a>为娑罗枝故，<a id="a-Fw"></a>赍持利斧入娑罗林中，<a id="a-Fx"></a>至一大树下斫其一枝，<a id="a-Fy"></a>余枝不作是念：<a id="a-Fz"></a>‘彼已被斫，<a id="a-G0"></a>不斫我等。<a id="a-G1"></a>’其被斫者亦不作是念：<a id="a-G2"></a>‘我已被斫，<a id="a-G3"></a>余者不斫。<a id="a-G4"></a>’二俱无想，<a id="a-G5"></a>不生憎爱。<a id="a-G6"></a>善男子，<a id="a-G7"></a>菩萨摩诃萨行羼提波罗蜜时，<a id="a-G8"></a>观知一切法性，<a id="a-G9"></a>如草木、<a id="a-GA"></a>墙壁、<a id="a-GB"></a>瓦石等，<a id="a-GC"></a>而示现割截身体，<a id="a-GD"></a>为教化众生故，<a id="a-GE"></a>无憎无爱，<a id="a-GF"></a>无忆想分别。<a id="a-GG"></a>善男子，<a id="a-GH"></a>是为菩萨行羼提波罗蜜与虚空等。</p>
  <p id="aGI">“善男子，<a id="a-GJ"></a>云何菩萨摩诃萨行毗梨耶波罗蜜与虚空等？<a id="a-GK"></a>善男子，<a id="a-GL"></a>菩萨成就四法，<a id="a-GM"></a>行毗梨耶波罗蜜与虚空等。<a id="a-GN"></a>何谓为四？<a id="a-GO"></a>善男子，<a id="a-GP"></a>若菩萨勤求一切善法，<a id="a-GQ"></a>而知一切法自性不成就；<a id="a-GR"></a>以一切最胜供具给侍供养诸佛世尊，<a id="a-GS"></a>然不见如来及所供侍之法；<a id="a-GT"></a>善能受持一切诸佛所说妙法，<a id="a-GU"></a>亦不见文字而可受持；<a id="a-GV"></a>亦能成就无量众生，<a id="a-GW"></a>见众生性即是泥洹，<a id="a-GX"></a>毕竟无生无起。<a id="a-GY"></a>善男子，<a id="a-GZ"></a>是为菩萨成就四法，<a id="a-Ga"></a>行毗梨耶波罗蜜与虚空等。<a id="a-Gb"></a>善男子，<a id="a-Gc"></a>若菩萨成就八法，<a id="a-Gd"></a>能净毗梨耶波罗蜜。<a id="a-Ge"></a>何等为八？<a id="a-Gf"></a>善男子，<a id="a-Gg"></a>菩萨为净身故发勤精进，<a id="a-Gh"></a>知身如影，<a id="a-Gi"></a>不著于身；<a id="a-Gj"></a>为净口故发勤精进，<a id="a-Gk"></a>知口语如响，<a id="a-Gl"></a>不著于口；<a id="a-Gm"></a>为净意故发勤精进，<a id="a-Gn"></a>知意如幻无所分别，<a id="a-Go"></a>不著于意；<a id="a-Gp"></a>为具足诸波罗蜜故发勤精进，<a id="a-Gq"></a>知诸法无自性，<a id="a-Gr"></a>因缘所摄不可戏论；<a id="a-Gs"></a>为得助菩提分法故发勤精进，<a id="a-Gt"></a>觉了一切法真实性故无所碍著；<a id="a-Gu"></a>为净一切佛土故发勤精进，<a id="a-Gv"></a>知诸国土如虚空故不恃所净；<a id="a-Gw"></a>为得一切陀罗尼故发勤精进，<a id="a-Gx"></a>知一切法无念无非念故不作二相；<a id="a-Gy"></a>为成就一切佛法故发勤精进，<a id="a-Gz"></a>知诸法入一相平等故而不坏法性。<a id="a-H0"></a>善男子，<a id="a-H1"></a>是为菩萨成就八法，<a id="a-H2"></a>能净毗梨耶波罗蜜。<a id="a-H3"></a>善男子，<a id="a-H4"></a>喻如虚空无有疲惓，<a id="a-H5"></a>菩萨于无量劫发勤精进，<a id="a-H6"></a>无有疲厌亦复如是。<a id="a-H7"></a>喻如虚空悉能容受一切诸色，<a id="a-H8"></a>然此虚空无有覆障；<a id="a-H9"></a>菩萨为容受一切众生发勤精进，<a id="a-HA"></a>平等无碍亦得如是。<a id="a-HB"></a>喻如虚空能生一切药草丛林，<a id="a-HC"></a>然此虚空无有住处；<a id="a-HD"></a>菩萨为增益一切众生诸善根故发勤精进，<a id="a-HE"></a>无所依著，<a id="a-HF"></a>无有住处亦复如是。<a id="a-HG"></a>喻如虚空至一切处然无有去，<a id="a-HH"></a>菩萨发勤精进为至一切法故，<a id="a-HI"></a>而无至无不至亦复如是。<a id="a-HJ"></a>喻如虚空非色，<a id="a-HK"></a>而于中见种种色；<a id="a-HL"></a>菩萨为一乘故发勤精进，<a id="a-HM"></a>而为成就纯至故，<a id="a-HN"></a>示诸乘差别亦复如是。<a id="a-HO"></a>喻如虚空本性清净，<a id="a-HP"></a>不为客尘所污；<a id="a-HQ"></a>菩萨发勤精进本性清净，<a id="a-HR"></a>为众生故现受生死，<a id="a-HS"></a>不为尘累所染亦复如是。<a id="a-HT"></a>喻如虚空性是常法，<a id="a-HU"></a>无有无常；<a id="a-HV"></a>菩萨究竟为不断三宝故，<a id="a-HW"></a>发勤精进亦复如是。<a id="a-HX"></a>喻如虚空无始无终，<a id="a-HY"></a>不取不舍；<a id="a-HZ"></a>菩萨发勤精进，<a id="a-Ha"></a>无始无终，<a id="a-Hb"></a>不取不舍亦复如是。<a id="a-Hc"></a>善男子，<a id="a-Hd"></a>精进有二种，<a id="a-He"></a>始发精进、<a id="a-Hf"></a>终成精进。<a id="a-Hg"></a>菩萨以始发精进习成一切善法，<a id="a-Hh"></a>以终成精进分别一切法不得自性；<a id="a-Hi"></a>唯所集善根见是平等，<a id="a-Hj"></a>所见平等亦非平等。<a id="a-Hk"></a>善男子，<a id="a-Hl"></a>喻如工匠刻作木人身相备具，<a id="a-Hm"></a>所作事业皆能成办，<a id="a-Hn"></a>于作不作不生二想；<a id="a-Ho"></a>菩萨为成就庄严本愿故，<a id="a-Hp"></a>发勤精进修一切业，<a id="a-Hq"></a>于作不作不生二想，<a id="a-Hr"></a>去离二边亦复如是。<a id="a-Hs"></a>善男子，<a id="a-Ht"></a>是为菩萨行毗梨耶波罗蜜与虚空等。</p>
  <p id="aHu">“善男子，<a id="a-Hv"></a>云何菩萨摩诃萨行禅波罗蜜与虚空等？<a id="a-Hw"></a>善男子，<a id="a-Hx"></a>若菩萨成就四法，<a id="a-Hy"></a>行禅波罗蜜与虚空等。<a id="a-Hz"></a>何等为四？<a id="a-I0"></a>善男子，<a id="a-I1"></a>若菩萨专其内心，<a id="a-I2"></a>亦不见内心遮缘外界诸心，<a id="a-I3"></a>亦不见外心行处；<a id="a-I4"></a>以己心平等故，<a id="a-I5"></a>知一切众生心平等；<a id="a-I6"></a>亦不依二法心，<a id="a-I7"></a>及平等思惟，<a id="a-I8"></a>法界定性无摄无乱；<a id="a-I9"></a>知一切法性无有戏论。<a id="a-IA"></a>是为菩萨成就四法，<a id="a-IB"></a>行禅波罗蜜与虚空等。<a id="a-IC"></a>善男子，<a id="a-ID"></a>若菩萨成就八法，<a id="a-IE"></a>能净禅波罗蜜。<a id="a-IF"></a>何等为八？<a id="a-IG"></a>善男子，<a id="a-IH"></a>若菩萨不依诸阴修禅，<a id="a-II"></a>不依诸界修禅，<a id="a-IJ"></a>不依诸入修禅，<a id="a-IK"></a>不依三界修禅，<a id="a-IL"></a>不依现世修禅，<a id="a-IM"></a>不依后世修禅，<a id="a-IN"></a>不依道修禅，<a id="a-IO"></a>不依果修禅。<a id="a-IP"></a>是为菩萨成就八法，<a id="a-IQ"></a>能净禅波罗蜜。<a id="a-IR"></a>喻如虚空无所依著，<a id="a-IS"></a>菩萨修禅无所依止亦复如是。<a id="a-IT"></a>喻如虚空无所爱恋，<a id="a-IU"></a>菩萨修禅离诸染著亦复如是。<a id="a-IV"></a>喻如虚空不著诸见，<a id="a-IW"></a>菩萨修禅舍离诸见亦复如是。<a id="a-IX"></a>喻如虚空无有诸慢，<a id="a-IY"></a>菩萨修禅离诸憍慢亦复如是。<a id="a-IZ"></a>喻如虚空究竟无灭，<a id="a-Ia"></a>菩萨修禅善入法性究竟不退亦复如是。<a id="a-Ib"></a>喻如虚空不可破坏，<a id="a-Ic"></a>菩萨修禅不坏本际亦复如是。<a id="a-Id"></a>喻如虚空无有变易，<a id="a-Ie"></a>菩萨修禅不变如如亦复如是。<a id="a-If"></a>喻如虚空非心离心，<a id="a-Ig"></a>菩萨修禅离心意识亦复如是。<a id="a-Ih"></a>善男子，<a id="a-Ii"></a>菩萨以平等心修禅，<a id="a-Ij"></a>非不平等心。<a id="a-Ik"></a>云何心平等？<a id="a-Il"></a>若心不高不下，<a id="a-Im"></a>无求无非求，<a id="a-In"></a>无作无非作，<a id="a-Io"></a>无分别无非分别，<a id="a-Ip"></a>无行无非行，<a id="a-Iq"></a>无取无舍，<a id="a-Ir"></a>无闇无明，<a id="a-Is"></a>无知无念，<a id="a-It"></a>无非知无非念，<a id="a-Iu"></a>不一不异，<a id="a-Iv"></a>非二非不二，<a id="a-Iw"></a>无动无不动，<a id="a-Ix"></a>无去无不去，<a id="a-Iy"></a>无修无非修，<a id="a-Iz"></a>心不缘于一切境界，<a id="a-J0"></a>是谓平等心。<a id="a-J1"></a>以菩萨心平等故，<a id="a-J2"></a>不取于色，<a id="a-J3"></a>去离眼、<a id="a-J4"></a>色二法而修于禅；<a id="a-J5"></a>以心平故，<a id="a-J6"></a>不取声、<a id="a-J7"></a>香、<a id="a-J8"></a>味、<a id="a-J9"></a>触、<a id="a-JA"></a>法，<a id="a-JB"></a>去离意、<a id="a-JC"></a>法二法而修于禅。<a id="a-JD"></a>善男子，<a id="a-JE"></a>喻如虚空，<a id="a-JF"></a>火灾起时不能焚烧，<a id="a-JG"></a>水灾起时不为所漂；<a id="a-JH"></a>菩萨不为诸烦恼火之所焚烧，<a id="a-JI"></a>不为诸禅解脱三昧所漂，<a id="a-JJ"></a>受生自无定乱，<a id="a-JK"></a>乱心众生能令得定，<a id="a-JL"></a>自行已净不舍精进，<a id="a-JM"></a>与平等等示现差别而不见平等及不平等二相，<a id="a-JN"></a>善能遍观智慧真性，<a id="a-JO"></a>其心不为爱见所覆，<a id="a-JP"></a>于诸行中行无所著与虚空等。<a id="a-JQ"></a>善男子，<a id="a-JR"></a>是为菩萨行禅波罗蜜与虚空等。</p>
  <p id="aJS">“善男子，<a id="a-JT"></a>云何菩萨行般若波罗蜜与虚空等？<a id="a-JU"></a>善男子，<a id="a-JV"></a>若菩萨成就四法，<a id="a-JW"></a>行般若波罗蜜与虚空等。<a id="a-JX"></a>何等为四？<a id="a-JY"></a>善男子，<a id="a-JZ"></a>若菩萨以我净故，<a id="a-Ja"></a>知众生亦净；<a id="a-Jb"></a>以知净故，<a id="a-Jc"></a>知识亦净；<a id="a-Jd"></a>以义净故，<a id="a-Je"></a>知文字亦净；<a id="a-Jf"></a>以法界净故，<a id="a-Jg"></a>知一切法亦净。<a id="a-Jh"></a>是为菩萨成就四法，<a id="a-Ji"></a>行般若波罗蜜与虚空等。<a id="a-Jj"></a>善男子，<a id="a-Jk"></a>若菩萨摩诃萨成就八法，<a id="a-Jl"></a>能净般若波罗蜜。<a id="a-Jm"></a>何等为八？<a id="a-Jn"></a>善男子，<a id="a-Jo"></a>若菩萨精勤欲断一切不善法，<a id="a-Jp"></a>而不著断见；<a id="a-Jq"></a>精勤欲生一切善法，<a id="a-Jr"></a>而不著常见；<a id="a-Js"></a>知一切有为法皆从缘生，<a id="a-Jt"></a>而不动于无生忍法；<a id="a-Ju"></a>善分别说一切字句，<a id="a-Jv"></a>而常平等无有言说；<a id="a-Jw"></a>善能辨宣一切有为无常苦法，<a id="a-Jx"></a>于无我法界寂静不动；<a id="a-Jy"></a>能善分别诸所作业，<a id="a-Jz"></a>而知一切法无业无报；<a id="a-K0"></a>善能分别垢法净法，<a id="a-K1"></a>而知一切法性常净；<a id="a-K2"></a>善能筹量三世诸法，<a id="a-K3"></a>而知诸法无去来今。<a id="a-K4"></a>是为菩萨成就八法，<a id="a-K5"></a>能净般若波罗蜜。<a id="a-K6"></a>善男子，<a id="a-K7"></a>喻如虚空非行无行，<a id="a-K8"></a>菩萨行般若离一切行亦复如是。<a id="a-K9"></a>喻如虚空无能破坏，<a id="a-KA"></a>菩萨行般若一切诸魔无能坏者亦复如是。<a id="a-KB"></a>喻如虚空性常寂静，<a id="a-KC"></a>菩萨行般若觉见寂静亦复如是。<a id="a-KD"></a>喻如虚空性常无我，<a id="a-KE"></a>菩萨行般若了知无我亦复如是。<a id="a-KF"></a>喻如虚空性非众生，<a id="a-KG"></a>菩萨行般若离一切众生见亦复如是。<a id="a-KH"></a>喻如虚空性无有命，<a id="a-KI"></a>菩萨行般若离一切命见亦复如是。<a id="a-KJ"></a>喻如虚空性无有人，<a id="a-KK"></a>菩萨行般若离一切人见亦复如是。<a id="a-KL"></a>喻如虚空非物非非物，<a id="a-KM"></a>不可名字，<a id="a-KN"></a>菩萨行般若离物非物见亦复如是。<a id="a-KO"></a>善男子，<a id="a-KP"></a>般若是寂静句，<a id="a-KQ"></a>义无微觉故；<a id="a-KR"></a>是不作句，<a id="a-KS"></a>义自相净故；<a id="a-KT"></a>是无变句，<a id="a-KU"></a>义无行相故；<a id="a-KV"></a>是真实句，<a id="a-KW"></a>义不发动故；<a id="a-KX"></a>是不诳句，<a id="a-KY"></a>义无有异故；<a id="a-KZ"></a>是了达句，<a id="a-Ka"></a>义入一相故；<a id="a-Kb"></a>是通明句，<a id="a-Kc"></a>义断习气故；<a id="a-Kd"></a>是满足句，<a id="a-Ke"></a>义无欲求故；<a id="a-Kf"></a>是通达句，<a id="a-Kg"></a>义能正见故；<a id="a-Kh"></a>是第一句，<a id="a-Ki"></a>义无所得故；<a id="a-Kj"></a>是平等句，<a id="a-Kk"></a>义无高无下故；<a id="a-Kl"></a>是牢固句，<a id="a-Km"></a>义不可坏故；<a id="a-Kn"></a>是不动句，<a id="a-Ko"></a>义无所依故；<a id="a-Kp"></a>是金刚句，<a id="a-Kq"></a>义不可摧故；<a id="a-Kr"></a>是已度句，<a id="a-Ks"></a>义所作办故；<a id="a-Kt"></a>是真净句，<a id="a-Ku"></a>义本性净故；<a id="a-Kv"></a>是无闇句，<a id="a-Kw"></a>义不恃明故；<a id="a-Kx"></a>是无二句，<a id="a-Ky"></a>义不积聚故；<a id="a-Kz"></a>是尽句，<a id="a-L0"></a>义究竟尽相故；<a id="a-L1"></a>是无尽句，<a id="a-L2"></a>义无为相故；<a id="a-L3"></a>是无为句，<a id="a-L4"></a>义离生灭故；<a id="a-L5"></a>是虚空句，<a id="a-L6"></a>义无障碍故；<a id="a-L7"></a>是无所有句，<a id="a-L8"></a>义真清净故；<a id="a-L9"></a>是无处句，<a id="a-LA"></a>义无行迹故；<a id="a-LB"></a>是无樔窟句，<a id="a-LC"></a>义无所猗故；<a id="a-LD"></a>是智句，<a id="a-LE"></a>义无识别故；<a id="a-LF"></a>是无降伏句，<a id="a-LG"></a>义无群匹故；<a id="a-LH"></a>是无体句，<a id="a-LI"></a>义不受形故；<a id="a-LJ"></a>是知见句，<a id="a-LK"></a>义知苦不生故；<a id="a-LL"></a>是断句，<a id="a-LM"></a>义知集无和合故；<a id="a-LN"></a>是灭句，<a id="a-LO"></a>义究竟无生故；<a id="a-LP"></a>是道句，<a id="a-LQ"></a>义无二觉故；<a id="a-LR"></a>是觉句，<a id="a-LS"></a>义觉平等故；<a id="a-LT"></a>是法句，<a id="a-LU"></a>义究竟不变故。<a id="a-LV"></a>善男子，<a id="a-LW"></a>此般若不从他得，<a id="a-LX"></a>自证知见如性行故，<a id="a-LY"></a>知一切文字句义其犹如响，<a id="a-LZ"></a>于诸言音随应而报其辩不断，<a id="a-La"></a>亦不执著文字言语。<a id="a-Lb"></a>菩萨摩诃萨如是能于一切言说中善能报答，<a id="a-Lc"></a>知诸音声言说如响，<a id="a-Ld"></a>解不可得故，<a id="a-Le"></a>不生执著，<a id="a-Lf"></a>亦不戏论。<a id="a-Lg"></a>善男子，<a id="a-Lh"></a>是为菩萨行般若波罗蜜与虚空等。<a id="a-Li"></a>”</p>
  <p id="aLj">尔时，<a id="a-Lk"></a>世尊欲重明此义，<a id="a-Ll"></a>而说偈言：</p>
  <p id="aLm">“离著而行施，<a id="a-Ln"></a>　普及适众性，</p>
  <p id="aLo">终已无碍心，<a id="a-Lp"></a>　亦不生分别。</p>
  <p id="aLq">我净故施净，<a id="a-Lr"></a>　施净故愿净，</p>
  <p id="aLs">愿净菩提净，<a id="a-Lt"></a>　道净一切净。</p>
  <p id="aLu">无我我所想，<a id="a-Lv"></a>　离爱及诸见，</p>
  <p id="aLw">舍除彼我相，<a id="a-Lx"></a>　施心如虚空。</p>
  <p id="aLy">去离诸想施，<a id="a-Lz"></a>　无有望报心，</p>
  <p id="aM0">舍嫉妒心结，<a id="a-M1"></a>　施心如虚空。</p>
  <p id="aM2">空非色无猗，<a id="a-M3"></a>　无受想分别，</p>
  <p id="aM4">亦无行及识，<a id="a-M5"></a>　施时心亦然。</p>
  <p id="aM6">如空益一切，<a id="a-M7"></a>　始终无穷尽，</p>
  <p id="aM8">解法施无尽，<a id="a-M9"></a>　利益一切众。</p>
  <p id="aMA">如化人相施，<a id="a-MB"></a>　不望所施报，</p>
  <p id="aMC">慧者施亦尔，<a id="a-MD"></a>　终不望其报。</p>
  <p id="aME">以慧断结习，<a id="a-MF"></a>　方便不舍众，</p>
  <p id="aMG">不见结及众，<a id="a-MH"></a>　如是施如空。</p>
  <p id="aMI">知身如镜像，<a id="a-MJ"></a>　知声犹如响，</p>
  <p id="aMK">知心如幻化，<a id="a-ML"></a>　法性如虚空。</p>
  <p id="aMM">不舍胜菩提，<a id="a-MN"></a>　不求于二乘，</p>
  <p id="aMO">于过去诸佛，<a id="a-MP"></a>　常敬慎护戒。</p>
  <p id="aMQ">不舍本愿故，<a id="a-MR"></a>　能于诸趣中，</p>
  <p id="aMS">善成就本愿，<a id="a-MT"></a>　摄意护净戒。</p>
  <p id="aMU">如空无希望，<a id="a-MV"></a>　无热恼高下，</p>
  <p id="aMW">无浊无变易，<a id="a-MX"></a>　净戒者亦尔。</p>
  <p id="aMY">如空受一切，<a id="a-MZ"></a>　水月不持戒，</p>
  <p id="aMa">护戒者如是，<a id="a-Mb"></a>　净戒如虚空。</p>
  <p id="aMc">骂打瞋怒等，<a id="a-Md"></a>　忍力故不瞋，</p>
  <p id="aMe">无我及彼见，<a id="a-Mf"></a>　以去离二想。</p>
  <p id="aMg">内纯至善净，<a id="a-Mh"></a>　外行亦清净，</p>
  <p id="aMi">纯至故无瞋，<a id="a-Mj"></a>　顺如法能忍。</p>
  <p id="aMk">离诸见忍空，<a id="a-Ml"></a>　舍觉而离想，</p>
  <p id="aMm">无愿无希望，<a id="a-Mn"></a>　舍诸行所取。</p>
  <p id="aMo">无爱如虚空，<a id="a-Mp"></a>　不戏不怀恨，</p>
  <p id="aMq">无戏不求报，<a id="a-Mr"></a>　无漏忍者尔。</p>
  <p id="aMs">无忍无骂者，<a id="a-Mt"></a>　彼人声如响，</p>
  <p id="aMu">非是及无常，<a id="a-Mv"></a>　无如是戏论。</p>
  <p id="aMw">彼愚及我智，<a id="a-Mx"></a>　无生而示生，</p>
  <p id="aMy">虽如是分别，<a id="a-Mz"></a>　犹修无生忍。</p>
  <p id="aN0">如斫娑罗枝，<a id="a-N1"></a>　余枝不分别，</p>
  <p id="aN2">断身无分别，<a id="a-N3"></a>　此忍净如空。</p>
  <p id="aN4">勤修无所依，<a id="a-N5"></a>　供佛无佛想，</p>
  <p id="aN6">持法不著文，<a id="a-N7"></a>　度众无众想。</p>
  <p id="aN8">净身净法身，<a id="a-N9"></a>　净口无言说，</p>
  <p id="aNA">净心无意行，<a id="a-NB"></a>　具诸波罗蜜。</p>
  <p id="aNC">具助菩提法，<a id="a-ND"></a>　净土如虚空，</p>
  <p id="aNE">成就辩总持，<a id="a-NF"></a>　求如是佛法。</p>
  <p id="aNG">如空受无惓，<a id="a-NH"></a>　故能生丛林，</p>
  <p id="aNI">遍至无形色，<a id="a-NJ"></a>　精进亦如空。</p>
  <p id="aNK">常净如虚空，<a id="a-NL"></a>　无始亦无终，</p>
  <p id="aNM">人精进亦尔，<a id="a-NN"></a>　无始无终成。</p>
  <p id="aNO">如机关木人，<a id="a-NP"></a>　所作无分别，</p>
  <p id="aNQ">行者无二想，<a id="a-NR"></a>　其进如虚空。</p>
  <p id="aNS">知止住内心，<a id="a-NT"></a>　摄外境界心，</p>
  <p id="aNU">自心彼心等，<a id="a-NV"></a>　依止无心禅。</p>
  <p id="aNW">诸法性常空，<a id="a-NX"></a>　以无漏智知，</p>
  <p id="aNY">不依阴界入，<a id="a-NZ"></a>　亦不依三界。</p>
  <p id="aNa">不依于三界，<a id="a-Nb"></a>　不依界道果，</p>
  <p id="aNc">如空常无依，<a id="a-Nd"></a>　修禅者亦尔。</p>
  <p id="aNe">空无爱见慢，<a id="a-Nf"></a>　修禅者亦尔；</p>
  <p id="aNg">空无退坏变，<a id="a-Nh"></a>　修禅者亦尔。</p>
  <p id="aNi">平等寂解脱，<a id="a-Nj"></a>　智者不缘界，</p>
  <p id="aNk">无结无禅等，<a id="a-Nl"></a>　是故禅如空。</p>
  <p id="aNm">我净众生净，<a id="a-Nn"></a>　智净识亦净，</p>
  <p id="aNo">义净文字净，<a id="a-Np"></a>　法净界亦净。</p>
  <p id="aNq">断不善及习，<a id="a-Nr"></a>　大士集诸善，</p>
  <p id="aNs">知有无缘生，<a id="a-Nt"></a>　无生不著灭。</p>
  <p id="aNu">善分别文字，<a id="a-Nv"></a>　说无常苦法，</p>
  <p id="aNw">示现受业报，<a id="a-Nx"></a>　言有垢及净。</p>
  <p id="aNy">知法性常净，<a id="a-Nz"></a>　而筹量三世，</p>
  <p id="aO0">空无行非行，<a id="a-O1"></a>　慧无行亦尔。</p>
  <p id="aO2">如空无能坏，<a id="a-O3"></a>　无我人寿者，</p>
  <p id="aO4">非物非无物，<a id="a-O5"></a>　拔断二边见。</p>
  <p id="aO6">知句假不染，<a id="a-O7"></a>　不变真实句，</p>
  <p id="aO8">满足通达句，<a id="a-O9"></a>　达义慧等句，</p>
  <p id="aOA">等不动牢句，<a id="a-OB"></a>　金刚度净句，</p>
  <p id="aOC">明尽无尽句，<a id="a-OD"></a>　无为虚空句，</p>
  <p id="aOE">处樔识别句，<a id="a-OF"></a>　降伏体智句，</p>
  <p id="aOG">断集灭道句，<a id="a-OH"></a>　法觉智慧句。</p>
  <p id="aOI">如响随声应，<a id="a-OJ"></a>　无尽辩亦尔，</p>
  <p id="aOK">说法无所依，<a id="a-OL"></a>　此慧净如空。<a id="a-OM"></a>”</p>
 </body>
</html>