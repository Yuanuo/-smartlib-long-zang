<!doctype html>
<html id="z3IBTKkEN" data-ver="1839">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第十一</h1>
  <h2 id="a2">海慧菩萨品第五之四</h2>
  <p id="a3">尔时，<a id="a-4"></a>海慧菩萨白佛言：<a id="a-5"></a>“世尊，<a id="a-6"></a>菩萨摩诃萨若有具足如是等见发何等愿？<a id="a-7"></a>”</p>
  <p id="a8">佛言：<a id="a-9"></a>“善男子，<a id="a-A"></a>如是之人如本发愿。<a id="a-B"></a>菩萨摩诃萨若心在定、<a id="a-C"></a>若不在定，<a id="a-D"></a>为众生故如本发愿。</p>
  <p id="aE">“善男子，<a id="a-F"></a>譬如人有甘蔗稻田，<a id="a-G"></a>具满一顷，<a id="a-H"></a>其地平正，<a id="a-I"></a>欲溉灌时，<a id="a-J"></a>开其水口纵之令去，<a id="a-K"></a>更不施功自然周遍。<a id="a-L"></a>善男子，<a id="a-M"></a>菩萨摩诃萨亦复如是，<a id="a-N"></a>若在定中系心思惟，<a id="a-O"></a>若不在定不思惟时，<a id="a-P"></a>为众生故如本发愿，<a id="a-Q"></a>所作善根，<a id="a-R"></a>悉皆愿与众生共之，<a id="a-S"></a>共已回向无上佛法。<a id="a-T"></a>菩萨心净，<a id="a-U"></a>戒、<a id="a-V"></a>忍、<a id="a-W"></a>定、<a id="a-X"></a>慧亦复清净，<a id="a-Y"></a>观于佛法及诸众生平等无二，<a id="a-Z"></a>虽有是愿初无有心。<a id="a-a"></a>是故菩萨虽复无心，<a id="a-b"></a>于诸众生而誓愿力未常不及，<a id="a-c"></a>所有善根悉与共之，<a id="a-d"></a>共已回向无上菩提。</p>
  <p id="ae">“善男子，<a id="a-f"></a>如娑罗树，<a id="a-g"></a>有人斫伐根，<a id="a-h"></a>既断已随斫而倒。<a id="a-i"></a>善男子，<a id="a-j"></a>菩萨摩诃萨亦复如是，<a id="a-k"></a>修集三昧常向菩提。<a id="a-l"></a>假使有人唱言是树莫斫处堕，<a id="a-m"></a>是树犹故随斫处倒。<a id="a-n"></a>菩萨摩诃萨亦复如是，<a id="a-o"></a>所修善法，<a id="a-p"></a>欲令不向无上菩提，<a id="a-q"></a>则无是处。<a id="a-r"></a>何以故？<a id="a-s"></a>法性尔故。<a id="a-t"></a>菩萨摩诃萨所修善法，<a id="a-u"></a>唯为不断三宝种性，<a id="a-v"></a>为净佛土；<a id="a-w"></a>为庄严身，<a id="a-x"></a>三十二相、<a id="a-y"></a>八十种好；<a id="a-z"></a>为庄严口，<a id="a-10"></a>说法之时众生乐闻；<a id="a-11"></a>为庄严心，<a id="a-12"></a>观诸众生平等无二；<a id="a-13"></a>为得佛法诸佛三昧。<a id="a-14"></a>菩萨虽不贪如是法，<a id="a-15"></a>而能自在得如是法。<a id="a-16"></a>何以故？<a id="a-17"></a>誓愿力故。</p>
  <p id="a18">“善男子，<a id="a-19"></a>譬如陶师，<a id="a-1A"></a>泥在轮时不得物名，<a id="a-1B"></a>既成器已，<a id="a-1C"></a>名随物立。<a id="a-1D"></a>菩萨善法亦复如是，<a id="a-1E"></a>未发愿时，<a id="a-1F"></a>则不能得波罗蜜名，<a id="a-1G"></a>是故菩萨一切善法要当发愿。<a id="a-1H"></a>善男子，<a id="a-1I"></a>譬如金师，<a id="a-1J"></a>金未成器亦不得名，<a id="a-1K"></a>及其成已，<a id="a-1L"></a>得璎珞名。<a id="a-1M"></a>菩萨善法亦复如是，<a id="a-1N"></a>未发愿时，<a id="a-1O"></a>则不能得波罗蜜名。<a id="a-1P"></a>善男子，<a id="a-1Q"></a>譬如比丘欲入灭定，<a id="a-1R"></a>先立誓愿：<a id="a-1S"></a>‘我今入定，<a id="a-1T"></a>若揵椎鸣乃当起出。<a id="a-1U"></a>’而是定中无揵椎音，<a id="a-1V"></a>以愿力故，<a id="a-1W"></a>鸣揵椎时则便出定。<a id="a-1X"></a>善男子，<a id="a-1Y"></a>菩萨摩诃萨亦复如是，<a id="a-1Z"></a>怜愍众生作如是愿：<a id="a-1a"></a>‘诸未度者我当度之，<a id="a-1b"></a>诸未脱者我当脱之。<a id="a-1c"></a>’修菩提时入深三昧，<a id="a-1d"></a>以悲力故念诸众生，<a id="a-1e"></a>不证声闻、<a id="a-1f"></a>辟支佛乘，<a id="a-1g"></a>是故菩萨虽复修集三十七品而不得果。</p>
  <p id="a1h">“善男子，<a id="a-1i"></a>菩萨所行不可思议，<a id="a-1j"></a>虽入深定亦不证得沙门道果。<a id="a-1k"></a>善男子，<a id="a-1l"></a>譬如二人欲过猛火，<a id="a-1m"></a>其一人者著金刚铠即能过之，<a id="a-1n"></a>其一人者身被干草为火所焚。<a id="a-1o"></a>何以故？<a id="a-1p"></a>草则易烧，<a id="a-1q"></a>金则坚故。<a id="a-1r"></a>菩萨摩诃萨亦复如是，<a id="a-1s"></a>怜愍众生专念菩提，<a id="a-1t"></a>庄严甚深无量三昧，<a id="a-1u"></a>以三昧力能过声闻、<a id="a-1v"></a>缘觉正位不取果证，<a id="a-1w"></a>从定起已得正觉道如来三昧。<a id="a-1x"></a>被干草者喻于声闻，<a id="a-1y"></a>声闻之人厌悔生死，<a id="a-1z"></a>于诸众生无慈悲心，<a id="a-20"></a>是故不能过于声闻、<a id="a-21"></a>缘觉正位。<a id="a-22"></a>何以故？<a id="a-23"></a>二乘之人于福德中生知足想。<a id="a-24"></a>菩萨之人于福德中心无厌足，<a id="a-25"></a>金刚铠喻空无相愿，<a id="a-26"></a>大猛火者喻诸行法。<a id="a-27"></a>菩萨摩诃萨观一切法空无相愿，<a id="a-28"></a>而能不证沙门道果。<a id="a-29"></a>世尊，<a id="a-2A"></a>菩萨摩诃萨具足是事不可思议，<a id="a-2B"></a>修是三昧而不取证，<a id="a-2C"></a>行生死火不为所烧。<a id="a-2D"></a>菩萨摩诃萨成就方便，<a id="a-2E"></a>入一切定亦不为定之所诳惑，<a id="a-2F"></a>具方便故，<a id="a-2G"></a>虽行诸行心无染著，<a id="a-2H"></a>虽为邪见说沙门果，<a id="a-2I"></a>亦自不证沙门道果。<a id="a-2J"></a>”</p>
  <p id="a2K">佛言：<a id="a-2L"></a>“善哉！<a id="a-2M"></a>善哉！<a id="a-2N"></a>实如汝说。<a id="a-2O"></a>善男子，<a id="a-2P"></a>如三染汁盛以一器，<a id="a-2Q"></a>所谓罗差、<a id="a-2R"></a>郁金、<a id="a-2S"></a>青黛，<a id="a-2T"></a>染三种物，<a id="a-2U"></a>所谓毳、<a id="a-2V"></a>氎及憍奢耶衣。<a id="a-2W"></a>毳以浆浸则成青色，<a id="a-2X"></a>氎净浣故成于黄色，<a id="a-2Y"></a>憍奢耶衣先以灰浸则成赤色。<a id="a-2Z"></a>如是三物，<a id="a-2a"></a>虽同一器，<a id="a-2b"></a>受色各异。<a id="a-2c"></a>善男子，<a id="a-2d"></a>三乘之人亦复如是，<a id="a-2e"></a>器者，<a id="a-2f"></a>喻于空无相愿；<a id="a-2g"></a>三种色者，<a id="a-2h"></a>喻于声闻、<a id="a-2i"></a>缘觉、<a id="a-2j"></a>菩萨；<a id="a-2k"></a>随衣受色，<a id="a-2l"></a>喻三种菩提。<a id="a-2m"></a>空无相愿亦不生念，<a id="a-2n"></a>与如是果，<a id="a-2o"></a>不与是果。<a id="a-2p"></a>善男子，<a id="a-2q"></a>毳喻声闻，<a id="a-2r"></a>氎喻缘觉，<a id="a-2s"></a>憍奢耶衣喻菩萨乘。<a id="a-2t"></a>菩萨摩诃萨见一切法，<a id="a-2u"></a>如聋如盲无有众生；<a id="a-2v"></a>如是见时，<a id="a-2w"></a>心无染著，<a id="a-2x"></a>无有悔退；<a id="a-2y"></a>是时心中真实了知，<a id="a-2z"></a>我于众生非有利益、<a id="a-30"></a>非无利益，<a id="a-31"></a>亦为众生修集大悲。</p>
  <p id="a32">“善男子，<a id="a-33"></a>譬如微妙净琉璃宝，<a id="a-34"></a>虽复在泥经历百年，<a id="a-35"></a>其性常净出已如本。<a id="a-36"></a>菩萨摩诃萨亦复如是，<a id="a-37"></a>了知心相本性清净，<a id="a-38"></a>客尘烦恼之所障污；<a id="a-39"></a>而客烦恼实不能污清净之心，<a id="a-3A"></a>犹珠在泥不为泥污。<a id="a-3B"></a>菩萨摩诃萨作如是念：<a id="a-3C"></a>‘若我心性烦恼污者，<a id="a-3D"></a>我当云何能化众生？<a id="a-3E"></a>’是故菩萨常乐修集福德庄严，<a id="a-3F"></a>乐在诸有供养三宝，<a id="a-3G"></a>乐为众生趋走供使，<a id="a-3H"></a>于生贪处不起贪心，<a id="a-3I"></a>护持正法，<a id="a-3J"></a>乐行惠施，<a id="a-3K"></a>具足净戒，<a id="a-3L"></a>庄严忍辱，<a id="a-3M"></a>勤行精进，<a id="a-3N"></a>庄严禅支，<a id="a-3O"></a>修集智慧，<a id="a-3P"></a>多闻无厌清净梵行，<a id="a-3Q"></a>修大神通三十七品。<a id="a-3R"></a>善男子，<a id="a-3S"></a>菩萨摩诃萨行如是法，<a id="a-3T"></a>不为烦恼之所染污，<a id="a-3U"></a>不著三界。<a id="a-3V"></a>菩萨摩诃萨行善方便功德力故，<a id="a-3W"></a>虽行三界身心不污。</p>
  <p id="a3X">“善男子，<a id="a-3Y"></a>譬如长者，<a id="a-3Z"></a>唯有一子心甚爱念，<a id="a-3a"></a>其于游戏误坠圊厕。<a id="a-3b"></a>时母见已恶秽不净。<a id="a-3c"></a>父后见之呵责其母，<a id="a-3d"></a>即便入厕牵之令出，<a id="a-3e"></a>出已净洗，<a id="a-3f"></a>爱因缘故忘其臭秽。<a id="a-3g"></a>善男子，<a id="a-3h"></a>长者父母，<a id="a-3i"></a>喻于声闻、<a id="a-3j"></a>缘觉、<a id="a-3k"></a>菩萨；<a id="a-3l"></a>厕喻三界；<a id="a-3m"></a>子喻众生；<a id="a-3n"></a>母不能拔，<a id="a-3o"></a>喻声闻、<a id="a-3p"></a>缘觉；<a id="a-3q"></a>父能拔济，<a id="a-3r"></a>喻诸菩萨；<a id="a-3s"></a>爱因缘者，<a id="a-3t"></a>喻于大悲。<a id="a-3u"></a>菩萨摩诃萨具善方便入于三界，<a id="a-3v"></a>不为三界之所染污，<a id="a-3w"></a>是故道有二种：<a id="a-3x"></a>一者、<a id="a-3y"></a>声闻，<a id="a-3z"></a>二者、<a id="a-40"></a>菩萨。<a id="a-41"></a>声闻道者厌于三界，<a id="a-42"></a>菩萨道者不厌三界。<a id="a-43"></a>善男子，<a id="a-44"></a>菩萨修集空无相愿，<a id="a-45"></a>虽行诸有不堕于有，<a id="a-46"></a>既不堕有复不取证。<a id="a-47"></a>行三界者，<a id="a-48"></a>是名方便；<a id="a-49"></a>不取证者，<a id="a-4A"></a>是名智慧。<a id="a-4B"></a>善男子，<a id="a-4C"></a>菩萨摩诃萨观一切法无有二相。<a id="a-4D"></a>若观法等众生亦等，<a id="a-4E"></a>如是等者涅槃亦等，<a id="a-4F"></a>是名智慧；<a id="a-4G"></a>若能如是等观众生不证涅槃，<a id="a-4H"></a>是名方便。<a id="a-4I"></a>清净惠施，<a id="a-4J"></a>是名为慧；<a id="a-4K"></a>发愿回向，<a id="a-4L"></a>是名方便。<a id="a-4M"></a>”</p>
  <p id="a4N">“世尊，<a id="a-4O"></a>云何名为清净智慧清净方便？<a id="a-4P"></a>”</p>
  <p id="a4Q">“善男子，<a id="a-4R"></a>菩萨若见无我、<a id="a-4S"></a>众生、<a id="a-4T"></a>寿命、<a id="a-4U"></a>士夫，<a id="a-4V"></a>是名为慧；<a id="a-4W"></a>若修集空无相无愿，<a id="a-4X"></a>以诸善根愿及众生回向菩提，<a id="a-4Y"></a>是名方便。<a id="a-4Z"></a>复次，<a id="a-4a"></a>善男子，<a id="a-4b"></a>知诸众生下中上根，<a id="a-4c"></a>是名为悲；<a id="a-4d"></a>知已随意而为说法，<a id="a-4e"></a>是名方便。<a id="a-4f"></a>净智慧故，<a id="a-4g"></a>虽行诸有心无染著；<a id="a-4h"></a>净方便故，<a id="a-4i"></a>虽修二乘不证其果。<a id="a-4j"></a>善男子，<a id="a-4k"></a>若能不为一切烦恼之所污染，<a id="a-4l"></a>是名为慧；<a id="a-4m"></a>能调众生悉令趣向阿耨多罗三藐三菩提，<a id="a-4n"></a>是名方便。<a id="a-4o"></a>菩萨发愿，<a id="a-4p"></a>悉令众生得无尽财、<a id="a-4q"></a>无尽福德、<a id="a-4r"></a>增长善根，<a id="a-4s"></a>诸学、<a id="a-4t"></a>无学、<a id="a-4u"></a>声闻、<a id="a-4v"></a>缘觉、<a id="a-4w"></a>一切菩萨随意得法，<a id="a-4x"></a>名净方便；<a id="a-4y"></a>若能受持一切佛法，<a id="a-4z"></a>广分别说，<a id="a-50"></a>无穷尽说，<a id="a-51"></a>无障碍说，<a id="a-52"></a>不空而说，<a id="a-53"></a>随乐而说，<a id="a-54"></a>是名净慧。<a id="a-55"></a>菩萨摩诃萨生生之处不失无上菩提之心，<a id="a-56"></a>是名净慧；<a id="a-57"></a>生生之处所作善法愿及众生，<a id="a-58"></a>名净方便。<a id="a-59"></a>净慧因缘，<a id="a-5A"></a>知菩提心无住无根；<a id="a-5B"></a>净方便故，<a id="a-5C"></a>化诸众生趣于菩提。<a id="a-5D"></a>”</p>
  <p id="a5E">“世尊，<a id="a-5F"></a>菩萨摩诃萨若具如是二净，<a id="a-5G"></a>所作诸业无非菩提。<a id="a-5H"></a>何以故？<a id="a-5I"></a>一切法中悉有闇障，<a id="a-5J"></a>坏闇障故即是菩提。<a id="a-5K"></a>是故菩萨常不远离于菩提也。<a id="a-5L"></a>菩萨若作如是念言‘我离菩提’，<a id="a-5M"></a>当知是人不得菩提。<a id="a-5N"></a>若念‘我今有菩提’者，<a id="a-5O"></a>是人菩提有净不净。<a id="a-5P"></a>若能如是观诸法者即得菩提，<a id="a-5Q"></a>即是净智方便也。<a id="a-5R"></a>”</p>
  <p id="a5S">“善男子，<a id="a-5T"></a>过去无量阿僧祇劫，<a id="a-5U"></a>有佛出世，<a id="a-5V"></a>号无边光如来、<a id="a-5W"></a>应、<a id="a-5X"></a>正遍知、<a id="a-5Y"></a>明行足、<a id="a-5Z"></a>善逝、<a id="a-5a"></a>世间解、<a id="a-5b"></a>无上士、<a id="a-5c"></a>调御丈夫、<a id="a-5d"></a>天人师、<a id="a-5e"></a>佛世尊，<a id="a-5f"></a>土名不眴，<a id="a-5g"></a>劫名光味。<a id="a-5h"></a>尔时，<a id="a-5i"></a>世尊初坐道场菩提树下，<a id="a-5j"></a>未成佛时，<a id="a-5k"></a>十方世界一生补处不退菩萨悉来睹见，<a id="a-5l"></a>至其所已，<a id="a-5m"></a>以种种华而供养之，<a id="a-5n"></a>华处空中高七多罗树。<a id="a-5o"></a>成佛道已，<a id="a-5p"></a>放大光明遍照十方，<a id="a-5q"></a>十方世界多有诸天，<a id="a-5r"></a>见佛光已，<a id="a-5s"></a>各作是言：<a id="a-5t"></a>‘无边光佛真实出世。<a id="a-5u"></a>’彼佛世界庄严丽饰，<a id="a-5v"></a>如彼他化自在天宫。<a id="a-5w"></a>彼劫初时过十千年，<a id="a-5x"></a>有佛出世号曰光味，<a id="a-5y"></a>是故此劫名曰光味。</p>
  <p id="a5z">“善男子，<a id="a-60"></a>光味劫中，<a id="a-61"></a>有十四亿诸佛如来出现于世。<a id="a-62"></a>其佛世界有九万六千小国，<a id="a-63"></a>一一国土纵广八万四千由旬，<a id="a-64"></a>一一国有八万四千城。<a id="a-65"></a>其城纵广满一由旬，<a id="a-66"></a>一一城中居止人民八万四千。<a id="a-67"></a>彼土具足如是等事，<a id="a-68"></a>其土纯以四宝校饰，<a id="a-69"></a>所谓金、<a id="a-6A"></a>银、<a id="a-6B"></a>琉璃、<a id="a-6C"></a>玻瓈，<a id="a-6D"></a>多饶饮食无所乏少。<a id="a-6E"></a>其土人民无我、<a id="a-6F"></a>我所，<a id="a-6G"></a>犹如北方郁单越土。<a id="a-6H"></a>其佛寿命满十中劫，<a id="a-6I"></a>声闻大众九万六千亿，<a id="a-6J"></a>菩萨大众万二千亿。<a id="a-6K"></a>土有二城：<a id="a-6L"></a>一名乐，<a id="a-6M"></a>二名净。<a id="a-6N"></a>其佛世尊生于净城，<a id="a-6O"></a>住于乐城。<a id="a-6P"></a>其土有王，<a id="a-6Q"></a>名曰净声，<a id="a-6R"></a>七宝具足，<a id="a-6S"></a>统领三千大千世界。<a id="a-6T"></a>后宫婇女三万六千，<a id="a-6U"></a>姿颜端严如天无别。<a id="a-6V"></a>有十万子雄猛勇健，<a id="a-6W"></a>悉皆具半那罗延力，<a id="a-6X"></a>各各成就二十八相，<a id="a-6Y"></a>一切皆发阿耨多罗三藐三菩提心。<a id="a-6Z"></a>有八万女清净无秽，<a id="a-6a"></a>形容瑰异如天无差，<a id="a-6b"></a>一切亦发阿耨多罗三藐三菩提心。<a id="a-6c"></a>其王尔时经二劫中，<a id="a-6d"></a>供养如来及声闻、<a id="a-6e"></a>菩萨大众。<a id="a-6f"></a>为如来故，<a id="a-6g"></a>造作宝坊满五由旬。<a id="a-6h"></a>是宝坊中复有宝楼其数十万，<a id="a-6i"></a>为供养僧。<a id="a-6j"></a>尔时，<a id="a-6k"></a>圣王与其眷属，<a id="a-6l"></a>一切皆修清净梵行。<a id="a-6m"></a>时，<a id="a-6n"></a>佛教化无量众生于大乘法，<a id="a-6o"></a>复化无数于声闻乘。</p>
  <p id="a6p">“尔时，<a id="a-6q"></a>其王供养佛已，<a id="a-6r"></a>与诸眷属俱至佛所，<a id="a-6s"></a>头面礼足，<a id="a-6t"></a>右绕恭敬，<a id="a-6u"></a>长跪合掌，<a id="a-6v"></a>白佛言：<a id="a-6w"></a>‘世尊，<a id="a-6x"></a>云何菩萨修行大乘不随他语？<a id="a-6y"></a>云何菩萨生得毕竟？<a id="a-6z"></a>云何菩萨得无所住？<a id="a-70"></a>云何菩萨得无动慧？<a id="a-71"></a>云何菩萨得清净慧？<a id="a-72"></a>云何菩萨力能远见？<a id="a-73"></a>云何菩萨诸根猛利？<a id="a-74"></a>云何菩萨具足佛土？<a id="a-75"></a>云何菩萨行不放逸？<a id="a-76"></a>云何菩萨闻甚深法心不怖畏？<a id="a-77"></a>云何菩萨得名菩萨？<a id="a-78"></a>’佛言：<a id="a-79"></a>‘大王，<a id="a-7A"></a>有四事法，<a id="a-7B"></a>修行大乘不随他语。<a id="a-7C"></a>何等为四？<a id="a-7D"></a>一者、<a id="a-7E"></a>具足圣信出于世界，<a id="a-7F"></a>二者、<a id="a-7G"></a>具足智慧观诸法性，<a id="a-7H"></a>三者、<a id="a-7I"></a>具诸神通，<a id="a-7J"></a>四者、<a id="a-7K"></a>修净精进为化众生。<a id="a-7L"></a>大王，<a id="a-7M"></a>菩萨具足如是四法，<a id="a-7N"></a>修行大乘不随他语。<a id="a-7O"></a>复有四法生得毕竟。<a id="a-7P"></a>何等为四？<a id="a-7Q"></a>一者、<a id="a-7R"></a>知于善法为调伏心，<a id="a-7S"></a>二者、<a id="a-7T"></a>不贪己乐，<a id="a-7U"></a>三者、<a id="a-7V"></a>为诸众生修集慈悲，<a id="a-7W"></a>四者、<a id="a-7X"></a>常乐大乘。<a id="a-7Y"></a>是名为四。<a id="a-7Z"></a>大王，<a id="a-7a"></a>复有四法得无所住。<a id="a-7b"></a>何等为四？<a id="a-7c"></a>一、<a id="a-7d"></a>净于心，<a id="a-7e"></a>二、<a id="a-7f"></a>净庄严，<a id="a-7g"></a>三、<a id="a-7h"></a>离虚诳，<a id="a-7i"></a>四、<a id="a-7j"></a>修坚慧为具福德。<a id="a-7k"></a>是名四法。<a id="a-7l"></a>大王，<a id="a-7m"></a>复有四法得净智慧。<a id="a-7n"></a>何等为四？<a id="a-7o"></a>一者、<a id="a-7p"></a>净眼，<a id="a-7q"></a>二者、<a id="a-7r"></a>以四摄法摄取众生，<a id="a-7s"></a>三者、<a id="a-7t"></a>净身三十二相、<a id="a-7u"></a>八十种好，<a id="a-7v"></a>四、<a id="a-7w"></a>净佛土观净法界。<a id="a-7x"></a>是名为四。<a id="a-7y"></a>大王，<a id="a-7z"></a>复有四法，<a id="a-80"></a>能得远见诸根猛利。<a id="a-81"></a>何等为四？<a id="a-82"></a>一者、<a id="a-83"></a>念菩提树，<a id="a-84"></a>不舍菩提心；<a id="a-85"></a>二者、<a id="a-86"></a>念佛智慧亦不著智；<a id="a-87"></a>三者、<a id="a-88"></a>念法身，<a id="a-89"></a>修集于空、<a id="a-8A"></a>无相、<a id="a-8B"></a>无愿；<a id="a-8C"></a>四者、<a id="a-8D"></a>念佛涅槃，<a id="a-8E"></a>于生死中心无厌悔。<a id="a-8F"></a>是名为四。<a id="a-8G"></a>大王，<a id="a-8H"></a>复有四法，<a id="a-8I"></a>具足佛土行不放逸。<a id="a-8J"></a>何等为四？<a id="a-8K"></a>一者、<a id="a-8L"></a>受帝释身，<a id="a-8M"></a>为化诸天令不放逸；<a id="a-8N"></a>二者、<a id="a-8O"></a>受梵天身，<a id="a-8P"></a>为化诸天令不放逸；<a id="a-8Q"></a>三者、<a id="a-8R"></a>受转轮王身，<a id="a-8S"></a>为化众生令不放逸；<a id="a-8T"></a>四者、<a id="a-8U"></a>受于大臣、<a id="a-8V"></a>长者之身具足珍宝，<a id="a-8W"></a>为化众生令不放逸。<a id="a-8X"></a>是名为四。<a id="a-8Y"></a>大王，<a id="a-8Z"></a>复有四法，<a id="a-8a"></a>闻甚深法心不怖畏。<a id="a-8b"></a>何等为四？<a id="a-8c"></a>一者、<a id="a-8d"></a>亲近善友，<a id="a-8e"></a>二者、<a id="a-8f"></a>善友为说甚深佛法，<a id="a-8g"></a>三者、<a id="a-8h"></a>善能思惟，<a id="a-8i"></a>四者、<a id="a-8j"></a>如法而住。<a id="a-8k"></a>是名为四。<a id="a-8l"></a>大王，<a id="a-8m"></a>复有四法得菩萨名。<a id="a-8n"></a>何等为四？<a id="a-8o"></a>一者、<a id="a-8p"></a>求波罗蜜，<a id="a-8q"></a>二者、<a id="a-8r"></a>为诸众生修集悲心，<a id="a-8s"></a>三者、<a id="a-8t"></a>乐求佛法，<a id="a-8u"></a>四者、<a id="a-8v"></a>化众生时心不厌悔。<a id="a-8w"></a>是名为四。<a id="a-8x"></a>’</p>
  <p id="a8y">“善男子，<a id="a-8z"></a>时净声王从彼如来闻是法已，<a id="a-90"></a>及诸眷属一切皆得无生法忍，<a id="a-91"></a>舍其国土，<a id="a-92"></a>于佛法中出家修道。<a id="a-93"></a>尔时，<a id="a-94"></a>世尊告彼王言：<a id="a-95"></a>‘大王，<a id="a-96"></a>汝今出家即是报佛。<a id="a-97"></a>若能如是生信舍离，<a id="a-98"></a>是名大报，<a id="a-99"></a>是名功德，<a id="a-9A"></a>多所利益。<a id="a-9B"></a>大王，<a id="a-9C"></a>菩萨出家有二十四利益之事。<a id="a-9D"></a>何等为二十四？<a id="a-9E"></a>一者、<a id="a-9F"></a>舍于世事，<a id="a-9G"></a>得大自在；<a id="a-9H"></a>二者、<a id="a-9I"></a>舍于烦恼，<a id="a-9J"></a>获得解脱；<a id="a-9K"></a>三者、<a id="a-9L"></a>身服染衣，<a id="a-9M"></a>得无染道；<a id="a-9N"></a>四者、<a id="a-9O"></a>具足四事，<a id="a-9P"></a>得四性种；<a id="a-9Q"></a>五者、<a id="a-9R"></a>乐于头陀，<a id="a-9S"></a>远离一切大欲恶欲；<a id="a-9T"></a>六者、<a id="a-9U"></a>不舍戒聚，<a id="a-9V"></a>受人天乐；<a id="a-9W"></a>七者、<a id="a-9X"></a>不舍菩提，<a id="a-9Y"></a>获得佛法；<a id="a-9Z"></a>八者、<a id="a-9a"></a>常乐寂静，<a id="a-9b"></a>离世谈语；<a id="a-9c"></a>九者、<a id="a-9d"></a>不著法故，<a id="a-9e"></a>得大净心；<a id="a-9f"></a>十者、<a id="a-9g"></a>具足禅支，<a id="a-9h"></a>得禅定故；<a id="a-9i"></a>十一者、<a id="a-9j"></a>求于多闻，<a id="a-9k"></a>得智慧故；<a id="a-9l"></a>十二者、<a id="a-9m"></a>破坏憍慢，<a id="a-9n"></a>得智慧故；<a id="a-9o"></a>十三者、<a id="a-9p"></a>破除邪见，<a id="a-9q"></a>得正见故；<a id="a-9r"></a>十四者、<a id="a-9s"></a>不生觉观，<a id="a-9t"></a>为真实知诸法界故；<a id="a-9u"></a>十五者、<a id="a-9v"></a>等观众生，<a id="a-9w"></a>得大慈故；<a id="a-9x"></a>十六者、<a id="a-9y"></a>化诸众生心无疲惓，<a id="a-9z"></a>得大悲故；<a id="a-A0"></a>十七者、<a id="a-A1"></a>不惜身命，<a id="a-A2"></a>为护法故；<a id="a-A3"></a>十八者、<a id="a-A4"></a>寂静其心，<a id="a-A5"></a>为得神通故；<a id="a-A6"></a>十九者、<a id="a-A7"></a>念于如来，<a id="a-A8"></a>为见佛故；<a id="a-A9"></a>二十者、<a id="a-AA"></a>修善思惟，<a id="a-AB"></a>为得十二缘深智慧故；<a id="a-AC"></a>二十一者、<a id="a-AD"></a>得于顺忍；<a id="a-AE"></a>二十二者、<a id="a-AF"></a>得无生忍；<a id="a-AG"></a>二十三者、<a id="a-AH"></a>信一切功德；<a id="a-AI"></a>二十四者、<a id="a-AJ"></a>得佛智慧。<a id="a-AK"></a>是名二十四。<a id="a-AL"></a>’</p>
  <p id="aAM">“善男子，<a id="a-AN"></a>尔时圣王闻是法已，<a id="a-AO"></a>转以教化一切男女眷属臣民。<a id="a-AP"></a>时，<a id="a-AQ"></a>彼国中有九万九千亿众生悉共出家。<a id="a-AR"></a>善男子，<a id="a-AS"></a>净声比丘既出家已，<a id="a-AT"></a>复白佛言：<a id="a-AU"></a>‘世尊，<a id="a-AV"></a>我今云何得名出家？<a id="a-AW"></a>’佛言：<a id="a-AX"></a>‘比丘，<a id="a-AY"></a>汝名净声，<a id="a-AZ"></a>当净自界；<a id="a-Aa"></a>自界既净，<a id="a-Ab"></a>则名比丘，<a id="a-Ac"></a>则名出家。<a id="a-Ad"></a>’尔时，<a id="a-Ae"></a>比丘闻佛说已，<a id="a-Af"></a>心乐寂静作是思惟：<a id="a-Ag"></a>‘界者即眼观，<a id="a-Ah"></a>眼空者即是净界，<a id="a-Ai"></a>夫净界者即是佛土；<a id="a-Aj"></a>耳鼻舌身亦复如是。<a id="a-Ak"></a>意者即界，<a id="a-Al"></a>若观意空即是净界，<a id="a-Am"></a>夫净界者即是佛土，<a id="a-An"></a>即是一界，<a id="a-Ao"></a>即是空界，<a id="a-Ap"></a>即众生界，<a id="a-Aq"></a>即无相界，<a id="a-Ar"></a>即无愿界，<a id="a-As"></a>即无作界，<a id="a-At"></a>即无为界。<a id="a-Au"></a>’善男子，<a id="a-Av"></a>净声比丘如是观已，<a id="a-Aw"></a>即时获得身轻心轻，<a id="a-Ax"></a>身心轻已得无量神通，<a id="a-Ay"></a>得神通已得乐说无碍陀罗尼门。</p>
  <p id="aAz">“善男子，<a id="a-B0"></a>汝知尔时净声比丘岂异人乎？<a id="a-B1"></a>即汝身是；<a id="a-B2"></a>男女眷属，<a id="a-B3"></a>即汝所将来菩萨听法众是。<a id="a-B4"></a>说是伊帝曰多伽时，<a id="a-B5"></a>万八千人发阿耨多罗三藐三菩提心，<a id="a-B6"></a>八千众生得无生忍。</p>
  <p id="aB7">“善男子，<a id="a-B8"></a>若有欲得阿耨多罗三藐三菩提者，<a id="a-B9"></a>当如法说，<a id="a-BA"></a>如说而住。<a id="a-BB"></a>云何名为如法而说，<a id="a-BC"></a>如说而住？<a id="a-BD"></a>善男子，<a id="a-BE"></a>若有人言：<a id="a-BF"></a>‘我当作佛，<a id="a-BG"></a>请诸众生许以法味。<a id="a-BH"></a>’请已不能受持读诵、<a id="a-BI"></a>分别解说微妙经典，<a id="a-BJ"></a>不能护持清净禁戒、<a id="a-BK"></a>勤修精进，<a id="a-BL"></a>不修知足于善法中少得知足，<a id="a-BM"></a>是名欺诳，<a id="a-BN"></a>不如法说，<a id="a-BO"></a>不如说住。<a id="a-BP"></a>若有人言：<a id="a-BQ"></a>‘我当作佛，<a id="a-BR"></a>请诸众生许以法味。<a id="a-BS"></a>’请已受持读诵演说，<a id="a-BT"></a>护持禁戒，<a id="a-BU"></a>勤修精进，<a id="a-BV"></a>少欲知足，<a id="a-BW"></a>多得善法不生足想，<a id="a-BX"></a>是名不诳，<a id="a-BY"></a>如法而说，<a id="a-BZ"></a>如说而住。</p>
  <p id="aBa">“善男子，<a id="a-Bb"></a>譬如国王多请宾客，<a id="a-Bc"></a>请已不设供宾之具，<a id="a-Bd"></a>宾客既至方云未办。<a id="a-Be"></a>于是宾客各作是言：<a id="a-Bf"></a>‘昨受王请，<a id="a-Bg"></a>家不设食。<a id="a-Bh"></a>今赴王信，<a id="a-Bi"></a>复无所得。<a id="a-Bj"></a>’呵责愁恚怨叹啼泣。<a id="a-Bk"></a>善男子，<a id="a-Bl"></a>菩萨摩诃萨请诸众生许以法食，<a id="a-Bm"></a>不求多闻、<a id="a-Bn"></a>持戒、<a id="a-Bo"></a>精进，<a id="a-Bp"></a>不修三十七助道法，<a id="a-Bq"></a>众生呵责，<a id="a-Br"></a>人天涕泣。<a id="a-Bs"></a>善男子，<a id="a-Bt"></a>菩萨摩诃萨若能如作应如作说，<a id="a-Bu"></a>不应欺诳一切众生。<a id="a-Bv"></a>复次，<a id="a-Bw"></a>善男子，<a id="a-Bx"></a>复有众生请求菩萨为我说法，<a id="a-By"></a>菩萨许言：<a id="a-Bz"></a>‘当为汝说。<a id="a-C0"></a>’许已放逸，<a id="a-C1"></a>众生既见菩萨放逸，<a id="a-C2"></a>即便劝喻，<a id="a-C3"></a>既劝喻已方为说法，<a id="a-C4"></a>说时或问甚深之义，<a id="a-C5"></a>以放逸故而不能答，<a id="a-C6"></a>不能答故心生惭愧，<a id="a-C7"></a>护于身心诳于众生而便舍离。<a id="a-C8"></a>善男子，<a id="a-C9"></a>菩萨若欲如说而住，<a id="a-CA"></a>无惜身心以护众生。</p>
  <p id="aCB">“善男子，<a id="a-CC"></a>过去世有一师子王，<a id="a-CD"></a>住深山窟常作是念：<a id="a-CE"></a>‘我是一切兽中之王，<a id="a-CF"></a>力能视护一切诸兽。<a id="a-CG"></a>’时，<a id="a-CH"></a>彼山中有二猕猴，<a id="a-CI"></a>共生二子。<a id="a-CJ"></a>时，<a id="a-CK"></a>猕猴向师子王作如是言：<a id="a-CL"></a>‘王若能护一切兽者，<a id="a-CM"></a>我今二子以相委付，<a id="a-CN"></a>我欲余行求觅饮食。<a id="a-CO"></a>’时，<a id="a-CP"></a>师子王即便许可。<a id="a-CQ"></a>时，<a id="a-CR"></a>彼猕猴留其二子，<a id="a-CS"></a>付彼兽王即舍而行。<a id="a-CT"></a>是时，<a id="a-CU"></a>山中有一鹫王名利，<a id="a-CV"></a>见师子王眠，<a id="a-CW"></a>即便搏取猕猴二子处崄而住。<a id="a-CX"></a>时，<a id="a-CY"></a>王寤已，<a id="a-CZ"></a>即向鹫王而说偈言：</p>
  <p id="aCa">“‘我今启请大鹫王，<a id="a-Cb"></a>　唯愿至心受我语，</p>
  <p id="aCc">幸见为故放舍之，<a id="a-Cd"></a>　莫令失信生惭耻。<a id="a-Ce"></a>’</p>
  <p id="aCf">“鹫王说偈报师子王：</p>
  <p id="aCg">“‘我能飞行游虚空，<a id="a-Ch"></a>　已过汝界心无畏；</p>
  <p id="aCi">若必护是二子者，<a id="a-Cj"></a>　为我故应舍是身。<a id="a-Ck"></a>’</p>
  <p id="aCl">“师子王言：</p>
  <p id="aCm">“‘我今为护是二子，<a id="a-Cn"></a>　舍身不惜如枯草；</p>
  <p id="aCo">若我护身而妄语，<a id="a-Cp"></a>　云何得称如说行？<a id="a-Cq"></a>’</p>
  <p id="aCr">“说是偈已，<a id="a-Cs"></a>即至高处欲舍其身。<a id="a-Ct"></a>尔时，<a id="a-Cu"></a>鹫王复说偈言：</p>
  <p id="aCv">“‘若为他故舍身命，<a id="a-Cw"></a>　是人即受无上乐；</p>
  <p id="aCx">我今施汝猕猴子，<a id="a-Cy"></a>　愿大法王莫自害。<a id="a-Cz"></a>’</p>
  <p id="aD0">“善男子，<a id="a-D1"></a>时师子王即我身是，<a id="a-D2"></a>雄猕猴者即迦葉是，<a id="a-D3"></a>雌猕猴者善护比丘尼是，<a id="a-D4"></a>二猕猴子即今阿难、<a id="a-D5"></a>罗睺罗是，<a id="a-D6"></a>时鹫王者即舍利弗是。<a id="a-D7"></a>善男子，<a id="a-D8"></a>菩萨为护是依止者不惜身命。</p>
  <p id="aD9">“善男子，<a id="a-DA"></a>云何名为如说而作？<a id="a-DB"></a>菩萨若言我当惠施，<a id="a-DC"></a>即便大施，<a id="a-DD"></a>是名菩萨如说而作。<a id="a-DE"></a>菩萨若言我能持戒，<a id="a-DF"></a>即化一切同己护戒，<a id="a-DG"></a>是名菩萨如说而作。<a id="a-DH"></a>菩萨若言我修忍辱，<a id="a-DI"></a>即化众生同修忍辱，<a id="a-DJ"></a>是名菩萨如说而作。<a id="a-DK"></a>菩萨若言我勤精进为于佛法，<a id="a-DL"></a>即化众生同修精进为于佛法，<a id="a-DM"></a>是名菩萨如说而作。<a id="a-DN"></a>菩萨若言我修禅定即化众生，<a id="a-DO"></a>除去乱心修集禅定，<a id="a-DP"></a>是名菩萨如说而作。<a id="a-DQ"></a>菩萨若言我修智慧，<a id="a-DR"></a>如法分别，<a id="a-DS"></a>是名菩萨如说而作。<a id="a-DT"></a>善男子，<a id="a-DU"></a>菩萨若言我当坏破一切恶法，<a id="a-DV"></a>即便修集一切善法，<a id="a-DW"></a>是名菩萨如说而作。</p>
  <p id="aDX">“善男子，<a id="a-DY"></a>能庄严者名为如说，<a id="a-DZ"></a>能毕竟者名为如作；<a id="a-Da"></a>能发心者名为如说，<a id="a-Db"></a>得果证者名为如作；<a id="a-Dc"></a>能净心者名为如说，<a id="a-Dd"></a>能至心者名为如作；<a id="a-De"></a>能发心者名为如说，<a id="a-Df"></a>不退心者名为如作；<a id="a-Dg"></a>至心听法名为如说，<a id="a-Dh"></a>闻已如住名为如作；<a id="a-Di"></a>能净口者名为如说，<a id="a-Dj"></a>能净身者名为如作；<a id="a-Dk"></a>初受戒者名为如说，<a id="a-Dl"></a>至心护持名为如作；<a id="a-Dm"></a>发菩提心名为如说，<a id="a-Dn"></a>行菩萨道是名如作；<a id="a-Do"></a>得住忍地名为如说，<a id="a-Dp"></a>住不退地名为如作；<a id="a-Dq"></a>得一生身名为如说，<a id="a-Dr"></a>得后边身名为如作；<a id="a-Ds"></a>趣菩提树名为如说，<a id="a-Dt"></a>得菩提果名为如作。<a id="a-Du"></a>善男子，<a id="a-Dv"></a>是名菩萨如法而说，<a id="a-Dw"></a>如说而作。<a id="a-Dx"></a>”</p>
  <p id="aDy">说是法时，<a id="a-Dz"></a>五百菩萨住无生忍地。</p>
  <p id="aE0">尔时，<a id="a-E1"></a>会中有一菩萨，<a id="a-E2"></a>名曰莲华，<a id="a-E3"></a>白佛言：<a id="a-E4"></a>“世尊，<a id="a-E5"></a>如佛所说，<a id="a-E6"></a>如说、<a id="a-E7"></a>如作不可思议。<a id="a-E8"></a>如佛所住，<a id="a-E9"></a>即是如说，<a id="a-EA"></a>即是如作。<a id="a-EB"></a>”</p>
  <p id="aEC">“善男子，<a id="a-ED"></a>汝于是事能了知不？<a id="a-EE"></a>”</p>
  <p id="aEF">“已知，<a id="a-EG"></a>世尊。<a id="a-EH"></a>”</p>
  <p id="aEI">“若知正法是真实者，<a id="a-EJ"></a>名如法住。<a id="a-EK"></a>”</p>
  <p id="aEL">山王菩萨言：<a id="a-EM"></a>“世尊，<a id="a-EN"></a>无所住法名如法住。<a id="a-EO"></a>何以故？<a id="a-EP"></a>见一切法无有觉故。<a id="a-EQ"></a>以无觉故，<a id="a-ER"></a>不见一法名之为觉。<a id="a-ES"></a>若无一法，<a id="a-ET"></a>云何有住？<a id="a-EU"></a>若如是见，<a id="a-EV"></a>名如法住。<a id="a-EW"></a>”</p>
  <p id="aEX">福德王菩萨言：<a id="a-EY"></a>“世尊，<a id="a-EZ"></a>若随心者，<a id="a-Ea"></a>非如法住。<a id="a-Eb"></a>若有菩萨观意如幻，<a id="a-Ec"></a>名为无住；<a id="a-Ed"></a>若无住者，<a id="a-Ee"></a>名如法住。<a id="a-Ef"></a>”</p>
  <p id="aEg">燃灯菩萨言：<a id="a-Eh"></a>“世尊，<a id="a-Ei"></a>无有贪心，<a id="a-Ej"></a>名如法住。<a id="a-Ek"></a>云何贪心？<a id="a-El"></a>谓于法中有损有益。<a id="a-Em"></a>若无贪心，<a id="a-En"></a>名如法住。</p>
  <p id="aEo">日子菩萨言：<a id="a-Ep"></a>“世尊，<a id="a-Eq"></a>若有菩萨有所著者，<a id="a-Er"></a>是名为动。<a id="a-Es"></a>若于法中心无所著，<a id="a-Et"></a>是名无动。<a id="a-Eu"></a>若无有动，<a id="a-Ev"></a>名如法住。<a id="a-Ew"></a>”</p>
  <p id="aEx">勇健菩萨言：<a id="a-Ey"></a>“世尊，<a id="a-Ez"></a>一切世间皆随心行，<a id="a-F0"></a>若知心行，<a id="a-F1"></a>名如法住。<a id="a-F2"></a>”</p>
  <p id="aF3">乐见菩萨言：<a id="a-F4"></a>“世尊，<a id="a-F5"></a>如佛所说因受受苦。<a id="a-F6"></a>若能不受诸受则断，<a id="a-F7"></a>若能不取诸取则断，<a id="a-F8"></a>虽不受、<a id="a-F9"></a>取，<a id="a-FA"></a>不舍众生，<a id="a-FB"></a>名如法住。<a id="a-FC"></a>”</p>
  <p id="aFD">香像王菩萨言：<a id="a-FE"></a>“世尊，<a id="a-FF"></a>一切众生悉有重担，<a id="a-FG"></a>所谓五阴。<a id="a-FH"></a>若有能知五阴真实，<a id="a-FI"></a>为坏阴见弃捐重担，<a id="a-FJ"></a>而于诸法亦无担想，<a id="a-FK"></a>名如法住。<a id="a-FL"></a>”</p>
  <p id="aFM">持世菩萨言：<a id="a-FN"></a>“世尊，<a id="a-FO"></a>若行世间非如法住，<a id="a-FP"></a>若正庄严名如法住。<a id="a-FQ"></a>正庄严者，<a id="a-FR"></a>见一切法等如虚空。<a id="a-FS"></a>”</p>
  <p id="aFT">坚意菩萨言：<a id="a-FU"></a>“世尊，<a id="a-FV"></a>若有菩萨，<a id="a-FW"></a>不生于生，<a id="a-FX"></a>不灭于灭，<a id="a-FY"></a>亦复不见生灭之性，<a id="a-FZ"></a>名如法住。<a id="a-Fa"></a>”</p>
  <p id="aFb">光明遍照高贵德王菩萨言：<a id="a-Fc"></a>“若能知见真实涅槃，<a id="a-Fd"></a>见法是灭及无生灭，<a id="a-Fe"></a>一切众生悉有佛性，<a id="a-Ff"></a>为趣菩提而修庄严，<a id="a-Fg"></a>名如法住。<a id="a-Fh"></a>”</p>
  <p id="aFi">光无碍菩萨言：<a id="a-Fj"></a>“世尊，<a id="a-Fk"></a>若有行处即是魔业，<a id="a-Fl"></a>非如法住。<a id="a-Fm"></a>若无行处则坏魔业，<a id="a-Fn"></a>若坏魔业，<a id="a-Fo"></a>名如法住。<a id="a-Fp"></a>”</p>
  <p id="aFq">净进菩萨言：<a id="a-Fr"></a>“世尊，<a id="a-Fs"></a>若作念言我当得法，<a id="a-Ft"></a>为是得法勤行精进，<a id="a-Fu"></a>如是精进是空精进。<a id="a-Fv"></a>若能观察诸法不定，<a id="a-Fw"></a>以是不定勤修精进，<a id="a-Fx"></a>名如法住。<a id="a-Fy"></a>”</p>
  <p id="aFz">过三恶道菩萨言：<a id="a-G0"></a>“世尊，<a id="a-G1"></a>一切诸法无作无变，<a id="a-G2"></a>无觉无观，<a id="a-G3"></a>无觉观者名为心性。<a id="a-G4"></a>若见众生心性本净，<a id="a-G5"></a>名如法住。<a id="a-G6"></a>”</p>
  <p id="aG7">不可思惟思惟菩萨言：<a id="a-G8"></a>“世尊，<a id="a-G9"></a>知诸众生一切心性不作心想，<a id="a-GA"></a>名不可思惟而思惟也。<a id="a-GB"></a>若能于是不思惟中而思惟者，<a id="a-GC"></a>名如法住。<a id="a-GD"></a>”</p>
  <p id="aGE">乐寂静菩萨言：<a id="a-GF"></a>“世尊，<a id="a-GG"></a>若有菩萨净诸心界，<a id="a-GH"></a>是则能离一切诸漏。<a id="a-GI"></a>若能远离一切漏者，<a id="a-GJ"></a>是名正行；<a id="a-GK"></a>若正行者，<a id="a-GL"></a>名如法住。<a id="a-GM"></a>”</p>
  <p id="aGN">商主菩萨言：<a id="a-GO"></a>“世尊，<a id="a-GP"></a>菩萨若有清净善法，<a id="a-GQ"></a>福德庄严、<a id="a-GR"></a>智慧庄严，<a id="a-GS"></a>观二庄严平等无二。<a id="a-GT"></a>以功德等观智慧等，<a id="a-GU"></a>以智慧等观功德等，<a id="a-GV"></a>无差别者，<a id="a-GW"></a>名如法住。<a id="a-GX"></a>”</p>
  <p id="aGY">维摩诘菩萨言：<a id="a-GZ"></a>“世尊，<a id="a-Ga"></a>不观于二，<a id="a-Gb"></a>名如法住。<a id="a-Gc"></a>若于法界不坏不别，<a id="a-Gd"></a>名如法住。<a id="a-Ge"></a>”</p>
  <p id="aGf">依义菩萨言：<a id="a-Gg"></a>“世尊，<a id="a-Gh"></a>若有菩萨依于正义不依于字，<a id="a-Gi"></a>为正义故受持读诵，<a id="a-Gj"></a>广说八万四千法聚，<a id="a-Gk"></a>无失无动，<a id="a-Gl"></a>名如法住。<a id="a-Gm"></a>”</p>
  <p id="aGn">净意菩萨言：<a id="a-Go"></a>“世尊，<a id="a-Gp"></a>若有菩萨发菩提心，<a id="a-Gq"></a>至心拥护是菩提心，<a id="a-Gr"></a>修菩提时知诸法性。<a id="a-Gs"></a>夫法性者，<a id="a-Gt"></a>非处非非处，<a id="a-Gu"></a>名如法住。<a id="a-Gv"></a>”</p>
  <p id="aGw">毕竟净意菩萨言：<a id="a-Gx"></a>“世尊，<a id="a-Gy"></a>若有菩萨远离垢秽如浣去垢，<a id="a-Gz"></a>能令烦恼不污其心，<a id="a-H0"></a>名毕竟净。<a id="a-H1"></a>其心净已，<a id="a-H2"></a>随菩提行，<a id="a-H3"></a>名如法住。<a id="a-H4"></a>”</p>
  <p id="aH5">海慧菩萨言：<a id="a-H6"></a>“世尊，<a id="a-H7"></a>若有亲近恶知识者，<a id="a-H8"></a>非如法住；<a id="a-H9"></a>不修圣法，<a id="a-HA"></a>非如法住；<a id="a-HB"></a>若近恶友，<a id="a-HC"></a>则行魔业堕于魔处。<a id="a-HD"></a>世尊，<a id="a-HE"></a>若有欲离一切魔业、<a id="a-HF"></a>诸魔行处、<a id="a-HG"></a>诸恶法者，<a id="a-HH"></a>当近善友。<a id="a-HI"></a>”</p>
  <p id="aHJ">佛言：<a id="a-HK"></a>“善男子，<a id="a-HL"></a>汝今真知魔业行不？<a id="a-HM"></a>”</p>
  <p id="aHN">“已知，<a id="a-HO"></a>世尊。<a id="a-HP"></a>”</p>
  <p id="aHQ">“善男子，<a id="a-HR"></a>汝今当为无量菩萨大众而说。<a id="a-HS"></a>”</p>
  <p id="aHT">“世尊，<a id="a-HU"></a>夫魔业者即是眼色。<a id="a-HV"></a>若人见色生贪著心即是魔业，<a id="a-HW"></a>乃至意法亦复如是。</p>
  <p id="aHX">“复次，<a id="a-HY"></a>世尊，<a id="a-HZ"></a>菩萨修行檀波罗蜜时，<a id="a-Ha"></a>不爱之物持用惠施，<a id="a-Hb"></a>所爱财货贪吝不舍；<a id="a-Hc"></a>爱者则施，<a id="a-Hd"></a>恚者不与；<a id="a-He"></a>分别受者及以财物，<a id="a-Hf"></a>若有分别如是二者，<a id="a-Hg"></a>是名魔业。<a id="a-Hh"></a>复次，<a id="a-Hi"></a>世尊，<a id="a-Hj"></a>菩萨修行尸波罗蜜时，<a id="a-Hk"></a>护持禁戒，<a id="a-Hl"></a>近持戒者，<a id="a-Hm"></a>赞叹己身，<a id="a-Hn"></a>毁呰破戒，<a id="a-Ho"></a>是名魔业。<a id="a-Hp"></a>复次，<a id="a-Hq"></a>世尊，<a id="a-Hr"></a>菩萨修行忍波罗蜜时，<a id="a-Hs"></a>于大力者能生忍辱，<a id="a-Ht"></a>于少力者不能生忍，<a id="a-Hu"></a>见大力者软语谦下，<a id="a-Hv"></a>见小力者粗语轻蔑，<a id="a-Hw"></a>是名魔业。<a id="a-Hx"></a>复次，<a id="a-Hy"></a>世尊，<a id="a-Hz"></a>菩萨修行精进波罗蜜时，<a id="a-I0"></a>说声闻乘、<a id="a-I1"></a>说缘觉乘、<a id="a-I2"></a>说菩萨乘，<a id="a-I3"></a>修菩提时，<a id="a-I4"></a>轻慢声闻、<a id="a-I5"></a>辟支佛乘；<a id="a-I6"></a>口不宣说，<a id="a-I7"></a>乐于世行；<a id="a-I8"></a>不乐供养恭敬三宝，<a id="a-I9"></a>所谓华香、<a id="a-IA"></a>幡盖、<a id="a-IB"></a>伎乐，<a id="a-IC"></a>尊重赞叹；<a id="a-ID"></a>不求多闻，<a id="a-IE"></a>见多闻者不能亲近，<a id="a-IF"></a>是名魔业。<a id="a-IG"></a>复次，<a id="a-IH"></a>世尊，<a id="a-II"></a>菩萨修行禅波罗蜜时，<a id="a-IJ"></a>获得禅定，<a id="a-IK"></a>不能调伏一切众生，<a id="a-IL"></a>心生悔厌贪著禅乐，<a id="a-IM"></a>呵说法者不乐讲论，<a id="a-IN"></a>赞叹寂静贪著禅味，<a id="a-IO"></a>呵毁二界爱无色身，<a id="a-IP"></a>寿命极长不见诸佛，<a id="a-IQ"></a>不闻正法远离善友，<a id="a-IR"></a>不知方便受舍修舍，<a id="a-IS"></a>是名魔业。<a id="a-IT"></a>复次，<a id="a-IU"></a>世尊，<a id="a-IV"></a>菩萨修行般若波罗蜜时，<a id="a-IW"></a>知于因果，<a id="a-IX"></a>不以四摄摄取众生而调伏之，<a id="a-IY"></a>不知众生上中下根，<a id="a-IZ"></a>是名魔业。</p>
  <p id="aIa">“复次，<a id="a-Ib"></a>世尊，<a id="a-Ic"></a>菩萨若乐空闲寂静，<a id="a-Id"></a>乐寂静已受寂静乐，<a id="a-Ie"></a>不乐听法说法问疑，<a id="a-If"></a>以寂静故烦恼不起，<a id="a-Ig"></a>以不起故不知知想、<a id="a-Ih"></a>不离离想、<a id="a-Ii"></a>不证证想、<a id="a-Ij"></a>不修修想，<a id="a-Ik"></a>不得实义，<a id="a-Il"></a>是名魔业。<a id="a-Im"></a>复次，<a id="a-In"></a>世尊，<a id="a-Io"></a>菩萨若有修集多闻，<a id="a-Ip"></a>好语、<a id="a-Iq"></a>乐语、<a id="a-Ir"></a>微妙之语、<a id="a-Is"></a>软语、<a id="a-It"></a>喜语，<a id="a-Iu"></a>若为衣食卧具利养而演说法，<a id="a-Iv"></a>若有信解能至心听而不为说，<a id="a-Iw"></a>若有放逸致供养者便为说之，<a id="a-Ix"></a>可为说者而不为说，<a id="a-Iy"></a>不可说者反为说之，<a id="a-Iz"></a>是名魔业。<a id="a-J0"></a>复次，<a id="a-J1"></a>世尊，<a id="a-J2"></a>若有菩萨说法之时秘藏深义，<a id="a-J3"></a>有诸天人得他心智，<a id="a-J4"></a>知已不悦即作是念：<a id="a-J5"></a>‘我为如来真正法来，<a id="a-J6"></a>不为世间浅近语来。<a id="a-J7"></a>是人欲毁如来正法不能增长。<a id="a-J8"></a>若人有毁佛正法者，<a id="a-J9"></a>我不乐见闻。<a id="a-JA"></a>’其所说即便舍去，<a id="a-JB"></a>是名魔业。</p>
  <p id="aJC">“复次，<a id="a-JD"></a>世尊，<a id="a-JE"></a>若有菩萨于恶知识作善友想。<a id="a-JF"></a>恶知识者，<a id="a-JG"></a>不以四摄摄取众生，<a id="a-JH"></a>不修多闻，<a id="a-JI"></a>不化众生，<a id="a-JJ"></a>不说出法，<a id="a-JK"></a>乐说世语，<a id="a-JL"></a>不知法、<a id="a-JM"></a>不知时、<a id="a-JN"></a>不知义，<a id="a-JO"></a>是名魔业。<a id="a-JP"></a>复次，<a id="a-JQ"></a>世尊，<a id="a-JR"></a>恶知识者，<a id="a-JS"></a>不能开示分别解说声闻、<a id="a-JT"></a>缘觉、<a id="a-JU"></a>菩萨、<a id="a-JV"></a>佛法，<a id="a-JW"></a>不化众生令修慈悲、<a id="a-JX"></a>远离八难、<a id="a-JY"></a>修行施戒、<a id="a-JZ"></a>柔软语言、<a id="a-Ja"></a>亲近平等、<a id="a-Jb"></a>教忍无力，<a id="a-Jc"></a>说言佛道甚为难得，<a id="a-Jd"></a>无量世中勤苦乃获，<a id="a-Je"></a>是名恶友，<a id="a-Jf"></a>名为魔业。</p>
  <p id="aJg">“复次，<a id="a-Jh"></a>世尊，<a id="a-Ji"></a>菩萨若有憍慢之心，<a id="a-Jj"></a>以憍慢故，<a id="a-Jk"></a>不能供养佛法众僧、<a id="a-Jl"></a>师长、<a id="a-Jm"></a>和尚、<a id="a-Jn"></a>父母、<a id="a-Jo"></a>长宿、<a id="a-Jp"></a>同学、<a id="a-Jq"></a>同师。<a id="a-Jr"></a>若见胜己，<a id="a-Js"></a>不能亲近听法问疑，<a id="a-Jt"></a>是故虽闻闻已便失，<a id="a-Ju"></a>见下己者亲近爱念；<a id="a-Jv"></a>是故恶法渐渐增长，<a id="a-Jw"></a>恶法增故远离善法。<a id="a-Jx"></a>世尊，<a id="a-Jy"></a>譬如大海渐渐深故，<a id="a-Jz"></a>一切诸流悉共归之；<a id="a-K0"></a>菩萨坏慢亦复如是，<a id="a-K1"></a>渐渐增长一切善法。<a id="a-K2"></a>菩萨若不坏憍慢者，<a id="a-K3"></a>是名魔业。<a id="a-K4"></a>世尊，<a id="a-K5"></a>譬如有人，<a id="a-K6"></a>高原陆地种瞻波树，<a id="a-K7"></a>水常行处复作堤塘，<a id="a-K8"></a>地既高燥又不得水，<a id="a-K9"></a>渐渐枯黄不能增长。<a id="a-KA"></a>世尊，<a id="a-KB"></a>菩萨摩诃萨亦复如是，<a id="a-KC"></a>憍慢增故不亲善友，<a id="a-KD"></a>不闻正法虽闻复失。<a id="a-KE"></a>复次，<a id="a-KF"></a>世尊，<a id="a-KG"></a>菩萨摩诃萨身色具足，<a id="a-KH"></a>端正自在，<a id="a-KI"></a>多有眷属福德庄严，<a id="a-KJ"></a>未能具足智慧庄严，<a id="a-KK"></a>以是因缘生于憍慢；<a id="a-KL"></a>以憍慢故，<a id="a-KM"></a>若有菩萨具智庄严，<a id="a-KN"></a>思惟正法身体羸瘠，<a id="a-KO"></a>见已轻慢不能供养，<a id="a-KP"></a>以是因缘复增憍慢，<a id="a-KQ"></a>无明放逸不调魔业，<a id="a-KR"></a>如是菩萨为色生慢，<a id="a-KS"></a>是名魔业。<a id="a-KT"></a>”</p>
  <p id="aKU">尔时，<a id="a-KV"></a>世尊告海慧菩萨言：<a id="a-KW"></a>“善哉！<a id="a-KX"></a>善哉！<a id="a-KY"></a>善男子，<a id="a-KZ"></a>善能分别宣说魔业。<a id="a-Ka"></a>善男子，<a id="a-Kb"></a>至心谛听，<a id="a-Kc"></a>吾今当说坏魔业道。<a id="a-Kd"></a>善男子，<a id="a-Ke"></a>一切诸法其性空寂；<a id="a-Kf"></a>若知诸法其性空已，<a id="a-Kg"></a>亦知一切众生皆空；<a id="a-Kh"></a>既知空已，<a id="a-Ki"></a>而修慈心调伏自身，<a id="a-Kj"></a>是名菩萨破坏魔业。<a id="a-Kk"></a>若观诸法性是无相，<a id="a-Kl"></a>而为众生修集慈心，<a id="a-Km"></a>是名菩萨破坏魔业。<a id="a-Kn"></a>若观诸法性是无愿，<a id="a-Ko"></a>为诸众生至心求有，<a id="a-Kp"></a>既求有已随而调伏，<a id="a-Kq"></a>是名菩萨能坏魔业。<a id="a-Kr"></a>观一切法性是无贪，<a id="a-Ks"></a>众生之性亦复无贪，<a id="a-Kt"></a>为调伏贪而摄取之，<a id="a-Ku"></a>是名菩萨能坏魔业。<a id="a-Kv"></a>若观诸法性是无恚，<a id="a-Kw"></a>众生之性亦复无恚，<a id="a-Kx"></a>为调伏恚而摄取之，<a id="a-Ky"></a>是名菩萨能坏魔业。<a id="a-Kz"></a>若观诸法性是无痴，<a id="a-L0"></a>众生之性亦复无痴，<a id="a-L1"></a>为调伏痴而摄取之，<a id="a-L2"></a>是名菩萨能坏魔业。<a id="a-L3"></a>观诸法性无生无灭，<a id="a-L4"></a>坏生灭故宣说正法，<a id="a-L5"></a>是名菩萨能坏魔业。<a id="a-L6"></a>观一切法性是平等，<a id="a-L7"></a>虽说三乘不舍大乘，<a id="a-L8"></a>是名菩萨能坏魔业。<a id="a-L9"></a>若不贪著心意识等，<a id="a-LA"></a>亦能远离一切因缘，<a id="a-LB"></a>为诸众生得解脱故修法庄严，<a id="a-LC"></a>虽过诸行终不舍离菩萨所行，<a id="a-LD"></a>是名菩萨能坏魔业。<a id="a-LE"></a>”</p>
  <p id="aLF">说是法时，<a id="a-LG"></a>天魔波旬庄严四兵来趣宝坊，<a id="a-LH"></a>如先趣向菩提树时。<a id="a-LI"></a>如来见已，<a id="a-LJ"></a>告海慧言：<a id="a-LK"></a>“汝说魔业，<a id="a-LL"></a>我说坏魔，<a id="a-LM"></a>以是因缘，<a id="a-LN"></a>魔王波旬庄严四兵而来至此。<a id="a-LO"></a>欲设何计以当御之？<a id="a-LP"></a>”</p>
  <p id="aLQ">海慧菩萨言：<a id="a-LR"></a>“世尊，<a id="a-LS"></a>我今欲持魔王波旬及其眷属置庄严国，<a id="a-LT"></a>我身当住魔所住处。<a id="a-LU"></a>”</p>
  <p id="aLV">尔时，<a id="a-LW"></a>舍利弗言：<a id="a-LX"></a>“善男子，<a id="a-LY"></a>庄严世界去此远近？<a id="a-LZ"></a>佛号何等？<a id="a-La"></a>”</p>
  <p id="aLb">“舍利弗，<a id="a-Lc"></a>在此东方过于十二恒河沙等世界，<a id="a-Ld"></a>其土有佛，<a id="a-Le"></a>号破疑净光，<a id="a-Lf"></a>今现在世为诸菩萨说净菩萨行。<a id="a-Lg"></a>彼国三千大千世界有一亿魔，<a id="a-Lh"></a>一一魔王有十千亿人兵眷属。<a id="a-Li"></a>其佛初坐菩提树时，<a id="a-Lj"></a>如是诸魔悉共庄严至菩萨所。<a id="a-Lk"></a>尔时，<a id="a-Ll"></a>菩萨先为诸魔讲宣正典，<a id="a-Lm"></a>令其得住不退转地，<a id="a-Ln"></a>然后乃成阿耨多罗三藐三菩提转正法轮。<a id="a-Lo"></a>彼佛世尊，<a id="a-Lp"></a>其大弟子及侍使者亦悉是魔，<a id="a-Lq"></a>如是等魔悉能教化调伏众生。<a id="a-Lr"></a>是故我今取魔波旬安置彼土，<a id="a-Ls"></a>为欲坏其所行魔业，<a id="a-Lt"></a>庄严如来无上正法。<a id="a-Lu"></a>”</p>
  <p id="aLv">时，<a id="a-Lw"></a>魔波旬闻是语已心生恐怖，<a id="a-Lx"></a>四望顾视欲求退处，<a id="a-Ly"></a>四方障碍不得从意，<a id="a-Lz"></a>复欲灭身亦不能得，<a id="a-M0"></a>方计不立倍复生懅，<a id="a-M1"></a>白佛言：<a id="a-M2"></a>“世尊，<a id="a-M3"></a>唯愿大慈，<a id="a-M4"></a>少见救护。<a id="a-M5"></a>”</p>
  <p id="aM6">佛言：<a id="a-M7"></a>“波旬，<a id="a-M8"></a>我于此事不得自在。<a id="a-M9"></a>汝当归向海慧菩萨，<a id="a-MA"></a>求哀忏悔。<a id="a-MB"></a>”</p>
  <p id="aMC">时，<a id="a-MD"></a>魔波旬即向海慧合掌而言：<a id="a-ME"></a>“善男子，<a id="a-MF"></a>我从今日不敢复作如是魔业。<a id="a-MG"></a>唯愿仁者听我忏悔！<a id="a-MH"></a>”</p>
  <p id="aMI">海慧菩萨言：<a id="a-MJ"></a>“我于汝所都无瞋心，<a id="a-MK"></a>菩萨之法常应忍辱一切众生。<a id="a-ML"></a>波旬，<a id="a-MM"></a>汝可往彼礼觐彼佛，<a id="a-MN"></a>汝身当得无量利益。<a id="a-MO"></a>”</p>
  <p id="aMP">尔时，<a id="a-MQ"></a>菩萨即以右手摩其顶上，<a id="a-MR"></a>作如是言：<a id="a-MS"></a>“若诸菩萨于诸法中无贪吝者，<a id="a-MT"></a>以我神通令汝必至彼佛世界。<a id="a-MU"></a>”言已，<a id="a-MV"></a>波旬即至彼土。<a id="a-MW"></a>既至彼土，<a id="a-MX"></a>见佛敬礼，<a id="a-MY"></a>却住一面。</p>
  <p id="aMZ">彼诸菩萨白佛言：<a id="a-Ma"></a>“世尊，<a id="a-Mb"></a>何等国土有如是等不净之人而来至此？<a id="a-Mc"></a>”</p>
  <p id="aMd">佛言：<a id="a-Me"></a>“善男子，<a id="a-Mf"></a>西方过十二恒河沙等诸佛世界，<a id="a-Mg"></a>彼有世界名曰娑婆，<a id="a-Mh"></a>佛号释迦牟尼，<a id="a-Mi"></a>为过数量诸菩萨等说大集经。<a id="a-Mj"></a>彼有菩萨名曰海慧，<a id="a-Mk"></a>说魔业时，<a id="a-Ml"></a>是魔庄严四种兵众来至会所，<a id="a-Mm"></a>海慧菩萨以神通力移来至此。<a id="a-Mn"></a>”</p>
  <p id="aMo">彼世界中诸菩萨等语波旬言：<a id="a-Mp"></a>“善男子，<a id="a-Mq"></a>汝今宜发阿耨多罗三藐三菩提心，<a id="a-Mr"></a>远离魔业。<a id="a-Ms"></a>我当与汝共为同学。<a id="a-Mt"></a>”</p>
  <p id="aMu">时，<a id="a-Mv"></a>魔波旬闻是语已，<a id="a-Mw"></a>即发阿耨多罗三藐三菩提心。<a id="a-Mx"></a>时，<a id="a-My"></a>诸菩萨即请波旬升师子座，<a id="a-Mz"></a>问波旬言：<a id="a-N0"></a>“承彼如来为诸大众说大集经，<a id="a-N1"></a>斯有何事？<a id="a-N2"></a>惟仁说之。<a id="a-N3"></a>”时，<a id="a-N4"></a>魔波旬以海慧菩萨神通力故宣说所闻，<a id="a-N5"></a>乃至不失一句一字。</p>
  <p id="aN6">彼诸菩萨即白佛言：<a id="a-N7"></a>“我等愿乐欲见彼佛释迦牟尼及众菩萨。<a id="a-N8"></a>”</p>
  <p id="aN9">彼佛即告诸菩萨言：<a id="a-NA"></a>“且待须臾，<a id="a-NB"></a>自当得见此宝坊中。<a id="a-NC"></a>”</p>
  <p id="aND">诸菩萨等复白佛言：<a id="a-NE"></a>“世尊，<a id="a-NF"></a>我等欲见魔王波旬，<a id="a-NG"></a>于彼世界为何所作？<a id="a-NH"></a>”</p>
  <p id="aNI">尔时，<a id="a-NJ"></a>世尊观此彼界众生心已，<a id="a-NK"></a>告海慧菩萨言：<a id="a-NL"></a>“善男子，<a id="a-NM"></a>汝今当以此佛世界示彼菩萨。<a id="a-NN"></a>”</p>
  <p id="aNO">尔时，<a id="a-NP"></a>海慧菩萨即于十指放大光明，<a id="a-NQ"></a>其光即过十二恒河沙等诸佛世界遍照彼土，<a id="a-NR"></a>此间大众悉见彼土佛及菩萨、<a id="a-NS"></a>魔王波旬处师子座说大集经。<a id="a-NT"></a>时，<a id="a-NU"></a>诸菩萨即从座起，<a id="a-NV"></a>向彼如来头面敬礼，<a id="a-NW"></a>散种种华而以供养，<a id="a-NX"></a>所散诸华当彼佛上变成华台。</p>
  <p id="aNY">彼诸菩萨见是华台即白佛言：<a id="a-NZ"></a>“世尊，<a id="a-Na"></a>如是华台从何处来？<a id="a-Nb"></a>”</p>
  <p id="aNc">佛言：<a id="a-Nd"></a>“善男子，<a id="a-Ne"></a>娑婆世界诸菩萨众所散供养。<a id="a-Nf"></a>”</p>
  <p id="aNg">诸菩萨言：<a id="a-Nh"></a>“世尊，<a id="a-Ni"></a>云何令我得见彼土娑婆世界？<a id="a-Nj"></a>”</p>
  <p id="aNk">佛言：<a id="a-Nl"></a>“善男子，<a id="a-Nm"></a>汝等今当敬礼是光，<a id="a-Nn"></a>至心念持，<a id="a-No"></a>自当得见彼佛世界。<a id="a-Np"></a>”</p>
  <p id="aNq">时，<a id="a-Nr"></a>彼菩萨如佛所言，<a id="a-Ns"></a>敬礼光明，<a id="a-Nt"></a>至心念持，<a id="a-Nu"></a>即得见此娑婆世界；<a id="a-Nv"></a>见已，<a id="a-Nw"></a>即起礼释迦牟尼佛，<a id="a-Nx"></a>以诸香华遥供养之。<a id="a-Ny"></a>又见三千大千世界，<a id="a-Nz"></a>净水澄满犹如大海，<a id="a-O0"></a>彼所散华至此世界大宝坊中，<a id="a-O1"></a>当如来上变成宝盖。</p>
  <p id="aO2">时，<a id="a-O3"></a>魔波旬白彼佛言：<a id="a-O4"></a>“世尊，<a id="a-O5"></a>我当云何还彼世界？<a id="a-O6"></a>”</p>
  <p id="aO7">佛言：<a id="a-O8"></a>“善男子，<a id="a-O9"></a>若欲还者，<a id="a-OA"></a>应当至心念于海慧。<a id="a-OB"></a>”</p>
  <p id="aOC">时，<a id="a-OD"></a>魔波旬至心念于海慧菩萨，<a id="a-OE"></a>念已即得还此世界。</p>
  <p id="aOF">时，<a id="a-OG"></a>舍利弗见魔波旬即作是言：<a id="a-OH"></a>“波旬，<a id="a-OI"></a>汝得见彼佛世界不？<a id="a-OJ"></a>”</p>
  <p id="aOK">波旬言：<a id="a-OL"></a>“舍利弗，<a id="a-OM"></a>我已见之，<a id="a-ON"></a>及见彼土清净菩萨所住之处。<a id="a-OO"></a>”</p>
  <p id="aOP">舍利弗言：<a id="a-OQ"></a>“汝于彼土作魔业不？<a id="a-OR"></a>”</p>
  <p id="aOS">“大德，<a id="a-OT"></a>我至彼土至心勤求无上菩提，<a id="a-OU"></a>何缘复得造作魔业？<a id="a-OV"></a>若有至心求菩提时见魔业者，<a id="a-OW"></a>是人则得勤修精进。<a id="a-OX"></a>”</p>
  <p id="aOY">此界大众见魔波旬还来至此，<a id="a-OZ"></a>六万众生、<a id="a-Oa"></a>十千魔众，<a id="a-Ob"></a>同共发阿耨多罗三藐三菩提心，<a id="a-Oc"></a>作是言：<a id="a-Od"></a>“愿我等辈所受身形，<a id="a-Oe"></a>如彼菩萨身形无异。<a id="a-Of"></a>”</p>
  <p id="aOg">海慧菩萨言：<a id="a-Oh"></a>“世尊，<a id="a-Oi"></a>为阿耨多罗三藐三菩提多有怨敌。<a id="a-Oj"></a>善哉！<a id="a-Ok"></a>世尊，<a id="a-Ol"></a>为护法故建立神通，<a id="a-Om"></a>以通力故，<a id="a-On"></a>是经当得久住于世。<a id="a-Oo"></a>”</p>
  <p id="aOp">佛言：<a id="a-Oq"></a>“善男子，<a id="a-Or"></a>我今所立善愿神通，<a id="a-Os"></a>为诸众生种于善根。<a id="a-Ot"></a>”</p>
  <p id="aOu">尔时，<a id="a-Ov"></a>世尊告四天王：<a id="a-Ow"></a>“汝等当知，<a id="a-Ox"></a>若我弟子比丘、<a id="a-Oy"></a>比丘尼、<a id="a-Oz"></a>优婆塞、<a id="a-P0"></a>优婆夷，<a id="a-P1"></a>受持读诵、<a id="a-P2"></a>书写广说如是等经，<a id="a-P3"></a>汝等四王当深护助，<a id="a-P4"></a>无为欲乐而作放逸。<a id="a-P5"></a>吾今出世，<a id="a-P6"></a>为坏放逸，<a id="a-P7"></a>护正法故而说咒曰，<a id="a-P8"></a>所谓：</p>
  <p id="aP9">“三咩(一)(免尔切)　三摩三咩(二)　沫顿祢(三)　婆罗跋坻(四)　陀祢(五)　陀那跋坻(六)　投弥陀那跋坻(七)　阿婆散提(八)　阿摩[(匕/矢)+籴)](九)　毗摩[(匕/矢)+籴)](十)　阇毗罗提(十一)　迦罗提(十二)　迦罗那(十三)　阿梨(十四)　阿罗跋坻(十五)　阿[(匕/矢)+籴)]婆散提(十六)　涅伽旦尼(十七)　阿跋坻(十八)　沫提(十九)　摩呼沫提(二十)　摩罗夷提(二十一)　毗首提(二十二)　毗首提跋坻(二十三)　尼萨[(匕/矢)+籴)](二十四)　莫罕泥(二十五)。</p>
  <p id="aPA">“善男子，<a id="a-PB"></a>是名四天王咒。<a id="a-PC"></a>若有法师受持是经，<a id="a-PD"></a>当诵是咒；<a id="a-PE"></a>诵已，<a id="a-PF"></a>修慈缘念十方，<a id="a-PG"></a>至心念于四天王等。<a id="a-PH"></a>尔时，<a id="a-PI"></a>四王当示其梦，<a id="a-PJ"></a>或自往护。<a id="a-PK"></a>”</p>
  <p id="aPL">时，<a id="a-PM"></a>四天王白佛言：<a id="a-PN"></a>“世尊，<a id="a-PO"></a>我等四王闻是咒已，<a id="a-PP"></a>即与眷属至法师所拥护侍卫。<a id="a-PQ"></a>若是法师所须资生，<a id="a-PR"></a>我当方便令其得之，<a id="a-PS"></a>远离病苦，<a id="a-PT"></a>身受安乐。<a id="a-PU"></a>”</p>
  <p id="aPV">尔时，<a id="a-PW"></a>世尊告海慧菩萨：<a id="a-PX"></a>“善男子，<a id="a-PY"></a>汝今至心听帝释咒，<a id="a-PZ"></a>所谓：</p>
  <p id="aPa">“阇耶(一)　阇耶末坻(二)　阿跋坻(三)　毗跋坻(四)　摩拘[(匕/矢)+籴)](五)　斯陀跋坻(六)　输泥(七)　膻帝羯[(匕/矢)+籴)](八)　檀提昙摩尼(九)　多迦隶(十)　叉耶叉耶目佉(十一)　阿跋蔕那(十二)　涅伽蔕那(十三)　莎坻(十四)　莎坻散提(十五)。</p>
  <p id="aPb">“来！<a id="a-Pc"></a>憍尸迦，<a id="a-Pd"></a>阿修罗坏，<a id="a-Pe"></a>诸天则胜；<a id="a-Pf"></a>诸天胜故，<a id="a-Pg"></a>佛法增长。<a id="a-Ph"></a>憍尸迦，<a id="a-Pi"></a>欲受安乐，<a id="a-Pj"></a>当护正法。<a id="a-Pk"></a>善男子，<a id="a-Pl"></a>是名释咒。<a id="a-Pm"></a>善男子，<a id="a-Pn"></a>若有法师欲说法时，<a id="a-Po"></a>当先洗浴令身净洁，<a id="a-Pp"></a>持妙香华正东而礼，<a id="a-Pq"></a>一心忆念十方诸佛，<a id="a-Pr"></a>慈心普及一切众生，<a id="a-Ps"></a>然后乃升师子法座，<a id="a-Pt"></a>诵如是咒而作是言：<a id="a-Pu"></a>‘憍尸迦来！<a id="a-Pv"></a>四天王来！<a id="a-Pw"></a>为诸大众除却障碍，<a id="a-Px"></a>消灭烦恼。<a id="a-Py"></a>’尔时，<a id="a-Pz"></a>帝释及四天王，<a id="a-Q0"></a>念法师故即便共来，<a id="a-Q1"></a>是故大众乐闻说法。</p>
  <p id="aQ2">“善男子，<a id="a-Q3"></a>汝今复听十方诸魔及眷属咒，<a id="a-Q4"></a>所谓：</p>
  <p id="aQ5">“奢咩(一)　奢摩跋坻(二)　奢摩密喋(三)　阿浮[(匕/矢)+籴)](四)　摩罗欻坻(五)　瞢崛[(匕/矢)+籴)](六)　婆罗绨(七)　迦由犁(八)　坁祁跋坻(九)　阿盧迦尼(十)　比舍荼尼(十一)　尼末坻(十二)　阿跋持(十三)　区区[(匕/矢)+籴)](十四)　伽罗萨尼(十五)　忧目企(十六)　奢蜜坻(十七)　波罗目企(十八)　槃檀那涅伽熙坻(十九)　奢摩[纟+施](二十)。</p>
  <p id="aQ6">“如是咒者，<a id="a-Q7"></a>力能系缚一切论师、<a id="a-Q8"></a>一切魔众，<a id="a-Q9"></a>是名佛印，<a id="a-QA"></a>不可破坏，<a id="a-QB"></a>魔眷属怨。<a id="a-QC"></a>善男子，<a id="a-QD"></a>若有法师受持读诵如是等咒升师子座，<a id="a-QE"></a>专念诸佛，<a id="a-QF"></a>慈及众生，<a id="a-QG"></a>自于己身生医师想，<a id="a-QH"></a>于所说法生良药想，<a id="a-QI"></a>于听法者生疾苦想，<a id="a-QJ"></a>于如来所生善友想，<a id="a-QK"></a>于正法中生常恒想。<a id="a-QL"></a>若能如是说正法时，<a id="a-QM"></a>其处四边各一由旬魔不能到。<a id="a-QN"></a>”</p>
  <p id="aQO">时，<a id="a-QP"></a>魔波旬白佛言：<a id="a-QQ"></a>“世尊，<a id="a-QR"></a>若佛弟子有能读诵如是神咒，<a id="a-QS"></a>其身清净，<a id="a-QT"></a>我当拥护不作魔业。<a id="a-QU"></a>我以海慧神通力故舍于魔业，<a id="a-QV"></a>随有国土城邑村落说是法处，<a id="a-QW"></a>我当化身亲往听受。<a id="a-QX"></a>”</p>
  <p id="aQY">佛言：<a id="a-QZ"></a>“善哉！<a id="a-Qa"></a>善哉！<a id="a-Qb"></a>波旬，<a id="a-Qc"></a>汝若能得如是心者，<a id="a-Qd"></a>则坏魔业，<a id="a-Qe"></a>亦当获得如是等法。</p>
  <p id="aQf">“善男子，<a id="a-Qg"></a>复当至心听梵天咒，<a id="a-Qh"></a>所谓：</p>
  <p id="aQi">“迷多伽[(匕/矢)+籴)](一)　迦楼那伽[(匕/矢)+籴)](二)　无经多伽[(匕/矢)+籴)](三)　忧比叉伽[(匕/矢)+籴)](四)　佛陀伽[(匕/矢)+籴)](五)　昙摩伽[(匕/矢)+籴)](六)　僧伽伽[(匕/矢)+籴)](七)　苏羯多毗阇耶(八)　摩诃毗檀尼(九)　毗兽提目企(十)　尼波[(匕/矢)+籴)]陀耶(十一)　乌阇跋坻(十二)　乌阇严弥(十三)　捺檀尼(十四)　昙摩波坻吒跋尼(十五)　萨遮坻优波跋坻(十六)　毗兽坻(十七)　莎折多优波舍弥(十八)　乌卢迦耶梵摩(十九)　毗卢迦耶梵摩(二十)。</p>
  <p id="aQj">“若欲具足受持如是梵天咒者，<a id="a-Qk"></a>当行梵行清净持戒，<a id="a-Ql"></a>读诵是咒，<a id="a-Qm"></a>请召梵天：<a id="a-Qn"></a>‘梵天汝来，<a id="a-Qo"></a>拥护如是大众，<a id="a-Qp"></a>令其至心乐听正法，<a id="a-Qq"></a>念于三宝，<a id="a-Qr"></a>转正法轮，<a id="a-Qs"></a>护持法城。<a id="a-Qt"></a>’若有法师能调诸根，<a id="a-Qu"></a>至心净护身口意等，<a id="a-Qv"></a>勤修戒、<a id="a-Qw"></a>忍、<a id="a-Qx"></a>精进、<a id="a-Qy"></a>多闻，<a id="a-Qz"></a>发菩提心，<a id="a-R0"></a>修四无量，<a id="a-R1"></a>升于法座诵如是咒；<a id="a-R2"></a>诵是咒已，<a id="a-R3"></a>梵天王等与诸眷属悉来集会是讲法所。<a id="a-R4"></a>”</p>
  <p id="aR5">尔时，<a id="a-R6"></a>梵王白佛言：<a id="a-R7"></a>“世尊，<a id="a-R8"></a>若有法师读诵是咒，<a id="a-R9"></a>我在初禅闻是咒已，<a id="a-RA"></a>当舍定乐而往其所，<a id="a-RB"></a>当施八法。<a id="a-RC"></a>何等为八？<a id="a-RD"></a>一者、<a id="a-RE"></a>施念，<a id="a-RF"></a>持所闻故；<a id="a-RG"></a>二者、<a id="a-RH"></a>施慧，<a id="a-RI"></a>思惟深法故；<a id="a-RJ"></a>三者、<a id="a-RK"></a>施解，<a id="a-RL"></a>分别深义故；<a id="a-RM"></a>四者、<a id="a-RN"></a>施乐说无碍，<a id="a-RO"></a>为坏疑心故；<a id="a-RP"></a>五者、<a id="a-RQ"></a>施辞无碍，<a id="a-RR"></a>为解一切众生语故；<a id="a-RS"></a>六者、<a id="a-RT"></a>施无所畏，<a id="a-RU"></a>为众无胜故；<a id="a-RV"></a>七者、<a id="a-RW"></a>施法光明，<a id="a-RX"></a>为不谬说故；<a id="a-RY"></a>八者、<a id="a-RZ"></a>施其不谬授记。<a id="a-Ra"></a>世尊，<a id="a-Rb"></a>我等亦能广宣是法。<a id="a-Rc"></a>”</p>
  <p id="aRd">“善男子，<a id="a-Re"></a>我涅槃后，<a id="a-Rf"></a>如是等天当护正法。<a id="a-Rg"></a>”</p>
  <p id="aRh">海慧菩萨言：<a id="a-Ri"></a>“世尊，<a id="a-Rj"></a>如来正觉涅槃之后，<a id="a-Rk"></a>若有信者，<a id="a-Rl"></a>应以此法付嘱其人，<a id="a-Rm"></a>令得久住。<a id="a-Rn"></a>”</p>
  <p id="aRo">尔时，<a id="a-Rp"></a>世尊眉间白毫放大光明，<a id="a-Rq"></a>遍照三千大千世界，<a id="a-Rr"></a>如来化身充满其中，<a id="a-Rs"></a>三十二相、<a id="a-Rt"></a>八十种好具足庄严，<a id="a-Ru"></a>数如三千大千世界一切卉木茎节枝叶。<a id="a-Rv"></a>是诸化佛同作是言：<a id="a-Rw"></a>“十方诸佛释迦如来，<a id="a-Rx"></a>同愿正法久住于世。<a id="a-Ry"></a>何以故？<a id="a-Rz"></a>虽有一切恶魔眷属，<a id="a-S0"></a>不能破坏如是等法。<a id="a-S1"></a>大地可坏，<a id="a-S2"></a>大海可焦，<a id="a-S3"></a>须弥山王可碎如尘，<a id="a-S4"></a>众生诸心可合，<a id="a-S5"></a>是一虚空可画，<a id="a-S6"></a>四大可转，<a id="a-S7"></a>诸佛誓愿不可变易！<a id="a-S8"></a>”</p>
  <p id="aS9">尔时，<a id="a-SA"></a>世尊即告阿难：<a id="a-SB"></a>“汝当受持如是等经，<a id="a-SC"></a>读诵广说。<a id="a-SD"></a>”</p>
  <p id="aSE">海慧菩萨言：<a id="a-SF"></a>“世尊，<a id="a-SG"></a>今此会中多有无量诸大菩萨，<a id="a-SH"></a>如来何缘顾命阿难令受持之？<a id="a-SI"></a>”</p>
  <p id="aSJ">时，<a id="a-SK"></a>诸大众咸有疑心：<a id="a-SL"></a>“海慧、<a id="a-SM"></a>阿难，<a id="a-SN"></a>谁念心多？<a id="a-SO"></a>”</p>
  <p id="aSP">尔时，<a id="a-SQ"></a>世尊知众会疑，<a id="a-SR"></a>告大迦葉：<a id="a-SS"></a>“三千大千世界众生数为多不？<a id="a-ST"></a>”</p>
  <p id="aSU">“甚多，<a id="a-SV"></a>世尊。<a id="a-SW"></a>”</p>
  <p id="aSX">“迦葉，<a id="a-SY"></a>假使如是无量众生悉得人身，<a id="a-SZ"></a>常问如来，<a id="a-Sa"></a>如来所说，<a id="a-Sb"></a>不可穷尽，<a id="a-Sc"></a>无有障碍。<a id="a-Sd"></a>善男子，<a id="a-Se"></a>如天降雨无有障碍，<a id="a-Sf"></a>一切众流归集大海，<a id="a-Sg"></a>而是大海无增无减；<a id="a-Sh"></a>海慧菩萨所可受持十方佛法，<a id="a-Si"></a>亦复如是。<a id="a-Sj"></a>迦葉，<a id="a-Sk"></a>假使三千大千世界，<a id="a-Sl"></a>所有众生具足总持如阿难等，<a id="a-Sm"></a>欲比海慧所受持法，<a id="a-Sn"></a>百分、<a id="a-So"></a>千分、<a id="a-Sp"></a>百千万分不及其一。<a id="a-Sq"></a>”说是语时，<a id="a-Sr"></a>百千众生发阿耨多罗三藐三菩提心，<a id="a-Ss"></a>以妙华香贡上供养海慧菩萨。</p>
  <p id="aSt">尔时，<a id="a-Su"></a>莲华菩萨白佛言：<a id="a-Sv"></a>“世尊，<a id="a-Sw"></a>若有人能信顺受持，<a id="a-Sx"></a>读诵书写，<a id="a-Sy"></a>解说其义，<a id="a-Sz"></a>供养恭敬如是经者，<a id="a-T0"></a>得几所福？<a id="a-T1"></a>”</p>
  <p id="aT2">尔时，<a id="a-T3"></a>世尊即说偈言：</p>
  <p id="aT4">“若满三千大千界，<a id="a-T5"></a>　七宝奉施十方佛，</p>
  <p id="aT6">不如信顺是经典，<a id="a-T7"></a>　受持读诵福多彼。</p>
  <p id="aT8">四法所成诸功德，<a id="a-T9"></a>　佛说无量无边数，</p>
  <p id="aTA">发菩提心常法施，<a id="a-TB"></a>　如法而住修集悲。</p>
  <p id="aTC">佛说四法无边量，<a id="a-TD"></a>　智者闻已不怖畏，</p>
  <p id="aTE">虚空之性众生界，<a id="a-TF"></a>　如来正智菩提心。<a id="a-TG"></a>”</p>
  <p id="aTH">说如是等法宝聚时，<a id="a-TI"></a>十方所来诸菩萨等，<a id="a-TJ"></a>以妙香华、<a id="a-TK"></a>种种伎乐供养于佛，<a id="a-TL"></a>尊重赞叹，<a id="a-TM"></a>作如是言：<a id="a-TN"></a>“世尊，<a id="a-TO"></a>若有人能受持读诵、<a id="a-TP"></a>书写解说如是等经，<a id="a-TQ"></a>所得功德不可称量，<a id="a-TR"></a>十方诸佛说不能尽。<a id="a-TS"></a>何以故？<a id="a-TT"></a>世尊，<a id="a-TU"></a>众生若闻如是等经，<a id="a-TV"></a>无有不发阿耨多罗三藐三菩提心者，<a id="a-TW"></a>是故此经名大宝聚。<a id="a-TX"></a>”</p>
  <p id="aTY">尔时，<a id="a-TZ"></a>一切大众人天，<a id="a-Ta"></a>一切声闻及阿难等，<a id="a-Tb"></a>诸迦楼罗、<a id="a-Tc"></a>乾闼婆等及世间人，<a id="a-Td"></a>闻经欢喜，<a id="a-Te"></a>信受奉行。</p>
 </body>
</html>