<!doctype html>
<html id="z3IBTLHEc" data-ver="1493">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘大集部">
  <meta period="北凉">
 </head>
 <body>
  <h1 id="a1">大方等大集经卷第二十六</h1>
  <h2 id="a2">虚空目分中宝髻菩萨品第十一之一</h2>
  <p id="a3">尔时，<a id="a-4"></a>世尊故在欲、<a id="a-5"></a>色二界中间大宝坊中，<a id="a-6"></a>坐师子座，<a id="a-7"></a>放大光明犹如日月，<a id="a-8"></a>得大自在犹如梵释，<a id="a-9"></a>功德高显独如须弥山，<a id="a-A"></a>法界甚深犹如大海，<a id="a-B"></a>于大众中演说正法，<a id="a-C"></a>初中后善字义真正，<a id="a-D"></a>具足清净班宣梵行，<a id="a-E"></a>为诸菩萨净于法印，<a id="a-F"></a>令诸菩萨闻已修集。</p>
  <p id="aG">尔时，<a id="a-H"></a>东方过九万二千诸佛世界，<a id="a-I"></a>彼有世界名曰善华。<a id="a-J"></a>其土有佛，<a id="a-K"></a>号曰净住如来、<a id="a-L"></a>应、<a id="a-M"></a>正遍知、<a id="a-N"></a>明行足、<a id="a-O"></a>善逝、<a id="a-P"></a>世间解、<a id="a-Q"></a>无上士、<a id="a-R"></a>调御丈夫、<a id="a-S"></a>天人师、<a id="a-T"></a>佛世尊，<a id="a-U"></a>为化众生宣说正法。<a id="a-V"></a>有一菩萨名曰宝髻，<a id="a-W"></a>与诸菩萨其数八千，<a id="a-X"></a>没彼世界欲来此土，<a id="a-Y"></a>赍妙宝盖欲奉如来。<a id="a-Z"></a>其盖周覆一千世界，<a id="a-a"></a>及诸香华欲供养佛，<a id="a-b"></a>妙音说偈赞叹如来：</p>
  <p id="ac">“若诸人天得睹佛，<a id="a-d"></a>　则为获得大利益，</p>
  <p id="ae">如来所受苦无量，<a id="a-f"></a>　勤精进故得菩提。</p>
  <p id="ag">往昔精进修菩提，<a id="a-h"></a>　超过一切诸菩萨，</p>
  <p id="ai">为令众生得利益，<a id="a-j"></a>　故转无上正法轮。</p>
  <p id="ak">如来如是难得见，<a id="a-l"></a>　所说正法亦难闻，</p>
  <p id="am">获得人身亦复难，<a id="a-n"></a>　诸根具足亦如是。</p>
  <p id="ao">若诸众生行不善，<a id="a-p"></a>　亦不能作三善业，</p>
  <p id="aq">若人欲得大利益，<a id="a-r"></a>　应当觐见释中尊。</p>
  <p id="as">若欲听受无上法，<a id="a-t"></a>　并见十方诸菩萨，</p>
  <p id="au">具足三十二妙相，<a id="a-v"></a>　应当速诣大宝坊。</p>
  <p id="aw">今若不种诸善根，<a id="a-x"></a>　后必不得大涅槃，</p>
  <p id="ay">若欲具足人身者，<a id="a-z"></a>　应当速诣娑婆界。</p>
  <p id="a10">若欲破坏三恶道，<a id="a-11"></a>　欲受人天微妙乐，</p>
  <p id="a12">获得无上无比乐，<a id="a-13"></a>　应当诣于娑婆界。</p>
  <p id="a14">大医今施甘露味，<a id="a-15"></a>　除灭众生诸烦恼，</p>
  <p id="a16">如来商主大法王，<a id="a-17"></a>　今日演说无上界。<a id="a-18"></a>”</p>
  <p id="a19">宝髻菩萨说是偈时，<a id="a-1A"></a>其声遍满大千世界。</p>
  <p id="a1B">时，<a id="a-1C"></a>舍利弗闻是偈已，<a id="a-1D"></a>即白佛言：<a id="a-1E"></a>“世尊，<a id="a-1F"></a>如是偈音何处演说？<a id="a-1G"></a>”</p>
  <p id="a1H">佛言：<a id="a-1I"></a>“舍利弗，<a id="a-1J"></a>东方过于九万二千诸佛世界，<a id="a-1K"></a>彼有世界名曰善华，<a id="a-1L"></a>其土有佛号曰净住，<a id="a-1M"></a>彼有菩萨名曰宝髻，<a id="a-1N"></a>与八千菩萨俱来至此。<a id="a-1O"></a>是其所说，<a id="a-1P"></a>其声闻乎大千世界，<a id="a-1Q"></a>劝诸众生令修善法。<a id="a-1R"></a>”</p>
  <p id="a1S">尔时，<a id="a-1T"></a>宝髻菩萨与八千菩萨，<a id="a-1U"></a>及无量人天，<a id="a-1V"></a>来至佛所，<a id="a-1W"></a>头面礼拜，<a id="a-1X"></a>白佛言：<a id="a-1Y"></a>“世尊，<a id="a-1Z"></a>善华世界净住如来，<a id="a-1a"></a>致敬问讯，<a id="a-1b"></a>起居轻利，<a id="a-1c"></a>气力安不？<a id="a-1d"></a>眷属大众乐受法不？<a id="a-1e"></a>世尊，<a id="a-1f"></a>我从彼来至此世界，<a id="a-1g"></a>为听菩萨净行法印。<a id="a-1h"></a>唯愿如来，<a id="a-1i"></a>普为一切，<a id="a-1j"></a>大慈怜愍分别解说，<a id="a-1k"></a>令诸菩萨闻已修集，<a id="a-1l"></a>破坏一切烦恼习气修菩萨行，<a id="a-1m"></a>了知一切众生之心，<a id="a-1n"></a>能修菩萨所有行相，<a id="a-1o"></a>能得解了智慧之行，<a id="a-1p"></a>能知一切烦恼等行，<a id="a-1q"></a>能修菩萨所修法行，<a id="a-1r"></a>能深观察一切罪过，<a id="a-1s"></a>身得无碍见一切佛。<a id="a-1t"></a>”</p>
  <p id="a1u">佛言：<a id="a-1v"></a>“善哉！<a id="a-1w"></a>善哉！<a id="a-1x"></a>善男子，<a id="a-1y"></a>谛听！<a id="a-1z"></a>谛听！<a id="a-20"></a>我今当说如是净行十分之一。<a id="a-21"></a>善男子，<a id="a-22"></a>菩萨摩诃萨有四行。<a id="a-23"></a>何等为四？<a id="a-24"></a>一者、<a id="a-25"></a>波罗蜜行，<a id="a-26"></a>二者、<a id="a-27"></a>助菩提行，<a id="a-28"></a>三者、<a id="a-29"></a>神通行，<a id="a-2A"></a>四者、<a id="a-2B"></a>调众生行。<a id="a-2C"></a>波罗蜜行者，<a id="a-2D"></a>是愿方便；<a id="a-2E"></a>助菩提行者，<a id="a-2F"></a>是修道方便；<a id="a-2G"></a>神通行者，<a id="a-2H"></a>是调心方便；<a id="a-2I"></a>调心方便者，<a id="a-2J"></a>是菩提心坚固方便。</p>
  <p id="a2K">“善男子，<a id="a-2L"></a>云何名檀波罗蜜？<a id="a-2M"></a>檀波罗蜜即是净行，<a id="a-2N"></a>能坏痴心，<a id="a-2O"></a>能修舍心，<a id="a-2P"></a>修舍心已能一切施。<a id="a-2Q"></a>若有菩萨能一切施，<a id="a-2R"></a>即得四种无分别心。<a id="a-2S"></a>何等为四？<a id="a-2T"></a>一者、<a id="a-2U"></a>不分别众生，<a id="a-2V"></a>二者、<a id="a-2W"></a>不分别法，<a id="a-2X"></a>三者、<a id="a-2Y"></a>不分别心，<a id="a-2Z"></a>四者、<a id="a-2a"></a>不分别愿。<a id="a-2b"></a>是名为四。<a id="a-2c"></a>不分别众生，<a id="a-2d"></a>是可与、<a id="a-2e"></a>是不可与，<a id="a-2f"></a>此多与、<a id="a-2g"></a>此少与，<a id="a-2h"></a>此上与、<a id="a-2i"></a>此下与，<a id="a-2j"></a>此恭敬与、<a id="a-2k"></a>此轻慢与，<a id="a-2l"></a>此全与、<a id="a-2m"></a>此半与，<a id="a-2n"></a>此持戒、<a id="a-2o"></a>此破戒，<a id="a-2p"></a>此福田、<a id="a-2q"></a>此非福田，<a id="a-2r"></a>此得大报、<a id="a-2s"></a>此不得大报，<a id="a-2t"></a>此是正见、<a id="a-2u"></a>此是邪见，<a id="a-2v"></a>此行正聚、<a id="a-2w"></a>此行邪聚。<a id="a-2x"></a>善男子，<a id="a-2y"></a>若菩萨摩诃萨得如是心，<a id="a-2z"></a>名不分别心，<a id="a-30"></a>无憍慢心，<a id="a-31"></a>无上下心，<a id="a-32"></a>无挂碍心，<a id="a-33"></a>是平等心，<a id="a-34"></a>真正之心，<a id="a-35"></a>平等施戒，<a id="a-36"></a>平等慈悲，<a id="a-37"></a>无有分别犹如虚空，<a id="a-38"></a>是名不分别众生。<a id="a-39"></a>不分别法者，<a id="a-3A"></a>菩萨终不作是分别，<a id="a-3B"></a>受者为说、<a id="a-3C"></a>不受不说，<a id="a-3D"></a>受法者施其所须、<a id="a-3E"></a>不受法者则不供给，<a id="a-3F"></a>终不观察凡夫之人不可惠施、<a id="a-3G"></a>贤圣之人则应布施，<a id="a-3H"></a>是名不分别法。<a id="a-3I"></a>不分别心者，<a id="a-3J"></a>观诸众生心皆平等，<a id="a-3K"></a>不为报施，<a id="a-3L"></a>无内外贪，<a id="a-3M"></a>非为名施，<a id="a-3N"></a>不求果施，<a id="a-3O"></a>所爱之物施已不悔，<a id="a-3P"></a>为摄众生故行惠施，<a id="a-3Q"></a>是名不分别心。<a id="a-3R"></a>不分别愿者，<a id="a-3S"></a>施时不为得帝释身、<a id="a-3T"></a>梵王之身、<a id="a-3U"></a>转轮王身、<a id="a-3V"></a>魔身、<a id="a-3W"></a>长者大臣之身，<a id="a-3X"></a>亦复不为大自在故、<a id="a-3Y"></a>大眷属故，<a id="a-3Z"></a>不为上有，<a id="a-3a"></a>不为声闻、<a id="a-3b"></a>辟支佛乘，<a id="a-3c"></a>乃至不为阿耨多罗三藐三菩提故，<a id="a-3d"></a>而行布施，<a id="a-3e"></a>是名不分别愿。</p>
  <p id="a3f">“善男子，<a id="a-3g"></a>菩萨摩诃萨修惠施时，<a id="a-3h"></a>具足成就如是四事，<a id="a-3i"></a>则得远离八不正见：<a id="a-3j"></a>一者、<a id="a-3k"></a>我见，<a id="a-3l"></a>二者、<a id="a-3m"></a>众生见，<a id="a-3n"></a>三者、<a id="a-3o"></a>寿命见，<a id="a-3p"></a>四者、<a id="a-3q"></a>士夫见，<a id="a-3r"></a>五者、<a id="a-3s"></a>常见，<a id="a-3t"></a>六者、<a id="a-3u"></a>断见，<a id="a-3v"></a>七者、<a id="a-3w"></a>有见，<a id="a-3x"></a>八者、<a id="a-3y"></a>无见。<a id="a-3z"></a>是名为八。<a id="a-40"></a>复得远离四种功德：<a id="a-41"></a>一者、<a id="a-42"></a>凡夫功德，<a id="a-43"></a>二者、<a id="a-44"></a>声闻功德，<a id="a-45"></a>三者、<a id="a-46"></a>缘觉功德，<a id="a-47"></a>四者、<a id="a-48"></a>余习功德。<a id="a-49"></a>如是施已，<a id="a-4A"></a>不观四相：<a id="a-4B"></a>一者、<a id="a-4C"></a>常相，<a id="a-4D"></a>二者、<a id="a-4E"></a>乐相，<a id="a-4F"></a>三者、<a id="a-4G"></a>我相，<a id="a-4H"></a>四者、<a id="a-4I"></a>净相。<a id="a-4J"></a>能净四法：<a id="a-4K"></a>一者、<a id="a-4L"></a>净身，<a id="a-4M"></a>二者、<a id="a-4N"></a>净口，<a id="a-4O"></a>三者、<a id="a-4P"></a>净心，<a id="a-4Q"></a>四者、<a id="a-4R"></a>净愿。<a id="a-4S"></a>远离三碍：<a id="a-4T"></a>一、<a id="a-4U"></a>果报碍，<a id="a-4V"></a>二、<a id="a-4W"></a>声闻碍，<a id="a-4X"></a>三、<a id="a-4Y"></a>悔心碍。</p>
  <p id="a4Z">“善男子，<a id="a-4a"></a>菩萨修行如是施时，<a id="a-4b"></a>远离三畏：<a id="a-4c"></a>一者、<a id="a-4d"></a>憍慢畏，<a id="a-4e"></a>二者、<a id="a-4f"></a>上慢畏，<a id="a-4g"></a>三者、<a id="a-4h"></a>魔业畏。<a id="a-4i"></a>菩萨修行如是施时，<a id="a-4j"></a>具四种印：<a id="a-4k"></a>一者、<a id="a-4l"></a>内空印，<a id="a-4m"></a>二者、<a id="a-4n"></a>外空印，<a id="a-4o"></a>三者、<a id="a-4p"></a>众生空印，<a id="a-4q"></a>四者、<a id="a-4r"></a>菩提空印。<a id="a-4s"></a>如是施时，<a id="a-4t"></a>具四精进：<a id="a-4u"></a>一者、<a id="a-4v"></a>满众生故具足精进，<a id="a-4w"></a>二者、<a id="a-4x"></a>护佛法故具足精进，<a id="a-4y"></a>三者、<a id="a-4z"></a>为具三十二相、<a id="a-50"></a>八十种好故具足精进，<a id="a-51"></a>四者、<a id="a-52"></a>净佛土故具足精进。<a id="a-53"></a>是时复得具足四念：<a id="a-54"></a>一者、<a id="a-55"></a>念菩提心，<a id="a-56"></a>二者、<a id="a-57"></a>念欲见佛，<a id="a-58"></a>三者、<a id="a-59"></a>心常念慈，<a id="a-5A"></a>四者、<a id="a-5B"></a>念离烦恼。<a id="a-5C"></a>如是施时，<a id="a-5D"></a>净于三事：<a id="a-5E"></a>一者、<a id="a-5F"></a>自身，<a id="a-5G"></a>二者、<a id="a-5H"></a>他身，<a id="a-5I"></a>三者、<a id="a-5J"></a>菩提。<a id="a-5K"></a>如是施时，<a id="a-5L"></a>净于四智：<a id="a-5M"></a>一者、<a id="a-5N"></a>界智，<a id="a-5O"></a>二者、<a id="a-5P"></a>众生满足智，<a id="a-5Q"></a>三者、<a id="a-5R"></a>愿智，<a id="a-5S"></a>四者、<a id="a-5T"></a>助菩提智。<a id="a-5U"></a>善男子，<a id="a-5V"></a>菩萨若能行如是法，<a id="a-5W"></a>则能净于檀波罗蜜。</p>
  <p id="a5X">“善男子，<a id="a-5Y"></a>云何菩萨净于尸波罗蜜行？<a id="a-5Z"></a>善男子，<a id="a-5a"></a>有一种净，<a id="a-5b"></a>所谓菩萨怜愍一切世间众生，<a id="a-5c"></a>胜于声闻、<a id="a-5d"></a>辟支佛慈，<a id="a-5e"></a>能坏魔业调诸众生，<a id="a-5f"></a>具足无量功德宝聚，<a id="a-5g"></a>无有放逸。<a id="a-5h"></a>复有二种：<a id="a-5i"></a>一者、<a id="a-5j"></a>于诸众生不生恶心，<a id="a-5k"></a>二者、<a id="a-5l"></a>调诸众生令向菩提。<a id="a-5m"></a>复有三种：<a id="a-5n"></a>一者、<a id="a-5o"></a>净身，<a id="a-5p"></a>远离一切身恶业故；<a id="a-5q"></a>二者、<a id="a-5r"></a>净口，<a id="a-5s"></a>远离一切口恶业故；<a id="a-5t"></a>三者、<a id="a-5u"></a>净意，<a id="a-5v"></a>远离一切贪恚邪见故。<a id="a-5w"></a>复有四种：<a id="a-5x"></a>一者、<a id="a-5y"></a>劝诸众生令持禁戒；<a id="a-5z"></a>二者、<a id="a-60"></a>劝诸众生具足净戒；<a id="a-61"></a>三者、<a id="a-62"></a>能调诸毁戒者；<a id="a-63"></a>四者、<a id="a-64"></a>见持戒者，<a id="a-65"></a>供养恭敬，<a id="a-66"></a>尊重赞叹。<a id="a-67"></a>复有五种：<a id="a-68"></a>一、<a id="a-69"></a>持戒已不生憍慢，<a id="a-6A"></a>二、<a id="a-6B"></a>见毁戒不生轻慢，<a id="a-6C"></a>三、<a id="a-6D"></a>见持戒心无嫉妒，<a id="a-6E"></a>四、<a id="a-6F"></a>终不求声闻之乘，<a id="a-6G"></a>五者、<a id="a-6H"></a>不念辟支佛乘。<a id="a-6I"></a>复有六种：<a id="a-6J"></a>一者、<a id="a-6K"></a>念佛，<a id="a-6L"></a>为过戒故；<a id="a-6M"></a>二者、<a id="a-6N"></a>念法，<a id="a-6O"></a>为过戒已心不生悔；<a id="a-6P"></a>三者、<a id="a-6Q"></a>念僧，<a id="a-6R"></a>为能具足如来戒故；<a id="a-6S"></a>四者、<a id="a-6T"></a>念戒，<a id="a-6U"></a>为不求诸有果报故；<a id="a-6V"></a>五者、<a id="a-6W"></a>念施，<a id="a-6X"></a>为能一切悉施与故；<a id="a-6Y"></a>六者、<a id="a-6Z"></a>念天，<a id="a-6a"></a>为欲具足诸善法故。<a id="a-6b"></a>复有七种：<a id="a-6c"></a>一者、<a id="a-6d"></a>深信一切佛法；<a id="a-6e"></a>二者、<a id="a-6f"></a>勤行精进，<a id="a-6g"></a>为得佛法故；<a id="a-6h"></a>三者、<a id="a-6i"></a>具智，<a id="a-6j"></a>为知一切诸佛法故；<a id="a-6k"></a>四者、<a id="a-6l"></a>闻已能说一切佛法故；<a id="a-6m"></a>五者、<a id="a-6n"></a>供养父母、<a id="a-6o"></a>师长、<a id="a-6p"></a>和尚；<a id="a-6q"></a>六者、<a id="a-6r"></a>畏于现在、<a id="a-6s"></a>未来恶业；<a id="a-6t"></a>七者、<a id="a-6u"></a>有惭愧心。<a id="a-6v"></a>复有八种：<a id="a-6w"></a>一者、<a id="a-6x"></a>不为利养显异惑众；<a id="a-6y"></a>二者、<a id="a-6z"></a>不说自事，<a id="a-70"></a>离一切故；<a id="a-71"></a>三者、<a id="a-72"></a>不赞供养，<a id="a-73"></a>心知足故；<a id="a-74"></a>四者、<a id="a-75"></a>行圣种性，<a id="a-76"></a>乐善法故；<a id="a-77"></a>五者、<a id="a-78"></a>随头陀法，<a id="a-79"></a>不惜身命故；<a id="a-7A"></a>六者、<a id="a-7B"></a>乐于寂静，<a id="a-7C"></a>离说世事故；<a id="a-7D"></a>七者、<a id="a-7E"></a>深心乐法，<a id="a-7F"></a>厌三界故；<a id="a-7G"></a>八者、<a id="a-7H"></a>至心护法，<a id="a-7I"></a>不惜身命故。<a id="a-7J"></a>复有九种：<a id="a-7K"></a>一者、<a id="a-7L"></a>离九恶心，<a id="a-7M"></a>过九众生所居处故；<a id="a-7N"></a>二者、<a id="a-7O"></a>念净；<a id="a-7P"></a>三者、<a id="a-7Q"></a>念修；<a id="a-7R"></a>四者、<a id="a-7S"></a>增长善法；<a id="a-7T"></a>五者、<a id="a-7U"></a>心乐寂静；<a id="a-7V"></a>六者、<a id="a-7W"></a>离烦恼热；<a id="a-7X"></a>七者、<a id="a-7Y"></a>庄严舍摩他；<a id="a-7Z"></a>八者、<a id="a-7a"></a>勤行精进；<a id="a-7b"></a>九者、<a id="a-7c"></a>不欺众生。<a id="a-7d"></a>复有十种：<a id="a-7e"></a>一者、<a id="a-7f"></a>净身三业，<a id="a-7g"></a>二者、<a id="a-7h"></a>净口四业，<a id="a-7i"></a>三者、<a id="a-7j"></a>净意三业，<a id="a-7k"></a>四者、<a id="a-7l"></a>远离嫉妒，<a id="a-7m"></a>五者、<a id="a-7n"></a>离谄曲心，<a id="a-7o"></a>六者、<a id="a-7p"></a>至心念戒，<a id="a-7q"></a>七者、<a id="a-7r"></a>为持戒故勤行精进，<a id="a-7s"></a>八者、<a id="a-7t"></a>软语为调众生，<a id="a-7u"></a>九者、<a id="a-7v"></a>受身为众生使，<a id="a-7w"></a>十者、<a id="a-7x"></a>于诸福田不生轻慢。<a id="a-7y"></a>善男子，<a id="a-7z"></a>菩萨修行尸波罗蜜，<a id="a-80"></a>有二种净行：<a id="a-81"></a>一者、<a id="a-82"></a>有心有相及以庄严，<a id="a-83"></a>宁舍寿命终不毁戒；<a id="a-84"></a>二者、<a id="a-85"></a>无心无相及无庄严，<a id="a-86"></a>于一切法心无所著。<a id="a-87"></a>复有二种：<a id="a-88"></a>一者、<a id="a-89"></a>净于内入，<a id="a-8A"></a>二者、<a id="a-8B"></a>不求一切外入。<a id="a-8C"></a>复有二种：<a id="a-8D"></a>一者、<a id="a-8E"></a>常愿菩提之心，<a id="a-8F"></a>二者、<a id="a-8G"></a>不观本向菩提戒相。</p>
  <p id="a8H">“善男子，<a id="a-8I"></a>云何菩萨净羼提波罗蜜行？<a id="a-8J"></a>善男子，<a id="a-8K"></a>菩萨摩诃萨受骂不报，<a id="a-8L"></a>口业净故；<a id="a-8M"></a>受打不报，<a id="a-8N"></a>身业净故；<a id="a-8O"></a>受瞋不报，<a id="a-8P"></a>意业净故。<a id="a-8Q"></a>善男子，<a id="a-8R"></a>菩萨摩诃萨虽受骂辱所以不酬，<a id="a-8S"></a>护众生故；<a id="a-8T"></a>受诸楚毒所以不报，<a id="a-8U"></a>护后世故；<a id="a-8V"></a>被截手足，<a id="a-8W"></a>慈心不瞋，<a id="a-8X"></a>护菩提故；<a id="a-8Y"></a>见有求者，<a id="a-8Z"></a>心不生瞋，<a id="a-8a"></a>为四摄故，<a id="a-8b"></a>生慈心故，<a id="a-8c"></a>增菩提道故，<a id="a-8d"></a>坏悭贪心破魔业故。<a id="a-8e"></a>善男子，<a id="a-8f"></a>菩萨摩诃萨修念佛已，<a id="a-8g"></a>行于忍辱，<a id="a-8h"></a>受一切苦，<a id="a-8i"></a>为得佛身故。<a id="a-8j"></a>善男子，<a id="a-8k"></a>复有菩萨修于忍辱，<a id="a-8l"></a>为欲具足得十力故。<a id="a-8m"></a>复有菩萨修于忍辱，<a id="a-8n"></a>为欲成大师子吼故；<a id="a-8o"></a>复有修忍，<a id="a-8p"></a>为知三世无挂碍故；<a id="a-8q"></a>复有修忍，<a id="a-8r"></a>为得大慈大悲力故；<a id="a-8s"></a>复有修忍，<a id="a-8t"></a>为得具足一切智故。<a id="a-8u"></a>善男子，<a id="a-8v"></a>菩萨摩诃萨具足二力，<a id="a-8w"></a>能成就忍：<a id="a-8x"></a>一者、<a id="a-8y"></a>智力，<a id="a-8z"></a>二者、<a id="a-90"></a>修力。<a id="a-91"></a>以智力故观于身心，<a id="a-92"></a>是故为忍；<a id="a-93"></a>以修力故不著诸法，<a id="a-94"></a>是故为忍。<a id="a-95"></a>复次，<a id="a-96"></a>善男子，<a id="a-97"></a>净忍菩萨则能观察一切法中无有众生，<a id="a-98"></a>是故修忍。<a id="a-99"></a>一切诸法其性解脱，<a id="a-9A"></a>是故菩萨观一切法无忍无瞋，<a id="a-9B"></a>若于诸法心无所著，<a id="a-9C"></a>是名为忍。<a id="a-9D"></a>善男子，<a id="a-9E"></a>菩萨有二忍：<a id="a-9F"></a>一者、<a id="a-9G"></a>观如法身，<a id="a-9H"></a>二者、<a id="a-9I"></a>观如法界。<a id="a-9J"></a>菩萨摩诃萨若能如是观二法者，<a id="a-9K"></a>是名菩萨净羼提波罗蜜行。</p>
  <p id="a9L">“善男子，<a id="a-9M"></a>云何菩萨净毗梨耶波罗蜜行？<a id="a-9N"></a>若菩萨摩诃萨，<a id="a-9O"></a>于诸修行不息不悔，<a id="a-9P"></a>于诸善法心无厌足，<a id="a-9Q"></a>亦乐修行五波罗蜜，<a id="a-9R"></a>常求庄严一切善法，<a id="a-9S"></a>拥护正法乐宣说之，<a id="a-9T"></a>调伏众生心无休息，<a id="a-9U"></a>过于声闻、<a id="a-9V"></a>辟支佛乘，<a id="a-9W"></a>拥护一切诸佛正法，<a id="a-9X"></a>修诸苦行其心不悔，<a id="a-9Y"></a>终不丧失本昔善根，<a id="a-9Z"></a>广修多闻心无厌惓，<a id="a-9a"></a>为众走使不生愁悔，<a id="a-9b"></a>是名精进。<a id="a-9c"></a>如是精进云何名净？<a id="a-9d"></a>若能观身犹如影像，<a id="a-9e"></a>口无言说，<a id="a-9f"></a>心毕竟净，<a id="a-9g"></a>以尽智观诸灭法，<a id="a-9h"></a>以无生智知诸有尽，<a id="a-9i"></a>如是观时则能庄严三种精进：<a id="a-9j"></a>一者、<a id="a-9k"></a>体庄严，<a id="a-9l"></a>二者、<a id="a-9m"></a>觉庄严，<a id="a-9n"></a>三者、<a id="a-9o"></a>分别庄严。<a id="a-9p"></a>复有三种不著精进：<a id="a-9q"></a>一、<a id="a-9r"></a>不著眼，<a id="a-9s"></a>二、<a id="a-9t"></a>不著色，<a id="a-9u"></a>三、<a id="a-9v"></a>不著识，<a id="a-9w"></a>乃至法亦复如是。<a id="a-9x"></a>是名不取不舍精进。<a id="a-9y"></a>具足如是勤精进已，<a id="a-9z"></a>不取惠施、<a id="a-A0"></a>不舍悭贪，<a id="a-A1"></a>不取持戒、<a id="a-A2"></a>不舍毁戒，<a id="a-A3"></a>不取忍辱、<a id="a-A4"></a>不舍瞋恚，<a id="a-A5"></a>不取精进、<a id="a-A6"></a>不舍懈怠，<a id="a-A7"></a>不取禅定、<a id="a-A8"></a>不舍乱心，<a id="a-A9"></a>不取智慧、<a id="a-AA"></a>不舍愚痴，<a id="a-AB"></a>不取善法、<a id="a-AC"></a>不舍恶法，<a id="a-AD"></a>不取佛道、<a id="a-AE"></a>不舍二乘，<a id="a-AF"></a>是名二种勤精进也，<a id="a-AG"></a>是二精进能具佛法。<a id="a-AH"></a>复有二种，<a id="a-AI"></a>所谓内外。<a id="a-AJ"></a>若菩萨能修如是勤精进者，<a id="a-AK"></a>是名毗梨耶波罗蜜行净。</p>
  <p id="aAL">“善男子，<a id="a-AM"></a>云何菩萨净禅波罗蜜行？<a id="a-AN"></a>若菩萨摩诃萨，<a id="a-AO"></a>取诸禅支观诸禅支，<a id="a-AP"></a>观已入定，<a id="a-AQ"></a>既入定已，<a id="a-AR"></a>不贪著色、<a id="a-AS"></a>受、<a id="a-AT"></a>想、<a id="a-AU"></a>行、<a id="a-AV"></a>识，<a id="a-AW"></a>是名为禅。<a id="a-AX"></a>非著眼禅乃至意禅，<a id="a-AY"></a>是名为禅。<a id="a-AZ"></a>非著色禅乃者法禅，<a id="a-Aa"></a>是名为禅。<a id="a-Ab"></a>非著地、<a id="a-Ac"></a>水、<a id="a-Ad"></a>火、<a id="a-Ae"></a>风、<a id="a-Af"></a>空禅，<a id="a-Ag"></a>是名为禅。<a id="a-Ah"></a>非著日、<a id="a-Ai"></a>月、<a id="a-Aj"></a>释、<a id="a-Ak"></a>梵、<a id="a-Al"></a>自在天禅，<a id="a-Am"></a>是名为禅。<a id="a-An"></a>非著欲界、<a id="a-Ao"></a>色无色禅，<a id="a-Ap"></a>是名为禅。<a id="a-Aq"></a>非著此彼禅，<a id="a-Ar"></a>是名为禅。<a id="a-As"></a>非观身心禅，<a id="a-At"></a>是名为禅。<a id="a-Au"></a>非著上下禅，<a id="a-Av"></a>是名为禅。<a id="a-Aw"></a>非著四取禅，<a id="a-Ax"></a>是名为禅。<a id="a-Ay"></a>非著众生、<a id="a-Az"></a>寿命、<a id="a-B0"></a>士夫、<a id="a-B1"></a>我、<a id="a-B2"></a>人相禅，<a id="a-B3"></a>是名为禅。<a id="a-B4"></a>非著常见、<a id="a-B5"></a>断见、<a id="a-B6"></a>有无见禅，<a id="a-B7"></a>是名为禅。<a id="a-B8"></a>非毕竟尽漏禅，<a id="a-B9"></a>是名为禅。<a id="a-BA"></a>非入定聚禅，<a id="a-BB"></a>是名为禅。<a id="a-BC"></a>非得沙门果禅，<a id="a-BD"></a>如是禅者，<a id="a-BE"></a>非毕竟行禅。<a id="a-BF"></a>名空调伏禅，<a id="a-BG"></a>非真空禅；<a id="a-BH"></a>名无相调伏禅，<a id="a-BI"></a>非真无相禅；<a id="a-BJ"></a>名无愿调伏禅，<a id="a-BK"></a>非真无愿禅。<a id="a-BL"></a>是菩萨具足成就大慈大悲一切空行禅。<a id="a-BM"></a>云何名为具一切空？<a id="a-BN"></a>若能不观布施、<a id="a-BO"></a>持戒、<a id="a-BP"></a>忍辱、<a id="a-BQ"></a>精进、<a id="a-BR"></a>禅定、<a id="a-BS"></a>智慧、<a id="a-BT"></a>方便、<a id="a-BU"></a>慈悲喜舍、<a id="a-BV"></a>四谛、<a id="a-BW"></a>菩提、<a id="a-BX"></a>智慧誓愿庄严、<a id="a-BY"></a>舍摩他、<a id="a-BZ"></a>毗婆舍那、<a id="a-Ba"></a>解脱、<a id="a-Bb"></a>惭愧，<a id="a-Bc"></a>是名诸佛方便三昧神通无碍智，<a id="a-Bd"></a>摄取十力、<a id="a-Be"></a>四无所畏、<a id="a-Bf"></a>十八不共法，<a id="a-Bg"></a>不为二乘之所染污，<a id="a-Bh"></a>断诸习气，<a id="a-Bi"></a>具足无量大神通智，<a id="a-Bj"></a>为诸众生之所归依，<a id="a-Bk"></a>庄严世法及出世法，<a id="a-Bl"></a>能善调伏一切众生，<a id="a-Bm"></a>渡于四流生死大海，<a id="a-Bn"></a>能断一切所有系缚，<a id="a-Bo"></a>净诸法性，<a id="a-Bp"></a>是名性寂静，<a id="a-Bq"></a>非向法寂静，<a id="a-Br"></a>亦取向法舍性，<a id="a-Bs"></a>了了向法盲性，<a id="a-Bt"></a>有闻向法聋性，<a id="a-Bu"></a>勤调伏向法停住，<a id="a-Bv"></a>凉灭寂静，<a id="a-Bw"></a>调伏炽然，<a id="a-Bx"></a>是名一切行空。</p>
  <p id="aBy">“善男子，<a id="a-Bz"></a>譬如三千大千世界，<a id="a-C0"></a>所有众生悉善知画，<a id="a-C1"></a>其中或有善能泥涂，<a id="a-C2"></a>或能磨彩，<a id="a-C3"></a>或晓画身不晓手足，<a id="a-C4"></a>或晓手足不晓面目。<a id="a-C5"></a>时，<a id="a-C6"></a>有国王以一张氎与是诸人，<a id="a-C7"></a>而告之言：<a id="a-C8"></a>‘凡能画者，<a id="a-C9"></a>悉来聚集于此氎上，<a id="a-CA"></a>画吾身像。<a id="a-CB"></a>’尔时，<a id="a-CC"></a>诸人悉来聚集，<a id="a-CD"></a>随其所能而共作之。<a id="a-CE"></a>有一画师，<a id="a-CF"></a>以缘事故竟不得来。<a id="a-CG"></a>诸人画已，<a id="a-CH"></a>持共上王。<a id="a-CI"></a>善男子，<a id="a-CJ"></a>可言诸人悉集作不？<a id="a-CK"></a>”</p>
  <p id="aCL">“不也，<a id="a-CM"></a>世尊。<a id="a-CN"></a>”</p>
  <p id="aCO">“善男子，<a id="a-CP"></a>我说此喻，<a id="a-CQ"></a>其义未显。<a id="a-CR"></a>善男子，<a id="a-CS"></a>一人不来故，<a id="a-CT"></a>不得言一切集作，<a id="a-CU"></a>亦不得言像已成就。<a id="a-CV"></a>佛法行者亦复如是，<a id="a-CW"></a>若有一行不成就者，<a id="a-CX"></a>不名具足如来正法，<a id="a-CY"></a>是故要当具足诸行，<a id="a-CZ"></a>名为成就无上菩提。<a id="a-Ca"></a>”</p>
  <p id="aCb">说是法时，<a id="a-Cc"></a>六万菩萨于一切行得具足空。</p>
  <p id="aCd">“善男子，<a id="a-Ce"></a>云何菩萨摩诃萨净般若波罗蜜？<a id="a-Cf"></a>善男子，<a id="a-Cg"></a>菩萨摩诃萨具十二慧：<a id="a-Ch"></a>一者、<a id="a-Ci"></a>知过去无碍，<a id="a-Cj"></a>二者、<a id="a-Ck"></a>知未来无碍，<a id="a-Cl"></a>三者、<a id="a-Cm"></a>知现在无碍，<a id="a-Cn"></a>四者、<a id="a-Co"></a>知有为无碍，<a id="a-Cp"></a>五者、<a id="a-Cq"></a>知无为无碍，<a id="a-Cr"></a>六者、<a id="a-Cs"></a>知一切世作无碍，<a id="a-Ct"></a>七者、<a id="a-Cu"></a>知出世无碍，<a id="a-Cv"></a>八者、<a id="a-Cw"></a>知辩才无碍，<a id="a-Cx"></a>九者、<a id="a-Cy"></a>知实无碍，<a id="a-Cz"></a>十者、<a id="a-D0"></a>知世谛无碍，<a id="a-D1"></a>十一者、<a id="a-D2"></a>知第一义谛无碍，<a id="a-D3"></a>十二者、<a id="a-D4"></a>知诸众生利钝无碍。<a id="a-D5"></a>是名为慧，<a id="a-D6"></a>难破能破，<a id="a-D7"></a>难观能观，<a id="a-D8"></a>难解能解，<a id="a-D9"></a>譬如金刚不可沮坏。<a id="a-DA"></a>是名出世之慧、<a id="a-DB"></a>毕竟慧、<a id="a-DC"></a>一切众生真解心慧，<a id="a-DD"></a>难行难入难见，<a id="a-DE"></a>甚深难可习学，<a id="a-DF"></a>正见正聚，<a id="a-DG"></a>远离诸见及以习气，<a id="a-DH"></a>自知了了知见一切众生之心，<a id="a-DI"></a>法智义智无所贪著，<a id="a-DJ"></a>旷大光明无诤无迮，<a id="a-DK"></a>善知时节过于时节，<a id="a-DL"></a>护正法聚，<a id="a-DM"></a>毕竟觉、<a id="a-DN"></a>正觉、<a id="a-DO"></a>实觉，<a id="a-DP"></a>远诸垢秽不为一切之所呵责，<a id="a-DQ"></a>一行无行，<a id="a-DR"></a>一切众生行，<a id="a-DS"></a>无足迹行。<a id="a-DT"></a>虽离一切世间之行，<a id="a-DU"></a>亦不远离一切世行；<a id="a-DV"></a>虽离世界，<a id="a-DW"></a>不离佛土；<a id="a-DX"></a>虽离一切诸行庄严，<a id="a-DY"></a>亦不远离调伏众生；<a id="a-DZ"></a>虽离诸行，<a id="a-Da"></a>不离善行；<a id="a-Db"></a>虽离众生心行因缘，<a id="a-Dc"></a>不离知于众生心行；<a id="a-Dd"></a>虽离世行，<a id="a-De"></a>不离世法；<a id="a-Df"></a>虽离诸身，<a id="a-Dg"></a>亦入众生心，<a id="a-Dh"></a>是名为慧。<a id="a-Di"></a>如是智慧甚为难得，<a id="a-Dj"></a>非善根纯熟终不能获，<a id="a-Dk"></a>不能常修行善法者亦不能得。<a id="a-Dl"></a>如是智慧，<a id="a-Dm"></a>菩提树下乃能得之，<a id="a-Dn"></a>真知法性，<a id="a-Do"></a>诸佛所护，<a id="a-Dp"></a>度至彼岸，<a id="a-Dq"></a>知一切法施甘露味，<a id="a-Dr"></a>是故名为般若波罗蜜。<a id="a-Ds"></a>善男子，<a id="a-Dt"></a>如是智慧，<a id="a-Du"></a>毕竟了知一切缘、<a id="a-Dv"></a>一切相、<a id="a-Dw"></a>一切众生心之所行，<a id="a-Dx"></a>以是义故名为智慧。<a id="a-Dy"></a>如是智慧有二寂静：<a id="a-Dz"></a>一者、<a id="a-E0"></a>知碍相寂静，<a id="a-E1"></a>二者、<a id="a-E2"></a>知无碍相寂静。<a id="a-E3"></a>复有二种：<a id="a-E4"></a>一者、<a id="a-E5"></a>无觉净，<a id="a-E6"></a>二者、<a id="a-E7"></a>离诸见净。<a id="a-E8"></a>如是智慧，<a id="a-E9"></a>菩萨摩诃萨常游众生利钝根中、<a id="a-EA"></a>众生心中、<a id="a-EB"></a>一切法中，<a id="a-EC"></a>观诸烦恼即是智慧。<a id="a-ED"></a>菩萨虽住诸界，<a id="a-EE"></a>多住佛界，<a id="a-EF"></a>能善观见十方世界，<a id="a-EG"></a>离一切盖，<a id="a-EH"></a>悉是一切佛法根本，<a id="a-EI"></a>具足一切无上佛法，<a id="a-EJ"></a>不学诸法、<a id="a-EK"></a>不离诸法，<a id="a-EL"></a>不坏一法、<a id="a-EM"></a>不成一法。<a id="a-EN"></a>菩萨成就如是智慧，<a id="a-EO"></a>能作功德，<a id="a-EP"></a>能读诵说一切佛法，<a id="a-EQ"></a>一切福德悉能得之，<a id="a-ER"></a>皆能修成一切善法，<a id="a-ES"></a>是名菩萨净般若波罗蜜行。<a id="a-ET"></a>”</p>
  <p id="aEU">说是法时，<a id="a-EV"></a>二万二千众生发阿耨多罗三藐三菩提心，<a id="a-EW"></a>八千菩萨得无生忍，<a id="a-EX"></a>五百比丘漏尽意解，<a id="a-EY"></a>十千天人得须陀洹果。</p>
  <p id="aEZ">尔时，<a id="a-Ea"></a>一切天与人同声而言：<a id="a-Eb"></a>“世尊，<a id="a-Ec"></a>若有人能信是经者，<a id="a-Ed"></a>当知是人诸佛所护，<a id="a-Ee"></a>何况有能受持、<a id="a-Ef"></a>读诵、<a id="a-Eg"></a>书写供养！<a id="a-Eh"></a>”</p>
  <p id="aEi">“善男子，<a id="a-Ej"></a>云何菩萨摩诃萨净菩提行？<a id="a-Ek"></a>善男子，<a id="a-El"></a>菩萨摩诃萨观身念处，<a id="a-Em"></a>有二种行：<a id="a-En"></a>一者、<a id="a-Eo"></a>不净行，<a id="a-Ep"></a>二者、<a id="a-Eq"></a>净行。<a id="a-Er"></a>不净行者，<a id="a-Es"></a>观身不净，<a id="a-Et"></a>臭秽充满，<a id="a-Eu"></a>无常无住诳诸凡夫。<a id="a-Ev"></a>净行者，<a id="a-Ew"></a>菩萨摩诃萨作是思惟：<a id="a-Ex"></a>‘我今因是不净之身，<a id="a-Ey"></a>得净佛身，<a id="a-Ez"></a>得净法身、<a id="a-F0"></a>净功德身、<a id="a-F1"></a>一切众生所乐见身。<a id="a-F2"></a>’复次，<a id="a-F3"></a>善男子，<a id="a-F4"></a>菩萨摩诃萨观身身已，<a id="a-F5"></a>能净二行：<a id="a-F6"></a>一者、<a id="a-F7"></a>无常，<a id="a-F8"></a>二者、<a id="a-F9"></a>常。<a id="a-FA"></a>菩萨摩诃萨观身无常毕定当死，<a id="a-FB"></a>如是观已，<a id="a-FC"></a>不为身故造诸恶业邪命自活，<a id="a-FD"></a>修三坚法：<a id="a-FE"></a>一者、<a id="a-FF"></a>身坚，<a id="a-FG"></a>二者、<a id="a-FH"></a>命坚，<a id="a-FI"></a>三者、<a id="a-FJ"></a>财坚。<a id="a-FK"></a>如是观已，<a id="a-FL"></a>能为众生而作给使，<a id="a-FM"></a>即得远离身口意曲。<a id="a-FN"></a>菩萨如是观身无常，<a id="a-FO"></a>得如是等无量功德。<a id="a-FP"></a>云何为常？<a id="a-FQ"></a>菩萨摩诃萨观无常已则得常身，<a id="a-FR"></a>因无常故得功德身，<a id="a-FS"></a>因无常故不断佛种、<a id="a-FT"></a>法种、<a id="a-FU"></a>僧种。<a id="a-FV"></a>善男子，<a id="a-FW"></a>又复常者即是无尽，<a id="a-FX"></a>无尽者即是无为，<a id="a-FY"></a>无为者即是一切智所行处，<a id="a-FZ"></a>一切智所行处者是空无相愿。<a id="a-Fa"></a>又复常者即是虚空，<a id="a-Fb"></a>菩萨摩诃萨观一切法犹如虚空，<a id="a-Fc"></a>是名菩萨摩诃萨常行。<a id="a-Fd"></a>善男子，<a id="a-Fe"></a>复有菩萨修身念处，<a id="a-Ff"></a>观察一切众生之身，<a id="a-Fg"></a>毕竟当是如来佛身。<a id="a-Fh"></a>如如来身，<a id="a-Fi"></a>法身亦尔，<a id="a-Fj"></a>如是二身我身亦尔，<a id="a-Fk"></a>是名菩萨观无漏身。<a id="a-Fl"></a>菩萨尔时所得善法，<a id="a-Fm"></a>随其多少悉是无漏。<a id="a-Fn"></a>以如是法，<a id="a-Fo"></a>发愿回向一切种智，<a id="a-Fp"></a>得无漏已终不起漏。<a id="a-Fq"></a>所言漏者即是三漏，<a id="a-Fr"></a>所谓欲漏、<a id="a-Fs"></a>有漏、<a id="a-Ft"></a>无明漏。<a id="a-Fu"></a>菩萨了了知三漏已，<a id="a-Fv"></a>为众生故生于欲界，<a id="a-Fw"></a>亦复不为欲漏所污；<a id="a-Fx"></a>色、<a id="a-Fy"></a>无色界亦复如是。<a id="a-Fz"></a>无明漏者已拔其根。<a id="a-G0"></a>何以故？<a id="a-G1"></a>拔无明故则无见漏。<a id="a-G2"></a>菩萨摩诃萨修身念已，<a id="a-G3"></a>于是身中，<a id="a-G4"></a>不见我及我所，<a id="a-G5"></a>不生憍慢；<a id="a-G6"></a>离我我所故，<a id="a-G7"></a>不求不取一切财物，<a id="a-G8"></a>不求取故于物无诤，<a id="a-G9"></a>以无诤故即是寂静。<a id="a-GA"></a>夫寂静者即是忍辱，<a id="a-GB"></a>住于忍辱不上不下，<a id="a-GC"></a>不上不下者即如法住，<a id="a-GD"></a>如法住者，<a id="a-GE"></a>不行善法，<a id="a-GF"></a>不行恶法。<a id="a-GG"></a>不上下已即得善友，<a id="a-GH"></a>得善友已遇善知识，<a id="a-GI"></a>遇善知识故得闻正法，<a id="a-GJ"></a>闻正法故不以漏心向有漏法，<a id="a-GK"></a>是名过于诸漏境界，<a id="a-GL"></a>过漏境已常入禅定。<a id="a-GM"></a>既入定已，<a id="a-GN"></a>乃至一法不生觉观；<a id="a-GO"></a>无觉观故，<a id="a-GP"></a>不作一法，<a id="a-GQ"></a>不变一法，<a id="a-GR"></a>是名如法，<a id="a-GS"></a>是名一切法平等。<a id="a-GT"></a>若得如是诸法平等，<a id="a-GU"></a>是名一切智。<a id="a-GV"></a>善男子，<a id="a-GW"></a>菩萨摩诃萨若能如是观身念处，<a id="a-GX"></a>是名观身身念。</p>
  <p id="aGY">“善男子，<a id="a-GZ"></a>菩萨尔时次观受念处，<a id="a-Ga"></a>于有受者生慈悲心，<a id="a-Gb"></a>向诸众生作如是言：<a id="a-Gc"></a>‘毕竟乐者断一切受。<a id="a-Gd"></a>若人能断一切受者，<a id="a-Ge"></a>即是常乐。<a id="a-Gf"></a>’菩萨尔时随所受者生慈悲心，<a id="a-Gg"></a>若自若他受乐受时，<a id="a-Gh"></a>远离爱心生于慈心；<a id="a-Gi"></a>若受苦时，<a id="a-Gj"></a>远离瞋心生于悲心；<a id="a-Gk"></a>若受不苦不乐，<a id="a-Gl"></a>离无明心生于舍心。<a id="a-Gm"></a>是故菩萨受乐受时不生贪著，<a id="a-Gn"></a>受苦受时不生瞋恚，<a id="a-Go"></a>受不苦不乐不生无明。<a id="a-Gp"></a>菩萨尔时观一切受无常、<a id="a-Gq"></a>苦、<a id="a-Gr"></a>无我，<a id="a-Gs"></a>见受乐者即知是苦，<a id="a-Gt"></a>见受苦者如痈如疮，<a id="a-Gu"></a>见不苦不乐受是不寂静；<a id="a-Gv"></a>观于乐受即是无常，<a id="a-Gw"></a>观于苦受即是空无，<a id="a-Gx"></a>不苦不乐即是无我。<a id="a-Gy"></a>菩萨尔时作是观已，<a id="a-Gz"></a>见是诸受即是无受，<a id="a-H0"></a>见一切受即是有为，<a id="a-H1"></a>若是有为即是生灭散漏无住。<a id="a-H2"></a>如是观已，<a id="a-H3"></a>不见于我，<a id="a-H4"></a>不见受者，<a id="a-H5"></a>是名菩萨大智方便。<a id="a-H6"></a>因是方便，<a id="a-H7"></a>见一切受无常生灭，<a id="a-H8"></a>观一切法悉是空无，<a id="a-H9"></a>无受无受者，<a id="a-HA"></a>无作无作者，<a id="a-HB"></a>从缘而生，<a id="a-HC"></a>从缘而灭，<a id="a-HD"></a>无属无取，<a id="a-HE"></a>于诸因缘不生觉观。<a id="a-HF"></a>因无觉观，<a id="a-HG"></a>作如是言：<a id="a-HH"></a>‘诸因缘法皆悉是空。<a id="a-HI"></a>’菩萨摩诃萨如是观时成受念处，<a id="a-HJ"></a>能令身心皆悉寂静，<a id="a-HK"></a>知一切行，<a id="a-HL"></a>是名一切智，<a id="a-HM"></a>是名受受念处。</p>
  <p id="aHN">“云何菩萨修心念处？<a id="a-HO"></a>菩萨摩诃萨住菩提心，<a id="a-HP"></a>观是心性，<a id="a-HQ"></a>不见内入心，<a id="a-HR"></a>不见外入心，<a id="a-HS"></a>不见内外入心，<a id="a-HT"></a>不见阴中心，<a id="a-HU"></a>不见界中心；<a id="a-HV"></a>既不见已，<a id="a-HW"></a>作是思惟：<a id="a-HX"></a>‘如是心、<a id="a-HY"></a>缘，<a id="a-HZ"></a>为异不异？<a id="a-Ha"></a>若心异缘，<a id="a-Hb"></a>则一时中应有二心。<a id="a-Hc"></a>若心即缘，<a id="a-Hd"></a>不应复能观于自心；<a id="a-He"></a>犹如指端不能自触，<a id="a-Hf"></a>心亦如是。<a id="a-Hg"></a>’作是观已，<a id="a-Hh"></a>见心无住无常变异，<a id="a-Hi"></a>所缘处灭，<a id="a-Hj"></a>即知是心非从缘生非不缘生、<a id="a-Hk"></a>非常非断、<a id="a-Hl"></a>非内非外、<a id="a-Hm"></a>非有非无。<a id="a-Hn"></a>观心如是，<a id="a-Ho"></a>不妨如法知心寂静，<a id="a-Hp"></a>是名菩萨修心心念。<a id="a-Hq"></a>复次，<a id="a-Hr"></a>善男子，<a id="a-Hs"></a>菩萨摩诃萨观心非色不可睹见，<a id="a-Ht"></a>非是觉观，<a id="a-Hu"></a>是名菩萨修心念处。<a id="a-Hv"></a>如心，<a id="a-Hw"></a>心数亦如是；<a id="a-Hx"></a>如心数，<a id="a-Hy"></a>心行亦如是；<a id="a-Hz"></a>如心行，<a id="a-I0"></a>心所求法亦如是；<a id="a-I1"></a>如所求法，<a id="a-I2"></a>菩提亦如是；<a id="a-I3"></a>如菩提，<a id="a-I4"></a>一切善法亦如是。<a id="a-I5"></a>菩萨若观心，<a id="a-I6"></a>如猕猴、<a id="a-I7"></a>画水、<a id="a-I8"></a>朝露、<a id="a-I9"></a>蜂王、<a id="a-IA"></a>鱼母，<a id="a-IB"></a>如河如焰，<a id="a-IC"></a>如想远事，<a id="a-ID"></a>独行无身，<a id="a-IE"></a>常转无停，<a id="a-IF"></a>贪著诸界次第生灭，<a id="a-IG"></a>能摄如是无量之心，<a id="a-IH"></a>令住一处不动不转，<a id="a-II"></a>不漏不错，<a id="a-IJ"></a>不乱不散，<a id="a-IK"></a>是名舍摩他。<a id="a-IL"></a>菩萨若能作如是观，<a id="a-IM"></a>是名成就观心心念处，<a id="a-IN"></a>是名知心境界，<a id="a-IO"></a>是名知心法界，<a id="a-IP"></a>是名知心真实之相，<a id="a-IQ"></a>是名知心真实之性，<a id="a-IR"></a>即是广知，<a id="a-IS"></a>即真净知，<a id="a-IT"></a>了知、<a id="a-IU"></a>真知、<a id="a-IV"></a>实知如幻，<a id="a-IW"></a>是名知法，<a id="a-IX"></a>名知心性，<a id="a-IY"></a>名知心尽，<a id="a-IZ"></a>名无取知、<a id="a-Ia"></a>无挂碍知。<a id="a-Ib"></a>菩萨摩诃萨如是观已，<a id="a-Ic"></a>善知一切众生心性，<a id="a-Id"></a>知已如应而为说法。<a id="a-Ie"></a>如知自心性，<a id="a-If"></a>知一切众生心性，<a id="a-Ig"></a>亦复如是。<a id="a-Ih"></a>如自知心相，<a id="a-Ii"></a>知一切众生心相，<a id="a-Ij"></a>亦复如是。<a id="a-Ik"></a>如知自心空，<a id="a-Il"></a>知一切众生心空，<a id="a-Im"></a>亦复如是。<a id="a-In"></a>如观自心平等，<a id="a-Io"></a>观一切众生心平等，<a id="a-Ip"></a>亦复如是。<a id="a-Iq"></a>作是观已不动法界，<a id="a-Ir"></a>是名菩萨修心心念处。</p>
  <p id="aIs">“善男子，<a id="a-It"></a>云何菩萨修法念处？<a id="a-Iu"></a>菩萨摩诃萨作如是观，<a id="a-Iv"></a>法出法灭，<a id="a-Iw"></a>无我、<a id="a-Ix"></a>众生、<a id="a-Iy"></a>寿命、<a id="a-Iz"></a>士夫，<a id="a-J0"></a>无生无灭，<a id="a-J1"></a>无没无出，<a id="a-J2"></a>是名法性。<a id="a-J3"></a>若能求法，<a id="a-J4"></a>是名出法；<a id="a-J5"></a>若不求法，<a id="a-J6"></a>是名灭法。<a id="a-J7"></a>若善不善，<a id="a-J8"></a>出者从缘，<a id="a-J9"></a>灭者从缘。<a id="a-JA"></a>如是观时观于三行，<a id="a-JB"></a>所谓恶行、<a id="a-JC"></a>善行、<a id="a-JD"></a>不动行。<a id="a-JE"></a>是三行中，<a id="a-JF"></a>我当常行福善之行，<a id="a-JG"></a>为十善法。<a id="a-JH"></a>十善法者，<a id="a-JI"></a>为净身业，<a id="a-JJ"></a>欲求如来三十二相、<a id="a-JK"></a>八十种好，<a id="a-JL"></a>他不能害。<a id="a-JM"></a>净口业者，<a id="a-JN"></a>凡有所说众乐听受。<a id="a-JO"></a>净心业者，<a id="a-JP"></a>于诸众生其心平等。<a id="a-JQ"></a>常入禅定，<a id="a-JR"></a>净四无碍智。<a id="a-JS"></a>净慈心故，<a id="a-JT"></a>施众生常乐。<a id="a-JU"></a>净悲心故，<a id="a-JV"></a>无量世中为众生受苦其心不悔。<a id="a-JW"></a>净于十力，<a id="a-JX"></a>为知众生诸根利钝。<a id="a-JY"></a>净四无畏，<a id="a-JZ"></a>为知众生障无障故。<a id="a-Ja"></a>净十八法，<a id="a-Jb"></a>为知三世无障碍故。<a id="a-Jc"></a>净一切佛法，<a id="a-Jd"></a>为一切众生无能胜故。<a id="a-Je"></a>菩萨摩诃萨能如是观，<a id="a-Jf"></a>于诸善法及诸功德不生厌足，<a id="a-Jg"></a>亲近善行，<a id="a-Jh"></a>远离恶行及烦恼习，<a id="a-Ji"></a>真实了知于不动行，<a id="a-Jj"></a>虽知不贪心得自在，<a id="a-Jk"></a>随愿往生非结业生，<a id="a-Jl"></a>生于欲界为众生故。<a id="a-Jm"></a>善男子，<a id="a-Jn"></a>菩萨摩诃萨得善方便，<a id="a-Jo"></a>观法念处，<a id="a-Jp"></a>修集庄严助菩提法，<a id="a-Jq"></a>远离一切障菩提垢，<a id="a-Jr"></a>得是功德，<a id="a-Js"></a>不著常见，<a id="a-Jt"></a>不著断见，<a id="a-Ju"></a>离是二见行于中道。<a id="a-Jv"></a>夫中道者有二种法：<a id="a-Jw"></a>一者、<a id="a-Jx"></a>不善念，<a id="a-Jy"></a>二者、<a id="a-Jz"></a>无明。<a id="a-K0"></a>是二法中心不放逸，<a id="a-K1"></a>是名中道。<a id="a-K2"></a>复有二法：<a id="a-K3"></a>一行、<a id="a-K4"></a>二识。<a id="a-K5"></a>复有二法：<a id="a-K6"></a>一者、<a id="a-K7"></a>名色，<a id="a-K8"></a>二者、<a id="a-K9"></a>六入。<a id="a-KA"></a>复有二法：<a id="a-KB"></a>一触、<a id="a-KC"></a>二受。<a id="a-KD"></a>复有二法：<a id="a-KE"></a>一爱、<a id="a-KF"></a>二取。<a id="a-KG"></a>复有二法：<a id="a-KH"></a>一有、<a id="a-KI"></a>二生。<a id="a-KJ"></a>复有二法：<a id="a-KK"></a>一老、<a id="a-KL"></a>二死。<a id="a-KM"></a>是二法中不放逸者，<a id="a-KN"></a>是名中道。<a id="a-KO"></a>如是中道，<a id="a-KP"></a>世间智慧所不能见，<a id="a-KQ"></a>不可宣说，<a id="a-KR"></a>不可显示，<a id="a-KS"></a>无有相貌，<a id="a-KT"></a>无色无处，<a id="a-KU"></a>无取无舍，<a id="a-KV"></a>清净寂静。<a id="a-KW"></a>善男子，<a id="a-KX"></a>夫中道者，<a id="a-KY"></a>不可眼见，<a id="a-KZ"></a>乃至不可触触，<a id="a-Ka"></a>亦无至处亦世出世，<a id="a-Kb"></a>不可宣说非多非少，<a id="a-Kc"></a>故名中道。<a id="a-Kd"></a>善男子，<a id="a-Ke"></a>我与无我名为二边，<a id="a-Kf"></a>若有说言非常非断、<a id="a-Kg"></a>非命非士、<a id="a-Kh"></a>非想非非想、<a id="a-Ki"></a>非觉非非觉、<a id="a-Kj"></a>非实非虚、<a id="a-Kk"></a>非此非彼、<a id="a-Kl"></a>非有非无、<a id="a-Km"></a>非有为非无为、<a id="a-Kn"></a>非行非非行、<a id="a-Ko"></a>非生死非涅槃，<a id="a-Kp"></a>不作如是，<a id="a-Kq"></a>是名中道。<a id="a-Kr"></a>复次，<a id="a-Ks"></a>善男子，<a id="a-Kt"></a>菩萨摩诃萨观法法念，<a id="a-Ku"></a>不分别法界；<a id="a-Kv"></a>如法界，<a id="a-Kw"></a>众生界亦如是。<a id="a-Kx"></a>如是二界名虚空界，<a id="a-Ky"></a>一切诸法悉入法界。<a id="a-Kz"></a>夫法界者即众生界，<a id="a-L0"></a>众生界者即无分别。<a id="a-L1"></a>是名观察一切法，<a id="a-L2"></a>等见一切界即是法界，<a id="a-L3"></a>虽明了见而心不著，<a id="a-L4"></a>以不著故则无分别。<a id="a-L5"></a>菩萨摩诃萨不以肉眼、<a id="a-L6"></a>天眼、<a id="a-L7"></a>慧眼观法念处。<a id="a-L8"></a>何以故？<a id="a-L9"></a>如是三眼无相貌故。<a id="a-LA"></a>是故观法则以法眼，<a id="a-LB"></a>虽了了知而心不著，<a id="a-LC"></a>虽复不著不失法界，<a id="a-LD"></a>是名佛智。<a id="a-LE"></a>能知如是甚深法界，<a id="a-LF"></a>亦不失于一切智念，<a id="a-LG"></a>是名菩萨修法法念处。</p>
  <p id="aLH">“善男子，<a id="a-LI"></a>菩萨摩诃萨何故修集是四念处？<a id="a-LJ"></a>为欲远离四颠倒故，<a id="a-LK"></a>修身念处为离净倒，<a id="a-LL"></a>修受念处为离乐倒，<a id="a-LM"></a>修心念处为离常倒，<a id="a-LN"></a>修法念处为离我倒。<a id="a-LO"></a>又离四食，<a id="a-LP"></a>修身念处离于抟食，<a id="a-LQ"></a>修受念处离于触食，<a id="a-LR"></a>修心念处离于识食，<a id="a-LS"></a>修法念处离于思食。<a id="a-LT"></a>又复远离识四住处，<a id="a-LU"></a>修身念处离住色处，<a id="a-LV"></a>修受念处离住受处，<a id="a-LW"></a>修心念处离住想处，<a id="a-LX"></a>修法念处离住行处。<a id="a-LY"></a>复离五阴，<a id="a-LZ"></a>修身念处远离色阴，<a id="a-La"></a>修受念处远离受阴，<a id="a-Lb"></a>修心念处远离识阴，<a id="a-Lc"></a>修法念处离想、<a id="a-Ld"></a>行阴。<a id="a-Le"></a>是名菩萨净四念行。</p>
  <p id="aLf">“善男子，<a id="a-Lg"></a>云何菩萨修四正勤行？<a id="a-Lh"></a>菩萨摩诃萨常乐修集一切善法，<a id="a-Li"></a>未生恶法为不生故勤行精进，<a id="a-Lj"></a>已生恶法为远离故勤行精进，<a id="a-Lk"></a>未生善法为令生故勤行精进，<a id="a-Ll"></a>已生善法为住不失故勤行精进。<a id="a-Lm"></a>善男子，<a id="a-Ln"></a>菩萨摩诃萨于无量世修集善行，<a id="a-Lo"></a>是故性善，<a id="a-Lp"></a>不以方便令恶不生。<a id="a-Lq"></a>若有菩萨修四正勤，<a id="a-Lr"></a>心得自在。<a id="a-Ls"></a>四正勤者，<a id="a-Lt"></a>菩萨尔时心及心数与大慈悲和合共行，<a id="a-Lu"></a>故名正勤。<a id="a-Lv"></a>菩萨尔时次第修集四如意足：<a id="a-Lw"></a>一者、<a id="a-Lx"></a>欲，<a id="a-Ly"></a>二者、<a id="a-Lz"></a>心，<a id="a-M0"></a>三者、<a id="a-M1"></a>进，<a id="a-M2"></a>四者、<a id="a-M3"></a>慧。<a id="a-M4"></a>专念至心念于菩提，<a id="a-M5"></a>是名为欲；<a id="a-M6"></a>修大悲故觉心轻便，<a id="a-M7"></a>是名为心；<a id="a-M8"></a>远离恶法，<a id="a-M9"></a>是名精进；<a id="a-MA"></a>得方便故，<a id="a-MB"></a>名之为慧。<a id="a-MC"></a>菩萨修四如意足已，<a id="a-MD"></a>得四自在：<a id="a-ME"></a>一者、<a id="a-MF"></a>寿命自在。<a id="a-MG"></a>以自在故，<a id="a-MH"></a>虽生短命，<a id="a-MI"></a>自得长寿为调众生，<a id="a-MJ"></a>与长寿者演说正法，<a id="a-MK"></a>于长寿中能现短寿。<a id="a-ML"></a>随是菩萨所生之处，<a id="a-MM"></a>若天、<a id="a-MN"></a>若人得命自在。<a id="a-MO"></a>二者、<a id="a-MP"></a>身得自在。<a id="a-MQ"></a>以自在故，<a id="a-MR"></a>随心作身，<a id="a-MS"></a>随心作色，<a id="a-MT"></a>示现威仪为众生故。<a id="a-MU"></a>菩萨若欲于诸众生其身同等，<a id="a-MV"></a>高大微小悉皆能作。<a id="a-MW"></a>三者、<a id="a-MX"></a>得法自在。<a id="a-MY"></a>以自在故，<a id="a-MZ"></a>能知一切世出世法，<a id="a-Ma"></a>示诸众生一切世事，<a id="a-Mb"></a>于出世行心亦不退，<a id="a-Mc"></a>明知甚深十二因缘，<a id="a-Md"></a>得无碍智，<a id="a-Me"></a>能为众生说种种法。<a id="a-Mf"></a>无量众生闻是法已，<a id="a-Mg"></a>发阿耨多罗三藐三菩提心。<a id="a-Mh"></a>四者、<a id="a-Mi"></a>愿得自在。<a id="a-Mj"></a>以自在故，<a id="a-Mk"></a>令四大海合作一海，<a id="a-Ml"></a>不来不去，<a id="a-Mm"></a>无有动转，<a id="a-Mn"></a>如本不异；<a id="a-Mo"></a>亦令三千大千世界诸须弥山合为一山，<a id="a-Mp"></a>不来不去，<a id="a-Mq"></a>无有动转，<a id="a-Mr"></a>如本不异。<a id="a-Ms"></a>于四天王、<a id="a-Mt"></a>三十三天无所妨碍，<a id="a-Mu"></a>欲令三千大千世界，<a id="a-Mv"></a>悉作金宝、<a id="a-Mw"></a>七宝、<a id="a-Mx"></a>栴檀、<a id="a-My"></a>华香、<a id="a-Mz"></a>璎珞，<a id="a-N0"></a>虚空水火皆随意成。<a id="a-N1"></a>是名菩萨得四自在。<a id="a-N2"></a>善男子，<a id="a-N3"></a>菩萨若得四如意足，<a id="a-N4"></a>则得面见十方诸佛，<a id="a-N5"></a>与共语言进止一处；<a id="a-N6"></a>一切梵天、<a id="a-N7"></a>帝释、<a id="a-N8"></a>四王、<a id="a-N9"></a>阿修罗、<a id="a-NA"></a>乾闼婆、<a id="a-NB"></a>迦楼罗、<a id="a-NC"></a>紧那罗、<a id="a-ND"></a>摩睺罗伽，<a id="a-NE"></a>亦复如是。</p>
  <p id="aNF">“云何净严四如意足？<a id="a-NG"></a>善男子，<a id="a-NH"></a>若能供养父母、<a id="a-NI"></a>和尚、<a id="a-NJ"></a>师长、<a id="a-NK"></a>有德，<a id="a-NL"></a>见诸众生先意问讯，<a id="a-NM"></a>柔软与语，<a id="a-NN"></a>如语而作，<a id="a-NO"></a>视诸众生其心平等，<a id="a-NP"></a>善心、<a id="a-NQ"></a>正心、<a id="a-NR"></a>恭敬心、<a id="a-NS"></a>惭愧心，<a id="a-NT"></a>远离贪欲、<a id="a-NU"></a>瞋恚、<a id="a-NV"></a>愚痴，<a id="a-NW"></a>无欺无贪，<a id="a-NX"></a>无姤无悭，<a id="a-NY"></a>营他事业如己所作，<a id="a-NZ"></a>无势力者助其力势，<a id="a-Na"></a>泥涂之处发治土石，<a id="a-Nb"></a>河涧沟渠造作桥梁，<a id="a-Nc"></a>或以身负，<a id="a-Nd"></a>或施船济，<a id="a-Ne"></a>常施众生所须之物，<a id="a-Nf"></a>口不说他衰恼之事，<a id="a-Ng"></a>亦不讥刺他所犯罪，<a id="a-Nh"></a>有犯罪者能如法除，<a id="a-Ni"></a>遮诸烦恼令不生起，<a id="a-Nj"></a>所重之物能以施人，<a id="a-Nk"></a>既施之后心不生悔，<a id="a-Nl"></a>为诸众生发愿回向，<a id="a-Nm"></a>信心以善劝诸众生，<a id="a-Nn"></a>不惜身命少欲知足，<a id="a-No"></a>于他利养心无希望，<a id="a-Np"></a>常念出家亦劝众生，<a id="a-Nq"></a>念善知识无心舍离，<a id="a-Nr"></a>于怨亲中平等无二，<a id="a-Ns"></a>以种种乘施行路者，<a id="a-Nt"></a>羸乏之人施床卧具，<a id="a-Nu"></a>有恐怖者能为救护，<a id="a-Nv"></a>视诸众生如父母想，<a id="a-Nw"></a>不轻毁戒施贫财物，<a id="a-Nx"></a>有病瘦者给其医药，<a id="a-Ny"></a>施恩于他不自称说，<a id="a-Nz"></a>终不断绝三宝种性，<a id="a-O0"></a>常念无为，<a id="a-O1"></a>远离世事一切诸恶不善之法，<a id="a-O2"></a>不为世法之所污染，<a id="a-O3"></a>不失菩提至心之念，<a id="a-O4"></a>是名庄严净四如意足行。</p>
 </body>
</html>