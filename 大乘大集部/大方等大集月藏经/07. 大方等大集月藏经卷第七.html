<!doctype html>
<html id="z3IBTMHEx" data-ver="1851">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘大集部">
  <meta period="高齐">
 </head>
 <body>
  <h1 id="a1">大方等大集月藏经卷第七</h1>
  <h2 id="a2">诸魔得敬信品第十</h2>
  <p id="a3">尔时，<a id="a-4"></a>会中有一魔王，<a id="a-5"></a>名曰岁星，<a id="a-6"></a>即起合掌，<a id="a-7"></a>向诸魔众而说偈言：</p>
  <p id="a8">“今此瞿昙仙，<a id="a-9"></a>　大欲欺陵我！</p>
  <p id="aA">分布四天下，<a id="a-B"></a>　一切诸鬼神，</p>
  <p id="aC">与诸四天王，<a id="a-D"></a>　皆悉令护持，</p>
  <p id="aE">唯除于我等，<a id="a-F"></a>　而不见与分。<a id="a-G"></a>”</p>
  <p id="aH">尔时，<a id="a-I"></a>会中复有魔王，<a id="a-J"></a>名那罗延月，<a id="a-K"></a>举手指示魔王波旬，<a id="a-L"></a>而说偈言：</p>
  <p id="aM">“由此波旬故，<a id="a-N"></a>　而不分与我，</p>
  <p id="aO">如是一恶人，<a id="a-P"></a>　毁灭我等众。<a id="a-Q"></a>”</p>
  <p id="aR">尔时，<a id="a-S"></a>会中复有魔王，<a id="a-T"></a>名卢陀弗师吒，<a id="a-U"></a>而说偈言：</p>
  <p id="aV">“我等今当共，<a id="a-W"></a>　远弃魔波旬！</p>
  <p id="aX">如是弊波旬，<a id="a-Y"></a>　鄙践极恶法，</p>
  <p id="aZ">我等从昔来，<a id="a-a"></a>　未曾见闻此。</p>
  <p id="ab">我今咸劝请，<a id="a-c"></a>　大师瞿昙仙，</p>
  <p id="ad">真正法宝聚，<a id="a-e"></a>　炽然令久住，</p>
  <p id="af">我等当护持，<a id="a-g"></a>　养育令增长！<a id="a-h"></a>”</p>
  <p id="ai">尔时，<a id="a-j"></a>魔王波旬见闻诸魔，<a id="a-k"></a>作一朋党共评论已，<a id="a-l"></a>羞惭耻愧，<a id="a-m"></a>从座而起合掌向佛，<a id="a-n"></a>而说偈言：</p>
  <p id="ao">“一切佛世尊，<a id="a-p"></a>　于诸世间中，</p>
  <p id="aq">永离于妄语，<a id="a-r"></a>　最尊独第一！</p>
  <p id="as">我今已忏谢，<a id="a-t"></a>　一切尊导师，</p>
  <p id="au">深得生敬信，<a id="a-v"></a>　一向定归依。</p>
  <p id="aw">世尊今何故，<a id="a-x"></a>　犹见生厌贱？<a id="a-y"></a>”</p>
  <p id="az">尔时，<a id="a-10"></a>世尊告彼月藏菩萨摩诃萨，<a id="a-11"></a>而说偈言：</p>
  <p id="a12">“了知清净士，<a id="a-13"></a>　如是魔波旬，</p>
  <p id="a14">今实于我所，<a id="a-15"></a>　种种作留难，</p>
  <p id="a16">无能尽说过！<a id="a-17"></a>　今于大众中，</p>
  <p id="a18">诚心忏谢我，<a id="a-19"></a>　非是谄曲意，</p>
  <p id="a1A">深敬信三宝，<a id="a-1B"></a>　尊重未曾有。</p>
  <p id="a1C">是故我今与，<a id="a-1D"></a>　如是魔波旬，</p>
  <p id="a1E">当授于无上，<a id="a-1F"></a>　正智菩提记。<a id="a-1G"></a>”</p>
  <p id="a1H">尔时，<a id="a-1I"></a>月藏菩萨摩诃萨白佛言：<a id="a-1J"></a>“世尊，<a id="a-1K"></a>凡夫心轻犹豫不定，<a id="a-1L"></a>于三乘中未住究竟，<a id="a-1M"></a>于善于恶不能决定，<a id="a-1N"></a>愿亦不定；<a id="a-1O"></a>以不定故，<a id="a-1P"></a>遇善知识得生净信；<a id="a-1Q"></a>以信因缘，<a id="a-1R"></a>身口意业所作诸善能发胜愿；<a id="a-1S"></a>以彼善心胜愿因缘，<a id="a-1T"></a>随所希求得彼最胜妙善报果。<a id="a-1U"></a>大德婆伽婆，<a id="a-1V"></a>譬如群牛，<a id="a-1W"></a>食种种草若生若枯，<a id="a-1X"></a>亦饮种种清浊等水，<a id="a-1Y"></a>及构捋时出纯净乳，<a id="a-1Z"></a>从彼净乳出香味酪，<a id="a-1a"></a>从香味酪出生熟酥，<a id="a-1b"></a>从生熟酥出上醍醐胜果成熟。<a id="a-1c"></a>大德婆伽婆，<a id="a-1d"></a>如是凡夫，<a id="a-1e"></a>善心相续能生净信，<a id="a-1f"></a>以信因缘次发胜愿，<a id="a-1g"></a>如是次第得大妙果。<a id="a-1h"></a>如是，<a id="a-1i"></a>世尊，<a id="a-1j"></a>发大乘者亦复如是，<a id="a-1k"></a>乃至未得柔顺忍来，<a id="a-1l"></a>心常犹豫动转不定；<a id="a-1m"></a>得顺忍已，<a id="a-1n"></a>于大乘中修六波罗蜜，<a id="a-1o"></a>心不疲惓次第增进，<a id="a-1p"></a>乃至得作自然法王。<a id="a-1q"></a>大德婆伽婆，<a id="a-1r"></a>譬如粪秽散置野田，<a id="a-1s"></a>下诸种子以水溉灌，<a id="a-1t"></a>人功助成因缘具足，<a id="a-1u"></a>于诸种子华叶果实具足成熟。<a id="a-1v"></a>大德婆伽婆，<a id="a-1w"></a>如是凡夫以犹豫心于大乘中行六波罗蜜，<a id="a-1x"></a>次第修学得柔顺忍，<a id="a-1y"></a>不久能满六波罗蜜，<a id="a-1z"></a>于阿耨多罗三藐三菩提而成正觉。<a id="a-20"></a>如是波旬，<a id="a-21"></a>虽复昔有种种诸恶烦恼炽然，<a id="a-22"></a>种种心行、<a id="a-23"></a>身口意业作诸不善应受苦报，<a id="a-24"></a>今于佛所，<a id="a-25"></a>深得敬信至诚忏悔，<a id="a-26"></a>发于无上菩提之心；<a id="a-27"></a>既发心已，<a id="a-28"></a>即得受于阿耨多罗三藐三菩提记，<a id="a-29"></a>次第得成无上法王。<a id="a-2A"></a>大德婆伽婆，<a id="a-2B"></a>譬如商主，<a id="a-2C"></a>昔虽未见大海宝洲，<a id="a-2D"></a>办具资粮道路不错，<a id="a-2E"></a>共诸商人勤用功力，<a id="a-2F"></a>次第得度大海彼岸到彼种种摩尼宝洲。<a id="a-2G"></a>大德婆伽婆，<a id="a-2H"></a>如是波旬，<a id="a-2I"></a>若能诚心发露忏悔一切恶业，<a id="a-2J"></a>以诸善根至诚回向无上菩提，<a id="a-2K"></a>发大勇猛则能速满六波罗蜜，<a id="a-2L"></a>能度三有生死大海，<a id="a-2M"></a>无边功德皆悉圆满，<a id="a-2N"></a>得到一切智慧宝洲，<a id="a-2O"></a>非是二乘之所能到。<a id="a-2P"></a>”</p>
  <p id="a2Q">尔时，<a id="a-2R"></a>佛告月藏菩萨摩诃萨言：<a id="a-2S"></a>“了知清净士，<a id="a-2T"></a>如是，<a id="a-2U"></a>如是，<a id="a-2V"></a>如汝所说。<a id="a-2W"></a>此魔波旬，<a id="a-2X"></a>今于我前发露忏悔昔所造作一切恶业，<a id="a-2Y"></a>已得清净发于无上菩提之心，<a id="a-2Z"></a>是故我今与是波旬授于阿耨多罗三藐三菩提记，<a id="a-2a"></a>于未来世当得成于无上法王。<a id="a-2b"></a>”</p>
  <p id="a2c">尔时，<a id="a-2d"></a>复有百亿诸魔，<a id="a-2e"></a>俱共同时从座而起，<a id="a-2f"></a>合掌向佛，<a id="a-2g"></a>顶礼佛足而白佛言：<a id="a-2h"></a>“世尊，<a id="a-2i"></a>我等亦当发大勇猛护持养育佛之正法，<a id="a-2j"></a>炽然三宝种久住于世间，<a id="a-2k"></a>令地精气、<a id="a-2l"></a>众生精气、<a id="a-2m"></a>法精气皆悉增长。<a id="a-2n"></a>若有世尊声闻弟子住法顺法三业相应而修行者，<a id="a-2o"></a>我等皆悉护持养育，<a id="a-2p"></a>一切所须令无所乏。<a id="a-2q"></a>复有世尊声闻弟子，<a id="a-2r"></a>无所积聚，<a id="a-2s"></a>离诸烦恼、<a id="a-2t"></a>浊乱斗诤、<a id="a-2u"></a>不相言讼、<a id="a-2v"></a>不求名利，<a id="a-2w"></a>于诸恶法羞惭耻愧，<a id="a-2x"></a>不与四众亲友交通，<a id="a-2y"></a>弃舍聚落独住闲林，<a id="a-2z"></a>坚固勇猛如救头燃，<a id="a-30"></a>于诸善法相应住者，<a id="a-31"></a>我等当共护持养育，<a id="a-32"></a>一切所须令无所乏，<a id="a-33"></a>所有一切诸恶众生我悉遮障，<a id="a-34"></a>于一切处所有斗诤、<a id="a-35"></a>饥馑疾疫、<a id="a-36"></a>他方怨敌、<a id="a-37"></a>非时风雨、<a id="a-38"></a>冰寒毒热、<a id="a-39"></a>蚊虻蛇蝎、<a id="a-3A"></a>诸杂虫兽，<a id="a-3B"></a>我皆遮护令得敬信；<a id="a-3C"></a>刹利、<a id="a-3D"></a>婆罗门、<a id="a-3E"></a>毗舍、<a id="a-3F"></a>首陀乃至畜生，<a id="a-3G"></a>亦令敬信于佛正法；<a id="a-3H"></a>一切天、<a id="a-3I"></a>龙、<a id="a-3J"></a>夜叉、<a id="a-3K"></a>罗刹、<a id="a-3L"></a>阿修罗、<a id="a-3M"></a>乾闼婆、<a id="a-3N"></a>紧那罗、<a id="a-3O"></a>摩睺罗迦、<a id="a-3P"></a>迦楼罗、<a id="a-3Q"></a>鸠槃荼、<a id="a-3R"></a>饿鬼、<a id="a-3S"></a>毗舍遮、<a id="a-3T"></a>富单那、<a id="a-3U"></a>迦吒富单那等，<a id="a-3V"></a>亦令敬信佛之正法；<a id="a-3W"></a>复令一切天、<a id="a-3X"></a>龙、<a id="a-3Y"></a>夜叉、<a id="a-3Z"></a>罗刹、<a id="a-3a"></a>阿修罗、<a id="a-3b"></a>乾闼婆、<a id="a-3c"></a>紧那罗、<a id="a-3d"></a>摩睺罗伽、<a id="a-3e"></a>迦楼罗、<a id="a-3f"></a>鸠槃荼、<a id="a-3g"></a>饿鬼、<a id="a-3h"></a>毗舍遮、<a id="a-3i"></a>富单那、<a id="a-3j"></a>迦吒富单那等，<a id="a-3k"></a>精气具足，<a id="a-3l"></a>色力丰盛，<a id="a-3m"></a>好香美味充足无乏；<a id="a-3n"></a>所有依地一切草木，<a id="a-3o"></a>根茎枝叶华果繁茂，<a id="a-3p"></a>五谷苗稼增长光泽，<a id="a-3q"></a>及诸衣服亦悉丰饶，<a id="a-3r"></a>土地肥良皆悉可乐，<a id="a-3s"></a>寺舍园林、<a id="a-3t"></a>河泉池井、<a id="a-3u"></a>宫殿屋宅、<a id="a-3v"></a>山薮林野悉令具足，<a id="a-3w"></a>令诸众生于彼住处，<a id="a-3x"></a>心得悦乐，<a id="a-3y"></a>身不疲惓。<a id="a-3z"></a>若复世尊声闻弟子，<a id="a-40"></a>有所积聚、<a id="a-41"></a>烦恼散乱、<a id="a-42"></a>懈怠懒惰不应法者，<a id="a-43"></a>我当弃舍不复护持安置养育，<a id="a-44"></a>自修而住。<a id="a-45"></a>我今终不于三世佛所而故妄语犯染污罪！<a id="a-46"></a>”</p>
  <p id="a47">佛言：<a id="a-48"></a>“善哉！<a id="a-49"></a>善哉！<a id="a-4A"></a>诸欲自在士，<a id="a-4B"></a>汝应如是炽然我法，<a id="a-4C"></a>乃至能与一切众生安隐快乐。<a id="a-4D"></a>诸仁者，<a id="a-4E"></a>我以法眼复寄阎浮提一切人王，<a id="a-4F"></a>若我弟子于我法中，<a id="a-4G"></a>贪爱积聚烦恼斗诤，<a id="a-4H"></a>与俗相染，<a id="a-4I"></a>亲友交通，<a id="a-4J"></a>贪求名利，<a id="a-4K"></a>于身口意不应正法，<a id="a-4L"></a>令诸天人不得敬信，<a id="a-4M"></a>乐作诸恶住不善道，<a id="a-4N"></a>令阎浮提诸国王等当如法治，<a id="a-4O"></a>为令佛法得久住故，<a id="a-4P"></a>诸天人等得敬信故。<a id="a-4Q"></a>”</p>
  <p id="a4R">尔时，<a id="a-4S"></a>世尊复告百亿他化自在天、<a id="a-4T"></a>百亿化乐天、<a id="a-4U"></a>百亿兜率陀天、<a id="a-4V"></a>百亿须夜摩天、<a id="a-4W"></a>百亿释提桓因言：<a id="a-4X"></a>“诸仁者，<a id="a-4Y"></a>如我所说法律毗尼，<a id="a-4Z"></a>付嘱汝等，<a id="a-4a"></a>汝当护持如上所说安置养育。<a id="a-4b"></a>”</p>
  <p id="a4c">作是语已，<a id="a-4d"></a>彼五天王即白佛言：<a id="a-4e"></a>“世尊，<a id="a-4f"></a>若有世尊声闻弟子住法顺法三业相应而修行者，<a id="a-4g"></a>我等皆共护持养育，<a id="a-4h"></a>供给所须令无所乏。<a id="a-4i"></a>若复世尊声闻弟子无所积聚，<a id="a-4j"></a>护持养育亦如上说。<a id="a-4k"></a>若复世尊声闻弟子住于积聚乃至三业与法不相应者，<a id="a-4l"></a>亦当弃舍不复养育，<a id="a-4m"></a>自修而住。<a id="a-4n"></a>我今终不于三世佛所而故妄语犯染污罪！<a id="a-4o"></a>”</p>
  <p id="a4p">佛言：<a id="a-4q"></a>“善哉！<a id="a-4r"></a>善哉！<a id="a-4s"></a>妙丈夫，<a id="a-4t"></a>汝应如是令我佛法炽然久住，<a id="a-4u"></a>与诸众生安隐快乐。<a id="a-4v"></a>”</p>
  <p id="a4w">尔时，<a id="a-4x"></a>一切诸来大众，<a id="a-4y"></a>天、<a id="a-4z"></a>人、<a id="a-50"></a>乾闼婆等，<a id="a-51"></a>亦复赞彼五天王言：<a id="a-52"></a>“善哉！<a id="a-53"></a>善哉！<a id="a-54"></a>妙丈夫，<a id="a-55"></a>我等昔来未闻如是护持养育！<a id="a-56"></a>诸佛正法久住世间，<a id="a-57"></a>天人炽盛，<a id="a-58"></a>恶道减少。<a id="a-59"></a>”</p>
  <p id="a5A">尔时，<a id="a-5B"></a>世尊欲重明此义，<a id="a-5C"></a>而说偈言：</p>
  <p id="a5D">“于此娑婆界，<a id="a-5E"></a>　初入贤劫时，</p>
  <p id="a5F">拘楼孙如来，<a id="a-5G"></a>　已嘱于四天，</p>
  <p id="a5H">帝释梵天王，<a id="a-5I"></a>　护持令养育，</p>
  <p id="a5J">炽然三宝种，<a id="a-5K"></a>　增长三精气。</p>
  <p id="a5L">拘那含牟尼，<a id="a-5M"></a>　亦嘱四天下，</p>
  <p id="a5N">梵释诸天王，<a id="a-5O"></a>　护持令养育。</p>
  <p id="a5P">迦葉亦如是，<a id="a-5Q"></a>　已嘱四天下，</p>
  <p id="a5R">梵释护世王，<a id="a-5S"></a>　护持行法者。</p>
  <p id="a5T">过去诸仙众，<a id="a-5U"></a>　及以诸天仙，</p>
  <p id="a5V">星辰诸宿曜，<a id="a-5W"></a>　亦嘱令分布。</p>
  <p id="a5X">我出五浊世，<a id="a-5Y"></a>　降伏诸魔怨，</p>
  <p id="a5Z">而作大集会，<a id="a-5a"></a>　显现佛正法。</p>
  <p id="a5b">诸天咸劝请，<a id="a-5c"></a>　分布四天下，</p>
  <p id="a5d">我时问梵天：<a id="a-5e"></a>‘谁昔受付嘱？<a id="a-5f"></a>’</p>
  <p id="a5g">梵天不自称，<a id="a-5h"></a>　及以天帝释，</p>
  <p id="a5i">遍观诸天已，<a id="a-5j"></a>　然后忏谢佛。</p>
  <p id="a5k">一切诸天众，<a id="a-5l"></a>　咸共白佛言：</p>
  <p id="a5m">‘我等所王处，<a id="a-5n"></a>　皆护持正法，</p>
  <p id="a5o">炽然三宝种，<a id="a-5p"></a>　增长三精气，</p>
  <p id="a5q">令息诸病疫，<a id="a-5r"></a>　饥馑及斗诤。</p>
  <p id="a5s">过去诸如来，<a id="a-5t"></a>　教我令安置，</p>
  <p id="a5u">如今尊导师，<a id="a-5v"></a>　亦敕令护持。<a id="a-5w"></a>’</p>
  <p id="a5x">世尊复告语：<a id="a-5y"></a>‘百亿诸梵天，</p>
  <p id="a5z">百亿天帝释，<a id="a-60"></a>　百亿四天王，</p>
  <p id="a61">汝等各皆悉，<a id="a-62"></a>　于己四天下，</p>
  <p id="a63">随其所王处，<a id="a-64"></a>　遮障恶众生，</p>
  <p id="a65">不令心扰浊，<a id="a-66"></a>　安住于善处。</p>
  <p id="a67">修行正法者，<a id="a-68"></a>　当与不妄念；</p>
  <p id="a69">若有诸声闻，<a id="a-6A"></a>　勤求涅槃者，</p>
  <p id="a6B">一切有所须，<a id="a-6C"></a>　悉皆供给之；</p>
  <p id="a6D">亦与彼施主，<a id="a-6E"></a>　增益五功德，</p>
  <p id="a6F">寿命报安乐，<a id="a-6G"></a>　精进及智慧，</p>
  <p id="a6H">能速满六度，<a id="a-6I"></a>　证于大菩提。<a id="a-6J"></a>’</p>
  <p id="a6K">如是百千亿，<a id="a-6L"></a>　诸天大梵王，</p>
  <p id="a6M">咸共白佛言：<a id="a-6N"></a>‘我各于己土，</p>
  <p id="a6O">护持诸声闻，<a id="a-6P"></a>　遮障恶众生，</p>
  <p id="a6Q">安住佛正法，<a id="a-6R"></a>　炽然三宝种，</p>
  <p id="a6S">三种味精气，<a id="a-6T"></a>　皆悉令增长。<a id="a-6U"></a>’</p>
  <p id="a6V">百亿诸魔众，<a id="a-6W"></a>　皆共生惭愧，</p>
  <p id="a6X">亦悉从座起，<a id="a-6Y"></a>　合掌白佛言：</p>
  <p id="a6Z">‘我等皆发心，<a id="a-6a"></a>　护持佛正法，</p>
  <p id="a6b">炽然三宝种，<a id="a-6c"></a>　增长三精气。</p>
  <p id="a6d">安置诸众生，<a id="a-6e"></a>　令住于善道，</p>
  <p id="a6f">为诸众生故，<a id="a-6g"></a>　休息一切恶。</p>
  <p id="a6h">护持于世尊，<a id="a-6i"></a>　行法诸声闻，</p>
  <p id="a6j">持佛真妙法，<a id="a-6k"></a>　三业常相应，</p>
  <p id="a6l">以诸所须物，<a id="a-6m"></a>　养育令无乏。</p>
  <p id="a6n">若有诸声闻，<a id="a-6o"></a>　无所积聚者，</p>
  <p id="a6p">远离斗诤讼，<a id="a-6q"></a>　羞惭于名利，</p>
  <p id="a6r">坚固勤精进，<a id="a-6s"></a>　犹如救头燃；</p>
  <p id="a6t">能令无量众，<a id="a-6u"></a>　安住于正法，</p>
  <p id="a6v">一切诸恶处，<a id="a-6w"></a>　皆令可爱乐，</p>
  <p id="a6x">依地所生种，<a id="a-6y"></a>　果药诸苗稼，</p>
  <p id="a6z">悉皆令滋茂，<a id="a-70"></a>　膏泽香味具。</p>
  <p id="a71">若有诸声闻，<a id="a-72"></a>　贪求积聚者，</p>
  <p id="a73">瞋妒多诤讼，<a id="a-74"></a>　求利无羞耻，</p>
  <p id="a75">若有如是辈，<a id="a-76"></a>　我等当舍离。</p>
  <p id="a77">我于三世佛，<a id="a-78"></a>　终不犯妄语！<a id="a-79"></a>’</p>
  <p id="a7A">导师复告语：<a id="a-7B"></a>‘汝等诸魔众，</p>
  <p id="a7C">护国诸人王，<a id="a-7D"></a>　遮障恶众生。<a id="a-7E"></a>’”</p>
  <p data-pb></p>
  <h2 id="a7F">提头赖吒天王护持品第十一</h2>
  <p id="a7G">尔时，<a id="a-7H"></a>于此世界四天下中，<a id="a-7I"></a>有日天子、<a id="a-7J"></a>月天子，<a id="a-7K"></a>告彼疾行坚固天子言：<a id="a-7L"></a>“世尊今在佉罗帝山牟尼诸仙所依住处作大集会，<a id="a-7M"></a>佛及弟子为令佛法得久住故，<a id="a-7N"></a>绍三宝种不断绝故，<a id="a-7O"></a>三种精气不损减故，<a id="a-7P"></a>令恶众生得敬信故，<a id="a-7Q"></a>使三恶道得休息故，<a id="a-7R"></a>令三善道得增长故。<a id="a-7S"></a>汝等速往彼大集所说欲随喜，<a id="a-7T"></a>我及眷属，<a id="a-7U"></a>于佛正法护持养育。<a id="a-7V"></a>”</p>
  <p id="a7W">时，<a id="a-7X"></a>彼疾行坚固天子往诣佛所，<a id="a-7Y"></a>到已头面礼足而白佛言：<a id="a-7Z"></a>“世尊，<a id="a-7a"></a>彼日天子、<a id="a-7b"></a>月天子，<a id="a-7c"></a>遥礼佛足作如是言：<a id="a-7d"></a>‘我等既是乘车疾行，<a id="a-7e"></a>不得往诣彼大集所。<a id="a-7f"></a>我及眷属说欲随喜，<a id="a-7g"></a>于佛正法我当护持，<a id="a-7h"></a>安置养育令三宝种而得炽然，<a id="a-7i"></a>亦令五星、<a id="a-7j"></a>二十八宿皆得正行，<a id="a-7k"></a>三种精气悉令增长，<a id="a-7l"></a>遮障一切不善众生，<a id="a-7m"></a>令善法朋皆得充盛，<a id="a-7n"></a>人天善道具足盈满。<a id="a-7o"></a>’”</p>
  <p id="a7p">佛言：<a id="a-7q"></a>“日天子、<a id="a-7r"></a>月天子，<a id="a-7s"></a>汝于我法护持养育，<a id="a-7t"></a>令汝长寿无诸衰患。<a id="a-7u"></a>”</p>
  <p id="a7v">尔时，<a id="a-7w"></a>复有百亿提头赖吒天王、<a id="a-7x"></a>百亿毗楼勒叉天王、<a id="a-7y"></a>百亿毗楼博叉天王、<a id="a-7z"></a>百亿毗沙门天王，<a id="a-80"></a>彼等同时及与眷属从座而起，<a id="a-81"></a>整理衣服，<a id="a-82"></a>合掌敬礼作如是言：<a id="a-83"></a>“大德婆伽婆，<a id="a-84"></a>我等各各于己天下，<a id="a-85"></a>勤作护持养育佛法，<a id="a-86"></a>令三宝种炽然久住，<a id="a-87"></a>三种精气皆悉增长；<a id="a-88"></a>乃至世尊声闻弟子三种善业相应住者，<a id="a-89"></a>我等于彼勤加护持摄受养育，<a id="a-8A"></a>令心不浊，<a id="a-8B"></a>离诸散乱，<a id="a-8C"></a>趣涅槃门。<a id="a-8D"></a>随几时中，<a id="a-8E"></a>我等常当遮障一切恶心众生，<a id="a-8F"></a>令善法朋久住增长，<a id="a-8G"></a>一切斗诤、<a id="a-8H"></a>疫病饥馑、<a id="a-8I"></a>非时风雨、<a id="a-8J"></a>冰寒毒热、<a id="a-8K"></a>苦辛涩触、<a id="a-8L"></a>无味枯燥、<a id="a-8M"></a>臭秽众恶不可乐事悉令休息。<a id="a-8N"></a>何以故？<a id="a-8O"></a>世尊弟子不作积聚，<a id="a-8P"></a>常修慈心与善相应，<a id="a-8Q"></a>离诸散乱而安住故。<a id="a-8R"></a>”</p>
  <p id="a8S">佛言：<a id="a-8T"></a>“善哉！<a id="a-8U"></a>善哉！<a id="a-8V"></a>善男子，<a id="a-8W"></a>汝当如是勤加护持，<a id="a-8X"></a>摄受养育我所修习诸佛法眼。<a id="a-8Y"></a>”</p>
  <p id="a8Z">诸来大众亦皆赞言：<a id="a-8a"></a>“善哉！<a id="a-8b"></a>善哉！<a id="a-8c"></a>”</p>
  <p id="a8d">尔时，<a id="a-8e"></a>佛告乐胜提头赖吒天王言：<a id="a-8f"></a>“妙丈夫，<a id="a-8g"></a>此四天下阎浮提中东方第四分，<a id="a-8h"></a>汝应护持。<a id="a-8i"></a>何以故？<a id="a-8j"></a>此阎浮提，<a id="a-8k"></a>诸佛兴处，<a id="a-8l"></a>是故汝应最上护持。<a id="a-8m"></a>过去诸佛已曾教汝护持养育，<a id="a-8n"></a>未来诸佛亦复如是。<a id="a-8o"></a>并及汝子、<a id="a-8p"></a>乾闼婆众、<a id="a-8q"></a>诸夜叉等一切眷属，<a id="a-8r"></a>应令敬信护持养育。<a id="a-8s"></a>汝有九十一子乐种种行，<a id="a-8t"></a>彼或乘象游行十方，<a id="a-8u"></a>或复乘马、<a id="a-8v"></a>或复乘驼、<a id="a-8w"></a>或乘特牛、<a id="a-8x"></a>或乘羖羊、<a id="a-8y"></a>或乘白羊、<a id="a-8z"></a>或复乘龙、<a id="a-90"></a>或复乘鸟、<a id="a-91"></a>或乘男夫、<a id="a-92"></a>或乘妇女、<a id="a-93"></a>或乘童男、<a id="a-94"></a>或乘童女游行十方，<a id="a-95"></a>汝亦应令得生敬信，<a id="a-96"></a>当共彼等护持阎浮提东方第四分。</p>
  <p id="a97">“复有乾闼婆大臣大力军将，<a id="a-98"></a>初名般支迦，<a id="a-99"></a>次名般遮罗，<a id="a-9A"></a>次名郎伽罗，<a id="a-9B"></a>次名扇陀，<a id="a-9C"></a>次名奚摩跋多，<a id="a-9D"></a>次名质多斯那，<a id="a-9E"></a>次名那荼王，<a id="a-9F"></a>次名禅那离沙婆，<a id="a-9G"></a>次名尸婆迦，<a id="a-9H"></a>次名牟真邻陀，<a id="a-9I"></a>次名毗湿婆蜜多罗，<a id="a-9J"></a>次名除珍达罗斯等，<a id="a-9K"></a>皆是汝之大臣大力军将，<a id="a-9L"></a>汝亦应令得生敬信，<a id="a-9M"></a>当共彼等护持阎浮提东方第四分。<a id="a-9N"></a>复有四大刹多罗大力军将，<a id="a-9O"></a>有多兵众，<a id="a-9P"></a>一名好长耳，<a id="a-9Q"></a>二名好长鼻，<a id="a-9R"></a>三名善充满，<a id="a-9S"></a>四名佉陀梨钵帝。<a id="a-9T"></a>斯等刹多罗皆是汝之大力军将，<a id="a-9U"></a>汝亦应令得生敬信，<a id="a-9V"></a>当共彼等护阎浮提东方第四分。</p>
  <p id="a9W">“复有乾闼婆大力军将兄弟三人，<a id="a-9X"></a>常将兵众有大势力，<a id="a-9Y"></a>彼等皆悉受汝教令，<a id="a-9Z"></a>一名乐欲，<a id="a-9a"></a>二名著欲，<a id="a-9b"></a>三名喜歌。<a id="a-9c"></a>复有乾闼婆兄弟十一人，<a id="a-9d"></a>初名鞞利迦，<a id="a-9e"></a>次名槃梯，<a id="a-9f"></a>次名蓝菩尸仛，<a id="a-9g"></a>次名迦罗荼，<a id="a-9h"></a>次名拘抧罗声，<a id="a-9i"></a>次名耶舍失利，<a id="a-9j"></a>次名耶舍槃多，<a id="a-9k"></a>次名耶输达罗，<a id="a-9l"></a>次名摩罗槃妒，<a id="a-9m"></a>次名摩罗缦都，<a id="a-9n"></a>次名摩头曼多。<a id="a-9o"></a>复有乾闼婆兄弟三人，<a id="a-9p"></a>一名尸利曼都，<a id="a-9q"></a>二名头坻曼多，<a id="a-9r"></a>三名富师波曼多。<a id="a-9s"></a>复有乾闼婆三十三人，<a id="a-9t"></a>初名萨陀曼都，<a id="a-9u"></a>次名耶阇曼多，<a id="a-9v"></a>次名檀那曼多，<a id="a-9w"></a>次名难提迦，<a id="a-9x"></a>次名忧波罗，<a id="a-9y"></a>次名波头摩，<a id="a-9z"></a>次名栴檀，<a id="a-A0"></a>次名栴檀那，<a id="a-A1"></a>次名度卢摩罗娑，<a id="a-A2"></a>次名般遮罗，<a id="a-A3"></a>次名拘抧罗苏婆罗，<a id="a-A4"></a>次名沾浮罗，<a id="a-A5"></a>次名般遮尸佉，<a id="a-A6"></a>次名搔跋尼，<a id="a-A7"></a>次名苏罗斯，<a id="a-A8"></a>次名摩罗毗，<a id="a-A9"></a>次名跋达那，<a id="a-AA"></a>次名迦摩尸利吒，<a id="a-AB"></a>次名尼干吒，<a id="a-AC"></a>次名尼干吒迦，<a id="a-AD"></a>次名婆提浮罗，<a id="a-AE"></a>次名耶输陀罗，<a id="a-AF"></a>次名毗首婆蜜多罗，<a id="a-AG"></a>次名尸骞陀，<a id="a-AH"></a>次名天鼓，<a id="a-AI"></a>次名摩兜罗，<a id="a-AJ"></a>次名质多罗斯那，<a id="a-AK"></a>次名那荼王，<a id="a-AL"></a>次名禅那梨沙婆，<a id="a-AM"></a>次名尸婆迦，<a id="a-AN"></a>次名牟真邻陀，<a id="a-AO"></a>次名毗首婆蜜哆庐，<a id="a-AP"></a>次名除珍达罗。<a id="a-AQ"></a>如是乾闼婆有多军众大有势力，<a id="a-AR"></a>汝亦应令得生敬信，<a id="a-AS"></a>当共彼等护持阎浮提东方第四分。</p>
  <p id="aAT">“复有十六天神，<a id="a-AU"></a>有大势力具足神通，<a id="a-AV"></a>初名最胜，<a id="a-AW"></a>次名上胜，<a id="a-AX"></a>次名成就义，<a id="a-AY"></a>次名他不胜，<a id="a-AZ"></a>次名上喜，<a id="a-Aa"></a>次名喜军，<a id="a-Ab"></a>次名乐喜，<a id="a-Ac"></a>次名增长喜，<a id="a-Ad"></a>次名饶财，<a id="a-Ae"></a>次名多饶财，<a id="a-Af"></a>次名具毛，<a id="a-Ag"></a>次名十毛，<a id="a-Ah"></a>次名饶毛，<a id="a-Ai"></a>次名忧波罗，<a id="a-Aj"></a>次名钵摩迦，<a id="a-Ak"></a>次名赊摩。<a id="a-Al"></a>如是十六诸天神王大有威力，<a id="a-Am"></a>汝亦应令得生敬信，<a id="a-An"></a>当共彼等护持阎浮提东方第四分。</p>
  <p id="aAo">“东方有处名遮波罗，<a id="a-Ap"></a>过去诸佛曾依彼住，<a id="a-Aq"></a>亦是罗汉诸贤圣众得证果处，<a id="a-Ar"></a>诸天人等发心修行所依住处，<a id="a-As"></a>汝等应以大精进力护持阎浮提东方第四分。<a id="a-At"></a>东方有山名阿跋多，<a id="a-Au"></a>次名梨师三婆婆，<a id="a-Av"></a>亦是过去诸佛贤圣本修行处，<a id="a-Aw"></a>诸天人等依于此处得见圣谛，<a id="a-Ax"></a>是故汝等当以大精进力护持阎浮提东方第四分。<a id="a-Ay"></a>东方复有三曜、<a id="a-Az"></a>七宿、<a id="a-B0"></a>三天童女，<a id="a-B1"></a>应令彼等于其昼夜正行世间，<a id="a-B2"></a>汝共彼等护持阎浮提东方第四分。<a id="a-B3"></a>东方复有天、<a id="a-B4"></a>龙、<a id="a-B5"></a>夜叉、<a id="a-B6"></a>罗刹、<a id="a-B7"></a>鸠槃荼、<a id="a-B8"></a>饿鬼、<a id="a-B9"></a>毗舍遮、<a id="a-BA"></a>富单那、<a id="a-BB"></a>迦吒富单那等住汝东方无所属者，<a id="a-BC"></a>我当于后分布彼等安置诸国令汝护持。<a id="a-BD"></a>”</p>
  <p id="aBE">尔时，<a id="a-BF"></a>乐胜提头赖吒天王白佛言：<a id="a-BG"></a>“世尊，<a id="a-BH"></a>如是，<a id="a-BI"></a>如是。<a id="a-BJ"></a>大德婆伽婆，<a id="a-BK"></a>过去诸佛付嘱安置护持养育，<a id="a-BL"></a>亦教我等护持东方弗婆提界，<a id="a-BM"></a>如今世尊教我安置一等无异。<a id="a-BN"></a>我当深心顶戴敬受于佛正法，<a id="a-BO"></a>护持阎浮提东方第四分，<a id="a-BP"></a>并我诸宫眷属大小亦令护持，<a id="a-BQ"></a>于三恶趣皆令休息，<a id="a-BR"></a>于三善道皆悉炽然。<a id="a-BS"></a>”</p>
  <p id="aBT">尔时，<a id="a-BU"></a>乐胜提头赖吒天王，<a id="a-BV"></a>复有刹多罗辅佐大臣、<a id="a-BW"></a>男夫妇女、<a id="a-BX"></a>童男童女，<a id="a-BY"></a>一切皆共从座而起，<a id="a-BZ"></a>合掌向佛，<a id="a-Ba"></a>头面礼足而白佛言：<a id="a-Bb"></a>“世尊，<a id="a-Bc"></a>我等今于导师世尊得生深信，<a id="a-Bd"></a>尊重敬仰得未曾有；<a id="a-Be"></a>法宝、<a id="a-Bf"></a>僧宝亦生深信，<a id="a-Bg"></a>尊重敬仰得未曾有。<a id="a-Bh"></a>大德婆伽婆，<a id="a-Bi"></a>我等从今精勤护持阎浮提界东方第四分。<a id="a-Bj"></a>世尊所有声闻弟子，<a id="a-Bk"></a>若比丘、<a id="a-Bl"></a>比丘尼、<a id="a-Bm"></a>优婆塞、<a id="a-Bn"></a>优婆夷，<a id="a-Bo"></a>若余众生于三善业相应住者，<a id="a-Bp"></a>敬信三宝供养奉施听受法者，<a id="a-Bq"></a>于佛正法发心修行受持禁戒相应住者，<a id="a-Br"></a>并勤供养诸众僧者，<a id="a-Bs"></a>我等常当护持养育。<a id="a-Bt"></a>若复有余诸众生等住阿兰若，<a id="a-Bu"></a>及佛弟子住法顺法，<a id="a-Bv"></a>发心坚固如犀牛角，<a id="a-Bw"></a>独而无侣住于闲林，<a id="a-Bx"></a>我等当以一切所须供养奉施护持养育。<a id="a-By"></a>若复有余一切众生见彼闲林相应住者，<a id="a-Bz"></a>能以所须勤供养者，<a id="a-C0"></a>我等亦当护持养育，<a id="a-C1"></a>令其所须悉得称意，<a id="a-C2"></a>亦令长寿无诸衰病，<a id="a-C3"></a>财富自在安隐快乐，<a id="a-C4"></a>善名流布。<a id="a-C5"></a>大德婆伽婆，<a id="a-C6"></a>我等当作如是等事护持养育，<a id="a-C7"></a>于佛正法亦令一切斗诤疫病、<a id="a-C8"></a>饥馑俭短、<a id="a-C9"></a>非时风雨悉令休息，<a id="a-CA"></a>复令一切华果药草、<a id="a-CB"></a>五谷等物滋茂成熟、<a id="a-CC"></a>肥腻软泽、<a id="a-CD"></a>善香美味、<a id="a-CE"></a>妙色增盛，<a id="a-CF"></a>又令地味、<a id="a-CG"></a>众生味、<a id="a-CH"></a>法醍醐味滋茂增长。<a id="a-CI"></a>如是精味得增长故，<a id="a-CJ"></a>息三恶道善道盈满，<a id="a-CK"></a>佛法久住炽然世间。<a id="a-CL"></a>”</p>
  <p id="aCM">佛言：<a id="a-CN"></a>“善哉！<a id="a-CO"></a>善哉！<a id="a-CP"></a>妙丈夫，<a id="a-CQ"></a>汝等精勤作如是事护持养育，<a id="a-CR"></a>令我法眼久住炽然，<a id="a-CS"></a>善说法律能生信解，<a id="a-CT"></a>则为具足供养三世一切诸佛。<a id="a-CU"></a>汝等便得寿命增长、<a id="a-CV"></a>法增长、<a id="a-CW"></a>眷属增长、<a id="a-CX"></a>名称增长、<a id="a-CY"></a>色力增长、<a id="a-CZ"></a>善朋增长、<a id="a-Ca"></a>舍宅增长、<a id="a-Cb"></a>信增长、<a id="a-Cc"></a>戒增长、<a id="a-Cd"></a>闻增长、<a id="a-Ce"></a>精进增长、<a id="a-Cf"></a>念增长、<a id="a-Cg"></a>慧增长。<a id="a-Ch"></a>如是等事得增长故，<a id="a-Ci"></a>便能速满六波罗蜜，<a id="a-Cj"></a>得成无上自然法王如我今也。<a id="a-Ck"></a>”</p>
  <p id="aCl">尔时，<a id="a-Cm"></a>一切诸来大众，<a id="a-Cn"></a>天、<a id="a-Co"></a>人、<a id="a-Cp"></a>乾闼婆等咸皆赞言：<a id="a-Cq"></a>“善哉！<a id="a-Cr"></a>善哉！<a id="a-Cs"></a>妙丈夫，<a id="a-Ct"></a>汝应如是精勤护持诸佛正法，<a id="a-Cu"></a>令得久住，<a id="a-Cv"></a>炽然在世，<a id="a-Cw"></a>使不断绝。<a id="a-Cx"></a>”</p>
  <p id="aCy">尔时，<a id="a-Cz"></a>世尊欲重明此义，<a id="a-D0"></a>而说偈言：</p>
  <p id="aD1">“世间二神通，<a id="a-D2"></a>　日月遣使来，</p>
  <p id="aD3">疾行坚天子，<a id="a-D4"></a>　今与大众欲：</p>
  <p id="aD5">‘如是佛正法，<a id="a-D6"></a>　我等当守护！</p>
  <p id="aD7">炽然三宝种，<a id="a-D8"></a>　星辰得正行，</p>
  <p id="aD9">增长三精气，<a id="a-DA"></a>　遮障恶众生，</p>
  <p id="aDB">法朋得增长，<a id="a-DC"></a>　善道皆盈满。<a id="a-DD"></a>’</p>
  <p id="aDE">百亿提头赖，<a id="a-DF"></a>　勒叉毗楼博，</p>
  <p id="aDG">百亿毗沙门，<a id="a-DH"></a>　咸共白佛言：</p>
  <p id="aDI">‘我于己天下，<a id="a-DJ"></a>　各皆勤护持！</p>
  <p id="aDK">乃至诸比丘，<a id="a-DL"></a>　少欲离积聚，</p>
  <p id="aDM">我等遮诸恶，<a id="a-DN"></a>　法朋得增长，</p>
  <p id="aDO">斗诤病饥馑，<a id="a-DP"></a>　诸恶令休息。<a id="a-DQ"></a>’</p>
  <p id="aDR">导师佛告言：<a id="a-DS"></a>‘乐胜提头赖，</p>
  <p id="aDT">过去诸如来，<a id="a-DU"></a>　已教汝安置，</p>
  <p id="aDV">护持阎浮提，<a id="a-DW"></a>　东方第四分。</p>
  <p id="aDX">汝军及眷属，<a id="a-DY"></a>　亦令法眼增。<a id="a-DZ"></a>’</p>
  <p id="aDa">提头白佛言：<a id="a-Db"></a>‘唯然大雄猛，</p>
  <p id="aDc">我军大力众，<a id="a-Dd"></a>　法眼令炽然，</p>
  <p id="aDe">除诸不善法，<a id="a-Df"></a>　遮障恶众生，</p>
  <p id="aDg">常护诸声闻，<a id="a-Dh"></a>　无所积聚者。<a id="a-Di"></a>’</p>
  <p id="aDj">乾闼婆悉起，<a id="a-Dk"></a>　亦复白佛言：</p>
  <p id="aDl">‘声闻无积聚，<a id="a-Dm"></a>　饮食令无乏，</p>
  <p id="aDn">我等护持法，<a id="a-Do"></a>　住法境界者。</p>
  <p id="aDp">养育彼施主，<a id="a-Dq"></a>　我等亦护持，</p>
  <p id="aDr">遮障恶众生，<a id="a-Ds"></a>　法朋令炽然，</p>
  <p id="aDt">三种精气增，<a id="a-Du"></a>　善道皆充满。<a id="a-Dv"></a>’”</p>
  <p data-pb></p>
  <h2 id="aDw">毗楼勒义天王品第十二</h2>
  <p id="aDx">尔时，<a id="a-Dy"></a>佛告火华毗楼勒义天王言：<a id="a-Dz"></a>“妙丈夫，<a id="a-E0"></a>此四天下阎浮提界南方第四分，<a id="a-E1"></a>汝应护持。<a id="a-E2"></a>何以故？<a id="a-E3"></a>此阎浮提，<a id="a-E4"></a>诸佛兴处，<a id="a-E5"></a>是故汝应最上护持。<a id="a-E6"></a>过去诸佛已曾教汝护持养育，<a id="a-E7"></a>未来诸佛亦复如是。<a id="a-E8"></a>并及汝子一切眷属，<a id="a-E9"></a>大臣、<a id="a-EA"></a>军将、<a id="a-EB"></a>夜叉、<a id="a-EC"></a>罗刹，<a id="a-ED"></a>皆令护持。<a id="a-EE"></a>汝有九十一子，<a id="a-EF"></a>乐种种行，<a id="a-EG"></a>或复乘象游行十方，<a id="a-EH"></a>乃至或乘童男童女游行十方，<a id="a-EI"></a>汝亦应令得生敬信，<a id="a-EJ"></a>共护阎浮提南方第四分。</p>
  <p id="aEK">“复有鸠槃茶大臣，<a id="a-EL"></a>有多兵众，<a id="a-EM"></a>大有势力，<a id="a-EN"></a>初名跋那拘，<a id="a-EO"></a>次名阿吒薄拘，<a id="a-EP"></a>次名婆吒迦，<a id="a-EQ"></a>次名薮支卢摩，<a id="a-ER"></a>次名阿斯目佉，<a id="a-ES"></a>次名跌荼尸帝，<a id="a-ET"></a>次名摩兜罗，<a id="a-EU"></a>次名跌荼泥弥，<a id="a-EV"></a>次名帝利揵吒迦，<a id="a-EW"></a>次名栴檀那，<a id="a-EX"></a>次名伽罗竭陀，<a id="a-EY"></a>次名薮目佉，<a id="a-EZ"></a>次名陀提目佉；<a id="a-Ea"></a>乃至复有四刹多罗，<a id="a-Eb"></a>一名金刚轮，<a id="a-Ec"></a>二名金刚焰，<a id="a-Ed"></a>三名箭毛，<a id="a-Ee"></a>四名风王。<a id="a-Ef"></a>彼等皆有大力兵众，<a id="a-Eg"></a>乃至复有鸠槃荼大力军将兄弟九人，<a id="a-Eh"></a>一名檀提，<a id="a-Ei"></a>二名忧波檀提，<a id="a-Ej"></a>三名葛迦赊，<a id="a-Ek"></a>四名钵湿，<a id="a-El"></a>五名摩诃钵湿婆，<a id="a-Em"></a>六名大肚，<a id="a-En"></a>七名象手，<a id="a-Eo"></a>八名十手，<a id="a-Ep"></a>九名火手。<a id="a-Eq"></a>复有鸠槃茶兄弟三人，<a id="a-Er"></a>一名地行，<a id="a-Es"></a>二名山行，<a id="a-Et"></a>三名左行。<a id="a-Eu"></a>复有鸠槃茶兄弟三人，<a id="a-Ev"></a>一名黑色，<a id="a-Ew"></a>二名朱目，<a id="a-Ex"></a>三名云色。<a id="a-Ey"></a>复有鸠槃茶兄弟四人，<a id="a-Ez"></a>一名无垢，<a id="a-F0"></a>二名无疮疣，<a id="a-F1"></a>三名云天，<a id="a-F2"></a>四名大力。<a id="a-F3"></a>复有鸠槃茶二十六人，<a id="a-F4"></a>初名长耳，<a id="a-F5"></a>次名长乳，<a id="a-F6"></a>次名独象，<a id="a-F7"></a>次名编发，<a id="a-F8"></a>次名十杵，<a id="a-F9"></a>次名十目，<a id="a-FA"></a>次名孤树，<a id="a-FB"></a>次名乐欲，<a id="a-FC"></a>次名大欲，<a id="a-FD"></a>次名木师，<a id="a-FE"></a>次名爱子，<a id="a-FF"></a>次名三鸠槃荼子，<a id="a-FG"></a>次名一切巷，<a id="a-FH"></a>次名杂色，<a id="a-FI"></a>次名彩眼，<a id="a-FJ"></a>次名满瓶，<a id="a-FK"></a>次名瓶眼，<a id="a-FL"></a>次名无病，<a id="a-FM"></a>次名刍叉，<a id="a-FN"></a>次名黄发，<a id="a-FO"></a>次名多茶叉，<a id="a-FP"></a>次名叉叉，<a id="a-FQ"></a>次名缕綖，<a id="a-FR"></a>次名啖蝇，<a id="a-FS"></a>次名马水，<a id="a-FT"></a>次名啖髓。<a id="a-FU"></a>斯等鸠槃茶大力军将，<a id="a-FV"></a>有大势力多有兵众，<a id="a-FW"></a>汝亦应令得生敬信，<a id="a-FX"></a>共护阎浮提南方第四分。</p>
  <p id="aFY">“复有十六诸天神王，<a id="a-FZ"></a>初名杂止，<a id="a-Fa"></a>次名杂发，<a id="a-Fb"></a>次名芬陀利，<a id="a-Fc"></a>次名妙光，<a id="a-Fd"></a>次名火光，<a id="a-Fe"></a>次名独闇，<a id="a-Ff"></a>次名多闇，<a id="a-Fg"></a>次名斑驳，<a id="a-Fh"></a>次名月尊，<a id="a-Fi"></a>次名众杂，<a id="a-Fj"></a>次名夜暮，<a id="a-Fk"></a>次名欺陵，<a id="a-Fl"></a>次名不欺陵，<a id="a-Fm"></a>次名恶抧，<a id="a-Fn"></a>次名婆苏抧，<a id="a-Fo"></a>次名他不胜。<a id="a-Fp"></a>斯等十六诸天神王，<a id="a-Fq"></a>有多兵众大有势力，<a id="a-Fr"></a>汝亦应令得生敬信，<a id="a-Fs"></a>共护阎浮提南方第四分。</p>
  <p id="aFt">“南方有塔名善安住，<a id="a-Fu"></a>过去诸佛、<a id="a-Fv"></a>诸仙贤圣曾于彼住见四圣谛。<a id="a-Fw"></a>南方有山名曰善现，<a id="a-Fx"></a>过去诸佛、<a id="a-Fy"></a>诸贤圣众亦于彼住见四圣谛。<a id="a-Fz"></a>南方复有三曜、<a id="a-G0"></a>七宿、<a id="a-G1"></a>三天童女，<a id="a-G2"></a>汝亦应令正行于世，<a id="a-G3"></a>共护阎浮提南方第四分。<a id="a-G4"></a>南方复有天、<a id="a-G5"></a>龙、<a id="a-G6"></a>夜叉、<a id="a-G7"></a>罗刹、<a id="a-G8"></a>乾闼婆、<a id="a-G9"></a>鸠槃茶、<a id="a-GA"></a>阿修罗、<a id="a-GB"></a>迦楼罗、<a id="a-GC"></a>紧那罗、<a id="a-GD"></a>摩睺罗伽、<a id="a-GE"></a>饿鬼、<a id="a-GF"></a>毗舍遮、<a id="a-GG"></a>富单那、<a id="a-GH"></a>迦吒富单那住汝南方无所属者，<a id="a-GI"></a>我当于后分布安置随其国土，<a id="a-GJ"></a>亦令汝等护持养育。<a id="a-GK"></a>”</p>
  <p id="aGL">尔时，<a id="a-GM"></a>火华毗楼勒义天王白佛言：<a id="a-GN"></a>“世尊，<a id="a-GO"></a>如是，<a id="a-GP"></a>如是。<a id="a-GQ"></a>大德婆伽婆，<a id="a-GR"></a>去诸过佛已曾嘱我教令安置，<a id="a-GS"></a>亦为过去诸天神仙教我安置护持阎浮提南方第四分，<a id="a-GT"></a>如今世尊亦教安置，<a id="a-GU"></a>我当顶受护持养育。<a id="a-GV"></a>我及眷属大臣军将亦复护持养育佛法，<a id="a-GW"></a>乃至于三恶趣皆悉休息，<a id="a-GX"></a>于三善道增长盈满。<a id="a-GY"></a>”</p>
  <p id="aGZ">尔时，<a id="a-Ga"></a>火华毗楼勒义天王眷属，<a id="a-Gb"></a>刹多罗等大臣辅佐鸠槃大将、<a id="a-Gc"></a>男夫妇女、<a id="a-Gd"></a>童男童女，<a id="a-Ge"></a>彼等皆悉从座而起，<a id="a-Gf"></a>向佛合掌顶礼佛足，<a id="a-Gg"></a>而白佛言：<a id="a-Gh"></a>“世尊，<a id="a-Gi"></a>我等今于导师世尊得生深信，<a id="a-Gj"></a>尊重敬仰得未曾有；<a id="a-Gk"></a>法宝、<a id="a-Gl"></a>僧宝亦生深信，<a id="a-Gm"></a>尊重敬仰得未曾有。<a id="a-Gn"></a>大德婆伽婆，<a id="a-Go"></a>我等从今精勤养育护持阎浮提南方第四分，<a id="a-Gp"></a>乃至令佛正法久住炽然，<a id="a-Gq"></a>恶道休息善道盈满。<a id="a-Gr"></a>”</p>
  <p id="aGs">佛言：<a id="a-Gt"></a>“善哉！<a id="a-Gu"></a>善哉！<a id="a-Gv"></a>妙丈夫。<a id="a-Gw"></a>”乃至一切诸来大众，<a id="a-Gx"></a>天、<a id="a-Gy"></a>人、<a id="a-Gz"></a>乾闼婆咸共赞言：<a id="a-H0"></a>“善哉！<a id="a-H1"></a>善哉！<a id="a-H2"></a>”</p>
  <p id="aH3">尔时，<a id="a-H4"></a>世尊欲重明此义，<a id="a-H5"></a>而说偈言：</p>
  <p id="aH6">“佛告毗楼勒，<a id="a-H7"></a>　大臣鸠槃茶：</p>
  <p id="aH8">过去佛教汝，<a id="a-H9"></a>　护持于南方，</p>
  <p id="aHA">古昔诸天仙，<a id="a-HB"></a>　亦教汝安置，</p>
  <p id="aHC">炽然正法朋，<a id="a-HD"></a>　遮障恶众生。</p>
  <p id="aHE">导师今告汝，<a id="a-HF"></a>　令我法炽然，</p>
  <p id="aHG">当受我寄付，<a id="a-HH"></a>　如来正法眼。</p>
  <p id="aHI">炽然三宝种，<a id="a-HJ"></a>　三种精气增，</p>
  <p id="aHK">饮食众味药，<a id="a-HL"></a>　膏泽丰可乐。</p>
  <p id="aHM">住法诸比丘，<a id="a-HN"></a>　乃至无积聚，</p>
  <p id="aHO">应当护养育，<a id="a-HP"></a>　令无所乏少。</p>
  <p id="aHQ">亦护彼施主，<a id="a-HR"></a>　财命乐富慧，</p>
  <p id="aHS">五事常饶益，<a id="a-HT"></a>　悉令得增长。</p>
  <p id="aHU">正行诸宿曜，<a id="a-HV"></a>　星辰岁四时，</p>
  <p id="aHW">令竭三恶趣，<a id="a-HX"></a>　善道皆盈满。<a id="a-HY"></a>”</p>
  <p data-pb></p>
  <h2 id="aHZ">毗楼博义天王品第十三</h2>
  <p id="aHa">尔时，<a id="a-Hb"></a>佛告栴檀华毗楼博义天王言：<a id="a-Hc"></a>“妙丈夫，<a id="a-Hd"></a>此四天下阎浮提界西方第四分，<a id="a-He"></a>汝应护持。<a id="a-Hf"></a>何以故？<a id="a-Hg"></a>此阎浮提，<a id="a-Hh"></a>诸佛兴处，<a id="a-Hi"></a>是故汝应最上护持。<a id="a-Hj"></a>过去诸佛已曾教汝护持养育，<a id="a-Hk"></a>未来诸佛亦复如是。<a id="a-Hl"></a>并及汝子、<a id="a-Hm"></a>大臣眷属亦令护持。<a id="a-Hn"></a>汝有九十一子，<a id="a-Ho"></a>乐种种行如上所说。<a id="a-Hp"></a>复有诸龙大臣兵众有大势力，<a id="a-Hq"></a>一名师子，<a id="a-Hr"></a>二名师子发，<a id="a-Hs"></a>三名自在，<a id="a-Ht"></a>四名黄头，<a id="a-Hu"></a>五名黄鼬，<a id="a-Hv"></a>六名赤目，<a id="a-Hw"></a>七名瞿耽摩，<a id="a-Hx"></a>八名山水。<a id="a-Hy"></a>乃至复有四刹多罗，<a id="a-Hz"></a>一名鸯瞿，<a id="a-I0"></a>二名朚瞿，<a id="a-I1"></a>三名儚伽叉，<a id="a-I2"></a>四名阇叉附。<a id="a-I3"></a>乃至复有诸龙军将，<a id="a-I4"></a>有大势力常将兵众，<a id="a-I5"></a>初名难陀，<a id="a-I6"></a>次名忧波难陀，<a id="a-I7"></a>次名善现，<a id="a-I8"></a>次名阿那婆达多，<a id="a-I9"></a>次名和修吉，<a id="a-IA"></a>次名善建立，<a id="a-IB"></a>次名天齿，<a id="a-IC"></a>次名得叉迦，<a id="a-ID"></a>次名婆楼那，<a id="a-IE"></a>次名婆娑婆，<a id="a-IF"></a>次名阿楼那，<a id="a-IG"></a>次名侯楼荼，<a id="a-IH"></a>次名冰伽罗，<a id="a-II"></a>次名生伽罗，<a id="a-IJ"></a>次名功德，<a id="a-IK"></a>次名妙德，<a id="a-IL"></a>次名功德满，<a id="a-IM"></a>次名虚妄行，<a id="a-IN"></a>次名波赊，<a id="a-IO"></a>次名摩诃波赊，<a id="a-IP"></a>次名禅那，<a id="a-IQ"></a>次名宅施，<a id="a-IR"></a>次名海施，<a id="a-IS"></a>次名阎浮施，<a id="a-IT"></a>次名睒婆罗，<a id="a-IU"></a>次名善臂，<a id="a-IV"></a>次名苏摩那，<a id="a-IW"></a>次名日光，<a id="a-IX"></a>次名月光，<a id="a-IY"></a>次名月眼，<a id="a-IZ"></a>次名栴檀，<a id="a-Ia"></a>次名妙贤，<a id="a-Ib"></a>次名妙耳，<a id="a-Ic"></a>次名质多罗，<a id="a-Id"></a>次名施色，<a id="a-Ie"></a>次名頞支，<a id="a-If"></a>次名牟真邻陀，<a id="a-Ig"></a>次名蓝净罗，<a id="a-Ih"></a>次名迦那迦，<a id="a-Ii"></a>次名象耳，<a id="a-Ij"></a>次名般筹迦，<a id="a-Ik"></a>次名声佉，<a id="a-Il"></a>次名伊罗钵，<a id="a-Im"></a>次名阿波罗逻，<a id="a-In"></a>次名那罗达，<a id="a-Io"></a>次名忧波那罗，<a id="a-Ip"></a>次名尸利迦，<a id="a-Iq"></a>次名庵罗提他，<a id="a-Ir"></a>次名婆稚子，<a id="a-Is"></a>次名提到罗吒，<a id="a-It"></a>次名瞻波，<a id="a-Iu"></a>次名瞿昙摩，<a id="a-Iv"></a>次名般遮梨，<a id="a-Iw"></a>次名项力，<a id="a-Ix"></a>次名黚婆利，<a id="a-Iy"></a>次名毗摩，<a id="a-Iz"></a>次名山臂，<a id="a-J0"></a>次名恒伽，<a id="a-J1"></a>次名辛头，<a id="a-J2"></a>次名博义，<a id="a-J3"></a>次名私陀斯，<a id="a-J4"></a>如是等六十一龙，<a id="a-J5"></a>皆是汝之大力军将。<a id="a-J6"></a>乃至西方十六天神，<a id="a-J7"></a>亦有兵众有大势力，<a id="a-J8"></a>初名萨沙婆帝，<a id="a-J9"></a>次名西赊婆帝，<a id="a-JA"></a>次名耶输陀罗，<a id="a-JB"></a>次名耶赊跋帝，<a id="a-JC"></a>次名郁伽摩，<a id="a-JD"></a>次名第一善，<a id="a-JE"></a>次名善觉，<a id="a-JF"></a>次名善起，<a id="a-JG"></a>次名阐陀，<a id="a-JH"></a>次名毗阐陀，<a id="a-JI"></a>次名离垢，<a id="a-JJ"></a>次名毗楼茶，<a id="a-JK"></a>次名牛仙，<a id="a-JL"></a>次名瞻婆迦，<a id="a-JM"></a>次名优楼阇，<a id="a-JN"></a>次名迦迦吒誓。<a id="a-JO"></a>乃至西方有塔名曰极雨，<a id="a-JP"></a>乃至有山名曰香风，<a id="a-JQ"></a>乃至有山名众色重阁，<a id="a-JR"></a>乃至西方复有三曜、<a id="a-JS"></a>七宿、<a id="a-JT"></a>三天童女，<a id="a-JU"></a>皆令正行，<a id="a-JV"></a>共护阎浮提西方第四分。<a id="a-JW"></a>西方所有诸天、<a id="a-JX"></a>龙、<a id="a-JY"></a>鬼乃至迦吒富单那等住汝西方无所属者，<a id="a-JZ"></a>我当于后分布安置，<a id="a-Ja"></a>随其国土亦令汝等护持养育。<a id="a-Jb"></a>”</p>
  <p id="aJc">尔时，<a id="a-Jd"></a>栴檀华毗楼博义天王，<a id="a-Je"></a>作如是言：<a id="a-Jf"></a>“大德婆伽婆，<a id="a-Jg"></a>过去诸佛已曾如是教我安置护持养育此阎浮提西方第四分，<a id="a-Jh"></a>如今世尊教我安置等无有异。<a id="a-Ji"></a>我今佛前深受教敕护持西方诸佛正法，<a id="a-Jj"></a>乃至善道皆令盈满。<a id="a-Jk"></a>”</p>
  <p id="aJl">尔时，<a id="a-Jm"></a>毗楼博义复于佛前，<a id="a-Jn"></a>而说偈言：</p>
  <p id="aJo">“毗楼博义王，<a id="a-Jp"></a>　共诸龙臣言：</p>
  <p id="aJq">过去佛天仙，<a id="a-Jr"></a>　敕我护西方，</p>
  <p id="aJs">并诸龙军众，<a id="a-Jt"></a>　遮障恶众生。</p>
  <p id="aJu">斗乱诸病疫，<a id="a-Jv"></a>　汝应令休息，</p>
  <p id="aJw">增长三精气，<a id="a-Jx"></a>　及护我法眼。</p>
  <p id="aJy">住法诸比丘，<a id="a-Jz"></a>　少欲无积聚，</p>
  <p id="aK0">护持增寿命，<a id="a-K1"></a>　及色力乐瞻。</p>
  <p id="aK2">如是天人师，<a id="a-K3"></a>　今悉向我说！</p>
  <p id="aK4">深信佛所敕，<a id="a-K5"></a>　我今顶戴受。</p>
  <p id="aK6">护持三宝种，<a id="a-K7"></a>　炽然正法眼，</p>
  <p id="aK8">住法诸声闻，<a id="a-K9"></a>　我等当护持。</p>
  <p id="aKA">共诸龙军众，<a id="a-KB"></a>　除诸不善法，</p>
  <p id="aKC">遮障恶众生，<a id="a-KD"></a>　令彼悉休息。</p>
  <p id="aKE">华果药丰饶，<a id="a-KF"></a>　膏泽众味具，</p>
  <p id="aKG">令诸刹利王，<a id="a-KH"></a>　敬信佛正法。</p>
  <p id="aKI">毗舍及首陀，<a id="a-KJ"></a>　龙神夜叉众，</p>
  <p id="aKK">我令彼得信，<a id="a-KL"></a>　深敬佛所说。</p>
  <p id="aKM">护持在闲林，<a id="a-KN"></a>　少欲无积聚，</p>
  <p id="aKO">正行诸宿曜，<a id="a-KP"></a>　星辰岁四时，</p>
  <p id="aKQ">令竭三恶趣，<a id="a-KR"></a>　善道皆盈满。<a id="a-KS"></a>”</p>
  <p data-pb></p>
  <h2 id="aKT">毗沙门天王品第十四</h2>
  <p id="aKU">尔时，<a id="a-KV"></a>佛告拘鞞罗毗沙门天王言：<a id="a-KW"></a>“妙丈夫，<a id="a-KX"></a>此四天下阎浮提界北方第四分，<a id="a-KY"></a>汝应护持。<a id="a-KZ"></a>何以故？<a id="a-Ka"></a>此阎浮提，<a id="a-Kb"></a>诸佛兴处，<a id="a-Kc"></a>是故汝应最上护持。<a id="a-Kd"></a>过去诸佛已曾教汝护持养育，<a id="a-Ke"></a>未来诸佛亦复如是。<a id="a-Kf"></a>并及汝子、<a id="a-Kg"></a>大臣眷属、<a id="a-Kh"></a>夜叉、<a id="a-Ki"></a>毗舍遮皆令护持。<a id="a-Kj"></a>汝有九十一子，<a id="a-Kk"></a>乐种种行，<a id="a-Kl"></a>彼或乘象游行十方，<a id="a-Km"></a>或复乘马、<a id="a-Kn"></a>或复乘驼、<a id="a-Ko"></a>或乘特牛、<a id="a-Kp"></a>或乘羖羊、<a id="a-Kq"></a>或乘白羊、<a id="a-Kr"></a>或复乘龙、<a id="a-Ks"></a>或复乘鸟、<a id="a-Kt"></a>或乘男夫、<a id="a-Ku"></a>或乘妇女、<a id="a-Kv"></a>或乘童男、<a id="a-Kw"></a>或乘童女游行十方，<a id="a-Kx"></a>汝亦应令得生敬信，<a id="a-Ky"></a>共护阎浮提北方第四分。</p>
  <p id="aKz">“复有夜叉大臣大力军将，<a id="a-L0"></a>初名无病，<a id="a-L1"></a>次名吉祥，<a id="a-L2"></a>次名安隐，<a id="a-L3"></a>次名成利，<a id="a-L4"></a>次名他不胜，<a id="a-L5"></a>次名满愿，<a id="a-L6"></a>次名丰饶，<a id="a-L7"></a>次名欢喜，<a id="a-L8"></a>次名水尽，<a id="a-L9"></a>次名南浮沙度，<a id="a-LA"></a>次名电光，<a id="a-LB"></a>次名火光，<a id="a-LC"></a>次名水眼，<a id="a-LD"></a>次名郁伽，<a id="a-LE"></a>次名好耳，<a id="a-LF"></a>次名摄受。<a id="a-LG"></a>斯等夜叉是汝大臣大力军将，<a id="a-LH"></a>应令彼等得生敬信，<a id="a-LI"></a>共护阎浮提北方第四分。</p>
  <p id="aLJ">“复有四大刹多罗，<a id="a-LK"></a>一名长目，<a id="a-LL"></a>二名长面，<a id="a-LM"></a>三名坐瓮，<a id="a-LN"></a>四名华杖。<a id="a-LO"></a>斯等刹多罗皆是汝之大力军将，<a id="a-LP"></a>汝亦应令得生敬信，<a id="a-LQ"></a>共护阎浮提北方第四分。</p>
  <p id="aLR">“复有夜叉大力军将，<a id="a-LS"></a>常将兵众，<a id="a-LT"></a>初名因陀罗，<a id="a-LU"></a>次名苏摩，<a id="a-LV"></a>次名婆楼那，<a id="a-LW"></a>次名婆阇波帝，<a id="a-LX"></a>次名婆罗波阇，<a id="a-LY"></a>次名伊奢那，<a id="a-LZ"></a>次名胜欲，<a id="a-La"></a>次名栴檀，<a id="a-Lb"></a>次名尼干吒，<a id="a-Lc"></a>次名尼干吒迦，<a id="a-Ld"></a>次名婆稚，<a id="a-Le"></a>次名摩尼遮罗，<a id="a-Lf"></a>次名波尼逻，<a id="a-Lg"></a>次名忧般遮迦，<a id="a-Lh"></a>次名娑陀只利，<a id="a-Li"></a>次名奚摩跋多，<a id="a-Lj"></a>次名萨他，<a id="a-Lk"></a>次名波罗末檀那，<a id="a-Ll"></a>次名干竹迦，<a id="a-Lm"></a>次名迦摩多卑，<a id="a-Ln"></a>次名富楼那，<a id="a-Lo"></a>次名佉陀利，<a id="a-Lp"></a>次名瞿波利，<a id="a-Lq"></a>次名只呵知，<a id="a-Lr"></a>次名阿吒迦，<a id="a-Ls"></a>次名阿吒薄拘，<a id="a-Lt"></a>次名那罗提，<a id="a-Lu"></a>次名那罗逻担，<a id="a-Lv"></a>次名禅那梨沙婆，<a id="a-Lw"></a>次名质多罗迦，<a id="a-Lx"></a>次名质多斯那，<a id="a-Ly"></a>次名施婆利，<a id="a-Lz"></a>次名涅伽多，<a id="a-M0"></a>次名长牟，<a id="a-M1"></a>次名摩那吒，<a id="a-M2"></a>次名摩那婆，<a id="a-M3"></a>次名枲何度，<a id="a-M4"></a>次名毗卢遮那，<a id="a-M5"></a>次名伏龙，<a id="a-M6"></a>次名毗摩，<a id="a-M7"></a>次名护门，<a id="a-M8"></a>次名多摩那，<a id="a-M9"></a>次名能迷惑，<a id="a-MA"></a>次名取意，<a id="a-MB"></a>次名子男婆，<a id="a-MC"></a>次名伽吒僧叉，<a id="a-MD"></a>次名钵干沓婆，<a id="a-ME"></a>次名明月，<a id="a-MF"></a>次名阿婆娑婆，<a id="a-MG"></a>次名三牟达罗，<a id="a-MH"></a>次名牛仙。<a id="a-MI"></a>斯等五十夜叉军将，<a id="a-MJ"></a>皆是汝之大力军众受汝教敕，<a id="a-MK"></a>汝亦应令得生敬信，<a id="a-ML"></a>共护阎浮提北方第四分。</p>
  <p id="aMM">“复有十六诸天神王，<a id="a-MN"></a>初名伊荼，<a id="a-MO"></a>次名鞞荼，<a id="a-MP"></a>次名那荼，<a id="a-MQ"></a>次名天莲华，<a id="a-MR"></a>次名钵陀摩跋帝，<a id="a-MS"></a>次名黟干絺多，<a id="a-MT"></a>次名摩诃军阇，<a id="a-MU"></a>次名阿奚多，<a id="a-MV"></a>次名奚多奢耶，<a id="a-MW"></a>次名毗楼稚，<a id="a-MX"></a>次名忧波罗，<a id="a-MY"></a>次名月，<a id="a-MZ"></a>次名如月，<a id="a-Ma"></a>次名婆楼那，<a id="a-Mb"></a>次名三波帝。<a id="a-Mc"></a>斯等十六诸天神王亦有大力有多军众，<a id="a-Md"></a>汝亦应令得生敬信，<a id="a-Me"></a>共护阎浮提北方第四分。</p>
  <p id="aMf">“北方有塔名尸佉利，<a id="a-Mg"></a>过去诸佛、<a id="a-Mh"></a>诸仙贤圣依彼住处见四圣谛。<a id="a-Mi"></a>北方有山名曰申渠，<a id="a-Mj"></a>日月天子所居住处，<a id="a-Mk"></a>及大神力名称鬼神所依住处。<a id="a-Ml"></a>汝以彼等大精进力，<a id="a-Mm"></a>共护阎浮提北方第四分。<a id="a-Mn"></a>北方复有三曜、<a id="a-Mo"></a>七宿、<a id="a-Mp"></a>三天童女，<a id="a-Mq"></a>汝亦应令正行于世，<a id="a-Mr"></a>共护阎浮提北方第四分。<a id="a-Ms"></a>北方所有天、<a id="a-Mt"></a>龙、<a id="a-Mu"></a>夜叉、<a id="a-Mv"></a>罗刹、<a id="a-Mw"></a>鸠槃茶、<a id="a-Mx"></a>饿鬼、<a id="a-My"></a>毗舍遮、<a id="a-Mz"></a>富单那、<a id="a-N0"></a>迦吒富单那，<a id="a-N1"></a>住汝北方无所属者，<a id="a-N2"></a>我当于后分布安置，<a id="a-N3"></a>随其国土亦令汝等护持养育。<a id="a-N4"></a>”</p>
  <p id="aN5">尔时，<a id="a-N6"></a>拘毗罗毗沙门天王白佛言：<a id="a-N7"></a>“世尊，<a id="a-N8"></a>如是，<a id="a-N9"></a>如是。<a id="a-NA"></a>大德婆伽婆，<a id="a-NB"></a>过去诸佛已曾教我令作护持安置养育此阎浮提北方第四分，<a id="a-NC"></a>我今如是深受佛教护持阎浮提北方诸佛法。<a id="a-ND"></a>”</p>
  <p id="aNE">尔时，<a id="a-NF"></a>拘毗罗毗沙门王儿及大臣，<a id="a-NG"></a>刹多罗等诸夜叉将，<a id="a-NH"></a>十六天神一切眷属、<a id="a-NI"></a>男夫妇女、<a id="a-NJ"></a>童男童女皆从座起，<a id="a-NK"></a>合掌向佛，<a id="a-NL"></a>顶礼佛足而白佛言：<a id="a-NM"></a>“大德婆伽婆，<a id="a-NN"></a>我及眷属，<a id="a-NO"></a>今于佛所得生深信，<a id="a-NP"></a>尊重敬仰得未曾有；<a id="a-NQ"></a>法宝、<a id="a-NR"></a>僧宝亦生深信，<a id="a-NS"></a>尊重敬仰得未曾有。<a id="a-NT"></a>大德婆伽婆，<a id="a-NU"></a>我等从今，<a id="a-NV"></a>诚心殷勤摄伏恶心诸众生故，<a id="a-NW"></a>勤加护持此阎浮提北方第四分。<a id="a-NX"></a>我今亦与上首毗沙门王，<a id="a-NY"></a>同心护持此阎浮提北方诸佛法。<a id="a-NZ"></a>”</p>
  <p id="aNa">尔时，<a id="a-Nb"></a>拘毗罗毗沙门王复白佛言：<a id="a-Nc"></a>“世尊，<a id="a-Nd"></a>若佛弟子比丘、<a id="a-Ne"></a>比丘尼、<a id="a-Nf"></a>优婆塞、<a id="a-Ng"></a>优婆夷，<a id="a-Nh"></a>于佛正法三业相应者，<a id="a-Ni"></a>专心听法如说修行学持戒者，<a id="a-Nj"></a>若余众生于三宝所得敬信者，<a id="a-Nk"></a>供佛施僧勤修福业者，<a id="a-Nl"></a>我与眷属皆共同心受佛寄付为作安置护持养育。<a id="a-Nm"></a>若佛弟子依阿兰若住法顺法勤加修行，<a id="a-Nn"></a>如犀牛角独而无侣住于闲林，<a id="a-No"></a>我当倍复护持养育。<a id="a-Np"></a>若有众生，<a id="a-Nq"></a>于彼闲林世尊所有修行声闻勤修供养无所乏者，<a id="a-Nr"></a>我当方便护持养育五事饶益。<a id="a-Ns"></a>何谓为五？<a id="a-Nt"></a>一者、<a id="a-Nu"></a>寿命增长，<a id="a-Nv"></a>二者、<a id="a-Nw"></a>财增长，<a id="a-Nx"></a>三者、<a id="a-Ny"></a>无病增长，<a id="a-Nz"></a>四者、<a id="a-O0"></a>乐增长，<a id="a-O1"></a>五者、<a id="a-O2"></a>称誉增长。<a id="a-O3"></a>我以如是护持养育令具足故，<a id="a-O4"></a>三宝炽然，<a id="a-O5"></a>佛种久住。<a id="a-O6"></a>若有众生，<a id="a-O7"></a>于己境界贪求聚积无有厌足，<a id="a-O8"></a>不观后世可怖畏事，<a id="a-O9"></a>瞋恶躁急无有慈愍，<a id="a-OA"></a>触恼刹利种种兵仗共相战斗，<a id="a-OB"></a>屠割斫刺，<a id="a-OC"></a>捕猎杀害，<a id="a-OD"></a>牢狱系闭，<a id="a-OE"></a>讁罚摈黜，<a id="a-OF"></a>杀生偷盗乃至邪见，<a id="a-OG"></a>而与刹利作恶因缘；<a id="a-OH"></a>及婆罗门、<a id="a-OI"></a>毗舍、<a id="a-OJ"></a>首陀、<a id="a-OK"></a>男夫妇女、<a id="a-OL"></a>童男童女乃至畜生共相触恼作恶因缘，<a id="a-OM"></a>令彼众生迭相杀害种种劫夺，<a id="a-ON"></a>无量恶行因缘集会。<a id="a-OO"></a>我当遮障诸恶众生，<a id="a-OP"></a>令住慈心、<a id="a-OQ"></a>悲心、<a id="a-OR"></a>信心、<a id="a-OS"></a>戒心、<a id="a-OT"></a>舍心、<a id="a-OU"></a>闻心、<a id="a-OV"></a>慧心，<a id="a-OW"></a>令离不善安置善处，<a id="a-OX"></a>遮诸斗诤、<a id="a-OY"></a>疫病饥馑、<a id="a-OZ"></a>非时风雨及恶霜雹，<a id="a-Oa"></a>亦复遮障一切恶象、<a id="a-Ob"></a>师子、<a id="a-Oc"></a>虎、<a id="a-Od"></a>狼、<a id="a-Oe"></a>恶牛、<a id="a-Of"></a>恶马、<a id="a-Og"></a>熊罴、<a id="a-Oh"></a>鹰、<a id="a-Oi"></a>鹞、<a id="a-Oj"></a>蚊虻蝇蚤，<a id="a-Ok"></a>亦令一切华叶果药五谷滋茂，<a id="a-Ol"></a>众香美味好色腻泽，<a id="a-Om"></a>皆悉可乐常令丰足。<a id="a-On"></a>地味精气、<a id="a-Oo"></a>众生味精气、<a id="a-Op"></a>法醍醐味精气，<a id="a-Oq"></a>如是精气增长，<a id="a-Or"></a>世间所有枯燥粗涩恶色无味臭秽华叶果药不可爱乐不中用物，<a id="a-Os"></a>我令彼等皆悉隐没。<a id="a-Ot"></a>如是地味精气、<a id="a-Ou"></a>众生味精气、<a id="a-Ov"></a>法醍醐味精气增长久住；<a id="a-Ow"></a>以地味精气、<a id="a-Ox"></a>众生味精气、<a id="a-Oy"></a>法醍醐味精气增长久住故，<a id="a-Oz"></a>如是佛法增长久住；<a id="a-P0"></a>以是佛法增长久住故，<a id="a-P1"></a>一切众生生死烦恼长夜休息，<a id="a-P2"></a>得入无畏大涅槃城。<a id="a-P3"></a>以是因缘，<a id="a-P4"></a>我共军将大臣眷属，<a id="a-P5"></a>护持阎浮提北方第四分，<a id="a-P6"></a>令佛法眼久住炽然；<a id="a-P7"></a>乃至亦令世尊弟子无所积聚住于闲林，<a id="a-P8"></a>如犀牛角独而无侣，<a id="a-P9"></a>三业相应如救头燃，<a id="a-PA"></a>不相调弄欺陵斗诤，<a id="a-PB"></a>于诸众生生慈心、<a id="a-PC"></a>悲心、<a id="a-PD"></a>愍心、<a id="a-PE"></a>信心、<a id="a-PF"></a>戒心、<a id="a-PG"></a>舍心、<a id="a-PH"></a>精进心、<a id="a-PI"></a>念心、<a id="a-PJ"></a>定心、<a id="a-PK"></a>慧心。</p>
  <p id="aPL">“大德婆伽婆，<a id="a-PM"></a>我等如是令佛法眼久住世间，<a id="a-PN"></a>于三宝种炽然久住，<a id="a-PO"></a>亦令世间一切众生不可乐事苦触等物悉令休息，<a id="a-PP"></a>遮恶众生建立善法，<a id="a-PQ"></a>息三恶趣增三善道。<a id="a-PR"></a>若复世尊声闻弟子，<a id="a-PS"></a>弃舍正念、<a id="a-PT"></a>弃舍思惟、<a id="a-PU"></a>弃舍正观、<a id="a-PV"></a>弃舍读诵及为他说，<a id="a-PW"></a>弃舍正法所修行事，<a id="a-PX"></a>营综家业种种生具商贾，<a id="a-PY"></a>种植园林果树，<a id="a-PZ"></a>畜养奴婢、<a id="a-Pa"></a>象、<a id="a-Pb"></a>马、<a id="a-Pc"></a>驼驴、<a id="a-Pd"></a>牛、<a id="a-Pe"></a>羊、<a id="a-Pf"></a>鸡、<a id="a-Pg"></a>犬、<a id="a-Ph"></a>猪豚、<a id="a-Pi"></a>獐鹿、<a id="a-Pj"></a>鹰、<a id="a-Pk"></a>鹞、<a id="a-Pl"></a>孔雀，<a id="a-Pm"></a>勤修王家所有事业，<a id="a-Pn"></a>城邑事、<a id="a-Po"></a>聚落事、<a id="a-Pp"></a>家业事，<a id="a-Pq"></a>与俗交通，<a id="a-Pr"></a>驱使走役，<a id="a-Ps"></a>通致信命，<a id="a-Pt"></a>贮积钱财、<a id="a-Pu"></a>饮食、<a id="a-Pv"></a>衣服、<a id="a-Pw"></a>稻粟缯帛，<a id="a-Px"></a>于他财物亦复守护藏惜积聚，<a id="a-Py"></a>或复咒术或以书画教他自活；<a id="a-Pz"></a>若如是者，<a id="a-Q0"></a>我等不能护持养育。<a id="a-Q1"></a>我今终不于三世佛所而故妄语犯染污罪！<a id="a-Q2"></a>”</p>
  <p id="aQ3">佛言：<a id="a-Q4"></a>“善哉！<a id="a-Q5"></a>善哉！<a id="a-Q6"></a>妙丈夫，<a id="a-Q7"></a>我于无量阿僧祇劫所修法眼善说正法毗尼正戒，<a id="a-Q8"></a>如是勤加护持养育令久住者，<a id="a-Q9"></a>则为供养三世诸佛。<a id="a-QA"></a>汝等如是则得寿命增长、<a id="a-QB"></a>财增长、<a id="a-QC"></a>力增长、<a id="a-QD"></a>乐增长、<a id="a-QE"></a>朋党增长、<a id="a-QF"></a>眷属增长、<a id="a-QG"></a>宫殿增长、<a id="a-QH"></a>信增长、<a id="a-QI"></a>戒增长、<a id="a-QJ"></a>闻增长、<a id="a-QK"></a>精进增长、<a id="a-QL"></a>舍增长、<a id="a-QM"></a>念增长、<a id="a-QN"></a>慧增长；<a id="a-QO"></a>以是增长因缘力故，<a id="a-QP"></a>便能速满六波罗蜜成等正觉，<a id="a-QQ"></a>犹如我今得成无上自然法王。<a id="a-QR"></a>我今复以佛之正法，<a id="a-QS"></a>付嘱阎浮提诸大国王，<a id="a-QT"></a>于我灭后护持养育。<a id="a-QU"></a>若有比丘离诸惭愧污染我法，<a id="a-QV"></a>私立田业、<a id="a-QW"></a>畜养奴婢乃至畜生而作种种家业生活；<a id="a-QX"></a>如是比丘，<a id="a-QY"></a>阎浮提界诸大国王，<a id="a-QZ"></a>应当遮障呵责摈黜令离诸过，<a id="a-Qa"></a>护持养育令行正法。<a id="a-Qb"></a>”</p>
  <p id="aQc">尔时，<a id="a-Qd"></a>一切诸来大众，<a id="a-Qe"></a>天、<a id="a-Qf"></a>人、<a id="a-Qg"></a>乾闼婆、<a id="a-Qh"></a>阿修罗、<a id="a-Qi"></a>人非人等，<a id="a-Qj"></a>咸皆赞言：<a id="a-Qk"></a>“善哉！<a id="a-Ql"></a>善哉！<a id="a-Qm"></a>妙丈夫，<a id="a-Qn"></a>汝为佛法得久住故勤加护持。<a id="a-Qo"></a>”</p>
  <p id="aQp">尔时，<a id="a-Qq"></a>世尊欲重明此义，<a id="a-Qr"></a>而说偈言：</p>
  <p id="aQs">“佛告毗沙门，<a id="a-Qt"></a>　及千夜叉众：</p>
  <p id="aQu">‘汝等皆应共，<a id="a-Qv"></a>　护持于北方，</p>
  <p id="aQw">住法诸比丘，<a id="a-Qx"></a>　惭愧声闻等。</p>
  <p id="aQy">汝受我寄付，<a id="a-Qz"></a>　勤加护养育，</p>
  <p id="aR0">过去尊导师，<a id="a-R1"></a>　敕汝令安置，</p>
  <p id="aR2">护持佛正法，<a id="a-R3"></a>　遮障恶众生，</p>
  <p id="aR4">增长三精气，<a id="a-R5"></a>　息诸斗诤讼，</p>
  <p id="aR6">相应诸声闻，<a id="a-R7"></a>　亦当勤护之。<a id="a-R8"></a>’</p>
  <p id="aR9">毗沙门王言：<a id="a-RA"></a>‘如是佛正法，</p>
  <p id="aRB">寄付我顶受，<a id="a-RC"></a>　勤加护养育，</p>
  <p id="aRD">炽然正法眼，<a id="a-RE"></a>　增长三精气，</p>
  <p id="aRF">遮障恶众生，<a id="a-RG"></a>　勤断诸斗讼。</p>
  <p id="aRH">无积聚声闻，<a id="a-RI"></a>　少欲知足者，</p>
  <p id="aRJ">能离诸恶业，<a id="a-RK"></a>　我亦勤护持。</p>
  <p id="aRL">若有能供养，<a id="a-RM"></a>　修行诸声闻，</p>
  <p id="aRN">当以五事增，<a id="a-RO"></a>　饶益于彼等。</p>
  <p id="aRP">腻泽香美味，<a id="a-RQ"></a>　华果众药草，</p>
  <p id="aRR">为令彼受用，<a id="a-RS"></a>　我悉令丰饶。</p>
  <p id="aRT">三种味精气，<a id="a-RU"></a>　彼得增长故，</p>
  <p id="aRV">我等勤护持，<a id="a-RW"></a>　佛法久炽然。<a id="a-RX"></a>’</p>
  <p id="aRY">我复令国王，<a id="a-RZ"></a>　剃发无惭者，</p>
  <p id="aRa">彼等王应遮，<a id="a-Rb"></a>　大众咸皆赞。<a id="a-Rc"></a>”</p>
  <p data-pb></p>
  <h2 id="aRd">咒轮护持品第十五</h2>
  <p id="aRe">尔时，<a id="a-Rf"></a>世尊复告四天王言：<a id="a-Rg"></a>“我今与汝大力雄猛不可害轮大明咒句。<a id="a-Rh"></a>如是咒句，<a id="a-Ri"></a>过去亿百千万诸佛之所演说。<a id="a-Rj"></a>汝若持此大力雄猛不可害轮大明咒句，<a id="a-Rk"></a>一切诸魔及魔眷属尚不敢近，<a id="a-Rl"></a>何能触娆？<a id="a-Rm"></a>”</p>
  <p id="aRn">尔时，<a id="a-Ro"></a>世尊作是语已，<a id="a-Rp"></a>即说咒曰：</p>
  <p id="aRq">“哆绖夜他(一)　阿婆夜陀提(二)　毗喽陀毗羯啰咩(三)　阿那毗[口+梨](四)　阿那逻移(五)　阿毗勤泥(六)　阿拘毗移(七)　阿咒帝(八)　输婆提市(九)　提阇婆底(十)　摩诃提帝(十一)　忧簸舍咩(十二)　迷哆啰伽啼(十三)　阿婆喽[口+兮](十四)　悉达涕(十五)　頞他悉地(十六)　舒婆谟遮(十七)　婆蒱娑婆帝(十八)　娑摩竭啰舒祇(十九)　阿[少/兔]哆[口+梨](二十)　达摩毗诃[口+梨](二十一)　哆他多娑摩底(二十二)　佛陀地虱他泥(二十三)　尸罗毗首地(二十四)　阿[少/(兔)]竭啰咩(二十五)　阿僧诃唎移(二十六)　复多俱致(二十七)　阿毗市聂帝(二十八)　苏婆诃(二十九)。</p>
  <p id="aRr">“诸仁者，<a id="a-Rs"></a>此是汝等四大天王，<a id="a-Rt"></a>大力雄猛不可害轮大明咒句。<a id="a-Ru"></a>如是咒句，<a id="a-Rv"></a>过去亿百千万诸佛之所演说。<a id="a-Rw"></a>汝若持此大力雄猛不可害轮大明咒句，<a id="a-Rx"></a>一切诸魔及魔眷属尚不敢近，<a id="a-Ry"></a>何能触娆？<a id="a-Rz"></a>”</p>
  <p id="aS0">尔时，<a id="a-S1"></a>所有一切诸魔及魔眷属皆悉惊怖无有势力，<a id="a-S2"></a>各各羞惭向佛合掌。</p>
  <p id="aS3">尔时，<a id="a-S4"></a>世尊复告毗沙门天王言：<a id="a-S5"></a>“我今与汝北方大力雄猛不可害轮大明咒句。<a id="a-S6"></a>汝以持此大力雄猛不可害轮大明咒故，<a id="a-S7"></a>于己眷属及他眷属，<a id="a-S8"></a>天、<a id="a-S9"></a>龙、<a id="a-SA"></a>夜叉、<a id="a-SB"></a>罗刹、<a id="a-SC"></a>阿修罗、<a id="a-SD"></a>乾闼婆、<a id="a-SE"></a>鸠槃茶、<a id="a-SF"></a>饿鬼、<a id="a-SG"></a>毗舍遮、<a id="a-SH"></a>富单那、<a id="a-SI"></a>迦吒富单那尚不敢近，<a id="a-SJ"></a>何能触娆？<a id="a-SK"></a>汝于一切恶鬼神所，<a id="a-SL"></a>当得大力雄猛不可害轮。<a id="a-SM"></a>”</p>
  <p id="aSN">尔时，<a id="a-SO"></a>世尊作是语已，<a id="a-SP"></a>即说咒曰：</p>
  <p id="aSQ">“哆绖夜他(一)　勿檀泥(二)　钵罗勿檀泥(三)　勿达那跋帝(四)　渠唎乾陀利(五)　朱唎(六)　栴荼唎(七)　頞唎毗阇耶　末提(八)　驱驱勿檀泥(九)　跋罗吠罗(十)　勿檀泥(十一)　苏婆诃(十二)。</p>
  <p id="aSR">“汝以此咒，<a id="a-SS"></a>北方当得大力雄猛不可害轮，<a id="a-ST"></a>于己眷属及他眷属，<a id="a-SU"></a>尚不敢近，<a id="a-SV"></a>何能触娆？<a id="a-SW"></a>”</p>
  <p id="aSX">尔时，<a id="a-SY"></a>世尊复告提头赖吒天王言：<a id="a-SZ"></a>“我今与汝东方大力雄猛大明咒句，<a id="a-Sa"></a>乃至当得不可害轮。<a id="a-Sb"></a>”</p>
  <p id="aSc">尔时，<a id="a-Sd"></a>世尊作是语已，<a id="a-Se"></a>即说咒曰：</p>
  <p id="aSf">“哆绖夜他(一)　丘喽阇帝(二)　勿喽阇帝(三)　钵罗帝虱虿(丑芥切四)　摩诃萨唎(五)　崎啰跋帝(六)　郁那婆帝(七)　伽楼婆帝(八)　求喽鞞(九)　勿喽鞞(十)　求喽勿喽鞞(十一)　求喽求喽(十二)　勿喽乾提(十三)　勿喽阇帝(十四)　阿罗娑婆帝(十五)　摩罗娑婆帝(十六)　黟泥迷泥(十七)　多豆婆南(十八)　多豆婆南(十九)　苏婆诃(二十)。</p>
  <p id="aSg">“汝以此咒，<a id="a-Sh"></a>东方当得大力雄猛不可害轮，<a id="a-Si"></a>于己眷属及他眷属，<a id="a-Sj"></a>尚不敢近，<a id="a-Sk"></a>何能触娆？<a id="a-Sl"></a>”</p>
  <p id="aSm">尔时，<a id="a-Sn"></a>世尊复告毗楼勒义天王言：<a id="a-So"></a>“我今与汝南方大力雄猛大明咒句，<a id="a-Sp"></a>乃至当得不可害轮。<a id="a-Sq"></a>”</p>
  <p id="aSr">尔时，<a id="a-Ss"></a>世尊作是语已，<a id="a-St"></a>即说咒曰：</p>
  <p id="aSu">“哆绖夜他(一)　耆唎耆唎(二)　耆卢那跋帝(三)　[口+兮]泥(四)　诃腻泥(五)　诃泥那跋帝(六)　群筹群筹(七)　苏婆诃(八)。</p>
  <p id="aSv">“汝以此咒，<a id="a-Sw"></a>南方当得大力雄猛不可害轮，<a id="a-Sx"></a>于己眷属及他眷属，<a id="a-Sy"></a>尚不敢近，<a id="a-Sz"></a>何能触娆？<a id="a-T0"></a>”</p>
  <p id="aT1">尔时，<a id="a-T2"></a>世尊复告毗楼博义天王言：<a id="a-T3"></a>“我当与汝西方大力雄猛不可害轮大明咒句。<a id="a-T4"></a>汝以持此大力雄猛不可害轮大明咒故，<a id="a-T5"></a>于己眷属及他眷属，<a id="a-T6"></a>诸龙、<a id="a-T7"></a>夜叉、<a id="a-T8"></a>罗刹、<a id="a-T9"></a>阿修罗、<a id="a-TA"></a>乾闼婆、<a id="a-TB"></a>鸠槃茶、<a id="a-TC"></a>饿鬼、<a id="a-TD"></a>毗舍遮、<a id="a-TE"></a>富单那、<a id="a-TF"></a>迦吒富单那等，<a id="a-TG"></a>尚不敢近，<a id="a-TH"></a>何能触娆？<a id="a-TI"></a>”</p>
  <p id="aTJ">尔时，<a id="a-TK"></a>世尊作是语已，<a id="a-TL"></a>即说咒曰：</p>
  <p id="aTM">“哆绖夜他(一)　阿毗婆喽泥(二)　婆喽拏跋帝(三)　勿啰竭啰跋帝(四)　婆喽泥(五)　婆喽拏耶世(六)　忧受婆罗(七)　钵啰受娑[口+梨](八)　腻受婆隶(九)　摩诃受婆隶(十)　受婆逻(十一)　摩身达啰舍(十二)　娑阇鞞(十三)　萨婆哆啰毗唎帝(十四)　讫利多耶世失虿(丑芥切十五)　苏婆诃(十六)。</p>
  <p id="aTN">“汝以此咒，<a id="a-TO"></a>西方当得大力雄猛不可害轮，<a id="a-TP"></a>于己眷属及他眷属，<a id="a-TQ"></a>尚不敢近，<a id="a-TR"></a>何能触娆？<a id="a-TS"></a>”</p>
  <p id="aTT">尔时，<a id="a-TU"></a>世尊复告四大天王，<a id="a-TV"></a>而说偈言：</p>
  <p id="aTW">“诸山有称誉，<a id="a-TX"></a>　自在者化作，</p>
  <p id="aTY">极两鸡罗娑，<a id="a-TZ"></a>　香仙佉罗担，</p>
  <p id="aTa">风火及雪山，<a id="a-Tb"></a>　日月所居处，</p>
  <p id="aTc">北方常护持，<a id="a-Td"></a>　世尊真妙法。</p>
  <p id="aTe">般支般遮罗，<a id="a-Tf"></a>　讫尼伽罗度，</p>
  <p id="aTg">彼等常护持，<a id="a-Th"></a>　四维佛正法。</p>
  <p id="aTi">地神大地神，<a id="a-Tj"></a>　黑色大黑色，</p>
  <p id="aTk">罗睺毗摩质，<a id="a-Tl"></a>　须质波罗陀，</p>
  <p id="aTm">婆稚睒婆利，<a id="a-Tn"></a>　及牟真邻陀，</p>
  <p id="aTo">共护于下方，<a id="a-Tp"></a>　世尊真妙法。<a id="a-Tq"></a>”</p>
 </body>
</html>