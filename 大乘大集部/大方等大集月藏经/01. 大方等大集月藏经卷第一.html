<!doctype html>
<html id="z3IBTLsEr" data-ver="1090">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘大集部">
  <meta period="高齐">
 </head>
 <body>
  <h1 id="a1">大方等大集月藏经卷第一</h1>
  <h2 id="a2">月幢神咒品第一</h2>
  <p id="a3">如是我闻：<a id="a-4"></a>一时，<a id="a-5"></a>佛在佉罗帝山牟尼诸仙所依住处，<a id="a-6"></a>与大比丘众有学、<a id="a-7"></a>无学六百万人，<a id="a-8"></a>于诸烦恼坚牢缠缚悉得解脱，<a id="a-9"></a>唯勤方便求断习气，<a id="a-A"></a>及诸菩萨摩诃萨众，<a id="a-B"></a>无量无边、<a id="a-C"></a>不可算数、<a id="a-D"></a>不可称计，<a id="a-E"></a>悉得忍力。<a id="a-F"></a>化诸龙众说《日藏经》已，<a id="a-G"></a>即时西方现大华云，<a id="a-H"></a>所谓优波罗华、<a id="a-I"></a>波头摩华、<a id="a-J"></a>拘牟陀华、<a id="a-K"></a>芬陀利华、<a id="a-L"></a>阿提目多华、<a id="a-M"></a>瞻波迦华、<a id="a-N"></a>婆利师迦华，<a id="a-O"></a>如是华云悉皆来现。<a id="a-P"></a>其华云中现一半月，<a id="a-Q"></a>广十由旬，<a id="a-R"></a>于半月中复现真金重阁讲堂，<a id="a-S"></a>庄严微妙。<a id="a-T"></a>其堂光明过百千万亿日月光明，<a id="a-U"></a>其光悉照佉罗帝山。<a id="a-V"></a>复现种种奇异华云，<a id="a-W"></a>所谓优波罗华，<a id="a-X"></a>乃至婆利师迦华。<a id="a-Y"></a>其华光艳，<a id="a-Z"></a>照牟尼仙所依住处，<a id="a-a"></a>七宝五柱重阁讲堂，<a id="a-b"></a>甚奇微妙，<a id="a-c"></a>隐蔽日月光不能现。<a id="a-d"></a>于其堂中复现半月，<a id="a-e"></a>于半月中有于千叶青色莲华，<a id="a-f"></a>其华台上复有世尊端坐说法。<a id="a-g"></a>其光普照一切大众，<a id="a-h"></a>一一头上皆现半月微妙天鬘，<a id="a-i"></a>复雨种种宝、<a id="a-j"></a>种种华、<a id="a-k"></a>种种香。</p>
  <p id="al">尔时，<a id="a-m"></a>慧命大目揵连，<a id="a-n"></a>见如是等神通变化生希有心，<a id="a-o"></a>又知大众心有所疑，<a id="a-p"></a>从座而起，<a id="a-q"></a>偏袒右肩，<a id="a-r"></a>右膝著地，<a id="a-s"></a>合掌向佛，<a id="a-t"></a>而说偈言：</p>
  <p id="au">“唯佛悉除诸烦恼，<a id="a-v"></a>　于盲冥中能觉悟，</p>
  <p id="aw">为群生故闭恶趣，<a id="a-x"></a>　令诸众生住善道。</p>
  <p id="ay">唯佛降伏诸亿魔，<a id="a-z"></a>　令诸外道失光显，</p>
  <p id="a10">调伏众生住檀尸，<a id="a-11"></a>　枯涸众生烦恼海。</p>
  <p id="a12">八功德水令洗浴，<a id="a-13"></a>　以觉分宝济众生，</p>
  <p id="a14">无量亿众入涅槃，<a id="a-15"></a>　能转无上法轮宝。</p>
  <p id="a16">一切所有诸龙众，<a id="a-17"></a>　为瞋所使行诸恶，</p>
  <p id="a18">渴爱所逼无有慈，<a id="a-19"></a>　唯佛能益令归信。</p>
  <p id="a1A">四天下龙皆来集，<a id="a-1B"></a>　一心归于佛法僧，</p>
  <p id="a1C">尽诸业障及烦恼，<a id="a-1D"></a>　皆护正法而安住。</p>
  <p id="a1E">于此复现妙华云，<a id="a-1F"></a>　中有半月光照曜，</p>
  <p id="a1G">一切现此半月鬘，<a id="a-1H"></a>　今当欲有何佛事？</p>
  <p id="a1I">积此诸华如大山，<a id="a-1J"></a>　雨诸香华及众宝，</p>
  <p id="a1K">大众睹瑞心有疑，<a id="a-1L"></a>　当欲雨于何法雨？</p>
  <p id="a1M">此处微妙最第一，<a id="a-1N"></a>　如此大众皆依住，</p>
  <p id="a1O">于诸过佛修供养，<a id="a-1P"></a>　是人师子如是来。<a id="a-1Q"></a>”</p>
  <p id="a1R">尔时，<a id="a-1S"></a>佛告大目揵连：<a id="a-1T"></a>“西方有世界名月胜，<a id="a-1U"></a>佛号日月光，<a id="a-1V"></a>有月藏童真菩萨摩诃萨，<a id="a-1W"></a>将诸眷属八十亿那由他百千菩萨摩诃萨，<a id="a-1X"></a>欲来向此；<a id="a-1Y"></a>为欲见我礼拜供养，<a id="a-1Z"></a>与大众集说欲随喜，<a id="a-1a"></a>又欲付嘱诸天、<a id="a-1b"></a>龙、<a id="a-1c"></a>夜叉、<a id="a-1d"></a>乾闼婆等正法眼故。<a id="a-1e"></a>”应时月藏菩萨摩诃萨，<a id="a-1f"></a>与其眷属八十亿那由他百千菩萨摩诃萨，<a id="a-1g"></a>从彼世界来至佛所，<a id="a-1h"></a>头面礼足，<a id="a-1i"></a>右绕三匝，<a id="a-1j"></a>住立佛前，<a id="a-1k"></a>皆悉合掌一音说偈：</p>
  <p id="a1l">“吉祥无数劫，<a id="a-1m"></a>　所修为众生！</p>
  <p id="a1n">吉祥见众生，<a id="a-1o"></a>　生死苦所逼！</p>
  <p id="a1p">吉祥以檀施，<a id="a-1q"></a>　大仙作饶益！</p>
  <p id="a1r">吉祥能行施，<a id="a-1s"></a>　超越于人天！</p>
  <p id="a1t">吉祥护净戒，<a id="a-1u"></a>　众生不能动！</p>
  <p id="a1v">吉祥令怒者，<a id="a-1w"></a>　住于慈善心！</p>
  <p id="a1x">吉祥发勇进，<a id="a-1y"></a>　度脱懈怠者！</p>
  <p id="a1z">吉祥离恶道，<a id="a-20"></a>　安置于善趣！</p>
  <p id="a21">吉祥善修忍，<a id="a-22"></a>　容恕怒恶心！</p>
  <p id="a23">吉祥希有事，<a id="a-24"></a>　是故悉归依！</p>
  <p id="a25">吉祥修诸禅，<a id="a-26"></a>　诸天生希有！</p>
  <p id="a27">吉祥悉枯竭，<a id="a-28"></a>　众生诸苦海！</p>
  <p id="a29">吉祥熏修智，<a id="a-2A"></a>　追回恶道轮！</p>
  <p id="a2B">吉祥上菩提，<a id="a-2C"></a>　到最难到处！</p>
  <p id="a2D">吉祥降魔众，<a id="a-2E"></a>　建立正法幢！</p>
  <p id="a2F">吉祥所转者，<a id="a-2G"></a>　最是正法轮！</p>
  <p id="a2H">吉祥愍异空，<a id="a-2I"></a>　降伏诸外道！</p>
  <p id="a2J">吉祥降法雨，<a id="a-2K"></a>　充足渴世间！</p>
  <p id="a2L">吉祥作明证，<a id="a-2M"></a>　天人乾闼婆！</p>
  <p id="a2N">吉祥满世界，<a id="a-2O"></a>　我为最上师！</p>
  <p id="a2P">吉祥安四果，<a id="a-2Q"></a>　应受世供养！</p>
  <p id="a2R">吉祥令亿众，<a id="a-2S"></a>　安住于涅槃！</p>
  <p id="a2T">吉祥久住时，<a id="a-2U"></a>　法眼所建立！</p>
  <p id="a2V">吉祥久住世，<a id="a-2W"></a>　世间无与等！</p>
  <p id="a2X">吉祥菩提果，<a id="a-2Y"></a>　众所获大利！</p>
  <p id="a2Z">吉祥为众生，<a id="a-2a"></a>　宣说无上法！</p>
  <p id="a2b">吉祥以法水，<a id="a-2c"></a>　洗浴诸众生！</p>
  <p id="a2d">吉祥善能度，<a id="a-2e"></a>　是诸天人等！</p>
  <p id="a2f">吉祥能显现，<a id="a-2g"></a>　无垢真妙法！</p>
  <p id="a2h">吉祥除众生，<a id="a-2i"></a>　所有诸烦恼！</p>
  <p id="a2j">吉祥诸僧众，<a id="a-2k"></a>　世间最第一！</p>
  <p id="a2l">吉祥善生世，<a id="a-2m"></a>　能益于人天！</p>
  <p id="a2n">吉祥令四众，<a id="a-2o"></a>　明净善光显！</p>
  <p id="a2p">吉祥令四众，<a id="a-2q"></a>　全护戒律仪！</p>
  <p id="a2r">吉祥行檀舍，<a id="a-2s"></a>　持戒及精进！</p>
  <p id="a2t">吉祥修忍禅，<a id="a-2u"></a>　及以妙般若！</p>
  <p id="a2v">吉祥大梵王，<a id="a-2w"></a>　娑婆世界主！</p>
  <p id="a2x">吉祥大魔王，<a id="a-2y"></a>　诸欲自在王！</p>
  <p id="a2z">吉祥憍尸迦，<a id="a-30"></a>　辅佐诸眷属！</p>
  <p id="a31">吉祥诸天众，<a id="a-32"></a>　及诸宫殿等！</p>
  <p id="a33">吉祥毗沙门，<a id="a-34"></a>　及诸夜叉众！</p>
  <p id="a35">吉祥提头赖，<a id="a-36"></a>　眷属乾闼婆！</p>
  <p id="a37">吉祥毗楼勒，<a id="a-38"></a>　并与鸠槃茶！</p>
  <p id="a39">吉祥毗楼博，<a id="a-3A"></a>　及诸龙军众！</p>
  <p id="a3B">吉祥日月天，<a id="a-3C"></a>　星辰及诸宿！</p>
  <p id="a3D">吉祥大自在，<a id="a-3E"></a>　儿及造界主！</p>
  <p id="a3F">吉祥风火神，<a id="a-3G"></a>　及以地神等！</p>
  <p id="a3H">吉祥诸龙众，<a id="a-3I"></a>　及以阿修罗！</p>
  <p id="a3J">吉祥诸罗刹，<a id="a-3K"></a>　及与紧那罗！</p>
  <p id="a3L">吉祥迦楼罗，<a id="a-3M"></a>　摩睺罗伽等！</p>
  <p id="a3N">吉祥雨甘雨，<a id="a-3O"></a>　行雨大神王！</p>
  <p id="a3P">吉祥护持国，<a id="a-3Q"></a>　一切人中王！</p>
  <p id="a3R">吉祥婆罗门，<a id="a-3S"></a>　刹利毗舍陀！</p>
  <p id="a3T">吉祥所供养，<a id="a-3U"></a>　最胜尊导师！</p>
  <p id="a3V">吉祥愿闻者，<a id="a-3W"></a>　真正无过法！</p>
  <p id="a3X">吉祥诸现未，<a id="a-3Y"></a>　供养三宝者！</p>
  <p id="a3Z">吉祥一切众，<a id="a-3a"></a>　灭除诸烦恼！</p>
  <p id="a3b">吉祥诸众生，<a id="a-3c"></a>　同住于正法！</p>
  <p id="a3d">吉祥檀尸罗，<a id="a-3e"></a>　精进之彼岸！</p>
  <p id="a3f">吉祥禅那度，<a id="a-3g"></a>　忍辱波罗蜜！</p>
  <p id="a3h">吉祥诸一切，<a id="a-3i"></a>　到彼智岸者！</p>
  <p id="a3j">吉祥令诸病，<a id="a-3k"></a>　一切皆除愈！</p>
  <p id="a3l">吉祥皆休息，<a id="a-3m"></a>　一切浊恶世！</p>
  <p id="a3n">吉祥诸众生，<a id="a-3o"></a>　愿令悉解脱！</p>
  <p id="a3p">吉祥令一切，<a id="a-3q"></a>　悉得诸无漏！</p>
  <p id="a3r">吉祥于大地，<a id="a-3s"></a>　种子所生者！</p>
  <p id="a3t">吉祥诸禾稼，<a id="a-3u"></a>　药草树林果！</p>
  <p id="a3v">吉祥彼一切，<a id="a-3w"></a>　依时悉成熟！</p>
  <p id="a3x">吉祥胜地精，<a id="a-3y"></a>　一切处充满！</p>
  <p id="a3z">吉祥人精气，<a id="a-40"></a>　一切皆安住！</p>
  <p id="a41">吉祥法精气，<a id="a-42"></a>　充满一切众！</p>
  <p id="a43">吉祥皆休息，<a id="a-44"></a>　一切诸罪恶！</p>
  <p id="a45">吉祥令众生，<a id="a-46"></a>　而得胜菩提！</p>
  <p id="a47">吉祥于诸法，<a id="a-48"></a>　自在到彼岸！</p>
  <p id="a49">吉祥正法雨，<a id="a-4A"></a>　普润诸众生！</p>
  <p id="a4B">吉祥诸众生，<a id="a-4C"></a>　悉度于三有！</p>
  <p id="a4D">吉祥令一切，<a id="a-4E"></a>　悉证大涅槃！</p>
  <p id="a4F">“大德婆伽婆，<a id="a-4G"></a>我今欲说吉祥章句大力神咒。<a id="a-4H"></a>如是神咒过去诸仙之所宣说，<a id="a-4I"></a>建立守护善能增长吉祥之事，<a id="a-4J"></a>能除一切罪垢恶见，<a id="a-4K"></a>入诸善根增长大悲。<a id="a-4L"></a>以此咒句，<a id="a-4M"></a>悉能资益一切众生，<a id="a-4N"></a>乃至一切獐鹿鸟兽所得闻者，<a id="a-4O"></a>令如是等心得安隐，<a id="a-4P"></a>离浊恶世一切诸障，<a id="a-4Q"></a>众生障、<a id="a-4R"></a>法障如是等障皆悉休息，<a id="a-4S"></a>一切善根随所触法令得入心，<a id="a-4T"></a>念慧坚固，<a id="a-4U"></a>名称形色人所喜乐，<a id="a-4V"></a>勇健无畏，<a id="a-4W"></a>于十善业道坚固安住，<a id="a-4X"></a>檀波罗蜜乃至般若波罗蜜、<a id="a-4Y"></a>四念处乃至十八不共法坚固安住，<a id="a-4Z"></a>大慈大悲、<a id="a-4a"></a>大方便力、<a id="a-4b"></a>一切种智乃至究竟无上涅槃坚固安住，<a id="a-4c"></a>除其造作五无间业、<a id="a-4d"></a>诽谤正法、<a id="a-4e"></a>毁呰贤圣、<a id="a-4f"></a>断常二见，<a id="a-4g"></a>唯除如是诸罪人等。<a id="a-4h"></a>是吉祥句，<a id="a-4i"></a>常为先圣建立加护。<a id="a-4j"></a>如此咒句，<a id="a-4k"></a>亦复能令诸天信受得入十善业道，<a id="a-4l"></a>亦令得入檀波罗蜜乃至般若波罗蜜，<a id="a-4m"></a>四念处乃至十八不共法，<a id="a-4n"></a>大慈大悲、<a id="a-4o"></a>大方便力乃至一切种智、<a id="a-4p"></a>无上涅槃。<a id="a-4q"></a>复能令彼诸魔眷属悉得归信，<a id="a-4r"></a>诸神、<a id="a-4s"></a>龙王、<a id="a-4t"></a>夜叉、<a id="a-4u"></a>罗刹、<a id="a-4v"></a>阿修罗、<a id="a-4w"></a>乾闼婆、<a id="a-4x"></a>紧那罗、<a id="a-4y"></a>伽楼罗、<a id="a-4z"></a>摩睺罗伽、<a id="a-50"></a>饿鬼、<a id="a-51"></a>毗舍阇、<a id="a-52"></a>刹利、<a id="a-53"></a>婆罗门、<a id="a-54"></a>毗舍、<a id="a-55"></a>首陀令入十善业道，<a id="a-56"></a>檀波罗蜜乃至般若波罗蜜，<a id="a-57"></a>大慈大悲、<a id="a-58"></a>大方便力，<a id="a-59"></a>四念处乃至十八不共法，<a id="a-5A"></a>一切智、<a id="a-5B"></a>一切种智、<a id="a-5C"></a>无上涅槃，<a id="a-5D"></a>唯除五逆、<a id="a-5E"></a>诽谤正法、<a id="a-5F"></a>毁呰贤圣。<a id="a-5G"></a>”作是语已，<a id="a-5H"></a>而说咒曰：</p>
  <p id="a5I">“多地夜他旃达利　旃达啰毗提　旃达啰磨咩　旃达啰婆婆犀　旃达啰跋帝　旃达啰不[口+梨]　旃达啰婆[口+兮]　旃达啰差帝[口+梨]　旃达啰阇移　旃达啰頞寄　旃达啰底[口+梨]　旃达啰瞂咩　旃突喽　旃达啰婆啰[口+兮]　旃达啰勿达[口+梨]　旃达啰娑地移　旃达啰娑咩　旃达啰佉祇　旃达啰因达[口+梨]　旃达啰恶差　旃达啰梨鞞　旃达啰簸利鞞　旃达啰跋簁　旃达啰悉那帝　旃达啰簸鬚　旃达啰頞泥　旃达啰祇[口+梨]　旃达啰博差　旃达啰悉泥[口+兮]　旃达啰卢咩　旃达啰鸠闭　旃达啰娑闭　旃达啰受婆隶　旃达啰宾滞　旃达啰恶差　旃达啰薮帝　旃达啰伽泥　旃达啰什鞞　旃达啰悉钵尸　旃达啰磨泥　旃达啰跋帝　迷底唎耶跋帝　迦喽拏跋帝　萨底耶跋帝　多鬚耶跋帝　差耶跋帝　扇多跋帝　底啰跋帝　旃达啰卢寄　薮婆呵。</p>
  <p id="a5J">“世尊，<a id="a-5K"></a>如此神咒，<a id="a-5L"></a>过去诸佛牟尼仙圣建立守护。<a id="a-5M"></a>如此神咒名月幢月，<a id="a-5N"></a>能令众生悉得吉祥归信三宝，<a id="a-5O"></a>灭除一切诸恶重罪，<a id="a-5P"></a>乃至逮得无上涅槃。<a id="a-5Q"></a>”</p>
  <p id="a5R">月藏菩萨说是咒时，<a id="a-5S"></a>三千大千世界六种震动，<a id="a-5T"></a>依欲界、<a id="a-5U"></a>色界一切众生，<a id="a-5V"></a>皆大战悚惊怖不安。<a id="a-5W"></a>于时，<a id="a-5X"></a>诸天雨种种宝、<a id="a-5Y"></a>种种华、<a id="a-5Z"></a>种种香、<a id="a-5a"></a>种种末香、<a id="a-5b"></a>种种衣服、<a id="a-5c"></a>种种卧具、<a id="a-5d"></a>种种璎珞。<a id="a-5e"></a>雨如是等种种物时，<a id="a-5f"></a>如是诸物互相振触，<a id="a-5g"></a>出于种种妙法音声，<a id="a-5h"></a>谓三宝声、<a id="a-5i"></a>三律仪声、<a id="a-5j"></a>三解脱声、<a id="a-5k"></a>三明声、<a id="a-5l"></a>三学声、<a id="a-5m"></a>离三界欲声、<a id="a-5n"></a>三种菩提声、<a id="a-5o"></a>无常声、<a id="a-5p"></a>苦声、<a id="a-5q"></a>无我声、<a id="a-5r"></a>空声、<a id="a-5s"></a>不希望声、<a id="a-5t"></a>离喜声、<a id="a-5u"></a>无生声、<a id="a-5v"></a>如体性声、<a id="a-5w"></a>实际声、<a id="a-5x"></a>法界声、<a id="a-5y"></a>如如声、<a id="a-5z"></a>不去不来声、<a id="a-60"></a>无处不建立不退转不行无窟宅无所依发精进声，<a id="a-61"></a>檀波罗蜜声乃至般若波罗蜜声，<a id="a-62"></a>慈悲喜舍、<a id="a-63"></a>四念处乃至八圣道分声，<a id="a-64"></a>奢摩他、<a id="a-65"></a>毗婆舍那声，<a id="a-66"></a>四摄声、<a id="a-67"></a>四无碍声、<a id="a-68"></a>摄受正法声、<a id="a-69"></a>因缘法声、<a id="a-6A"></a>护正法声；<a id="a-6B"></a>如幻、<a id="a-6C"></a>如梦、<a id="a-6D"></a>如影、<a id="a-6E"></a>如响、<a id="a-6F"></a>如水中月，<a id="a-6G"></a>随诸众生应得度者而摄受之，<a id="a-6H"></a>厌离流转出向空闲阿兰若处，<a id="a-6I"></a>为他说者已自行之不相违背，<a id="a-6J"></a>悉皆如法坚固安住而求一切善根声；<a id="a-6K"></a>十地声、<a id="a-6L"></a>无生忍声、<a id="a-6M"></a>十八不共法声、<a id="a-6N"></a>一切种智声、<a id="a-6O"></a>转法轮声、<a id="a-6P"></a>生死流转令住八圣道不随流转声、<a id="a-6Q"></a>降伏四魔令入无余涅槃声。</p>
  <p id="a6R">闻是声已，<a id="a-6S"></a>此三千大千世界众生及地狱众生等，<a id="a-6T"></a>于彼一切诸众生类，<a id="a-6U"></a>一一众生皆以前身亲善知识因缘力故，<a id="a-6V"></a>随其差别所种善根，<a id="a-6W"></a>若檀、<a id="a-6X"></a>若尸、<a id="a-6Y"></a>若修禅定，<a id="a-6Z"></a>若于声闻及缘觉乘发心起愿，<a id="a-6a"></a>若于无上大菩提果发弘誓愿，<a id="a-6b"></a>于彼众生随本所习，<a id="a-6c"></a>如前诸声悉入其耳，<a id="a-6d"></a>随其善根曾所修行造作业缘，<a id="a-6e"></a>皆能忆念此宿命事，<a id="a-6f"></a>爱重敬信佛法僧宝，<a id="a-6g"></a>速来归依。<a id="a-6h"></a>彼众生中自有业障悉得除尽，<a id="a-6i"></a>于彼命终，<a id="a-6j"></a>一时生天及生人间，<a id="a-6k"></a>俱至佛所而坐听法。<a id="a-6l"></a>如是畜生、<a id="a-6m"></a>饿鬼亦悉来集，<a id="a-6n"></a>皆是先业，<a id="a-6o"></a>亲善知识因缘力故，<a id="a-6p"></a>种善根故若檀若尸，<a id="a-6q"></a>乃至业障而得尽灭，<a id="a-6r"></a>其中亦有即身来至佛所听法，<a id="a-6s"></a>亦有于彼命终生于天人来诣佛所听受正法。<a id="a-6t"></a>如是人天悉来佛所，<a id="a-6u"></a>唯除魔王及诸眷属，<a id="a-6v"></a>四阿修罗王并其眷属。</p>
  <p id="a6w">于时，<a id="a-6x"></a>三千大千世界地平如掌。<a id="a-6y"></a>当于尔时，<a id="a-6z"></a>须弥山、<a id="a-70"></a>铁围山、<a id="a-71"></a>大铁围山、<a id="a-72"></a>黑山，<a id="a-73"></a>是等诸山大海树林皆悉不现，<a id="a-74"></a>唯除佉罗帝山。<a id="a-75"></a>其山广博如十四天下，<a id="a-76"></a>于中人与非人间无空处。<a id="a-77"></a>上方亦如十四天下，<a id="a-78"></a>无量不可计无有边际。<a id="a-79"></a>于虚空中大众充满，<a id="a-7A"></a>为见佛故，<a id="a-7B"></a>礼拜供养故，<a id="a-7C"></a>成熟众生，<a id="a-7D"></a>见大众集为听法故，<a id="a-7E"></a>而来集会。<a id="a-7F"></a>此三千大千世界，<a id="a-7G"></a>随其所有宫殿舍宅、<a id="a-7H"></a>林树药草、<a id="a-7I"></a>茎叶华果、<a id="a-7J"></a>众杂宝物，<a id="a-7K"></a>如是一切，<a id="a-7L"></a>皆悉变成半月而现于彼。<a id="a-7M"></a>一一半月之中出是色光，<a id="a-7N"></a>如千日月和合光明遍照三千大千佛土，<a id="a-7O"></a>如是色相广大庄严。<a id="a-7P"></a>是时，<a id="a-7Q"></a>十方无边佛土一切皆现，<a id="a-7R"></a>于彼佛土菩萨摩诃萨、<a id="a-7S"></a>释天王、<a id="a-7T"></a>梵天王及余天王、<a id="a-7U"></a>龙王、<a id="a-7V"></a>夜叉王、<a id="a-7W"></a>紧那罗王，<a id="a-7X"></a>一切神王承佛威神，<a id="a-7Y"></a>得见此佛及大众集；<a id="a-7Z"></a>复见如是妙色光明，<a id="a-7a"></a>见已皆悉发意欲来，<a id="a-7b"></a>承佛神力，<a id="a-7c"></a>于一念顷即至佛所，<a id="a-7d"></a>礼拜供养，<a id="a-7e"></a>至心听法。</p>
  <p id="a7f">尔时，<a id="a-7g"></a>月藏菩萨摩诃萨，<a id="a-7h"></a>以天宝末、<a id="a-7i"></a>天华、<a id="a-7j"></a>天香、<a id="a-7k"></a>天鬘、<a id="a-7l"></a>天衣散于佛上，<a id="a-7m"></a>三遍散已右绕三匝，<a id="a-7n"></a>住立佛前，<a id="a-7o"></a>合掌白言：<a id="a-7p"></a>“大德婆伽婆，<a id="a-7q"></a>我有罪过，<a id="a-7r"></a>不及于此大众集会，<a id="a-7s"></a>十方所有菩萨摩诃萨于此悉集，<a id="a-7t"></a>我有因缘后来至此。<a id="a-7u"></a>大德婆伽婆，<a id="a-7v"></a>我在本国月胜世界，<a id="a-7w"></a>与诸眷属七日之中入阿颇那迦定；<a id="a-7x"></a>从定起已，<a id="a-7y"></a>即问日月光如来：<a id="a-7z"></a>‘大德婆伽婆，<a id="a-80"></a>徒众眷属今何所去？<a id="a-81"></a>’日月光佛即答我言：<a id="a-82"></a>‘善男子，<a id="a-83"></a>东方去此过百千亿佛世界已，<a id="a-84"></a>次有世界，<a id="a-85"></a>名曰娑婆。<a id="a-86"></a>彼土有佛，<a id="a-87"></a>号释迦牟尼如来应供正遍知，<a id="a-88"></a>住世说法未入涅槃，<a id="a-89"></a>今于彼处大众集会，<a id="a-8A"></a>十方诸佛国土所有菩萨摩诃萨，<a id="a-8B"></a>一切皆集于彼世界，<a id="a-8C"></a>为见释迦牟尼佛礼拜供养听大集经故，<a id="a-8D"></a>我眷属亦复往彼。<a id="a-8E"></a>汝今亦可诣彼佛所，<a id="a-8F"></a>礼拜供养说月幢月咒。<a id="a-8G"></a>’以是因缘我来在后。<a id="a-8H"></a>”</p>
  <p id="a8I">是时，<a id="a-8J"></a>月藏菩萨而说偈言：</p>
  <p id="a8K">“唯佛独是众生父，<a id="a-8L"></a>　于烦恼火而救拔，</p>
  <p id="a8M">我今谢过最胜佛，<a id="a-8N"></a>　以我因缘后来故。</p>
  <p id="a8O">唯佛人天作大明，<a id="a-8P"></a>　普照十方诸国土，</p>
  <p id="a8Q">我今谢过佛法王，<a id="a-8R"></a>　以我因缘后来故。</p>
  <p id="a8S">唯佛能示涅槃道，<a id="a-8T"></a>　趣恶道者追令回，</p>
  <p id="a8U">谢过牟尼大商主，<a id="a-8V"></a>　以我因缘后来故。</p>
  <p id="a8W">唯佛世间大医师，<a id="a-8X"></a>　于失目者与法眼，</p>
  <p id="a8Y">谢过最胜大医王，<a id="a-8Z"></a>　以我因缘后来故。</p>
  <p id="a8a">唯佛能示诸船筏，<a id="a-8b"></a>　令众生度四疾河，</p>
  <p id="a8c">谢过人中最胜者，<a id="a-8d"></a>　以我因缘后来故。</p>
  <p id="a8e">唯佛慈云降法雨，<a id="a-8f"></a>　洗众生意烦恼垢，</p>
  <p id="a8g">谢过大圣胜法尊，<a id="a-8h"></a>　以我因缘后来故。</p>
  <p id="a8i">唯佛一人于四流，<a id="a-8j"></a>　能度众生三有海，</p>
  <p id="a8k">谢过世尊实语者，<a id="a-8l"></a>　以我因缘后来故。</p>
  <p id="a8m">唯佛开诸正法藏，<a id="a-8n"></a>　以七圣财济众生，</p>
  <p id="a8o">谢过大胜法施主，<a id="a-8p"></a>　以我因缘后来故。</p>
  <p id="a8q">唯佛能与众生眼，<a id="a-8r"></a>　于无明闇拔盲瞽，</p>
  <p id="a8s">我本端坐一三昧，<a id="a-8t"></a>　阿颇那禅心安住，</p>
  <p id="a8u">我不见佛现神变，<a id="a-8v"></a>　以我因缘后来故。<a id="a-8w"></a>”</p>
  <p id="a8x">佛言：<a id="a-8y"></a>“善哉！<a id="a-8z"></a>善哉！<a id="a-90"></a>善男子，<a id="a-91"></a>汝大精进能于七日入深禅定。<a id="a-92"></a>如是妙定，<a id="a-93"></a>是丈夫住处，<a id="a-94"></a>是如来住处、<a id="a-95"></a>无上住处。<a id="a-96"></a>善男子，<a id="a-97"></a>汝及眷属七日安住阿颇那迦禅，<a id="a-98"></a>以是义故，<a id="a-99"></a>今悉成就无量亿那由他百千诸天、<a id="a-9A"></a>龙王、<a id="a-9B"></a>夜叉、<a id="a-9C"></a>阿修罗、<a id="a-9D"></a>紧那罗、<a id="a-9E"></a>人非人等，<a id="a-9F"></a>于阿耨多罗三藐三菩提，<a id="a-9G"></a>除其业障、<a id="a-9H"></a>众生障、<a id="a-9I"></a>法障、<a id="a-9J"></a>禅障、<a id="a-9K"></a>烦恼障、<a id="a-9L"></a>觉分障，<a id="a-9M"></a>悉灭无余。<a id="a-9N"></a>彼诸众生，<a id="a-9O"></a>有得不忘菩提心三昧者，<a id="a-9P"></a>于无上道不退转者。<a id="a-9Q"></a>复有众生，<a id="a-9R"></a>于一切佛法得大明忍。<a id="a-9S"></a>彼等众生以此善根，<a id="a-9T"></a>不久于阿耨多罗三藐三菩提而成正觉。<a id="a-9U"></a>如是，<a id="a-9V"></a>善男子，<a id="a-9W"></a>汝以七日入禅定故，<a id="a-9X"></a>一时能灭众生大苦，<a id="a-9Y"></a>令得成就大福德聚。<a id="a-9Z"></a>善男子，<a id="a-9a"></a>若有众生，<a id="a-9b"></a>唯依读诵欲求阿耨多罗三藐三菩提者，<a id="a-9c"></a>是人多喜著于世俗，<a id="a-9d"></a>以世俗故尚不得调己心烦恼，<a id="a-9e"></a>何能调伏他人烦恼？<a id="a-9f"></a>善男子、<a id="a-9g"></a>善女人，<a id="a-9h"></a>乐著读诵求菩提者，<a id="a-9i"></a>便有嫉妒，<a id="a-9j"></a>求名利富贵，<a id="a-9k"></a>高心自是轻慢毁他，<a id="a-9l"></a>以自高故，<a id="a-9m"></a>尚不能得欲界善根，<a id="a-9n"></a>何况能得色、<a id="a-9o"></a>无色界一切善根？<a id="a-9p"></a>又不能得声闻菩提，<a id="a-9q"></a>何况能得辟支佛道及无上菩提？<a id="a-9r"></a>何以故？<a id="a-9s"></a>第一义谛阿耨多罗三藐三菩提，<a id="a-9t"></a>不与声闻、<a id="a-9u"></a>辟支佛共，<a id="a-9v"></a>是故非以世俗能得阿耨多罗三藐三菩提最胜善根大福德聚。</p>
  <p id="a9w">“善男子，<a id="a-9x"></a>譬如星火不能枯竭甚深大海；<a id="a-9y"></a>如是，<a id="a-9z"></a>如是，<a id="a-A0"></a>善男子，<a id="a-A1"></a>不以世俗能竭自身烦恼大海，<a id="a-A2"></a>何能竭他众生烦恼？<a id="a-A3"></a>善男子，<a id="a-A4"></a>譬如一人口所吹风，<a id="a-A5"></a>不能损坏世界大地；<a id="a-A6"></a>如是，<a id="a-A7"></a>善男子，<a id="a-A8"></a>不以世俗能得成就大慈大悲。<a id="a-A9"></a>善男子，<a id="a-AA"></a>譬如藕丝不能秤动须弥山王；<a id="a-AB"></a>如是，<a id="a-AC"></a>善男子，<a id="a-AD"></a>不以世俗能自满于阿耨多罗三藐三菩提智，<a id="a-AE"></a>何能令他得第一义？<a id="a-AF"></a>如是，<a id="a-AG"></a>善男子，<a id="a-AH"></a>能成就阿耨多罗三藐三菩提智者，<a id="a-AI"></a>非世俗也。<a id="a-AJ"></a>何者是第一义？<a id="a-AK"></a>所谓修造一切福事。<a id="a-AL"></a>若修福者，<a id="a-AM"></a>亦当数数熏修身心；<a id="a-AN"></a>若修身者，<a id="a-AO"></a>则能修心；<a id="a-AP"></a>能修心者，<a id="a-AQ"></a>则能修慧；<a id="a-AR"></a>若能修身心修慧，<a id="a-AS"></a>如是之人则能速满六波罗蜜，<a id="a-AT"></a>能以四事摄诸众生，<a id="a-AU"></a>成熟于阿耨多罗三藐三菩提成等正觉，<a id="a-AV"></a>不以世俗也。<a id="a-AW"></a>于世俗中，<a id="a-AX"></a>复有众生计断常二见者，<a id="a-AY"></a>非第一义。<a id="a-AZ"></a>复有众生，<a id="a-Aa"></a>于世俗中我见、<a id="a-Ab"></a>边见，<a id="a-Ac"></a>亦非第一义。<a id="a-Ad"></a>复有众生，<a id="a-Ae"></a>于其世俗求现世乐及后世乐，<a id="a-Af"></a>亦非第一义。<a id="a-Ag"></a>而我不见更有一法，<a id="a-Ah"></a>能尽业障乃至烦恼障，<a id="a-Ai"></a>一日一夜令无量亿那由他百千众生，<a id="a-Aj"></a>悉得敬信佛法僧宝，<a id="a-Ak"></a>成熟安住无上大乘。<a id="a-Al"></a>若有禅士，<a id="a-Am"></a>虽复持戒不能具足，<a id="a-An"></a>禅法不周未得三昧；<a id="a-Ao"></a>是人于禅，<a id="a-Ap"></a>若坐若行，<a id="a-Aq"></a>初夜后夜，<a id="a-Ar"></a>得与禅定相应而住，<a id="a-As"></a>则能除断无量业障，<a id="a-At"></a>能令多亿那由他百千众生，<a id="a-Au"></a>悉得归信，<a id="a-Av"></a>成熟菩提种种善根福德之聚，<a id="a-Aw"></a>况具持戒，<a id="a-Ax"></a>得真法三昧诸陀罗尼忍，<a id="a-Ay"></a>得四梵住宴坐寂定，<a id="a-Az"></a>于七日中所得福德，<a id="a-B0"></a>不可思议，<a id="a-B1"></a>不可为喻！<a id="a-B2"></a>何况能除众生障烦恼障等，<a id="a-B3"></a>尽灭无余，<a id="a-B4"></a>乃至成熟无量众生，<a id="a-B5"></a>向阿耨多罗三藐三菩提，<a id="a-B6"></a>亦能积集无量福聚，<a id="a-B7"></a>又能满足六波罗蜜！<a id="a-B8"></a>何以故？</p>
  <p id="aB9">“是修禅者，<a id="a-BA"></a>若行若坐，<a id="a-BB"></a>除诸障法令心清净，<a id="a-BC"></a>于一切行舍攀缘想，<a id="a-BD"></a>是檀波罗蜜；<a id="a-BE"></a>于舍攀缘想常不休息，<a id="a-BF"></a>是尸波罗蜜；<a id="a-BG"></a>于诸境界不生疮疣，<a id="a-BH"></a>是羼提波罗蜜；<a id="a-BI"></a>不舍于离，<a id="a-BJ"></a>是毗梨耶波罗蜜；<a id="a-BK"></a>于诸事中心不放纵，<a id="a-BL"></a>是禅波罗蜜；<a id="a-BM"></a>诸法体性无生乐忍，<a id="a-BN"></a>是般若波罗蜜。<a id="a-BO"></a>复次，<a id="a-BP"></a>若于境界不起扰浊，<a id="a-BQ"></a>是檀波罗蜜；<a id="a-BR"></a>若于境界无有疮疣，<a id="a-BS"></a>是尸波罗蜜；<a id="a-BT"></a>若于境界不能染污，<a id="a-BU"></a>是羼提波罗蜜；<a id="a-BV"></a>若于境界无有动转，<a id="a-BW"></a>是毗梨耶波罗蜜；<a id="a-BX"></a>若于境界无有计念，<a id="a-BY"></a>是禅波罗蜜；<a id="a-BZ"></a>若于境界一向清净行，<a id="a-Ba"></a>是般若波罗蜜。<a id="a-Bb"></a>复次，<a id="a-Bc"></a>于诸阴舍，<a id="a-Bd"></a>是檀波罗蜜；<a id="a-Be"></a>于诸阴不计念，<a id="a-Bf"></a>是尸波罗蜜；<a id="a-Bg"></a>于诸阴求无我想，<a id="a-Bh"></a>是羼提波罗蜜；<a id="a-Bi"></a>于诸阴起怨家想，<a id="a-Bj"></a>是毗梨耶波罗蜜；<a id="a-Bk"></a>于诸阴不令炽然，<a id="a-Bl"></a>是禅波罗蜜；<a id="a-Bm"></a>于诸阴毕竟弃舍，<a id="a-Bn"></a>是般若波罗蜜。<a id="a-Bo"></a>复次，<a id="a-Bp"></a>于诸界舍，<a id="a-Bq"></a>是檀波罗蜜；<a id="a-Br"></a>于诸界不扰浊，<a id="a-Bs"></a>是尸波罗蜜；<a id="a-Bt"></a>于诸界舍因缘，<a id="a-Bu"></a>是羼提波罗蜜；<a id="a-Bv"></a>于诸界数数弃舍，<a id="a-Bw"></a>是毗梨耶波罗蜜；<a id="a-Bx"></a>于诸界不起发，<a id="a-By"></a>是禅波罗蜜；<a id="a-Bz"></a>于诸界如幻想，<a id="a-C0"></a>是般若波罗蜜。<a id="a-C1"></a>复次，<a id="a-C2"></a>菩萨于诸众生起于慈心，<a id="a-C3"></a>是檀波罗蜜；<a id="a-C4"></a>于诸众生心无憎爱，<a id="a-C5"></a>是尸波罗蜜；<a id="a-C6"></a>于诸众生起于悲想，<a id="a-C7"></a>是羼提波罗蜜；<a id="a-C8"></a>于诸众生起救济想，<a id="a-C9"></a>是毗梨耶波罗蜜；<a id="a-CA"></a>于诸众生以喜摄想，<a id="a-CB"></a>是禅波罗蜜；<a id="a-CC"></a>于诸众生，<a id="a-CD"></a>不作彼此吾我等想，<a id="a-CE"></a>是般若波罗蜜。<a id="a-CF"></a>复次，<a id="a-CG"></a>菩萨于诸众生，<a id="a-CH"></a>以法施之，<a id="a-CI"></a>不生二想，<a id="a-CJ"></a>是檀波罗蜜；<a id="a-CK"></a>于诸众生柔和爱语，<a id="a-CL"></a>是尸波罗蜜；<a id="a-CM"></a>于诸众生不起诸恶，<a id="a-CN"></a>是羼提波罗蜜；<a id="a-CO"></a>于诸众生爱语不退，<a id="a-CP"></a>是毗梨耶波罗蜜；<a id="a-CQ"></a>于诸众生利益怜愍，<a id="a-CR"></a>是禅波罗蜜；<a id="a-CS"></a>于诸众生同行其法，<a id="a-CT"></a>是般若波罗蜜。<a id="a-CU"></a>复次，<a id="a-CV"></a>菩萨安置众生于诸善处，<a id="a-CW"></a>是檀波罗蜜；<a id="a-CX"></a>于一切法而不依倚，<a id="a-CY"></a>是尸波罗蜜；<a id="a-CZ"></a>于一切法以一道入，<a id="a-Ca"></a>是羼提波罗蜜；<a id="a-Cb"></a>于一切法及一切难，<a id="a-Cc"></a>无扰浊想，<a id="a-Cd"></a>是毗梨耶波罗蜜；<a id="a-Ce"></a>于一切法而不分别，<a id="a-Cf"></a>是禅波罗蜜；<a id="a-Cg"></a>能以一字入一切法，<a id="a-Ch"></a>为众生说，<a id="a-Ci"></a>是般若波罗蜜。</p>
  <p id="aCj">“善男子，<a id="a-Ck"></a>如是菩萨摩诃萨，<a id="a-Cl"></a>以此第一义甚深法要，<a id="a-Cm"></a>能满六波罗蜜，<a id="a-Cn"></a>非世俗也。<a id="a-Co"></a>如是，<a id="a-Cp"></a>如是，<a id="a-Cq"></a>善男子，<a id="a-Cr"></a>诸菩萨摩诃萨等，<a id="a-Cs"></a>第一义谛善巧方便，<a id="a-Ct"></a>皆以此法自为为他，<a id="a-Cu"></a>勤修令满六波罗蜜，<a id="a-Cv"></a>速于阿耨多罗三藐三菩提而成正觉。<a id="a-Cw"></a>如是十方现在诸余世界，<a id="a-Cx"></a>所有菩萨摩诃萨等，<a id="a-Cy"></a>第一义谛善巧方便，<a id="a-Cz"></a>一切皆悉以此道法，<a id="a-D0"></a>速于阿耨多罗三藐三菩提而成正觉。<a id="a-D1"></a>当来十方无量阿僧祇诸佛世界，<a id="a-D2"></a>诸菩萨摩诃萨等，<a id="a-D3"></a>皆悉勤修如是甚深第一义谛善巧方便，<a id="a-D4"></a>修六波罗蜜，<a id="a-D5"></a>能于阿耨多罗三藐三菩提而成正觉，<a id="a-D6"></a>非世俗也。<a id="a-D7"></a>彼诸菩萨摩诃萨，<a id="a-D8"></a>为法眼久住绍三宝种使不断绝，<a id="a-D9"></a>勤求修学，<a id="a-DA"></a>为一切众生，<a id="a-DB"></a>执大明炬而作照明，<a id="a-DC"></a>令其止息烦恼道、<a id="a-DD"></a>苦道，<a id="a-DE"></a>与其慧眼，<a id="a-DF"></a>令度一切三有流转，<a id="a-DG"></a>安置无上菩提之道。<a id="a-DH"></a>彼等于圣法默然，<a id="a-DI"></a>初夜后夜舍得相应，<a id="a-DJ"></a>善能出生三昧正受，<a id="a-DK"></a>与三解脱门相应而住。<a id="a-DL"></a>善男子，<a id="a-DM"></a>汝今七日于阿颇那迦禅而入定故，<a id="a-DN"></a>成熟无量诸众生故，<a id="a-DO"></a>是故劝汝及诸善男女等，<a id="a-DP"></a>若现在世、<a id="a-DQ"></a>未来世、<a id="a-DR"></a>末世，<a id="a-DS"></a>于我法中初夜后夜常与于舍相应而住，<a id="a-DT"></a>以正法眼而作照明，<a id="a-DU"></a>绍隆三宝使不断故，<a id="a-DV"></a>为成熟众生故，<a id="a-DW"></a>勤修如是第一义谛，<a id="a-DX"></a>为满六波罗蜜勤修而住。<a id="a-DY"></a>”</p>
  <p id="aDZ">佛告一切诸天人众、<a id="a-Da"></a>龙神夜叉：<a id="a-Db"></a>“应当养育供给是人，<a id="a-Dc"></a>衣服、<a id="a-Dd"></a>饮食、<a id="a-De"></a>卧具、<a id="a-Df"></a>汤药，<a id="a-Dg"></a>随其所须尽给与之，<a id="a-Dh"></a>亦当守护除其灾横，<a id="a-Di"></a>离诸凶衰，<a id="a-Dj"></a>殃恶疾病悉令除灭。<a id="a-Dk"></a>何以故？<a id="a-Dl"></a>与禅相应者是我真子，<a id="a-Dm"></a>从佛口生，<a id="a-Dn"></a>从法化生。<a id="a-Do"></a>若有施主天龙夜叉，<a id="a-Dp"></a>能于现世及未来世与舍相应，<a id="a-Dq"></a>以第一义谛为满六波罗蜜故，<a id="a-Dr"></a>为除众生诸烦恼道及苦道故，<a id="a-Ds"></a>法眼久住绍三宝种使不断故，<a id="a-Dt"></a>汝等施主天龙夜叉皆应护养，<a id="a-Du"></a>并与衣服、<a id="a-Dv"></a>饮食、<a id="a-Dw"></a>卧具、<a id="a-Dx"></a>病瘦汤药，<a id="a-Dy"></a>随其所须尽给与之，<a id="a-Dz"></a>亦应劝请及以赞叹。<a id="a-E0"></a>以彼施主天龙夜叉持我正法，<a id="a-E1"></a>为欲令我法眼久住，<a id="a-E2"></a>绍三宝种使不断故，<a id="a-E3"></a>如是等辈是我真子，<a id="a-E4"></a>从佛口生，<a id="a-E5"></a>从法化生故。<a id="a-E6"></a>比丘、<a id="a-E7"></a>比丘尼、<a id="a-E8"></a>优婆塞、<a id="a-E9"></a>优婆夷，<a id="a-EA"></a>及余清信士，<a id="a-EB"></a>若善男子、<a id="a-EC"></a>善女人，<a id="a-ED"></a>以第一义乃至求于阿耨多罗三藐三菩提者，<a id="a-EE"></a>及养护者，<a id="a-EF"></a>我以彼等寄付于汝，<a id="a-EG"></a>弥勒为首及以贤劫诸菩萨等，<a id="a-EH"></a>当以四事摄受劝化，<a id="a-EI"></a>授其禁戒，<a id="a-EJ"></a>复令住于四无量心、<a id="a-EK"></a>四禅、<a id="a-EL"></a>四无色定、<a id="a-EM"></a>大方便力、<a id="a-EN"></a>大慈大悲乃至十八不共法，<a id="a-EO"></a>当复授与无上道记。<a id="a-EP"></a>”</p>
  <p id="aEQ">尔时，<a id="a-ER"></a>弥勒菩萨摩诃萨以为上首，<a id="a-ES"></a>及与贤劫诸菩萨等，<a id="a-ET"></a>白佛言：<a id="a-EU"></a>“世尊，<a id="a-EV"></a>如是，<a id="a-EW"></a>如是，<a id="a-EX"></a>大德婆伽婆，<a id="a-EY"></a>我当护念彼诸众生，<a id="a-EZ"></a>乃至与其授于阿耨多罗三藐三菩提记。<a id="a-Ea"></a>若现在世及未来世，<a id="a-Eb"></a>乃至法住，<a id="a-Ec"></a>是诸施主作大明者，<a id="a-Ed"></a>亦当与授无上道记。<a id="a-Ee"></a>天、<a id="a-Ef"></a>龙、<a id="a-Eg"></a>夜叉、<a id="a-Eh"></a>揵闼婆等，<a id="a-Ei"></a>于阿兰若处静默修行，<a id="a-Ej"></a>求第一义者，<a id="a-Ek"></a>信乐受持，<a id="a-El"></a>供养供给衣服、<a id="a-Em"></a>卧具乃至汤药，<a id="a-En"></a>随所须者。<a id="a-Eo"></a>”</p>
  <p id="aEp">尔时，<a id="a-Eq"></a>世尊欲重明此义，<a id="a-Er"></a>而说偈言：</p>
  <p id="aEs">“于此世间一日出，<a id="a-Et"></a>　无量亿华悉开敷，</p>
  <p id="aEu">如佛一人出世间，<a id="a-Ev"></a>　众生所怖福华现。</p>
  <p id="aEw">若欲速得十胜力，<a id="a-Ex"></a>　及度坚固诳烦恼，</p>
  <p id="aEy">复欲速得最胜定，<a id="a-Ez"></a>　静默独住阿兰若。</p>
  <p id="aF0">欲得人天信敬受，<a id="a-F1"></a>　及除心之烦恼渴，</p>
  <p id="aF2">欲断于心苦重担，<a id="a-F3"></a>　安心圣道奢摩他。</p>
  <p id="aF4">若欲排却诸恶难，<a id="a-F5"></a>　及诸功德自庄严，</p>
  <p id="aF6">于诸苦海欲自度，<a id="a-F7"></a>　应当安心妙菩提。</p>
  <p id="aF8">若欲得彼七法财，<a id="a-F9"></a>　及欲得于方便忍，</p>
  <p id="aFA">欲为众生说妙法，<a id="a-FB"></a>　常当乐住阿兰若。</p>
  <p id="aFC">六根常与三昧合，<a id="a-FD"></a>　应当寂住阿兰若，</p>
  <p id="aFE">少欲头陀善知足，<a id="a-FF"></a>　此人能入贤圣道。</p>
  <p id="aFG">若能速舍五欲乐，<a id="a-FH"></a>　得五力故灭烦恼，</p>
  <p id="aFI">若于五道度众生，<a id="a-FJ"></a>　自舍过恶住三昧。</p>
  <p id="aFK">若欲得于四无量，<a id="a-FL"></a>　及得无碍四辩才，</p>
  <p id="aFM">欲得四禅彼岸处，<a id="a-FN"></a>　是人应修第一义。</p>
  <p id="aFO">若欲速知于三有，<a id="a-FP"></a>　欲知诸法苦无常，</p>
  <p id="aFQ">及知诸行性相空，<a id="a-FR"></a>　应当乐住阿兰若。</p>
  <p id="aFS">若欲速知二种法，<a id="a-FT"></a>　毗婆舍那奢摩他，</p>
  <p id="aFU">及欲速知有为过，<a id="a-FV"></a>　要当住于菩提心。</p>
  <p id="aFW">独住闲静不放逸，<a id="a-FX"></a>　便能疾舍于世谛，</p>
  <p id="aFY">以精进求第一义，<a id="a-FZ"></a>　能速舍离诸恶道。</p>
  <p id="aFa">若欲枯竭脓血海，<a id="a-Fb"></a>　及欲枯竭烦恼海，</p>
  <p id="aFc">若欲速竭三有海，<a id="a-Fd"></a>　常与圣种心相应。</p>
  <p id="aFe">若欲成熟众生海，<a id="a-Ff"></a>　若欲满诸大愿海，</p>
  <p id="aFg">若欲得知生死际，<a id="a-Fh"></a>　如救头燃处闲静。</p>
  <p id="aFi">欲知本生及居处，<a id="a-Fj"></a>　久远微细所从来，</p>
  <p id="aFk">以诸方便乐闲静，<a id="a-Fl"></a>　摄心于彼得三昧。</p>
  <p id="aFm">若欲游戏禅定海，<a id="a-Fn"></a>　若欲觉悟神通海，</p>
  <p id="aFo">若欲度于渴爱海，<a id="a-Fp"></a>　若欲得于天中最，</p>
  <p id="aFq">若欲得饮正法海，<a id="a-Fr"></a>　若欲见于庄严土，</p>
  <p id="aFs">若欲见于诸佛海，<a id="a-Ft"></a>　欲问甚深诸义海，</p>
  <p id="aFu">欲得如是胜功德，<a id="a-Fv"></a>　及欲速得胜菩提，</p>
  <p id="aFw">当离众恼住兰若，<a id="a-Fx"></a>　以此得道亦不难。</p>
  <p id="aFy">若人百亿诸佛所，<a id="a-Fz"></a>　于多岁数常供养，</p>
  <p id="aG0">若能七日在兰若，<a id="a-G1"></a>　摄根得定福多彼。</p>
  <p id="aG2">若人读诵千亿法，<a id="a-G3"></a>　及解妙义如佛说，</p>
  <p id="aG4">若于七日住兰若，<a id="a-G5"></a>　三昧福聚转多彼。</p>
  <p id="aG6">若人多岁营僧事，<a id="a-G7"></a>　更不造作余种业，</p>
  <p id="aG8">若人七日住兰若，<a id="a-G9"></a>　其人福聚多于彼。</p>
  <p id="aGA">为众说法解深义，<a id="a-GB"></a>　于多年岁无余业，</p>
  <p id="aGC">若能七日心住寂，<a id="a-GD"></a>　其福德聚不可数。</p>
  <p id="aGE">若人营造多佛塔，<a id="a-GF"></a>　伽蓝田业给施僧，</p>
  <p id="aGG">若能七日在兰若，<a id="a-GH"></a>　其福转多胜于彼。</p>
  <p id="aGI">闲静无为佛境界，<a id="a-GJ"></a>　于彼能得净菩提，</p>
  <p id="aGK">若人谤彼住禅者，<a id="a-GL"></a>　是名毁谤诸如来。</p>
  <p id="aGM">若人破塔多百千，<a id="a-GN"></a>　及以焚烧百千寺，</p>
  <p id="aGO">若有毁谤住禅者，<a id="a-GP"></a>　其罪甚多过于彼。</p>
  <p id="aGQ">若有供养住禅者，<a id="a-GR"></a>　饮食衣服及汤药，</p>
  <p id="aGS">是人消灭无量罪，<a id="a-GT"></a>　亦不堕于三恶道。</p>
  <p id="aGU">是故我今普告汝，<a id="a-GV"></a>　欲成佛道常在禅，</p>
  <p id="aGW">若不能住阿兰若，<a id="a-GX"></a>　应当供养于彼人。</p>
  <p id="aGY">若能住禅不放逸，<a id="a-GZ"></a>　则能速满于六度，</p>
  <p id="aGa">欲求大明菩提道，<a id="a-Gb"></a>　以此方便疾能到。</p>
  <p id="aGc">欲求菩提住寂静，<a id="a-Gd"></a>　当舍一切诸缘业，</p>
  <p id="aGe">及离烦恼舍诸乐，<a id="a-Gf"></a>　则能速到檀彼岸。</p>
  <p id="aGg">若舍境界阴界入，<a id="a-Gh"></a>　及舍贪瞋愚痴过，</p>
  <p id="aGi">弃诸烦恼修善业，<a id="a-Gj"></a>　以此能到檀彼岸。</p>
  <p id="aGk">当以慈悲念众生，<a id="a-Gl"></a>　息诸分别不自是，</p>
  <p id="aGm">常能怜愍诸众生，<a id="a-Gn"></a>　即满尸罗波罗蜜。</p>
  <p id="aGo">勤舍罪业修诸禅，<a id="a-Gp"></a>　亦当舍诸阴界入，</p>
  <p id="aGq">爱诸方便常求禅，<a id="a-Gr"></a>　除障到于精进岸。</p>
  <p id="aGs">境界不动不味著，<a id="a-Gt"></a>　为舍因缘修悲喜，</p>
  <p id="aGu">一道清净不移动，<a id="a-Gv"></a>　以此得满忍辱度。</p>
  <p id="aGw">于境界中不念虑，<a id="a-Gx"></a>　离疾不乐得于喜，</p>
  <p id="aGy">诸法离掉无分别，<a id="a-Gz"></a>　不染不愁是为舍。</p>
  <p id="aH0">阴界如幻无起作，<a id="a-H1"></a>　相续修行不断绝，</p>
  <p id="aH2">善修了知如是法，<a id="a-H3"></a>　以此得满般若度。</p>
  <p id="aH4">故我今告一切众，<a id="a-H5"></a>　若有欲除诸罪业，</p>
  <p id="aH6">求忍三昧陀罗尼，<a id="a-H7"></a>　当知如是住寂静。</p>
  <p id="aH8">若欲超越声闻乘，<a id="a-H9"></a>　及欲超越缘觉乘，</p>
  <p id="aHA">又欲疾得胜佛地，<a id="a-HB"></a>　应当速住阿兰若。</p>
  <p id="aHC">若心摄住阿兰若，<a id="a-HD"></a>　以此即是供诸佛，</p>
  <p id="aHE">于是能舍一切罪，<a id="a-HF"></a>　是则能满于六度。</p>
  <p id="aHG">当得作佛三有最，<a id="a-HH"></a>　能转清净正法轮，</p>
  <p id="aHI">枯竭众生诸恶趣，<a id="a-HJ"></a>　度脱众生三有海。</p>
  <p id="aHK">当舍恶见诸缘事，<a id="a-HL"></a>　常发最胜菩提心，</p>
  <p id="aHM">应当速向兰若处，<a id="a-HN"></a>　于彼当成如是德。<a id="a-HO"></a>”</p>
  <p id="aHP">尔时，<a id="a-HQ"></a>世尊说此经时，<a id="a-HR"></a>诸会大众闻是甚深第一义禅，<a id="a-HS"></a>有于过去善修集者九万二千人，<a id="a-HT"></a>得无生法忍。<a id="a-HU"></a>七十亿那由他百千众生，<a id="a-HV"></a>得种种三昧诸陀罗尼及无生忍。<a id="a-HW"></a>八万一千人得授阿耨多罗三藐三菩提记。<a id="a-HX"></a>如恒河沙等众生未发无上菩提心者，<a id="a-HY"></a>悉皆发心，<a id="a-HZ"></a>于阿耨多罗三藐三菩提得不退转。</p>
 </body>
</html>