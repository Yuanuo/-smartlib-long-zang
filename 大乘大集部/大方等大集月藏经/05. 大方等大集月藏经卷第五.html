<!doctype html>
<html id="z3IBTMFEv" data-ver="1414">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘大集部">
  <meta period="高齐">
 </head>
 <body>
  <h1 id="a1">大方等大集月藏经卷第五</h1>
  <h2 id="a2">诸恶鬼神得敬信品第八上</h2>
  <p id="a3">尔时，<a id="a-4"></a>护世四大天王，<a id="a-5"></a>见无量阿僧祇天、<a id="a-6"></a>龙、<a id="a-7"></a>夜叉乃至迦吒富单那等，<a id="a-8"></a>种种色、<a id="a-9"></a>种种形、<a id="a-A"></a>种种欲、<a id="a-B"></a>种种行、<a id="a-C"></a>种种性。<a id="a-D"></a>彼等于诸众生性无慈愍，<a id="a-E"></a>瞋恶粗穬，<a id="a-F"></a>不观后世畏，<a id="a-G"></a>不入他分无所护持，<a id="a-H"></a>数恼刹利乃至畜生，<a id="a-I"></a>夺其精气，<a id="a-J"></a>食其血肉。<a id="a-K"></a>是诸鬼神俱来集已，<a id="a-L"></a>时四天王欢喜踊跃，<a id="a-M"></a>各自问其所领大将。</p>
  <p id="aN">毗沙门天王问散脂夜叉大将言：<a id="a-O"></a>“此四天下所有夜叉，<a id="a-P"></a>若卵生、<a id="a-Q"></a>胎生、<a id="a-R"></a>湿生、<a id="a-S"></a>化生，<a id="a-T"></a>或依城邑聚落、<a id="a-U"></a>舍宅塔寺、<a id="a-V"></a>园林山谷、<a id="a-W"></a>河井泉池、<a id="a-X"></a>塳间树下、<a id="a-Y"></a>旷野田中、<a id="a-Z"></a>闲林空舍、<a id="a-a"></a>大海宝洲，<a id="a-b"></a>若地行、<a id="a-c"></a>水行、<a id="a-d"></a>空行一切无余，<a id="a-e"></a>今悉来集世尊所不？<a id="a-f"></a>”</p>
  <p id="ag">散脂大将言：<a id="a-h"></a>“大王，<a id="a-i"></a>此四天下所有夜叉，<a id="a-j"></a>乃至大海宝洲，<a id="a-k"></a>若地行、<a id="a-l"></a>水行、<a id="a-m"></a>空行一切无余，<a id="a-n"></a>今悉来集在世尊所。<a id="a-o"></a>”</p>
  <p id="ap">提头赖吒天王问乐欲乾闼婆大将言：<a id="a-q"></a>“此四天下所有乾闼婆......”余如上说。</p>
  <p id="ar">毗楼勒叉天王问檀帝鸠槃荼大将言：<a id="a-s"></a>“此四天下所有鸠槃茶......”余如上说。</p>
  <p id="at">毗楼博叉天王问善现龙王言：<a id="a-u"></a>“此四天下所有诸龙、<a id="a-v"></a>摩睺罗伽、<a id="a-w"></a>伽楼罗、<a id="a-x"></a>诸饿鬼等，<a id="a-y"></a>若卵生、<a id="a-z"></a>胎生、<a id="a-10"></a>湿生、<a id="a-11"></a>化生，<a id="a-12"></a>若依城邑聚落舍宅乃至大海宝洲，<a id="a-13"></a>若地行、<a id="a-14"></a>水行、<a id="a-15"></a>空行一切无余，<a id="a-16"></a>今悉来集世尊所不？<a id="a-17"></a>”</p>
  <p id="a18">善现龙王言：<a id="a-19"></a>“大王，<a id="a-1A"></a>此四天下所有诸龙乃至饿鬼一切无余，<a id="a-1B"></a>今悉来集在世尊前。<a id="a-1C"></a>”</p>
  <p id="a1D">尔时，<a id="a-1E"></a>四大天王、<a id="a-1F"></a>释提桓因、<a id="a-1G"></a>娑婆世界主大梵天王、<a id="a-1H"></a>正辩梵天，<a id="a-1I"></a>合掌向佛一心敬礼而作是言：<a id="a-1J"></a>“大德婆伽婆，<a id="a-1K"></a>此四天下所有天、<a id="a-1L"></a>龙、<a id="a-1M"></a>乾闼婆、<a id="a-1N"></a>紧那罗、<a id="a-1O"></a>夜叉、<a id="a-1P"></a>罗刹、<a id="a-1Q"></a>鸠槃茶、<a id="a-1R"></a>毗舍遮、<a id="a-1S"></a>摩睺罗伽、<a id="a-1T"></a>伽楼罗、<a id="a-1U"></a>诸饿鬼等，<a id="a-1V"></a>若卵生、<a id="a-1W"></a>胎生、<a id="a-1X"></a>湿生、<a id="a-1Y"></a>化生，<a id="a-1Z"></a>若地行、<a id="a-1a"></a>水行、<a id="a-1b"></a>空行一切无余，<a id="a-1c"></a>今悉来集在世尊所。<a id="a-1d"></a>我等受诸大智人语劝请如来，<a id="a-1e"></a>唯愿世尊，<a id="a-1f"></a>哀愍我等诸众生故，<a id="a-1g"></a>令恶众生得敬信故，<a id="a-1h"></a>为正法眼得久住故，<a id="a-1i"></a>绍三宝种不断绝故，<a id="a-1j"></a>令地精气、<a id="a-1k"></a>众生精气、<a id="a-1l"></a>正法精气久住增长故，<a id="a-1m"></a>又令善道及涅槃道、<a id="a-1n"></a>八真圣道常不灭坏及增长故。<a id="a-1o"></a>世尊，<a id="a-1p"></a>此阎浮提所有城邑聚落舍宅乃至宝洲一切无余，<a id="a-1q"></a>天、<a id="a-1r"></a>龙、<a id="a-1s"></a>夜叉乃至迦吒富单那等，<a id="a-1t"></a>随其所宜分布付嘱，<a id="a-1u"></a>令护持故。<a id="a-1v"></a>今此大集一切天王，<a id="a-1w"></a>一切龙王乃至毗舍遮王，<a id="a-1x"></a>各将眷属皆悉来集。<a id="a-1y"></a>以彼一切付嘱是等，<a id="a-1z"></a>令其教授忆念摄受同行其法。<a id="a-20"></a>令彼诸天乃至迦吒富单那等，<a id="a-21"></a>各于己分护持养育，<a id="a-22"></a>勿自纵舍亦莫恼他，<a id="a-23"></a>见恼他者令其遮护不得纵舍。<a id="a-24"></a>令彼各于己分，<a id="a-25"></a>发大勇力正护养育。<a id="a-26"></a>若彼发大勇力应生欢喜，<a id="a-27"></a>彼则喜乐，<a id="a-28"></a>名称流布，<a id="a-29"></a>获大福报。<a id="a-2A"></a>”</p>
  <p id="a2B">尔时，<a id="a-2C"></a>世尊受其劝请，<a id="a-2D"></a>慈悲怜愍彼等众故，<a id="a-2E"></a>遍观一切诸来大众，<a id="a-2F"></a>即举右臂而作是言：<a id="a-2G"></a>“汝等贤首一切大众，<a id="a-2H"></a>各各谛听！<a id="a-2I"></a>我当解说。<a id="a-2J"></a>佛出世难如优昙华，<a id="a-2K"></a>离八难难如顺时香树，<a id="a-2L"></a>闻正法难如雨阎浮檀金，<a id="a-2M"></a>遇戒定僧为供养难如诣大海宝洲，<a id="a-2N"></a>于三宝所得净信难如求如意珠，<a id="a-2O"></a>值遇三宝为布施难如求功德天贤瓶，<a id="a-2P"></a>受持戒难如牛头旃檀洲难可得到，<a id="a-2Q"></a>于众生所起悲愍难如值勇健怨贼执金刚杵难得脱免，<a id="a-2R"></a>谨慎知足难如善作马祀（梵语阿湿婆迷陀耶若，<a id="a-2S"></a>此云马宝柱，<a id="a-2T"></a>祀为此祀者，<a id="a-2U"></a>唯阎浮提王之所能也)。</p>
  <p id="a2V">“诸贤首，<a id="a-2W"></a>有十种平等，<a id="a-2X"></a>若有众生具此平等，<a id="a-2Y"></a>于流转时恒受胜报，<a id="a-2Z"></a>速能得入无畏大城。<a id="a-2a"></a>何等为十？<a id="a-2b"></a>一者、<a id="a-2c"></a>众生平等，<a id="a-2d"></a>二者、<a id="a-2e"></a>法平等，<a id="a-2f"></a>三者、<a id="a-2g"></a>清净平等，<a id="a-2h"></a>四者、<a id="a-2i"></a>布施平等，<a id="a-2j"></a>五者、<a id="a-2k"></a>戒平等，<a id="a-2l"></a>六者、<a id="a-2m"></a>忍平等，<a id="a-2n"></a>七者、<a id="a-2o"></a>精进平等，<a id="a-2p"></a>八者、<a id="a-2q"></a>禅平等，<a id="a-2r"></a>九者、<a id="a-2s"></a>智平等，<a id="a-2t"></a>十者、<a id="a-2u"></a>一切法清净平等。</p>
  <p id="a2v">“诸仁者，<a id="a-2w"></a>于彼何者众生平等？<a id="a-2x"></a>众生者，<a id="a-2y"></a>谓三界所有一切众生。<a id="a-2z"></a>若有众生自爱己身，<a id="a-30"></a>欲得活命求乐离苦，<a id="a-31"></a>应如是学。<a id="a-32"></a>若有丈夫寿者作业，<a id="a-33"></a>若善不善，<a id="a-34"></a>自作教他，<a id="a-35"></a>现见受报。<a id="a-36"></a>是故诸仁者，<a id="a-37"></a>若求乐离苦，<a id="a-38"></a>彼应如是，<a id="a-39"></a>若身口意作诸善业不作恶业，<a id="a-3A"></a>若此身、<a id="a-3B"></a>若后身自益益他，<a id="a-3C"></a>自善善他不作恶业。<a id="a-3D"></a>诸仁者，<a id="a-3E"></a>是名众生平等。</p>
  <p id="a3F">“诸仁者，<a id="a-3G"></a>于彼何者法平等？<a id="a-3H"></a>法者，<a id="a-3I"></a>若有众生求乐离苦，<a id="a-3J"></a>欣生畏死，<a id="a-3K"></a>恩爱不离，<a id="a-3L"></a>怨憎不会，<a id="a-3M"></a>如此之人心海所溺。<a id="a-3N"></a>何以故？<a id="a-3O"></a>若有众生，<a id="a-3P"></a>计著我者生死流转，<a id="a-3Q"></a>不见清净解脱道故。<a id="a-3R"></a>是故于法平等思惟观察，<a id="a-3S"></a>不离众生有法，<a id="a-3T"></a>不离法有众生，<a id="a-3U"></a>如众生体性即是我体性，<a id="a-3V"></a>如我体性即是一切法体性，<a id="a-3W"></a>如一切法体性即是佛法体性。<a id="a-3X"></a>如是观诸法平等时，<a id="a-3Y"></a>众生即阴不可得，<a id="a-3Z"></a>离阴不可得，<a id="a-3a"></a>和合不可得，<a id="a-3b"></a>离和合亦不可得，<a id="a-3c"></a>非法非非法。<a id="a-3d"></a>是人如是得住无相，<a id="a-3e"></a>是名法平等。</p>
  <p id="a3f">“诸仁者，<a id="a-3g"></a>于彼何者清净平等？<a id="a-3h"></a>谓得人身具满十德。<a id="a-3i"></a>何等为十？<a id="a-3j"></a>一者、<a id="a-3k"></a>离下贱家；<a id="a-3l"></a>二者、<a id="a-3m"></a>不钝；<a id="a-3n"></a>三者、<a id="a-3o"></a>不哑；<a id="a-3p"></a>四者、<a id="a-3q"></a>诸根不缺；<a id="a-3r"></a>五者、<a id="a-3s"></a>得男子身；<a id="a-3t"></a>六者、<a id="a-3u"></a>颜容端正；<a id="a-3v"></a>七者、<a id="a-3w"></a>得好眷属；<a id="a-3x"></a>八者、<a id="a-3y"></a>不贫；<a id="a-3z"></a>九者、<a id="a-40"></a>不为他欺，<a id="a-41"></a>发言有中；<a id="a-42"></a>十者、<a id="a-43"></a>多人瞻仰。<a id="a-44"></a>何以故？<a id="a-45"></a>言得人身名清净平等。<a id="a-46"></a>如得人身故，<a id="a-47"></a>得三律仪离三恶道，<a id="a-48"></a>能求三乘三种菩提随所而得。<a id="a-49"></a>云何清净平等？<a id="a-4A"></a>若人能得菩提，<a id="a-4B"></a>于一切法心无所依，<a id="a-4C"></a>于一切内外境界心无所依。<a id="a-4D"></a>是人不依一切法，<a id="a-4E"></a>于如如无所取，<a id="a-4F"></a>见一切法不取内心、<a id="a-4G"></a>不取外心，<a id="a-4H"></a>于二境界极得寂定。<a id="a-4I"></a>是人如是正见清净法时，<a id="a-4J"></a>不见内外有众生、<a id="a-4K"></a>命者、<a id="a-4L"></a>寿者、<a id="a-4M"></a>生者、<a id="a-4N"></a>人者、<a id="a-4O"></a>众数、<a id="a-4P"></a>养育、<a id="a-4Q"></a>作者、<a id="a-4R"></a>使作者、<a id="a-4S"></a>起者、<a id="a-4T"></a>使起者、<a id="a-4U"></a>受者、<a id="a-4V"></a>使受者、<a id="a-4W"></a>知者、<a id="a-4X"></a>见者。<a id="a-4Y"></a>是人如是于诸众生得见无我清净平等，<a id="a-4Z"></a>无众生、<a id="a-4a"></a>无命、<a id="a-4b"></a>无我，<a id="a-4c"></a>离欲清净不起边见，<a id="a-4d"></a>如是得入众生清净平等，<a id="a-4e"></a>如是得入一切法空，<a id="a-4f"></a>无行智印无相无愿，<a id="a-4g"></a>如是得入众生清净平等。<a id="a-4h"></a>是人以彼法成熟众生，<a id="a-4i"></a>而不坏我，<a id="a-4j"></a>亦不坏事及不坏财。<a id="a-4k"></a>若知一切众生体性平等，<a id="a-4l"></a>则知一切法体性；<a id="a-4m"></a>若一切法体性即是佛法体性，<a id="a-4n"></a>是名一切法平等佛法，<a id="a-4o"></a>是名清净平等。</p>
  <p id="a4p">“诸仁者，<a id="a-4q"></a>于彼何者布施清净平等？<a id="a-4r"></a>诸仁者，<a id="a-4s"></a>以四种布施清净平等，<a id="a-4t"></a>以布施故，<a id="a-4u"></a>众生于流转时恒受胜报，<a id="a-4v"></a>速能得入无畏大城。<a id="a-4w"></a>何等为四？<a id="a-4x"></a>一者、<a id="a-4y"></a>于一切众生起怜愍心，<a id="a-4z"></a>二者、<a id="a-50"></a>平等心，<a id="a-51"></a>三者、<a id="a-52"></a>大慈心，<a id="a-53"></a>四者、<a id="a-54"></a>大悲心。<a id="a-55"></a>此为四种布施清净平等，<a id="a-56"></a>众生于流转时恒受胜报，<a id="a-57"></a>速能得入无畏大城。</p>
  <p id="a58">“诸仁者，<a id="a-59"></a>于彼何者于一切众生起怜愍心清净平等？<a id="a-5A"></a>若有众生求乐离苦，<a id="a-5B"></a>恩爱不离，<a id="a-5C"></a>怨憎不会，<a id="a-5D"></a>欲得长寿、<a id="a-5E"></a>利养、<a id="a-5F"></a>名称、<a id="a-5G"></a>富贵、<a id="a-5H"></a>五欲，<a id="a-5I"></a>应如是学：<a id="a-5J"></a>‘如我爱欲，<a id="a-5K"></a>喜重自己身命无有厌足，<a id="a-5L"></a>以一切方便无上护持无有价量；<a id="a-5M"></a>如是于一切众生，<a id="a-5N"></a>一一众生乃至虫蚁，<a id="a-5O"></a>爱欲喜重自己身命无有厌足，<a id="a-5P"></a>以一切方便无上护持无有价量。<a id="a-5Q"></a>我何故于他众生于他寿者，<a id="a-5R"></a>作恼作害，<a id="a-5S"></a>夺活命具，<a id="a-5T"></a>离其命根，<a id="a-5U"></a>坏其命根？<a id="a-5V"></a>若我于他众生于他寿者生恼离命，<a id="a-5W"></a>以离一一命故，<a id="a-5X"></a>我当亿百千世于世世中还彼离命受诸苦恼。<a id="a-5Y"></a>我从今日于诸众生，<a id="a-5Z"></a>起父母想及男女想，<a id="a-5a"></a>乃至虫蚁亦作父母及男女想，<a id="a-5b"></a>更不恼害他命，<a id="a-5c"></a>亦不夺他活命之具，<a id="a-5d"></a>不离坏命，<a id="a-5e"></a>亦不教他夺其精气及断命根。<a id="a-5f"></a>如是我当亿那由他千百劫流转生死于世世中受身命时，<a id="a-5g"></a>无能恼害夺活命具及离坏命者。<a id="a-5h"></a>何以故？<a id="a-5i"></a>一切众生，<a id="a-5j"></a>无有非我父母兄弟男女等者，<a id="a-5k"></a>如是我于一切众生无有非其父母兄弟男女等者。<a id="a-5l"></a>以是因缘，<a id="a-5m"></a>我曾与一切众生亲，<a id="a-5n"></a>一切众生曾与我亲，<a id="a-5o"></a>我若于亲而生恼者，<a id="a-5p"></a>是所不应。<a id="a-5q"></a>所谓恼者，<a id="a-5r"></a>我若触恼刹利，<a id="a-5s"></a>令彼刹利于己境界国土人民，<a id="a-5t"></a>于诸所欲不生知足；<a id="a-5u"></a>及婆罗门乃至畜生，<a id="a-5v"></a>触恼其心令不知足，<a id="a-5w"></a>以是因缘共相战斗诤论、<a id="a-5x"></a>讥毁诉讼、<a id="a-5y"></a>谄诳妄语、<a id="a-5z"></a>互相支解及断命根。<a id="a-60"></a>是故我今于诸众生休息触恼及断命根，<a id="a-61"></a>我以此布施清净平等因缘故，<a id="a-62"></a>于流转时无能触恼共我斗战诤论、<a id="a-63"></a>讥毁诉讼、<a id="a-64"></a>谄诳妄语、<a id="a-65"></a>支解断命。<a id="a-66"></a>’是名触恼。</p>
  <p id="a67">“于彼何者害命？<a id="a-68"></a>彼应如是学：<a id="a-69"></a>‘一切众生与我亲，<a id="a-6A"></a>我与一切众生亲。<a id="a-6B"></a>我若害众生命是所不应，<a id="a-6C"></a>我若作非时风雨、<a id="a-6D"></a>亢旱灾雹、<a id="a-6E"></a>雨尘闇曀、<a id="a-6F"></a>枯涸诸水、<a id="a-6G"></a>损减华果药草众味，<a id="a-6H"></a>以是因缘众生饥渴，<a id="a-6I"></a>四大增动生种种病，<a id="a-6J"></a>因其病故而取命终。<a id="a-6K"></a>是故我于一切众生休息害命，<a id="a-6L"></a>以休息故，<a id="a-6M"></a>地味精气不复隐没，<a id="a-6N"></a>以是因缘令诸众生离于饥渴，<a id="a-6O"></a>四大不动，<a id="a-6P"></a>诸病不生，<a id="a-6Q"></a>不因于彼而取命终。<a id="a-6R"></a>我以此布施清净平等，<a id="a-6S"></a>乃至于流转时，<a id="a-6T"></a>我更不受饥渴病苦。<a id="a-6U"></a>’是名害命。</p>
  <p id="a6V">“于彼何者活命之具？<a id="a-6W"></a>彼所资身命者，<a id="a-6X"></a>应如是学：<a id="a-6Y"></a>‘一切众生与我亲，<a id="a-6Z"></a>我与一切众生亲。<a id="a-6a"></a>我若于彼夺活命具，<a id="a-6b"></a>是所不应。<a id="a-6c"></a>若夺众生华果药草、<a id="a-6d"></a>五谷精气活命具者，<a id="a-6e"></a>令彼众生食恶华果药草、<a id="a-6f"></a>五谷众味精气，<a id="a-6g"></a>令其身心损瘦无力，<a id="a-6h"></a>失念瞋恶、<a id="a-6i"></a>轻躁粗横，<a id="a-6j"></a>恶色多病。<a id="a-6k"></a>是故我当随顺过去诸天仙教，<a id="a-6l"></a>于一一华果众味精气六十四分中，<a id="a-6m"></a>取一分精气以活身命，<a id="a-6n"></a>余六十三分留活众生令受安乐。<a id="a-6o"></a>我今以是知足因缘，<a id="a-6p"></a>乃至于流转时，<a id="a-6q"></a>我更不食无味精气残害之食，<a id="a-6r"></a>具大威力，<a id="a-6s"></a>强记软心，<a id="a-6t"></a>好色无病。<a id="a-6u"></a>’是名活命之具。</p>
  <p id="a6v">“于彼何者离别命？<a id="a-6w"></a>若以恶心视诸众生，<a id="a-6x"></a>气嘘其身散乱其心，<a id="a-6y"></a>于彼节节夺其精气，<a id="a-6z"></a>夺精气故令其身心为苦所恼。<a id="a-70"></a>应如是学：<a id="a-71"></a>‘我与一切众生亲，<a id="a-72"></a>乃至是所不应。<a id="a-73"></a>我若于亲恶心视之，<a id="a-74"></a>气嘘其身散乱其心，<a id="a-75"></a>于身支节夺其精气，<a id="a-76"></a>故令我亲身心得苦。<a id="a-77"></a>以是因缘乃至于流转时，<a id="a-78"></a>无有非人恶心视我，<a id="a-79"></a>亦不气嘘我身散乱我心，<a id="a-7A"></a>不夺精气。<a id="a-7B"></a>’是名离别命。</p>
  <p id="a7C">“于彼何者坏命？<a id="a-7D"></a>若诸众生为自食故，<a id="a-7E"></a>割截支节尽夺精气，<a id="a-7F"></a>山木高处深水大河推令堕落，<a id="a-7G"></a>若与毒药使起尸鬼，<a id="a-7H"></a>若作厌蛊及余物害，<a id="a-7I"></a>若断饮食，<a id="a-7J"></a>或斩其首以断命根。<a id="a-7K"></a>以是因缘，<a id="a-7L"></a>汝等若自爱己欲得长寿、<a id="a-7M"></a>求乐离苦、<a id="a-7N"></a>名称富贵及求解脱，<a id="a-7O"></a>应如是学：<a id="a-7P"></a>‘我与一切众生亲，<a id="a-7Q"></a>一切众生与我亲。<a id="a-7R"></a>若我为自食故，<a id="a-7S"></a>夺其精气、<a id="a-7T"></a>割截支节乃至斩首，<a id="a-7U"></a>是所不应。<a id="a-7V"></a>以此因缘乃至于流转时，<a id="a-7W"></a>无能斩首坏我命者。<a id="a-7X"></a>’是名坏命。</p>
  <p id="a7Y">“此是清净平等！<a id="a-7Z"></a>诸仁者，<a id="a-7a"></a>若复怜愍一切诸众生故，<a id="a-7b"></a>为之积集功德智慧，<a id="a-7c"></a>断除一切虚诳幻见，<a id="a-7d"></a>得坚固勇猛求一切善如说修行，<a id="a-7e"></a>为命因缘于他众生不起恶念，<a id="a-7f"></a>于诸众生不起害心，<a id="a-7g"></a>所持禁戒与众生共，<a id="a-7h"></a>见众生乐深生欢喜，<a id="a-7i"></a>于己乐缘自能知足，<a id="a-7j"></a>一切爱事无不能舍，<a id="a-7k"></a>于一切法无吝惜心，<a id="a-7l"></a>常怖三界于诸忍事力能堪受，<a id="a-7m"></a>信无常相能如说行，<a id="a-7n"></a>于己有失能自观察，<a id="a-7o"></a>见他有失则生悲愍，<a id="a-7p"></a>于诸善法无有厌足，<a id="a-7q"></a>常发露忏悔，<a id="a-7r"></a>得无边回向能求深法，<a id="a-7s"></a>于诸众生作福田心，<a id="a-7t"></a>求厌离智于三界狱流转烦恼能得怖畏，<a id="a-7u"></a>勤息众生一切苦恼，<a id="a-7v"></a>能求一切佛法，<a id="a-7w"></a>能发休息诸恶道心，<a id="a-7x"></a>于一切法善得安住。<a id="a-7y"></a>诸仁者，<a id="a-7z"></a>是名世间清净平等。</p>
  <p id="a80">“诸仁者，<a id="a-81"></a>我今当说第一义清净平等。<a id="a-82"></a>”作是说已，<a id="a-83"></a>即说咒曰：</p>
  <p id="a84">“多地也他　夜咩夜咩　钵罗佉夜咩　优钵啰佉夜咩　夜寐　耶夜咩　佉夜夜咩　苏婆诃。<a id="a-85"></a>”</p>
  <p id="a86">说此法门时，<a id="a-87"></a>八百六十万紧那罗、<a id="a-88"></a>乾闼婆等，<a id="a-89"></a>远尘离垢得法眼净。</p>
  <p id="a8A">尔时，<a id="a-8B"></a>世尊复说咒曰：</p>
  <p id="a8C">“多地也他　瞿竭[口+梨]　瞿竭[口+梨]　夜婆瞿竭[口+梨]　忧婆夜婆　瞿竭[口+梨]　苏婆诃。<a id="a-8D"></a>”</p>
  <p id="a8E">尔时，<a id="a-8F"></a>世尊复说咒曰：</p>
  <p id="a8G">“多地也他　陀媲　陀罗媲　陀罗陀媲　忧跛陀罗　陀罗媲　罗婆诃。<a id="a-8H"></a>”</p>
  <p id="a8I">说此法门时，<a id="a-8J"></a>九百四十万夜叉，<a id="a-8K"></a>远离尘垢得法眼净。</p>
  <p id="a8L">尔时，<a id="a-8M"></a>世尊复说咒曰：</p>
  <p id="a8N">“多地也他　阿阇泥　叉叉阿阇泥　伽叉叉　阿阇泥　毛罗阿阇泥　叉差　苏婆诃。<a id="a-8O"></a>”</p>
  <p id="a8P">说此法门时，<a id="a-8Q"></a>七千万龙，<a id="a-8R"></a>于远尘离垢法而得三昧。</p>
  <p id="a8S">尔时，<a id="a-8T"></a>世尊复说咒曰：</p>
  <p id="a8U">“多地也他　诃诃诃诃诃诃　系打婆　诃诃诃　若若若　诃诃诃　苏婆诃。<a id="a-8V"></a>”</p>
  <p id="a8W">说此法门时，<a id="a-8X"></a>三百万那由他阿修罗，<a id="a-8Y"></a>得不忘菩提心三昧。</p>
  <p id="a8Z">尔时，<a id="a-8a"></a>世尊复说咒曰：</p>
  <p id="a8b">“多地也他　阿奴那　阿奴那　阿婆那奴那　阿婆夜[口+梨]　阿婆那奴那　苏婆诃。<a id="a-8c"></a>”</p>
  <p id="a8d">说此法门时，<a id="a-8e"></a>八万四千频婆罗、<a id="a-8f"></a>鸠槃茶，<a id="a-8g"></a>得喜乐三昧。</p>
  <p id="a8h">尔时，<a id="a-8i"></a>世尊复说咒曰：</p>
  <p id="a8j">“多地也他　陀伽陀阇　阿婆陀伽陀阇　阿婆陀　伽陀阇阇　揵陀揵陀阇　苏婆诃。<a id="a-8k"></a>”</p>
  <p id="a8l">说此法门时，<a id="a-8m"></a>七十万那由他饿鬼、<a id="a-8n"></a>毗舍遮、<a id="a-8o"></a>富单那、<a id="a-8p"></a>迦吒富单那，<a id="a-8q"></a>得电王三昧，<a id="a-8r"></a>过诸数量天、<a id="a-8s"></a>龙、<a id="a-8t"></a>夜叉乃至迦吒富单那等昔未曾发无上菩提心者，<a id="a-8u"></a>皆悉发心。</p>
  <p id="a8v">“诸仁者，<a id="a-8w"></a>是名第一义布施清净平等。</p>
  <p id="a8x">“诸仁者，<a id="a-8y"></a>于彼何者戒清净平等？<a id="a-8z"></a>若一切世间、<a id="a-90"></a>若出世间，<a id="a-91"></a>善道及涅槃乐，<a id="a-92"></a>戒为根本，<a id="a-93"></a>能安住声闻、<a id="a-94"></a>辟支佛地，<a id="a-95"></a>能安住阿耨多罗三藐三菩提智。<a id="a-96"></a>此戒清净平等，<a id="a-97"></a>所谓十善业道，<a id="a-98"></a>休息杀生、<a id="a-99"></a>偷盗、<a id="a-9A"></a>邪淫、<a id="a-9B"></a>妄语、<a id="a-9C"></a>两舌、<a id="a-9D"></a>恶口、<a id="a-9E"></a>绮语、<a id="a-9F"></a>贪瞋、<a id="a-9G"></a>邪见。</p>
  <p id="a9H">“诸仁者，<a id="a-9I"></a>休息杀生获十种功德。<a id="a-9J"></a>何等为十？<a id="a-9K"></a>一者、<a id="a-9L"></a>于诸众生得无所畏，<a id="a-9M"></a>二者、<a id="a-9N"></a>于诸众生得大慈心，<a id="a-9O"></a>三者、<a id="a-9P"></a>断恶习气，<a id="a-9Q"></a>四者、<a id="a-9R"></a>少诸病恼为事决断，<a id="a-9S"></a>五者、<a id="a-9T"></a>得寿命长，<a id="a-9U"></a>六者、<a id="a-9V"></a>为非人护持，<a id="a-9W"></a>七者、<a id="a-9X"></a>寤寐安隐无诸恶梦，<a id="a-9Y"></a>八者、<a id="a-9Z"></a>无诸怨仇，<a id="a-9a"></a>九者、<a id="a-9b"></a>不畏恶道，<a id="a-9c"></a>十者、<a id="a-9d"></a>身坏命终得生善道。<a id="a-9e"></a>诸仁者，<a id="a-9f"></a>是名休息杀生得十种功德。<a id="a-9g"></a>若能以此休息杀生善根回向阿耨多罗三藐三菩提，<a id="a-9h"></a>是人不久证无上智。<a id="a-9i"></a>彼人到菩提时，<a id="a-9j"></a>于彼国土离诸害杀，<a id="a-9k"></a>长寿众生来生其国。</p>
  <p id="a9l">“休息偷盗获十种功德。<a id="a-9m"></a>何等为十？<a id="a-9n"></a>一者、<a id="a-9o"></a>具大果报为事决断，<a id="a-9p"></a>二者、<a id="a-9q"></a>所有财物不共他有，<a id="a-9r"></a>三者、<a id="a-9s"></a>不共五家，<a id="a-9t"></a>四者、<a id="a-9u"></a>众人爱敬无有厌足，<a id="a-9v"></a>五者、<a id="a-9w"></a>游行诸方无有留难，<a id="a-9x"></a>六者、<a id="a-9y"></a>行来无畏，<a id="a-9z"></a>七者、<a id="a-A0"></a>以乐布施，<a id="a-A1"></a>八者、<a id="a-A2"></a>不求财宝自然速得，<a id="a-A3"></a>九者、<a id="a-A4"></a>得财不散，<a id="a-A5"></a>十者、<a id="a-A6"></a>身坏命终得生善道。<a id="a-A7"></a>诸仁者，<a id="a-A8"></a>是名休息偷盗得十种功德。<a id="a-A9"></a>若能以此休息偷盗善根回向阿耨多罗三藐三菩提，<a id="a-AA"></a>是人不久得无上智。<a id="a-AB"></a>彼人到菩提时，<a id="a-AC"></a>于彼国土具足种种华果树林、<a id="a-AD"></a>衣服、<a id="a-AE"></a>璎珞庄严之具，<a id="a-AF"></a>珍奇宝物无不充满。</p>
  <p id="aAG">“休息邪淫获十种功德。<a id="a-AH"></a>何等为十？<a id="a-AI"></a>一者、<a id="a-AJ"></a>得诸根律仪为事决断，<a id="a-AK"></a>二者、<a id="a-AL"></a>得住离欲清净，<a id="a-AM"></a>三者、<a id="a-AN"></a>不恼于他，<a id="a-AO"></a>四者、<a id="a-AP"></a>众人喜乐，<a id="a-AQ"></a>五者、<a id="a-AR"></a>众人乐观，<a id="a-AS"></a>六者、<a id="a-AT"></a>能发精进，<a id="a-AU"></a>七者、<a id="a-AV"></a>见生死过，<a id="a-AW"></a>八者、<a id="a-AX"></a>常乐布施，<a id="a-AY"></a>九者、<a id="a-AZ"></a>常乐求法，<a id="a-Aa"></a>十者、<a id="a-Ab"></a>身坏命终得生善道。<a id="a-Ac"></a>诸仁者，<a id="a-Ad"></a>是名休息邪淫得十种功德。<a id="a-Ae"></a>若能以是休息邪淫善根回向阿耨多罗三藐三菩提，<a id="a-Af"></a>是人不久得无上智。<a id="a-Ag"></a>彼人到菩提时，<a id="a-Ah"></a>于彼国土无有生臭，<a id="a-Ai"></a>亦无女根，<a id="a-Aj"></a>不行淫欲，<a id="a-Ak"></a>皆悉化生。</p>
  <p id="aAl">“休息妄语获十种功德。<a id="a-Am"></a>何等为十？<a id="a-An"></a>一者、<a id="a-Ao"></a>众人保任所言皆信，<a id="a-Ap"></a>二者、<a id="a-Aq"></a>于一切处乃至诸天发言得中，<a id="a-Ar"></a>三者、<a id="a-As"></a>口出香气如优钵罗华，<a id="a-At"></a>四者、<a id="a-Au"></a>于人天中独作证明，<a id="a-Av"></a>五者、<a id="a-Aw"></a>众人爱敬离诸疑惑，<a id="a-Ax"></a>六者、<a id="a-Ay"></a>常出实语，<a id="a-Az"></a>七者、<a id="a-B0"></a>心意清净，<a id="a-B1"></a>八者、<a id="a-B2"></a>常无谄语言必应机，<a id="a-B3"></a>九者、<a id="a-B4"></a>常多欢喜，<a id="a-B5"></a>十者、<a id="a-B6"></a>身坏命终得生善道。<a id="a-B7"></a>诸仁者，<a id="a-B8"></a>是名休息妄语得十种功德。<a id="a-B9"></a>若能以此休息妄语善根回向阿耨多罗三藐三菩提，<a id="a-BA"></a>是人不久得无上智。<a id="a-BB"></a>彼人到菩提时，<a id="a-BC"></a>于彼国土无有生臭，<a id="a-BD"></a>众妙宝香常满其国。</p>
  <p id="aBE">“休息两舌获十种功德。<a id="a-BF"></a>何等为十？<a id="a-BG"></a>一者、<a id="a-BH"></a>身不可坏平等，<a id="a-BI"></a>二者、<a id="a-BJ"></a>眷属不可坏平等，<a id="a-BK"></a>三者、<a id="a-BL"></a>善友不坏平等，<a id="a-BM"></a>四者、<a id="a-BN"></a>信不坏平等，<a id="a-BO"></a>五者、<a id="a-BP"></a>法不坏平等，<a id="a-BQ"></a>六者、<a id="a-BR"></a>威仪不坏平等，<a id="a-BS"></a>七者、<a id="a-BT"></a>奢摩他不坏平等，<a id="a-BU"></a>八者、<a id="a-BV"></a>三昧不坏平等，<a id="a-BW"></a>九者、<a id="a-BX"></a>忍不坏平等，<a id="a-BY"></a>十者、<a id="a-BZ"></a>身坏命终得生善道。<a id="a-Ba"></a>诸仁者，<a id="a-Bb"></a>是名休息两舌得十种功德。<a id="a-Bc"></a>若能以此休息两舌善根回向阿耨多罗三藐三菩提，<a id="a-Bd"></a>是人不久得无上智。<a id="a-Be"></a>彼人到菩提时，<a id="a-Bf"></a>于彼国土所有眷属，<a id="a-Bg"></a>一切魔怨及他朋党所不能坏。</p>
  <p id="aBh">“休息恶口获十种功德。<a id="a-Bi"></a>何等为十？<a id="a-Bj"></a>一者、<a id="a-Bk"></a>得柔软语，<a id="a-Bl"></a>二者、<a id="a-Bm"></a>捷利语，<a id="a-Bn"></a>三者、<a id="a-Bo"></a>合理语，<a id="a-Bp"></a>四者、<a id="a-Bq"></a>美润语，<a id="a-Br"></a>五者、<a id="a-Bs"></a>言必得中，<a id="a-Bt"></a>六者、<a id="a-Bu"></a>直语，<a id="a-Bv"></a>七者、<a id="a-Bw"></a>无畏语，<a id="a-Bx"></a>八者、<a id="a-By"></a>不敢轻陵语，<a id="a-Bz"></a>九者、<a id="a-C0"></a>法语清辩，<a id="a-C1"></a>十者、<a id="a-C2"></a>身坏命终得生善道。<a id="a-C3"></a>诸仁者，<a id="a-C4"></a>是名休息恶口得十种功德。<a id="a-C5"></a>若能以此休息恶口善根回向阿耨多罗三藐三菩提，<a id="a-C6"></a>是人不久得无上智。<a id="a-C7"></a>彼人到菩提时，<a id="a-C8"></a>于彼国土法声充遍，<a id="a-C9"></a>离诸恶语。</p>
  <p id="aCA">“休息绮语获十种功德。<a id="a-CB"></a>何等为十？<a id="a-CC"></a>一者、<a id="a-CD"></a>天人爱敬，<a id="a-CE"></a>二者、<a id="a-CF"></a>明人随喜，<a id="a-CG"></a>三者、<a id="a-CH"></a>常乐实事，<a id="a-CI"></a>四者、<a id="a-CJ"></a>不为明人所嫌共住不离，<a id="a-CK"></a>五者、<a id="a-CL"></a>闻言能领，<a id="a-CM"></a>六者、<a id="a-CN"></a>常得尊重爱敬，<a id="a-CO"></a>七者、<a id="a-CP"></a>常得爱乐阿兰若处，<a id="a-CQ"></a>八者、<a id="a-CR"></a>爱乐贤圣默然，<a id="a-CS"></a>九者、<a id="a-CT"></a>远离恶人亲近贤圣，<a id="a-CU"></a>十者、<a id="a-CV"></a>身坏命终得生善道。<a id="a-CW"></a>诸仁者，<a id="a-CX"></a>是名休息绮语得十种功德。<a id="a-CY"></a>若能以此休息绮语善根回向阿耨多罗三藐三菩提，<a id="a-CZ"></a>是人不久得无上智。<a id="a-Ca"></a>彼人得菩提时，<a id="a-Cb"></a>于彼国土端正众生来生其国，<a id="a-Cc"></a>强记不忘乐住离欲。</p>
  <p id="aCd">“休息贪欲获十种功德。<a id="a-Ce"></a>何等为十？<a id="a-Cf"></a>一者、<a id="a-Cg"></a>身根不缺，<a id="a-Ch"></a>二者、<a id="a-Ci"></a>口业清净，<a id="a-Cj"></a>三者、<a id="a-Ck"></a>意不散乱，<a id="a-Cl"></a>四者、<a id="a-Cm"></a>得胜果报，<a id="a-Cn"></a>五者、<a id="a-Co"></a>得大富贵，<a id="a-Cp"></a>六者、<a id="a-Cq"></a>众人乐观，<a id="a-Cr"></a>七者、<a id="a-Cs"></a>所得果报眷属不可破坏，<a id="a-Ct"></a>八者、<a id="a-Cu"></a>常与明人相会，<a id="a-Cv"></a>九者、<a id="a-Cw"></a>不离法声，<a id="a-Cx"></a>十者、<a id="a-Cy"></a>身坏命终得生善道。<a id="a-Cz"></a>诸仁者，<a id="a-D0"></a>是名休息贪欲得十种功德。<a id="a-D1"></a>若能以此休息贪欲善根回向阿耨多罗三藐三菩提，<a id="a-D2"></a>是人不久得无上智。<a id="a-D3"></a>彼人得菩提时，<a id="a-D4"></a>于彼国土离于魔怨及诸外道。</p>
  <p id="aD5">“休息瞋恚获十种功德。<a id="a-D6"></a>何等为十？<a id="a-D7"></a>一者、<a id="a-D8"></a>离一切瞋，<a id="a-D9"></a>二者、<a id="a-DA"></a>乐不积财，<a id="a-DB"></a>三者、<a id="a-DC"></a>众圣喜乐，<a id="a-DD"></a>四者、<a id="a-DE"></a>常与贤圣相会，<a id="a-DF"></a>五者、<a id="a-DG"></a>得利益事，<a id="a-DH"></a>六者、<a id="a-DI"></a>颜容端正，<a id="a-DJ"></a>七者、<a id="a-DK"></a>见众生乐则生欢喜，<a id="a-DL"></a>八者、<a id="a-DM"></a>得于三昧，<a id="a-DN"></a>九者、<a id="a-DO"></a>得身口意光泽调柔，<a id="a-DP"></a>十者、<a id="a-DQ"></a>身坏命终得生善道。<a id="a-DR"></a>诸仁者，<a id="a-DS"></a>是名休息瞋恚得十种功德。<a id="a-DT"></a>若能以此休息瞋恚善根回向阿耨多罗三藐三菩提，<a id="a-DU"></a>是人不久得无上智。<a id="a-DV"></a>彼人得菩提时，<a id="a-DW"></a>于彼国土所有众生悉得三昧，<a id="a-DX"></a>来生其国心极清净。</p>
  <p id="aDY">“休息邪见获十种功德。<a id="a-DZ"></a>何等为十？<a id="a-Da"></a>一者、<a id="a-Db"></a>心性柔善，<a id="a-Dc"></a>朋侣贤良；<a id="a-Dd"></a>二者、<a id="a-De"></a>信有业报，<a id="a-Df"></a>乃至夺命不起诸恶；<a id="a-Dg"></a>三者、<a id="a-Dh"></a>敬信三宝，<a id="a-Di"></a>设为活命不信天神；<a id="a-Dj"></a>四者、<a id="a-Dk"></a>得于正见，<a id="a-Dl"></a>不怪异事，<a id="a-Dm"></a>亦不简择良日吉时；<a id="a-Dn"></a>五者、<a id="a-Do"></a>常生人天离诸恶道；<a id="a-Dp"></a>六者、<a id="a-Dq"></a>常乐福德，<a id="a-Dr"></a>明人赞誉；<a id="a-Ds"></a>七者、<a id="a-Dt"></a>弃俗礼仪常求圣道；<a id="a-Du"></a>八者、<a id="a-Dv"></a>离断常见入因缘法；<a id="a-Dw"></a>九者、<a id="a-Dx"></a>常与正趣正发心人共相会遇；<a id="a-Dy"></a>十者、<a id="a-Dz"></a>身坏命终得生善道。<a id="a-E0"></a>诸仁者，<a id="a-E1"></a>是名休息邪见得十种功德。<a id="a-E2"></a>若能以此休息邪见善根回向阿耨多罗三藐三菩提，<a id="a-E3"></a>是人速满六波罗蜜，<a id="a-E4"></a>于善净佛土而成正觉。<a id="a-E5"></a>得菩提已于彼佛土，<a id="a-E6"></a>功德智慧一切善根庄严众生来生其国，<a id="a-E7"></a>不信天神，<a id="a-E8"></a>离恶道畏，<a id="a-E9"></a>于彼命终还生善道。</p>
  <p id="aEA">“诸仁者，<a id="a-EB"></a>于彼行布施清净平等时，<a id="a-EC"></a>于戒休息杀生修平等行，<a id="a-ED"></a>具大清净平等果报，<a id="a-EE"></a>得于长寿离诸怖畏。<a id="a-EF"></a>彼行布施清净平等时，<a id="a-EG"></a>于戒休息偷盗修平等行，<a id="a-EH"></a>具大清净平等果报，<a id="a-EI"></a>不共他有，<a id="a-EJ"></a>修一切善无有留难。<a id="a-EK"></a>彼行布施清净平等时，<a id="a-EL"></a>于戒休息邪淫修平等行，<a id="a-EM"></a>具大清净平等果报，<a id="a-EN"></a>修习善根无有留难，<a id="a-EO"></a>无邪淫念观自他妇。<a id="a-EP"></a>彼行布施清净平等时，<a id="a-EQ"></a>于戒休息妄语修平等行，<a id="a-ER"></a>具大清净平等果报，<a id="a-ES"></a>不被毁谤，<a id="a-ET"></a>发心坚固如说修行，<a id="a-EU"></a>于天人中独作证明，<a id="a-EV"></a>口出香气如优钵罗华。<a id="a-EW"></a>彼行布施清净平等时，<a id="a-EX"></a>于戒休息两舌修平等行，<a id="a-EY"></a>具大清净平等果报，<a id="a-EZ"></a>得不坏眷属、<a id="a-Ea"></a>丈夫眷属、<a id="a-Eb"></a>敬信眷属。<a id="a-Ec"></a>彼行布施清净平等时，<a id="a-Ed"></a>于戒休息恶口修平等行，<a id="a-Ee"></a>得微妙音不闻恶声。<a id="a-Ef"></a>彼行布施清净平等时，<a id="a-Eg"></a>于戒休息绮语修平等行，<a id="a-Eh"></a>具大清净平等果报，<a id="a-Ei"></a>发言得中断一切疑，<a id="a-Ej"></a>众生乐见。<a id="a-Ek"></a>彼行布施清净平等时，<a id="a-El"></a>于戒休息贪欲修平等行，<a id="a-Em"></a>具大清净平等果报，<a id="a-En"></a>受果报已还复能舍，<a id="a-Eo"></a>受解脱果具大势力。<a id="a-Ep"></a>彼行布施清净平等时，<a id="a-Eq"></a>于戒休息瞋恚修平等行，<a id="a-Er"></a>具大清净平等果报，<a id="a-Es"></a>颜容端正众人爱敬，<a id="a-Et"></a>为事无碍诸根不缺。<a id="a-Eu"></a>彼行布施清净平等时，<a id="a-Ev"></a>于戒休息邪见修平等行，<a id="a-Ew"></a>具大清净平等果报，<a id="a-Ex"></a>正见国土正见家生，<a id="a-Ey"></a>常值诸佛、<a id="a-Ez"></a>菩萨、<a id="a-F0"></a>声闻，<a id="a-F1"></a>见佛闻法，<a id="a-F2"></a>供养众僧，<a id="a-F3"></a>修菩提行，<a id="a-F4"></a>常不舍离清净平等。</p>
  <p id="aF5">“诸仁者，<a id="a-F6"></a>此是戒清净平等。<a id="a-F7"></a>以是戒清净平等自庄严者，<a id="a-F8"></a>是人不久成佛功德，<a id="a-F9"></a>具足相好音声清净，<a id="a-FA"></a>降诸魔怨得清净平等。<a id="a-FB"></a>是人不久得一切佛法、<a id="a-FC"></a>禅念慧行、<a id="a-FD"></a>清净大智、<a id="a-FE"></a>大慈大悲，<a id="a-FF"></a>乃至能满一切佛法清净平等。<a id="a-FG"></a>是名世间戒行清净平等处。</p>
  <p id="aFH">“诸仁者，<a id="a-FI"></a>于彼何者出世间戒行清净平等处？<a id="a-FJ"></a>若于戒三摩跋提信解行者，<a id="a-FK"></a>不依色阴持戒，<a id="a-FL"></a>不依受想行识阴持戒，<a id="a-FM"></a>不依眼、<a id="a-FN"></a>不依色、<a id="a-FO"></a>不依眼识、<a id="a-FP"></a>不依眼触、<a id="a-FQ"></a>不依眼触因缘生受爱取有生持戒，<a id="a-FR"></a>乃至不依意、<a id="a-FS"></a>不依法、<a id="a-FT"></a>不依意识、<a id="a-FU"></a>不依意触、<a id="a-FV"></a>不依意触因缘生受爱取有生持戒，<a id="a-FW"></a>不依地界持戒，<a id="a-FX"></a>不依水火风界持戒，<a id="a-FY"></a>不依无边虚空入持戒，<a id="a-FZ"></a>乃至不依非想非非想入持戒，<a id="a-Fa"></a>不依欲界、<a id="a-Fb"></a>色界持戒，<a id="a-Fc"></a>不依现世、<a id="a-Fd"></a>后世持戒，<a id="a-Fe"></a>不依声闻乘、<a id="a-Ff"></a>辟支佛乘、<a id="a-Fg"></a>一切种智持戒，<a id="a-Fh"></a>不依闻、<a id="a-Fi"></a>不依禅、<a id="a-Fj"></a>不依智持戒，<a id="a-Fk"></a>不依听力、<a id="a-Fl"></a>不依三昧力、<a id="a-Fm"></a>不依陀罗尼力、<a id="a-Fn"></a>不依忍力、<a id="a-Fo"></a>不依有漏力不依无漏力、<a id="a-Fp"></a>不依有为界力不依无为界力、<a id="a-Fq"></a>不依善不善力、<a id="a-Fr"></a>不依明闇力持戒。<a id="a-Fs"></a>诸仁者，<a id="a-Ft"></a>是名出世间戒清净平等处，<a id="a-Fu"></a>是名修戒梵路圣道，<a id="a-Fv"></a>能入无上无畏大城，<a id="a-Fw"></a>众圣所依戒清净平等；<a id="a-Fx"></a>以护第一义清净戒故，<a id="a-Fy"></a>能入净智。<a id="a-Fz"></a>戒者是何义？<a id="a-G0"></a>譬如大铁围金刚山间热恼之风，<a id="a-G1"></a>以山障故不令得至四天下；<a id="a-G2"></a>如是学圣清净平等戒，<a id="a-G3"></a>爱热之风，<a id="a-G4"></a>修四念处故不令得起，<a id="a-G5"></a>以是义故名之为戒。<a id="a-G6"></a>譬如大铁围山间臭秽之风，<a id="a-G7"></a>以山障故不令得至四天下；<a id="a-G8"></a>如是护圣清净平等戒，<a id="a-G9"></a>以四无所畏故爱取臭秽不令得起，<a id="a-GA"></a>以是义故名之为戒。<a id="a-GB"></a>譬如大铁围山间黑闇，<a id="a-GC"></a>以山障故不得至四天下；<a id="a-GD"></a>如是护圣清净平等戒，<a id="a-GE"></a>无明有为有漏相，<a id="a-GF"></a>修七觉分故不令得起，<a id="a-GG"></a>以是义故名之为戒。<a id="a-GH"></a>离欲义是戒义，<a id="a-GI"></a>解脱义是戒义，<a id="a-GJ"></a>休息义是戒义，<a id="a-GK"></a>无尽义是戒义，<a id="a-GL"></a>灭义是戒义，<a id="a-GM"></a>此诸句义名为戒义。</p>
  <p id="aGN">“诸仁者，<a id="a-GO"></a>是名有为无为戒清净平等。<a id="a-GP"></a>若有世间沙门、<a id="a-GQ"></a>婆罗门，<a id="a-GR"></a>住此有为无为清净平等戒者，<a id="a-GS"></a>彼人名为世间福田。<a id="a-GT"></a>若有于彼敬信尊重护持养育，<a id="a-GU"></a>给施衣服、<a id="a-GV"></a>床褥卧具、<a id="a-GW"></a>饮食汤药一切所须，<a id="a-GX"></a>是人以此善根乃至于流转时恒受胜报，<a id="a-GY"></a>速能得入无畏大城。</p>
  <p id="aGZ">“诸仁者，<a id="a-Ga"></a>于彼何者忍清净平等？<a id="a-Gb"></a>忍有二种：<a id="a-Gc"></a>一者、<a id="a-Gd"></a>舍忍，<a id="a-Ge"></a>二者、<a id="a-Gf"></a>息怒忍。<a id="a-Gg"></a>诸仁者，<a id="a-Gh"></a>于彼何者舍忍？<a id="a-Gi"></a>若有众生，<a id="a-Gj"></a>求一切乐，<a id="a-Gk"></a>息一切苦，<a id="a-Gl"></a>是名舍忍清净平等。<a id="a-Gm"></a>若复有人求乐离苦，<a id="a-Gn"></a>彼人观于三界一切苦道烦恼毒热，<a id="a-Go"></a>唯除圣人。<a id="a-Gp"></a>是人为己利故生大怖畏，<a id="a-Gq"></a>如是怖畏，<a id="a-Gr"></a>观于三界一切炽然，<a id="a-Gs"></a>为诸烦恼大火所烧，<a id="a-Gt"></a>一一众生为诸苦害，<a id="a-Gu"></a>驱驰流转不能自脱；<a id="a-Gv"></a>如彼为苦所逼未得解脱，<a id="a-Gw"></a>我亦如是为苦所逼，<a id="a-Gx"></a>以何方便能自脱苦？<a id="a-Gy"></a>即作是念：<a id="a-Gz"></a>‘不以余事，<a id="a-H0"></a>我以舍忍解脱诸苦，<a id="a-H1"></a>令具诸乐。<a id="a-H2"></a>’作是念已，<a id="a-H3"></a>即便起发，<a id="a-H4"></a>以忍知足，<a id="a-H5"></a>能舍种种资身之具，<a id="a-H6"></a>所谓饮食衣服、<a id="a-H7"></a>卧具屋宅、<a id="a-H8"></a>象车马乘，<a id="a-H9"></a>随其所须皆悉给与。<a id="a-HA"></a>是人以忍布施欲灭诸苦，<a id="a-HB"></a>是人数数修忍知足，<a id="a-HC"></a>住时能行，<a id="a-HD"></a>舍施于正，<a id="a-HE"></a>趣正行人应往其所，<a id="a-HF"></a>亲近供养随顺其教，<a id="a-HG"></a>以供养故，<a id="a-HH"></a>如是如是闻于种种生死过患、<a id="a-HI"></a>涅槃利益。<a id="a-HJ"></a>是人或于声闻乘发心，<a id="a-HK"></a>或于缘觉乘发心，<a id="a-HL"></a>或于大乘发心，<a id="a-HM"></a>为己乐故，<a id="a-HN"></a>复增忍知足护养众生，<a id="a-HO"></a>是名舍忍清净平等。<a id="a-HP"></a>乃至舍外资财及自己乐，<a id="a-HQ"></a>忍受诸苦令他得乐，<a id="a-HR"></a>是名舍忍清净平等。<a id="a-HS"></a>若见乞人种种形色、<a id="a-HT"></a>种种威仪、<a id="a-HU"></a>种种音声、<a id="a-HV"></a>种种瞋怒、<a id="a-HW"></a>种种骂辱、<a id="a-HX"></a>种种欺陵、<a id="a-HY"></a>种种粗穬不喜之言，<a id="a-HZ"></a>来从求索，<a id="a-Ha"></a>是人如是如是心未调柔，<a id="a-Hb"></a>瞋恚未净，<a id="a-Hc"></a>未住净忍，<a id="a-Hd"></a>彼作是念：<a id="a-He"></a>‘谁能胜我？<a id="a-Hf"></a>何以故？<a id="a-Hg"></a>彼食血肉，<a id="a-Hh"></a>诸恶夜叉、<a id="a-Hi"></a>罗刹、<a id="a-Hj"></a>鸠槃茶、<a id="a-Hk"></a>饿鬼、<a id="a-Hl"></a>毗舍遮、<a id="a-Hm"></a>富单那、<a id="a-Hn"></a>迦吒富单那等，<a id="a-Ho"></a>未闻生死苦恼、<a id="a-Hp"></a>涅槃功德，<a id="a-Hq"></a>不观后世畏众苦所恼，<a id="a-Hr"></a>未得解脱一切诸苦。<a id="a-Hs"></a>何以故？<a id="a-Ht"></a>彼等离善知识，<a id="a-Hu"></a>不闻正法故在生死为苦所溺。<a id="a-Hv"></a>我已数数得闻生死苦恼、<a id="a-Hw"></a>涅槃功德，<a id="a-Hx"></a>观后世畏勤息诸苦，<a id="a-Hy"></a>近善知识得闻正法。<a id="a-Hz"></a>我今欲度生死沉溺，<a id="a-I0"></a>何故起瞋？<a id="a-I1"></a>是故我应作是思惟：<a id="a-I2"></a>骂辱音声及诸违事皆悉如风，<a id="a-I3"></a>我当弃舍不应起瞋。<a id="a-I4"></a>’如是应舍诸众生想，<a id="a-I5"></a>作是念时，<a id="a-I6"></a>骂辱音声及诸违事悉如风过，<a id="a-I7"></a>离众生想修行忍辱清净平等。<a id="a-I8"></a>是人若数于彼众生舍种种想、<a id="a-I9"></a>骂辱声音及诸违事，<a id="a-IA"></a>离分别想修行忍辱清净平等，<a id="a-IB"></a>是人住忍心喜得净，<a id="a-IC"></a>如是则能修无碍智，<a id="a-ID"></a>谓法无碍及义无碍；<a id="a-IE"></a>如是则能悉舍内财，<a id="a-IF"></a>所谓皮肉筋骨、<a id="a-IG"></a>眼耳鼻舌、<a id="a-IH"></a>手足及头等所爱之命，<a id="a-II"></a>如是菩萨摩诃萨修无分别非无分别忍清净平等，<a id="a-IJ"></a>是名舍忍清净平等。</p>
  <p id="aIK">“诸仁者，<a id="a-IL"></a>于彼何者息怒忍清净平等？<a id="a-IM"></a>诸仁者，<a id="a-IN"></a>若菩萨摩诃萨，<a id="a-IO"></a>能于一切言语音声文字，<a id="a-IP"></a>舍分别想；<a id="a-IQ"></a>及一切色身形相、<a id="a-IR"></a>举动威仪、<a id="a-IS"></a>去来意业戏笑，<a id="a-IT"></a>舍分别想；<a id="a-IU"></a>亦舍一切爱取所摄，<a id="a-IV"></a>不求果报，<a id="a-IW"></a>离于苦乐，<a id="a-IX"></a>无分别想乃至于己身命分别无分别想，<a id="a-IY"></a>得住第一义忍清净平等。<a id="a-IZ"></a>譬如虚空，<a id="a-Ia"></a>遇闇不瞋，<a id="a-Ib"></a>得明不喜，<a id="a-Ic"></a>不作如实分别之心；<a id="a-Id"></a>如是菩萨摩诃萨，<a id="a-Ie"></a>住第一义忍清净平等，<a id="a-If"></a>于彼一切有为诸法、<a id="a-Ig"></a>语言形色及苦乐受，<a id="a-Ih"></a>离分别不作分别，<a id="a-Ii"></a>不瞋不喜，<a id="a-Ij"></a>于诸众生离分别想，<a id="a-Ik"></a>得住第一义忍清净平等。<a id="a-Il"></a>譬如虚空不动不止，<a id="a-Im"></a>遍动不震，<a id="a-In"></a>不止遍震；<a id="a-Io"></a>如是菩萨摩诃萨，<a id="a-Ip"></a>于一切业有为诸行，<a id="a-Iq"></a>身心不动，<a id="a-Ir"></a>不止遍动，<a id="a-Is"></a>亦复不震不止遍震。<a id="a-It"></a>譬如虚空清净离垢，<a id="a-Iu"></a>如是菩萨摩诃萨，<a id="a-Iv"></a>住第一义忍清净平等，<a id="a-Iw"></a>于彼一切有为身心，<a id="a-Ix"></a>善得清净。<a id="a-Iy"></a>譬如虚空长养一切众生，<a id="a-Iz"></a>如是菩萨摩诃萨，<a id="a-J0"></a>住第一义忍清净平等，<a id="a-J1"></a>养育众生。<a id="a-J2"></a>譬如虚空不为劫火所能烧坏，<a id="a-J3"></a>非劫尽水及劫尽风所能毁坏；<a id="a-J4"></a>如是菩萨摩诃萨，<a id="a-J5"></a>住第一义忍清净平等，<a id="a-J6"></a>乃至未到无上菩提，<a id="a-J7"></a>不为贪欲、<a id="a-J8"></a>瞋恚、<a id="a-J9"></a>愚痴三毒炽火烧坏其心。<a id="a-JA"></a>譬如清净虚空十五日夜，<a id="a-JB"></a>极圆满月普放冷光，<a id="a-JC"></a>令热恼众生身心凉乐；<a id="a-JD"></a>如是菩萨摩诃萨，<a id="a-JE"></a>住第一义忍清净平等，<a id="a-JF"></a>皆息己身威仪忧恼，<a id="a-JG"></a>亦息众生诸烦恼热。<a id="a-JH"></a>譬如清净虚空十五日夜，<a id="a-JI"></a>极圆满月众星围绕，<a id="a-JJ"></a>临四天下光明照耀；<a id="a-JK"></a>如是菩萨摩诃萨，<a id="a-JL"></a>住第一义忍清净平等，<a id="a-JM"></a>随所住处，<a id="a-JN"></a>为诸天龙乃至迦吒富单那等之所围绕，<a id="a-JO"></a>晖显照曜。<a id="a-JP"></a>譬如清净虚空十五日，<a id="a-JQ"></a>夜极圆满月照海岛上，<a id="a-JR"></a>月爱摩尼从彼珠中流出大水能满大海；<a id="a-JS"></a>如是菩萨摩诃萨，<a id="a-JT"></a>住第一义忍清净平等，<a id="a-JU"></a>以第一义忍清净平等，<a id="a-JV"></a>放胜光明，<a id="a-JW"></a>照耀一切天、<a id="a-JX"></a>龙、<a id="a-JY"></a>夜叉、<a id="a-JZ"></a>罗刹乃至迦吒富单那等，<a id="a-Ja"></a>令彼悉得善心清净，<a id="a-Jb"></a>于诸众生起大慈悲心、<a id="a-Jc"></a>深利益心、<a id="a-Jd"></a>休息苦恼心、<a id="a-Je"></a>令住一切乐心、<a id="a-Jf"></a>观后世畏心、<a id="a-Jg"></a>离一切恶心、<a id="a-Jh"></a>于一切善法起勤进心。<a id="a-Ji"></a>彼诸鬼神以得如是诸胜善心，<a id="a-Jj"></a>次第渐离一切不善，<a id="a-Jk"></a>一切善税悉皆充足，<a id="a-Jl"></a>故能流满涅槃大海。</p>
  <p id="aJm">“诸仁者，<a id="a-Jn"></a>汝等应当观此菩萨，<a id="a-Jo"></a>虽未至究竟，<a id="a-Jp"></a>以住第一义忍清净平等故，<a id="a-Jq"></a>已得超过一切声闻及辟支佛，<a id="a-Jr"></a>能以善法成熟众生。<a id="a-Js"></a>如我昔作忍辱仙人，<a id="a-Jt"></a>常在林中食诸甘果，<a id="a-Ju"></a>时有国王名曰迦利，<a id="a-Jv"></a>支解我身而为八段。<a id="a-Jw"></a>我于彼时，<a id="a-Jx"></a>以能善修第一义忍故，<a id="a-Jy"></a>从所割处流出白乳。<a id="a-Jz"></a>以是忍辱苦行因缘，<a id="a-K0"></a>成熟无量亿那由他百千天、<a id="a-K1"></a>龙、<a id="a-K2"></a>夜叉、<a id="a-K3"></a>罗刹、<a id="a-K4"></a>乾闼婆、<a id="a-K5"></a>阿修罗、<a id="a-K6"></a>紧那罗、<a id="a-K7"></a>摩睺罗伽、<a id="a-K8"></a>伽楼罗、<a id="a-K9"></a>饿鬼、<a id="a-KA"></a>毗舍遮、<a id="a-KB"></a>富单那、<a id="a-KC"></a>迦吒富单那等。<a id="a-KD"></a>彼时无量亿那由他百千人非人等，<a id="a-KE"></a>悉发阿耨多罗三藐三菩提心。<a id="a-KF"></a>我昔为人生非难处，<a id="a-KG"></a>作此苦行不足为难。</p>
  <p id="aKH">“诸仁者，<a id="a-KI"></a>汝等谛听！<a id="a-KJ"></a>如我往昔生在难处，<a id="a-KK"></a>受彼兔身，<a id="a-KL"></a>为使仙人得肉食故，<a id="a-KM"></a>即自踊身投大火聚，<a id="a-KN"></a>以能善修第一义忍清净平等，<a id="a-KO"></a>令彼火聚变成莲池。<a id="a-KP"></a>时彼兔身卧华台上，<a id="a-KQ"></a>以苦行因缘，<a id="a-KR"></a>令此三千大千世界六种震动。<a id="a-KS"></a>尔时，<a id="a-KT"></a>帝释、<a id="a-KU"></a>护世四王，<a id="a-KV"></a>天、<a id="a-KW"></a>龙、<a id="a-KX"></a>夜叉乃至迦吒富单那等，<a id="a-KY"></a>及诸仙人、<a id="a-KZ"></a>人非人等，<a id="a-Ka"></a>种种供养而语我言：<a id="a-Kb"></a>‘汝若得成阿耨多罗三藐三菩提时，<a id="a-Kc"></a>当于彼时，<a id="a-Kd"></a>我等必于阿耨多罗三藐三菩提而得授记。<a id="a-Ke"></a>’诸仁者，<a id="a-Kf"></a>我昔兔身，<a id="a-Kg"></a>以能善修第一义忍清净平等故，<a id="a-Kh"></a>已得不共声闻、<a id="a-Ki"></a>缘觉所有供养。<a id="a-Kj"></a>是故彼时梵释天王、<a id="a-Kk"></a>护世四王、<a id="a-Kl"></a>天、<a id="a-Km"></a>龙、<a id="a-Kn"></a>夜叉乃至人非人等，<a id="a-Ko"></a>悉以种种胜上香花、<a id="a-Kp"></a>涂香、<a id="a-Kq"></a>末香、<a id="a-Kr"></a>音乐、<a id="a-Ks"></a>宝幢幡等事，<a id="a-Kt"></a>赞颂尊重，<a id="a-Ku"></a>稀有供养，<a id="a-Kv"></a>今阿罗汉之所无也。</p>
  <p id="aKw">“诸仁者，<a id="a-Kx"></a>菩萨如是善能修住第一义忍清净平等，<a id="a-Ky"></a>此四句义今当解释。<a id="a-Kz"></a>第一义者，<a id="a-L0"></a>能到彼岸，<a id="a-L1"></a>以是义故名第一义。<a id="a-L2"></a>忍者，<a id="a-L3"></a>见三界阴为究竟空，<a id="a-L4"></a>及见界、<a id="a-L5"></a>入为究竟空，<a id="a-L6"></a>以是义故名之为忍。<a id="a-L7"></a>清净者，<a id="a-L8"></a>谓以圣慧除净三界诸烦恼道、<a id="a-L9"></a>业道、<a id="a-LA"></a>苦道，<a id="a-LB"></a>以是义故名为清净。<a id="a-LC"></a>平等者，<a id="a-LD"></a>谓以圣慧于三界行、<a id="a-LE"></a>一切法理、<a id="a-LF"></a>真如、<a id="a-LG"></a>实际得如实知，<a id="a-LH"></a>无烦恼道、<a id="a-LI"></a>业道、<a id="a-LJ"></a>苦道，<a id="a-LK"></a>以是义故名为平等。<a id="a-LL"></a>此是菩萨摩诃萨第一义忍清净平等。</p>
  <p id="aLM">“诸仁者，<a id="a-LN"></a>于彼何者是精进清净平等？<a id="a-LO"></a>以此精进，<a id="a-LP"></a>能与布施清净平等作因，<a id="a-LQ"></a>乃至能与般若波罗蜜清净平等作因，<a id="a-LR"></a>以是则能舍一切见。<a id="a-LS"></a>以此精进能与四念处清净平等作因，<a id="a-LT"></a>超过一切声闻、<a id="a-LU"></a>缘觉。<a id="a-LV"></a>以此精进能与四正勤、<a id="a-LW"></a>四如意足作因，<a id="a-LX"></a>以是则能舍诸烦恼。<a id="a-LY"></a>以此精进，<a id="a-LZ"></a>能与四摄事、<a id="a-La"></a>四无碍辩、<a id="a-Lb"></a>四梵住、<a id="a-Lc"></a>四无色定、<a id="a-Ld"></a>五根、<a id="a-Le"></a>五力、<a id="a-Lf"></a>七觉支、<a id="a-Lg"></a>八圣道分、<a id="a-Lh"></a>九次第定，<a id="a-Li"></a>断十二有支，<a id="a-Lj"></a>得如来十力、<a id="a-Lk"></a>十八不共法、<a id="a-Ll"></a>大慈大悲、<a id="a-Lm"></a>般若波罗蜜清净平等而作因缘。<a id="a-Ln"></a>以此精进，<a id="a-Lo"></a>能与成熟众生清净平等作因。<a id="a-Lp"></a>以此精进，<a id="a-Lq"></a>为得无量佛胜法故集诸善根。<a id="a-Lr"></a>以此精进，<a id="a-Ls"></a>能习无量巧方便智，<a id="a-Lt"></a>无量愿智转转殊胜，<a id="a-Lu"></a>修习无量大功德聚。<a id="a-Lv"></a>以此精进，<a id="a-Lw"></a>随愿受生教化利益。<a id="a-Lx"></a>以精进故，<a id="a-Ly"></a>居兜率天宫观其时节，<a id="a-Lz"></a>舍彼宫殿正知了了而入母胎。<a id="a-M0"></a>以精进故，<a id="a-M1"></a>于蓝毗尼林从母右胁安隐而出。<a id="a-M2"></a>以精进故，<a id="a-M3"></a>行七步已震动大地及诸山海。<a id="a-M4"></a>以精进故，<a id="a-M5"></a>受彼难陀及婆难陀龙王兄弟淋水洗浴。<a id="a-M6"></a>以精进故，<a id="a-M7"></a>童子游戏示现一切工巧奇能。<a id="a-M8"></a>以精进故，<a id="a-M9"></a>处在宫中五欲不染。<a id="a-MA"></a>以精进故，<a id="a-MB"></a>夜半踰城向闲林下。<a id="a-MC"></a>以精进故，<a id="a-MD"></a>诣优陀迦迦罗荼迦罗摩诸仙人所而修供养。<a id="a-ME"></a>以精进故，<a id="a-MF"></a>六年修彼难行苦行。<a id="a-MG"></a>以精进故，<a id="a-MH"></a>得阿耨多罗三藐三菩提。<a id="a-MI"></a>以精进故，<a id="a-MJ"></a>转大法轮无量人天得证圣道。<a id="a-MK"></a>是名精进清净平等。</p>
  <p id="aML">“诸仁者，<a id="a-MM"></a>我以是精进，<a id="a-MN"></a>今于佉罗帝山牟尼诸仙所依住处，<a id="a-MO"></a>作此大集。<a id="a-MP"></a>十方所有菩萨摩诃萨，<a id="a-MQ"></a>有如佛土微尘数众悉令集此，<a id="a-MR"></a>有如佛土微尘等数诸天及龙、<a id="a-MS"></a>夜叉、<a id="a-MT"></a>罗刹、<a id="a-MU"></a>乾闼婆、<a id="a-MV"></a>阿修罗、<a id="a-MW"></a>摩睺罗伽、<a id="a-MX"></a>迦楼罗、<a id="a-MY"></a>紧那罗、<a id="a-MZ"></a>鸠槃茶、<a id="a-Ma"></a>饿鬼、<a id="a-Mb"></a>毗舍、<a id="a-Mc"></a>遮富单、<a id="a-Md"></a>那迦吒富单那等，<a id="a-Me"></a>悉来大集，<a id="a-Mf"></a>为闻法故，<a id="a-Mg"></a>是名精进清净平等。<a id="a-Mh"></a>诸仁者，<a id="a-Mi"></a>以四大海水分为滴数，<a id="a-Mj"></a>如彼滴数，<a id="a-Mk"></a>具修精进清净平等，<a id="a-Ml"></a>能令菩萨摩诃萨等，<a id="a-Mm"></a>满足毗离耶波罗蜜，<a id="a-Mn"></a>是名精进清净平等。</p>
 </body>
</html>