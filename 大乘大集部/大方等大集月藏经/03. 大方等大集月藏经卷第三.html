<!doctype html>
<html id="z3IBTMAEt" data-ver="1487">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘大集部">
  <meta period="高齐">
 </head>
 <body>
  <h1 id="a1">大方等大集月藏经卷第三</h1>
  <h2 id="a2">本事品第四</h2>
  <p id="a3">尔时，<a id="a-4"></a>弥勒菩萨摩诃萨，<a id="a-5"></a>即从座起，<a id="a-6"></a>偏袒右肩，<a id="a-7"></a>整理衣服，<a id="a-8"></a>合掌向佛而作是言：<a id="a-9"></a>“世尊既是释迦贵种刹利大姓，<a id="a-A"></a>迦毗罗城净饭王子，<a id="a-B"></a>此四阿修罗畜生种类极成卑下。<a id="a-C"></a>世尊，<a id="a-D"></a>何故言与我亲？<a id="a-E"></a>”</p>
  <p id="aF">尔时，<a id="a-G"></a>佛告弥勒菩萨摩诃萨言：<a id="a-H"></a>“于过去世第三十一劫有佛出兴，<a id="a-I"></a>号毗舍浮如来、<a id="a-J"></a>应、<a id="a-K"></a>正遍知、<a id="a-L"></a>明行足、<a id="a-M"></a>善逝、<a id="a-N"></a>世间解、<a id="a-O"></a>无上士、<a id="a-P"></a>调御丈夫、<a id="a-Q"></a>天人师、<a id="a-R"></a>佛世尊，<a id="a-S"></a>彼佛常为四众说法。<a id="a-T"></a>尔时，<a id="a-U"></a>有一大婆罗门，<a id="a-V"></a>名弗沙耶若，<a id="a-W"></a>已于过去无量佛所种诸善根，<a id="a-X"></a>于阿耨多罗三藐三菩提而不退转，<a id="a-Y"></a>深信具足归依三宝，<a id="a-Z"></a>受持五戒离诸放逸。<a id="a-a"></a>时，<a id="a-b"></a>弗沙耶若有弟八人，<a id="a-c"></a>一名弗沙金刚，<a id="a-d"></a>二名弗沙那毗，<a id="a-e"></a>三名弗沙阇利，<a id="a-f"></a>四名弗沙跋摩，<a id="a-g"></a>五名弗沙车帝，<a id="a-h"></a>六名弗沙树，<a id="a-i"></a>七名弗沙毗离，<a id="a-j"></a>八名弗沙那提。<a id="a-k"></a>时，<a id="a-l"></a>弗沙耶若婆罗门劝诸弟言：<a id="a-m"></a>‘汝等贤首，<a id="a-n"></a>今可归依佛法僧宝，<a id="a-o"></a>受持五戒离诸放逸，<a id="a-p"></a>发阿耨多罗三藐三菩提心。<a id="a-q"></a>’时，<a id="a-r"></a>彼诸弟皆悉不肯归依三宝，<a id="a-s"></a>乃至不肯发菩提心。<a id="a-t"></a>时，<a id="a-u"></a>弗沙耶若数劝诸弟经于多年，<a id="a-v"></a>复问诸弟：<a id="a-w"></a>‘汝等何故皆悉不肯归依三宝？<a id="a-x"></a>乃至不肯发菩提心？<a id="a-y"></a>竟有何意何所愿求？<a id="a-z"></a>’时，<a id="a-10"></a>彼八弟即作是言：<a id="a-11"></a>‘兄能千年修二威仪，<a id="a-12"></a>唯行唯住不坐不卧，<a id="a-13"></a>经七日夜限食一揣，<a id="a-14"></a>修此难行足满千年，<a id="a-15"></a>然后我当归依三宝，<a id="a-16"></a>受持五戒离诸放逸，<a id="a-17"></a>发于无上菩提之心。<a id="a-18"></a>’</p>
  <p id="a19">“弥勒，<a id="a-1A"></a>时弗沙耶若闻是语已，<a id="a-1B"></a>一心喜悦，<a id="a-1C"></a>即为八弟而立誓言：<a id="a-1D"></a>‘汝等若能归依三宝，<a id="a-1E"></a>乃至能发阿耨多罗三藐三菩提心不退转者，<a id="a-1F"></a>我今必当千年之中不坐不卧，<a id="a-1G"></a>七日七夜限食一揣。<a id="a-1H"></a>我立誓已，<a id="a-1I"></a>于千年中若昼若夜，<a id="a-1J"></a>乃至一刹那顷念于坐卧，<a id="a-1K"></a>乃至于七日夜过食一揣，<a id="a-1L"></a>永当使我违三世佛，<a id="a-1M"></a>违六波罗蜜，<a id="a-1N"></a>违十善业道，<a id="a-1O"></a>不成阿耨多罗三藐三菩提。<a id="a-1P"></a>’尔时，<a id="a-1Q"></a>空中有百千亿那由他无量诸天赞言：<a id="a-1R"></a>‘大士，<a id="a-1S"></a>善哉！<a id="a-1T"></a>善哉！<a id="a-1U"></a>坚固勇猛，<a id="a-1V"></a>大力决定，<a id="a-1W"></a>汝于来世盲冥众中当得成佛，<a id="a-1X"></a>多陀阿伽度阿罗诃三藐三佛陀声震于世！<a id="a-1Y"></a>’时，<a id="a-1Z"></a>毗舍浮佛以弗沙耶若头陀功德故赞言：<a id="a-1a"></a>‘善哉！<a id="a-1b"></a>善哉！<a id="a-1c"></a>大婆罗门，<a id="a-1d"></a>汝今以此苦行威仪，<a id="a-1e"></a>行檀波罗蜜乃至般若波罗蜜故，<a id="a-1f"></a>于未来世第三十一大贤劫中，<a id="a-1g"></a>人寿百岁于彼成佛，<a id="a-1h"></a>号释迦牟尼如来应正遍知，<a id="a-1i"></a>声震于世。<a id="a-1j"></a>汝当尔时，<a id="a-1k"></a>与此八弟授阿耨多罗三藐三菩提记。<a id="a-1l"></a>’弥勒，<a id="a-1m"></a>彼弗沙耶若婆罗门，<a id="a-1n"></a>足满千年不坐不卧，<a id="a-1o"></a>经七日夜限食一揣；<a id="a-1p"></a>满千年已，<a id="a-1q"></a>令彼八弟安住三归，<a id="a-1r"></a>受持五戒，<a id="a-1s"></a>及发无上菩提之心。<a id="a-1t"></a>善男子，<a id="a-1u"></a>是弗沙耶若化其八弟，<a id="a-1v"></a>及余无量百千万亿那由他等诸婆罗门、<a id="a-1w"></a>长者、<a id="a-1x"></a>居士、<a id="a-1y"></a>男子女人、<a id="a-1z"></a>童男童女皆成熟已，<a id="a-20"></a>即于毗舍浮如来法中出家学道。<a id="a-21"></a>尔时所有解说经论及诸外典，<a id="a-22"></a>诵持不忘为人解说，<a id="a-23"></a>然后至闲林中，<a id="a-24"></a>与第一义谛禅波罗蜜相应而住经五万年。<a id="a-25"></a>于彼时中，<a id="a-26"></a>成熟无量百千万亿那由他阿僧祇天、<a id="a-27"></a>龙、<a id="a-28"></a>夜叉、<a id="a-29"></a>阿修罗、<a id="a-2A"></a>伽楼罗、<a id="a-2B"></a>紧那罗、<a id="a-2C"></a>摩睺罗伽、<a id="a-2D"></a>畜生、<a id="a-2E"></a>饿鬼、<a id="a-2F"></a>毗舍遮、<a id="a-2G"></a>人非人等，<a id="a-2H"></a>向于阿耨多罗三藐三菩提令不退转。</p>
  <p id="a2I">“弥勒，<a id="a-2J"></a>彼弗沙耶若婆罗门者，<a id="a-2K"></a>岂异人乎？<a id="a-2L"></a>莫作异观，<a id="a-2M"></a>我身是也！<a id="a-2N"></a>我于尔时为欲成熟彼八弟故，<a id="a-2O"></a>于千年中不坐不卧但行但立，<a id="a-2P"></a>经七日夜限食一揣；<a id="a-2Q"></a>我为成熟彼诸弟故，<a id="a-2R"></a>乃至于闲林中住第一义谛经五万年，<a id="a-2S"></a>成熟无量百千万亿那由他阿僧祇天、<a id="a-2T"></a>龙、<a id="a-2U"></a>夜叉、<a id="a-2V"></a>阿修罗、<a id="a-2W"></a>伽楼罗、<a id="a-2X"></a>紧那罗、<a id="a-2Y"></a>摩睺罗伽、<a id="a-2Z"></a>畜生、<a id="a-2a"></a>饿鬼、<a id="a-2b"></a>毗舍遮、<a id="a-2c"></a>人非人等，<a id="a-2d"></a>向阿耨多罗三藐三菩提令不退转。<a id="a-2e"></a>尔时弗沙金刚者，<a id="a-2f"></a>今罗睺罗阿修罗王是；<a id="a-2g"></a>弗沙那毗者，<a id="a-2h"></a>今毗摩质多罗阿修罗王是；<a id="a-2i"></a>弗沙阇利者，<a id="a-2j"></a>今波罗陀阿修罗王是；<a id="a-2k"></a>弗沙跋摩者，<a id="a-2l"></a>今婆稚毗卢遮那阿修罗王是；<a id="a-2m"></a>弗沙车帝者，<a id="a-2n"></a>今魔王波旬是；<a id="a-2o"></a>弗沙树者，<a id="a-2p"></a>今汝弥勒是，<a id="a-2q"></a>以是因缘得无碍智，<a id="a-2r"></a>一生补处安住大乘；<a id="a-2s"></a>弗沙毗离者，<a id="a-2t"></a>今毗摩罗诘是也；<a id="a-2u"></a>弗沙难提者，<a id="a-2v"></a>今提婆达多是也。<a id="a-2w"></a>当如是观，<a id="a-2x"></a>我昔为求阿耨多罗三藐三菩提故，<a id="a-2y"></a>为欲成就魔波旬故，<a id="a-2z"></a>作如是等无量苦恼毛竖惊怖难行之事。<a id="a-30"></a>是故今此魔王波旬，<a id="a-31"></a>以福德、<a id="a-32"></a>智慧二种庄严故，<a id="a-33"></a>有如是等神通威力，<a id="a-34"></a>有大功能，<a id="a-35"></a>于欲界中最胜自在。<a id="a-36"></a>此魔波旬及余眷属，<a id="a-37"></a>今于我所起勤害心，<a id="a-38"></a>于正法幢起推折心，<a id="a-39"></a>于僧宝所起破坏心，<a id="a-3A"></a>于八圣道起断除心，<a id="a-3B"></a>于正法灯起毁灭心，<a id="a-3C"></a>于诸众生一切善法起隐没心、<a id="a-3D"></a>致留难心、<a id="a-3E"></a>作恐怖心、<a id="a-3F"></a>不怜愍心、<a id="a-3G"></a>违反之心，<a id="a-3H"></a>令诸众生退舍善道堕恶趣心，<a id="a-3I"></a>于诸龙众起惊怖心，<a id="a-3J"></a>于阿修罗宫起破坏心，<a id="a-3K"></a>于此说法大众会所欲障碍故而来至此，<a id="a-3L"></a>复起欲坏大众集心，<a id="a-3M"></a>兴此恶意顾视而坐。<a id="a-3N"></a>若有众生为障碍他故，<a id="a-3O"></a>娆乱他故，<a id="a-3P"></a>降伏他故，<a id="a-3Q"></a>欺陵他故，<a id="a-3R"></a>求称誉故，<a id="a-3S"></a>求名闻故，<a id="a-3T"></a>依于五欲戏笑乐故，<a id="a-3U"></a>求富贵故，<a id="a-3V"></a>修行施、<a id="a-3W"></a>戒、<a id="a-3X"></a>忍辱、<a id="a-3Y"></a>精进、<a id="a-3Z"></a>禅定、<a id="a-3a"></a>智慧；<a id="a-3b"></a>不为解脱，<a id="a-3c"></a>不为信敬，<a id="a-3d"></a>不为离欲寂静，<a id="a-3e"></a>唯为自身五欲乐故，<a id="a-3f"></a>修行施、<a id="a-3g"></a>戒、<a id="a-3h"></a>忍辱、<a id="a-3i"></a>精进、<a id="a-3j"></a>禅定、<a id="a-3k"></a>智慧，<a id="a-3l"></a>为如是等诸结所缚杂于愚痴，<a id="a-3m"></a>于欲界中果报成熟，<a id="a-3n"></a>为魔波旬如是苦恼。<a id="a-3o"></a>此魔波旬以本障碍他故，<a id="a-3p"></a>娆乱他故，<a id="a-3q"></a>降伏他故，<a id="a-3r"></a>欺陵他故，<a id="a-3s"></a>求称誉故，<a id="a-3t"></a>求名闻故，<a id="a-3u"></a>依于五欲戏笑乐故，<a id="a-3v"></a>求富贵故，<a id="a-3w"></a>于毗舍浮如来法中，<a id="a-3x"></a>修行施、<a id="a-3y"></a>戒、<a id="a-3z"></a>忍辱、<a id="a-40"></a>精进、<a id="a-41"></a>禅定、<a id="a-42"></a>智慧，<a id="a-43"></a>以是因缘，<a id="a-44"></a>今于现在白法尽灭，<a id="a-45"></a>五浊恶世得作魔王，<a id="a-46"></a>于三宝所不生信敬无尊仰心。<a id="a-47"></a>如是波旬常于众生而作诸恶，<a id="a-48"></a>不利益故，<a id="a-49"></a>令苦恼故，<a id="a-4A"></a>令堕落故；<a id="a-4B"></a>提婆达多亦复如是。<a id="a-4C"></a>此罗睺罗阿修罗王、<a id="a-4D"></a>毗摩质多罗阿修罗王、<a id="a-4E"></a>波罗陀阿修罗王、<a id="a-4F"></a>婆稚毗卢遮那阿修罗王、<a id="a-4G"></a>牟真邻陀阿修罗王，<a id="a-4H"></a>及余阿修罗等，<a id="a-4I"></a>亦于毗舍浮如来法中，<a id="a-4J"></a>憍逸自举不勤修习，<a id="a-4K"></a>复怀疑惑杂诸烦恼，<a id="a-4L"></a>贪欲、<a id="a-4M"></a>瞋恚、<a id="a-4N"></a>愚痴邪见，<a id="a-4O"></a>无明胆佞断常之心，<a id="a-4P"></a>修行施、<a id="a-4Q"></a>戒、<a id="a-4R"></a>忍辱、<a id="a-4S"></a>精进、<a id="a-4T"></a>禅定、<a id="a-4U"></a>智慧，<a id="a-4V"></a>以是因缘，<a id="a-4W"></a>今生下类苦恼畜生阿修罗道，<a id="a-4X"></a>为诸结所缚疑惑愚痴，<a id="a-4Y"></a>是故彼等尚不能发世俗正见，<a id="a-4Z"></a>何况能发无上善根？<a id="a-4a"></a>唯有弥勒菩萨摩诃萨、<a id="a-4b"></a>毗摩罗诘及菩提鬘阿修罗仙等，<a id="a-4c"></a>于毗舍浮如来法中，<a id="a-4d"></a>不为障碍他故，<a id="a-4e"></a>乃至不求富贵故，<a id="a-4f"></a>但乐离欲化众生故，<a id="a-4g"></a>修六波罗蜜，<a id="a-4h"></a>以是因缘，<a id="a-4i"></a>此大丈夫弥勒菩萨、<a id="a-4j"></a>毗摩罗诘及菩提鬘阿修罗仙等，<a id="a-4k"></a>得无碍智，<a id="a-4l"></a>以诸菩萨功德庄严，<a id="a-4m"></a>巧成一切众生智药。</p>
  <p id="a4n">“是故我今告于汝等：<a id="a-4o"></a>若有欲求无上智者，<a id="a-4p"></a>是人应当深信清净，<a id="a-4q"></a>以第一义谛而求菩提，<a id="a-4r"></a>莫以世谛！<a id="a-4s"></a>譬如五大河水能满大海，<a id="a-4t"></a>不以小河；<a id="a-4u"></a>如是以依第一义故，<a id="a-4v"></a>速能充满一切智海，<a id="a-4w"></a>不以世谛。<a id="a-4x"></a>又如须弥山王依于大地久住不动，<a id="a-4y"></a>不以依水；<a id="a-4z"></a>如是以依第一义谛，<a id="a-50"></a>一切善根而得坚固，<a id="a-51"></a>不以世谛。<a id="a-52"></a>又如一切草木依于大地而得生长，<a id="a-53"></a>不以草叶；<a id="a-54"></a>如是四念处乃至十八不共法、<a id="a-55"></a>大慈大悲等，<a id="a-56"></a>依第一义谛而得生长，<a id="a-57"></a>不以世谛。<a id="a-58"></a>又如猛风依于虚空而能吹荡烟云尘雾，<a id="a-59"></a>不依于地；<a id="a-5A"></a>如是为求菩提诸善男子、<a id="a-5B"></a>善女人等，<a id="a-5C"></a>依第一义谛，<a id="a-5D"></a>能吹诸恶见云、<a id="a-5E"></a>烦恼烟雾、<a id="a-5F"></a>十恶道尘，<a id="a-5G"></a>不以世谛。<a id="a-5H"></a>又如依日大光明故，<a id="a-5I"></a>得见高下及诸色像种种作业，<a id="a-5J"></a>不以依彼油灯小光；<a id="a-5K"></a>如是以依第一义谛菩提之心，<a id="a-5L"></a>无有迷惑作诸善业，<a id="a-5M"></a>不以世谛。<a id="a-5N"></a>是故应舍一切爱取摄受之事，<a id="a-5O"></a>住闲林中，<a id="a-5P"></a>不作放逸修第一义，<a id="a-5Q"></a>不以世谛；<a id="a-5R"></a>汝等如是便能速满六波罗蜜，<a id="a-5S"></a>于阿耨多罗三藐三菩提而成正觉。<a id="a-5T"></a>”</p>
  <p id="a5U">尔时，<a id="a-5V"></a>世尊欲重明此义而说偈言：</p>
  <p id="a5W">“一生处弥勒，<a id="a-5X"></a>　问于尊导师，</p>
  <p id="a5Y">云何畜生类，<a id="a-5Z"></a>　言与人为亲？</p>
  <p id="a5a">世尊见久远，<a id="a-5b"></a>　告于弥勒言：</p>
  <p id="a5c">修罗等往昔，<a id="a-5d"></a>　皆是我兄弟。</p>
  <p id="a5e">第三十一劫，<a id="a-5f"></a>　毗舍浮佛时，</p>
  <p id="a5g">我作婆罗门，<a id="a-5h"></a>　聪慧字耶若，</p>
  <p id="a5i">六度常相应，<a id="a-5j"></a>　菩提不退转。</p>
  <p id="a5k">时我有八弟，<a id="a-5l"></a>　邪见婆罗门，</p>
  <p id="a5m">劝令信三宝，<a id="a-5n"></a>　及发菩提心，</p>
  <p id="a5o">彼皆不肯行，<a id="a-5p"></a>　愚痴邪见故。</p>
  <p id="a5q">既历多年已，<a id="a-5r"></a>　钝根作是言：</p>
  <p id="a5s">‘兄能千年中，<a id="a-5t"></a>　常离于坐卧，</p>
  <p id="a5u">复经七日夜，<a id="a-5v"></a>　限食饭一揣，</p>
  <p id="a5w">如是千年满，<a id="a-5x"></a>　我当住菩提。<a id="a-5y"></a>’</p>
  <p id="a5z">我时一心喜，<a id="a-60"></a>　誓住二威仪，</p>
  <p id="a61">既满千年已，<a id="a-62"></a>　方得成熟彼，</p>
  <p id="a63">又化多众生，<a id="a-64"></a>　出家离俗已，</p>
  <p id="a65">复与第一义，<a id="a-66"></a>　相应五万年。</p>
  <p id="a67">如是第一义，<a id="a-68"></a>　我时本安住，</p>
  <p id="a69">转化无量众，<a id="a-6A"></a>　坚住无上道。</p>
  <p id="a6B">罗睺毗摩质，<a id="a-6C"></a>　婆稚波罗陀，</p>
  <p id="a6D">波旬毗摩诘，<a id="a-6E"></a>　弥勒及提婆，</p>
  <p id="a6F">如是八人等，<a id="a-6G"></a>　先是我兄弟，</p>
  <p id="a6H">为彼修苦行，<a id="a-6I"></a>　成熟于菩提。</p>
  <p id="a6J">我为无上道，<a id="a-6K"></a>　行诸苦难事，</p>
  <p id="a6L">波旬提婆达，<a id="a-6M"></a>　常欲危害我。</p>
  <p id="a6N">魔于过去时，<a id="a-6O"></a>　所作诸善业，</p>
  <p id="a6P">初无有信敬，<a id="a-6Q"></a>　恒欲恼众生；</p>
  <p id="a6R">但为富贵欲，<a id="a-6S"></a>　求名不尊重，</p>
  <p id="a6T">毗舍浮法中，<a id="a-6U"></a>　而行于六度；</p>
  <p id="a6V">白法尽灭已，<a id="a-6W"></a>　恶法增长时，</p>
  <p id="a6X">得为魔波旬，<a id="a-6Y"></a>　欲界中自在。</p>
  <p id="a6Z">又于三宝所，<a id="a-6a"></a>　不肯生信敬，</p>
  <p id="a6b">波旬提婆达，<a id="a-6c"></a>　常欲恼众生。</p>
  <p id="a6d">如是修罗王，<a id="a-6e"></a>　增上憍逸士，</p>
  <p id="a6f">疑惑有欲垢，<a id="a-6g"></a>　及诸嫉妒行，</p>
  <p id="a6h">今在畜生类，<a id="a-6i"></a>　而作修罗王，</p>
  <p id="a6j">于诸最胜法，<a id="a-6k"></a>　无智不能了。</p>
  <p id="a6l">弥勒毗摩诘，<a id="a-6m"></a>　道鬘修罗仙，</p>
  <p id="a6n">于毗舍得信，<a id="a-6o"></a>　修行无上道；</p>
  <p id="a6p">彼与六度合，<a id="a-6q"></a>　常化诸众生，</p>
  <p id="a6r">是故今殊胜，<a id="a-6s"></a>　成熟无碍智。</p>
  <p id="a6t">故我今示汝，<a id="a-6u"></a>　宜舍诸疑惑，</p>
  <p id="a6v">勤修第一义，<a id="a-6w"></a>　证菩提不难。</p>
  <p id="a6x">如海常充满，<a id="a-6y"></a>　种种众宝物，</p>
  <p id="a6z">如是修真谛，<a id="a-70"></a>　能令智满足。</p>
  <p id="a71">又如依大地，<a id="a-72"></a>　生长诸苗稼，</p>
  <p id="a73">如是真谛合，<a id="a-74"></a>　能生胜菩提。</p>
  <p id="a75">又如风依空，<a id="a-76"></a>　吹荡诸尘曀，</p>
  <p id="a77">如是修真谛，<a id="a-78"></a>　能灭诸烦恼。</p>
  <p id="a79">又如依日光，<a id="a-7A"></a>　明见诸色像，</p>
  <p id="a7B">若住第一义，<a id="a-7C"></a>　能睹诸佛法。</p>
  <p id="a7D">是故若欲求，<a id="a-7E"></a>　于世速成佛，</p>
  <p id="a7F">宜舍诸见著，<a id="a-7G"></a>　安住第一义。</p>
  <p id="a7H">往诣闲林中，<a id="a-7I"></a>　端坐修禅定，</p>
  <p id="a7J">勇决独无侣，<a id="a-7K"></a>　求无上菩提。</p>
  <p id="a7L">精勤自调伏，<a id="a-7M"></a>　防护于己心，</p>
  <p id="a7N">弃舍诸邪见，<a id="a-7O"></a>　远离于断常。</p>
  <p id="a7P">怒心龙夜叉，<a id="a-7Q"></a>　并及诸鬼神，</p>
  <p id="a7R">无量百千亿，<a id="a-7S"></a>　化之以真谛。<a id="a-7T"></a>”</p>
  <p data-pb></p>
  <h2 id="a7U">第一义谛品第五</h2>
  <p id="a7V">尔时，<a id="a-7W"></a>月藏菩萨摩诃萨即从座起，<a id="a-7X"></a>偏袒右肩，<a id="a-7Y"></a>右膝著地，<a id="a-7Z"></a>合掌向佛而作是言：<a id="a-7a"></a>“世尊，<a id="a-7b"></a>我今欲有所问，<a id="a-7c"></a>唯愿如来，<a id="a-7d"></a>随时听许为我解释。<a id="a-7e"></a>”</p>
  <p id="a7f">尔时，<a id="a-7g"></a>佛告月藏菩萨摩诃萨言：<a id="a-7h"></a>“善男子，<a id="a-7i"></a>如来应正遍知恣汝所问，<a id="a-7j"></a>当随意答，<a id="a-7k"></a>令汝心喜。<a id="a-7l"></a>”</p>
  <p id="a7m">尔时，<a id="a-7n"></a>月藏菩萨摩诃萨闻佛语已，<a id="a-7o"></a>即白佛言：<a id="a-7p"></a>“唯然受教！<a id="a-7q"></a>大德婆伽婆，<a id="a-7r"></a>云何菩萨摩诃萨住阿兰若修第一义谛得如月，<a id="a-7s"></a>以四无碍成熟众生能满六波罗蜜？<a id="a-7t"></a>”</p>
  <p id="a7u">佛言：<a id="a-7v"></a>“善哉！<a id="a-7w"></a>善哉！<a id="a-7x"></a>善男子，<a id="a-7y"></a>快问是义。<a id="a-7z"></a>汝于过去无量佛所植诸善根，<a id="a-80"></a>修诸功德圆满之行，<a id="a-81"></a>已曾问此甚深之义。<a id="a-82"></a>汝今直欲为彼未曾修习求阿耨多罗三藐三菩提诸善男子、<a id="a-83"></a>善女人故问如是义。<a id="a-84"></a>善男子，<a id="a-85"></a>谛听！<a id="a-86"></a>谛听！<a id="a-87"></a>善思念之，<a id="a-88"></a>吾当为汝分别解说。<a id="a-89"></a>善男子，<a id="a-8A"></a>若有清信善男子、<a id="a-8B"></a>善女人，<a id="a-8C"></a>求阿耨多罗三藐三菩提者，<a id="a-8D"></a>当作是观：<a id="a-8E"></a>三界所有一切众生，<a id="a-8F"></a>皆为贪欲、<a id="a-8G"></a>瞋恚、<a id="a-8H"></a>愚痴三毒猛火焚烧炽然，<a id="a-8I"></a>生老病死忧悲苦恼皆亦炽然不得解脱。<a id="a-8J"></a>作是观时，<a id="a-8K"></a>菩萨于彼诸众生所起大悲心，<a id="a-8L"></a>复作是念：<a id="a-8M"></a>‘一切众生莫不厌苦求乐，<a id="a-8N"></a>彼等如是为苦所转如五节轮。<a id="a-8O"></a>’复作是念：<a id="a-8P"></a>‘何因缘故此诸众生众苦增长无有休息？<a id="a-8Q"></a>’作是念时，<a id="a-8R"></a>知诸众生皆为爱取因缘所摄，<a id="a-8S"></a>故受是苦增长不息：<a id="a-8T"></a>‘是故我当弃舍爱取所摄因缘，<a id="a-8U"></a>出向闲林独而无侣，<a id="a-8V"></a>于第一义谛思惟而住。<a id="a-8W"></a>如是先自除苦，<a id="a-8X"></a>然后乃能除众生苦。<a id="a-8Y"></a>’如是菩萨以真实心欲令众生离苦得乐，<a id="a-8Z"></a>当知此心从大悲起。<a id="a-8a"></a>菩萨摩诃萨弃舍一切爱取因缘，<a id="a-8b"></a>出向闲林独而无侣如犀牛角，<a id="a-8c"></a>于四圣种喜悦而住，<a id="a-8d"></a>不念地、<a id="a-8e"></a>不念我地、<a id="a-8f"></a>不念地我，<a id="a-8g"></a>水火风大亦如是。<a id="a-8h"></a>不念色、<a id="a-8i"></a>不念我色、<a id="a-8j"></a>不念色我，<a id="a-8k"></a>受想行识亦如是。<a id="a-8l"></a>不念眼、<a id="a-8m"></a>不念我眼、<a id="a-8n"></a>不念眼我，<a id="a-8o"></a>如是不念眼识、<a id="a-8p"></a>不念我眼识、<a id="a-8q"></a>不念眼识我，<a id="a-8r"></a>如是不念眼触、<a id="a-8s"></a>不念我眼触、<a id="a-8t"></a>不念眼触我，<a id="a-8u"></a>如是眼触因缘生受，<a id="a-8v"></a>若苦、<a id="a-8w"></a>若乐、<a id="a-8x"></a>不苦不乐，<a id="a-8y"></a>不念乐、<a id="a-8z"></a>不念我乐、<a id="a-90"></a>不念乐我，<a id="a-91"></a>乃至不苦不乐亦如是；<a id="a-92"></a>耳鼻舌身亦如是，<a id="a-93"></a>不念意、<a id="a-94"></a>不念我意、<a id="a-95"></a>不念意我，<a id="a-96"></a>乃至意触因缘生受，<a id="a-97"></a>若苦、<a id="a-98"></a>若乐、<a id="a-99"></a>不苦不乐，<a id="a-9A"></a>不念乐、<a id="a-9B"></a>不念我乐、<a id="a-9C"></a>不念乐我，<a id="a-9D"></a>乃至不念不苦不乐亦如是。<a id="a-9E"></a>不念四大、<a id="a-9F"></a>不念我四大、<a id="a-9G"></a>不念四大我，<a id="a-9H"></a>乃至不念三受、<a id="a-9I"></a>不念六想、<a id="a-9J"></a>不念三行、<a id="a-9K"></a>不念六识，<a id="a-9L"></a>不念色声香味触亦如是。<a id="a-9M"></a>不念虚空处、<a id="a-9N"></a>不念识处、<a id="a-9O"></a>不念无所有处、<a id="a-9P"></a>不念非想非非想处，<a id="a-9Q"></a>不念见、<a id="a-9R"></a>不念闻、<a id="a-9S"></a>不念觉、<a id="a-9T"></a>不念知、<a id="a-9U"></a>不念代谢、<a id="a-9V"></a>不念觉观、<a id="a-9W"></a>不念心，<a id="a-9X"></a>不念此世间、<a id="a-9Y"></a>不念彼世间，<a id="a-9Z"></a>不念过去、<a id="a-9a"></a>不念未来、<a id="a-9b"></a>不念现在，<a id="a-9c"></a>不念断、<a id="a-9d"></a>不念常，<a id="a-9e"></a>不念三昧、<a id="a-9f"></a>不念禅，<a id="a-9g"></a>不念舍、<a id="a-9h"></a>不念尽、<a id="a-9i"></a>不念用，<a id="a-9j"></a>不念生、<a id="a-9k"></a>不念灭，<a id="a-9l"></a>不念我、<a id="a-9m"></a>不念数，<a id="a-9n"></a>不念黑、<a id="a-9o"></a>不念白，<a id="a-9p"></a>不念胜、<a id="a-9q"></a>不念劣，<a id="a-9r"></a>不念行、<a id="a-9s"></a>不念住、<a id="a-9t"></a>不念坐、<a id="a-9u"></a>不念卧，<a id="a-9v"></a>不念闇、<a id="a-9w"></a>不念明，<a id="a-9x"></a>不念作、<a id="a-9y"></a>不念三界、<a id="a-9z"></a>不念刹那亦如是。</p>
  <p id="aA0">“诃诃诃诃诃诃　哒啰咩　达啰腻移　沓婆差　沓婆褐勒叉移　陀婆木叉移　苏婆贺</p>
  <p id="aA1">“善男子，<a id="a-A2"></a>是名菩萨摩诃萨住于闲林修第一义谛。<a id="a-A3"></a>”</p>
  <p id="aA4">佛说如是阿兰若第一义谛时，<a id="a-A5"></a>有八十亿百千频婆罗诸天及人，<a id="a-A6"></a>于第一义谛曾修习者皆得无生法忍，<a id="a-A7"></a>复有恒河沙等天人得柔顺忍，<a id="a-A8"></a>复有过虚空量诸众生等得不忘菩提心三昧，<a id="a-A9"></a>复有八万四千比丘得无漏心解脱。</p>
  <p id="aAA">尔时，<a id="a-AB"></a>世尊复作是言：<a id="a-AC"></a>“善男子，<a id="a-AD"></a>若有菩萨摩诃萨，<a id="a-AE"></a>如上所说，<a id="a-AF"></a>弃诸爱取所摄因缘，<a id="a-AG"></a>乃至如我所说修第一义谛时，<a id="a-AH"></a>云何菩萨摩诃萨得如月，<a id="a-AI"></a>以四无碍成熟众生能满六波罗蜜？</p>
  <p id="aAJ">“善男子，<a id="a-AK"></a>如菩萨摩诃萨观诸众生，<a id="a-AL"></a>皆为三毒猛火炽然，<a id="a-AM"></a>生老病死忧悲苦恼皆亦炽然不得解脱。<a id="a-AN"></a>作是观时，<a id="a-AO"></a>菩萨于彼诸众生所起大悲心，<a id="a-AP"></a>此是菩萨摩诃萨得如月，<a id="a-AQ"></a>照除众生无明黑闇如初日月。</p>
  <p id="aAR">“如菩萨摩诃萨为除众生诸苦恼故，<a id="a-AS"></a>舍诸爱取所摄因缘，<a id="a-AT"></a>此是菩萨摩诃萨得如月，<a id="a-AU"></a>照除众生无明黑闇，<a id="a-AV"></a>与义无碍相应成熟众生，<a id="a-AW"></a>为满六波罗蜜故如二日月。</p>
  <p id="aAX">“如菩萨摩诃萨出向闲林独而无侣如犀牛角，<a id="a-AY"></a>于四圣种喜悦而住，<a id="a-AZ"></a>此是菩萨摩诃萨得如月，<a id="a-Aa"></a>照除众生无明黑闇，<a id="a-Ab"></a>与法无碍相应成熟众生，<a id="a-Ac"></a>为满六波罗蜜故如三日月。</p>
  <p id="aAd">“如菩萨摩诃萨修第一义谛，<a id="a-Ae"></a>此是菩萨摩诃萨得如月，<a id="a-Af"></a>照除众生无明黑闇，<a id="a-Ag"></a>与词无碍相应成熟众生，<a id="a-Ah"></a>为满六波罗蜜故如四日月。</p>
  <p id="aAi">“如菩萨摩诃萨于三界境界及一切乐，<a id="a-Aj"></a>皆悉弃舍修第一义谛，<a id="a-Ak"></a>此是菩萨摩诃萨得如月，<a id="a-Al"></a>照除众生一切渴爱，<a id="a-Am"></a>与乐说无碍相应成熟众生，<a id="a-An"></a>为满六波罗蜜故如五日月。</p>
  <p id="aAo">“如菩萨摩诃萨弃舍现在人中乐，<a id="a-Ap"></a>亦不希望于五欲乐而修第一义，<a id="a-Aq"></a>此是菩萨摩诃萨得如月，<a id="a-Ar"></a>照除众生一切瞋闇，<a id="a-As"></a>成熟众生能满檀波罗蜜，<a id="a-At"></a>是故菩萨摩诃萨于诸众生如六日月。</p>
  <p id="aAu">“如菩萨摩诃萨于诸境界得奢摩他定，<a id="a-Av"></a>此是菩萨摩诃萨得如月，<a id="a-Aw"></a>成熟众生能满尸罗波罗蜜，<a id="a-Ax"></a>是故菩萨摩诃萨于诸众生如七日月。</p>
  <p id="aAy">“如菩萨摩诃萨三界境界休息相应，<a id="a-Az"></a>不分别瞋、<a id="a-B0"></a>不分别慈，<a id="a-B1"></a>此是菩萨摩诃萨成熟众生能满羼提波罗蜜，<a id="a-B2"></a>是故菩萨摩诃萨于诸众生如八日月。</p>
  <p id="aB3">“如菩萨摩诃萨一切三界休息相应，<a id="a-B4"></a>不分别极不分别，<a id="a-B5"></a>此是菩萨摩诃萨成熟众生能满毗梨耶波罗蜜，<a id="a-B6"></a>是故菩萨摩诃萨于诸众生如九日月。</p>
  <p id="aB7">“如菩萨摩诃萨为悲愍众生故而修第一义，<a id="a-B8"></a>此是菩萨摩诃萨成熟众生能满禅波罗蜜，<a id="a-B9"></a>是故菩萨摩诃萨于诸众生如十日月。</p>
  <p id="aBA">“如菩萨摩诃萨为众生故，<a id="a-BB"></a>于诸三界阴、<a id="a-BC"></a>界、<a id="a-BD"></a>诸入三受等事，<a id="a-BE"></a>不分别极不分别，<a id="a-BF"></a>住如实际而修第一义，<a id="a-BG"></a>此是菩萨摩诃萨成熟众生能满般若波罗蜜，<a id="a-BH"></a>是故菩萨摩诃萨于诸众生如十一日月。</p>
  <p id="aBI">“如是，<a id="a-BJ"></a>善男子，<a id="a-BK"></a>此是菩萨摩诃萨住于闲林修第一义时得如月，<a id="a-BL"></a>以四无碍成熟众生能满六波罗蜜。</p>
  <p id="aBM">“复次，<a id="a-BN"></a>善男子，<a id="a-BO"></a>云何菩萨摩诃萨修第一义时成熟众生复得如月？<a id="a-BP"></a>善男子，<a id="a-BQ"></a>如菩萨摩诃萨住于闲林，<a id="a-BR"></a>若行若住若坐若卧，<a id="a-BS"></a>舍离分别一切三界阴、<a id="a-BT"></a>界、<a id="a-BU"></a>入等，<a id="a-BV"></a>住不分别修第一义。<a id="a-BW"></a>时诸地行天、<a id="a-BX"></a>龙、<a id="a-BY"></a>夜叉、<a id="a-BZ"></a>罗刹、<a id="a-Ba"></a>阿修罗、<a id="a-Bb"></a>鸠槃茶、<a id="a-Bc"></a>饿鬼、<a id="a-Bd"></a>毗舍遮、<a id="a-Be"></a>富单那、<a id="a-Bf"></a>迦吒富单那，<a id="a-Bg"></a>饥渴寒热更相怖畏，<a id="a-Bh"></a>逼迫身心常怀瞋恶，<a id="a-Bi"></a>于诸众生而无慈愍，<a id="a-Bj"></a>不观后世畏。<a id="a-Bk"></a>彼诸天龙乃至迦吒富单那往菩萨所，<a id="a-Bl"></a>见已大笑，<a id="a-Bm"></a>而欲夺于菩萨精气，<a id="a-Bn"></a>又以恶气而欲嘘之，<a id="a-Bo"></a>及欲打害散乱其心。<a id="a-Bp"></a>彼诸鬼神虽起此恶，<a id="a-Bq"></a>去一由旬不能往到彼菩萨所，<a id="a-Br"></a>何能以气嘘之夺其精气，<a id="a-Bs"></a>及以打害散乱其心？<a id="a-Bt"></a>彼诸鬼神心极生怪，<a id="a-Bu"></a>复示第一最恶形色，<a id="a-Bv"></a>欲令菩萨畏之心裂，<a id="a-Bw"></a>然此菩萨若行若住乃至不能动其一毛，<a id="a-Bx"></a>何况能作诸余恼乱？<a id="a-By"></a>彼诸天龙乃至迦吒富单那，<a id="a-Bz"></a>以一切方便不能少分恼乱于彼修第一义谛菩萨摩诃萨。<a id="a-C0"></a>彼等便于修第一义谛菩萨摩诃萨所，<a id="a-C1"></a>心得敬信尊重敬仰心生希有；<a id="a-C2"></a>以于菩萨生敬信故，<a id="a-C3"></a>身心苦尽得乐充满。<a id="a-C4"></a>彼等复数诣菩萨所接足礼敬，<a id="a-C5"></a>还其本处游行止住，<a id="a-C6"></a>复于众生更相敬重，<a id="a-C7"></a>常生慈心、<a id="a-C8"></a>不怖畏心、<a id="a-C9"></a>不胆佞心、<a id="a-CA"></a>不恼害心、<a id="a-CB"></a>无怨仇心、<a id="a-CC"></a>不斗诤心、<a id="a-CD"></a>作平等心、<a id="a-CE"></a>休息杀生心乃至休息诸邪见心。<a id="a-CF"></a>彼等数数向于菩萨极作敬重，<a id="a-CG"></a>头面礼足，<a id="a-CH"></a>发愿忏悔一切罪业，<a id="a-CI"></a>而作是言：<a id="a-CJ"></a>‘我等从今乃至久远，<a id="a-CK"></a>生死流转随几时中，<a id="a-CL"></a>亦常恭敬供养仁者，<a id="a-CM"></a>以为左右、<a id="a-CN"></a>亲友知识、<a id="a-CO"></a>兄弟眷属及作檀越。<a id="a-CP"></a>乃至菩萨于阿耨多罗三藐三菩提得成正觉，<a id="a-CQ"></a>是时仁者于三乘中与我授记。<a id="a-CR"></a>以仁者力故，<a id="a-CS"></a>我等当于生死流转而得解脱入无畏城！<a id="a-CT"></a>’此是菩萨摩诃萨修第一义时，<a id="a-CU"></a>成熟众生能满六波罗蜜。<a id="a-CV"></a>是故菩萨摩诃萨于诸众生如十二日月。</p>
  <p id="aCW">“如菩萨摩诃萨住于闲林修第一义时，<a id="a-CX"></a>所有空行天、<a id="a-CY"></a>龙、<a id="a-CZ"></a>夜叉、<a id="a-Ca"></a>罗刹、<a id="a-Cb"></a>阿修罗、<a id="a-Cc"></a>鸠槃茶、<a id="a-Cd"></a>饿鬼、<a id="a-Ce"></a>毗舍遮、<a id="a-Cf"></a>富单那、<a id="a-Cg"></a>迦吒富单那，<a id="a-Ch"></a>于诸众生犷恶瞋恚，<a id="a-Ci"></a>无有慈愍，<a id="a-Cj"></a>不观后世畏，<a id="a-Ck"></a>作如是等诸恶形色非威仪事，<a id="a-Cl"></a>乃至不能恼彼住于闲林修第一义谛菩萨摩诃萨一毛，<a id="a-Cm"></a>何况能作诸余恼乱？<a id="a-Cn"></a>彼等天龙便于菩萨摩诃萨所心得敬信，<a id="a-Co"></a>乃至休息十不善道。<a id="a-Cp"></a>彼等数数向菩萨所发愿忏悔一切罪业，<a id="a-Cq"></a>乃至：<a id="a-Cr"></a>‘仁者于三乘中与我授记，<a id="a-Cs"></a>我等当于生死流转而得解脱入无畏城。<a id="a-Ct"></a>’此是菩萨摩诃萨修第一义时，<a id="a-Cu"></a>成熟众生能满六波罗蜜。<a id="a-Cv"></a>是故菩萨摩诃萨于诸众生如十三日月。</p>
  <p id="aCw">“如菩萨摩诃萨住于闲林修第一义时，<a id="a-Cx"></a>彼诸天龙乃至迦吒富单那，<a id="a-Cy"></a>向彼菩萨摩诃萨边，<a id="a-Cz"></a>忏悔业障、<a id="a-D0"></a>众生障、<a id="a-D1"></a>法障、<a id="a-D2"></a>烦恼障，<a id="a-D3"></a>乃至是诸众生得成熟故能满六波罗蜜，<a id="a-D4"></a>是故菩萨摩诃萨于诸众生如十四日月。</p>
  <p id="aD5">“如菩萨摩诃萨住于闲林修第一义时，<a id="a-D6"></a>彼诸天、<a id="a-D7"></a>龙、<a id="a-D8"></a>夜叉、<a id="a-D9"></a>罗刹、<a id="a-DA"></a>鸠槃茶、<a id="a-DB"></a>饿鬼、<a id="a-DC"></a>毗舍遮、<a id="a-DD"></a>富单那、<a id="a-DE"></a>迦吒富单那，<a id="a-DF"></a>犷恶瞋恚，<a id="a-DG"></a>于诸众生无有慈愍，<a id="a-DH"></a>不深敬信，<a id="a-DI"></a>不观后世畏；<a id="a-DJ"></a>乃至于彼修第一义谛菩萨摩诃萨所，<a id="a-DK"></a>深得敬信尊重敬仰生希有心，<a id="a-DL"></a>一切皆悉弃舍恶业及舍舍宅，<a id="a-DM"></a>昼夜诣彼修第一义谛菩萨摩诃萨所，<a id="a-DN"></a>修行如上休息杀生，<a id="a-DO"></a>于诸众生生悲心、<a id="a-DP"></a>利益心、<a id="a-DQ"></a>怜愍心而住，<a id="a-DR"></a>休息偷盗、<a id="a-DS"></a>邪淫、<a id="a-DT"></a>妄语，<a id="a-DU"></a>此是修第一义菩萨摩诃萨能满檀那波罗蜜；<a id="a-DV"></a>如彼休息两舌，<a id="a-DW"></a>此是菩萨摩诃萨能满尸罗波罗蜜；<a id="a-DX"></a>如彼休息恶口，<a id="a-DY"></a>此是菩萨摩诃萨能满羼提波罗蜜；<a id="a-DZ"></a>如彼休息绮语，<a id="a-Da"></a>此是菩萨摩诃萨能满毗梨耶波罗蜜；<a id="a-Db"></a>如彼休息贪瞋，<a id="a-Dc"></a>此是菩萨摩诃萨能满禅波罗蜜；<a id="a-Dd"></a>如彼休息邪见得正见，<a id="a-De"></a>数数作如是愿，<a id="a-Df"></a>当令我等得无上智，<a id="a-Dg"></a>此是菩萨摩诃萨能满般若波罗蜜。<a id="a-Dh"></a>如彼天龙乃至迦吒富单那，<a id="a-Di"></a>于彼修第一义菩萨摩诃萨所深得敬信，<a id="a-Dj"></a>亦复不勤怖畏刹利、<a id="a-Dk"></a>沙门、<a id="a-Dl"></a>婆罗门、<a id="a-Dm"></a>毗舍、<a id="a-Dn"></a>首陀，<a id="a-Do"></a>亦不怖畏男夫妇女、<a id="a-Dp"></a>童男童女，<a id="a-Dq"></a>亦不怖畏象、<a id="a-Dr"></a>马、<a id="a-Ds"></a>师子、<a id="a-Dt"></a>虎、<a id="a-Du"></a>豹、<a id="a-Dv"></a>豺狼、<a id="a-Dw"></a>獐、<a id="a-Dx"></a>鹿、<a id="a-Dy"></a>鸟、<a id="a-Dz"></a>兽，<a id="a-E0"></a>亦不怖畏国土城邑、<a id="a-E1"></a>聚落舍宅，<a id="a-E2"></a>亦不怖畏地水火风，<a id="a-E3"></a>亦不怖畏药草林树华果等物。<a id="a-E4"></a>此是菩萨摩诃萨修第一义时，<a id="a-E5"></a>成熟众生乃至能满六波罗蜜，<a id="a-E6"></a>是故菩萨摩诃萨于诸众生如十五日月一切圆满。</p>
  <p id="aE7">“如是菩萨摩诃萨住于闲林修第一义谛，<a id="a-E8"></a>速能满足六波罗蜜。<a id="a-E9"></a>譬如十五日月众星围绕微妙可爱，<a id="a-EA"></a>如是修第一义谛菩萨摩诃萨，<a id="a-EB"></a>为彼信心诸天龙等乃至迦吒富单那，<a id="a-EC"></a>善行围绕微妙可爱。<a id="a-ED"></a>譬如十五日月照除一切无明黑闇，<a id="a-EE"></a>如是修第一义谛菩萨摩诃萨，<a id="a-EF"></a>照除天龙乃至迦吒富单那等十不善曀。<a id="a-EG"></a>譬如月体性凉冷，<a id="a-EH"></a>能令热恼诸众生等身心得乐；<a id="a-EI"></a>如是修第一义菩萨摩诃萨，<a id="a-EJ"></a>令彼天龙乃至迦吒富单那等瞋怒所恼者，<a id="a-EK"></a>令住慈心身得安乐。<a id="a-EL"></a>譬如月令失道者见道，<a id="a-EM"></a>如是修第一义谛菩萨摩诃萨，<a id="a-EN"></a>令诸失道天、<a id="a-EO"></a>龙、<a id="a-EP"></a>夜叉乃至迦吒富单那等，<a id="a-EQ"></a>于天人所皆生慈愍，<a id="a-ER"></a>乃至能见于三乘道。<a id="a-ES"></a>譬如十五日月一切圆满照于月爱摩尼宝珠，<a id="a-ET"></a>如是宝珠以月光照故，<a id="a-EU"></a>能出多水满于小河及诸大河又满大海；<a id="a-EV"></a>如是修第一义谛菩萨摩诃萨，<a id="a-EW"></a>以如是等威仪力故，<a id="a-EX"></a>乃至迦吒富单那得深敬信，<a id="a-EY"></a>不怖刹利乃至不怖童男童女，<a id="a-EZ"></a>不怖城邑乃至不怖树林华果，<a id="a-Ea"></a>以此因缘人非人等乃至迦吒富单那獐鹿鸟兽，<a id="a-Eb"></a>各于所须具足充满；<a id="a-Ec"></a>以彼所须得充满故，<a id="a-Ed"></a>不相恼害身心安乐，<a id="a-Ee"></a>于十善业道堪能修行，<a id="a-Ef"></a>乃至于天人中得受果报具足快乐，<a id="a-Eg"></a>以是因缘于三乘中得不退转，<a id="a-Eh"></a>如是诸天人等多得饶益。</p>
  <p id="aEi">“如菩萨摩诃萨住于闲林修第一义，<a id="a-Ej"></a>能令诸天人等得安隐乐，<a id="a-Ek"></a>以是等故速能满足六波罗蜜。<a id="a-El"></a>是故菩萨摩诃萨当住闲林修第一义，<a id="a-Em"></a>于一切善根三昧陀罗尼，<a id="a-En"></a>忍辱坚固得住成熟。<a id="a-Eo"></a>如须弥山王善得安住，<a id="a-Ep"></a>如是修第一义谛菩萨摩诃萨，<a id="a-Eq"></a>于一切善根檀波罗蜜善得安住；<a id="a-Er"></a>如师子兽王，<a id="a-Es"></a>以尸罗波罗蜜降诸烦恼；<a id="a-Et"></a>如那罗延，<a id="a-Eu"></a>以羼提波罗蜜伏诸三界一切恶见；<a id="a-Ev"></a>如波利质多罗树华始开敷，<a id="a-Ew"></a>以毗梨耶波罗蜜种种善根华得开敷；<a id="a-Ex"></a>如日轮焰光，<a id="a-Ey"></a>以禅波罗蜜能除一切无明黑闇；<a id="a-Ez"></a>如十五日月一切圆满，<a id="a-F0"></a>以般若波罗蜜功德庄严所愿圆满；<a id="a-F1"></a>如如意宝能除贫穷，<a id="a-F2"></a>以方便力种种善根不可穷尽，<a id="a-F3"></a>智财无减法愿充满。<a id="a-F4"></a>犹如大云能降大雨，<a id="a-F5"></a>如是菩萨摩诃萨住于闲林修第一义，<a id="a-F6"></a>乃能降注诸法宝雨。<a id="a-F7"></a>如菩萨摩诃萨修第一义，<a id="a-F8"></a>善能安住于菩萨行，<a id="a-F9"></a>一切魔事终不能动得不退转，<a id="a-FA"></a>于阿耨多罗三藐三菩提亦得圆满，<a id="a-FB"></a>种种功德宝华庄严，<a id="a-FC"></a>得到一切诸法智明。<a id="a-FD"></a>如幢上摩尼宝，<a id="a-FE"></a>能成一切义；<a id="a-FF"></a>如毗沙门王贤瓶，<a id="a-FG"></a>能到一切智炬；<a id="a-FH"></a>如得月爱摩尼宝珠在于手中，<a id="a-FI"></a>一切所知皆得圆满；<a id="a-FJ"></a>犹如大海；<a id="a-FK"></a>亦如冬时著惭愧衣；<a id="a-FL"></a>如勇健人巧用种种坚牢器杖；<a id="a-FM"></a>如善化伏藏养育一切众生；<a id="a-FN"></a>如阿那婆达多池、<a id="a-FO"></a>紧那罗等均平受报；<a id="a-FP"></a>犹如莲华，<a id="a-FQ"></a>诸烦恼泥不能染污；<a id="a-FR"></a>如宝华聚，<a id="a-FS"></a>百千法门种种围绕；<a id="a-FT"></a>犹如宝鬘，<a id="a-FU"></a>一切声闻、<a id="a-FV"></a>辟支佛等之所瞻仰；<a id="a-FW"></a>犹如泉池净水盈满，<a id="a-FX"></a>洗除众生诸烦恼垢；<a id="a-FY"></a>如斯陀大河，<a id="a-FZ"></a>荡除众生一切烦恼诸恶见垢；<a id="a-Fa"></a>如大河中船，<a id="a-Fb"></a>能度众生诸烦恼河；<a id="a-Fc"></a>如枳萨利师子，<a id="a-Fd"></a>降伏一切众邪异道；<a id="a-Fe"></a>如帝释金刚杵，<a id="a-Ff"></a>降伏一切烦恼阿修罗；<a id="a-Fg"></a>犹如伞盖，<a id="a-Fh"></a>遮障众生诸烦恼雨；<a id="a-Fi"></a>如大梵王，<a id="a-Fj"></a>令诸众生度于流转，<a id="a-Fk"></a>生死旷野示涅槃道。<a id="a-Fl"></a>是名菩萨摩诃萨住于闲林修第一义时成熟如是无量功德。</p>
  <p id="aFm">“如是，<a id="a-Fn"></a>善男子，<a id="a-Fo"></a>第一义谛是何句义？<a id="a-Fp"></a>第一义谛是五根句义，<a id="a-Fq"></a>第一义谛是三昧根义、<a id="a-Fr"></a>大慈大悲义、<a id="a-Fs"></a>深信一切智义、<a id="a-Ft"></a>以四摄法摄受一切众生义、<a id="a-Fu"></a>护持正法义、<a id="a-Fv"></a>勤求一切佛法义、<a id="a-Fw"></a>远离诸难义、<a id="a-Fx"></a>住佛功德义、<a id="a-Fy"></a>超过声闻辟支佛地义、<a id="a-Fz"></a>能净三业义、<a id="a-G0"></a>以诸三昧庄严心义、<a id="a-G1"></a>净三恶趣令诸众生舍邪道义、<a id="a-G2"></a>信解忍义、<a id="a-G3"></a>成熟众生无生忍义、<a id="a-G4"></a>舍离憎爱义、<a id="a-G5"></a>于诸法决断义、<a id="a-G6"></a>分别一切法义、<a id="a-G7"></a>勤求一切智义、<a id="a-G8"></a>得一切助菩提义、<a id="a-G9"></a>觉了十二因缘义、<a id="a-GA"></a>分别上首义、<a id="a-GB"></a>三不护义、<a id="a-GC"></a>四无畏义、<a id="a-GD"></a>十力义、<a id="a-GE"></a>大慈大悲成熟众生义、<a id="a-GF"></a>方便勤求如来十力第一义谛义、<a id="a-GG"></a>十地义、<a id="a-GH"></a>登祚地义、<a id="a-GI"></a>降魔义、<a id="a-GJ"></a>得一切种智义、<a id="a-GK"></a>转法轮义、<a id="a-GL"></a>降法雨义、<a id="a-GM"></a>度一切众生义、<a id="a-GN"></a>建立八圣道义，<a id="a-GO"></a>第一义谛有如是等无量大义。<a id="a-GP"></a>善男子，<a id="a-GQ"></a>第一义谛荡诸结垢灭一切恶，<a id="a-GR"></a>能度众生烦恼淤泥，<a id="a-GS"></a>枯竭爱河超过一切流转旷野，<a id="a-GT"></a>破诸见网照除无明，<a id="a-GU"></a>降伏诸怨断除忧戚，<a id="a-GV"></a>诸根适悦令入正道，<a id="a-GW"></a>觉悟诸法增长善根，<a id="a-GX"></a>舍诸凡愚入贤圣位到菩提道。<a id="a-GY"></a>善男子，<a id="a-GZ"></a>如是第一义谛，<a id="a-Ga"></a>一切功德皆悉圆满，<a id="a-Gb"></a>成熟无上最胜智慧，<a id="a-Gc"></a>能令众生到于一切生死彼岸。<a id="a-Gd"></a>”</p>
  <p id="aGe">尔时，<a id="a-Gf"></a>月藏菩萨摩诃萨白佛言：<a id="a-Gg"></a>“世尊，<a id="a-Gh"></a>所谓三昧，<a id="a-Gi"></a>三昧者是何身？<a id="a-Gj"></a>是何攀缘？<a id="a-Gk"></a>是何想？<a id="a-Gl"></a>是何相？<a id="a-Gm"></a>是何性？<a id="a-Gn"></a>第一义谛，<a id="a-Go"></a>是何身？<a id="a-Gp"></a>是何攀缘？<a id="a-Gq"></a>是何想？<a id="a-Gr"></a>是何相？<a id="a-Gs"></a>是何性？<a id="a-Gt"></a>”</p>
  <p id="aGu">佛言：<a id="a-Gv"></a>“善哉！<a id="a-Gw"></a>善哉！<a id="a-Gx"></a>善男子，<a id="a-Gy"></a>汝于三昧久已修习善根圆满，<a id="a-Gz"></a>汝今为于诸众生故问，<a id="a-H0"></a>于如来如是等义。<a id="a-H1"></a>善男子，<a id="a-H2"></a>汝今谛听！<a id="a-H3"></a>善思念之，<a id="a-H4"></a>吾当为汝分别解说。<a id="a-H5"></a>”</p>
  <p id="aH6">月藏菩萨摩诃萨白佛言：<a id="a-H7"></a>“世尊，<a id="a-H8"></a>唯然受教。<a id="a-H9"></a>”</p>
  <p id="aHA">佛言：<a id="a-HB"></a>“善男子，<a id="a-HC"></a>诸声闻乘三昧者，<a id="a-HD"></a>名不善三昧，<a id="a-HE"></a>三界身、<a id="a-HF"></a>颠倒攀缘、<a id="a-HG"></a>不净想、<a id="a-HH"></a>厌离相、<a id="a-HI"></a>不喜乐性。<a id="a-HJ"></a>地界三昧者，<a id="a-HK"></a>不分离身、<a id="a-HL"></a>取攀缘、<a id="a-HM"></a>重想、<a id="a-HN"></a>坚相、<a id="a-HO"></a>碎坏性。<a id="a-HP"></a>水界三昧者，<a id="a-HQ"></a>不分离身、<a id="a-HR"></a>满攀缘、<a id="a-HS"></a>润想、<a id="a-HT"></a>稀软相、<a id="a-HU"></a>枯竭性。<a id="a-HV"></a>火界三昧者，<a id="a-HW"></a>不分离身、<a id="a-HX"></a>成熟攀缘、<a id="a-HY"></a>热想、<a id="a-HZ"></a>烧相、<a id="a-Ha"></a>尽灭性。<a id="a-Hb"></a>风界三昧者，<a id="a-Hc"></a>不分离身、<a id="a-Hd"></a>吹举攀缘、<a id="a-He"></a>无碍想、<a id="a-Hf"></a>急疾相、<a id="a-Hg"></a>轻举性。<a id="a-Hh"></a>分别阴三昧者，<a id="a-Hi"></a>渴爱身、<a id="a-Hj"></a>缘起攀缘、<a id="a-Hk"></a>弃舍想、<a id="a-Hl"></a>苦相、<a id="a-Hm"></a>无我性。<a id="a-Hn"></a>空三昧者，<a id="a-Ho"></a>通利法身、<a id="a-Hp"></a>诸法攀缘、<a id="a-Hq"></a>无物想、<a id="a-Hr"></a>开视相、<a id="a-Hs"></a>毕竟空性。<a id="a-Ht"></a>无相三昧者，<a id="a-Hu"></a>舍三结身、<a id="a-Hv"></a>涅槃攀缘、<a id="a-Hw"></a>空想、<a id="a-Hx"></a>休息相、<a id="a-Hy"></a>究尽作性。<a id="a-Hz"></a>如是无愿心心法三昧者，<a id="a-I0"></a>五识身、<a id="a-I1"></a>因缘攀缘、<a id="a-I2"></a>常修行想、<a id="a-I3"></a>速疾相、<a id="a-I4"></a>无所依性。<a id="a-I5"></a>此等是声闻乘三昧。</p>
  <p id="aI6">“修是缘起三昧，<a id="a-I7"></a>名缘觉乘三昧。</p>
  <p id="aI8">“安住大乘善男子，<a id="a-I9"></a>慈三昧者，<a id="a-IA"></a>忆念身、<a id="a-IB"></a>众生攀缘、<a id="a-IC"></a>无碍想、<a id="a-ID"></a>无瞋相、<a id="a-IE"></a>不浊性。<a id="a-IF"></a>悲三昧者，<a id="a-IG"></a>忆念身、<a id="a-IH"></a>众生攀缘、<a id="a-II"></a>不害想、<a id="a-IJ"></a>救拔相、<a id="a-IK"></a>愍恻性。<a id="a-IL"></a>喜三昧者，<a id="a-IM"></a>忆念身、<a id="a-IN"></a>众生攀缘、<a id="a-IO"></a>乐著想、<a id="a-IP"></a>爱乐相、<a id="a-IQ"></a>常庆喜性。<a id="a-IR"></a>舍三昧者，<a id="a-IS"></a>忆念身、<a id="a-IT"></a>众生攀缘、<a id="a-IU"></a>无瞋喜想、<a id="a-IV"></a>常舍相、<a id="a-IW"></a>无功用性。<a id="a-IX"></a>念佛三昧者，<a id="a-IY"></a>法性身、<a id="a-IZ"></a>形像攀缘、<a id="a-Ia"></a>色处想、<a id="a-Ib"></a>爱敬相、<a id="a-Ic"></a>欢喜性。<a id="a-Id"></a>念阿那波那三昧者，<a id="a-Ie"></a>以身为身、<a id="a-If"></a>念为攀缘、<a id="a-Ig"></a>不住想、<a id="a-Ih"></a>冷热相、<a id="a-Ii"></a>生灭性。</p>
  <p id="aIj">“善男子，<a id="a-Ik"></a>如是第一义谛四禅灭空三昧三摩跋提，<a id="a-Il"></a>依阿那波那念。<a id="a-Im"></a>何谓阿那波那念？<a id="a-In"></a>阿那言入息，<a id="a-Io"></a>波那言出息，<a id="a-Ip"></a>念谓心法。<a id="a-Iq"></a>善男子，<a id="a-Ir"></a>彼入息、<a id="a-Is"></a>出息当修，<a id="a-It"></a>修已身猗心亦得猗。<a id="a-Iu"></a>当云何修？<a id="a-Iv"></a>一者、<a id="a-Iw"></a>数，<a id="a-Ix"></a>二者、<a id="a-Iy"></a>随顺，<a id="a-Iz"></a>三者、<a id="a-J0"></a>止住，<a id="a-J1"></a>四者、<a id="a-J2"></a>观相，<a id="a-J3"></a>五者、<a id="a-J4"></a>转还，<a id="a-J5"></a>六者、<a id="a-J6"></a>快净。<a id="a-J7"></a>数有二种作：<a id="a-J8"></a>一者、<a id="a-J9"></a>依彼除觉观，<a id="a-JA"></a>二者、<a id="a-JB"></a>取出入息相。<a id="a-JC"></a>随顺亦二种作：<a id="a-JD"></a>一者、<a id="a-JE"></a>依出除觉观，<a id="a-JF"></a>二者、<a id="a-JG"></a>取入息相。<a id="a-JH"></a>止住亦二种作：<a id="a-JI"></a>一者、<a id="a-JJ"></a>示现出入息渐渐减尽，<a id="a-JK"></a>二者、<a id="a-JL"></a>安住三昧。<a id="a-JM"></a>观相亦二种作：<a id="a-JN"></a>一者、<a id="a-JO"></a>示现出入息渐渐减尽；<a id="a-JP"></a>二者、<a id="a-JQ"></a>观察心心诸法，<a id="a-JR"></a>种种别异，<a id="a-JS"></a>处处止住。<a id="a-JT"></a>转还亦二种作：<a id="a-JU"></a>一者、<a id="a-JV"></a>息三种受，<a id="a-JW"></a>二者、<a id="a-JX"></a>止三种行，<a id="a-JY"></a>以此得净空三昧。<a id="a-JZ"></a>何者为空三昧？<a id="a-Ja"></a>见诸法无命，<a id="a-Jb"></a>观诸法无主，<a id="a-Jc"></a>于彼得住七种空。<a id="a-Jd"></a>何者为七？<a id="a-Je"></a>所谓阴空、<a id="a-Jf"></a>界空、<a id="a-Jg"></a>入空、<a id="a-Jh"></a>谛空、<a id="a-Ji"></a>因缘空、<a id="a-Jj"></a>法空、<a id="a-Jk"></a>性空，<a id="a-Jl"></a>是名空三昧。<a id="a-Jm"></a>住是空三昧则增长因缘息，<a id="a-Jn"></a>增长因缘息则事休息，<a id="a-Jo"></a>事休息故则道休息。</p>
  <p id="aJp">“善男子，<a id="a-Jq"></a>此是菩萨摩诃萨第四禅不可得无言说得第一义谛三昧，<a id="a-Jr"></a>非声闻、<a id="a-Js"></a>辟支佛境界。<a id="a-Jt"></a>菩萨摩诃萨得禅定处，<a id="a-Ju"></a>毕竟不堕声闻、<a id="a-Jv"></a>辟支佛地，<a id="a-Jw"></a>能满六波罗蜜，<a id="a-Jx"></a>于七日夜成熟无量亿那由他百千众生天、<a id="a-Jy"></a>龙、<a id="a-Jz"></a>夜叉乃至迦吒富单那等，<a id="a-K0"></a>何况能多日夜！<a id="a-K1"></a>随其所有国土城邑，<a id="a-K2"></a>有如是等住第一义禅，<a id="a-K3"></a>菩萨摩诃萨于彼国土有十二种功德利益。<a id="a-K4"></a>何等十二？<a id="a-K5"></a>一者、<a id="a-K6"></a>于彼世界国王不瞋恼，<a id="a-K7"></a>婆罗门不瞋恼，<a id="a-K8"></a>沙门不瞋恼，<a id="a-K9"></a>毗舍不瞋恼，<a id="a-KA"></a>首陀不瞋恼，<a id="a-KB"></a>男夫妇女、<a id="a-KC"></a>童男童女及畜生类禽兽等不瞋恼；<a id="a-KD"></a>二者、<a id="a-KE"></a>于彼国土他方怨敌不来侵国，<a id="a-KF"></a>兵杖不起；<a id="a-KG"></a>三者、<a id="a-KH"></a>于彼国土无贼寇、<a id="a-KI"></a>无欺诈、<a id="a-KJ"></a>无矫诳；<a id="a-KK"></a>四者、<a id="a-KL"></a>于彼国土恶人不入，<a id="a-KM"></a>无诸疫病，<a id="a-KN"></a>唯除四大相违病者，<a id="a-KO"></a>终不横死除自报尽；<a id="a-KP"></a>五者、<a id="a-KQ"></a>于彼国土亦无非时风雨寒热；<a id="a-KR"></a>六者、<a id="a-KS"></a>于彼国土，<a id="a-KT"></a>一切众生无有瞋恶、<a id="a-KU"></a>急躁粗犷、<a id="a-KV"></a>颠倒见取、<a id="a-KW"></a>为痴所覆，<a id="a-KX"></a>天、<a id="a-KY"></a>龙、<a id="a-KZ"></a>夜叉、<a id="a-Ka"></a>罗刹、<a id="a-Kb"></a>阿修罗、<a id="a-Kc"></a>鸠槃茶、<a id="a-Kd"></a>饿鬼、<a id="a-Ke"></a>毗舍遮、<a id="a-Kf"></a>富单那、<a id="a-Kg"></a>迦吒富单那，<a id="a-Kh"></a>师子、<a id="a-Ki"></a>白象、<a id="a-Kj"></a>虎、<a id="a-Kk"></a>豹、<a id="a-Kl"></a>豺狼、<a id="a-Km"></a>毒蛇蝮蝎；<a id="a-Kn"></a>七者、<a id="a-Ko"></a>于彼国土亦无蚊、<a id="a-Kp"></a>虻、<a id="a-Kq"></a>恶蝇、<a id="a-Kr"></a>虱、<a id="a-Ks"></a>蚤、<a id="a-Kt"></a>鼨鼠、<a id="a-Ku"></a>野狐、<a id="a-Kv"></a>勲胡、<a id="a-Kw"></a>兔、<a id="a-Kx"></a>枭及以鹰、<a id="a-Ky"></a>鹞并余伤害食苗稼虫；<a id="a-Kz"></a>八者、<a id="a-L0"></a>于彼国土华果美味皆悉甘脆，<a id="a-L1"></a>无苦辛涩无味等物，<a id="a-L2"></a>亦无饥馑，<a id="a-L3"></a>果药丰饶；<a id="a-L4"></a>九者、<a id="a-L5"></a>于彼国土大地平正，<a id="a-L6"></a>无有旷野高下崄难，<a id="a-L7"></a>地无盐卤亦无坑涧，<a id="a-L8"></a>华果树林常得青翠扶疏蔚茂，<a id="a-L9"></a>是故众生不乏衣食，<a id="a-LA"></a>所须常得饶益安乐；<a id="a-LB"></a>十者、<a id="a-LC"></a>于彼国土人无怨仇斗诤毁訾，<a id="a-LD"></a>亦无言讼，<a id="a-LE"></a>皆生慈心、<a id="a-LF"></a>利益心、<a id="a-LG"></a>同心、<a id="a-LH"></a>喜心、<a id="a-LI"></a>施心、<a id="a-LJ"></a>戒心、<a id="a-LK"></a>忍心、<a id="a-LL"></a>精进心、<a id="a-LM"></a>禅定心、<a id="a-LN"></a>智慧心、<a id="a-LO"></a>求法心、<a id="a-LP"></a>不违反心、<a id="a-LQ"></a>勤求三乘心、<a id="a-LR"></a>求解脱心、<a id="a-LS"></a>知足心，<a id="a-LT"></a>唯除过去诸不善业怨仇心等；<a id="a-LU"></a>十一者、<a id="a-LV"></a>于彼国土当得诸佛住世，<a id="a-LW"></a>若无诸佛有缘觉住，<a id="a-LX"></a>若无缘觉有声闻住，<a id="a-LY"></a>若无声闻有五通仙住，<a id="a-LZ"></a>于彼国土常有如是应受供人；<a id="a-La"></a>十二者、<a id="a-Lb"></a>于彼国土无恶名称不可乐声，<a id="a-Lc"></a>所谓谪罚声、<a id="a-Ld"></a>斗讼声、<a id="a-Le"></a>狱系缚声、<a id="a-Lf"></a>杀害声、<a id="a-Lg"></a>著铠甲声、<a id="a-Lh"></a>捕猎声、<a id="a-Li"></a>偷盗声、<a id="a-Lj"></a>骂詈声、<a id="a-Lk"></a>期克声、<a id="a-Ll"></a>俭声、<a id="a-Lm"></a>饥馑声、<a id="a-Ln"></a>少衣服声、<a id="a-Lo"></a>欺陵声、<a id="a-Lp"></a>病声、<a id="a-Lq"></a>邪淫声、<a id="a-Lr"></a>妄语声、<a id="a-Ls"></a>两舌声、<a id="a-Lt"></a>粗犷语声、<a id="a-Lu"></a>绮语声、<a id="a-Lv"></a>贪声、<a id="a-Lw"></a>瞋声、<a id="a-Lx"></a>归依恶天神声，<a id="a-Ly"></a>于彼国土常无如是诸恶邪声，<a id="a-Lz"></a>常有如是好声满足，<a id="a-M0"></a>所谓三宝声、<a id="a-M1"></a>三律仪声、<a id="a-M2"></a>四梵住声、<a id="a-M3"></a>四摄声、<a id="a-M4"></a>六波罗蜜声、<a id="a-M5"></a>无生法忍声、<a id="a-M6"></a>登祚声、<a id="a-M7"></a>不受后有声、<a id="a-M8"></a>降魔声、<a id="a-M9"></a>转法轮声、<a id="a-MA"></a>降法雨声，<a id="a-MB"></a>于彼国土以此诸声常得充满。<a id="a-MC"></a>修第一义禅菩萨摩诃萨，<a id="a-MD"></a>随所住处于彼国土诸众生等，<a id="a-ME"></a>皆得趣向无上菩提，<a id="a-MF"></a>于三界中声震于世。<a id="a-MG"></a>若有菩萨摩诃萨欲得速满六波罗蜜，<a id="a-MH"></a>及欲成熟无量无数万亿众生速成阿耨多罗三藐三菩提，<a id="a-MI"></a>当诣闲林于四圣种相应而住，<a id="a-MJ"></a>如是菩萨摩诃萨以第一义谛得八地智。<a id="a-MK"></a>”</p>
  <p id="aML">尔时，<a id="a-MM"></a>世尊欲重明此义，<a id="a-MN"></a>而说偈言：</p>
  <p id="aMO">“月藏问尊天人师，<a id="a-MP"></a>　愿为我说上月语，</p>
  <p id="aMQ">云何菩萨住兰若？<a id="a-MR"></a>　云何修习第一义？</p>
  <p id="aMS">云何于彼得如月，<a id="a-MT"></a>　与义相应无碍智，</p>
  <p id="aMU">能成无数亿众生，<a id="a-MV"></a>　亦能速满于六度，</p>
  <p id="aMW">断除烦恼及诸行？<a id="a-MX"></a>　佛说修习第一义，</p>
  <p id="aMY">见三界苦烦恼火，<a id="a-MZ"></a>　老病忧悲死炽然，</p>
  <p id="aMa">于诸众生生怜愍，<a id="a-Mb"></a>　速舍爱取摄因缘，</p>
  <p id="aMc">喜乐圣种住兰若，<a id="a-Md"></a>　于第一义常相应。</p>
  <p id="aMe">修诸禅者舍六根，<a id="a-Mf"></a>　亦舍爱取阴界入，</p>
  <p id="aMg">三界境界爱尽除，<a id="a-Mh"></a>　远离三世及断常，</p>
  <p id="aMi">于禅损减尽不念，<a id="a-Mj"></a>　是人得离黑白尘，</p>
  <p id="aMk">亦离明闇诸分别，<a id="a-Ml"></a>　亦常修习第一义。</p>
  <p id="aMm">舍离阴界住菩提，<a id="a-Mn"></a>　于诸世间得如月，</p>
  <p id="aMo">国土众生息惊怖，<a id="a-Mp"></a>　犹如满月照世间，</p>
  <p id="aMq">如是众生得安乐，<a id="a-Mr"></a>　如月性冷焱光明，</p>
  <p id="aMs">于诸国土恶声息，<a id="a-Mt"></a>　如是功德亦如月。</p>
  <p id="aMu">若人修习第一义，<a id="a-Mv"></a>　微妙音声满世间，</p>
  <p id="aMw">俭病斗诤悉休息，<a id="a-Mx"></a>　令诸众生向菩提，</p>
  <p id="aMy">信顺忍成第一义，<a id="a-Mz"></a>　悟无生忍亦复然，</p>
  <p id="aN0">亦以此成无碍智，<a id="a-N1"></a>　亦能速满于六度，</p>
  <p id="aN2">亦以此法成众生，<a id="a-N3"></a>　亦以此法速成佛。</p>
  <p id="aN4">声闻不善处，<a id="a-N5"></a>　颠到亦应离；</p>
  <p id="aN6">地界不分离，<a id="a-N7"></a>　坚重碎坏性；</p>
  <p id="aN8">水界不分离，<a id="a-N9"></a>　希润枯竭体；</p>
  <p id="aNA">火界烧煮熟，<a id="a-NB"></a>　热想尽灭性；</p>
  <p id="aNC">诸阴是爱性，<a id="a-ND"></a>　因缘得休息；</p>
  <p id="aNE">空有于七种，<a id="a-NF"></a>　法物令开现；</p>
  <p id="aNG">无相除渴爱，<a id="a-NH"></a>　休息于诸结。</p>
  <p id="aNI">舍诸集因缘，<a id="a-NJ"></a>　皆以无愿力，</p>
  <p id="aNK">修习因缘起，<a id="a-NL"></a>　唯是缘觉乘。</p>
  <p id="aNM">大乘诸众生，<a id="a-NN"></a>　修行诸梵住，</p>
  <p id="aNO">安般念三昧，<a id="a-NP"></a>　开示于身心，</p>
  <p id="aNQ">心能住无事，<a id="a-NR"></a>　休息三种取，</p>
  <p id="aNS">不可得言说，<a id="a-NT"></a>　是名第一义，</p>
  <p id="aNU">非彼二乘地，<a id="a-NV"></a>　安住此实际。</p>
  <p id="aNW">若以此三昧，<a id="a-NX"></a>　成熟无数众，</p>
  <p id="aNY">名称满于中，<a id="a-NZ"></a>　是人速成佛。</p>
  <p id="aNa">是故若欲满，<a id="a-Nb"></a>　檀等波罗蜜，</p>
  <p id="aNc">及欲成佛道，<a id="a-Nd"></a>　常乐阿兰若。</p>
  <p id="aNe">若常乐兰若，<a id="a-Nf"></a>　修诸圣德行，</p>
  <p id="aNg">速舍诸缘碍，<a id="a-Nh"></a>　得成佛菩提。<a id="a-Ni"></a>”</p>
  <p id="aNj">尔时，<a id="a-Nk"></a>世尊说是第一义时，<a id="a-Nl"></a>于彼众中五百七十菩萨摩诃萨，<a id="a-Nm"></a>曾于过去修此法者，<a id="a-Nn"></a>一切皆得无生法忍。<a id="a-No"></a>复有六十百千频婆罗菩萨摩诃萨，<a id="a-Np"></a>曾修此法，<a id="a-Nq"></a>彼等皆悉于十地行得自然智。<a id="a-Nr"></a>复有六十百千那由他频婆罗众生，<a id="a-Ns"></a>曾于过去修四梵住及四无碍，<a id="a-Nt"></a>彼等皆得月藏三昧自然成熟得八地智。<a id="a-Nu"></a>复有八万四千比丘，<a id="a-Nv"></a>得尽诸漏，<a id="a-Nw"></a>心得解脱。<a id="a-Nx"></a>如恒河沙数诸众生等未发无上菩提心者，<a id="a-Ny"></a>皆于阿耨多罗三藐三菩提得不退转。</p>
 </body>
</html>