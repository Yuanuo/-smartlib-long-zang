<!doctype html>
<html id="z3IBTM8Es" data-ver="1533">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘大集部">
  <meta period="高齐">
 </head>
 <body>
  <h1 id="a1">大方等大集月藏经卷第二</h1>
  <h2 id="a2">魔王波旬诣佛所品第二</h2>
  <p id="a3">尔时，<a id="a-4"></a>复于魔王宫中，<a id="a-5"></a>所有一切诸杂林树、<a id="a-6"></a>果实华叶、<a id="a-7"></a>衣冠璎珞庄严之物，<a id="a-8"></a>皆悉变成半月而现，<a id="a-9"></a>放大光明照魔王宫，<a id="a-A"></a>内外明彻。<a id="a-B"></a>琴瑟箜篌一切乐器，<a id="a-C"></a>及非乐器宝庄严具，<a id="a-D"></a>及余诸物，<a id="a-E"></a>自然演出如是偈句：</p>
  <p id="aF">“世间无等大导师，<a id="a-G"></a>　于诸法中最自在，</p>
  <p id="aH">今住佉罗帝迦山，<a id="a-I"></a>　为众显示佛法海，</p>
  <p id="aJ">开说一道清净法，<a id="a-K"></a>　闻者必得胜菩提。</p>
  <p id="aL">波旬犷戾你不如，<a id="a-M"></a>　令汝魔界悉空无，</p>
  <p id="aN">汝本曾作一邪善，<a id="a-O"></a>　今得如是自在报，</p>
  <p id="aP">汝今法应当退落，<a id="a-Q"></a>　何不速去见导师？</p>
  <p id="aR">一切所来诸众生，<a id="a-S"></a>　曾作邪善千亿数，</p>
  <p id="aT">福藏大众皆来集，<a id="a-U"></a>　听受最上无病法。</p>
  <p id="aV">各各向佛心敬仰，<a id="a-W"></a>　见尊导师修供养，</p>
  <p id="aX">以其净信灭烦恼，<a id="a-Y"></a>　更不重生于欲界。</p>
  <p id="aZ">专信礼拜尊导师，<a id="a-a"></a>　灭三界苦烦恼缚，</p>
  <p id="ab">亿世受于胜妙报，<a id="a-c"></a>　速与三界为亲友。</p>
  <p id="ad">又于三界作法王，<a id="a-e"></a>　说真实法度众生，</p>
  <p id="af">一切诸法如水泡，<a id="a-g"></a>　有为相现犹如幻。</p>
  <p id="ah">福报无常悉空无，<a id="a-i"></a>　当疾舍离我见过，</p>
  <p id="aj">速发无上菩提心，<a id="a-k"></a>　以此定受胜妙福。<a id="a-l"></a>”</p>
  <p id="am">尔时，<a id="a-n"></a>魔王波旬及诸官属，<a id="a-o"></a>见闻是已，<a id="a-p"></a>惊怖战悚从床而堕，<a id="a-q"></a>两手掩耳而作是言：<a id="a-r"></a>“当观沙门作此幻惑，<a id="a-s"></a>必夺我等诸魔势力，<a id="a-t"></a>令诸色像悉成半月，<a id="a-u"></a>复出如是种种音声。<a id="a-v"></a>沙门瞿昙现大神力，<a id="a-w"></a>尽摄欲界以为己有，<a id="a-x"></a>可速击鼓，<a id="a-y"></a>集诸大众皆到此处。<a id="a-z"></a>”作是语已，<a id="a-10"></a>于其宫中即便击鼓。<a id="a-11"></a>击彼鼓时，<a id="a-12"></a>于其鼓中，<a id="a-13"></a>即出如是音声偈句：</p>
  <p id="a14">“诸法空寂风和合，<a id="a-15"></a>　远离所依众色像，</p>
  <p id="a16">于作无用诳众生，<a id="a-17"></a>　事相诈现犹如幻。</p>
  <p id="a18">和合因缘故成字，<a id="a-19"></a>　如书虚空字不住，</p>
  <p id="a1A">阴界空寂离众色，<a id="a-1B"></a>　无常义现不自实。</p>
  <p id="a1C">声尘入于耳根门，<a id="a-1D"></a>　无常义现不暂停，</p>
  <p id="a1E">其识如幻若分别，<a id="a-1F"></a>　显现无我不自在。</p>
  <p id="a1G">眼根迅速故空寂，<a id="a-1H"></a>　是苦自性义相应，</p>
  <p id="a1I">鼻根香尘与舌味，<a id="a-1J"></a>　身根及与一切触，</p>
  <p id="a1K">心法并与无常俱，<a id="a-1L"></a>　迷惑众生无所觉。</p>
  <p id="a1M">如是六境生诸苦，<a id="a-1N"></a>　能令失坏涅槃道，</p>
  <p id="a1O">以是凡夫转五趣，<a id="a-1P"></a>　不能离缚得解脱。</p>
  <p id="a1Q">于诸境界除渴爱，<a id="a-1R"></a>　则能速到胜妙处，</p>
  <p id="a1S">此心自性清净相，<a id="a-1T"></a>　观是了知菩提道。</p>
  <p id="a1U">若己境界得自在，<a id="a-1V"></a>　则能悲愍一切众，</p>
  <p id="a1W">于彼当得檀戒忍，<a id="a-1X"></a>　智慧功德自庄严，</p>
  <p id="a1Y">得最无上菩提智，<a id="a-1Z"></a>　能度无量诸众生。<a id="a-1a"></a>”</p>
  <p id="a1b">说此偈时，<a id="a-1c"></a>魔之宫殿，<a id="a-1d"></a>一切众生惊怖不安，<a id="a-1e"></a>男夫妇女、<a id="a-1f"></a>童男童女，<a id="a-1g"></a>迭共相唤，<a id="a-1h"></a>诣魔王所，<a id="a-1i"></a>住立其前。<a id="a-1j"></a>魔王以偈告彼众言：</p>
  <p id="a1k">“汝等悉见此魔宫，<a id="a-1l"></a>　如是无量极丑恶，</p>
  <p id="a1m">诸声不息生大苦，<a id="a-1n"></a>　定夺我等魔势力。</p>
  <p id="a1o">沙门瞿昙作是声，<a id="a-1p"></a>　欲灭魔力境界事，</p>
  <p id="a1q">可速往诣瞿昙所，<a id="a-1r"></a>　咸共赞叹而归依。<a id="a-1s"></a>”</p>
  <p id="a1t">尔时，<a id="a-1u"></a>魔子名鸯瞿罗歇，<a id="a-1v"></a>即以偈颂而白父言。</p>
  <p id="a1w">“我今严驾著铠甲，<a id="a-1x"></a>　将诸勇健斗战士，</p>
  <p id="a1y">弓刀鉾槊及刀轮，<a id="a-1z"></a>　刀面鼓面诸兽面，</p>
  <p id="a20">魔军夜叉龙修罗，<a id="a-21"></a>　及诸眷属满虚空，</p>
  <p id="a22">速诣恶心瞿昙所，<a id="a-23"></a>　碎灭令彼如灰尘。<a id="a-24"></a>”</p>
  <p id="a25">尔时，<a id="a-26"></a>魔王说偈答言：</p>
  <p id="a27">“我从昔来于彼人，<a id="a-28"></a>　曾作无量恶留难，</p>
  <p id="a29">汝亦应见菩提树，<a id="a-2A"></a>　瞿昙胜我及军众。</p>
  <p id="a2B">如是我等数恼乱，<a id="a-2C"></a>　瞿昙常胜于我等，</p>
  <p id="a2D">不见天龙阿修罗，<a id="a-2E"></a>　能动彼人一毛端。<a id="a-2F"></a>”</p>
  <p id="a2G">尔时，<a id="a-2H"></a>复有魔之大臣，<a id="a-2I"></a>名珊卢遮那，<a id="a-2J"></a>而说偈言：</p>
  <p id="a2K">“我等可速舍欲界，<a id="a-2L"></a>　但当自护己宫殿！</p>
  <p id="a2M">瞿昙昔来未至此，<a id="a-2N"></a>　今来拒之莫听前！<a id="a-2O"></a>”</p>
  <p id="a2P">尔时，<a id="a-2Q"></a>魔王甚大忧愁，<a id="a-2R"></a>默然不答。<a id="a-2S"></a>复有大臣，<a id="a-2T"></a>名起怖畏，<a id="a-2U"></a>而说偈言：</p>
  <p id="a2V">“唯有巧力可伏怨，<a id="a-2W"></a>　当以谄伪诈为亲，</p>
  <p id="a2X">我等将众往诣彼，<a id="a-2Y"></a>　诡诈而叹彼沙门。<a id="a-2Z"></a>”</p>
  <p id="a2a">复有大臣，<a id="a-2b"></a>名毗阐陀行，<a id="a-2c"></a>而说偈言：</p>
  <p id="a2d">“昔此宫殿众盈满，<a id="a-2e"></a>　沙门侵夺今减少，</p>
  <p id="a2f">已归彼者众甚多，<a id="a-2g"></a>　我等亦可往归依。<a id="a-2h"></a>”</p>
  <p id="a2i">尔时，<a id="a-2j"></a>魔王闻其所说，<a id="a-2k"></a>即瞋彼臣，<a id="a-2l"></a>瞋已默然。<a id="a-2m"></a>复有大臣，<a id="a-2n"></a>名曰老智，<a id="a-2o"></a>而说偈言：</p>
  <p id="a2p">“瞿昙力加诸宫殿，<a id="a-2q"></a>　出此种种异音声，</p>
  <p id="a2r">我等若不疾诣彼，<a id="a-2s"></a>　沙门必速来到此！</p>
  <p id="a2t">此处无人能遮护，<a id="a-2u"></a>　以力止彼瞿昙仙，</p>
  <p id="a2v">我等宁可共一切，<a id="a-2w"></a>　速诣归彼大沙门。<a id="a-2x"></a>”</p>
  <p id="a2y">尔时，<a id="a-2z"></a>于彼诸宫殿中，<a id="a-30"></a>所居大众男夫妇女眷属大小，<a id="a-31"></a>悉作一朋复作是言：<a id="a-32"></a>“大王，<a id="a-33"></a>今可将诸眷属速诣彼所，<a id="a-34"></a>我等今当守护此诸城邑宫殿。<a id="a-35"></a>”</p>
  <p id="a36">尔时，<a id="a-37"></a>魔王即作是言：<a id="a-38"></a>“如是，<a id="a-39"></a>如是，<a id="a-3A"></a>我与他化自在天王及诸军众眷属大小往诣彼所，<a id="a-3B"></a>并与化天、<a id="a-3C"></a>兜率陀天、<a id="a-3D"></a>须夜摩天、<a id="a-3E"></a>释提桓因及其军众共诣彼所。<a id="a-3F"></a>复与毗沙门天王并诸军众，<a id="a-3G"></a>毗楼勒叉天王并鸠槃茶军众，<a id="a-3H"></a>提头赖吒天王并乾闼婆、<a id="a-3I"></a>紧那罗军众，<a id="a-3J"></a>毗楼博叉天王及诸龙众，<a id="a-3K"></a>往诣彼所。<a id="a-3L"></a>”</p>
  <p id="a3M">作是语时，<a id="a-3N"></a>复有魔王辅佐大臣，<a id="a-3O"></a>名珊遮罗拏，<a id="a-3P"></a>白言：<a id="a-3Q"></a>“大王，<a id="a-3R"></a>今者所有诸天宫殿皆悉空寂，<a id="a-3S"></a>欲界诸天及诸天女一切眷属，<a id="a-3T"></a>悉在瞿昙大沙门所听法而住。<a id="a-3U"></a>如是紧那罗、<a id="a-3V"></a>龙、<a id="a-3W"></a>鬼、<a id="a-3X"></a>夜叉、<a id="a-3Y"></a>伽楼罗、<a id="a-3Z"></a>鸠槃茶，<a id="a-3a"></a>悉在彼处种种供养沙门瞿昙，<a id="a-3b"></a>听受其法。<a id="a-3c"></a>”</p>
  <p id="a3d">尔时，<a id="a-3e"></a>魔王自观察已，<a id="a-3f"></a>见诸欲界一切宫殿皆悉空寂，<a id="a-3g"></a>欲界之中所有诸天、<a id="a-3h"></a>人非人等，<a id="a-3i"></a>皆悉集在于瞿昙所而坐听法，<a id="a-3j"></a>唯有阿修罗未到于彼，<a id="a-3k"></a>而作是言：<a id="a-3l"></a>“我今当与诸阿修罗俱诣彼所，<a id="a-3m"></a>令其会众皆悉惑乱不得正信。<a id="a-3n"></a>勿使瞿昙教彼大众诸法如幻，<a id="a-3o"></a>不去不来，<a id="a-3p"></a>不合不散，<a id="a-3q"></a>不生不灭，<a id="a-3r"></a>令我欲界皆悉空寂！<a id="a-3s"></a>”复作是言：<a id="a-3t"></a>“我今当共诸阿修罗并及军众疾诣彼所，<a id="a-3u"></a>遮诸众生不令速得越度苦海到于彼岸，<a id="a-3v"></a>以沙门力速背死法，<a id="a-3w"></a>令我境界势力减少。<a id="a-3x"></a>我今速往遮护彼诸人非人等！<a id="a-3y"></a>”</p>
  <p id="a3z">时，<a id="a-40"></a>魔波旬即以魔之神通境界，<a id="a-41"></a>念四阿修罗王及其军众一切眷属，<a id="a-42"></a>速来集在须弥山顶，<a id="a-43"></a>然后相将共下诣彼瞿昙沙门所，<a id="a-44"></a>诈设美言谦下赞叹，<a id="a-45"></a>示作归依求见因缘，<a id="a-46"></a>当以方便令诸大众悉生怖畏断其正信，<a id="a-47"></a>又不令彼于瞿昙所生其尊敬，<a id="a-48"></a>以是令彼沙门瞿昙厌患于世速入涅槃。<a id="a-49"></a>如是魔王，<a id="a-4A"></a>数数希望阿修罗众；<a id="a-4B"></a>然诸阿修罗，<a id="a-4C"></a>为佛神力之所加故，<a id="a-4D"></a>茫然不知魔之希望。<a id="a-4E"></a>其魔即时恶意于佛及一切阿修罗，<a id="a-4F"></a>便作是言：<a id="a-4G"></a>“观瞿昙一人于我境界，<a id="a-4H"></a>已得解脱不可追回。<a id="a-4I"></a>我于欲界悉得自在，<a id="a-4J"></a>此凡贱畜生阿修罗不受我教，<a id="a-4K"></a>我当为其作大衰恼，<a id="a-4L"></a>令彼速舍所治宫殿。<a id="a-4M"></a>然后我当以神通力，<a id="a-4N"></a>将诸眷属往见瞿昙。<a id="a-4O"></a>又复与诸大臣勇将、<a id="a-4P"></a>左右诸军、<a id="a-4Q"></a>男夫妇女营从围绕，<a id="a-4R"></a>以第一最胜五音作乐调戏歌舞，<a id="a-4S"></a>一切衣服庄严之具，<a id="a-4T"></a>众宝香华、<a id="a-4U"></a>幢幡宝盖、<a id="a-4V"></a>音声和合令速严办，<a id="a-4W"></a>往见瞿昙。<a id="a-4X"></a>我今亦将夫人婇女及以男女大众围绕，<a id="a-4Y"></a>以第一最胜魔之境界神通游戏五音和合，<a id="a-4Z"></a>往见瞿昙。<a id="a-4a"></a>何以故？<a id="a-4b"></a>唯除瞿昙，<a id="a-4c"></a>诸余大众天、<a id="a-4d"></a>龙、<a id="a-4e"></a>乾闼婆、<a id="a-4f"></a>人及阿修罗等，<a id="a-4g"></a>世间大众悉令迷惑，<a id="a-4h"></a>当以坚牢欲网而罗网之，<a id="a-4i"></a>于生死大海不令速度，<a id="a-4j"></a>是故诣彼，<a id="a-4k"></a>余者留住守此宫殿。<a id="a-4l"></a>”</p>
  <p id="a4m">时，<a id="a-4n"></a>魔波旬即将九百六十万频婆罗眷属、<a id="a-4o"></a>男夫妇女、<a id="a-4p"></a>童男童女、<a id="a-4q"></a>大臣左右，<a id="a-4r"></a>以魔境界神通加持，<a id="a-4s"></a>作第一最胜五音伎乐歌舞调戏，<a id="a-4t"></a>一切所有令人多喜生染著者悉具备之。<a id="a-4u"></a>时，<a id="a-4v"></a>魔波旬住彼诸宫告言：<a id="a-4w"></a>“悉出，<a id="a-4x"></a>往诣彼所。<a id="a-4y"></a>”而复合掌，<a id="a-4z"></a>说偈颂曰：</p>
  <p id="a50">“唯佛尽除诸烦恼，<a id="a-51"></a>　唯佛能化诸世间，</p>
  <p id="a52">唯佛能燃正法灯，<a id="a-53"></a>　三界中最我归依！<a id="a-54"></a>”</p>
  <p id="a55">尔时，<a id="a-56"></a>魔王既作如是魔之神通境界力已，<a id="a-57"></a>从彼宫出以手散华，<a id="a-58"></a>所散之华于四天下悉作华盖在空而住，<a id="a-59"></a>于一切处悉雨种种宝种种华如云而下。</p>
  <p id="a5A">当于尔时，<a id="a-5B"></a>世尊仍说住阿兰若第一义谛。<a id="a-5C"></a>佛告大众：<a id="a-5D"></a>“汝等一切守摄诸根，<a id="a-5E"></a>系心专念莫令驰散。<a id="a-5F"></a>此魔波旬，<a id="a-5G"></a>多将诸众歌舞调戏，<a id="a-5H"></a>五音作乐众伎和合，<a id="a-5I"></a>又与妇女眷属大小围绕而来。<a id="a-5J"></a>”</p>
  <p id="a5K">尔时，<a id="a-5L"></a>魔王与诸眷属，<a id="a-5M"></a>寻即来到佉罗帝山牟尼诸仙所依住处。<a id="a-5N"></a>到佛所已，<a id="a-5O"></a>即于佛上虚空之中化七宝盖，<a id="a-5P"></a>纵广七由旬而覆佛顶，<a id="a-5Q"></a>复以无价真珠璎珞严置佛上，<a id="a-5R"></a>复以种种众宝、<a id="a-5S"></a>华香、<a id="a-5T"></a>涂香、<a id="a-5U"></a>末香、<a id="a-5V"></a>天鬘、<a id="a-5W"></a>幢幡宝盖、<a id="a-5X"></a>金缕真珠、<a id="a-5Y"></a>璎珞及五音伎乐，<a id="a-5Z"></a>供养世尊，<a id="a-5a"></a>右绕三匝，<a id="a-5b"></a>而说偈言：</p>
  <p id="a5c">“我今归命佛世尊，<a id="a-5d"></a>　从是终不起恶心，</p>
  <p id="a5e">瞿昙心定容恕我，<a id="a-5f"></a>　我当守护佛正法！</p>
  <p id="a5g">于世更无如世尊，<a id="a-5h"></a>　怜愍利益众生者，</p>
  <p id="a5i">自得解脱令他得，<a id="a-5j"></a>　是故我归最胜尊。</p>
  <p id="a5k">唯佛慈愍一切众，<a id="a-5l"></a>　已越生死烦恼山，</p>
  <p id="a5m">常慈乐度诸众生，<a id="a-5n"></a>　今速归依汝世尊。</p>
  <p id="a5o">能了有为及无为，<a id="a-5p"></a>　离二如莲不著水，</p>
  <p id="a5q">积德梵行所依身，<a id="a-5r"></a>　是故我今归依佛。</p>
  <p id="a5s">世无寂定无病法，<a id="a-5t"></a>　清净常胜伏烦恼，</p>
  <p id="a5u">唯有正法及涅槃，<a id="a-5v"></a>　是故归依无等法。</p>
  <p id="a5w">于世更无如僧众，<a id="a-5x"></a>　和合解脱八丈夫，</p>
  <p id="a5y">能离一切烦恼缚，<a id="a-5z"></a>　是故归依大德僧。</p>
  <p id="a60">闲居静默常一食，<a id="a-61"></a>　第一义心恒相应，</p>
  <p id="a62">慈悲愍念诸众生，<a id="a-63"></a>　我亦归依于彼等。</p>
  <p id="a64">于三宝种作炽然，<a id="a-65"></a>　护养所有佛声闻，</p>
  <p id="a66">我劝一切诸众生，<a id="a-67"></a>　名衣上馔而供养。<a id="a-68"></a>”</p>
  <p id="a69">尔时，<a id="a-6A"></a>会中诸来大众，<a id="a-6B"></a>若天、<a id="a-6C"></a>若人、<a id="a-6D"></a>乾闼婆等同声赞言：<a id="a-6E"></a>“善哉！<a id="a-6F"></a>善哉！<a id="a-6G"></a>”</p>
  <p id="a6H">尔时，<a id="a-6I"></a>世尊告慧命憍陈如，<a id="a-6J"></a>而说偈言：</p>
  <p id="a6K">“我已告汝声闻众，<a id="a-6L"></a>　所有相应求解脱，</p>
  <p id="a6M">常乐所依四圣种，<a id="a-6N"></a>　以彼得满菩提道。</p>
  <p id="a6O">如树果繁速自害，<a id="a-6P"></a>　竹芦结实亦如是，</p>
  <p id="a6Q">如骡怀妊自丧身，<a id="a-6R"></a>　无智求利亦复然。</p>
  <p id="a6S">亦如盛夏恶雹雨，<a id="a-6T"></a>　伤害一切诸苗稼，</p>
  <p id="a6U">如是贪求利养者，<a id="a-6V"></a>　必当速失胜菩提。</p>
  <p id="a6W">又如诸树华开敷，<a id="a-6X"></a>　而复为火所焚烧，</p>
  <p id="a6Y">如是贪求利养者，<a id="a-6Z"></a>　亦当退失菩提道。</p>
  <p id="a6a">若有比丘得供养，<a id="a-6b"></a>　乐求利养坚著者，</p>
  <p id="a6c">于世更无如此恶，<a id="a-6d"></a>　故令不得解脱道。</p>
  <p id="a6e">如是贪求利养者，<a id="a-6f"></a>　既得道已还复失！<a id="a-6g"></a>”</p>
  <p id="a6h">尔时，<a id="a-6i"></a>魔王闻说偈已，<a id="a-6j"></a>即自念言：<a id="a-6k"></a>“沙门瞿昙，<a id="a-6l"></a>知我虚伪诈现归依。<a id="a-6m"></a>”羞愧默然，<a id="a-6n"></a>退坐一面听法而住。<a id="a-6o"></a>魔诸妇女，<a id="a-6p"></a>诸根形貌容状光色，<a id="a-6q"></a>皆悉枯悴变成恶色，<a id="a-6r"></a>背偻跛躄，<a id="a-6s"></a>丑陋弊恶。<a id="a-6t"></a>所有男夫，<a id="a-6u"></a>都不复能歌舞调戏，<a id="a-6v"></a>五音作乐皆悉闭塞不能出声，<a id="a-6w"></a>却坐一面，<a id="a-6x"></a>听法而住。</p>
  <p data-pb></p>
  <h2 id="a6y">诸阿修罗诣佛所品第三</h2>
  <p id="a6z">尔时，<a id="a-70"></a>月藏菩萨摩诃萨，<a id="a-71"></a>为欲摄化诸众生故，<a id="a-72"></a>说月幢月咒句之时，<a id="a-73"></a>于彼四大阿修罗王所治之处，<a id="a-74"></a>一切所有草木华果、<a id="a-75"></a>众宝璎珞庄严之事，<a id="a-76"></a>衣服卧具皆悉变成半月而现。<a id="a-77"></a>彼等诸事迭相掁触出五音声，<a id="a-78"></a>所有鼓贝箜篌筝笛具足作乐。<a id="a-79"></a>彼等音中，<a id="a-7A"></a>亦复演出如是偈句：</p>
  <p id="a7B">“唯佛化导以安隐，<a id="a-7C"></a>　并众住在佉罗山，</p>
  <p id="a7D">于臭烦恼拔众生，<a id="a-7E"></a>　为其说法永断除。</p>
  <p id="a7F">凡夫悉堕生死海，<a id="a-7G"></a>　烦恼驶河起波浪，</p>
  <p id="a7H">三有更无哀愍者，<a id="a-7I"></a>　如牟尼尊慈善心。</p>
  <p id="a7J">多众聚集一方所，<a id="a-7K"></a>　天人鸠槃龙夜叉，</p>
  <p id="a7L">悉依佉罗帝山所，<a id="a-7M"></a>　于诸苦畏求解脱。</p>
  <p id="a7N">我等俱时速诣彼，<a id="a-7O"></a>　为欲听闻正法故，</p>
  <p id="a7P">魔王不久或来此，<a id="a-7Q"></a>　而为我等作留难。</p>
  <p id="a7R">一心听受胜妙法，<a id="a-7S"></a>　于彼净心得大福，</p>
  <p id="a7T">以福长寿除诸怨，<a id="a-7U"></a>　于世常受威德乐。</p>
  <p id="a7V">若以此福求解脱，<a id="a-7W"></a>　断诸烦恼得罗汉，</p>
  <p id="a7X">及断诸缘作辟支，<a id="a-7Y"></a>　亦能成佛具诸乐。</p>
  <p id="a7Z">如是当得无有疑，<a id="a-7a"></a>　是故速舍诸缘缚，</p>
  <p id="a7b">一切当起清净心，<a id="a-7c"></a>　速到佛所修供养。</p>
  <p id="a7d">从此贤劫初以来，<a id="a-7e"></a>　未有如是大众集，</p>
  <p id="a7f">于后久远弥勒兴，<a id="a-7g"></a>　我等不得许时寿。<a id="a-7h"></a>”</p>
  <p id="a7i">尔时，<a id="a-7j"></a>于彼四阿修罗城邑宫殿有如是事，<a id="a-7k"></a>以菩萨力庄严加持故，<a id="a-7l"></a>闻是句义皆生信心，<a id="a-7m"></a>各各于其城邑宫殿云集一处，<a id="a-7n"></a>共相谓言：<a id="a-7o"></a>“今当于此欲有何事？<a id="a-7p"></a>所以者何？<a id="a-7q"></a>我等昔来未曾见者今得见之，<a id="a-7r"></a>昔未闻者今得闻之，<a id="a-7s"></a>无人知者。<a id="a-7t"></a>”</p>
  <p id="a7u">时，<a id="a-7v"></a>魔波旬从己宫下欲礼佛故而往散华，<a id="a-7w"></a>所散之华于四天下皆作华雨。<a id="a-7x"></a>当雨之时，<a id="a-7y"></a>于四阿修罗城邑宫殿，<a id="a-7z"></a>遍一切处皆悉变作最极臭秽，<a id="a-80"></a>及恶烟尘、<a id="a-81"></a>灰土蓬[火+孛]处处盈满，<a id="a-82"></a>蚊虻蛇蝎、<a id="a-83"></a>诸恶毒蝇亦复悉满，<a id="a-84"></a>忧愁恼乱不可爱乐。<a id="a-85"></a>当于尔时，<a id="a-86"></a>诸阿修罗城邑宫殿皆悉黑闇，<a id="a-87"></a>一切阿修罗男夫妇女、<a id="a-88"></a>童男童女，<a id="a-89"></a>悉怀最极忧愁恼乱不乐住彼，<a id="a-8A"></a>各于巷陌迭相云集，<a id="a-8B"></a>至己王所在前住立。<a id="a-8C"></a>阿修罗王，<a id="a-8D"></a>见诸衰害极增忧恼。<a id="a-8E"></a>毗摩质多罗阿修罗王，<a id="a-8F"></a>与诸眷属及所治处一切阿修罗男夫妇女、<a id="a-8G"></a>童男童女；<a id="a-8H"></a>波罗陀阿修罗王，<a id="a-8I"></a>跋持毗卢遮那阿修罗王，<a id="a-8J"></a>与诸眷属及所治处男夫妇女、<a id="a-8K"></a>童男童女，<a id="a-8L"></a>向罗睺罗阿修罗王所治城邑聚落宫殿。<a id="a-8M"></a>见彼如是诸恶恼乱蚊虻蛇蝎毒蝇等已，<a id="a-8N"></a>三阿修罗王俱至罗睺罗阿修罗王所，<a id="a-8O"></a>于前住立。<a id="a-8P"></a>毗摩质多阿修罗王，<a id="a-8Q"></a>请问罗睺罗阿修罗王，<a id="a-8R"></a>而说偈言：</p>
  <p id="a8S">“一切修罗诸宫殿，<a id="a-8T"></a>　犹如地狱等无异，</p>
  <p id="a8U">热风暴起来至此，<a id="a-8V"></a>　一切状似火烧焚。</p>
  <p id="a8W">所有树林诸果实，<a id="a-8X"></a>　悉皆堕落在于地，</p>
  <p id="a8Y">诸有莲华及浴池，<a id="a-8Z"></a>　草苗众华悉枯竭。</p>
  <p id="a8a">烟尘蓬[火+孛]于我等，<a id="a-8b"></a>　阿修罗城诸宫殿，</p>
  <p id="a8c">及有蚊虻蚤恶蝇，<a id="a-8d"></a>　无量诸恶毒虫等。</p>
  <p id="a8e">今闻如是众恶声，<a id="a-8f"></a>　众生多恼不喜乐，</p>
  <p id="a8g">诸阿修罗受此苦，<a id="a-8h"></a>　悉为饥渴所逼恼。</p>
  <p id="a8i">苦逼无所可归依，<a id="a-8j"></a>　一切惊怖心焦枯，</p>
  <p id="a8k">生死畏等谁威力，<a id="a-8l"></a>　而不利益我天龙？</p>
  <p id="a8m">以何方便令休息，<a id="a-8n"></a>　如是种种怖畏事？</p>
  <p id="a8o">非是恶龙来至此，<a id="a-8p"></a>　降伏我等阿修罗？<a id="a-8q"></a>”</p>
  <p id="a8r">尔时，<a id="a-8s"></a>罗睺罗阿修罗王，<a id="a-8t"></a>说偈答言：</p>
  <p id="a8u">“阿修罗辈汝谛听，<a id="a-8v"></a>　我等昔日具安乐，</p>
  <p id="a8w">五欲所须皆称意，<a id="a-8x"></a>　神通勇健有大力。</p>
  <p id="a8y">所持弓刀及箭槊，<a id="a-8z"></a>　罥索矛[矛+贊]剑轮等，</p>
  <p id="a90">一切今当悉退落，<a id="a-91"></a>　城邑巷陌尽茫然。</p>
  <p id="a92">男夫妇女先凶健，<a id="a-93"></a>　颜色端正有势力，</p>
  <p id="a94">悉与诸天共齐等，<a id="a-95"></a>　于今时中定当尽。</p>
  <p id="a96">命尽众生白法尽，<a id="a-97"></a>　羞耻惭愧解心尽，</p>
  <p id="a98">及聪明人所知尽，<a id="a-99"></a>　巧行与善圣智尽。</p>
  <p id="a9A">苗稼及诸华药尽，<a id="a-9B"></a>　果味等尽诸戒尽，</p>
  <p id="a9C">所欲称意音乐尽，<a id="a-9D"></a>　众宝衣服饮食尽。</p>
  <p id="a9E">喜乐事尽人天尽，<a id="a-9F"></a>　夜叉乾闼修罗尽，</p>
  <p id="a9G">婆罗门种刹利尽，<a id="a-9H"></a>　并诸毗舍首陀尽。</p>
  <p id="a9I">唯共诸恶众生等，<a id="a-9J"></a>　非圣谄曲杀盗淫，</p>
  <p id="a9K">妄语两舌绮恶口，<a id="a-9L"></a>　贪恚胆佞痴邪见。</p>
  <p id="a9M">俭短增长及饥渴，<a id="a-9N"></a>　爱离怨会与捕猎，</p>
  <p id="a9O">见他得利生嫉忌，<a id="a-9P"></a>　割截斩斫诸破坏。</p>
  <p id="a9Q">毒害刀槊剑轮增，<a id="a-9R"></a>　面目流泪忧悲苦，</p>
  <p id="a9S">蚊虻恶风及烟尘，<a id="a-9T"></a>　斯等并来为触恼。</p>
  <p id="a9U">地狱畜生与饿鬼，<a id="a-9V"></a>　是等境界大苦海，</p>
  <p id="a9W">此非善行相应时，<a id="a-9X"></a>　念念退失于正见。</p>
  <p id="a9Y">白业之人恶事增，<a id="a-9Z"></a>　如是众恶皆兴盛，</p>
  <p id="a9a">是阿修罗尽时至，<a id="a-9b"></a>　唯无等乘能遮止。<a id="a-9c"></a>”</p>
  <p id="a9d">尔时，<a id="a-9e"></a>波罗陀阿修罗王，<a id="a-9f"></a>白罗睺罗阿修罗王，<a id="a-9g"></a>说偈问言：</p>
  <p id="a9h">“唯王为诸众生故，<a id="a-9i"></a>　常勤精进修诸法，</p>
  <p id="a9j">具大福德神通力，<a id="a-9k"></a>　及以智慧庄严身，</p>
  <p id="a9l">此是何力谁所作，<a id="a-9m"></a>　欲灭我等阿修罗？</p>
  <p id="a9n">谁能救护于我等，<a id="a-9o"></a>　当礼敬彼而归依？<a id="a-9p"></a>”</p>
  <p id="a9q">尔时，<a id="a-9r"></a>罗睺罗阿修罗王，<a id="a-9s"></a>说偈答言：</p>
  <p id="a9t">“此非释梵天王力，<a id="a-9u"></a>　亦非自在那罗延，</p>
  <p id="a9v">又非夜叉及龙神，<a id="a-9w"></a>　唯除魔王欲自在。</p>
  <p id="a9x">昔恼诸龙亦如是，<a id="a-9y"></a>　大仙瞿昙为断除，</p>
  <p id="a9z">我等礼彼瞿昙仙，<a id="a-A0"></a>　能施我等安乐故！<a id="a-A1"></a>”</p>
  <p id="aA2">尔时，<a id="a-A3"></a>跋持毗卢遮那阿修罗王，<a id="a-A4"></a>以偈问言：</p>
  <p id="aA5">“为是天人龙夜叉，<a id="a-A6"></a>　能施一切安乐者，</p>
  <p id="aA7">彼何神通精进力，<a id="a-A8"></a>　为当方便造幻惑？</p>
  <p id="aA9">于何法中得自在？<a id="a-AA"></a>　何谁能受彼教敕？</p>
  <p id="aAB">为于魔力得解脱，<a id="a-AC"></a>　而得何力使其然？<a id="a-AD"></a>”</p>
  <p id="aAE">尔时，<a id="a-AF"></a>罗睺罗阿修罗王，<a id="a-AG"></a>以偈答言：</p>
  <p id="aAH">“昔见端正大沙门，<a id="a-AI"></a>　端坐菩提树阴影，</p>
  <p id="aAJ">魔将军众而诣彼，<a id="a-AK"></a>　以慈悲力速降伏。</p>
  <p id="aAL">于彼得成胜菩提，<a id="a-AM"></a>　超过一切诸天众，</p>
  <p id="aAN">具大慈悲入涅槃，<a id="a-AO"></a>　故能枯竭众苦海。</p>
  <p id="aAP">此诸仙中最胜幢，<a id="a-AQ"></a>　具足十力众生药，</p>
  <p id="aAR">释梵自在修罗仙，<a id="a-AS"></a>　欲自在魔那罗延，</p>
  <p id="aAT">悉礼于彼作归处！<a id="a-AU"></a>　是人能示众解脱，</p>
  <p id="aAV">于诸一切三界中，<a id="a-AW"></a>　超胜所有诸天众，</p>
  <p id="aAX">调伏寂静降诸根，<a id="a-AY"></a>　乐寂七圣财庄严，</p>
  <p id="aAZ">安住涅槃到彼岸，<a id="a-Aa"></a>　悉能枯竭烦恼海。</p>
  <p id="aAb">是故我等一切众，<a id="a-Ac"></a>　悉归能灭诸苦者，</p>
  <p id="aAd">皆持种种妙香华，<a id="a-Ae"></a>　各各合掌而求请。<a id="a-Af"></a>”</p>
  <p id="aAg">尔时，<a id="a-Ah"></a>罗睺罗、<a id="a-Ai"></a>毗摩质多罗、<a id="a-Aj"></a>波罗陀、<a id="a-Ak"></a>跋持毗卢遮那，<a id="a-Al"></a>四阿修罗王，<a id="a-Am"></a>及男夫妇女、<a id="a-An"></a>童男童女，<a id="a-Ao"></a>所有一切阿修罗众皆悉云集。<a id="a-Ap"></a>有以烧香供养礼佛而求请者；<a id="a-Aq"></a>有持种种杂色妙华，<a id="a-Ar"></a>有持种种摩尼宝珠，<a id="a-As"></a>有持种种幢幡宝盖、<a id="a-At"></a>金缕真珠、<a id="a-Au"></a>璎珞、<a id="a-Av"></a>衣服，<a id="a-Aw"></a>以用奉佛而求请者；<a id="a-Ax"></a>有持种种筝瑟箜篌箫笛鼓吹五音作乐，<a id="a-Ay"></a>供养礼拜求请佛者。<a id="a-Az"></a>罗睺罗阿修罗王，<a id="a-B0"></a>以己神通境界之力，<a id="a-B1"></a>大身游戏两手执持帝释毗楞伽摩尼宝鬘，<a id="a-B2"></a>头面礼拜遥奉世尊，<a id="a-B3"></a>说偈赞曰：</p>
  <p id="aB4">“佛为众生乐，<a id="a-B5"></a>　久修诸苦行，</p>
  <p id="aB6">怜愍一切众，<a id="a-B7"></a>　愿亦愍我等。</p>
  <p id="aB8">忍辱如大地，<a id="a-B9"></a>　悲愍诸众生，</p>
  <p id="aBA">休息诸浊恶，<a id="a-BB"></a>　愍覆于我等。</p>
  <p id="aBC">佛度诸畏讫，<a id="a-BD"></a>　得于无上智，</p>
  <p id="aBE">等心于众生，<a id="a-BF"></a>　愿愍阿修罗。</p>
  <p id="aBG">佛以八圣船，<a id="a-BH"></a>　度脱苦众生，</p>
  <p id="aBI">涅槃味充饱，<a id="a-BJ"></a>　慈念阿修罗。</p>
  <p id="aBK">佛于诸众生，<a id="a-BL"></a>　不耻恶种姓，</p>
  <p id="aBM">一切如赤子，<a id="a-BN"></a>　是故归依佛。<a id="a-BO"></a>”</p>
  <p id="aBP">尔时，<a id="a-BQ"></a>毗摩质多罗阿修罗王，<a id="a-BR"></a>以两手捧持一切诸天登祚所著摩尼宝鬘，<a id="a-BS"></a>头面作礼以偈赞曰：</p>
  <p id="aBT">“胜过天龙众，<a id="a-BU"></a>　修罗鸠槃茶，</p>
  <p id="aBV">尽除诸烦恼，<a id="a-BW"></a>　心意所作恶。</p>
  <p id="aBX">降伏业苦道，<a id="a-BY"></a>　而到于彼岸，</p>
  <p id="aBZ">远离于有想，<a id="a-Ba"></a>　及无想众生。</p>
  <p id="aBb">悲念众生故，<a id="a-Bc"></a>　不入于涅槃，</p>
  <p id="aBd">为诸众生故，<a id="a-Be"></a>　能忍一切苦。</p>
  <p id="aBf">视于诸众生，<a id="a-Bg"></a>　如母念一子，</p>
  <p id="aBh">愿愍于此等，<a id="a-Bi"></a>　苦处洒悲水。</p>
  <p id="aBj">休息苦恼触，<a id="a-Bk"></a>　烦恼水所溺，</p>
  <p id="aBl">起发坚勇者，<a id="a-Bm"></a>　愿救众生苦。</p>
  <p id="aBn">念今苦苦至，<a id="a-Bo"></a>　为魔力所坏，</p>
  <p id="aBp">苦触阿修罗，<a id="a-Bq"></a>　愿洒大悲水。</p>
  <p id="aBr">众生若于佛，<a id="a-Bs"></a>　起于瞋恶心，</p>
  <p id="aBt">而不能动佛，<a id="a-Bu"></a>　身心少分者。</p>
  <p id="aBv">若彼所有乐，<a id="a-Bw"></a>　境界身心事，</p>
  <p id="aBx">佛常等慈悲，<a id="a-By"></a>　于此更无异。</p>
  <p id="aBz">唯佛于天人，<a id="a-C0"></a>　能施一切乐，</p>
  <p id="aC1">我等为魔恼，<a id="a-C2"></a>　心孤无所依。</p>
  <p id="aC3">无有余众生，<a id="a-C4"></a>　能灭于魔业，</p>
  <p id="aC5">唯佛速除遣，<a id="a-C6"></a>　尽坏无有余。</p>
  <p id="aC7">诸天龙证知，<a id="a-C8"></a>　夜叉阿修罗，</p>
  <p id="aC9">如佛众生最，<a id="a-CA"></a>　能救一切苦。</p>
  <p id="aCB">魔欲速灭我，<a id="a-CC"></a>　修罗诸宫殿，</p>
  <p id="aCD">愿速放戒光，<a id="a-CE"></a>　施我满足乐。<a id="a-CF"></a>”</p>
  <p id="aCG">尔时，<a id="a-CH"></a>波罗陀阿修罗王，<a id="a-CI"></a>两手捧持梵天光幢摩尼宝珠和合天鬘，<a id="a-CJ"></a>头面作礼说偈赞曰：</p>
  <p id="aCK">“流转狱所缚，<a id="a-CL"></a>　离诸一切乐，</p>
  <p id="aCM">极恶大巨海，<a id="a-CN"></a>　没溺无所依。</p>
  <p id="aCO">唯佛精勤行，<a id="a-CP"></a>　于三阿僧祇，</p>
  <p id="aCQ">自度到彼岸，<a id="a-CR"></a>　悉竭烦恼海。</p>
  <p id="aCS">为诸众生故，<a id="a-CT"></a>　六年行苦行，</p>
  <p id="aCU">而得无上智，<a id="a-CV"></a>　灭除彼烦恼。</p>
  <p id="aCW">我等为魔娆，<a id="a-CX"></a>　无力受诸苦，</p>
  <p id="aCY">愿除魔所加，<a id="a-CZ"></a>　洗浴我等宫。</p>
  <p id="aCa">此等僧祇众，<a id="a-Cb"></a>　为诸苦所恼，</p>
  <p id="aCc">愿救此诸苦，<a id="a-Cd"></a>　当往见世尊。<a id="a-Ce"></a>”</p>
  <p id="aCf">尔时，<a id="a-Cg"></a>跋持毗卢遮那阿修罗王，<a id="a-Ch"></a>两手捧持梵天艳光摩尼宝鬘，<a id="a-Ci"></a>头面作礼以偈赞曰：</p>
  <p id="aCj">“今礼牟尼尊，<a id="a-Ck"></a>　于法自在者，</p>
  <p id="aCl">超过释梵王，<a id="a-Cm"></a>　降魔及军众。</p>
  <p id="aCn">超过日月光，<a id="a-Co"></a>　及与四天王，</p>
  <p id="aCp">慈悲明日月，<a id="a-Cq"></a>　普照诸众生。</p>
  <p id="aCr">五日并出时，<a id="a-Cs"></a>　海水悉枯竭，</p>
  <p id="aCt">若供佛功德，<a id="a-Cu"></a>　无能枯竭者。</p>
  <p id="aCv">超度于三界，<a id="a-Cw"></a>　而入无畏城，</p>
  <p id="aCx">大悲覆众生，<a id="a-Cy"></a>　诸苦悉除灭。</p>
  <p id="aCz">等心诸众生，<a id="a-D0"></a>　如母视一子，</p>
  <p id="aD1">我等忧翳障，<a id="a-D2"></a>　慈风愿吹散。</p>
  <p id="aD3">更无余归依，<a id="a-D4"></a>　可救我等苦，</p>
  <p id="aD5">如佛功德满，<a id="a-D6"></a>　莫舍修罗宫。<a id="a-D7"></a>”</p>
  <p id="aD8">尔时，<a id="a-D9"></a>世尊以佛耳闻，<a id="a-DA"></a>以佛眼见诸阿修罗城邑宫殿，<a id="a-DB"></a>魔力所加，<a id="a-DC"></a>一切诸难皆悉周遍无有遗余俱受热恼：<a id="a-DD"></a>“愿乐求我荫覆救护，<a id="a-DE"></a>为归为趣，<a id="a-DF"></a>我当救护诸阿修罗，<a id="a-DG"></a>今正是时。<a id="a-DH"></a>”于时，<a id="a-DI"></a>世尊以大悲威势现一切乐，<a id="a-DJ"></a>即入悲风光明三昧；<a id="a-DK"></a>三昧力故，<a id="a-DL"></a>令四阿修罗宫殿所有魔之神力所加苦事，<a id="a-DM"></a>一念之顷皆悉休息还复如故，<a id="a-DN"></a>亦如三十三天宫殿，<a id="a-DO"></a>于中即现第一妙乐可乐之事。</p>
  <p id="aDP">彼诸阿修罗见已，<a id="a-DQ"></a>踊跃心生欢喜，<a id="a-DR"></a>口眼皆悦熙怡微笑，<a id="a-DS"></a>皆作是言：<a id="a-DT"></a>“南无佛陀！<a id="a-DU"></a>南无佛陀！<a id="a-DV"></a>”作是语已，<a id="a-DW"></a>即以诸天胜妙宝鬘，<a id="a-DX"></a>向佛方所遥掷奉献。<a id="a-DY"></a>其罗睺罗阿修罗王所掷宝鬘即到佛所，<a id="a-DZ"></a>于佛顶上空中而住。<a id="a-Da"></a>毗摩质多罗阿修罗王所掷宝鬘，<a id="a-Db"></a>亦到佛所于虚空中住右肩上。<a id="a-Dc"></a>波罗陀阿修罗王所掷宝鬘，<a id="a-Dd"></a>亦到佛所于虚空中住左肩上。<a id="a-De"></a>跋持毗卢遮那阿修罗王所掷宝宝，<a id="a-Df"></a>亦到佛所住于佛前放光而照。<a id="a-Dg"></a>其余所有诸阿修罗，<a id="a-Dh"></a>复持种种众宝香华幢幡宝盖，<a id="a-Di"></a>及以金缕宝珠、<a id="a-Dj"></a>天鬘真珠、<a id="a-Dk"></a>璎珞、<a id="a-Dl"></a>种种衣服、<a id="a-Dm"></a>涂香、<a id="a-Dn"></a>末香，<a id="a-Do"></a>彼等一切悉向世尊遥掷奉献而以供养。<a id="a-Dp"></a>是时，<a id="a-Dq"></a>于此佉罗帝山牟尼诸仙所依住处，<a id="a-Dr"></a>雨种种华乃至末香如降暴雨。</p>
  <p id="aDs">尔时，<a id="a-Dt"></a>会中有菩萨摩诃萨，<a id="a-Du"></a>名求断疑，<a id="a-Dv"></a>从座而起，<a id="a-Dw"></a>偏袒右肩，<a id="a-Dx"></a>合掌礼佛，<a id="a-Dy"></a>以偈问曰：</p>
  <p id="aDz">“大仙世尊无量智，<a id="a-E0"></a>　于先已雨如是雨，</p>
  <p id="aE1">现诸神通变化瑞，<a id="a-E2"></a>　月藏菩萨来到此。</p>
  <p id="aE3">今复雨于种种宝，<a id="a-E4"></a>　谁当复来到于此？</p>
  <p id="aE5">为是大德诸菩萨？<a id="a-E6"></a>　为是他方诸佛使？<a id="a-E7"></a>”</p>
  <p id="aE8">尔时，<a id="a-E9"></a>佛告求断疑菩萨摩诃萨言：<a id="a-EA"></a>“善男子，<a id="a-EB"></a>此是魔王波旬，<a id="a-EC"></a>于四阿修罗城邑宫殿，<a id="a-ED"></a>化作阴闇灰尘烟雾、<a id="a-EE"></a>蚊虻毒蝇及以种种毒蛇蜂蝎，<a id="a-EF"></a>于彼一切树林草木华果泉池皆悉枯涸。<a id="a-EG"></a>一切阿修罗苦困欲死，<a id="a-EH"></a>彼等向我一心归依合掌作礼，<a id="a-EI"></a>以种种华乃至末香，<a id="a-EJ"></a>于彼阿修罗所住城邑，<a id="a-EK"></a>向我遥掷而作供养。<a id="a-EL"></a>罗睺罗阿修罗王所掷宝鬘，<a id="a-EM"></a>今我顶上者是也。<a id="a-EN"></a>毗摩质多罗阿修罗王所掷宝鬘，<a id="a-EO"></a>今我右肩者是也。<a id="a-EP"></a>波罗陀阿修罗王所掷宝鬘，<a id="a-EQ"></a>在我左肩者是也。<a id="a-ER"></a>跋持毗卢遮那阿修罗王所掷宝鬘，<a id="a-ES"></a>今在我前者是也。<a id="a-ET"></a>”</p>
  <p id="aEU">尔时，<a id="a-EV"></a>魔王波旬从座而起，<a id="a-EW"></a>向佛合掌，<a id="a-EX"></a>恭敬礼拜而作是言：<a id="a-EY"></a>“此诸阿修罗蒙佛恩福，<a id="a-EZ"></a>我今亦令诸阿修罗还得具足饶益安乐。<a id="a-Ea"></a>”</p>
  <p id="aEb">佛告波旬：<a id="a-Ec"></a>“汝今不须作如是言，<a id="a-Ed"></a>我已令其充足安乐。<a id="a-Ee"></a>我诸阿修罗城邑宫殿，<a id="a-Ef"></a>转胜微妙，<a id="a-Eg"></a>乐具悉有还复如故。<a id="a-Eh"></a>何以故？<a id="a-Ei"></a>彼等四大阿修罗王是我亲旧，<a id="a-Ej"></a>如是其余所有一切阿修罗等，<a id="a-Ek"></a>于我得信敬仰尊重心生希有，<a id="a-El"></a>今当不久来至于此为听法故。<a id="a-Em"></a>”</p>
  <p id="aEn">魔王波旬复生恶心而作是念：<a id="a-Eo"></a>“我是一切欲界之中最胜自在，<a id="a-Ep"></a>于诸众生能作苦乐。<a id="a-Eq"></a>沙门是人，<a id="a-Er"></a>何能狡猾幻惑异端妖邪多语，<a id="a-Es"></a>敢共我竞而欲与我校量比并？<a id="a-Et"></a>释、<a id="a-Eu"></a>梵、<a id="a-Ev"></a>四王、<a id="a-Ew"></a>摩醯首罗、<a id="a-Ex"></a>那罗延天、<a id="a-Ey"></a>转轮圣王，<a id="a-Ez"></a>一切众生，<a id="a-F0"></a>无能与我校量比并作相违者。<a id="a-F1"></a>今此瞿昙，<a id="a-F2"></a>作幻诳惑一切众生，<a id="a-F3"></a>遍四天下地及虚空一切盈满，<a id="a-F4"></a>皆悉欲见瞿昙故来，<a id="a-F5"></a>今此下贱畜生之类诸阿修罗亦复蒙摄。<a id="a-F6"></a>我今当作魔之境界神通势力游戏所加，<a id="a-F7"></a>更作幻惑恼乱于彼沙门瞿昙，<a id="a-F8"></a>及以降伏诸来会众。<a id="a-F9"></a>”</p>
  <p id="aFA">时，<a id="a-FB"></a>魔波旬观其眷属而说偈言：</p>
  <p id="aFC">“诸魔各作念，<a id="a-FD"></a>　我常降伏怨，</p>
  <p id="aFE">及恼此会众，<a id="a-FF"></a>　并禁阿修罗。<a id="a-FG"></a>”</p>
  <p id="aFH">尔时，<a id="a-FI"></a>世尊而说偈言：</p>
  <p id="aFJ">“汝等见我力，<a id="a-FK"></a>　昔于菩提树，</p>
  <p id="aFL">天神为证明，<a id="a-FM"></a>　我修真正法。</p>
  <p id="aFN">随汝所有力，<a id="a-FO"></a>　恣汝当现之，</p>
  <p id="aFP">若能恼我者，<a id="a-FQ"></a>　我当作归依。<a id="a-FR"></a>”</p>
  <p id="aFS">尔时，<a id="a-FT"></a>魔王波旬复增第一极重瞋恨，<a id="a-FU"></a>以一切魔力境界神通游戏所加，<a id="a-FV"></a>念于四方最热之风，<a id="a-FW"></a>令其一切诸来大众热风触恼而作降伏。<a id="a-FX"></a>于时，<a id="a-FY"></a>世尊即入摧伏魔力三昧，<a id="a-FZ"></a>其三昧力，<a id="a-Fa"></a>即于四方复起第一妙香凉风，<a id="a-Fb"></a>触其身分皆受快乐。<a id="a-Fc"></a>魔王波旬知是事已，<a id="a-Fd"></a>复于佛前化大火聚。<a id="a-Fe"></a>世尊即于彼处化作清凉大池，<a id="a-Ff"></a>水涌上出。<a id="a-Fg"></a>魔王见已，<a id="a-Fh"></a>复于空中降雨大石。<a id="a-Fi"></a>佛即变其所雨之石，<a id="a-Fj"></a>悉令化作种种天华而雨其处。<a id="a-Fk"></a>魔王波旬及与眷属，<a id="a-Fl"></a>复以两手捉佉罗帝山，<a id="a-Fm"></a>而欲速疾震动三千大千世界。<a id="a-Fn"></a>佛复以此三千地界加作金刚，<a id="a-Fo"></a>尚不能动乃至一尘，<a id="a-Fp"></a>况能多也！<a id="a-Fq"></a>魔王复以瞋怒之力，<a id="a-Fr"></a>向阿修罗所住之方，<a id="a-Fs"></a>放口嘘气成黑气云，<a id="a-Ft"></a>令其城邑宫殿阴闇，<a id="a-Fu"></a>使诸阿修罗重复迷惑不能去来。<a id="a-Fv"></a>尔时，<a id="a-Fw"></a>世尊即复变其所吹气云，<a id="a-Fx"></a>令作种种天妙华云，<a id="a-Fy"></a>尔时于彼四阿修罗城邑宫殿，<a id="a-Fz"></a>复雨种种天华之雨。<a id="a-G0"></a>其华雨中演出百千微妙法门，<a id="a-G1"></a>所谓佛声、<a id="a-G2"></a>法声、<a id="a-G3"></a>僧声，<a id="a-G4"></a>檀那波罗蜜声乃至般若波罗蜜声，<a id="a-G5"></a>三善行声、<a id="a-G6"></a>三归依声、<a id="a-G7"></a>三律仪声、<a id="a-G8"></a>三不护声、<a id="a-G9"></a>三依止声、<a id="a-GA"></a>三种菩提声、<a id="a-GB"></a>三乘声、<a id="a-GC"></a>三修声、<a id="a-GD"></a>三种善根声、<a id="a-GE"></a>越度三界声、<a id="a-GF"></a>三受声、<a id="a-GG"></a>三解脱声、<a id="a-GH"></a>三示现声、<a id="a-GI"></a>四念处声、<a id="a-GJ"></a>四正勤声、<a id="a-GK"></a>四如意足声、<a id="a-GL"></a>四不坏信声、<a id="a-GM"></a>四禅声、<a id="a-GN"></a>四梵住声、<a id="a-GO"></a>四摄声、<a id="a-GP"></a>四无碍智声、<a id="a-GQ"></a>四无色定三摩跋提声、<a id="a-GR"></a>四圣谛声、<a id="a-GS"></a>五根声、<a id="a-GT"></a>五力声、<a id="a-GU"></a>五支三昧声、<a id="a-GV"></a>五解脱入声、<a id="a-GW"></a>显示六根声、<a id="a-GX"></a>六和敬声、<a id="a-GY"></a>六念声、<a id="a-GZ"></a>六通声、<a id="a-Ga"></a>七圣财声、<a id="a-Gb"></a>七识住声、<a id="a-Gc"></a>七觉分声、<a id="a-Gd"></a>八圣道声、<a id="a-Ge"></a>九次第定声、<a id="a-Gf"></a>十圣处声、<a id="a-Gg"></a>佛十力声、<a id="a-Gh"></a>大慈声、<a id="a-Gi"></a>大悲声、<a id="a-Gj"></a>因缘生起声、<a id="a-Gk"></a>心不可坏声、<a id="a-Gl"></a>舍一切恶见声、<a id="a-Gm"></a>不忘菩提心声、<a id="a-Gn"></a>不退转声、<a id="a-Go"></a>忍声、<a id="a-Gp"></a>三昧声、<a id="a-Gq"></a>陀罗尼声、<a id="a-Gr"></a>授记登祚声、<a id="a-Gs"></a>无生忍声、<a id="a-Gt"></a>苦行声、<a id="a-Gu"></a>十地声、<a id="a-Gv"></a>十八不共佛法声、<a id="a-Gw"></a>到菩提声、<a id="a-Gx"></a>转法轮声、<a id="a-Gy"></a>不可坏佛声、<a id="a-Gz"></a>舍声、<a id="a-H0"></a>厌声、<a id="a-H1"></a>解脱定声、<a id="a-H2"></a>灭声、<a id="a-H3"></a>成就众生声、<a id="a-H4"></a>摄受正法声、<a id="a-H5"></a>辩才声、<a id="a-H6"></a>无常声、<a id="a-H7"></a>苦声、<a id="a-H8"></a>无我声、<a id="a-H9"></a>空声、<a id="a-HA"></a>无所作声、<a id="a-HB"></a>寂静声、<a id="a-HC"></a>无生声、<a id="a-HD"></a>如声、<a id="a-HE"></a>实际声、<a id="a-HF"></a>入法界声，<a id="a-HG"></a>无众生、<a id="a-HH"></a>无命、<a id="a-HI"></a>无养育、<a id="a-HJ"></a>无受者、<a id="a-HK"></a>如如、<a id="a-HL"></a>不生不灭、<a id="a-HM"></a>不常不断、<a id="a-HN"></a>不去不来、<a id="a-HO"></a>不住不行声，<a id="a-HP"></a>大神通变化声、<a id="a-HQ"></a>加护三宝种声乃至大般涅槃声，<a id="a-HR"></a>地狱、<a id="a-HS"></a>畜生、<a id="a-HT"></a>饿鬼、<a id="a-HU"></a>人、<a id="a-HV"></a>天苦五阴重担声，<a id="a-HW"></a>数数流转生死与爱别离声，<a id="a-HX"></a>一切有为流转之狱如幻、<a id="a-HY"></a>芭蕉、<a id="a-HZ"></a>水月、<a id="a-Ha"></a>响声，<a id="a-Hb"></a>信、<a id="a-Hc"></a>念、<a id="a-Hd"></a>精进、<a id="a-He"></a>忍及智慧、<a id="a-Hf"></a>十善业道护持声，<a id="a-Hg"></a>出彼流转狱声，<a id="a-Hh"></a>于彼华雨出是无量百千种声。<a id="a-Hi"></a>彼诸音声，<a id="a-Hj"></a>能令无量阿僧祇等阿修罗，<a id="a-Hk"></a>于三宝中深得敬信，<a id="a-Hl"></a>尊重归依生希有心，<a id="a-Hm"></a>渴仰欲见释迦牟尼，<a id="a-Hn"></a>及欲听法供奉众僧，<a id="a-Ho"></a>极甚惊怖流转生死与爱别离，<a id="a-Hp"></a>希望涅槃。</p>
  <p id="aHq">彼诸一切阿修罗等俱发声言：<a id="a-Hr"></a>“南无释迦牟尼如来！<a id="a-Hs"></a>南无释迦牟尼如来！<a id="a-Ht"></a>我等今往见于释迦牟尼如来，<a id="a-Hu"></a>礼拜供养故，<a id="a-Hv"></a>听法故，<a id="a-Hw"></a>及供奉众僧故，<a id="a-Hx"></a>为看大集故，<a id="a-Hy"></a>为求无上菩提乘故，<a id="a-Hz"></a>为退落魔幢故，<a id="a-I0"></a>为建立法幢故，<a id="a-I1"></a>为三宝种不断绝故，<a id="a-I2"></a>为听第一义圣谛法门故，<a id="a-I3"></a>为休息烦恼道苦道故，<a id="a-I4"></a>为断截魔缚故，<a id="a-I5"></a>为枯竭爱河故，<a id="a-I6"></a>为满法海故，<a id="a-I7"></a>为入智海故，<a id="a-I8"></a>为成熟众生海故，<a id="a-I9"></a>为供养诸佛海故，<a id="a-IA"></a>是故我等及诸眷属往诣佛所，<a id="a-IB"></a>不为恶魔于我等中更得自在，<a id="a-IC"></a>我等从今不复重遭如是之苦！<a id="a-ID"></a>”</p>
  <p id="aIE">尔时，<a id="a-IF"></a>牟真邻陀阿修罗王，<a id="a-IG"></a>复作是言：<a id="a-IH"></a>“我今亦与妇妾宫人男女大小，<a id="a-II"></a>诸阿修罗妇女眷属八万四千，<a id="a-IJ"></a>一切皆悉著青衣服青色庄严，<a id="a-IK"></a>青伞、<a id="a-IL"></a>青盖、<a id="a-IM"></a>青幢、<a id="a-IN"></a>青幡、<a id="a-IO"></a>青车、<a id="a-IP"></a>青华、<a id="a-IQ"></a>青色摩尼琴瑟箜篌、<a id="a-IR"></a>青宝、<a id="a-IS"></a>青鼓。<a id="a-IT"></a>我今将诸五音作乐歌舞调戏第一庄严，<a id="a-IU"></a>及将眷属而往见佛，<a id="a-IV"></a>恭敬礼拜听受妙法，<a id="a-IW"></a>供奉众僧故往诣佛所。<a id="a-IX"></a>”</p>
  <p id="aIY">尔时，<a id="a-IZ"></a>须质多罗阿修罗王复作是言：<a id="a-Ia"></a>“我今亦与妇妾宫人男女眷属九十九百千阿修罗妇女，<a id="a-Ib"></a>一切皆著黄衣庄严，<a id="a-Ic"></a>乃至供奉众僧故往诣佛所。<a id="a-Id"></a>”</p>
  <p id="aIe">尔时，<a id="a-If"></a>睒婆罗阿修罗王复作是言：<a id="a-Ig"></a>“我今亦与妇妾宫人男女眷属百千亿阿修罗妇女，<a id="a-Ih"></a>一切皆悉著绀色衣璎珞庄严，<a id="a-Ii"></a>乃至供奉众僧往诣佛所。<a id="a-Ij"></a>”</p>
  <p id="aIk">尔时，<a id="a-Il"></a>跋持毗卢遮那阿修罗王复作是言：<a id="a-Im"></a>“我今亦与妇妾宫人男女眷属九十九频婆罗阿修罗妇女，<a id="a-In"></a>一切悉著朱色衣服璎珞庄严，<a id="a-Io"></a>乃至往诣佛所。<a id="a-Ip"></a>”</p>
  <p id="aIq">尔时，<a id="a-Ir"></a>毗摩质多罗阿修罗王复作是言：<a id="a-Is"></a>“我今亦与妇妾宫人男女眷属九十九恶初矣尼百千阿修罗妇女，<a id="a-It"></a>一切悉著玻瓈色衣璎珞庄严，<a id="a-Iu"></a>乃至往诣佛所。<a id="a-Iv"></a>”</p>
  <p id="aIw">尔时，<a id="a-Ix"></a>罗睺罗阿修罗王复作是言：<a id="a-Iy"></a>“我今亦与夫人婇女男女眷属，<a id="a-Iz"></a>及土田主、<a id="a-J0"></a>附庸王并及长者、<a id="a-J1"></a>臣将左右、<a id="a-J2"></a>城邑聚落所有人众，<a id="a-J3"></a>如恒河沙等阿修罗妇女，<a id="a-J4"></a>一切悉著玛瑙色衣璎珞庄严。<a id="a-J5"></a>复持玛瑙色衣，<a id="a-J6"></a>及与幢幡宝盖、<a id="a-J7"></a>金缕真珠、<a id="a-J8"></a>璎珞、<a id="a-J9"></a>摩尼宝珠、<a id="a-JA"></a>香华、<a id="a-JB"></a>涂香及所乘车，<a id="a-JC"></a>皆悉同是玛瑙之色。<a id="a-JD"></a>并以鼓角琴瑟箜篌箫笛伎乐，<a id="a-JE"></a>如是等事皆玛瑙色。<a id="a-JF"></a>相与作乐歌舞戏笑，<a id="a-JG"></a>最胜庄严在于虚空，<a id="a-JH"></a>为欲见佛礼拜供养，<a id="a-JI"></a>及为听法供奉众僧故，<a id="a-JJ"></a>往诣佛所。<a id="a-JK"></a>”如前所说，<a id="a-JL"></a>皆悉严备彼诸色相，<a id="a-JM"></a>第一微妙希有未有，<a id="a-JN"></a>昔来未闻如是等大庄严事，<a id="a-JO"></a>从彼阿修罗所居处出住在空中。</p>
  <p id="aJP">尔时，<a id="a-JQ"></a>毗摩质多罗阿修罗王，<a id="a-JR"></a>及与眷属五音作乐歌舞戏笑，<a id="a-JS"></a>诣罗睺罗阿修罗王于前而引。</p>
  <p id="aJT">尔时，<a id="a-JU"></a>波罗陀阿修罗王，<a id="a-JV"></a>及与眷属皆大严持，<a id="a-JW"></a>到罗睺罗阿修罗王右厢而引。</p>
  <p id="aJX">尔时，<a id="a-JY"></a>跋持毗卢遮那阿修罗王，<a id="a-JZ"></a>并与眷属亦复如是具大庄严，<a id="a-Ja"></a>到罗睺罗阿修罗王左厢而引。</p>
  <p id="aJb">尔时，<a id="a-Jc"></a>睒婆罗阿修罗王，<a id="a-Jd"></a>及与眷属亦悉严持，<a id="a-Je"></a>诣罗睺罗阿修罗王于后而引。</p>
  <p id="aJf">尔时，<a id="a-Jg"></a>牟真邻陀阿修罗王，<a id="a-Jh"></a>及与眷属亦大严驾，<a id="a-Ji"></a>到罗睺罗阿修罗王在上而引。</p>
  <p id="aJj">尔时，<a id="a-Jk"></a>须质多罗阿修罗王，<a id="a-Jl"></a>及与眷属如是庄严，<a id="a-Jm"></a>亦到罗睺罗阿修罗王在下而引。</p>
  <p id="aJn">尔时，<a id="a-Jo"></a>于中罗睺罗阿修罗王及与眷属，<a id="a-Jp"></a>如是色相以大庄严，<a id="a-Jq"></a>五音伎乐一时俱作，<a id="a-Jr"></a>歌舞戏笑音声和合而诣佛所。<a id="a-Js"></a>复以两手持种种宝华天鬘涂香，<a id="a-Jt"></a>向佛方所遥散奉献，<a id="a-Ju"></a>到佉罗帝山上变作大云空中而住。<a id="a-Jv"></a>其佉罗帝山牟尼诸仙所依住处，<a id="a-Jw"></a>雨种种宝种种华、<a id="a-Jx"></a>种种天鬘、<a id="a-Jy"></a>种种涂香。</p>
  <p id="aJz">尔时，<a id="a-K0"></a>会中有诸众生作如是念：<a id="a-K1"></a>“欲有何事？<a id="a-K2"></a>是何等力先作此瑞？<a id="a-K3"></a>”</p>
  <p id="aK4">尔时，<a id="a-K5"></a>世尊告慧命耶舍言：<a id="a-K6"></a>“汝等比丘当自正念，<a id="a-K7"></a>系心而住勿得散乱。<a id="a-K8"></a>”世尊复告慧命耶舍：<a id="a-K9"></a>“汝等比丘当以精勤系念而住，<a id="a-KA"></a>勿得散乱！<a id="a-KB"></a>若能精勤系念不散，<a id="a-KC"></a>则能休息烦恼之道及除苦道，<a id="a-KD"></a>能住第一义谛，<a id="a-KE"></a>能满六波罗蜜，<a id="a-KF"></a>不久得成阿耨多罗三藐三菩提。<a id="a-KG"></a>此是诸阿修罗及与一切眷属妓女而今欲来，<a id="a-KH"></a>并作五音妓乐和合而作庄严，<a id="a-KI"></a>为礼拜我供养听法。<a id="a-KJ"></a>是故汝等，<a id="a-KK"></a>勿得散乱，<a id="a-KL"></a>系念而住。<a id="a-KM"></a>”</p>
  <p id="aKN">尔时，<a id="a-KO"></a>一切阿修罗及与眷属，<a id="a-KP"></a>寻即来到佉罗帝山，<a id="a-KQ"></a>到已即时右绕其山，<a id="a-KR"></a>三匝讫已，<a id="a-KS"></a>将诸眷属诣世尊所。</p>
  <p id="aKT">尔时，<a id="a-KU"></a>罗睺罗阿修罗王，<a id="a-KV"></a>向世尊头面作礼，<a id="a-KW"></a>右绕三匝，<a id="a-KX"></a>于前住立，<a id="a-KY"></a>持梵天髻上光明艳色摩尼宝珠置于佛前，<a id="a-KZ"></a>复用种种宝华、<a id="a-Ka"></a>末香、<a id="a-Kb"></a>幢幡宝盖及以金缕真珠、<a id="a-Kc"></a>璎珞，<a id="a-Kd"></a>复以种种歌舞作乐而用供养，<a id="a-Ke"></a>合掌向佛说偈赞曰：</p>
  <p id="aKf">“心调士中最，<a id="a-Kg"></a>　能施一切乐，</p>
  <p id="aKh">法灯常法施，<a id="a-Ki"></a>　增长法智慧。</p>
  <p id="aKj">世尊燃法炬，<a id="a-Kk"></a>　天人皆悉知，</p>
  <p id="aKl">了达希望法，<a id="a-Km"></a>　安住涅槃道。</p>
  <p id="aKn">唯佛荫诸众，<a id="a-Ko"></a>　如盖覆一切，</p>
  <p id="aKp">摧伏诸阴魔，<a id="a-Kq"></a>　死魔烦恼魔。</p>
  <p id="aKr">降魔及军众，<a id="a-Ks"></a>　并及恶心意，</p>
  <p id="aKt">稽首于世尊，<a id="a-Ku"></a>　勇健愍诸有。</p>
  <p id="aKv">是魔极恶心，<a id="a-Kw"></a>　常行诸恶事，</p>
  <p id="aKx">此是彼戏笑，<a id="a-Ky"></a>　欲得众生苦。</p>
  <p id="aKz">此诸修罗宫，<a id="a-L0"></a>　苦云悉弥覆，</p>
  <p id="aL1">佛即起悲心，<a id="a-L2"></a>　触我诸修罗。</p>
  <p id="aL3">佛为众生故，<a id="a-L4"></a>　修诸苦行讫，</p>
  <p id="aL5">多劫修檀戒，<a id="a-L6"></a>　行忍及智慧。</p>
  <p id="aL7">世尊更不作，<a id="a-L8"></a>　诸余恶行事，</p>
  <p id="aL9">佛以如是事，<a id="a-LA"></a>　足令我得乐。</p>
  <p id="aLB">唯佛精进士，<a id="a-LC"></a>　三界无等双，</p>
  <p id="aLD">离诸烦恼缚，<a id="a-LE"></a>　解脱于三有。</p>
  <p id="aLF">佛仍于众生，<a id="a-LG"></a>　慈悲而常转，</p>
  <p id="aLH">礼佛不动山，<a id="a-LI"></a>　慈心正安住。<a id="a-LJ"></a>”</p>
  <p id="aLK">尔时，<a id="a-LL"></a>毗摩质多阿修罗王及与眷属，<a id="a-LM"></a>头面接足礼拜世尊，<a id="a-LN"></a>右绕三匝，<a id="a-LO"></a>佛前住立，<a id="a-LP"></a>即以千斤阎浮檀金置于佛前，<a id="a-LQ"></a>复以日爱宝摩尼珠置在佛上，<a id="a-LR"></a>如是种种宝、<a id="a-LS"></a>种种香华乃至种种歌舞伎乐而作供养，<a id="a-LT"></a>合掌恭敬说偈赞曰：</p>
  <p id="aLU">“释梵大自在，<a id="a-LV"></a>　轮王那罗延，</p>
  <p id="aLW">护世及波旬，<a id="a-LX"></a>　悉无如是力。</p>
  <p id="aLY">天龙夜叉等，<a id="a-LZ"></a>　人及阿修罗，</p>
  <p id="aLa">亦无如世尊，<a id="a-Lb"></a>　慈悲大势力。</p>
  <p id="aLc">唯佛众生最，<a id="a-Ld"></a>　如地不瞋喜，</p>
  <p id="aLe">能忍一切恶，<a id="a-Lf"></a>　并作恶业者。</p>
  <p id="aLg">等视诸众生，<a id="a-Lh"></a>　如母爱其子，</p>
  <p id="aLi">心平于一切，<a id="a-Lj"></a>　是故礼佛足。</p>
  <p id="aLk">愿护此一法，<a id="a-Ll"></a>　勿使魔更来，</p>
  <p id="aLm">不令彼得胜，<a id="a-Ln"></a>　作此恶恼害。</p>
  <p id="aLo">一切恶瞋怒，<a id="a-Lp"></a>　及以最极恶，</p>
  <p id="aLq">实语愿说咒，<a id="a-Lr"></a>　降伏诸魔军。</p>
  <p id="aLs">如人身无病，<a id="a-Lt"></a>　不求诸医师，</p>
  <p id="aLu">如是阿修罗，<a id="a-Lv"></a>　无事不想佛。</p>
  <p id="aLw">我今甚欢喜，<a id="a-Lx"></a>　来诣于佛所，</p>
  <p id="aLy">愿说清净法，<a id="a-Lz"></a>　令到菩提道。</p>
  <p id="aM0">显示诸贤圣，<a id="a-M1"></a>　寂定如虚空，</p>
  <p id="aM2">远离于诸恶，<a id="a-M3"></a>　及离我我所。</p>
  <p id="aM4">速知于实际，<a id="a-M5"></a>　能除诸烦恼，</p>
  <p id="aM6">速断一切缚，<a id="a-M7"></a>　得知最上道。<a id="a-M8"></a>”</p>
  <p id="aM9">尔时，<a id="a-MA"></a>波罗陀阿修罗王及与眷属，<a id="a-MB"></a>顶礼佛足右绕三匝，<a id="a-MC"></a>持众杂色种种宝树，<a id="a-MD"></a>状如波吒罗七宝之树置于佛后，<a id="a-ME"></a>种种宝叶华果、<a id="a-MF"></a>金缕真珠、<a id="a-MG"></a>璎珞、<a id="a-MH"></a>天生宝鬘、<a id="a-MI"></a>天璎衣服、<a id="a-MJ"></a>指印环玔、<a id="a-MK"></a>宝盖幢幡、<a id="a-ML"></a>手璎珞、<a id="a-MM"></a>脚璎珞、<a id="a-MN"></a>臂璎珞宝庄严具，<a id="a-MO"></a>于佛头上空中垂下，<a id="a-MP"></a>乃至种种歌舞作乐而供养佛，<a id="a-MQ"></a>一心合掌说偈赞曰：</p>
  <p id="aMR">“众生常为彼，<a id="a-MS"></a>　烦恼火所烧，</p>
  <p id="aMT">求乐恒不得，<a id="a-MU"></a>　不遇施乐者，</p>
  <p id="aMV">一切住恶道；<a id="a-MW"></a>　唯佛众生药，</p>
  <p id="aMX">安住解脱道，<a id="a-MY"></a>　能救一切苦。</p>
  <p id="aMZ">唯佛赏人主，<a id="a-Ma"></a>　三有中更无，</p>
  <p id="aMb">愍进智慧水，<a id="a-Mc"></a>　众德满如海。</p>
  <p id="aMd">为盲失道者，<a id="a-Me"></a>　安住于正路，</p>
  <p id="aMf">导引诸众生，<a id="a-Mg"></a>　住胜涅槃道。</p>
  <p id="aMh">凡夫饥无厌，<a id="a-Mi"></a>　唯佛能充饱，</p>
  <p id="aMj">常为烦恼溺，<a id="a-Mk"></a>　唯佛能救拔。</p>
  <p id="aMl">遭溺之病苦，<a id="a-Mm"></a>　苦逼失其念，</p>
  <p id="aMn">如此苦苦者，<a id="a-Mo"></a>　导师为亲救。</p>
  <p id="aMp">恶心众生等，<a id="a-Mq"></a>　龙鬼诸罗刹，</p>
  <p id="aMr">见佛得正念，<a id="a-Ms"></a>　安住大悲心。</p>
  <p id="aMt">唯佛于三界，<a id="a-Mu"></a>　能作救护者，</p>
  <p id="aMv">我等已孤独，<a id="a-Mw"></a>　悉为众苦溺。</p>
  <p id="aMx">我等皆一心，<a id="a-My"></a>　一切乐法住，</p>
  <p id="aMz">愿说最上义，<a id="a-N0"></a>　令我得菩提。</p>
  <p id="aN1">以得于佛眼，<a id="a-N2"></a>　最上诸佛智，</p>
  <p id="aN3">速伏诸魔怨，<a id="a-N4"></a>　愿降正法雨。<a id="a-N5"></a>”</p>
  <p id="aN6">尔时，<a id="a-N7"></a>跋持毗卢遮那阿修罗王将诸眷属，<a id="a-N8"></a>顶礼佛足右绕三匝，<a id="a-N9"></a>于佛右左积阎浮檀金，<a id="a-NA"></a>复以种种宝、<a id="a-NB"></a>种种华、<a id="a-NC"></a>种种末香、<a id="a-ND"></a>宝盖幢幡，<a id="a-NE"></a>及以金缕真珠、<a id="a-NF"></a>璎珞、<a id="a-NG"></a>歌舞作乐，<a id="a-NH"></a>合掌供养说偈赞曰：</p>
  <p id="aNI">“福田福德水，<a id="a-NJ"></a>　福种福德牙，</p>
  <p id="aNK">福树福德枝，<a id="a-NL"></a>　福条福德叶，</p>
  <p id="aNM">福华福味果，<a id="a-NN"></a>　最上福味浆，</p>
  <p id="aNO">福色福阴影，<a id="a-NP"></a>　福德子成就，</p>
  <p id="aNQ">佛福善坚固，<a id="a-NR"></a>　福勇能伏他，</p>
  <p id="aNS">福色勇健士，<a id="a-NT"></a>　福德不动山，</p>
  <p id="aNU">福华覆盖土，<a id="a-NV"></a>　福药所依身，</p>
  <p id="aNW">福山最上顶，<a id="a-NX"></a>　放福智慧水，</p>
  <p id="aNY">福德海甚深，<a id="a-NZ"></a>　福德众生依，</p>
  <p id="aNa">妙福众宝磺，<a id="a-Nb"></a>　福味如巨海，</p>
  <p id="aNc">福器盛甘露，<a id="a-Nd"></a>　福愿皆盛满，</p>
  <p id="aNe">福商恒将向，<a id="a-Nf"></a>　无漏宝国土，</p>
  <p id="aNg">我等众福尽，<a id="a-Nh"></a>　是故归依佛！</p>
  <p id="aNi">福德贤宝瓶，<a id="a-Nj"></a>　愿愍施我等！<a id="a-Nk"></a>”</p>
  <p id="aNl">尔时，<a id="a-Nm"></a>复有阿修罗仙，<a id="a-Nn"></a>名一切菩提鬘，<a id="a-No"></a>具有大福、<a id="a-Np"></a>大威德、<a id="a-Nq"></a>大智慧、<a id="a-Nr"></a>大苦行，<a id="a-Ns"></a>以菩提心而作庄严，<a id="a-Nt"></a>得五神通离诸尘垢，<a id="a-Nu"></a>安住成就一切众生，<a id="a-Nv"></a>常化一切阿修罗等堪受彼供，<a id="a-Nw"></a>是诸阿修罗无上导师，<a id="a-Nx"></a>与九万五千具足五通阿修罗仙，<a id="a-Ny"></a>前后围绕来诣佛所顶礼佛足，<a id="a-Nz"></a>以真金瓶盛八功德水，<a id="a-O0"></a>置于佛前并献宝杖。<a id="a-O1"></a>复与九万五千眷属各各执持异种宝盖，<a id="a-O2"></a>以奉世尊右绕三匝，<a id="a-O3"></a>合掌向佛说偈赞曰：</p>
  <p id="aO4">“忍辱如大地，<a id="a-O5"></a>　忍水常盈满，</p>
  <p id="aO6">安住于净忍，<a id="a-O7"></a>　宁心无所失。</p>
  <p id="aO8">烦恼渴爱尽，<a id="a-O9"></a>　安处于信财，</p>
  <p id="aOA">佛住慈悲心，<a id="a-OB"></a>　置众菩提道。</p>
  <p id="aOC">说法犹如水，<a id="a-OD"></a>　若闻如是法，</p>
  <p id="aOE">爱乐菩提心，<a id="a-OF"></a>　能成第一义。</p>
  <p id="aOG">大悲愿调伏，<a id="a-OH"></a>　此诸下劣行，</p>
  <p id="aOI">愿受我修罗，<a id="a-OJ"></a>　所献众宝物。</p>
  <p id="aOK">三界所有供，<a id="a-OL"></a>　弃舍不求染，</p>
  <p id="aOM">唯佛无烦恼，<a id="a-ON"></a>　堪受世供养。</p>
  <p id="aOO">佛以大菩提，<a id="a-OP"></a>　严三有众生，</p>
  <p id="aOQ">愿说第一义，<a id="a-OR"></a>　为得菩提故。</p>
  <p id="aOS">我于拘留孙，<a id="a-OT"></a>　曾闻第一义，</p>
  <p id="aOU">拘那含牟尼，<a id="a-OV"></a>　迦葉佛亦然。</p>
  <p id="aOW">我以自愿力，<a id="a-OX"></a>　应现阿修罗，</p>
  <p id="aOY">为化修罗故，<a id="a-OZ"></a>　修行菩提道。</p>
  <p id="aOa">闻法获德藏，<a id="a-Ob"></a>　复能转示他，</p>
  <p id="aOc">降魔恶徒党，<a id="a-Od"></a>　炽然正法朋。</p>
  <p id="aOe">于此浊恶世，<a id="a-Of"></a>　难有功德人，</p>
  <p id="aOg">现佛境界事，<a id="a-Oh"></a>　是佛妙神力。<a id="a-Oi"></a>”</p>
 </body>
</html>