<!doctype html>
<html id="z3IBTMDEu" data-ver="1160">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘大集部">
  <meta period="高齐">
 </head>
 <body>
  <h1 id="a1">大方等大集月藏经卷第四</h1>
  <h2 id="a2">令魔得信乐品第六</h2>
  <p id="a3">尔时，<a id="a-4"></a>有一帝释天王，<a id="a-5"></a>名曰火光，<a id="a-6"></a>与大众集在于会坐，<a id="a-7"></a>白憍尸迦帝释言：<a id="a-8"></a>“憍尸迦，<a id="a-9"></a>此魔波旬，<a id="a-A"></a>为当欲令住于闲林与第一义相应菩萨摩诃萨等得三昧故，<a id="a-B"></a>勤作恼乱，<a id="a-C"></a>为欲退彼三昧故也。<a id="a-D"></a>”</p>
  <p id="aE">时，<a id="a-F"></a>憍尸迦答彼火光天帝释言：<a id="a-G"></a>“是魔波旬，<a id="a-H"></a>于四天下一切处中，<a id="a-I"></a>令诸众生退失留难善朋党故，<a id="a-J"></a>勤作恼乱；<a id="a-K"></a>又令退失留难檀波罗蜜乃至般若波罗蜜故，<a id="a-L"></a>勤作恼乱；<a id="a-M"></a>复令退失天人种故、<a id="a-N"></a>三种菩提故，<a id="a-O"></a>增长三恶道故，<a id="a-P"></a>勤作恼乱。<a id="a-Q"></a>魔诸眷属亦复如是，<a id="a-R"></a>为欲增长一切众生大苦海故，<a id="a-S"></a>勤作恼乱。<a id="a-T"></a>”</p>
  <p id="aU">憍尸迦说是语已，<a id="a-V"></a>于时一切诸来大众，<a id="a-W"></a>皆以慈心瞻视魔王。<a id="a-X"></a>有诸菩萨摩诃萨等，<a id="a-Y"></a>慈愍劝谏魔王波旬。<a id="a-Z"></a>是时，<a id="a-a"></a>火光帝释复与一万帝释天众，<a id="a-b"></a>悉共合掌向魔波旬作如是言：<a id="a-c"></a>“大王，<a id="a-d"></a>庆喜！<a id="a-e"></a>庆喜！<a id="a-f"></a>于三宝中应生信敬。<a id="a-g"></a>”</p>
  <p id="ah">是时，<a id="a-i"></a>娑婆世界主大梵天王与六十亿百千梵众及四天王，<a id="a-j"></a>慈心眼视魔王波旬亦作是言：<a id="a-k"></a>“庆喜！<a id="a-l"></a>庆喜！<a id="a-m"></a>汝魔波旬，<a id="a-n"></a>若于三宝不得信敬，<a id="a-o"></a>未来长夜有大损失，<a id="a-p"></a>无所利益堕诸恶道。<a id="a-q"></a>”</p>
  <p id="ar">是魔波旬，<a id="a-s"></a>为彼一切诸来大众，<a id="a-t"></a>各各皆以慈心眼视，<a id="a-u"></a>及诸菩萨摩诃萨等，<a id="a-v"></a>释天、<a id="a-w"></a>梵天、<a id="a-x"></a>护世四王劝谏之时，<a id="a-y"></a>从座而起，<a id="a-z"></a>合掌向佛，<a id="a-10"></a>头面礼足，<a id="a-11"></a>而说偈言：</p>
  <p id="a12">“智者一向弃王位，<a id="a-13"></a>　以有烦恼嫉妒慢，</p>
  <p id="a14">故令失坏胜善道，<a id="a-15"></a>　坠堕诸恶不善趣。</p>
  <p id="a16">我以富贵狂因缘，<a id="a-17"></a>　于善导师多留难，</p>
  <p id="a18">遮障众生诸善业，<a id="a-19"></a>　初不见佛起瞋心。</p>
  <p id="a1A">世尊一向常忍辱，<a id="a-1B"></a>　慈悲怜愍诸众生，</p>
  <p id="a1C">等心一切已慢除，<a id="a-1D"></a>　枯竭众生烦恼海。</p>
  <p id="a1E">唯佛烧尽烦恼薪，<a id="a-1F"></a>　能示人天解脱道，</p>
  <p id="a1G">令亿众生度有海，<a id="a-1H"></a>　我盲无智入闇冥。</p>
  <p id="a1I">我今启请诸大众，<a id="a-1J"></a>　愿以慈愍助我等，</p>
  <p id="a1K">谢过如来住坚信，<a id="a-1L"></a>　更不重起恼乱心。</p>
  <p id="a1M">我今一向护佛法，<a id="a-1N"></a>　炽然光显正法眼，</p>
  <p id="a1O">自舍所有贪妒慢，<a id="a-1P"></a>　忏悔无余诸罪业。</p>
  <p id="a1Q">我今发大菩提心，<a id="a-1R"></a>　及劝一切众生等，</p>
  <p id="a1S">自修精进满六度，<a id="a-1T"></a>　置彼众生于八道。</p>
  <p id="a1U">我为一一众生故，<a id="a-1V"></a>　显说无量诸法门，</p>
  <p id="a1W">随所能令入法城，<a id="a-1X"></a>　如是勤劝一切众。</p>
  <p id="a1Y">未曾见有如此会，<a id="a-1Z"></a>　悉能净信于三宝，</p>
  <p id="a1a">由我恶心被厌贱，<a id="a-1b"></a>　故今舍之及众过。</p>
  <p id="a1c">从今永住净信心，<a id="a-1d"></a>　愿后更不被厌贱，</p>
  <p id="a1e">心与圣德常相应，<a id="a-1f"></a>　不复造作众恶业。<a id="a-1g"></a>”</p>
  <p id="a1h">尔时，<a id="a-1i"></a>魔王说此偈已，<a id="a-1j"></a>即向佛所到已礼拜，<a id="a-1k"></a>而说偈言：</p>
  <p id="a1l">“我于世尊作留难，<a id="a-1m"></a>　愿以上忍见容恕，</p>
  <p id="a1n">救孤独者受我忏，<a id="a-1o"></a>　大智慈仁不怀瞋。<a id="a-1p"></a>”</p>
  <p id="a1q">尔时，<a id="a-1r"></a>一切诸来大众咸同一音而白佛言：<a id="a-1s"></a>“婆伽婆，<a id="a-1t"></a>唯愿容恕魔王波旬！<a id="a-1u"></a>魔今深信诚心忏悔，<a id="a-1v"></a>当持佛法炽然法眼，<a id="a-1w"></a>令世尊法久住于世，<a id="a-1x"></a>复使人天长夜当得利益安乐。<a id="a-1y"></a>”</p>
  <p id="a1z">尔时，<a id="a-20"></a>世尊以偈答曰：</p>
  <p id="a21">“忍为世间最，<a id="a-22"></a>　忍是安乐道，</p>
  <p id="a23">忍为离孤独，<a id="a-24"></a>　贤圣所欣乐。</p>
  <p id="a25">忍能显众生，<a id="a-26"></a>　忍能作亲友，</p>
  <p id="a27">忍增美名誉，<a id="a-28"></a>　忍为世所爱。</p>
  <p id="a29">忍得富自在，<a id="a-2A"></a>　忍能具端正，</p>
  <p id="a2B">忍能得威力，<a id="a-2C"></a>　忍照于世间。</p>
  <p id="a2D">忍得诸欲乐，<a id="a-2E"></a>　忍能成工巧，</p>
  <p id="a2F">忍力降伏怨，<a id="a-2G"></a>　及以除忧恼。</p>
  <p id="a2H">忍得好容色，<a id="a-2I"></a>　忍能具眷属，</p>
  <p id="a2J">忍招诸胜报，<a id="a-2K"></a>　忍能超善道。</p>
  <p id="a2L">忍得人乐观，<a id="a-2M"></a>　忍能得妙好，</p>
  <p id="a2N">忍能息诸苦，<a id="a-2O"></a>　忍得寿命长。</p>
  <p id="a2P">忍得大梵王，<a id="a-2Q"></a>　忍得欲自在，</p>
  <p id="a2R">忍得天帝释，<a id="a-2S"></a>　轮王具神通。</p>
  <p id="a2T">忍得人中主，<a id="a-2U"></a>　忍力难降伏，</p>
  <p id="a2V">忍得龙夜叉，<a id="a-2W"></a>　修罗中自在。</p>
  <p id="a2X">忍能息诸怨，<a id="a-2Y"></a>　不害于众生，</p>
  <p id="a2Z">忍能离偷盗，<a id="a-2a"></a>　忍能舍淫欲。</p>
  <p id="a2b">忍能止妄语，<a id="a-2c"></a>　两舌绮恶言，</p>
  <p id="a2d">忍能除贪瞋，<a id="a-2e"></a>　及离邪见意。</p>
  <p id="a2f">忍力成施戒，<a id="a-2g"></a>　精进及禅那，</p>
  <p id="a2h">般若波罗蜜，<a id="a-2i"></a>　能满此六度。</p>
  <p id="a2j">忍能除诸惑，<a id="a-2k"></a>　忍得罗汉乐，</p>
  <p id="a2l">亦得辟支佛，<a id="a-2m"></a>　及住无生忍。</p>
  <p id="a2n">忍能具十地，<a id="a-2o"></a>　速得菩提道；</p>
  <p id="a2p">忍于诸众生，<a id="a-2q"></a>　得为无上胜；</p>
  <p id="a2r">忍能降众魔，<a id="a-2s"></a>　及伏诸外道；</p>
  <p id="a2t">忍能于世间，<a id="a-2u"></a>　转最无上轮；</p>
  <p id="a2v">忍令多众生，<a id="a-2w"></a>　枯竭三恶道；</p>
  <p id="a2x">忍断烦恼障，<a id="a-2y"></a>　及能净法眼；</p>
  <p id="a2z">忍授众生记，<a id="a-30"></a>　三乘随所求；</p>
  <p id="a31">忍能伏刚恶，<a id="a-32"></a>　夜叉罗刹等；</p>
  <p id="a33">忍与种种人，<a id="a-34"></a>　授记最胜道；</p>
  <p id="a35">忍已降诸怨，<a id="a-36"></a>　亦能灭众恶；</p>
  <p id="a37">忍能息一切，<a id="a-38"></a>　非时暴风雨；</p>
  <p id="a39">忍能作大集，<a id="a-3A"></a>　此诸所来众。</p>
  <p id="a3B">我恕汝波旬，<a id="a-3C"></a>　于我诸犷戾，</p>
  <p id="a3D">但自谢己心，<a id="a-3E"></a>　是我第一恕。</p>
  <p id="a3F">今于大众前，<a id="a-3G"></a>　证知劝诫汝，</p>
  <p id="a3H">莫坏我所习，<a id="a-3I"></a>　一切佛正法。<a id="a-3J"></a>”</p>
  <p id="a3K">尔时，<a id="a-3L"></a>一切诸来大众，<a id="a-3M"></a>天、<a id="a-3N"></a>人、<a id="a-3O"></a>阿修罗、<a id="a-3P"></a>乾闼婆等同声叹言：<a id="a-3Q"></a>“善哉！<a id="a-3R"></a>善哉！<a id="a-3S"></a>婆伽婆，<a id="a-3T"></a>如来常于一切众生慈悲怜愍，<a id="a-3U"></a>以诸善法饶益安乐。<a id="a-3V"></a>魔王波旬，<a id="a-3W"></a>常于世尊起憎恶心、<a id="a-3X"></a>怨心、<a id="a-3Y"></a>害心，<a id="a-3Z"></a>与诸众生为恶知识，<a id="a-3a"></a>于诸善法常作留难令住不善。<a id="a-3b"></a>”</p>
  <p id="a3c">时，<a id="a-3d"></a>有梵天名曰威德，<a id="a-3e"></a>白不动大梵天王，<a id="a-3f"></a>而说偈曰：</p>
  <p id="a3g">“如空无边亦无等，<a id="a-3h"></a>　一切众生所依住，</p>
  <p id="a3i">佛智如是不思议，<a id="a-3j"></a>　于一切法到彼岸。</p>
  <p id="a3k">世尊有叹檀行处，<a id="a-3l"></a>　怜愍一切众生故，</p>
  <p id="a3m">以檀得为功德士，<a id="a-3n"></a>　速能满诸波罗蜜。</p>
  <p id="a3o">或有广说戒忍进，<a id="a-3p"></a>　及以禅那般若等，</p>
  <p id="a3q">世尊于此一一中，<a id="a-3r"></a>　具足能显于六度。</p>
  <p id="a3s">如来唯以禅定法，<a id="a-3t"></a>　说能趣向菩提道，</p>
  <p id="a3u">是故常应乐住禅，<a id="a-3v"></a>　速能证于大菩提。<a id="a-3w"></a>”</p>
  <p id="a3x">尔时，<a id="a-3y"></a>复有一切梵王、<a id="a-3z"></a>诸帝释王、<a id="a-40"></a>诸余天王、<a id="a-41"></a>诸龙王、<a id="a-42"></a>诸夜叉王、<a id="a-43"></a>诸阿修罗王、<a id="a-44"></a>诸伽楼罗王、<a id="a-45"></a>诸紧那罗王、<a id="a-46"></a>诸乾闼婆王、<a id="a-47"></a>诸摩睺罗伽王、<a id="a-48"></a>诸罗刹王、<a id="a-49"></a>诸鸠槃茶王、<a id="a-4A"></a>诸饿鬼王、<a id="a-4B"></a>诸毗舍遮王等，<a id="a-4C"></a>从座而起向魔波旬，<a id="a-4D"></a>合掌而礼作如是言：<a id="a-4E"></a>“大王敬信！<a id="a-4F"></a>敬信牟尼世尊！<a id="a-4G"></a>以此世尊解脱诸过，<a id="a-4H"></a>到于一切功德彼岸，<a id="a-4I"></a>慈悲怜愍诸众生等，<a id="a-4J"></a>施一切乐觉了诸法，<a id="a-4K"></a>舍诸流转住于彼岸。<a id="a-4L"></a>”又言：<a id="a-4M"></a>“大王，<a id="a-4N"></a>若有众生，<a id="a-4O"></a>乃至一念深信如来，<a id="a-4P"></a>敬仰尊重叹未曾有，<a id="a-4Q"></a>以敬信故得作轮王，<a id="a-4R"></a>统四天下七宝具足，<a id="a-4S"></a>乃至得作帝释天王、<a id="a-4T"></a>欲自在主魔王波旬、<a id="a-4U"></a>娑婆界主大梵天王，<a id="a-4V"></a>何况常能具信三宝！<a id="a-4W"></a>是故大王，<a id="a-4X"></a>应舍魔见诸恶浊心具足净信，<a id="a-4Y"></a>于生死流转富贵自在受诸果报，<a id="a-4Z"></a>后成正觉能施众生一切安乐，<a id="a-4a"></a>得为世间无上福田。<a id="a-4b"></a>”</p>
  <p id="a4c">尔时，<a id="a-4d"></a>魔王复与诸臣顶礼佛足，<a id="a-4e"></a>专心敬信牟尼世尊，<a id="a-4f"></a>殷勤忏谢。</p>
  <p id="a4g">尔时，<a id="a-4h"></a>世尊以偈告曰：</p>
  <p id="a4i">“恶心奸慧汝当起，<a id="a-4j"></a>　我常容忍天人证，</p>
  <p id="a4k">至心修行菩提道，<a id="a-4l"></a>　汝当作佛无边慧。<a id="a-4m"></a>”</p>
  <p id="a4n">尔时，<a id="a-4o"></a>魔王极生净信，<a id="a-4p"></a>即持无价摩尼宝鬘，<a id="a-4q"></a>无价咽璎珞、<a id="a-4r"></a>臂璎珞、<a id="a-4s"></a>脚璎珞及以指印，<a id="a-4t"></a>奉献世尊，<a id="a-4u"></a>合掌而礼作如是言：<a id="a-4v"></a>“我昔于佛多作留难，<a id="a-4w"></a>为欲破坏正法眼目，<a id="a-4x"></a>断三宝种，<a id="a-4y"></a>坏灭法炬。<a id="a-4z"></a>何以故？<a id="a-50"></a>远离善法迷惑心故。<a id="a-51"></a>今于三宝深得敬信，<a id="a-52"></a>本昔所作一切业障今已忏悔，<a id="a-53"></a>已发阿耨多罗三藐三菩提心蒙得授记。<a id="a-54"></a>唯愿世尊，<a id="a-55"></a>哀受我等摩尼宝鬘、<a id="a-56"></a>璎珞指印。<a id="a-57"></a>”尔时，<a id="a-58"></a>世尊慈悲怜愍魔波旬故，<a id="a-59"></a>即便受之。</p>
  <p id="a5A">尔时，<a id="a-5B"></a>魔王心生大喜作如是言：<a id="a-5C"></a>“若佛所有声闻弟子，<a id="a-5D"></a>比丘、<a id="a-5E"></a>比丘尼、<a id="a-5F"></a>优婆塞、<a id="a-5G"></a>优婆夷，<a id="a-5H"></a>若复余人，<a id="a-5I"></a>宴坐闲林与第一义相应住者，<a id="a-5J"></a>现在未来若魔、<a id="a-5K"></a>魔子、<a id="a-5L"></a>魔妇、<a id="a-5M"></a>魔女、<a id="a-5N"></a>魔诸左右男夫妇女，<a id="a-5O"></a>及依魔住所有众生，<a id="a-5P"></a>若天、<a id="a-5Q"></a>天子、<a id="a-5R"></a>天妇、<a id="a-5S"></a>天女、<a id="a-5T"></a>天诸左右男夫妇女，<a id="a-5U"></a>若龙、<a id="a-5V"></a>龙子、<a id="a-5W"></a>龙妇、<a id="a-5X"></a>龙女、<a id="a-5Y"></a>龙诸左右男夫妇女，<a id="a-5Z"></a>乃至迦吒富单那若子、<a id="a-5a"></a>若妇、<a id="a-5b"></a>若女、<a id="a-5c"></a>若诸左右男夫妇女，<a id="a-5d"></a>娆乱衰害取其精气，<a id="a-5e"></a>气嘘其身散乱其心，<a id="a-5f"></a>若夺衣服、<a id="a-5g"></a>饮食、<a id="a-5h"></a>汤药，<a id="a-5i"></a>若教他夺，<a id="a-5j"></a>若夺其味，<a id="a-5k"></a>若以鼻嗅，<a id="a-5l"></a>若放臭气满其住处，<a id="a-5m"></a>若复见彼住于闲林比丘、<a id="a-5n"></a>比丘尼、<a id="a-5o"></a>优婆塞、<a id="a-5p"></a>优婆夷及余众生修第一义者，<a id="a-5q"></a>若不勤作供给供养衣服、<a id="a-5r"></a>饮食及以汤药，<a id="a-5s"></a>我当令彼若魔、<a id="a-5t"></a>魔子乃至迦吒富单那左右男女，<a id="a-5u"></a>得头病、<a id="a-5v"></a>眼病、<a id="a-5w"></a>耳病、<a id="a-5x"></a>腹病如是等病之所逼恼，<a id="a-5y"></a>退失神通不复能得飞空远逝，<a id="a-5z"></a>一切方所皆迷闇冥。<a id="a-60"></a>”</p>
  <p id="a61">魔王波旬作是语已，<a id="a-62"></a>即说咒曰：</p>
  <p id="a63">“菴摩差(叉戒切)曷啰摩差　菴摩摩啰差　莫叉鞞阇婆帝　莫叉苏兜帝　阿婆羯簁　阿婆坻　时那匙(上支切)那　摩伽娑婆犀　頞啰弃摩那底[口+梨]　浮阇跋啰坻泥　阿佉[口+樓]差　摩佉跛弥　陀罗阿鞞斯啰佉鞞　娑牟达罗佉鞞　毕[口+梨]剃毗　涅寐帝郁特迦涅寐帝　坻阇涅寐帝　婆耶婆涅寐帝　阿迦奢妹啰　涅寐帝　分示　那啰夜　拏佉婆涅文支　摩醯首婆啰　涅文支　阿娑遮婆　涅文支　萨兜婆　僧弃耶跋　柘涅文支　钵啰摩頞他　涅文支　钵啰伽拏　钵啰頞他　涅文支　多婆跋啰多　涅目多钵啰摩頞他　涅文支逻　苏婆呵。<a id="a-64"></a>”</p>
  <p id="a65">尔时，<a id="a-66"></a>一切诸来大众，<a id="a-67"></a>于中所有恶行恶心，<a id="a-68"></a>于诸众生无慈悲者皆悉惊怖。<a id="a-69"></a>魔王波旬复作是言：<a id="a-6A"></a>“若有违我此教令者，<a id="a-6B"></a>当得如上众病等恼。<a id="a-6C"></a>复次，<a id="a-6D"></a>世尊，<a id="a-6E"></a>我今摄护佛子声闻，<a id="a-6F"></a>伏诸恶行，<a id="a-6G"></a>不令现在及未来世作诸衰恼，<a id="a-6H"></a>能使世尊法眼久住，<a id="a-6I"></a>令三宝种不断于世。<a id="a-6J"></a>”</p>
  <p id="a6K">尔时，<a id="a-6L"></a>世尊复赞魔言：<a id="a-6M"></a>“善哉！<a id="a-6N"></a>善哉！<a id="a-6O"></a>如是波旬，<a id="a-6P"></a>汝于长夜具大功德，<a id="a-6Q"></a>无复诸恶一切衰恼。<a id="a-6R"></a>”</p>
  <p id="a6S">尔时，<a id="a-6T"></a>一切诸来大众，<a id="a-6U"></a>诸天及人、<a id="a-6V"></a>乾闼婆等皆悉赞言：<a id="a-6W"></a>“善哉！<a id="a-6X"></a>善哉！<a id="a-6Y"></a>魔王波旬，<a id="a-6Z"></a>能于三宝深得净信。<a id="a-6a"></a>如是佛法长夜炽然，<a id="a-6b"></a>天人当得入无畏城，<a id="a-6c"></a>闭塞恶道，<a id="a-6d"></a>常开善趣解脱之门，<a id="a-6e"></a>于四天下所有斗诤、<a id="a-6f"></a>疫病饥馑、<a id="a-6g"></a>非时风雨皆得休息，<a id="a-6h"></a>又令四天下常得安隐、<a id="a-6i"></a>丰乐可乐、<a id="a-6j"></a>多众盈满。<a id="a-6k"></a>”</p>
  <p id="a6l">尔时，<a id="a-6m"></a>魔王礼世尊足，<a id="a-6n"></a>右绕三匝退坐一面。</p>
  <p id="a6o">尔时，<a id="a-6p"></a>大众欲重明此义，<a id="a-6q"></a>以偈颂曰：</p>
  <p id="a6r">“魔心决定得欢喜，<a id="a-6s"></a>　忏谢如来及眷属，</p>
  <p id="a6t">真心踊悦作是语，<a id="a-6u"></a>　慈悲人前舍诸恶。</p>
  <p id="a6v">犹如虚空无边际，<a id="a-6w"></a>　佛智境界亦如是，</p>
  <p id="a6x">觉了无边诸法已，<a id="a-6y"></a>　于世说法最第一。</p>
  <p id="a6z">或有说檀胜无等，<a id="a-70"></a>　以檀能得妙菩提；</p>
  <p id="a71">或复有说尸罗忍，<a id="a-72"></a>　精进禅定及智慧。</p>
  <p id="a73">如是种种方便说，<a id="a-74"></a>　示现无等大菩提，</p>
  <p id="a75">天人修罗应当知，<a id="a-76"></a>　世尊降伏自在魔。</p>
  <p id="a77">此经佛说忍为最，<a id="a-78"></a>　能得一切安隐乐，</p>
  <p id="a79">忍能休息诸烦恼，<a id="a-7A"></a>　能示胜妙解脱城。</p>
  <p id="a7B">卑心合掌咸向佛，<a id="a-7C"></a>　忏悔已作诸恶业，</p>
  <p id="a7D">当发最胜菩提愿，<a id="a-7E"></a>　我等必当作导师。</p>
  <p id="a7F">自然如来授记已，<a id="a-7G"></a>　魔王速成等正觉，</p>
  <p id="a7H">及余百千众生等，<a id="a-7I"></a>　亦与无上菩提记。</p>
  <p id="a7J">已满忍辱波罗蜜，<a id="a-7K"></a>　速为无等大导师，</p>
  <p id="a7L">与诸善法作依止，<a id="a-7M"></a>　护诸声闻故说咒。</p>
  <p id="a7N">若魔依魔诸神鬼，<a id="a-7O"></a>　夜叉修罗富单那，</p>
  <p id="a7P">如有恼害佛子者，<a id="a-7Q"></a>　当以恶病著其身。</p>
  <p id="a7R">一切大众皆踊悦，<a id="a-7S"></a>　欢喜咸作如是言，</p>
  <p id="a7T">以此业故法炽盛，<a id="a-7U"></a>　则得久住于世间。</p>
  <p id="a7V">魔王安住净忍心，<a id="a-7W"></a>　三宝水泉难枯竭，</p>
  <p id="a7X">当息世间一切浊，<a id="a-7Y"></a>　饥馑暴风及亢旱。</p>
  <p id="a7Z">是故人天得诸乐，<a id="a-7a"></a>　本所修习忍辱行，</p>
  <p id="a7b">乐檀尸罗忍方便，<a id="a-7c"></a>　到进禅智大彼岸。<a id="a-7d"></a>”</p>
  <p id="a7e">尔时，<a id="a-7f"></a>世尊显说如是忍功德时，<a id="a-7g"></a>九百八十万诸天人等曾修忍者，<a id="a-7h"></a>一切悉得无生法忍；<a id="a-7i"></a>十频婆罗百千人得柔顺忍；<a id="a-7j"></a>亿那由他百千天人得须陀洹果；<a id="a-7k"></a>过于数量诸众生等得世正见；<a id="a-7l"></a>十频婆罗百千天人阿修罗、<a id="a-7m"></a>夜叉、<a id="a-7n"></a>罗刹，<a id="a-7o"></a>昔未曾发阿耨多罗三藐三菩提心者，<a id="a-7p"></a>悉得发心及不退转；<a id="a-7q"></a>百万众生得授阿耨多罗三藐三菩提记。</p>
  <p data-pb></p>
  <h2 id="a7r">一切鬼神集会品第七</h2>
  <p id="a7s">尔时，<a id="a-7t"></a>护世四大天王从座而起，<a id="a-7u"></a>合掌向佛，<a id="a-7v"></a>头面礼拜作如是言：<a id="a-7w"></a>“婆伽婆，<a id="a-7x"></a>此阎浮提种种国土，<a id="a-7y"></a>城邑村落、<a id="a-7z"></a>园林寺舍、<a id="a-80"></a>山泽等处，<a id="a-81"></a>所有诸恶天、<a id="a-82"></a>龙、<a id="a-83"></a>夜叉、<a id="a-84"></a>罗刹、<a id="a-85"></a>阿修罗、<a id="a-86"></a>鸠槃茶、<a id="a-87"></a>饿鬼、<a id="a-88"></a>毗舍遮、<a id="a-89"></a>富单那、<a id="a-8A"></a>迦吒富单那依彼住者，<a id="a-8B"></a>瞋恶穬戾，<a id="a-8C"></a>无惭无愧，<a id="a-8D"></a>于诸众生无有慈愍，<a id="a-8E"></a>常害他命及作恼乱。<a id="a-8F"></a>彼诸天龙乃至迦吒富单那等，<a id="a-8G"></a>于阎浮提非时数数起于亢旱、<a id="a-8H"></a>恶风雹雨、<a id="a-8I"></a>闇[目+壹]灰尘、<a id="a-8J"></a>严寒毒热，<a id="a-8K"></a>以是灾害坏诸苗稼、<a id="a-8L"></a>五谷华果、<a id="a-8M"></a>蒲萄甘蔗、<a id="a-8N"></a>劫贝等物，<a id="a-8O"></a>故令众生多有种种饥馑疫病、<a id="a-8P"></a>爱别离苦众恼逼切，<a id="a-8Q"></a>各各迭相怖惧斗战心常恐畏。<a id="a-8R"></a>诸王刹利于己眷属五欲众具不生喜乐，<a id="a-8S"></a>于己国土触恼一切沙门、<a id="a-8T"></a>婆罗门、<a id="a-8U"></a>毗舍、<a id="a-8V"></a>首陀、<a id="a-8W"></a>男夫妇女、<a id="a-8X"></a>童男童女，<a id="a-8Y"></a>亦复触恼象、<a id="a-8Z"></a>马、<a id="a-8a"></a>牛、<a id="a-8b"></a>羊、<a id="a-8c"></a>师子、<a id="a-8d"></a>虎、<a id="a-8e"></a>豹、<a id="a-8f"></a>豺狼、<a id="a-8g"></a>狗犬，<a id="a-8h"></a>一切禽兽皆令触恼。<a id="a-8i"></a>于诸众生种种因缘而逼恼之，<a id="a-8j"></a>昼夜杀害烧煮割截，<a id="a-8k"></a>五谷财帛、<a id="a-8l"></a>所欲供具、<a id="a-8m"></a>身心乐事及诸善行皆悉损减。<a id="a-8n"></a>以是因缘令人天等善趣减少，<a id="a-8o"></a>又令阎浮提善事灭故不可爱乐，<a id="a-8p"></a>我等一切不能遮护！</p>
  <p id="a8q">“今此世尊大集之处，<a id="a-8r"></a>一切大士菩萨摩诃萨、<a id="a-8s"></a>诸声闻众皆悉云集，<a id="a-8t"></a>一切天王及与眷属，<a id="a-8u"></a>一切龙王、<a id="a-8v"></a>阿修罗王乃至一切毗舍遮王，<a id="a-8w"></a>悉与眷属皆来集会。<a id="a-8x"></a>世尊，<a id="a-8y"></a>彼等于此阎浮提一切国土城邑、<a id="a-8z"></a>村落山谷、<a id="a-90"></a>寺舍园林之处，<a id="a-91"></a>唯愿世尊，<a id="a-92"></a>分张付嘱天、<a id="a-93"></a>龙、<a id="a-94"></a>夜叉、<a id="a-95"></a>罗刹、<a id="a-96"></a>阿修罗、<a id="a-97"></a>鸠槃茶、<a id="a-98"></a>饿鬼、<a id="a-99"></a>毗舍遮等，<a id="a-9A"></a>各令护持。<a id="a-9B"></a>若彼天龙乃至毗舍遮，<a id="a-9C"></a>于阎浮提作于一切斗诤触恼、<a id="a-9D"></a>非时风雨、<a id="a-9E"></a>疫病饥馑、<a id="a-9F"></a>寒热等事，<a id="a-9G"></a>各各随分而遮护之。<a id="a-9H"></a>若于阎浮提所有斗诤触恼、<a id="a-9I"></a>疫病饥馑、<a id="a-9J"></a>非时风雨、<a id="a-9K"></a>寒热等事皆悉休息，<a id="a-9L"></a>令阎浮提所有华果药草、<a id="a-9M"></a>劫贝财帛、<a id="a-9N"></a>五谷、<a id="a-9O"></a>甘蔗蒲萄及酪蜜等皆得成熟，<a id="a-9P"></a>所有苗稼不令衰坏，<a id="a-9Q"></a>于阎浮提诸处人中及獐鹿鸟兽，<a id="a-9R"></a>随其所欲皆无乏少。<a id="a-9S"></a>以无乏故，<a id="a-9T"></a>令彼众生修诸善行，<a id="a-9U"></a>修正法行，<a id="a-9V"></a>修真实行，<a id="a-9W"></a>勤修而住，<a id="a-9X"></a>令彼诸善增长不退。<a id="a-9Y"></a>以是因缘，<a id="a-9Z"></a>此阎浮提安隐丰盛，<a id="a-9a"></a>人多盈满甚可爱乐，<a id="a-9b"></a>世尊正法则得久住，<a id="a-9c"></a>一切人天所愿满足，<a id="a-9d"></a>众生悉得趣向善道及涅槃道，<a id="a-9e"></a>离三恶趣，<a id="a-9f"></a>令三宝种得不断绝。<a id="a-9g"></a>”</p>
  <p id="a9h">尔时，<a id="a-9i"></a>四天王欲重明此义，<a id="a-9j"></a>以偈颂曰：</p>
  <p id="a9k">“于此阎浮提，<a id="a-9l"></a>　所有诸国土，</p>
  <p id="a9m">恶天龙夜叉，<a id="a-9n"></a>　罗刹鸠槃茶，</p>
  <p id="a9o">饿鬼毗舍遮，<a id="a-9p"></a>　迦吒富单那，</p>
  <p id="a9q">瞋恶无恩养，<a id="a-9r"></a>　无慈于众生。</p>
  <p id="a9s">彼等无惭愧，<a id="a-9t"></a>　触恼诸刹利，</p>
  <p id="a9u">沙门婆罗门，<a id="a-9v"></a>　毗舍及首陀。</p>
  <p id="a9w">师子象虎豹，<a id="a-9x"></a>　非时恶风雨，</p>
  <p id="a9y">疫病及饥馑，<a id="a-9z"></a>　能令众生苦。</p>
  <p id="aA0">彼等害众生，<a id="a-A1"></a>　毁坏于世间，</p>
  <p id="aA2">残害诸苗稼，<a id="a-A3"></a>　及灭正法灯。</p>
  <p id="aA4">我等四天王，<a id="a-A5"></a>　不能遮此恶！</p>
  <p id="aA6">愿佛当分布，<a id="a-A7"></a>　国土城邑等，</p>
  <p id="aA8">付嘱龙夜叉，<a id="a-A9"></a>　罗刹鸠槃茶。</p>
  <p id="aAA">令彼各遮护，<a id="a-AB"></a>　非时恶风雨，</p>
  <p id="aAC">息诸怖畏恼，<a id="a-AD"></a>　令无病饥馑。</p>
  <p id="aAE">华果药苗稼，<a id="a-AF"></a>　充足众美味，</p>
  <p id="aAG">众生不乏少，<a id="a-AH"></a>　所用诸供具。</p>
  <p id="aAI">一切善法增，<a id="a-AJ"></a>　令得可乐事，</p>
  <p id="aAK">佛法得久住，<a id="a-AL"></a>　众生趣善道，</p>
  <p id="aAM">三宝种不绝。<a id="a-AN"></a>　愿佛常哀愍，</p>
  <p id="aAO">大地具众美，<a id="a-AP"></a>　离诸苦辛味，</p>
  <p id="aAQ">华果皆具足，<a id="a-AR"></a>　种种味充满，</p>
  <p id="aAS">泉池陂河等，<a id="a-AT"></a>　净水常充满，</p>
  <p id="aAU">于诸苗稼等，<a id="a-AV"></a>　不能夺精气。</p>
  <p id="aAW">彼所进饮食，<a id="a-AX"></a>　心软无粗穬，</p>
  <p id="aAY">慈念常相向，<a id="a-AZ"></a>　流转净无垢，</p>
  <p id="aAa">舍家众事业，<a id="a-Ab"></a>　住于阿兰若，</p>
  <p id="aAc">勤修菩提行，<a id="a-Ad"></a>　令多众生信，</p>
  <p id="aAe">法朋得增益，<a id="a-Af"></a>　令魔众损减，</p>
  <p id="aAg">四天下丰乐，<a id="a-Ah"></a>　诸处人充满。<a id="a-Ai"></a>”</p>
  <p id="aAj">尔时，<a id="a-Ak"></a>世尊问四天王、<a id="a-Al"></a>释提桓因、<a id="a-Am"></a>娑婆世界主大梵等言：<a id="a-An"></a>“诸天王辈，<a id="a-Ao"></a>若见若闻此贤劫初拘留孙佛及拘那含牟尼佛、<a id="a-Ap"></a>迦葉佛等出现世时，<a id="a-Aq"></a>云何以此阎浮提中所有天、<a id="a-Ar"></a>龙、<a id="a-As"></a>夜叉、<a id="a-At"></a>鸠槃茶等分张付嘱，<a id="a-Au"></a>为如我今菩提树下初成正觉，<a id="a-Av"></a>以此一切阎浮提中天、<a id="a-Aw"></a>龙、<a id="a-Ax"></a>夜叉、<a id="a-Ay"></a>鸠槃茶等分张付嘱安置不也？<a id="a-Az"></a>”</p>
  <p id="aB0">如是问已，<a id="a-B1"></a>四大天王、<a id="a-B2"></a>释提桓因、<a id="a-B3"></a>娑婆世界主大梵王等白佛言：<a id="a-B4"></a>“大德婆伽婆，<a id="a-B5"></a>我等见闻此贤劫初拘留孙佛菩提树下初成正觉，<a id="a-B6"></a>以此阎浮提天、<a id="a-B7"></a>龙、<a id="a-B8"></a>夜叉、<a id="a-B9"></a>鸠槃茶等分张付嘱，<a id="a-BA"></a>如今世尊菩提树下初成正觉，<a id="a-BB"></a>以此阎浮提天、<a id="a-BC"></a>龙、<a id="a-BD"></a>夜叉、<a id="a-BE"></a>鸠槃茶等分张付嘱，<a id="a-BF"></a>等无有异。<a id="a-BG"></a>彼拘留孙佛出现世时，<a id="a-BH"></a>众生寿命四万岁，<a id="a-BI"></a>彼时大地精气、<a id="a-BJ"></a>众生精气、<a id="a-BK"></a>法精气等力得增上，<a id="a-BL"></a>味增上、<a id="a-BM"></a>威增上、<a id="a-BN"></a>德增上、<a id="a-BO"></a>慈增上、<a id="a-BP"></a>胜增上、<a id="a-BQ"></a>智增上，<a id="a-BR"></a>如是等事皆得增上。<a id="a-BS"></a>尔时，<a id="a-BT"></a>依地果味众华药等众生食者，<a id="a-BU"></a>皆得软心、<a id="a-BV"></a>慈心、<a id="a-BW"></a>悲心、<a id="a-BX"></a>喜心、<a id="a-BY"></a>舍心、<a id="a-BZ"></a>施心、<a id="a-Ba"></a>戒心、<a id="a-Bb"></a>忍心、<a id="a-Bc"></a>精进心、<a id="a-Bd"></a>禅定心、<a id="a-Be"></a>智慧心，<a id="a-Bf"></a>离杀生心乃至离邪见心，<a id="a-Bg"></a>少欲知足少烦恼垢，<a id="a-Bh"></a>多福长寿离欲闲居，<a id="a-Bi"></a>爱乐正法厌患流转炽三宝种，<a id="a-Bj"></a>以是因缘得离恶道趣向善道。<a id="a-Bk"></a>尔时，<a id="a-Bl"></a>诸天乃至迦吒富单那，<a id="a-Bm"></a>一切禽兽悉得具足如是等事。<a id="a-Bn"></a>次后众生名寿损减，<a id="a-Bo"></a>名寿损减故福德损减，<a id="a-Bp"></a>福德损减故地味精气损减，<a id="a-Bq"></a>地味精气损减故众生精气损减，<a id="a-Br"></a>众生精气损减故众生心法作善惭愧损减，<a id="a-Bs"></a>众生心法作善惭愧损减故正法甘露精气损减。<a id="a-Bt"></a>彼诸众生名寿损减，<a id="a-Bu"></a>乃至正法甘露精气损减故，<a id="a-Bv"></a>广作杀生乃至邪见，<a id="a-Bw"></a>乃至禽兽亦复如是。<a id="a-Bx"></a>如是众生远离善道及涅槃道趣向恶道，<a id="a-By"></a>彼命终已生恶道中。<a id="a-Bz"></a>若彼众生生于夜叉乃至迦吒富单那中者，<a id="a-C0"></a>瞋恶无慈，<a id="a-C1"></a>不视后世可怖畏事，<a id="a-C2"></a>广作杀生乃至邪见。<a id="a-C3"></a>彼等众生于阎浮提，<a id="a-C4"></a>未得入于付嘱护持分中。<a id="a-C5"></a>如是拘那含牟尼佛、<a id="a-C6"></a>迦葉佛，<a id="a-C7"></a>于菩提树下初成正觉，<a id="a-C8"></a>以此阎浮提天、<a id="a-C9"></a>龙、<a id="a-CA"></a>夜叉、<a id="a-CB"></a>鸠槃茶等分张付嘱，<a id="a-CC"></a>如今世尊于道树下初成正觉，<a id="a-CD"></a>以此阎浮提天、<a id="a-CE"></a>龙、<a id="a-CF"></a>夜叉、<a id="a-CG"></a>鸠槃茶等分张付嘱，<a id="a-CH"></a>等无有异。<a id="a-CI"></a>如是白法渐减，<a id="a-CJ"></a>黑法增长，<a id="a-CK"></a>从是已来无量那由他百千恶龙、<a id="a-CL"></a>夜叉乃至迦吒富单那生长番息，<a id="a-CM"></a>常瞋穬恶不怀惭愧，<a id="a-CN"></a>于诸众生无有慈心，<a id="a-CO"></a>不观后世可怖畏事，<a id="a-CP"></a>残害他命食其血肉，<a id="a-CQ"></a>彼等不入分布分中无定住处。<a id="a-CR"></a>此恶龙等不守护人乃至畜生，<a id="a-CS"></a>常欲夺人精气断他命根，<a id="a-CT"></a>灭坏国土城邑、<a id="a-CU"></a>村落寺舍等处，<a id="a-CV"></a>能令诸王瞋恼，<a id="a-CW"></a>乃至能令畜生等恼，<a id="a-CX"></a>又复能令非时风雨、<a id="a-CY"></a>严寒毒热，<a id="a-CZ"></a>坏灭一切华实苗稼。<a id="a-Ca"></a>如是恶龙乃至迦吒富单那等不受我教，<a id="a-Cb"></a>我于彼等不得自在，<a id="a-Cc"></a>是故于今五浊极恶白法损减。<a id="a-Cd"></a>如来出世，<a id="a-Ce"></a>一切众生于慈导师得生敬信尊重爱乐，<a id="a-Cf"></a>佛所发言称机利益，<a id="a-Cg"></a>具足功德智慧之聚得成大悲，<a id="a-Ch"></a>六波罗蜜相应究竟所愿得满，<a id="a-Ci"></a>获六神通于法自在，<a id="a-Cj"></a>覆护摄受一切众生，<a id="a-Ck"></a>能与众生一切善道及涅槃乐。<a id="a-Cl"></a>今者于此本未曾有，<a id="a-Cm"></a>昔来未闻如是大集，<a id="a-Cn"></a>一切天王及与眷属皆来集会，<a id="a-Co"></a>一切龙王乃至日王、<a id="a-Cp"></a>夜叉王、<a id="a-Cq"></a>罗刹王、<a id="a-Cr"></a>阿修罗王、<a id="a-Cs"></a>乾闼婆王、<a id="a-Ct"></a>紧那罗王、<a id="a-Cu"></a>伽楼罗王、<a id="a-Cv"></a>摩睺罗伽王、<a id="a-Cw"></a>鸠槃茶王、<a id="a-Cx"></a>饿鬼王、<a id="a-Cy"></a>毗舍遮王，<a id="a-Cz"></a>悉与眷属皆来集此。<a id="a-D0"></a>所未来者今愿世尊，<a id="a-D1"></a>以神通力尽皆摄之。<a id="a-D2"></a>若有诸恶鬼神无所系属，<a id="a-D3"></a>不受他教，<a id="a-D4"></a>瞋恶粗犷无有慈愍，<a id="a-D5"></a>不观后世可怖畏事，<a id="a-D6"></a>残害他命饮血食肉，<a id="a-D7"></a>所不来者，<a id="a-D8"></a>唯愿世尊当复慈愍，<a id="a-D9"></a>以神通力命彼鬼神及其眷属皆来至此，<a id="a-DA"></a>使得分布入他分中，<a id="a-DB"></a>不令数数恼乱众生。<a id="a-DC"></a>以此方便令四天下大地余味而不速灭，<a id="a-DD"></a>精气安住不复损减；<a id="a-DE"></a>以地精气不损减故，<a id="a-DF"></a>众生精气不损减；<a id="a-DG"></a>众生精气不损减故，<a id="a-DH"></a>正法甘露精气住不损减；<a id="a-DI"></a>正法甘露精气不损减故，<a id="a-DJ"></a>众生心法作善平等增长，<a id="a-DK"></a>以是因缘令三宝种得不断绝。<a id="a-DL"></a>如是，<a id="a-DM"></a>如是，<a id="a-DN"></a>法眼久住，<a id="a-DO"></a>闭三恶道，<a id="a-DP"></a>开于善趣及涅槃门。<a id="a-DQ"></a>如是，<a id="a-DR"></a>如是，<a id="a-DS"></a>白法增长，<a id="a-DT"></a>黑法损减。<a id="a-DU"></a>如是，<a id="a-DV"></a>如是，<a id="a-DW"></a>天人增长，<a id="a-DX"></a>无量天人悉得充足涅槃快乐。<a id="a-DY"></a>”</p>
  <p id="aDZ">四天王等说是语时，<a id="a-Da"></a>世尊观察默然不言。<a id="a-Db"></a>尔时，<a id="a-Dc"></a>娑婆世界主大梵天王、<a id="a-Dd"></a>憍尸迦及诸释天、<a id="a-De"></a>四大天王，<a id="a-Df"></a>皆共合掌告诸大众：<a id="a-Dg"></a>“我等咸白一切菩萨摩诃萨、<a id="a-Dh"></a>一切声闻，<a id="a-Di"></a>一切天、<a id="a-Dj"></a>龙、<a id="a-Dk"></a>夜叉、<a id="a-Dl"></a>罗刹、<a id="a-Dm"></a>乾闼婆、<a id="a-Dn"></a>阿修罗、<a id="a-Do"></a>紧那罗、<a id="a-Dp"></a>伽楼罗、<a id="a-Dq"></a>摩睺罗伽、<a id="a-Dr"></a>饿鬼、<a id="a-Ds"></a>毗舍遮、<a id="a-Dt"></a>富单那等一切大众，<a id="a-Du"></a>愿悉劝请如来法尊！<a id="a-Dv"></a>当使世尊令诸天众悉集于此，<a id="a-Dw"></a>一切龙众乃至一切迦吒富单那等亦悉来集。<a id="a-Dx"></a>彼等于阎浮提所有国土城邑村落、<a id="a-Dy"></a>寺舍园林、<a id="a-Dz"></a>山谷旷野、<a id="a-E0"></a>河井泉池，<a id="a-E1"></a>如是等处游止住者分张付嘱，<a id="a-E2"></a>令彼一切诸善天龙乃至一切迦吒富单那分取安置，<a id="a-E3"></a>各自当分平等守护，<a id="a-E4"></a>不令纵舍不令生恼，<a id="a-E5"></a>各各教彼同行其法，<a id="a-E6"></a>常作善念折伏恶心；<a id="a-E7"></a>复令各各护持自分，<a id="a-E8"></a>而不纵舍不恼于他。<a id="a-E9"></a>彼若各各当分平等作护持者，<a id="a-EA"></a>名称流布，<a id="a-EB"></a>得大勇猛，<a id="a-EC"></a>获大福报。<a id="a-ED"></a>”</p>
  <p id="aEE">尔时，<a id="a-EF"></a>一切菩萨摩诃萨、<a id="a-EG"></a>一切声闻，<a id="a-EH"></a>一切天、<a id="a-EI"></a>龙、<a id="a-EJ"></a>夜叉、<a id="a-EK"></a>罗刹、<a id="a-EL"></a>阿修罗、<a id="a-EM"></a>伽楼罗、<a id="a-EN"></a>紧那罗、<a id="a-EO"></a>乾闼婆、<a id="a-EP"></a>摩睺罗伽、<a id="a-EQ"></a>鸠槃茶、<a id="a-ER"></a>饿鬼、<a id="a-ES"></a>毗舍遮、<a id="a-ET"></a>富单那、<a id="a-EU"></a>迦吒富单那，<a id="a-EV"></a>乃至一切诸来大众，<a id="a-EW"></a>欢喜踊跃从座而起，<a id="a-EX"></a>合掌向佛，<a id="a-EY"></a>一时同声作如是言：<a id="a-EZ"></a>“我等劝请如来应供正遍知，<a id="a-Ea"></a>愍我等故，<a id="a-Eb"></a>利众生故，<a id="a-Ec"></a>得大悲心，<a id="a-Ed"></a>一切诸天乃至迦吒富单那悉令集此。<a id="a-Ee"></a>彼等于此阎浮提中城邑村落乃至依止泉池住者，<a id="a-Ef"></a>分张付嘱，<a id="a-Eg"></a>令彼天龙乃至迦吒富单那分取安置。<a id="a-Eh"></a>若彼诸天乃至迦吒富单那等各舍己分，<a id="a-Ei"></a>犹作恼害不遮恼他，<a id="a-Ej"></a>应当治罚而折伏之。<a id="a-Ek"></a>愿佛发勇作大佛事，<a id="a-El"></a>一切尽皆分张安置。<a id="a-Em"></a>”</p>
  <p id="aEn">尔时，<a id="a-Eo"></a>世尊说偈答曰：</p>
  <p id="aEp">“于此佛法中，<a id="a-Eq"></a>　无有恼他义，</p>
  <p id="aEr">度于苦彼岸，<a id="a-Es"></a>　诸处心平等。</p>
  <p id="aEt">诸法无有二，<a id="a-Eu"></a>　导师舍憎爱，</p>
  <p id="aEv">一道如虚空，<a id="a-Ew"></a>　此是佛境界。</p>
  <p id="aEx">若有有为心，<a id="a-Ey"></a>　思惟去来事，</p>
  <p id="aEz">彼以法非法，<a id="a-F0"></a>　能摄鬼神来。<a id="a-F1"></a>”</p>
  <p id="aF2">尔时，<a id="a-F3"></a>复有一大梵天名曰正辩，<a id="a-F4"></a>住第十地圣无上圣，<a id="a-F5"></a>以诸菩萨功德庄严在会而坐。<a id="a-F6"></a>此正辩天白诸天王，<a id="a-F7"></a>一切龙王、<a id="a-F8"></a>一切阿修罗王乃至一切迦吒富单那王，<a id="a-F9"></a>作如是言：<a id="a-FA"></a>“汝等如是，<a id="a-FB"></a>今从如来得闻是义。<a id="a-FC"></a>如佛世尊，<a id="a-FD"></a>若行若住若坐若卧不恼众生，<a id="a-FE"></a>汝等今悉一时同声发愿希求应当说言：<a id="a-FF"></a>‘所有非人，<a id="a-FG"></a>一切天龙鬼神所摄，<a id="a-FH"></a>常食精气，<a id="a-FI"></a>恼害于他食肉饮血者，<a id="a-FJ"></a>彼等一切，<a id="a-FK"></a>愿护世四王力势折伏。<a id="a-FL"></a>所有化生、<a id="a-FM"></a>湿生、<a id="a-FN"></a>胎生、<a id="a-FO"></a>卵生，<a id="a-FP"></a>如是随其所有诸龙、<a id="a-FQ"></a>夜叉、<a id="a-FR"></a>罗刹、<a id="a-FS"></a>阿修罗、<a id="a-FT"></a>伽楼罗、<a id="a-FU"></a>乾闼婆、<a id="a-FV"></a>紧那罗、<a id="a-FW"></a>摩睺罗伽、<a id="a-FX"></a>鸠槃茶、<a id="a-FY"></a>饿鬼、<a id="a-FZ"></a>毗舍遮、<a id="a-Fa"></a>富单那、<a id="a-Fb"></a>迦吒富单那一切等类四生所依，<a id="a-Fc"></a>彼等悉为四大天王力所摄伏。<a id="a-Fd"></a>愿四大王摄彼一切所不来者悉至于此！<a id="a-Fe"></a>’”</p>
  <p id="aFf">尔时，<a id="a-Fg"></a>一切天王乃至迦吒富单那王作是愿言：<a id="a-Fh"></a>“除三十三天已下所有四天王天及诸龙众，<a id="a-Fi"></a>乃至迦吒富单那四生所依一切无余，<a id="a-Fj"></a>悉愿依于四大天王，<a id="a-Fk"></a>彼等四王力所摄伏。<a id="a-Fl"></a>若有诸天乃至迦吒富单那等，<a id="a-Fm"></a>于四天王如有违反一一王力不受教敕，<a id="a-Fn"></a>即当为彼炽然铁轮截其耳鼻。<a id="a-Fo"></a>若截耳鼻犹故违者，<a id="a-Fp"></a>复令铁轮截彼手足。<a id="a-Fq"></a>若截手足犹故违者，<a id="a-Fr"></a>复斩其首。<a id="a-Fs"></a>若有乃至违四天王教敕之者，<a id="a-Ft"></a>必令如是。<a id="a-Fu"></a>”</p>
  <p id="aFv">尔时，<a id="a-Fw"></a>毗沙门天王，<a id="a-Fx"></a>即以炽然焰赫铁轮，<a id="a-Fy"></a>向于北方而遥掷之，<a id="a-Fz"></a>即说咒曰：</p>
  <p id="aG0">“多地夜他　穷穷尼逻穷(其凤切)　叉婆穷　伽佉伽伽泥　迦佉阇罗厕　苏婆诃。<a id="a-G1"></a>”</p>
  <p id="aG2">尔时，<a id="a-G3"></a>毗楼博叉天王，<a id="a-G4"></a>亦以炽然焰赫铁轮，<a id="a-G5"></a>向于西方而遥掷之，<a id="a-G6"></a>复说咒曰：</p>
  <p id="aG7">“多地夜他　尸梨器　尸罗器　伽伽那　尸梨器　叉尸罗器底　阇利　苏婆诃。<a id="a-G8"></a>”</p>
  <p id="aG9">尔时，<a id="a-GA"></a>毗楼勒叉天王，<a id="a-GB"></a>亦以炽然焰赫铁轮，<a id="a-GC"></a>向于南方而遥掷之，<a id="a-GD"></a>即说咒曰：</p>
  <p id="aGE">“多地夜他　阇逻鼻唎师　阇啰鼻唎师　悉多婆　阇啰鼻唎师　达罗尼　阇逻阇啰　鼻唎师　苏婆诃。<a id="a-GF"></a>”</p>
  <p id="aGG">尔时，<a id="a-GH"></a>提头赖吒天王，<a id="a-GI"></a>亦以炽然焰赫铁轮，<a id="a-GJ"></a>向于东方而遥掷之，<a id="a-GK"></a>即说咒曰：</p>
  <p id="aGL">“多地夜他　阿那易(七利切)阿那阿那耶　阿那浮毗　阿迦奢浮毗　摩系　都易　苏婆诃。<a id="a-GM"></a>”</p>
  <p id="aGN">尔时，<a id="a-GO"></a>四方诸天乃至迦吒富单那，<a id="a-GP"></a>及诸大小树林药草神等，<a id="a-GQ"></a>遥见铁轮炽然焰赫，<a id="a-GR"></a>悉大惊惧，<a id="a-GS"></a>愁忧不乐，<a id="a-GT"></a>恐命不存，<a id="a-GU"></a>观十方已各作念言：<a id="a-GV"></a>“谁当有能救于我等，<a id="a-GW"></a>为归为趣施我等命？<a id="a-GX"></a>”即便观见大悲世尊，<a id="a-GY"></a>如实利益诸众生者，<a id="a-GZ"></a>佉罗帝山牟尼诸仙所依住处，<a id="a-Ga"></a>大众悉集围绕而坐。<a id="a-Gb"></a>“唯彼当能救我等命！<a id="a-Gc"></a>”即往佛所疾如电光，<a id="a-Gd"></a>到佛前住。<a id="a-Ge"></a>如是十方所有诸天乃至迦吒富单那等，<a id="a-Gf"></a>皆往佛所，<a id="a-Gg"></a>到已而住。</p>
  <p id="aGh">尔时，<a id="a-Gi"></a>世尊欲重明此义，<a id="a-Gj"></a>而说偈言：</p>
  <p id="aGk">“时我两足尊，<a id="a-Gl"></a>　问释梵四王：</p>
  <p id="aGm">‘为见为闻彼，<a id="a-Gn"></a>　过去诸导师，</p>
  <p id="aGo">分布四天下，<a id="a-Gp"></a>　为令天等护，</p>
  <p id="aGq">可不如我今，<a id="a-Gr"></a>　道树下分布？<a id="a-Gs"></a>’</p>
  <p id="aGt">天王答我言：<a id="a-Gu"></a>‘如是昔诸佛，</p>
  <p id="aGv">坐于道树下，<a id="a-Gw"></a>　分与夜叉等，</p>
  <p id="aGx">后因过及时，<a id="a-Gy"></a>　转生诸杂恶，</p>
  <p id="aGz">鸠槃龙夜叉，<a id="a-H0"></a>　罗刹鬼单那，</p>
  <p id="aH1">穬恶无慈愍，<a id="a-H2"></a>　常食他肉血。</p>
  <p id="aH3">彼恼于诸国，<a id="a-H4"></a>　及恼四姓人，</p>
  <p id="aH5">非时作风雨，<a id="a-H6"></a>　及以寒热等，</p>
  <p id="aH7">饥馑病斗诤，<a id="a-H8"></a>　灭坏大地味，</p>
  <p id="aH9">无慈于一切，<a id="a-HA"></a>　恼害多众生。</p>
  <p id="aHB">莫能遮护者，<a id="a-HC"></a>　不伏于我等！</p>
  <p id="aHD">是以地精气，<a id="a-HE"></a>　众生精气没；</p>
  <p id="aHF">正法妙精气，<a id="a-HG"></a>　难得者日损。</p>
  <p id="aHH">时过因缘故，<a id="a-HI"></a>　天人等损减，</p>
  <p id="aHJ">增长诸恶世，<a id="a-HK"></a>　法朋难可得。</p>
  <p id="aHL">法不久住世，<a id="a-HM"></a>　灭坏正法灯，</p>
  <p id="aHN">断绝三宝种，<a id="a-HO"></a>　世间当盲冥。</p>
  <p id="aHP">今佛大勇猛，<a id="a-HQ"></a>　于白法尽时，</p>
  <p id="aHR">出现阎浮提，<a id="a-HS"></a>　大悲众生药，</p>
  <p id="aHT">中言具六通，<a id="a-HU"></a>　究了诸法岸，</p>
  <p id="aHV">利益众生故，<a id="a-HW"></a>　作此大集会，</p>
  <p id="aHX">一切天龙王，<a id="a-HY"></a>　护世等来集。</p>
  <p id="aHZ">诸鬼恶无慈，<a id="a-Ha"></a>　恒食他肉血，</p>
  <p id="aHb">龙鬼富单那，<a id="a-Hc"></a>　彼等不来此，</p>
  <p id="aHd">无所受教令，<a id="a-He"></a>　不依属他分，</p>
  <p id="aHf">一切受佛语，<a id="a-Hg"></a>　令彼皆来集。</p>
  <p id="aHh">愿分于彼等，<a id="a-Hi"></a>　各令有所嘱，</p>
  <p id="aHj">不令更恼害，<a id="a-Hk"></a>　夺他精气等。</p>
  <p id="aHl">三种精气住，<a id="a-Hm"></a>　令人修法行，</p>
  <p id="aHn">白法得增长，<a id="a-Ho"></a>　黑法得消灭。</p>
  <p id="aHp">以是恶道息，<a id="a-Hq"></a>　天人得增益，</p>
  <p id="aHr">解脱门得开，<a id="a-Hs"></a>　三宝种炽然，</p>
  <p id="aHt">福流诸众生，<a id="a-Hu"></a>　速能得解脱！<a id="a-Hv"></a>’</p>
  <p id="aHw">于时我默然，<a id="a-Hx"></a>　不随于彼等，</p>
  <p id="aHy">梵王诸帝释，<a id="a-Hz"></a>　四大护世王，</p>
  <p id="aI0">俱白一切众：<a id="a-I1"></a>‘所来在会者，</p>
  <p id="aI2">劝请天人师，<a id="a-I3"></a>　摄诸鬼来此，</p>
  <p id="aI4">分张付嘱彼，<a id="a-I5"></a>　城邑诸村落，</p>
  <p id="aI6">昼夜常护持，<a id="a-I7"></a>　各令住自分。<a id="a-I8"></a>’</p>
  <p id="aI9">菩萨等大众，<a id="a-IA"></a>　从座起合掌，</p>
  <p id="aIB">劝请大导师，<a id="a-IC"></a>　摄诸鬼来此，</p>
  <p id="aID">一切分作分，<a id="a-IE"></a>　护持阎浮提，</p>
  <p id="aIF">勿恼于众生，<a id="a-IG"></a>　发勇人中上。</p>
  <p id="aIH">我不恼乱他，<a id="a-II"></a>　远离去来事，</p>
  <p id="aIJ">了知法无二，<a id="a-IK"></a>　离诸众生想。</p>
  <p id="aIL">正辩大梵王，<a id="a-IM"></a>　告诸天王言：</p>
  <p id="aIN">‘导师不恼他，<a id="a-IO"></a>　佛法无此事，</p>
  <p id="aIP">悉共发愿言，<a id="a-IQ"></a>　令鬼不为害，</p>
  <p id="aIR">分布各依止，<a id="a-IS"></a>　彼四天王等。<a id="a-IT"></a>’</p>
  <p id="aIU">诸王作是言：<a id="a-IV"></a>‘我今依汝语，</p>
  <p id="aIW">誓敕于彼等，<a id="a-IX"></a>　悉令得作分，</p>
  <p id="aIY">若彼不依教，<a id="a-IZ"></a>　速为轮所烧。<a id="a-Ia"></a>’</p>
  <p id="aIb">于时四天王，<a id="a-Ic"></a>　使轮向四方，</p>
  <p id="aId">乃至一时顷，<a id="a-Ie"></a>　尽皆到佛所，</p>
  <p id="aIf">顶礼世尊足，<a id="a-Ig"></a>　合掌于彼住。<a id="a-Ih"></a>”</p>
 </body>
</html>