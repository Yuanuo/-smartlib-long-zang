<!DOCTYPE html>
<html>
<head>
  <meta charset="utf-8"/>
  <meta name="author" content="那连提耶舍/高齐"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>大方等大集月藏经卷第四</title>
</head>
<body>
  <h1 class="head">大方等大集月藏经卷第四</h1>
  <h2>令魔得信乐品第六</h2>
  <p>尔时，有一帝释天王，名曰火光，与大众集在于会坐，白憍尸迦帝释言：“憍尸迦，此魔波旬，为当欲令住于闲林与第一义相应菩萨摩诃萨等得三昧故，勤作恼乱，为欲退彼三昧故也。”</p>
  <p>时，憍尸迦答彼火光天帝释言：“是魔波旬，于四天下一切处中，令诸众生退失留难善朋党故，勤作恼乱；又令退失留难檀波罗蜜乃至般若波罗蜜故，勤作恼乱；复令退失天人种故、三种菩提故，增长三恶道故，勤作恼乱。魔诸眷属亦复如是，为欲增长一切众生大苦海故，勤作恼乱。”</p>
  <p>憍尸迦说是语已，于时一切诸来大众，皆以慈心瞻视魔王。有诸菩萨摩诃萨等，慈愍劝谏魔王波旬。是时，火光帝释复与一万帝释天众，悉共合掌向魔波旬作如是言：“大王，庆喜！庆喜！于三宝中应生信敬。”</p>
  <p>是时，娑婆世界主大梵天王与六十亿百千梵众及四天王，慈心眼视魔王波旬亦作是言：“庆喜！庆喜！汝魔波旬，若于三宝不得信敬，未来长夜有大损失，无所利益堕诸恶道。”</p>
  <p>是魔波旬，为彼一切诸来大众，各各皆以慈心眼视，及诸菩萨摩诃萨等，释天、梵天、护世四王劝谏之时，从座而起，合掌向佛，头面礼足，而说偈言：</p>
  <p>“智者一向弃王位，　以有烦恼嫉妒慢，</p>
  <p>故令失坏胜善道，　坠堕诸恶不善趣。</p>
  <p>我以富贵狂因缘，　于善导师多留难，</p>
  <p>遮障众生诸善业，　初不见佛起瞋心。</p>
  <p>世尊一向常忍辱，　慈悲怜愍诸众生，</p>
  <p>等心一切已慢除，　枯竭众生烦恼海。</p>
  <p>唯佛烧尽烦恼薪，　能示人天解脱道，</p>
  <p>令亿众生度有海，　我盲无智入闇冥。</p>
  <p>我今启请诸大众，　愿以慈愍助我等，</p>
  <p>谢过如来住坚信，　更不重起恼乱心。</p>
  <p>我今一向护佛法，　炽然光显正法眼，</p>
  <p>自舍所有贪妒慢，　忏悔无余诸罪业。</p>
  <p>我今发大菩提心，　及劝一切众生等，</p>
  <p>自修精进满六度，　置彼众生于八道。</p>
  <p>我为一一众生故，　显说无量诸法门，</p>
  <p>随所能令入法城，　如是勤劝一切众。</p>
  <p>未曾见有如此会，　悉能净信于三宝，</p>
  <p>由我恶心被厌贱，　故今舍之及众过。</p>
  <p>从今永住净信心，　愿后更不被厌贱，</p>
  <p>心与圣德常相应，　不复造作众恶业。”</p>
  <p>尔时，魔王说此偈已，即向佛所到已礼拜，而说偈言：</p>
  <p>“我于世尊作留难，　愿以上忍见容恕，</p>
  <p>救孤独者受我忏，　大智慈仁不怀瞋。”</p>
  <p>尔时，一切诸来大众咸同一音而白佛言：“婆伽婆，唯愿容恕魔王波旬！魔今深信诚心忏悔，当持佛法炽然法眼，令世尊法久住于世，复使人天长夜当得利益安乐。”</p>
  <p>尔时，世尊以偈答曰：</p>
  <p>“忍为世间最，　忍是安乐道，</p>
  <p>忍为离孤独，　贤圣所欣乐。</p>
  <p>忍能显众生，　忍能作亲友，</p>
  <p>忍增美名誉，　忍为世所爱。</p>
  <p>忍得富自在，　忍能具端正，</p>
  <p>忍能得威力，　忍照于世间。</p>
  <p>忍得诸欲乐，　忍能成工巧，</p>
  <p>忍力降伏怨，　及以除忧恼。</p>
  <p>忍得好容色，　忍能具眷属，</p>
  <p>忍招诸胜报，　忍能超善道。</p>
  <p>忍得人乐观，　忍能得妙好，</p>
  <p>忍能息诸苦，　忍得寿命长。</p>
  <p>忍得大梵王，　忍得欲自在，</p>
  <p>忍得天帝释，　轮王具神通。</p>
  <p>忍得人中主，　忍力难降伏，</p>
  <p>忍得龙夜叉，　修罗中自在。</p>
  <p>忍能息诸怨，　不害于众生，</p>
  <p>忍能离偷盗，　忍能舍淫欲。</p>
  <p>忍能止妄语，　两舌绮恶言，</p>
  <p>忍能除贪瞋，　及离邪见意。</p>
  <p>忍力成施戒，　精进及禅那，</p>
  <p>般若波罗蜜，　能满此六度。</p>
  <p>忍能除诸惑，　忍得罗汉乐，</p>
  <p>亦得辟支佛，　及住无生忍。</p>
  <p>忍能具十地，　速得菩提道；</p>
  <p>忍于诸众生，　得为无上胜；</p>
  <p>忍能降众魔，　及伏诸外道；</p>
  <p>忍能于世间，　转最无上轮；</p>
  <p>忍令多众生，　枯竭三恶道；</p>
  <p>忍断烦恼障，　及能净法眼；</p>
  <p>忍授众生记，　三乘随所求；</p>
  <p>忍能伏刚恶，　夜叉罗刹等；</p>
  <p>忍与种种人，　授记最胜道；</p>
  <p>忍已降诸怨，　亦能灭众恶；</p>
  <p>忍能息一切，　非时暴风雨；</p>
  <p>忍能作大集，　此诸所来众。</p>
  <p>我恕汝波旬，　于我诸犷戾，</p>
  <p>但自谢己心，　是我第一恕。</p>
  <p>今于大众前，　证知劝诫汝，</p>
  <p>莫坏我所习，　一切佛正法。”</p>
  <p>尔时，一切诸来大众，天、人、阿修罗、乾闼婆等同声叹言：“善哉！善哉！婆伽婆，如来常于一切众生慈悲怜愍，以诸善法饶益安乐。魔王波旬，常于世尊起憎恶心、怨心、害心，与诸众生为恶知识，于诸善法常作留难令住不善。”</p>
  <p>时，有梵天名曰威德，白不动大梵天王，而说偈曰：</p>
  <p>“如空无边亦无等，　一切众生所依住，</p>
  <p>佛智如是不思议，　于一切法到彼岸。</p>
  <p>世尊有叹檀行处，　怜愍一切众生故，</p>
  <p>以檀得为功德士，　速能满诸波罗蜜。</p>
  <p>或有广说戒忍进，　及以禅那般若等，</p>
  <p>世尊于此一一中，　具足能显于六度。</p>
  <p>如来唯以禅定法，　说能趣向菩提道，</p>
  <p>是故常应乐住禅，　速能证于大菩提。”</p>
  <p>尔时，复有一切梵王、诸帝释王、诸余天王、诸龙王、诸夜叉王、诸阿修罗王、诸伽楼罗王、诸紧那罗王、诸乾闼婆王、诸摩睺罗伽王、诸罗刹王、诸鸠盘茶王、诸饿鬼王、诸毗舍遮王等，从座而起向魔波旬，合掌而礼作如是言：“大王敬信！敬信牟尼世尊！以此世尊解脱诸过，到于一切功德彼岸，慈悲怜愍诸众生等，施一切乐觉了诸法，舍诸流转住于彼岸。”又言：“大王，若有众生，乃至一念深信如来，敬仰尊重叹未曾有，以敬信故得作轮王，统四天下七宝具足，乃至得作帝释天王、欲自在主魔王波旬、娑婆界主大梵天王，何况常能具信三宝！是故大王，应舍魔见诸恶浊心具足净信，于生死流转富贵自在受诸果报，后成正觉能施众生一切安乐，得为世间无上福田。”</p>
  <p>尔时，魔王复与诸臣顶礼佛足，专心敬信牟尼世尊，殷勤忏谢。</p>
  <p>尔时，世尊以偈告曰：</p>
  <p>“恶心奸慧汝当起，　我常容忍天人证，</p>
  <p>至心修行菩提道，　汝当作佛无边慧。”</p>
  <p>尔时，魔王极生净信，即持无价摩尼宝鬘，无价咽璎珞、臂璎珞、脚璎珞及以指印，奉献世尊，合掌而礼作如是言：“我昔于佛多作留难，为欲破坏正法眼目，断三宝种，坏灭法炬。何以故？远离善法迷惑心故。今于三宝深得敬信，本昔所作一切业障今已忏悔，已发阿耨多罗三藐三菩提心蒙得授记。唯愿世尊，哀受我等摩尼宝鬘、璎珞指印。”尔时，世尊慈悲怜愍魔波旬故，即便受之。</p>
  <p>尔时，魔王心生大喜作如是言：“若佛所有声闻弟子，比丘、比丘尼、优婆塞、优婆夷，若复余人，宴坐闲林与第一义相应住者，现在未来若魔、魔子、魔妇、魔女、魔诸左右男夫妇女，及依魔住所有众生，若天、天子、天妇、天女、天诸左右男夫妇女，若龙、龙子、龙妇、龙女、龙诸左右男夫妇女，乃至迦吒富单那若子、若妇、若女、若诸左右男夫妇女，娆乱衰害取其精气，气嘘其身散乱其心，若夺衣服、饮食、汤药，若教他夺，若夺其味，若以鼻嗅，若放臭气满其住处，若复见彼住于闲林比丘、比丘尼、优婆塞、优婆夷及余众生修第一义者，若不勤作供给供养衣服、饮食及以汤药，我当令彼若魔、魔子乃至迦吒富单那左右男女，得头病、眼病、耳病、腹病如是等病之所逼恼，退失神通不复能得飞空远逝，一切方所皆迷闇冥。”</p>
  <p>魔王波旬作是语已，即说咒曰：</p>
  <p>“庵摩差(叉戒切)曷啰摩差　庵摩摩啰差　莫叉鞞阇婆帝　莫叉苏兜帝　阿婆羯簁　阿婆坻　时那匙(上支切)那　摩伽娑婆犀　頞啰弃摩那底[口+梨]　浮阇跋啰坻泥　阿佉[口+楼]差　摩佉跛弥　陀罗阿鞞斯啰佉鞞　娑牟达罗佉鞞　毕[口+梨]剃毗　涅寐帝郁特迦涅寐帝　坻阇涅寐帝　婆耶婆涅寐帝　阿迦奢妹啰　涅寐帝　分示　那啰夜　拏佉婆涅文支　摩醯首婆啰　涅文支　阿娑遮婆　涅文支　萨兜婆　僧弃耶跋　柘涅文支　钵啰摩頞他　涅文支　钵啰伽拏　钵啰頞他　涅文支　多婆跋啰多　涅目多钵啰摩頞他　涅文支逻　苏婆呵。”</p>
  <p>尔时，一切诸来大众，于中所有恶行恶心，于诸众生无慈悲者皆悉惊怖。魔王波旬复作是言：“若有违我此教令者，当得如上众病等恼。复次，世尊，我今摄护佛子声闻，伏诸恶行，不令现在及未来世作诸衰恼，能使世尊法眼久住，令三宝种不断于世。”</p>
  <p>尔时，世尊复赞魔言：“善哉！善哉！如是波旬，汝于长夜具大功德，无复诸恶一切衰恼。”</p>
  <p>尔时，一切诸来大众，诸天及人、乾闼婆等皆悉赞言：“善哉！善哉！魔王波旬，能于三宝深得净信。如是佛法长夜炽然，天人当得入无畏城，闭塞恶道，常开善趣解脱之门，于四天下所有斗诤、疫病饥馑、非时风雨皆得休息，又令四天下常得安隐、丰乐可乐、多众盈满。”</p>
  <p>尔时，魔王礼世尊足，右绕三匝退坐一面。</p>
  <p>尔时，大众欲重明此义，以偈颂曰：</p>
  <p>“魔心决定得欢喜，　忏谢如来及眷属，</p>
  <p>真心踊悦作是语，　慈悲人前舍诸恶。</p>
  <p>犹如虚空无边际，　佛智境界亦如是，</p>
  <p>觉了无边诸法已，　于世说法最第一。</p>
  <p>或有说檀胜无等，　以檀能得妙菩提；</p>
  <p>或复有说尸罗忍，　精进禅定及智慧。</p>
  <p>如是种种方便说，　示现无等大菩提，</p>
  <p>天人修罗应当知，　世尊降伏自在魔。</p>
  <p>此经佛说忍为最，　能得一切安隐乐，</p>
  <p>忍能休息诸烦恼，　能示胜妙解脱城。</p>
  <p>卑心合掌咸向佛，　忏悔已作诸恶业，</p>
  <p>当发最胜菩提愿，　我等必当作导师。</p>
  <p>自然如来授记已，　魔王速成等正觉，</p>
  <p>及余百千众生等，　亦与无上菩提记。</p>
  <p>已满忍辱波罗蜜，　速为无等大导师，</p>
  <p>与诸善法作依止，　护诸声闻故说咒。</p>
  <p>若魔依魔诸神鬼，　夜叉修罗富单那，</p>
  <p>如有恼害佛子者，　当以恶病著其身。</p>
  <p>一切大众皆踊悦，　欢喜咸作如是言，</p>
  <p>以此业故法炽盛，　则得久住于世间。</p>
  <p>魔王安住净忍心，　三宝水泉难枯竭，</p>
  <p>当息世间一切浊，　饥馑暴风及亢旱。</p>
  <p>是故人天得诸乐，　本所修习忍辱行，</p>
  <p>乐檀尸罗忍方便，　到进禅智大彼岸。”</p>
  <p>尔时，世尊显说如是忍功德时，九百八十万诸天人等曾修忍者，一切悉得无生法忍；十频婆罗百千人得柔顺忍；亿那由他百千天人得须陀洹果；过于数量诸众生等得世正见；十频婆罗百千天人阿修罗、夜叉、罗刹，昔未曾发阿耨多罗三藐三菩提心者，悉得发心及不退转；百万众生得授阿耨多罗三藐三菩提记。</p>
  <h2>一切鬼神集会品第七</h2>
  <p>尔时，护世四大天王从座而起，合掌向佛，头面礼拜作如是言：“婆伽婆，此阎浮提种种国土，城邑村落、园林寺舍、山泽等处，所有诸恶天、龙、夜叉、罗刹、阿修罗、鸠盘茶、饿鬼、毗舍遮、富单那、迦吒富单那依彼住者，瞋恶穬戾，无惭无愧，于诸众生无有慈愍，常害他命及作恼乱。彼诸天龙乃至迦吒富单那等，于阎浮提非时数数起于亢旱、恶风雹雨、闇[目+壹]灰尘、严寒毒热，以是灾害坏诸苗稼、五谷华果、蒲萄甘蔗、劫贝等物，故令众生多有种种饥馑疫病、爱别离苦众恼逼切，各各迭相怖惧斗战心常恐畏。诸王刹利于己眷属五欲众具不生喜乐，于己国土触恼一切沙门、婆罗门、毗舍、首陀、男夫妇女、童男童女，亦复触恼象、马、牛、羊、师子、虎、豹、豺狼、狗犬，一切禽兽皆令触恼。于诸众生种种因缘而逼恼之，昼夜杀害烧煮割截，五谷财帛、所欲供具、身心乐事及诸善行皆悉损减。以是因缘令人天等善趣减少，又令阎浮提善事灭故不可爱乐，我等一切不能遮护！</p>
  <p>“今此世尊大集之处，一切大士菩萨摩诃萨、诸声闻众皆悉云集，一切天王及与眷属，一切龙王、阿修罗王乃至一切毗舍遮王，悉与眷属皆来集会。世尊，彼等于此阎浮提一切国土城邑、村落山谷、寺舍园林之处，唯愿世尊，分张付嘱天、龙、夜叉、罗刹、阿修罗、鸠盘茶、饿鬼、毗舍遮等，各令护持。若彼天龙乃至毗舍遮，于阎浮提作于一切斗诤触恼、非时风雨、疫病饥馑、寒热等事，各各随分而遮护之。若于阎浮提所有斗诤触恼、疫病饥馑、非时风雨、寒热等事皆悉休息，令阎浮提所有华果药草、劫贝财帛、五谷、甘蔗蒲萄及酪蜜等皆得成熟，所有苗稼不令衰坏，于阎浮提诸处人中及獐鹿鸟兽，随其所欲皆无乏少。以无乏故，令彼众生修诸善行，修正法行，修真实行，勤修而住，令彼诸善增长不退。以是因缘，此阎浮提安隐丰盛，人多盈满甚可爱乐，世尊正法则得久住，一切人天所愿满足，众生悉得趣向善道及涅槃道，离三恶趣，令三宝种得不断绝。”</p>
  <p>尔时，四天王欲重明此义，以偈颂曰：</p>
  <p>“于此阎浮提，　所有诸国土，</p>
  <p>恶天龙夜叉，　罗刹鸠盘茶，</p>
  <p>饿鬼毗舍遮，　迦吒富单那，</p>
  <p>瞋恶无恩养，　无慈于众生。</p>
  <p>彼等无惭愧，　触恼诸刹利，</p>
  <p>沙门婆罗门，　毗舍及首陀。</p>
  <p>师子象虎豹，　非时恶风雨，</p>
  <p>疫病及饥馑，　能令众生苦。</p>
  <p>彼等害众生，　毁坏于世间，</p>
  <p>残害诸苗稼，　及灭正法灯。</p>
  <p>我等四天王，　不能遮此恶！</p>
  <p>愿佛当分布，　国土城邑等，</p>
  <p>付嘱龙夜叉，　罗刹鸠盘茶。</p>
  <p>令彼各遮护，　非时恶风雨，</p>
  <p>息诸怖畏恼，　令无病饥馑。</p>
  <p>华果药苗稼，　充足众美味，</p>
  <p>众生不乏少，　所用诸供具。</p>
  <p>一切善法增，　令得可乐事，</p>
  <p>佛法得久住，　众生趣善道，</p>
  <p>三宝种不绝。　愿佛常哀愍，</p>
  <p>大地具众美，　离诸苦辛味，</p>
  <p>华果皆具足，　种种味充满，</p>
  <p>泉池陂河等，　净水常充满，</p>
  <p>于诸苗稼等，　不能夺精气。</p>
  <p>彼所进饮食，　心软无粗穬，</p>
  <p>慈念常相向，　流转净无垢，</p>
  <p>舍家众事业，　住于阿兰若，</p>
  <p>勤修菩提行，　令多众生信，</p>
  <p>法朋得增益，　令魔众损减，</p>
  <p>四天下丰乐，　诸处人充满。”</p>
  <p>尔时，世尊问四天王、释提桓因、娑婆世界主大梵等言：“诸天王辈，若见若闻此贤劫初拘留孙佛及拘那含牟尼佛、迦叶佛等出现世时，云何以此阎浮提中所有天、龙、夜叉、鸠盘茶等分张付嘱，为如我今菩提树下初成正觉，以此一切阎浮提中天、龙、夜叉、鸠盘茶等分张付嘱安置不也？”</p>
  <p>如是问已，四大天王、释提桓因、娑婆世界主大梵王等白佛言：“大德婆伽婆，我等见闻此贤劫初拘留孙佛菩提树下初成正觉，以此阎浮提天、龙、夜叉、鸠盘茶等分张付嘱，如今世尊菩提树下初成正觉，以此阎浮提天、龙、夜叉、鸠盘茶等分张付嘱，等无有异。彼拘留孙佛出现世时，众生寿命四万岁，彼时大地精气、众生精气、法精气等力得增上，味增上、威增上、德增上、慈增上、胜增上、智增上，如是等事皆得增上。尔时，依地果味众华药等众生食者，皆得软心、慈心、悲心、喜心、舍心、施心、戒心、忍心、精进心、禅定心、智慧心，离杀生心乃至离邪见心，少欲知足少烦恼垢，多福长寿离欲闲居，爱乐正法厌患流转炽三宝种，以是因缘得离恶道趣向善道。尔时，诸天乃至迦吒富单那，一切禽兽悉得具足如是等事。次后众生名寿损减，名寿损减故福德损减，福德损减故地味精气损减，地味精气损减故众生精气损减，众生精气损减故众生心法作善惭愧损减，众生心法作善惭愧损减故正法甘露精气损减。彼诸众生名寿损减，乃至正法甘露精气损减故，广作杀生乃至邪见，乃至禽兽亦复如是。如是众生远离善道及涅槃道趣向恶道，彼命终已生恶道中。若彼众生生于夜叉乃至迦吒富单那中者，瞋恶无慈，不视后世可怖畏事，广作杀生乃至邪见。彼等众生于阎浮提，未得入于付嘱护持分中。如是拘那含牟尼佛、迦叶佛，于菩提树下初成正觉，以此阎浮提天、龙、夜叉、鸠盘茶等分张付嘱，如今世尊于道树下初成正觉，以此阎浮提天、龙、夜叉、鸠盘茶等分张付嘱，等无有异。如是白法渐减，黑法增长，从是已来无量那由他百千恶龙、夜叉乃至迦吒富单那生长番息，常瞋穬恶不怀惭愧，于诸众生无有慈心，不观后世可怖畏事，残害他命食其血肉，彼等不入分布分中无定住处。此恶龙等不守护人乃至畜生，常欲夺人精气断他命根，灭坏国土城邑、村落寺舍等处，能令诸王瞋恼，乃至能令畜生等恼，又复能令非时风雨、严寒毒热，坏灭一切华实苗稼。如是恶龙乃至迦吒富单那等不受我教，我于彼等不得自在，是故于今五浊极恶白法损减。如来出世，一切众生于慈导师得生敬信尊重爱乐，佛所发言称机利益，具足功德智慧之聚得成大悲，六波罗蜜相应究竟所愿得满，获六神通于法自在，覆护摄受一切众生，能与众生一切善道及涅槃乐。今者于此本未曾有，昔来未闻如是大集，一切天王及与眷属皆来集会，一切龙王乃至日王、夜叉王、罗刹王、阿修罗王、乾闼婆王、紧那罗王、伽楼罗王、摩睺罗伽王、鸠盘茶王、饿鬼王、毗舍遮王，悉与眷属皆来集此。所未来者今愿世尊，以神通力尽皆摄之。若有诸恶鬼神无所系属，不受他教，瞋恶粗犷无有慈愍，不观后世可怖畏事，残害他命饮血食肉，所不来者，唯愿世尊当复慈愍，以神通力命彼鬼神及其眷属皆来至此，使得分布入他分中，不令数数恼乱众生。以此方便令四天下大地余味而不速灭，精气安住不复损减；以地精气不损减故，众生精气不损减；众生精气不损减故，正法甘露精气住不损减；正法甘露精气不损减故，众生心法作善平等增长，以是因缘令三宝种得不断绝。如是，如是，法眼久住，闭三恶道，开于善趣及涅槃门。如是，如是，白法增长，黑法损减。如是，如是，天人增长，无量天人悉得充足涅槃快乐。”</p>
  <p>四天王等说是语时，世尊观察默然不言。尔时，娑婆世界主大梵天王、憍尸迦及诸释天、四大天王，皆共合掌告诸大众：“我等咸白一切菩萨摩诃萨、一切声闻，一切天、龙、夜叉、罗刹、乾闼婆、阿修罗、紧那罗、伽楼罗、摩睺罗伽、饿鬼、毗舍遮、富单那等一切大众，愿悉劝请如来法尊！当使世尊令诸天众悉集于此，一切龙众乃至一切迦吒富单那等亦悉来集。彼等于阎浮提所有国土城邑村落、寺舍园林、山谷旷野、河井泉池，如是等处游止住者分张付嘱，令彼一切诸善天龙乃至一切迦吒富单那分取安置，各自当分平等守护，不令纵舍不令生恼，各各教彼同行其法，常作善念折伏恶心；复令各各护持自分，而不纵舍不恼于他。彼若各各当分平等作护持者，名称流布，得大勇猛，获大福报。”</p>
  <p>尔时，一切菩萨摩诃萨、一切声闻，一切天、龙、夜叉、罗刹、阿修罗、伽楼罗、紧那罗、乾闼婆、摩睺罗伽、鸠盘茶、饿鬼、毗舍遮、富单那、迦吒富单那，乃至一切诸来大众，欢喜踊跃从座而起，合掌向佛，一时同声作如是言：“我等劝请如来应供正遍知，愍我等故，利众生故，得大悲心，一切诸天乃至迦吒富单那悉令集此。彼等于此阎浮提中城邑村落乃至依止泉池住者，分张付嘱，令彼天龙乃至迦吒富单那分取安置。若彼诸天乃至迦吒富单那等各舍己分，犹作恼害不遮恼他，应当治罚而折伏之。愿佛发勇作大佛事，一切尽皆分张安置。”</p>
  <p>尔时，世尊说偈答曰：</p>
  <p>“于此佛法中，　无有恼他义，</p>
  <p>度于苦彼岸，　诸处心平等。</p>
  <p>诸法无有二，　导师舍憎爱，</p>
  <p>一道如虚空，　此是佛境界。</p>
  <p>若有有为心，　思惟去来事，</p>
  <p>彼以法非法，　能摄鬼神来。”</p>
  <p>尔时，复有一大梵天名曰正辩，住第十地圣无上圣，以诸菩萨功德庄严在会而坐。此正辩天白诸天王，一切龙王、一切阿修罗王乃至一切迦吒富单那王，作如是言：“汝等如是，今从如来得闻是义。如佛世尊，若行若住若坐若卧不恼众生，汝等今悉一时同声发愿希求应当说言：‘所有非人，一切天龙鬼神所摄，常食精气，恼害于他食肉饮血者，彼等一切，愿护世四王力势折伏。所有化生、湿生、胎生、卵生，如是随其所有诸龙、夜叉、罗刹、阿修罗、伽楼罗、乾闼婆、紧那罗、摩睺罗伽、鸠盘茶、饿鬼、毗舍遮、富单那、迦吒富单那一切等类四生所依，彼等悉为四大天王力所摄伏。愿四大王摄彼一切所不来者悉至于此！’”</p>
  <p>尔时，一切天王乃至迦吒富单那王作是愿言：“除三十三天已下所有四天王天及诸龙众，乃至迦吒富单那四生所依一切无余，悉愿依于四大天王，彼等四王力所摄伏。若有诸天乃至迦吒富单那等，于四天王如有违反一一王力不受教敕，即当为彼炽然铁轮截其耳鼻。若截耳鼻犹故违者，复令铁轮截彼手足。若截手足犹故违者，复斩其首。若有乃至违四天王教敕之者，必令如是。”</p>
  <p>尔时，毗沙门天王，即以炽然焰赫铁轮，向于北方而遥掷之，即说咒曰：</p>
  <p>“多地夜他　穷穷尼逻穷(其凤切)　叉婆穷　伽佉伽伽泥　迦佉阇罗厕　苏婆诃。”</p>
  <p>尔时，毗楼博叉天王，亦以炽然焰赫铁轮，向于西方而遥掷之，复说咒曰：</p>
  <p>“多地夜他　尸梨器　尸罗器　伽伽那　尸梨器　叉尸罗器底　阇利　苏婆诃。”</p>
  <p>尔时，毗楼勒叉天王，亦以炽然焰赫铁轮，向于南方而遥掷之，即说咒曰：</p>
  <p>“多地夜他　阇逻鼻唎师　阇啰鼻唎师　悉多婆　阇啰鼻唎师　达罗尼　阇逻阇啰　鼻唎师　苏婆诃。”</p>
  <p>尔时，提头赖吒天王，亦以炽然焰赫铁轮，向于东方而遥掷之，即说咒曰：</p>
  <p>“多地夜他　阿那易(七利切)阿那阿那耶　阿那浮毗　阿迦奢浮毗　摩系　都易　苏婆诃。”</p>
  <p>尔时，四方诸天乃至迦吒富单那，及诸大小树林药草神等，遥见铁轮炽然焰赫，悉大惊惧，愁忧不乐，恐命不存，观十方已各作念言：“谁当有能救于我等，为归为趣施我等命？”即便观见大悲世尊，如实利益诸众生者，佉罗帝山牟尼诸仙所依住处，大众悉集围绕而坐。“唯彼当能救我等命！”即往佛所疾如电光，到佛前住。如是十方所有诸天乃至迦吒富单那等，皆往佛所，到已而住。</p>
  <p>尔时，世尊欲重明此义，而说偈言：</p>
  <p>“时我两足尊，　问释梵四王：</p>
  <p>‘为见为闻彼，　过去诸导师，</p>
  <p>分布四天下，　为令天等护，</p>
  <p>可不如我今，　道树下分布？’</p>
  <p>天王答我言：‘如是昔诸佛，</p>
  <p>坐于道树下，　分与夜叉等，</p>
  <p>后因过及时，　转生诸杂恶，</p>
  <p>鸠盘龙夜叉，　罗刹鬼单那，</p>
  <p>穬恶无慈愍，　常食他肉血。</p>
  <p>彼恼于诸国，　及恼四姓人，</p>
  <p>非时作风雨，　及以寒热等，</p>
  <p>饥馑病斗诤，　灭坏大地味，</p>
  <p>无慈于一切，　恼害多众生。</p>
  <p>莫能遮护者，　不伏于我等！</p>
  <p>是以地精气，　众生精气没；</p>
  <p>正法妙精气，　难得者日损。</p>
  <p>时过因缘故，　天人等损减，</p>
  <p>增长诸恶世，　法朋难可得。</p>
  <p>法不久住世，　灭坏正法灯，</p>
  <p>断绝三宝种，　世间当盲冥。</p>
  <p>今佛大勇猛，　于白法尽时，</p>
  <p>出现阎浮提，　大悲众生药，</p>
  <p>中言具六通，　究了诸法岸，</p>
  <p>利益众生故，　作此大集会，</p>
  <p>一切天龙王，　护世等来集。</p>
  <p>诸鬼恶无慈，　恒食他肉血，</p>
  <p>龙鬼富单那，　彼等不来此，</p>
  <p>无所受教令，　不依属他分，</p>
  <p>一切受佛语，　令彼皆来集。</p>
  <p>愿分于彼等，　各令有所嘱，</p>
  <p>不令更恼害，　夺他精气等。</p>
  <p>三种精气住，　令人修法行，</p>
  <p>白法得增长，　黑法得消灭。</p>
  <p>以是恶道息，　天人得增益，</p>
  <p>解脱门得开，　三宝种炽然，</p>
  <p>福流诸众生，　速能得解脱！’</p>
  <p>于时我默然，　不随于彼等，</p>
  <p>梵王诸帝释，　四大护世王，</p>
  <p>俱白一切众：‘所来在会者，</p>
  <p>劝请天人师，　摄诸鬼来此，</p>
  <p>分张付嘱彼，　城邑诸村落，</p>
  <p>昼夜常护持，　各令住自分。’</p>
  <p>菩萨等大众，　从座起合掌，</p>
  <p>劝请大导师，　摄诸鬼来此，</p>
  <p>一切分作分，　护持阎浮提，</p>
  <p>勿恼于众生，　发勇人中上。</p>
  <p>我不恼乱他，　远离去来事，</p>
  <p>了知法无二，　离诸众生想。</p>
  <p>正辩大梵王，　告诸天王言：</p>
  <p>‘导师不恼他，　佛法无此事，</p>
  <p>悉共发愿言，　令鬼不为害，</p>
  <p>分布各依止，　彼四天王等。’</p>
  <p>诸王作是言：‘我今依汝语，</p>
  <p>誓敕于彼等，　悉令得作分，</p>
  <p>若彼不依教，　速为轮所烧。’</p>
  <p>于时四天王，　使轮向四方，</p>
  <p>乃至一时顷，　尽皆到佛所，</p>
  <p>顶礼世尊足，　合掌于彼住。”</p>
</body></html>