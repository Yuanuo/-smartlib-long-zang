<!doctype html>
<html id="z3IBTMJEy" data-ver="1863">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘大集部">
  <meta period="高齐">
 </head>
 <body>
  <h1 id="a1">大方等大集月藏经卷第八</h1>
  <h2 id="a2">忍辱品第十六</h2>
  <p id="a3">尔时，<a id="a-4"></a>有一阿修罗王，<a id="a-5"></a>名曰火味，<a id="a-6"></a>在彼会中，<a id="a-7"></a>从座而起，<a id="a-8"></a>举手而指罗睺罗阿修罗王，<a id="a-9"></a>向四百亿阿修罗王，<a id="a-A"></a>作如是言：<a id="a-B"></a>“此罗睺罗阿修罗王，<a id="a-C"></a>是我等辈尊重师长，<a id="a-D"></a>能以福慧益诸众生，<a id="a-E"></a>自在勇猛诸阿修罗中最胜第一。<a id="a-F"></a>罗睺罗王及与我等，<a id="a-G"></a>皆为瞿昙之所欺陵，<a id="a-H"></a>为令佛法得炽然故，<a id="a-I"></a>付嘱余众而不见与故，<a id="a-J"></a>令我等受大耻辱。<a id="a-K"></a>”</p>
  <p id="aL">次复有一阿修罗王，<a id="a-M"></a>名镇星毗摩，<a id="a-N"></a>作如是言：<a id="a-O"></a>“我等昔来，<a id="a-P"></a>各各于己四天下中，<a id="a-Q"></a>与释提桓因共相齐等，<a id="a-R"></a>今如野干逐师子后，<a id="a-S"></a>我等宁可舍此凡下还于本国城邑宫殿。<a id="a-T"></a>又我宁死，<a id="a-U"></a>何能忍受如是陵辱？<a id="a-V"></a>此是大怨，<a id="a-W"></a>令我等辈生大忧苦。<a id="a-X"></a>”</p>
  <p id="aY">时，<a id="a-Z"></a>罗睺罗阿修罗王，<a id="a-a"></a>作如是言：<a id="a-b"></a>“众生宁可最胜人边受其骂辱，<a id="a-c"></a>不于凡下而得赞叹。<a id="a-d"></a>何以故？<a id="a-e"></a>令多好人所轻贱故。<a id="a-f"></a>此天人师，<a id="a-g"></a>于三界中最胜自在，<a id="a-h"></a>住于彼岸，<a id="a-i"></a>善知时宜，<a id="a-j"></a>随其所应故如是也。<a id="a-k"></a>”</p>
  <p id="al">尔时，<a id="a-m"></a>月藏菩萨摩诃萨，<a id="a-n"></a>合掌向佛，<a id="a-o"></a>一心敬礼而作是言：<a id="a-p"></a>“导师当观此罗睺罗阿修罗王，<a id="a-q"></a>具有如是坚慧胜慧，<a id="a-r"></a>安住坚信，<a id="a-s"></a>乐善乐忍，<a id="a-t"></a>持戒清净，<a id="a-u"></a>深信三宝，<a id="a-v"></a>不久速成无上导师。<a id="a-w"></a>唯愿世尊，<a id="a-x"></a>炽然法故应当与此罗睺罗分。<a id="a-y"></a>”</p>
  <p id="az">尔时，<a id="a-10"></a>世尊告四百亿阿修罗王，<a id="a-11"></a>而说偈言：</p>
  <p id="a12">“汝先具诸德，<a id="a-13"></a>　各已住净信，</p>
  <p id="a14">如是昔诸佛，<a id="a-15"></a>　嘱法与汝等。</p>
  <p id="a16">我今以此法，<a id="a-17"></a>　悉亦付嘱汝，</p>
  <p id="a18">当以诸方便，<a id="a-19"></a>　护持我法眼。</p>
  <p id="a1A">汝等作是福，<a id="a-1B"></a>　增满大智海，</p>
  <p id="a1C">各于自境界，<a id="a-1D"></a>　守护我正法。</p>
  <p id="a1E">住法常乐忍，<a id="a-1F"></a>　护持定根者，</p>
  <p id="a1G">汝等若如是，<a id="a-1H"></a>　咸供三世佛。</p>
  <p id="a1I">常诣于善趣，<a id="a-1J"></a>　命智果具足，</p>
  <p id="a1K">于世流转时，<a id="a-1L"></a>　得离诸恶道。</p>
  <p id="a1M">诸求胜报者，<a id="a-1N"></a>　当炽我法眼，</p>
  <p id="a1O">各于己国土，<a id="a-1P"></a>　遮障恶众生。<a id="a-1Q"></a>”</p>
  <p id="a1R">尔时，<a id="a-1S"></a>诸阿修罗悉起合掌，<a id="a-1T"></a>咸作是言：</p>
  <p id="a1U">“我等阿修罗，<a id="a-1V"></a>　各各于己国，</p>
  <p id="a1W">休息一切恶，<a id="a-1X"></a>　炽然世尊法。</p>
  <p id="a1Y">习行法施者，<a id="a-1Z"></a>　于恶作护持，</p>
  <p id="a1a">增长三精气，<a id="a-1b"></a>　离恶住善道。<a id="a-1c"></a>”</p>
  <p id="a1d">尔时，<a id="a-1e"></a>诸来一切大众，<a id="a-1f"></a>诸天及人、<a id="a-1g"></a>乾闼婆等，<a id="a-1h"></a>咸皆叹诸阿修罗言：<a id="a-1i"></a>“善哉！<a id="a-1j"></a>善哉！<a id="a-1k"></a>”</p>
  <p id="a1l">尔时，<a id="a-1m"></a>世尊亦复叹彼四百亿阿修罗王及诸眷属，<a id="a-1n"></a>作如是言：<a id="a-1o"></a>“善哉！<a id="a-1p"></a>善哉！<a id="a-1q"></a>妙丈夫辈，<a id="a-1r"></a>汝能如是，<a id="a-1s"></a>是名供养三世诸佛。<a id="a-1t"></a>当勤护持养育我法，<a id="a-1u"></a>佛之法眼而得炽然，<a id="a-1v"></a>令三宝种久不断绝。<a id="a-1w"></a>是故我今将于汝等及诸眷属，<a id="a-1x"></a>付嘱十方一切诸佛现在住世未涅槃者，<a id="a-1y"></a>及付贤劫一切菩萨摩诃萨。<a id="a-1z"></a>汝等常与彼诸阿修罗生生相值，<a id="a-20"></a>汝当于此贤劫之中得成正觉出于世时，<a id="a-21"></a>当与汝等作上施主，<a id="a-22"></a>护持正法，<a id="a-23"></a>持戒第一，<a id="a-24"></a>得禅三昧，<a id="a-25"></a>具足忍力。<a id="a-26"></a>如此贤劫最后如来，<a id="a-27"></a>名曰卢遮应正遍知，<a id="a-28"></a>出现于世，<a id="a-29"></a>尔时卢遮当授彼等阿耨多罗三藐三菩提记，<a id="a-2A"></a>便得速满六波罗蜜，<a id="a-2B"></a>不久当为无上法王，<a id="a-2C"></a>得入无畏涅槃大城。<a id="a-2D"></a>如是若复有诸众生，<a id="a-2E"></a>若现在世及未来世，<a id="a-2F"></a>于我法中出家修道三业相应；<a id="a-2G"></a>若复放人出家修道；<a id="a-2H"></a>若复有能勤加护持养育供给我诸声闻比丘、<a id="a-2I"></a>比丘尼、<a id="a-2J"></a>优婆塞、<a id="a-2K"></a>优婆夷，<a id="a-2L"></a>令三宝种得不断绝；<a id="a-2M"></a>若有能修檀波罗蜜乃至般若波罗蜜；<a id="a-2N"></a>若有营造塔庙形像及以修故，<a id="a-2O"></a>种种舍施供养供给四方众僧，<a id="a-2P"></a>置立寺舍及以修故；<a id="a-2Q"></a>又复于彼四方僧寺，<a id="a-2R"></a>舍施种种衣服卧具器物所须，<a id="a-2S"></a>及施田宅、<a id="a-2T"></a>财宝、<a id="a-2U"></a>园林、<a id="a-2V"></a>僮仆给使乃至畜生；<a id="a-2W"></a>若复见他舍施诸物还追夺者，<a id="a-2X"></a>以力遮护；<a id="a-2Y"></a>若复施我声闻弟子衣服、<a id="a-2Z"></a>饮食、<a id="a-2a"></a>卧具、<a id="a-2b"></a>汤药一切所须；<a id="a-2c"></a>我之所有声闻弟子，<a id="a-2d"></a>或有因缘遭遇苦恼，<a id="a-2e"></a>若以自力，<a id="a-2f"></a>若假他力，<a id="a-2g"></a>方便令脱。<a id="a-2h"></a>我以如是诸众生等，<a id="a-2i"></a>悉皆付嘱十方现在一切诸佛，<a id="a-2j"></a>及付贤劫所有菩萨摩诃萨等，<a id="a-2k"></a>令其摄受生得相值。<a id="a-2l"></a>若彼贤劫诸佛出世，<a id="a-2m"></a>是诸众生，<a id="a-2n"></a>于彼佛所作大施主，<a id="a-2o"></a>守护正法，<a id="a-2p"></a>持戒第一，<a id="a-2q"></a>得禅三昧，<a id="a-2r"></a>具足忍力。<a id="a-2s"></a>如此贤劫最后如来出现于世，<a id="a-2t"></a>于时彼佛当授彼等阿耨多罗三藐三菩提记，<a id="a-2u"></a>便得速满六波罗蜜，<a id="a-2v"></a>不久当为无上法王，<a id="a-2w"></a>得入无畏涅槃大城。<a id="a-2x"></a>”</p>
  <p id="a2y">尔时，<a id="a-2z"></a>复有无量亿百千众生，<a id="a-30"></a>悲泪满目，<a id="a-31"></a>瞻仰如来作如是言：<a id="a-32"></a>“我今观诸大悲世尊所有解脱，<a id="a-33"></a>出于三界一切诸道生死牢狱，<a id="a-34"></a>舍于渴爱离世八法及我我所、<a id="a-35"></a>憍慢烦恼，<a id="a-36"></a>离于一切十二有支，<a id="a-37"></a>知一切法犹如虚空住不颠倒，<a id="a-38"></a>常于众生起大悲心。<a id="a-39"></a>然诸如来为众生故，<a id="a-3A"></a>令此法眼及三宝种于此娑婆久住不灭故加护持。<a id="a-3B"></a>如来今复以诸天、<a id="a-3C"></a>龙、<a id="a-3D"></a>夜叉、<a id="a-3E"></a>罗刹、<a id="a-3F"></a>乾闼婆、<a id="a-3G"></a>紧那罗、<a id="a-3H"></a>迦楼罗、<a id="a-3I"></a>摩睺罗伽、<a id="a-3J"></a>鸠槃茶、<a id="a-3K"></a>饿鬼、<a id="a-3L"></a>毗舍遮、<a id="a-3M"></a>富单那、<a id="a-3N"></a>迦吒富单那、<a id="a-3O"></a>人非人等，<a id="a-3P"></a>寄付诸佛及诸菩萨。<a id="a-3Q"></a>彼诸众生现在、<a id="a-3R"></a>未来，<a id="a-3S"></a>若布施、<a id="a-3T"></a>若持戒、<a id="a-3U"></a>若修定慧，<a id="a-3V"></a>于此佛法精勤相应，<a id="a-3W"></a>寄付诸佛及诸菩萨摩诃萨等，<a id="a-3X"></a>为满六波罗蜜令得阿耨多罗三藐三菩提故。<a id="a-3Y"></a>若有众生厌苦求乐，<a id="a-3Z"></a>无不于现在世及未来世方便精勤护持养育炽然法眼，<a id="a-3a"></a>绍三宝种而能得之。<a id="a-3b"></a>”</p>
  <p id="a3c">佛言：<a id="a-3d"></a>“如是，<a id="a-3e"></a>如是，<a id="a-3f"></a>如汝所言。<a id="a-3g"></a>若有爱已厌苦求乐，<a id="a-3h"></a>应当护持诸佛正法，<a id="a-3i"></a>从此当得无量福报。<a id="a-3j"></a>若有众生，<a id="a-3k"></a>为我出家，<a id="a-3l"></a>剃除须发，<a id="a-3m"></a>被服袈裟，<a id="a-3n"></a>设不持戒，<a id="a-3o"></a>彼等悉已为涅槃印之所印也。<a id="a-3p"></a>若复出家不持戒者，<a id="a-3q"></a>有以非法而作恼乱骂辱毁呰，<a id="a-3r"></a>以手刀杖打缚斫截，<a id="a-3s"></a>若夺衣钵及夺种种资生具者，<a id="a-3t"></a>是人则坏三世诸佛真实报身，<a id="a-3u"></a>则挑一切天人眼目，<a id="a-3v"></a>是人为欲隐没诸佛所有正法三宝种故，<a id="a-3w"></a>令诸天人不得利益堕地狱故，<a id="a-3x"></a>为三恶道增长盈满故。<a id="a-3y"></a>何以故？<a id="a-3z"></a>我昔为于一切众生修菩萨行，<a id="a-40"></a>为此法眼于诸众生起大悲心，<a id="a-41"></a>舍己身血犹如大海，<a id="a-42"></a>与诸乞者舍头犹如毗福罗山，<a id="a-43"></a>眼耳亦尔，<a id="a-44"></a>舍鼻犹如百千突卢那，<a id="a-45"></a>舍舌犹如一突卢那，<a id="a-46"></a>舍手、<a id="a-47"></a>舍脚各皆亦如毗福罗山，<a id="a-48"></a>舍皮可覆一阎浮提，<a id="a-49"></a>亦舍无量象马车牛、<a id="a-4A"></a>奴婢妻子及以王位与诸乞者，<a id="a-4B"></a>亦复舍于无量国土、<a id="a-4C"></a>城邑宫殿、<a id="a-4D"></a>村落舍宅、<a id="a-4E"></a>寺庙园林、<a id="a-4F"></a>衣服、<a id="a-4G"></a>卧具、<a id="a-4H"></a>山泽林薮与诸乞者，<a id="a-4I"></a>于诸佛所受持禁戒而无缺犯，<a id="a-4J"></a>一一佛所无量供养，<a id="a-4K"></a>一一佛所禀受无量那由他百千法门，<a id="a-4L"></a>受持读诵护持戒行，<a id="a-4M"></a>善修三昧陀罗尼忍。<a id="a-4N"></a>又我亦曾供养恭敬无量无边菩萨摩诃萨，<a id="a-4O"></a>供养恭敬无量缘觉，<a id="a-4P"></a>供养无量佛声闻众，<a id="a-4Q"></a>供养无量到果声闻，<a id="a-4R"></a>供养无量外道仙人，<a id="a-4S"></a>供养无量父母师长，<a id="a-4T"></a>供养无量病苦之者，<a id="a-4U"></a>亦于无量苦逼众生无救护者为作救护，<a id="a-4V"></a>无归依者为作归依，<a id="a-4W"></a>无趣向者为作趣向，<a id="a-4X"></a>令其安住及以供养。<a id="a-4Y"></a>我已无量长远劫数修诸苦行，<a id="a-4Z"></a>持戒威仪，<a id="a-4a"></a>梵行具足。</p>
  <p id="a4b">“诸仁者，<a id="a-4c"></a>我已如是于彼三大阿僧祇劫悲愍一切苦众生故，<a id="a-4d"></a>发大坚固勇猛之心，<a id="a-4e"></a>久修无上菩提之行。<a id="a-4f"></a>我今于此盲冥世间无大导师俭法之时，<a id="a-4g"></a>极恶增长白法尽时，<a id="a-4h"></a>五无间业、<a id="a-4i"></a>诽谤正法、<a id="a-4j"></a>毁呰贤圣与不善根相应众生，<a id="a-4k"></a>瞋恶穬涩，<a id="a-4l"></a>离诸羞耻，<a id="a-4m"></a>无有慈愍，<a id="a-4n"></a>不观后世可怖畏事，<a id="a-4o"></a>于如是等诸众生中，<a id="a-4p"></a>发心愿成阿耨多罗三藐三菩提。<a id="a-4q"></a>复于一切净佛国土所弃众生中降大法雨，<a id="a-4r"></a>复愿与彼诸众生等除如金刚坚固烦恼，<a id="a-4s"></a>彼等众生随其所欲于三乘菩提令不退转。<a id="a-4t"></a>复愿救度三恶众生安置善道及涅槃乐，<a id="a-4u"></a>与彼众生作正法眼，<a id="a-4v"></a>加护令得久住于世长夜炽然。<a id="a-4w"></a>彼诸众生于我法中出家剃发，<a id="a-4x"></a>被服袈裟，<a id="a-4y"></a>不持禁戒，<a id="a-4z"></a>若有供养彼等人者，<a id="a-50"></a>如是众生亦得大果，<a id="a-51"></a>何况为我出家持戒、<a id="a-52"></a>住法相应，<a id="a-53"></a>供养侍者即得无量阿僧祇大福德聚！<a id="a-54"></a>何况复能种种供养我诸声闻圣弟子众，<a id="a-55"></a>而当不得无量不可说阿僧祇大福德聚？<a id="a-56"></a>是故我今于如是等诸众生中，<a id="a-57"></a>于阿耨多罗三藐三菩提而成正觉，<a id="a-58"></a>一切世间天人中最以大悲故，<a id="a-59"></a>建立一切诸声闻众为上福田，<a id="a-5A"></a>所谓得向八大丈夫。<a id="a-5B"></a>以是缘故，<a id="a-5C"></a>所有众生于现在世及未来世应当深信佛法众僧，<a id="a-5D"></a>彼诸众生于人天中当得受于胜妙果报，<a id="a-5E"></a>不久当得入无畏城。<a id="a-5F"></a>如是乃至供养一人为我出家及有依我剃除须发、<a id="a-5G"></a>著袈裟片、<a id="a-5H"></a>不受戒者，<a id="a-5I"></a>供养是人亦得乃至入无畏城。<a id="a-5J"></a>以是缘故我如是说，<a id="a-5K"></a>若复有人为我出家、<a id="a-5L"></a>不持禁戒、<a id="a-5M"></a>剃除须发、<a id="a-5N"></a>著袈裟片，<a id="a-5O"></a>有以非法恼害此者，<a id="a-5P"></a>乃至破坏三世诸佛法身、<a id="a-5Q"></a>报身，<a id="a-5R"></a>乃至盈满三恶道故。<a id="a-5S"></a>是故我上如是告汝，<a id="a-5T"></a>若有爱己求乐离苦，<a id="a-5U"></a>应当精勤护持养育炽然法眼，<a id="a-5V"></a>绍隆三宝令不断绝；<a id="a-5W"></a>以是因缘，<a id="a-5X"></a>从此当得无量福报。<a id="a-5Y"></a>”</p>
  <p id="a5Z">尔时，<a id="a-5a"></a>月藏菩萨摩诃萨复与八千亿那由他百千菩萨摩诃萨，<a id="a-5b"></a>俱从座起，<a id="a-5c"></a>合掌向佛，<a id="a-5d"></a>一心敬礼作如是言：<a id="a-5e"></a>“如是，<a id="a-5f"></a>如是，<a id="a-5g"></a>大德婆伽婆，<a id="a-5h"></a>于我住处月胜世界大师如来日月光，<a id="a-5i"></a>时时称扬娑婆世界释迦牟尼佛，<a id="a-5j"></a>昔菩萨时大勇猛力，<a id="a-5k"></a>极苦精勤而修诸行：<a id="a-5l"></a>‘如是菩萨以大慈悲大愿力故，<a id="a-5m"></a>今者于彼五浊恶世、<a id="a-5n"></a>无间罪业、<a id="a-5o"></a>诽谤正法、<a id="a-5p"></a>毁呰贤圣、<a id="a-5q"></a>不善相应诸众生中，<a id="a-5r"></a>于阿耨多罗三藐三菩提而成正觉。<a id="a-5s"></a>是佛于彼计断计常、<a id="a-5t"></a>瞋恶粗慘、<a id="a-5u"></a>无有慈愍、<a id="a-5v"></a>归依邪道求种种师、<a id="a-5w"></a>不观后世可怖畏事诸众生中，<a id="a-5x"></a>为之说法。<a id="a-5y"></a>然诸众生勤作方便欲害释迦牟尼如来，<a id="a-5z"></a>或以毒药和食而奉，<a id="a-60"></a>或以刀杖、<a id="a-61"></a>恶象、<a id="a-62"></a>师子、<a id="a-63"></a>恶牛、<a id="a-64"></a>恶狗方便欲害，<a id="a-65"></a>或有谤言而无梵行，<a id="a-66"></a>或言非男，<a id="a-67"></a>或言是贼，<a id="a-68"></a>或言杀生，<a id="a-69"></a>作如是等种种诽谤。<a id="a-6A"></a>或复有以尘土污坌，<a id="a-6B"></a>或有于大众中粗穬骂詈种种毁呰，<a id="a-6C"></a>或有于佛住处以诸臭秽不净之物污令盈满，<a id="a-6D"></a>或有见者啼泣不喜，<a id="a-6E"></a>或有见者合眼掩面，<a id="a-6F"></a>或有见者背走远逝，<a id="a-6G"></a>有不欲见闭户塞窗。<a id="a-6H"></a>而彼释迦牟尼如来于此一切恶众生中，<a id="a-6I"></a>而能忍受如是无量众恶苦事，<a id="a-6J"></a>亦复于彼诸恶众生不瞋不恼，<a id="a-6K"></a>然复不舍昼夜常于彼诸众生起大悲心，<a id="a-6L"></a>一切时处随逐化之。<a id="a-6M"></a>如少牸牛，<a id="a-6N"></a>初生犊子而未长大，<a id="a-6O"></a>忽然失之，<a id="a-6P"></a>其母尔时求觅而走；<a id="a-6Q"></a>如是释迦牟尼如来亦复如是，<a id="a-6R"></a>于诸众生其心平等，<a id="a-6S"></a>以大悲故随逐而走，<a id="a-6T"></a>于三恶道而拔济之，<a id="a-6U"></a>置于善道及涅槃乐。<a id="a-6V"></a>如是大悲相应具足，<a id="a-6W"></a>今此释迦牟尼如来娑婆世界而作佛事。<a id="a-6X"></a>’尔时，<a id="a-6Y"></a>于彼一切大众闻此事已，<a id="a-6Z"></a>皆生希奇未曾有心欢喜踊跃，<a id="a-6a"></a>于彼佛前作如是言：<a id="a-6b"></a>‘大德婆伽婆，<a id="a-6c"></a>我等亦尔，<a id="a-6d"></a>当以精勤大勇猛力，<a id="a-6e"></a>经于无量阿僧祇劫修菩提行，<a id="a-6f"></a>行檀波罗蜜乃至行般若波罗蜜，<a id="a-6g"></a>如是善巧方便成熟诸众生故而修诸行。<a id="a-6h"></a>犹如释迦牟尼如来作菩萨时久修菩提行，<a id="a-6i"></a>愿于五浊不净世界恶众生中，<a id="a-6j"></a>于阿耨多罗三藐三菩提而成正觉，<a id="a-6k"></a>乃至安置一切众生于诸善道及涅槃乐；<a id="a-6l"></a>我亦如是，<a id="a-6m"></a>愿于五浊不净佛土，<a id="a-6n"></a>于阿耨多罗三藐三菩提而成正觉，<a id="a-6o"></a>如是成熟五无间业，<a id="a-6p"></a>乃至与彼诸不善根相应众生，<a id="a-6q"></a>安置善道及涅槃乐。<a id="a-6r"></a>’彼诸众生即时于日月光佛所如上所愿得授记者。<a id="a-6s"></a>”</p>
  <p id="a6t">尔时，<a id="a-6u"></a>会中复有无量恒河沙等菩萨摩诃萨，<a id="a-6v"></a>是于十方为见释迦牟尼佛故，<a id="a-6w"></a>为供养故见大集故而来此者，<a id="a-6x"></a>彼诸菩萨咸同一音作如是言：<a id="a-6y"></a>“大德婆伽婆，<a id="a-6z"></a>我等亦各于己佛土，<a id="a-70"></a>从彼如来各闻如是称扬世尊，<a id="a-71"></a>如月藏菩萨之所说也。<a id="a-72"></a>于彼各有那由他诸菩萨等，<a id="a-73"></a>悉皆如是发大誓愿，<a id="a-74"></a>为欲成熟诸众生故而作佛事，<a id="a-75"></a>亦如月藏菩萨摩诃萨之所说也。<a id="a-76"></a>”</p>
  <p id="a77">尔时，<a id="a-78"></a>复有于彼诸来一切天、<a id="a-79"></a>龙乃至一切迦吒富单那、<a id="a-7A"></a>人非人等，<a id="a-7B"></a>皆悉合掌作如是言：<a id="a-7C"></a>“我等谢过大悲释迦牟尼如来应正遍知！<a id="a-7D"></a>我等于佛若身口意所作罪过，<a id="a-7E"></a>若于法僧及于世尊一声闻弟子所作罪过，<a id="a-7F"></a>今于佛前诚心忏悔，<a id="a-7G"></a>愿更莫造，<a id="a-7H"></a>坚持禁戒！<a id="a-7I"></a>我等无知，<a id="a-7J"></a>犹如小儿不善所行，<a id="a-7K"></a>唯愿世尊，<a id="a-7L"></a>大悲深愍受我忏悔。<a id="a-7M"></a>我等受寄护持养育世尊法眼，<a id="a-7N"></a>以诸方便令得炽然，<a id="a-7O"></a>护持三宝久住不灭，<a id="a-7P"></a>亦能增长三种精气遮障诸恶，<a id="a-7Q"></a>于佛一切声闻弟子，<a id="a-7R"></a>乃至若复不持禁戒、<a id="a-7S"></a>剃除须发、<a id="a-7T"></a>著袈裟片者，<a id="a-7U"></a>作师长想，<a id="a-7V"></a>护持养育与诸所须令无乏少。<a id="a-7W"></a>若复有诸刹利国王，<a id="a-7X"></a>作诸非法恼乱世尊声闻弟子，<a id="a-7Y"></a>若以毁骂刀杖打斫，<a id="a-7Z"></a>及夺衣钵种种资具，<a id="a-7a"></a>若他给施作留难者，<a id="a-7b"></a>我等令彼自然卒起他方怨敌，<a id="a-7c"></a>及自国土亦令兵起、<a id="a-7d"></a>病疫饥馑、<a id="a-7e"></a>非时风雨、<a id="a-7f"></a>斗诤言讼、<a id="a-7g"></a>诽谤讥调，<a id="a-7h"></a>又令其王不久复当亡失己国。<a id="a-7i"></a>如是若复诸婆罗门、<a id="a-7j"></a>毗舍、<a id="a-7k"></a>首陀、<a id="a-7l"></a>男夫妇女、<a id="a-7m"></a>童男童女，<a id="a-7n"></a>若余天龙乃至迦吒富单那等，<a id="a-7o"></a>于佛所有声闻弟子作其恼乱，<a id="a-7p"></a>若夺精气气嘘其身，<a id="a-7q"></a>乃至恶心以眼视之，<a id="a-7r"></a>我等悉共令彼天龙乃至迦吒富单那等，<a id="a-7s"></a>所有诸根缺减丑陋不依处所。<a id="a-7t"></a>我以誓力悉令如是，<a id="a-7u"></a>我等游止及常居处，<a id="a-7v"></a>令彼不复得与我等共住共食，<a id="a-7w"></a>亦复不得同处戏笑，<a id="a-7x"></a>如是摈罚；<a id="a-7y"></a>若有恼乱乃至剃发、<a id="a-7z"></a>被服袈裟、<a id="a-80"></a>不持戒者亦复如是。<a id="a-81"></a>若复世尊声闻弟子，<a id="a-82"></a>乃至无所积聚有慈愍心三业相应，<a id="a-83"></a>如是时来我等能护令世尊法眼炽然不灭。<a id="a-84"></a>”</p>
  <p id="a85">尔时，<a id="a-86"></a>世尊而赞叹言：<a id="a-87"></a>“善哉！<a id="a-88"></a>善哉！<a id="a-89"></a>诸妙丈夫，<a id="a-8A"></a>汝若如是则于一切所作事中无诸过失。<a id="a-8B"></a>汝等以是受我付嘱护持养育炽然法故，<a id="a-8C"></a>便为供养三世诸佛。<a id="a-8D"></a>若汝勤加护持养育炽然我法，<a id="a-8E"></a>绍三宝种令不断绝，<a id="a-8F"></a>若有为我已出家者，<a id="a-8G"></a>及与未来诸出家者，<a id="a-8H"></a>汝等亦应护持养育，<a id="a-8I"></a>此是汝等阿耨多罗三藐三菩提因。<a id="a-8J"></a>”</p>
  <p id="a8K">尔时，<a id="a-8L"></a>罗睺罗阿修罗王，<a id="a-8M"></a>与无量百千阿修罗等，<a id="a-8N"></a>俱从座起，<a id="a-8O"></a>合掌向佛，<a id="a-8P"></a>一心敬礼作如是言：<a id="a-8Q"></a>“大德婆伽婆，<a id="a-8R"></a>我等亦为勤护养育炽然佛法，<a id="a-8S"></a>令三宝种不断绝故，<a id="a-8T"></a>为降伏他故，<a id="a-8U"></a>休息遮障一切诸恶故，<a id="a-8V"></a>令三精气得增长故，<a id="a-8W"></a>复为护持摄受养育世尊所有声闻弟子及正法故，<a id="a-8X"></a>复为利益诸众生故，<a id="a-8Y"></a>遮诸罪过，<a id="a-8Z"></a>摧诸恶人，<a id="a-8a"></a>降伏诸怨，<a id="a-8b"></a>并除一切邪鬼魍魉，<a id="a-8c"></a>息诸斗诤，<a id="a-8d"></a>成就一切诸禾苗稼，<a id="a-8e"></a>令诸恶人得作善友，<a id="a-8f"></a>悉摄一切散乱者故，<a id="a-8g"></a>又令所欲皆得称意故，<a id="a-8h"></a>说大陀罗尼，<a id="a-8i"></a>名曰电光噤缩。<a id="a-8j"></a>”作是语已，<a id="a-8k"></a>即说咒曰：</p>
  <p id="a8l">“多地夜他　啰婆系　啰婆系　啰婆系　曼雠啰系　阿婆雠啰系　跋啰摩啰系　珊都啰系　阇婆勒那啰系　阿婆蜜唎始也啰系　伽那底啰啰系　伽婆叉牧达啰啰系　首牧达啰　首牧达啰　首牧达啰啰系　牟尼婆遮　那啰系　底唎啰且那朋　舍罗系朱勤那　底唎鸣阇　牟尼啰系　质啰迦罗　底唎牟尼　啰系　旃达啰[少/兔]那　头婆啰系逻　苏婆诃。</p>
  <p id="a8m">“大德婆伽婆，<a id="a-8n"></a>此电光噤缩大陀罗尼，<a id="a-8o"></a>悉能饶益一切众生，<a id="a-8p"></a>乃至令诸所欲称意。<a id="a-8q"></a>若有比丘、<a id="a-8r"></a>比丘尼、<a id="a-8s"></a>优婆塞、<a id="a-8t"></a>优婆夷，<a id="a-8u"></a>若余清信善男子、<a id="a-8v"></a>善女人等，<a id="a-8w"></a>能与禅法相应而住，<a id="a-8x"></a>若复营事，<a id="a-8y"></a>若行兰若，<a id="a-8z"></a>若在树下，<a id="a-90"></a>若在露地，<a id="a-91"></a>如是人等若能受持读诵念此电光噤缩大陀罗尼，<a id="a-92"></a>若有阿修罗、<a id="a-93"></a>阿修罗妇、<a id="a-94"></a>阿修罗父、<a id="a-95"></a>阿修罗母及与儿女若阿修罗、<a id="a-96"></a>左右眷属、<a id="a-97"></a>男夫妇女及阿修罗给使之人，<a id="a-98"></a>欲来恼害伺其便者，<a id="a-99"></a>皆悉不能得彼少分。<a id="a-9A"></a>是阿修罗不复还能入己城邑，<a id="a-9B"></a>令其头破以为七分如阿梨树枝。<a id="a-9C"></a>”</p>
  <p id="a9D">尔时，<a id="a-9E"></a>诸来一切大众咸皆叹言：<a id="a-9F"></a>“善哉！<a id="a-9G"></a>善哉！<a id="a-9H"></a>”</p>
  <p id="a9I">尔时，<a id="a-9J"></a>毗摩质多罗阿修罗王复与百千阿修罗等俱从座起，<a id="a-9K"></a>合掌向佛，<a id="a-9L"></a>一心敬礼作如是言：<a id="a-9M"></a>“大德婆伽婆，<a id="a-9N"></a>我等亦为护持养育世尊所说正法眼故，<a id="a-9O"></a>乃至增长三种精气故，<a id="a-9P"></a>复为护持摄受养育世尊所有声闻弟子故，<a id="a-9Q"></a>又为降伏一切怨家令诸恶人皆生归仰，<a id="a-9R"></a>休息一切所有疾病，<a id="a-9S"></a>伏诸刚强摄诸恶人令作善友具好眷属，<a id="a-9T"></a>令诸种子得生不坏，<a id="a-9U"></a>成熟一切果实苗稼故，<a id="a-9V"></a>说大陀罗尼，<a id="a-9W"></a>名师子游步。<a id="a-9X"></a>”作是语已，<a id="a-9Y"></a>即说咒曰：</p>
  <p id="a9Z">“多地夜他　涑(娑留切)唎夜　跋啰企(佉帝切)　跋啰企　跋啰企　阿牟尼　阿牟佉牟尼　阇耶毗　阇易　阿婆啰[题-页+巳]　耶阇夷泥　娑诃萨啰叉　佉[口+梨]阿那佉[口+梨]毗耶寐失啰佉唎牟那迦啰　娑佉[口+梨]　阿蜜多受　沙佉[口+梨]　何婆咩　娑斯那　喽系　常伽啰奢咩　颇逻啰娑勿达[口+梨]设闘喽奢摩那企博憇僧伽奢咩 忧波扇多诃唎　苏婆诃。</p>
  <p id="a9a">“大德婆伽婆，<a id="a-9b"></a>此师子游步大陀罗尼，<a id="a-9c"></a>能伏诸怨，<a id="a-9d"></a>乃至成熟一切苗稼。<a id="a-9e"></a>若有比丘乃至清信善女人等与禅相应，<a id="a-9f"></a>乃至露地受持读诵，<a id="a-9g"></a>流布如是师子游步大陀罗尼，<a id="a-9h"></a>若有阿修罗乃至给使，<a id="a-9i"></a>欲来恼害伺其便者，<a id="a-9j"></a>终不能得彼之少分。<a id="a-9k"></a>是等亦复不能还入阿修罗城，<a id="a-9l"></a>令其头破而作七分如阿梨树枝。<a id="a-9m"></a>”</p>
  <p id="a9n">尔时，<a id="a-9o"></a>诸来一切大众亦皆叹言：<a id="a-9p"></a>“善哉！<a id="a-9q"></a>善哉！<a id="a-9r"></a>”</p>
  <p id="a9s">尔时，<a id="a-9t"></a>牟真邻陀阿修罗王，<a id="a-9u"></a>与无量百千阿修罗等俱从座起，<a id="a-9v"></a>合掌向佛，<a id="a-9w"></a>一心敬礼作如是言：<a id="a-9x"></a>“大德婆伽婆，<a id="a-9y"></a>我等亦为护持养育世尊所说正法眼故，<a id="a-9z"></a>乃至增长三种精气故，<a id="a-A0"></a>复为护持摄受养育世尊所有声闻弟子故，<a id="a-A1"></a>说大陀罗尼，<a id="a-A2"></a>名伏诸龙。<a id="a-A3"></a>”作是语已，<a id="a-A4"></a>即说咒曰：</p>
  <p id="aA5">“多地夜他　毗唎沙叉　毗唎沙叉　毗唎沙叉　[糸+枲](须凌切)诃毗唎[夭+一]至迦　毗唎沙佉那　摸啰曷多诃诃纣　诃纣诃纣伽伽纣淭竭[口+梨]　淭竭[口+梨]　三牟达啰　淭竭[口+梨]　萨婆阇逻　淭竭[口+梨]　悉那婆　淭竭[口+梨]　萨婆浮阇伽　淭竭[口+梨]　诃诃淭竭[口+梨]　悉多婆閦多　淭竭[口+梨]　娑紧柘那　淭竭[口+梨]　阿婆多诃腻夜婆斫　閦毗夜　诃腻夜　军陀閦婆　遮罗斗牟逻　阿佉阇　诃腻夜斗　婆罗斗　毗弥奢　阿腻夜斗　阿衫浮　诃腻夜　苏婆诃。</p>
  <p id="aA6">“大德婆伽婆，<a id="a-A7"></a>此伏诸龙大陀罗尼，<a id="a-A8"></a>悉能休息一切疾病，<a id="a-A9"></a>亦能卷缩打缚一切恶鬼不令为害，<a id="a-AA"></a>能止非时恶风暴雨、<a id="a-AB"></a>诸恶毒气；<a id="a-AC"></a>亦能降伏眼视杀人、<a id="a-AD"></a>众恶龙等，<a id="a-AE"></a>断诸欲著，<a id="a-AF"></a>于诸龙身能作热恼，<a id="a-AG"></a>及能热恼其所住处，<a id="a-AH"></a>热恼其心，<a id="a-AI"></a>热恼其业，<a id="a-AJ"></a>热恼所有资生之具。<a id="a-AK"></a>大德婆伽婆，<a id="a-AL"></a>若有比丘乃至清信善女人等与禅相应，<a id="a-AM"></a>乃至露地受持读诵，<a id="a-AN"></a>流布如是降伏诸龙大陀罗尼，<a id="a-AO"></a>若有龙、<a id="a-AP"></a>若龙妇、<a id="a-AQ"></a>若龙父、<a id="a-AR"></a>若龙母、<a id="a-AS"></a>若龙儿女、<a id="a-AT"></a>若龙左右男夫妇女、<a id="a-AU"></a>若龙给使，<a id="a-AV"></a>欲来恼害伺其便者，<a id="a-AW"></a>乃至不能得彼少分，<a id="a-AX"></a>令其反得热恼之病，<a id="a-AY"></a>头破七分如阿梨树枝。<a id="a-AZ"></a>”</p>
  <p id="aAa">尔时，<a id="a-Ab"></a>四天下所有诸龙来在会者皆悉瞋怒，<a id="a-Ac"></a>怖彼所来阿修罗城，<a id="a-Ad"></a>诸阿修罗令使惊怖不能自安。</p>
  <p id="aAe">尔时，<a id="a-Af"></a>复有娑伽罗龙王，<a id="a-Ag"></a>从座而起向诸大龙，<a id="a-Ah"></a>合掌作礼而说偈言：</p>
  <p id="aAi">“若有见大圣，<a id="a-Aj"></a>　是人则除瞋，</p>
  <p id="aAk">离瞋即为圣，<a id="a-Al"></a>　应当止恚恼。</p>
  <p id="aAm">忍辱世第一，<a id="a-An"></a>　忍得世间乐，</p>
  <p id="aAo">忍辱离诸怨，<a id="a-Ap"></a>　忍趣安隐城。</p>
  <p id="aAq">无量阿修罗，<a id="a-Ar"></a>　恒与我等怨，</p>
  <p id="aAs">但当自容忍，<a id="a-At"></a>　佛常如是说。</p>
  <p id="aAu">由瞋趣恶道，<a id="a-Av"></a>　瞋还增长瞋，</p>
  <p id="aAw">以瞋舍朋友，<a id="a-Ax"></a>　瞋不得解脱。</p>
  <p id="aAy">我等畜生道，<a id="a-Az"></a>　恶戒瞋恚故；</p>
  <p id="aB0">若能除瞋慢，<a id="a-B1"></a>　得生于人中。</p>
  <p id="aB2">既得人身已，<a id="a-B3"></a>　归佛而出家，</p>
  <p id="aB4">修习解脱行，<a id="a-B5"></a>　当为大导师。<a id="a-B6"></a>”</p>
  <p id="aB7">尔时，<a id="a-B8"></a>娑伽罗龙王如是说已，<a id="a-B9"></a>一切诸龙皆得忍辱，<a id="a-BA"></a>面色熙怡各坐本处。</p>
  <p id="aBB">尔时，<a id="a-BC"></a>跋持毗卢遮那阿修罗王，<a id="a-BD"></a>复与无量百千阿修罗等俱从座起，<a id="a-BE"></a>合掌向佛，<a id="a-BF"></a>一心敬礼作如是言：<a id="a-BG"></a>“大德婆伽婆，<a id="a-BH"></a>我等亦为护持养育世尊正法，<a id="a-BI"></a>令三宝种不断绝故，<a id="a-BJ"></a>勤降伏他一切恶事，<a id="a-BK"></a>及诸恶人皆悉休息，<a id="a-BL"></a>令三精气而得增长故，<a id="a-BM"></a>复为救护摄受养育世尊一切声闻弟子故，<a id="a-BN"></a>说大陀罗尼，<a id="a-BO"></a>名休息众病。<a id="a-BP"></a>”作是语已，<a id="a-BQ"></a>即说咒曰：</p>
  <p id="aBR">“多地夜他　摸楞伽摩　摩朋伽摩　阿毗朋伽摩　闥逻朋伽摩　悉多婆毗[口+興](诃朋切)伽摩　跋尸夜毗[口+興]伽摩　餘尼毗[口+興]伽摩　阿舍尼毗[口+興]伽摩　婆诃毗[口+興]伽摩　差(叉梨切)啰毗啰婆利　珊底啰毗恒伽摩　娑伽啰阇逻丘肘　阇逻丘肘毗鞞舍丘肘萨婆卢伽　因地利耶丘肘　悉蜜唎底　毗朋楞舍丘肘　苏婆诃。</p>
  <p id="aBS">“大德婆伽婆，<a id="a-BT"></a>此休息众病大陀罗尼，<a id="a-BU"></a>能除所有一切病苦，<a id="a-BV"></a>息诸毒害一切恶雹，<a id="a-BW"></a>亦能降伏一切恶龙，<a id="a-BX"></a>令与世尊声闻弟子奉给所须犹如奴仆。<a id="a-BY"></a>”</p>
  <p id="aBZ">尔时，<a id="a-Ba"></a>诸来一切龙众、<a id="a-Bb"></a>诸大龙王皆悉瞋忿，<a id="a-Bc"></a>于虚空中即起大云在阿修罗上，<a id="a-Bd"></a>欲声大鼓，<a id="a-Be"></a>欲降大石，<a id="a-Bf"></a>雨铁罥、<a id="a-Bg"></a>索穳、<a id="a-Bh"></a>鉾刀、<a id="a-Bi"></a>杖刀、<a id="a-Bj"></a>面铁口、<a id="a-Bk"></a>利齿口、<a id="a-Bl"></a>竹口、<a id="a-Bm"></a>瓶口如是等形，<a id="a-Bn"></a>为欲害诸阿修罗而不能得。</p>
  <p id="aBo">尔时，<a id="a-Bp"></a>世尊告诸龙众阿修罗言：<a id="a-Bq"></a>“汝等莫斗，<a id="a-Br"></a>应修忍辱。<a id="a-Bs"></a>仁者，<a id="a-Bt"></a>若能离于瞋怒成就忍辱，<a id="a-Bu"></a>速得十处。<a id="a-Bv"></a>何等为十？<a id="a-Bw"></a>一者、<a id="a-Bx"></a>得作王，<a id="a-By"></a>王四天下自在轮王；<a id="a-Bz"></a>二者、<a id="a-C0"></a>毗楼博义天王；<a id="a-C1"></a>三者、<a id="a-C2"></a>毗楼勒义天王；<a id="a-C3"></a>四者、<a id="a-C4"></a>提头赖吒天王；<a id="a-C5"></a>五者、<a id="a-C6"></a>毗沙门天王；<a id="a-C7"></a>六者、<a id="a-C8"></a>释天王；<a id="a-C9"></a>七者、<a id="a-CA"></a>须夜摩天王；<a id="a-CB"></a>八者、<a id="a-CC"></a>兜率陀天王；<a id="a-CD"></a>九者、<a id="a-CE"></a>化乐天王；<a id="a-CF"></a>十者、<a id="a-CG"></a>他化自在天王。<a id="a-CH"></a>诸仁者，<a id="a-CI"></a>若具足忍，<a id="a-CJ"></a>是人速得如是十处忍辱近果。<a id="a-CK"></a>复次，<a id="a-CL"></a>诸仁者，<a id="a-CM"></a>若能深忍转增具足，<a id="a-CN"></a>当知是人复得五处。<a id="a-CO"></a>何等为五？<a id="a-CP"></a>一者、<a id="a-CQ"></a>梵众，<a id="a-CR"></a>二者、<a id="a-CS"></a>大梵天王，<a id="a-CT"></a>三者、<a id="a-CU"></a>声闻道果，<a id="a-CV"></a>四者、<a id="a-CW"></a>缘觉，<a id="a-CX"></a>五者、<a id="a-CY"></a>如来应正遍知。<a id="a-CZ"></a>诸仁者，<a id="a-Ca"></a>若能深忍转增具足，<a id="a-Cb"></a>是人速得如是五处。<a id="a-Cc"></a>又若具足修行忍者，<a id="a-Cd"></a>自然近得一切世间胜妙五欲，<a id="a-Ce"></a>资生所须皆悉具足。<a id="a-Cf"></a>是人若复至到修行忍功德者得圣安乐。<a id="a-Cg"></a>若有非圣凡下之人，<a id="a-Ch"></a>犷戾自高，<a id="a-Ci"></a>性常瞋怒，<a id="a-Cj"></a>于多人所现大瞋恚，<a id="a-Ck"></a>当知是人身坏命终堕于地狱。<a id="a-Cl"></a>若复傥得出彼地狱，<a id="a-Cm"></a>生于下劣畜生道中，<a id="a-Cn"></a>作下劣龙身、<a id="a-Co"></a>阿修罗身。<a id="a-Cp"></a>若得生人，<a id="a-Cq"></a>极下卑贱，<a id="a-Cr"></a>诸根残缺，<a id="a-Cs"></a>或长诸根、<a id="a-Ct"></a>或复无根、<a id="a-Cu"></a>或复二根、<a id="a-Cv"></a>或复大根，<a id="a-Cw"></a>形容丑陋，<a id="a-Cx"></a>跛躃背偻，<a id="a-Cy"></a>身体臭秽，<a id="a-Cz"></a>生旃陀罗、<a id="a-D0"></a>妓作邪媚如是等余下贱之家。<a id="a-D1"></a>若生边地，<a id="a-D2"></a>少衣乏食，<a id="a-D3"></a>下贱家生及无福田，<a id="a-D4"></a>喜作种种不善之处。<a id="a-D5"></a>以是因缘，<a id="a-D6"></a>是人展转复趣地狱、<a id="a-D7"></a>畜生、<a id="a-D8"></a>饿鬼。<a id="a-D9"></a>诸仁者，<a id="a-DA"></a>我今略说如是不忍瞋怒果报。<a id="a-DB"></a>诸仁者，<a id="a-DC"></a>以瞋恚故于生死中增长无量恶不善法，<a id="a-DD"></a>以是因缘，<a id="a-DE"></a>是人转复堕于地狱、<a id="a-DF"></a>畜生、<a id="a-DG"></a>饿鬼。<a id="a-DH"></a>诸仁者，<a id="a-DI"></a>是故我今如是告汝一切诸龙、<a id="a-DJ"></a>阿修罗等，<a id="a-DK"></a>汝已长夜各各迭相违反而住。<a id="a-DL"></a>汝等一切今悉于我及与诸来大众之前，<a id="a-DM"></a>各各迭相应生至到忍辱之心，<a id="a-DN"></a>当息久积心心瞋怒。<a id="a-DO"></a>若不能忍，<a id="a-DP"></a>必令汝得所不喜果，<a id="a-DQ"></a>是故汝等各相容忍。<a id="a-DR"></a>若能不瞋，<a id="a-DS"></a>斗诤讥调言讼嫉妒自守而住，<a id="a-DT"></a>汝等如是必定当得胜妙之事，<a id="a-DU"></a>无诸过恶。<a id="a-DV"></a>”</p>
  <p id="aDW">尔时，<a id="a-DX"></a>诸来一切大众咸皆叹言：<a id="a-DY"></a>“善哉！<a id="a-DZ"></a>善哉！<a id="a-Da"></a>汝能如是受佛教诫，<a id="a-Db"></a>各各如是迭相忍辱，<a id="a-Dc"></a>便得于此四天下中常得胜报，<a id="a-Dd"></a>无诸恶事。<a id="a-De"></a>”</p>
  <p id="aDf">尔时，<a id="a-Dg"></a>月藏菩萨摩诃萨复告娑伽罗龙王、<a id="a-Dh"></a>罗睺罗阿修罗王、<a id="a-Di"></a>阿那婆沓多龙王、<a id="a-Dj"></a>毗摩质多罗阿修罗王、<a id="a-Dk"></a>婆楼那龙王、<a id="a-Dl"></a>牟真邻陀阿修罗王、<a id="a-Dm"></a>善住龙王、<a id="a-Dn"></a>跋持毗卢遮那阿修罗王，<a id="a-Do"></a>以偈教言：</p>
  <p id="aDp">“汝等得授记，<a id="a-Dq"></a>　最胜非余乘，</p>
  <p id="aDr">何故于导师，<a id="a-Ds"></a>　而无羞惭耻？</p>
  <p id="aDt">执持筏而溺，<a id="a-Du"></a>　多众随驶流，</p>
  <p id="aDv">如是弃最胜，<a id="a-Dw"></a>　一切所厌贱。</p>
  <p id="aDx">凡龙阿修罗，<a id="a-Dy"></a>　瞋故被厌贱，</p>
  <p id="aDz">汝等妙丈夫，<a id="a-E0"></a>　悉应舍恚怒。</p>
  <p id="aE1">慈能趣善道，<a id="a-E2"></a>　具受诸欲乐；</p>
  <p id="aE3">慈能离诸难，<a id="a-E4"></a>　及作善知友；</p>
  <p id="aE5">慈能得大智，<a id="a-E6"></a>　及依大明师；</p>
  <p id="aE7">慈能离诸恶，<a id="a-E8"></a>　亦令人乐观；</p>
  <p id="aE9">慈得具大富，<a id="a-EA"></a>　常能施一切；</p>
  <p id="aEB">慈能乐戒定，<a id="a-EC"></a>　复得最胜慧；</p>
  <p id="aED">慈能得工巧，<a id="a-EE"></a>　善学一切事；</p>
  <p id="aEF">慈于最胜处，<a id="a-EG"></a>　端坐化众生；</p>
  <p id="aEH">慈得胜妙身，<a id="a-EI"></a>　备相端正容；</p>
  <p id="aEJ">慈能具妙音，<a id="a-EK"></a>　众人悉乐闻；</p>
  <p id="aEL">慈得善眷属，<a id="a-EM"></a>　梵行无嫉妒，</p>
  <p id="aEN">乐法具惭愧，<a id="a-EO"></a>　明人常随喜；</p>
  <p id="aEP">慈能得官位，<a id="a-EQ"></a>　坐于胜座处，</p>
  <p id="aER">能息众生恶，<a id="a-ES"></a>　安置菩提道；</p>
  <p id="aET">慈能得十地，<a id="a-EU"></a>　及忍陀罗尼；</p>
  <p id="aEV">慈能成就悲，<a id="a-EW"></a>　舍离于诸著；</p>
  <p id="aEX">慈能得神足，<a id="a-EY"></a>　值遇明导师；</p>
  <p id="aEZ">慈能得净土，<a id="a-Ea"></a>　清净离烦恼；</p>
  <p id="aEb">慈能降众魔，<a id="a-Ec"></a>　到大菩提岸；</p>
  <p id="aEd">慈于天人中，<a id="a-Ee"></a>　能转正法轮；</p>
  <p id="aEf">慈能化众生，<a id="a-Eg"></a>　置于三乘处；</p>
  <p id="aEh">慈能善说法，<a id="a-Ei"></a>　降伏诸外道；</p>
  <p id="aEj">慈以八圣道，<a id="a-Ek"></a>　度脱天人等，</p>
  <p id="aEl">安置不死处，<a id="a-Em"></a>　汝等皆能入。</p>
  <p id="aEn">我今与汝等，<a id="a-Eo"></a>　慈心陀罗尼，</p>
  <p id="aEp">我于亿佛所，<a id="a-Eq"></a>　专心得听闻。</p>
  <p id="aEr">汝以己眷属，<a id="a-Es"></a>　安置慈忍处，</p>
  <p id="aEt">相于起慈心，<a id="a-Eu"></a>　长夜得安乐。<a id="a-Ev"></a>”</p>
  <p id="aEw">尔时，<a id="a-Ex"></a>月藏菩萨摩诃萨说此偈已，<a id="a-Ey"></a>即说咒曰：</p>
  <p id="aEz">“多地夜他　迷帝[口+梨]　摩诃迷帝[口+梨]　迷哆啰[少/兔]跋帝　迷哆啰啰[题-页+巳]　迷哆啰憩　迷哆罗侯系　迷哆啰[(匕/矢)+籴)]　迷帝[口+梨]　迷帝[口+梨]　迷喽娑鞞讫唎帝　娑诃啰[题-页+巳]　闵逻风伽蓰　薮啰耶诃泥　娑逻浮常耆　初罗叉鞞　那耶那喽系　俱嚧他车掣　阿摸伽啰尼　啰阇頞寄　吉[(匕/矢)+籴)]奢薮啰　三摩啰泥　浮阇伽　鞞[口+梨]系　奴腻多鞞[口+梨]系　阿啰尸企　刹哆啰豆喽咩　阿求疑耆唎哆啰[题-页+巳]　诃啰悉那鞞　阿俱卑易　鸯鸠[题-页+巳]　摸叉毗钵啰易　俱嚧他叉易　苏婆诃。</p>
  <p id="aF0">“诸仁者，<a id="a-F1"></a>此大慈心陀罗尼，<a id="a-F2"></a>我曾往昔于亿佛所从彼得闻，<a id="a-F3"></a>汝等应当于己眷属及他眷属息怒恶心而教授之。<a id="a-F4"></a>”</p>
  <p id="aF5">月藏菩萨摩诃萨说是慈心陀罗尼时，<a id="a-F6"></a>如来叹言：<a id="a-F7"></a>“善哉！<a id="a-F8"></a>善哉！<a id="a-F9"></a>”一切所有诸来大众，<a id="a-FA"></a>诸天、<a id="a-FB"></a>乾闼婆、<a id="a-FC"></a>阿修罗、<a id="a-FD"></a>人非人等，<a id="a-FE"></a>亦皆叹言：<a id="a-FF"></a>“善哉！<a id="a-FG"></a>善哉！<a id="a-FH"></a>”</p>
  <p id="aFI">尔时，<a id="a-FJ"></a>诸天各得住于慈心、<a id="a-FK"></a>忍心、<a id="a-FL"></a>无怨心、<a id="a-FM"></a>无言讼心，<a id="a-FN"></a>迭相谢过。<a id="a-FO"></a>天向诸龙，<a id="a-FP"></a>龙向诸天，<a id="a-FQ"></a>慈心、<a id="a-FR"></a>忍心、<a id="a-FS"></a>无怨心、<a id="a-FT"></a>无斗诤心、<a id="a-FU"></a>无言讼心迭相谢过。<a id="a-FV"></a>诸天向阿修罗，<a id="a-FW"></a>阿修罗向诸天，<a id="a-FX"></a>乃至谢过。<a id="a-FY"></a>诸龙向阿修罗，<a id="a-FZ"></a>阿修罗向诸龙，<a id="a-Fa"></a>乃至谢过。<a id="a-Fb"></a>诸天向夜叉，<a id="a-Fc"></a>夜叉向诸天，<a id="a-Fd"></a>乃至谢过，<a id="a-Fe"></a>悉如上说。<a id="a-Ff"></a>如是，<a id="a-Fg"></a>如是，<a id="a-Fh"></a>天向罗刹、<a id="a-Fi"></a>乾闼婆、<a id="a-Fj"></a>紧那罗、<a id="a-Fk"></a>伽楼罗、<a id="a-Fl"></a>摩睺罗伽、<a id="a-Fm"></a>鸠槃茶、<a id="a-Fn"></a>饿鬼、<a id="a-Fo"></a>毗舍遮、<a id="a-Fp"></a>富单那、<a id="a-Fq"></a>迦吒富单那，<a id="a-Fr"></a>住于慈心、<a id="a-Fs"></a>忍心、<a id="a-Ft"></a>无怨心、<a id="a-Fu"></a>无斗诤心、<a id="a-Fv"></a>无言讼心，<a id="a-Fw"></a>乃至迦吒富单那向彼诸天，<a id="a-Fx"></a>住于慈心乃至谢过亦如上说。<a id="a-Fy"></a>龙向夜叉乃至迦吒富单那住于慈心，<a id="a-Fz"></a>乃至谢过；<a id="a-G0"></a>夜叉乃至迦吒富单那向于诸龙，<a id="a-G1"></a>乃至谢过亦皆如是；<a id="a-G2"></a>乃至迦吒富单那向迦吒富单那，<a id="a-G3"></a>住于慈心，<a id="a-G4"></a>乃至谢过亦复如是。<a id="a-G5"></a>彼等皆以大慈心陀罗尼力因缘故，<a id="a-G6"></a>一切天、<a id="a-G7"></a>龙、<a id="a-G8"></a>阿修罗、<a id="a-G9"></a>夜叉、<a id="a-GA"></a>罗刹、<a id="a-GB"></a>乾闼婆、<a id="a-GC"></a>紧那罗、<a id="a-GD"></a>伽楼罗、<a id="a-GE"></a>摩睺罗伽、<a id="a-GF"></a>鸠槃茶、<a id="a-GG"></a>饿鬼、<a id="a-GH"></a>毗舍遮、<a id="a-GI"></a>富单那、<a id="a-GJ"></a>迦吒富单那等，<a id="a-GK"></a>迭相住于慈心、<a id="a-GL"></a>忍心、<a id="a-GM"></a>无怨心、<a id="a-GN"></a>无言讼心、<a id="a-GO"></a>无斗诤心、<a id="a-GP"></a>离瞋怒心、<a id="a-GQ"></a>离嫉妒心。<a id="a-GR"></a>是大慈心陀罗尼力因缘故，<a id="a-GS"></a>一切人类迭相住于慈心、<a id="a-GT"></a>忍心、<a id="a-GU"></a>怜愍心、<a id="a-GV"></a>无怨心、<a id="a-GW"></a>无言讼心、<a id="a-GX"></a>无斗诤心，<a id="a-GY"></a>一切畜生若禽若兽乃至极下微小诸虫迭相住于慈心、<a id="a-GZ"></a>忍心、<a id="a-Ga"></a>怜愍心、<a id="a-Gb"></a>无怨心、<a id="a-Gc"></a>无斗诤心、<a id="a-Gd"></a>无违反心。</p>
  <p id="aGe">尔时，<a id="a-Gf"></a>诸天乃至一切迦吒富单那、<a id="a-Gg"></a>人非人等所来大众，<a id="a-Gh"></a>合掌向佛恭敬礼拜，<a id="a-Gi"></a>同时一音作如是言：<a id="a-Gj"></a>“我等皆已承佛威神，<a id="a-Gk"></a>迭相谢过。<a id="a-Gl"></a>迭相住于慈心、<a id="a-Gm"></a>忍心、<a id="a-Gn"></a>怜愍心、<a id="a-Go"></a>无怨心、<a id="a-Gp"></a>无诤讼心，<a id="a-Gq"></a>我等一切今当亦复谢过。<a id="a-Gr"></a>如来应正遍知，<a id="a-Gs"></a>我等昔来于世尊所，<a id="a-Gt"></a>若身口意所作罪过，<a id="a-Gu"></a>及于法僧若身口意所作罪过，<a id="a-Gv"></a>乃至世尊一声闻弟子所若身口意所作罪过，<a id="a-Gw"></a>乃至若有为佛剃发、<a id="a-Gx"></a>著袈裟片、<a id="a-Gy"></a>作违反行非法器者若身口意所作罪过，<a id="a-Gz"></a>是等诸罪悉于佛前诚心忏悔，<a id="a-H0"></a>修戒威仪。<a id="a-H1"></a>愿佛容恕受我等忏，<a id="a-H2"></a>当令我得住戒威仪！<a id="a-H3"></a>又复我等从今以往，<a id="a-H4"></a>乃至剃发、<a id="a-H5"></a>著袈裟片、<a id="a-H6"></a>作违反行者，<a id="a-H7"></a>及佛声闻弟子所，<a id="a-H8"></a>悉当发心作导师想，<a id="a-H9"></a>护持养育具足供给，<a id="a-HA"></a>一切所须不令乏少。<a id="a-HB"></a>”</p>
  <p id="aHC">佛言：<a id="a-HD"></a>“善哉！<a id="a-HE"></a>善哉！<a id="a-HF"></a>诸妙丈夫成就忍辱，<a id="a-HG"></a>乃至汝等于我佛所若身口意所作罪过，<a id="a-HH"></a>若于法僧所作罪过，<a id="a-HI"></a>乃至于我一声闻弟子若身口意所作罪过，<a id="a-HJ"></a>乃至为我剃除须发、<a id="a-HK"></a>著袈裟片者若身口意所作罪过，<a id="a-HL"></a>各自深观如是罪业诚心忏悔，<a id="a-HM"></a>皆得除灭不受恶报。<a id="a-HN"></a>如是汝等皆当护持养育我法，<a id="a-HO"></a>乃至为我出家剃发、<a id="a-HP"></a>不持禁戒、<a id="a-HQ"></a>著袈裟片者，<a id="a-HR"></a>汝等皆应护持养育。<a id="a-HS"></a>若能护持养育此者，<a id="a-HT"></a>深可赞叹。<a id="a-HU"></a>若我所有声闻弟子持戒具足、<a id="a-HV"></a>多闻舍慧、<a id="a-HW"></a>解脱知见悉具足者，<a id="a-HX"></a>汝等皆应护持养育，<a id="a-HY"></a>彼等自以过去善根福德因缘善得供养。<a id="a-HZ"></a>若有众生于未来世无智慧福德，<a id="a-Ha"></a>为我剃发、<a id="a-Hb"></a>著袈裟片、<a id="a-Hc"></a>不受禁戒或受毁犯，<a id="a-Hd"></a>于诸善法不得相应，<a id="a-He"></a>若复护持养育此者得无量福。<a id="a-Hf"></a>我与彼等作善导师怜愍利益。<a id="a-Hg"></a>何以故？<a id="a-Hh"></a>当来之世有恶众生，<a id="a-Hi"></a>于三宝中少作善业，<a id="a-Hj"></a>若行布施、<a id="a-Hk"></a>若复持戒、<a id="a-Hl"></a>修诸禅定，<a id="a-Hm"></a>以其如是少许善根作诸国王，<a id="a-Hn"></a>愚痴无智，<a id="a-Ho"></a>无羞惭愧，<a id="a-Hp"></a>憍慢炽盛，<a id="a-Hq"></a>无有慈愍，<a id="a-Hr"></a>不观后世可怖畏事。<a id="a-Hs"></a>彼等恼乱我诸所有声闻弟子，<a id="a-Ht"></a>打缚骂辱，<a id="a-Hu"></a>或复驱使令其供给，<a id="a-Hv"></a>夺其饮食、<a id="a-Hw"></a>衣钵、<a id="a-Hx"></a>汤药、<a id="a-Hy"></a>所须之物、<a id="a-Hz"></a>寺舍园田，<a id="a-I0"></a>系闭牢狱，<a id="a-I1"></a>摈徙讁罚，<a id="a-I2"></a>乃至剃发、<a id="a-I3"></a>著袈裟片者亦复如是。<a id="a-I4"></a>及以群臣诸断事者，<a id="a-I5"></a>愚痴无智，<a id="a-I6"></a>离诸羞惭，<a id="a-I7"></a>无有慈愍，<a id="a-I8"></a>不观后世可怖畏事。<a id="a-I9"></a>彼等恼乱我诸声闻，<a id="a-IA"></a>乃至系狱，<a id="a-IB"></a>摈徙讁罚，<a id="a-IC"></a>乃至为我剃除须发、<a id="a-ID"></a>著袈裟片者亦复如是。<a id="a-IE"></a>我今以此诸出家者悉付于汝，<a id="a-IF"></a>勿令彼等饥渴孤独致于命终。<a id="a-IG"></a>”</p>
  <p id="aIH">尔时，<a id="a-II"></a>上座阿若憍陈如从座而起，<a id="a-IJ"></a>作如是言：<a id="a-IK"></a>“大德婆伽婆，<a id="a-IL"></a>彼等刹利，<a id="a-IM"></a>若婆罗门、<a id="a-IN"></a>毗舍、<a id="a-IO"></a>首陀，<a id="a-IP"></a>如是等人恼乱世尊声闻弟子得几许罪？<a id="a-IQ"></a>且置持戒，<a id="a-IR"></a>若复为佛剃除须发、<a id="a-IS"></a>著袈裟片、<a id="a-IT"></a>不受禁戒、<a id="a-IU"></a>受而毁犯，<a id="a-IV"></a>恼乱此者得几许罪？<a id="a-IW"></a>”</p>
  <p id="aIX">佛言：<a id="a-IY"></a>“止！<a id="a-IZ"></a>止！<a id="a-Ia"></a>憍陈如，<a id="a-Ib"></a>莫问此事。<a id="a-Ic"></a>”</p>
  <p id="aId">尔时，<a id="a-Ie"></a>娑婆世界主大梵天王，<a id="a-If"></a>即从座起而白佛言：<a id="a-Ig"></a>“大德婆伽婆，<a id="a-Ih"></a>唯愿说之。<a id="a-Ii"></a>大德修伽陀，<a id="a-Ij"></a>唯愿说之。<a id="a-Ik"></a>若有为佛剃除须发、<a id="a-Il"></a>被服袈裟、<a id="a-Im"></a>不受禁戒、<a id="a-In"></a>受已毁犯，<a id="a-Io"></a>其刹利王与作恼乱、<a id="a-Ip"></a>骂辱打缚者得几许罪？<a id="a-Iq"></a>”</p>
  <p id="aIr">佛言：<a id="a-Is"></a>“大梵，<a id="a-It"></a>我今为汝且略说之。<a id="a-Iu"></a>若有人于万亿佛所出其身血，<a id="a-Iv"></a>于意云何？<a id="a-Iw"></a>是人得罪宁为多不？<a id="a-Ix"></a>”</p>
  <p id="aIy">大梵王言：<a id="a-Iz"></a>“若人但出一佛身血得无间罪，<a id="a-J0"></a>尚多无量不可算数，<a id="a-J1"></a>堕于阿鼻大地狱中，<a id="a-J2"></a>何况具出万亿诸佛身血者也！<a id="a-J3"></a>终无有能广说彼人罪业果报，<a id="a-J4"></a>唯除如来。<a id="a-J5"></a>”</p>
  <p id="aJ6">佛言：<a id="a-J7"></a>“大梵，<a id="a-J8"></a>若有恼乱骂辱打缚为我剃发、<a id="a-J9"></a>著袈裟片、<a id="a-JA"></a>不受禁戒、<a id="a-JB"></a>受而犯者，<a id="a-JC"></a>得罪多彼。<a id="a-JD"></a>何以故？<a id="a-JE"></a>如是为我出家剃发、<a id="a-JF"></a>著袈裟片、<a id="a-JG"></a>离不受戒、<a id="a-JH"></a>或受毁犯，<a id="a-JI"></a>是人犹能为诸天人示涅槃道。<a id="a-JJ"></a>是人便已于三宝中心得敬信，<a id="a-JK"></a>胜于一切九十五道。<a id="a-JL"></a>其人必速能入涅槃，<a id="a-JM"></a>胜于一切在家俗人，<a id="a-JN"></a>唯除在家得忍辱者，<a id="a-JO"></a>是故天人应当供养，<a id="a-JP"></a>何况具能受持禁戒、<a id="a-JQ"></a>三业相应！</p>
  <p id="aJR">“诸仁者，<a id="a-JS"></a>其有一切刹利国王及以群臣诸断事者，<a id="a-JT"></a>如其见有于我法中而出家者，<a id="a-JU"></a>作大罪业、<a id="a-JV"></a>大杀生、<a id="a-JW"></a>大偷盗、<a id="a-JX"></a>大非梵行、<a id="a-JY"></a>大妄语及余不善，<a id="a-JZ"></a>如是等类但当如法摈出国土城邑村落，<a id="a-Ja"></a>不听在寺，<a id="a-Jb"></a>亦复不得同僧事业，<a id="a-Jc"></a>利养之物悉不共同。<a id="a-Jd"></a>不得鞭打，<a id="a-Je"></a>若鞭打者理所不应；<a id="a-Jf"></a>又亦不应口业骂辱，<a id="a-Jg"></a>一切不应加其身罪。<a id="a-Jh"></a>若故违法而讁罚者，<a id="a-Ji"></a>是人便于解脱退落受于下类，<a id="a-Jj"></a>远离一切人天善道，<a id="a-Jk"></a>必定归趣阿鼻地狱，<a id="a-Jl"></a>何况鞭打为佛出家具持戒者！<a id="a-Jm"></a>”</p>
  <p id="aJn">尔时，<a id="a-Jo"></a>复有一切诸天、<a id="a-Jp"></a>一切诸龙，<a id="a-Jq"></a>乃至一切迦吒富单那诸来大众，<a id="a-Jr"></a>于三宝中得增上信尊重敬仰及希有心，<a id="a-Js"></a>复作是言：<a id="a-Jt"></a>“我等一切从今以往，<a id="a-Ju"></a>护持养育世尊正法。<a id="a-Jv"></a>及与比丘、<a id="a-Jw"></a>比丘尼、<a id="a-Jx"></a>优婆塞、<a id="a-Jy"></a>优婆夷，<a id="a-Jz"></a>乃至毁犯佛禁戒者，<a id="a-K0"></a>我等亦当摄受护持。<a id="a-K1"></a>乃至为佛剃除须发、<a id="a-K2"></a>著袈裟片、<a id="a-K3"></a>不受禁戒、<a id="a-K4"></a>无所积聚，<a id="a-K5"></a>我亦于彼作导师想，<a id="a-K6"></a>护持养育供给所须皆令具足。<a id="a-K7"></a>若诸国王见有如是为佛出家受持禁戒，<a id="a-K8"></a>乃至为佛剃除须发、<a id="a-K9"></a>著袈裟片、<a id="a-KA"></a>不受禁戒、<a id="a-KB"></a>受而毁犯、<a id="a-KC"></a>无所积聚，<a id="a-KD"></a>如其事缘治其身罪鞭打之者，<a id="a-KE"></a>我等不复护持养育如是国王，<a id="a-KF"></a>舍离彼国；<a id="a-KG"></a>以舍离故，<a id="a-KH"></a>令其国土而有种种谄诈斗诤、<a id="a-KI"></a>疫病饥馑、<a id="a-KJ"></a>刀兵俱起，<a id="a-KK"></a>非时风雨、<a id="a-KL"></a>亢旱毒热伤害苗稼。<a id="a-KM"></a>又若我等舍离彼国，<a id="a-KN"></a>当勤方便令其国土所有世尊声闻弟子悉向他国，<a id="a-KO"></a>使其国土空无福田。<a id="a-KP"></a>若有世尊声闻弟子，<a id="a-KQ"></a>乃至但著袈裟片者，<a id="a-KR"></a>若有宰官鞭打彼等，<a id="a-KS"></a>其刹利王不遮护者，<a id="a-KT"></a>我等亦当出其国土，<a id="a-KU"></a>复作是言：<a id="a-KV"></a>‘我等今者一切相与，<a id="a-KW"></a>随所堪能，<a id="a-KX"></a>勤作种种供养世尊。<a id="a-KY"></a>’”</p>
  <p id="aKZ">尔时，<a id="a-Ka"></a>诸天及与诸龙，<a id="a-Kb"></a>乃至一切迦吒富单那等，<a id="a-Kc"></a>俱时发心因缘力故，<a id="a-Kd"></a>即时于此四天下中，<a id="a-Ke"></a>所有诸山皆悉变成七宝之山，<a id="a-Kf"></a>为欲供养世尊故耳！<a id="a-Kg"></a>所有树林枝叶华果，<a id="a-Kh"></a>一切亦皆变成七宝。<a id="a-Ki"></a>于其华果复出种种胜妙供具，<a id="a-Kj"></a>及五音作乐而为供养。<a id="a-Kk"></a>四天下中所有依地众药草苗，<a id="a-Kl"></a>一切亦皆变成七宝而为供养。<a id="a-Km"></a>此四天下所有地界，<a id="a-Kn"></a>一切变成青琉璃地而为供养。<a id="a-Ko"></a>彼诸天龙乃至迦吒富单那，<a id="a-Kp"></a>四天下中上尽欲界一切所有，<a id="a-Kq"></a>各随力能而作供养。<a id="a-Kr"></a>有雨种种宝、<a id="a-Ks"></a>种种华、<a id="a-Kt"></a>种种衣服、<a id="a-Ku"></a>种种璎珞、<a id="a-Kv"></a>种种天妙华盖幢幡而为供养，<a id="a-Kw"></a>有持种种天妙幢幡、<a id="a-Kx"></a>宝盖、<a id="a-Ky"></a>金缕、<a id="a-Kz"></a>真珠、<a id="a-L0"></a>璎珞、<a id="a-L1"></a>摩尼宝器而为供养，<a id="a-L2"></a>有以种种琴瑟箜篌、<a id="a-L3"></a>箫笛齐鼓、<a id="a-L4"></a>奁鼓雷鼓以为音乐供养世尊，<a id="a-L5"></a>有以种种歌乐音声而为供养，<a id="a-L6"></a>有雨种种音乐之器而为供养，<a id="a-L7"></a>复以种种庄严国土而为供养。<a id="a-L8"></a>诸四天下所依住者，<a id="a-L9"></a>人非人等，<a id="a-LA"></a>乃至一切大小诸虫皆悉见闻。<a id="a-LB"></a>彼等一切苦受休息皆生乐受，<a id="a-LC"></a>随有种种身触觉知得乐充足，<a id="a-LD"></a>及得希奇未曾有心，<a id="a-LE"></a>于三宝中深得敬信。</p>
  <p id="aLF">尔时，<a id="a-LG"></a>世尊大悲怜愍一切众生，<a id="a-LH"></a>为成熟故：<a id="a-LI"></a>“彼等一切音声语言，<a id="a-LJ"></a>皆是贤圣之所加被。<a id="a-LK"></a>如是一切人非人等所有语言，<a id="a-LL"></a>及从宝中所出音声，<a id="a-LM"></a>枝叶华果、<a id="a-LN"></a>琴瑟箜篌、<a id="a-LO"></a>箫笛齐鼓、<a id="a-LP"></a>奁鼓雷鼓所出音声，<a id="a-LQ"></a>一切皆是圣力所加。<a id="a-LR"></a>彼等一切皆得希奇未曾有声建立所加，<a id="a-LS"></a>所谓色色空、<a id="a-LT"></a>受受空、<a id="a-LU"></a>想想空、<a id="a-LV"></a>行行空、<a id="a-LW"></a>识识空，<a id="a-LX"></a>如是眼入眼入空、<a id="a-LY"></a>耳鼻舌身入耳鼻舌身入空、<a id="a-LZ"></a>意入意入空，<a id="a-La"></a>如是色入色入空、<a id="a-Lb"></a>声香味触入声香味触入空、<a id="a-Lc"></a>法入法入空，<a id="a-Ld"></a>如是眼界眼界空乃至意识界意识界空。<a id="a-Le"></a>如是知身离欲净，<a id="a-Lf"></a>知一切法离欲净，<a id="a-Lg"></a>知一切法界离欲相，<a id="a-Lh"></a>知一切法如如。<a id="a-Li"></a>如是知者，<a id="a-Lj"></a>是人则为于空不动，<a id="a-Lk"></a>是人堪能拔济一切众生想，<a id="a-Ll"></a>于一切行令得解脱于众生想、<a id="a-Lm"></a>色想、<a id="a-Ln"></a>受想、<a id="a-Lo"></a>行识想、<a id="a-Lp"></a>眼入想乃至意识界想，<a id="a-Lq"></a>是人如是堪能安置一切众生于三乘无为界。</p>
  <p id="aLr">“行者云何能开示简择彼等诸法？<a id="a-Ls"></a>所谓修内空、<a id="a-Lt"></a>外空、<a id="a-Lu"></a>内外空、<a id="a-Lv"></a>空空、<a id="a-Lw"></a>大空、<a id="a-Lx"></a>第一义空、<a id="a-Ly"></a>有为空、<a id="a-Lz"></a>无为空、<a id="a-M0"></a>毕竟空、<a id="a-M1"></a>无始空、<a id="a-M2"></a>散空、<a id="a-M3"></a>性空、<a id="a-M4"></a>自相空、<a id="a-M5"></a>一切法空、<a id="a-M6"></a>不可得空、<a id="a-M7"></a>无法空、<a id="a-M8"></a>有法空、<a id="a-M9"></a>无法有法空，<a id="a-MA"></a>复有法法相空、<a id="a-MB"></a>无法无法相空、<a id="a-MC"></a>自法自法相空、<a id="a-MD"></a>他法他法相空。<a id="a-ME"></a>若能如是修习简择此诸法空，<a id="a-MF"></a>彼人堪能乃至安置一切众生于三乘无为界。<a id="a-MG"></a>彼等行者以何法门得知内空乃至无法有法空？<a id="a-MH"></a>所谓还以空解脱门，<a id="a-MI"></a>能修简择内外等法。<a id="a-MJ"></a>何者名为内外法？<a id="a-MK"></a>内法者，<a id="a-ML"></a>所谓眼、<a id="a-MM"></a>耳、<a id="a-MN"></a>鼻、<a id="a-MO"></a>舌、<a id="a-MP"></a>身、<a id="a-MQ"></a>意。<a id="a-MR"></a>行者如实知眼眼空，<a id="a-MS"></a>非积聚不可坏不可取。<a id="a-MT"></a>何以故？<a id="a-MU"></a>此诸法性尔。<a id="a-MV"></a>乃至知意意空，<a id="a-MW"></a>非积聚不可坏不可取。<a id="a-MX"></a>何以故？<a id="a-MY"></a>诸法性尔。<a id="a-MZ"></a>是名内空，<a id="a-Ma"></a>如是行者应如实知。<a id="a-Mb"></a>外法者，<a id="a-Mc"></a>所谓色、<a id="a-Md"></a>声、<a id="a-Me"></a>香、<a id="a-Mf"></a>味、<a id="a-Mg"></a>触、<a id="a-Mh"></a>法。<a id="a-Mi"></a>行者如实知色色空乃至法法空，<a id="a-Mj"></a>非积聚不可坏不可取。<a id="a-Mk"></a>何以故？<a id="a-Ml"></a>诸法性尔。<a id="a-Mm"></a>是名外空，<a id="a-Mn"></a>如是行者应如实知。<a id="a-Mo"></a>何者名为内外空？<a id="a-Mp"></a>内外法者，<a id="a-Mq"></a>谓内六入、<a id="a-Mr"></a>外六入。<a id="a-Ms"></a>行者如实知内外入空，<a id="a-Mt"></a>非积聚不可坏不可取。<a id="a-Mu"></a>何以故？<a id="a-Mv"></a>诸法性尔。<a id="a-Mw"></a>是名内外空，<a id="a-Mx"></a>如是行者应如实知。<a id="a-My"></a>何者名为空空？<a id="a-Mz"></a>空者，<a id="a-N0"></a>一切诸法空。<a id="a-N1"></a>以彼空故空，<a id="a-N2"></a>非积聚不可坏不可取。<a id="a-N3"></a>何以故？<a id="a-N4"></a>诸法性尔。<a id="a-N5"></a>是名空空，<a id="a-N6"></a>如是行者应如实知。<a id="a-N7"></a>何者名为大空？<a id="a-N8"></a>东方东方空乃至四维空，<a id="a-N9"></a>非积聚不可坏不可取。<a id="a-NA"></a>何以故？<a id="a-NB"></a>诸法性尔。<a id="a-NC"></a>是名大空，<a id="a-ND"></a>如是行者应如实知。<a id="a-NE"></a>何者名为第一义空？<a id="a-NF"></a>第一义者，<a id="a-NG"></a>所谓涅槃。<a id="a-NH"></a>如是涅槃以涅槃故空，<a id="a-NI"></a>非积聚不可坏不可取。<a id="a-NJ"></a>何以故？<a id="a-NK"></a>诸法性尔。<a id="a-NL"></a>是名第一义空，<a id="a-NM"></a>如是行者应如实知。<a id="a-NN"></a>何者名为有为空？<a id="a-NO"></a>有为法名欲界、<a id="a-NP"></a>色界、<a id="a-NQ"></a>无色界，<a id="a-NR"></a>欲界、<a id="a-NS"></a>色界、<a id="a-NT"></a>无色界空，<a id="a-NU"></a>非积聚不可坏不可取。<a id="a-NV"></a>何以故？<a id="a-NW"></a>诸法性尔。<a id="a-NX"></a>是名有为空，<a id="a-NY"></a>如是行者应如实知。<a id="a-NZ"></a>何者名为无为空？<a id="a-Na"></a>无生无灭不住不异，<a id="a-Nb"></a>是名无为。<a id="a-Nc"></a>无为以无为故空，<a id="a-Nd"></a>非积聚不可坏不可取。<a id="a-Ne"></a>何以故？<a id="a-Nf"></a>诸法性尔。<a id="a-Ng"></a>是名无为空，<a id="a-Nh"></a>如是行者应如实知。<a id="a-Ni"></a>何者名为毕竟空？<a id="a-Nj"></a>毕竟名诸法至竟不可得，<a id="a-Nk"></a>非积聚不可坏不可取。<a id="a-Nl"></a>何以故？<a id="a-Nm"></a>诸法性尔。<a id="a-Nn"></a>是名毕竟空，<a id="a-No"></a>如是行者应如实知。<a id="a-Np"></a>何者名为无始空？<a id="a-Nq"></a>来去不可得，<a id="a-Nr"></a>非积聚不可坏不可取。<a id="a-Ns"></a>何以故？<a id="a-Nt"></a>诸法性尔。<a id="a-Nu"></a>是名无始空，<a id="a-Nv"></a>如是行者应如实知。<a id="a-Nw"></a>何者名为散空？<a id="a-Nx"></a>无所取舍，<a id="a-Ny"></a>非积聚不可坏不可取。<a id="a-Nz"></a>何以故？<a id="a-O0"></a>诸法性尔。<a id="a-O1"></a>是名散空，<a id="a-O2"></a>如是行者应如实知。<a id="a-O3"></a>何者名为性空？<a id="a-O4"></a>一切有为无为法性，<a id="a-O5"></a>非声闻作、<a id="a-O6"></a>非缘觉作、<a id="a-O7"></a>非如来作，<a id="a-O8"></a>此法性空，<a id="a-O9"></a>非积聚不可坏不可取。<a id="a-OA"></a>何以故？<a id="a-OB"></a>诸法性尔。<a id="a-OC"></a>是名性空，<a id="a-OD"></a>如是行者应如实知。<a id="a-OE"></a>何者名为自相空？<a id="a-OF"></a>恼坏是色相，<a id="a-OG"></a>能受是受相，<a id="a-OH"></a>取相是想相，<a id="a-OI"></a>造作是行相，<a id="a-OJ"></a>了知是识相，<a id="a-OK"></a>如是等有为无为一切法自相自相空，<a id="a-OL"></a>非积聚不可坏不可取。<a id="a-OM"></a>何以故？<a id="a-ON"></a>诸法性尔。<a id="a-OO"></a>是名自相空，<a id="a-OP"></a>如是行者应如实知。<a id="a-OQ"></a>何者名为一切法空？<a id="a-OR"></a>一切法者，<a id="a-OS"></a>所谓色、<a id="a-OT"></a>受、<a id="a-OU"></a>想、<a id="a-OV"></a>行、<a id="a-OW"></a>识，<a id="a-OX"></a>眼乃至意，<a id="a-OY"></a>色乃至法，<a id="a-OZ"></a>眼色因缘生识乃至意法因缘生识，<a id="a-Oa"></a>此有为无为诸法，<a id="a-Ob"></a>是名一切法。<a id="a-Oc"></a>彼诸法空，<a id="a-Od"></a>非积聚不可坏不可取。<a id="a-Oe"></a>何以故？<a id="a-Of"></a>诸法性尔。<a id="a-Og"></a>是名一切法空，<a id="a-Oh"></a>如是行者应如实知。<a id="a-Oi"></a>何者名为不可得空？<a id="a-Oj"></a>一切法不可得，<a id="a-Ok"></a>非积聚不可坏不可取。<a id="a-Ol"></a>何以故？<a id="a-Om"></a>诸法性尔。<a id="a-On"></a>是名不可得空，<a id="a-Oo"></a>如是行者应如实知。<a id="a-Op"></a>何者名为无法空？<a id="a-Oq"></a>一切无物不可得，<a id="a-Or"></a>非积聚不可坏不可取。<a id="a-Os"></a>何以故？<a id="a-Ot"></a>诸法性尔。<a id="a-Ou"></a>是名无法空，<a id="a-Ov"></a>如是行者应如实知。<a id="a-Ow"></a>何者名为有法空？<a id="a-Ox"></a>于和合中无物，<a id="a-Oy"></a>非积聚不可坏不可取。<a id="a-Oz"></a>何以故？<a id="a-P0"></a>诸法性尔。<a id="a-P1"></a>是名有法空，<a id="a-P2"></a>如是行者应如实知。<a id="a-P3"></a>何者名为无法有法空？<a id="a-P4"></a>无物无物空，<a id="a-P5"></a>有物有物空，<a id="a-P6"></a>非积聚不可坏不可取。<a id="a-P7"></a>何以故？<a id="a-P8"></a>诸法性尔。<a id="a-P9"></a>是名无法有法空，<a id="a-PA"></a>如是行者应如实知。<a id="a-PB"></a>何者名为法法相空？<a id="a-PC"></a>法名五阴，<a id="a-PD"></a>五阴空，<a id="a-PE"></a>非积聚不可坏不可取。<a id="a-PF"></a>何以故？<a id="a-PG"></a>诸法性尔。<a id="a-PH"></a>是名法法相空，<a id="a-PI"></a>如是行者应如实知。<a id="a-PJ"></a>何者名为无法无法相空？<a id="a-PK"></a>无法名无为法，<a id="a-PL"></a>是无为法空，<a id="a-PM"></a>非积聚不可坏不可取。<a id="a-PN"></a>何以故？<a id="a-PO"></a>诸法性尔。<a id="a-PP"></a>是名无法无法相空，<a id="a-PQ"></a>如是行者应如实知。<a id="a-PR"></a>何者名为自法自法相空？<a id="a-PS"></a>诸法自法空，<a id="a-PT"></a>是空非智作非见作，<a id="a-PU"></a>非积聚不可坏不可取。<a id="a-PV"></a>何以故？<a id="a-PW"></a>诸法性尔。<a id="a-PX"></a>是名自法自法相空，<a id="a-PY"></a>如是行者应如实知。<a id="a-PZ"></a>何者名为他法他法相空？<a id="a-Pa"></a>若佛出世若不出世，<a id="a-Pb"></a>法住、<a id="a-Pc"></a>法相、<a id="a-Pd"></a>法位、<a id="a-Pe"></a>法界、<a id="a-Pf"></a>如、<a id="a-Pg"></a>实际，<a id="a-Ph"></a>性相常住无有变异过。<a id="a-Pi"></a>此诸法空，<a id="a-Pj"></a>非积聚不可坏不可取。<a id="a-Pk"></a>何以故？<a id="a-Pl"></a>诸法性尔。<a id="a-Pm"></a>是名他法他法相空，<a id="a-Pn"></a>如是行者应如实知。</p>
  <p id="aPo">“知已能令众生离众生想，<a id="a-Pp"></a>离一切行想、<a id="a-Pq"></a>受想、<a id="a-Pr"></a>色想、<a id="a-Ps"></a>识想，<a id="a-Pt"></a>离眼想乃至意想，<a id="a-Pu"></a>离色想乃至法想，<a id="a-Pv"></a>然后安置一切众生于三乘无为界。<a id="a-Pw"></a>若有行者，<a id="a-Px"></a>于此诸法如实现前知，<a id="a-Py"></a>得名善修。<a id="a-Pz"></a>彼诸众生昔于此法已修习者，<a id="a-Q0"></a>如是第一甚深法声入于耳根。<a id="a-Q1"></a>或有众生不种善根，<a id="a-Q2"></a>如是法声亦入于耳。<a id="a-Q3"></a>或有见佛专心瞻仰，<a id="a-Q4"></a>彼人一切无尽善根皆来现前，<a id="a-Q5"></a>乃至逮得不退转地，<a id="a-Q6"></a>十力无畏成大法器。<a id="a-Q7"></a>或有众生有无常声入于耳根，<a id="a-Q8"></a>或有苦声、<a id="a-Q9"></a>空声、<a id="a-QA"></a>无我声、<a id="a-QB"></a>三律仪声、<a id="a-QC"></a>四念处声、<a id="a-QD"></a>四正勤声、<a id="a-QE"></a>四如意足声、<a id="a-QF"></a>五根声、<a id="a-QG"></a>五力声、<a id="a-QH"></a>七觉分声、<a id="a-QI"></a>八道分声、<a id="a-QJ"></a>实论声、<a id="a-QK"></a>因缘法声、<a id="a-QL"></a>梵住声、<a id="a-QM"></a>四摄声、<a id="a-QN"></a>无碍辩声、<a id="a-QO"></a>禅声、<a id="a-QP"></a>解脱声、<a id="a-QQ"></a>无色定声、<a id="a-QR"></a>六波罗蜜声、<a id="a-QS"></a>巧方便声、<a id="a-QT"></a>三昧陀罗尼忍声、<a id="a-QU"></a>声闻乘声、<a id="a-QV"></a>缘觉乘声、<a id="a-QW"></a>大乘声、<a id="a-QX"></a>不退转地声、<a id="a-QY"></a>业障尽声、<a id="a-QZ"></a>烦恼障尽声、<a id="a-Qa"></a>众生障尽声、<a id="a-Qb"></a>法声尽声、<a id="a-Qc"></a>有为国土功德庄严声、<a id="a-Qd"></a>无为心清净声、<a id="a-Qe"></a>大慈声、<a id="a-Qf"></a>大悲声、<a id="a-Qg"></a>三不护声、<a id="a-Qh"></a>四无畏声、<a id="a-Qi"></a>十力声、<a id="a-Qj"></a>十八不共法声、<a id="a-Qk"></a>一生补处声、<a id="a-Ql"></a>十地声、<a id="a-Qm"></a>最后身声、<a id="a-Qn"></a>降魔声、<a id="a-Qo"></a>无上智声、<a id="a-Qp"></a>转法轮声、<a id="a-Qq"></a>随应度者现神变声、<a id="a-Qr"></a>弃诸命行声、<a id="a-Qs"></a>于诸众生示现无上大涅槃声，<a id="a-Qt"></a>如是诸声各各差别入于耳根。<a id="a-Qu"></a>是诸众生乃至畜生、<a id="a-Qv"></a>饿鬼趣等，<a id="a-Qw"></a>如是无量百千法门入于耳根，<a id="a-Qx"></a>彼诸众生得第一希有欢喜踊跃，<a id="a-Qy"></a>于三宝中极得信敬。<a id="a-Qz"></a>彼诸众生烦恼障、<a id="a-R0"></a>业障、<a id="a-R1"></a>众生障、<a id="a-R2"></a>法障，<a id="a-R3"></a>于三分中二分已尽。<a id="a-R4"></a>彼诸众生闻是声已，<a id="a-R5"></a>无量阿僧祇众生昔有恶心者，<a id="a-R6"></a>彼等悉得柔软之心、<a id="a-R7"></a>怜愍心、<a id="a-R8"></a>善业心，<a id="a-R9"></a>得观后世可怖畏事，<a id="a-RA"></a>得种具足天人善根，<a id="a-RB"></a>以彼诸声令于无量阿僧祇众生归依三宝。<a id="a-RC"></a>所有受持禁戒净者，<a id="a-RD"></a>彼等有得须陀洹果，<a id="a-RE"></a>乃至有得阿罗汉果。<a id="a-RF"></a>复有无量阿僧祇众生，<a id="a-RG"></a>于缘觉乘种诸善根。<a id="a-RH"></a>复有无量阿僧祇众生，<a id="a-RI"></a>发阿耨多罗三藐三菩提心，<a id="a-RJ"></a>即得住于不退转地。<a id="a-RK"></a>复有无量阿僧祇众生，<a id="a-RL"></a>得无生法忍。<a id="a-RM"></a>”</p>
  <p id="aRN">尔时，<a id="a-RO"></a>世尊欲重明此义，<a id="a-RP"></a>而说偈言：</p>
  <p id="aRQ">“火味阿修罗，<a id="a-RR"></a>　指示罗睺罗，</p>
  <p id="aRS">是我最胜师，<a id="a-RT"></a>　福慧庄严具。</p>
  <p id="aRU">佛告于彼等，<a id="a-RV"></a>　当息妒瞋怒，</p>
  <p id="aRW">付嘱是法眼，<a id="a-RX"></a>　护持故当受。</p>
  <p id="aRY">彼诸修罗喜，<a id="a-RZ"></a>　敬答尊导师：</p>
  <p id="aRa">‘我当护法眼，<a id="a-Rb"></a>　乃至法久住。</p>
  <p id="aRc">我等说最胜，<a id="a-Rd"></a>　不隐法神咒，</p>
  <p id="aRe">令彼一切龙，<a id="a-Rf"></a>　皆失憍慢力。<a id="a-Rg"></a>’</p>
  <p id="aRh">尔时诸龙辈，<a id="a-Ri"></a>　各各皆瞋怒，</p>
  <p id="aRj">欲以憍慢力，<a id="a-Rk"></a>　共诸修罗斗。</p>
  <p id="aRl">佛告诸龙王，<a id="a-Rm"></a>　及以修罗主：</p>
  <p id="aRn">‘汝等于长夜，<a id="a-Ro"></a>　各各常犷戾。</p>
  <p id="aRp">若不除瞋怒，<a id="a-Rq"></a>　于诸乐非器，</p>
  <p id="aRr">常为苦所触，<a id="a-Rs"></a>　下劣臭秽身，</p>
  <p id="aRt">身分支不具，<a id="a-Ru"></a>　恒乏于资生，</p>
  <p id="aRv">闻说此诸苦，<a id="a-Rw"></a>　皆以瞋为本。</p>
  <p id="aRx">恶罚诸枷锁，<a id="a-Ry"></a>　牢狱饥渴等，</p>
  <p id="aRz">地狱鬼畜生，<a id="a-S0"></a>　由瞋受此苦。</p>
  <p id="aS1">一切应忍辱，<a id="a-S2"></a>　能忍者则无，</p>
  <p id="aS3">丈夫得最胜，<a id="a-S4"></a>　富贵具诸欲。</p>
  <p id="aS5">汝等二朋众，<a id="a-S6"></a>　诸龙阿修罗，</p>
  <p id="aS7">各自修忍辱，<a id="a-S8"></a>　忍故无诸恶。<a id="a-S9"></a>’</p>
  <p id="aSA">大众皆喜悦，<a id="a-SB"></a>　一切咸赞叹：</p>
  <p id="aSC">‘汝今闻是语，<a id="a-SD"></a>　皆悉得于忍。<a id="a-SE"></a>’</p>
  <p id="aSF">天龙阿修罗，<a id="a-SG"></a>　夜叉及诸鬼，</p>
  <p id="aSH">一切皆得忍，<a id="a-SI"></a>　慈心共相视。</p>
  <p id="aSJ">人与畜生等，<a id="a-SK"></a>　得忍皆和顺；</p>
  <p id="aSL">禽兽及小虫，<a id="a-SM"></a>　慈悲相怜愍。</p>
  <p id="aSN">大众皆合掌，<a id="a-SO"></a>　瞻仰导师言：</p>
  <p id="aSP">‘我等迭相荫，<a id="a-SQ"></a>　皆得慈心住。</p>
  <p id="aSR">又我诸大众，<a id="a-SS"></a>　于佛尊导师，</p>
  <p id="aST">所作诸罪业，<a id="a-SU"></a>　若身口意犯，</p>
  <p id="aSV">于法众僧所，<a id="a-SW"></a>　一人边有过。</p>
  <p id="aSX">人中坚固士，<a id="a-SY"></a>　唯愿见容恕！</p>
  <p id="aSZ">我于世尊法，<a id="a-Sa"></a>　一切所作恶，</p>
  <p id="aSb">今悉至到忏，<a id="a-Sc"></a>　愿佛慈纳受。<a id="a-Sd"></a>’</p>
  <p id="aSe">于时两足尊，<a id="a-Sf"></a>　告彼大众言：</p>
  <p id="aSg">‘汝忏恶业尽，<a id="a-Sh"></a>　终无有苦报！</p>
  <p id="aSi">剃发不受戒，<a id="a-Sj"></a>　被服袈裟片，</p>
  <p id="aSk">而作导师想，<a id="a-Sl"></a>　于彼人中上。</p>
  <p id="aSm">恶王障法眼，<a id="a-Sn"></a>　贪痴打比丘，</p>
  <p id="aSo">如出导师血，<a id="a-Sp"></a>　当堕阿鼻狱。<a id="a-Sq"></a>’</p>
  <p id="aSr">大众作是言：<a id="a-Ss"></a>‘我等护比丘，</p>
  <p id="aSt">若有诸恶王，<a id="a-Su"></a>　恼诸声闻众，</p>
  <p id="aSv">我等于诸事，<a id="a-Sw"></a>　皆舍于彼国。</p>
  <p id="aSx">其土有沙门，<a id="a-Sy"></a>　令向于余处，</p>
  <p id="aSz">毁坏彼诸国，<a id="a-T0"></a>　饥馑兵疫起。</p>
  <p id="aT1">沙门所诣国，<a id="a-T2"></a>　我等亦诣彼，</p>
  <p id="aT3">悉令得胜乐，<a id="a-T4"></a>　具足衣饮食。<a id="a-T5"></a>’</p>
  <p id="aT6">于彼炽法眼，<a id="a-T7"></a>　供养人中上，</p>
  <p id="aT8">无余四天下，<a id="a-T9"></a>　悉变成七宝。</p>
  <p id="aTA">复雨诸香华，<a id="a-TB"></a>　珍宝及衣服，</p>
  <p id="aTC">歌舞妓乐等，<a id="a-TD"></a>　供养于导师。</p>
  <p id="aTE">众生所见闻，<a id="a-TF"></a>　皆得充足乐，</p>
  <p id="aTG">圣加令诸音，<a id="a-TH"></a>　尽变作佛声。</p>
  <p id="aTI">说诸有为苦，<a id="a-TJ"></a>　无常空无我，</p>
  <p id="aTK">三世一切法，<a id="a-TL"></a>　悉空无所有。</p>
  <p id="aTM">集散二俱空，<a id="a-TN"></a>　眼识二亦然，</p>
  <p id="aTO">乃至心法界，<a id="a-TP"></a>　阴身等法空。</p>
  <p id="aTQ">如是知诸法，<a id="a-TR"></a>　则能救众生，</p>
  <p id="aTS">若知三界空，<a id="a-TT"></a>　能解众生缚。</p>
  <p id="aTU">诸有十二支，<a id="a-TV"></a>　一切皆性空，</p>
  <p id="aTW">若昔于此法，<a id="a-TX"></a>　如是修习者，</p>
  <p id="aTY">彼等闻诸声，<a id="a-TZ"></a>　悉皆得于忍，</p>
  <p id="aTa">智力无所畏，<a id="a-Tb"></a>　得住菩提道。</p>
  <p id="aTc">薄福诸众生，<a id="a-Td"></a>　得闻有为声，</p>
  <p id="aTe">无量众精勤，<a id="a-Tf"></a>　得入菩提行。</p>
  <p id="aTg">檀戒忍精进，<a id="a-Th"></a>　禅定及智慧，</p>
  <p id="aTi">佛土福庄严，<a id="a-Tj"></a>　精进故令净。</p>
  <p id="aTk">汝等当作佛，<a id="a-Tl"></a>　到彼诸法岸，</p>
  <p id="aTm">降魔及军众，<a id="a-Tn"></a>　而降正法雨，</p>
  <p id="aTo">无量众生界，<a id="a-Tp"></a>　能与正法眼。</p>
  <p id="aTq">汝等一切众，<a id="a-Tr"></a>　速入安隐城，</p>
  <p id="aTs">无量众闻声，<a id="a-Tt"></a>　得趣大菩提，</p>
  <p id="aTu">及得二乘道，<a id="a-Tv"></a>　有得人天乐，</p>
  <p id="aTw">有得至于果，<a id="a-Tx"></a>　罗汉三摩提。</p>
  <p id="aTy">如是恶众生，<a id="a-Tz"></a>　得于柔软意，</p>
  <p id="aU0">怖畏诸恶业，<a id="a-U1"></a>　安住慈善心。<a id="a-U2"></a>”</p>
 </body>
</html>