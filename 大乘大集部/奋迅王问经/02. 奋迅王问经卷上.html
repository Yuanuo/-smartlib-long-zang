<!doctype html>
<html id="z3IBTP7G5" data-ver="1383">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="大乘大集部">
  <meta period="元魏">
 </head>
 <body>
  <h1 id="a1">奋迅王问经卷上</h1>
  <p id="a2">如是我闻：<a id="a-3"></a>一时，<a id="a-4"></a>婆伽婆住舍婆提城祇陀树林给孤独园，<a id="a-5"></a>与大比丘众二万人俱，<a id="a-6"></a>菩萨摩诃萨一万人，<a id="a-7"></a>一生当得阿耨多罗三藐三菩提，<a id="a-8"></a>弥勒菩萨、<a id="a-9"></a>得大势菩萨、<a id="a-A"></a>师子意菩萨、<a id="a-B"></a>师子幢菩萨、<a id="a-C"></a>大幢菩萨等而为上首。<a id="a-D"></a>尔时，<a id="a-E"></a>众中有一菩萨摩诃萨，<a id="a-F"></a>名奋迅王，<a id="a-G"></a>在大会坐。<a id="a-H"></a>尔时，<a id="a-I"></a>世尊无量百千眷属围绕，<a id="a-J"></a>恭敬供养而为说法，<a id="a-K"></a>谓大乘者之所修行。</p>
  <p id="aL">尔时，<a id="a-M"></a>奋迅王菩萨摩诃萨，<a id="a-N"></a>从座而起，<a id="a-O"></a>整服右肩，<a id="a-P"></a>右膝著地，<a id="a-Q"></a>合掌向佛，<a id="a-R"></a>头面礼足，<a id="a-S"></a>白言：<a id="a-T"></a>“世尊，<a id="a-U"></a>我于今者，<a id="a-V"></a>欲以少法问于如来应正遍知。<a id="a-W"></a>唯愿世尊，<a id="a-X"></a>为我解说。<a id="a-Y"></a>”</p>
  <p id="aZ">佛告奋迅王菩萨摩诃萨言：<a id="a-a"></a>“奋迅王，<a id="a-b"></a>恣汝所问，<a id="a-c"></a>我为汝说。<a id="a-d"></a>奋迅王，<a id="a-e"></a>汝若问者，<a id="a-f"></a>随汝心意彼彼所问，<a id="a-g"></a>如是如是我为汝说，<a id="a-h"></a>令汝心喜。<a id="a-i"></a>”</p>
  <p id="aj">奋迅王菩萨言：<a id="a-k"></a>“如是，<a id="a-l"></a>世尊，<a id="a-m"></a>愿乐欲闻。<a id="a-n"></a>”</p>
  <p id="ao">奋迅王菩萨既蒙听许，<a id="a-p"></a>心大欢喜，<a id="a-q"></a>白佛言：<a id="a-r"></a>“世尊，<a id="a-s"></a>云何诸菩萨摩诃萨大乘奋迅？<a id="a-t"></a>复为众生说此大乘，<a id="a-u"></a>以彼奋迅破一切魔、<a id="a-v"></a>一切慢人、<a id="a-w"></a>一切诤人、<a id="a-x"></a>一切分别喜乐见人，<a id="a-y"></a>令住大乘大愿满足戒行成就，<a id="a-z"></a>得阿耨多罗三藐三菩提。<a id="a-10"></a>”</p>
  <p id="a11">佛告奋迅王菩萨摩诃萨言：<a id="a-12"></a>“善哉！<a id="a-13"></a>善哉！<a id="a-14"></a>奋迅王。<a id="a-15"></a>善哉！<a id="a-16"></a>奋迅王，<a id="a-17"></a>汝今善能问于如来如是之义，<a id="a-18"></a>当善忆念。<a id="a-19"></a>汝奋迅王，<a id="a-1A"></a>谛听！<a id="a-1B"></a>谛听！<a id="a-1C"></a>善思念之。<a id="a-1D"></a>我今为汝分别解说，<a id="a-1E"></a>如菩萨如大乘奋迅，<a id="a-1F"></a>复为众生说此大乘，<a id="a-1G"></a>以彼奋迅破一切魔、<a id="a-1H"></a>一切慢人、<a id="a-1I"></a>一切分别喜乐见人，<a id="a-1J"></a>令住大乘大愿满足戒行成就，<a id="a-1K"></a>得阿耨多罗三藐三菩提。<a id="a-1L"></a>”</p>
  <p id="a1M">奋迅王菩萨言：<a id="a-1N"></a>“如是，<a id="a-1O"></a>世尊，<a id="a-1P"></a>愿乐欲闻。<a id="a-1Q"></a>”</p>
  <p id="a1R">佛告奋迅王菩萨摩诃萨言：<a id="a-1S"></a>“奋迅王，<a id="a-1T"></a>有四种奋迅。<a id="a-1U"></a>何等为四？<a id="a-1V"></a>一者、<a id="a-1W"></a>戒奋迅，<a id="a-1X"></a>二者、<a id="a-1Y"></a>通奋迅，<a id="a-1Z"></a>三者、<a id="a-1a"></a>智奋迅，<a id="a-1b"></a>四者、<a id="a-1c"></a>慧奋迅。<a id="a-1d"></a>奋迅王，<a id="a-1e"></a>此是菩萨四种奋迅。</p>
  <p id="a1f">“奋迅王，<a id="a-1g"></a>何者戒奋迅？<a id="a-1h"></a>此菩萨戒具足，<a id="a-1i"></a>谓不缺戒、<a id="a-1j"></a>不穿戒、<a id="a-1k"></a>不杂戒、<a id="a-1l"></a>不分别戒、<a id="a-1m"></a>不悔戒、<a id="a-1n"></a>不毁戒、<a id="a-1o"></a>不热戒、<a id="a-1p"></a>善护戒、<a id="a-1q"></a>智赞戒、<a id="a-1r"></a>顺道戒、<a id="a-1s"></a>成就他法戒、<a id="a-1t"></a>护一切法戒、<a id="a-1u"></a>喜爱戒、<a id="a-1v"></a>不依一切有道生戒、<a id="a-1w"></a>安住奢摩他戒、<a id="a-1x"></a>随顺毗婆舍那戒、<a id="a-1y"></a>深法解脱戒、<a id="a-1z"></a>不退通戒、<a id="a-20"></a>空无相无愿戒、<a id="a-21"></a>清净寂静戒、<a id="a-22"></a>说佛法僧戒、<a id="a-23"></a>不舍一切众生戒、<a id="a-24"></a>慈护心戒、<a id="a-25"></a>大悲根戒、<a id="a-26"></a>信清净戒、<a id="a-27"></a>不分别威仪戒、<a id="a-28"></a>头陀功德戒、<a id="a-29"></a>福德田戒、<a id="a-2A"></a>毕竟净戒、<a id="a-2B"></a>不断如来种戒、<a id="a-2C"></a>护法种戒、<a id="a-2D"></a>见圣僧戒、<a id="a-2E"></a>善住菩提心戒、<a id="a-2F"></a>六波罗蜜住戒、<a id="a-2G"></a>修行念处正勤神足根力菩提八圣道戒、<a id="a-2H"></a>生一切菩提分法戒。<a id="a-2I"></a>奋迅王，<a id="a-2J"></a>菩萨如是戒具足已大愿成就。<a id="a-2K"></a>彼云何愿戒具？<a id="a-2L"></a>菩萨劫尽烧时，<a id="a-2M"></a>火满三千大千世界，<a id="a-2N"></a>若如是愿此大寂灭，<a id="a-2O"></a>火即寂灭。<a id="a-2P"></a>若欲令水满此三千大千世界，<a id="a-2Q"></a>水即充满；<a id="a-2R"></a>欲令华满，<a id="a-2S"></a>即随意满；<a id="a-2T"></a>欲令宝满，<a id="a-2U"></a>即时满中一切珍宝。<a id="a-2V"></a>又若欲令恒河沙等诸世界中须弥山王彼一切山为一山者，<a id="a-2W"></a>即为一山。<a id="a-2X"></a>奋迅王，<a id="a-2Y"></a>菩萨如是戒具足已，<a id="a-2Z"></a>若欲令彼恒河沙等诸世界中所有大海彼一切海为一海者，<a id="a-2a"></a>即为一海。<a id="a-2b"></a>彼住戒力，<a id="a-2c"></a>随心所愿皆悉成就，<a id="a-2d"></a>一切所念无不随意。<a id="a-2e"></a>奋迅王，<a id="a-2f"></a>住戒菩萨如是奋迅。<a id="a-2g"></a>若人住戒随愿成就，<a id="a-2h"></a>所谓阿耨多罗三藐三菩提。</p>
  <p id="a2i">“奋迅王，<a id="a-2j"></a>过去久远过阿僧祇阿僧祇劫，<a id="a-2k"></a>无量大劫不可思议。<a id="a-2l"></a>彼时有佛，<a id="a-2m"></a>号曰光明无垢光王如来、<a id="a-2n"></a>应、<a id="a-2o"></a>正遍知、<a id="a-2p"></a>明行足、<a id="a-2q"></a>善逝、<a id="a-2r"></a>世间解、<a id="a-2s"></a>无上士、<a id="a-2t"></a>调御丈夫、<a id="a-2u"></a>天人师、<a id="a-2v"></a>佛世尊，<a id="a-2w"></a>出现于世。<a id="a-2x"></a>奋迅王，<a id="a-2y"></a>彼时光明无垢光王如来法中，<a id="a-2z"></a>有一菩萨名金刚齐，<a id="a-30"></a>安住戒力善清净戒。<a id="a-31"></a>彼金刚齐阿兰若处经行精进，<a id="a-32"></a>乐修圣法欲满佛法。<a id="a-33"></a>彼金刚齐如是观察：<a id="a-34"></a>‘若不分别一切法者乃得名戒。<a id="a-35"></a>若不喜乐一切物者乃得名戒。<a id="a-36"></a>若能寂灭一切烦恼乃得名戒。<a id="a-37"></a>若身镜像平等知者乃得名戒。<a id="a-38"></a>若于语言响声平等乃得名戒。<a id="a-39"></a>若观心法如幻无异乃得名戒。<a id="a-3A"></a>若善不善二法不二乃得名戒。<a id="a-3B"></a>若不净观除灭贪欲乃得名戒。<a id="a-3C"></a>若慈悲观除灭嗔恚乃得名戒。<a id="a-3D"></a>若以智慧灭除愚痴乃得名戒。<a id="a-3E"></a>若不分别贪欲嗔痴乃得名戒。<a id="a-3F"></a>若分别见一切诸法不分别者乃得名戒。<a id="a-3G"></a>若非我见非众生见，<a id="a-3H"></a>亦非命见富伽罗见，<a id="a-3I"></a>亦非常见乃得名戒。<a id="a-3J"></a>若一切法不和合行乃得名戒。<a id="a-3K"></a>若于一切心不惊怖乃得名戒。<a id="a-3L"></a>若于三界心不依止乃得名戒。<a id="a-3M"></a>若信诸法一切不生乃得名戒。<a id="a-3N"></a>若心信解不生法忍乃得名戒。<a id="a-3O"></a>若不希望财利供养乃得名戒。<a id="a-3P"></a>若不畏空乃得名戒。<a id="a-3Q"></a>若修无相乃得名戒。<a id="a-3R"></a>若离愿求乃得名戒。<a id="a-3S"></a>若于戒聚心不取戒乃得名戒。<a id="a-3T"></a>若不自戒持聚自高陵蔑他人乃得名戒。<a id="a-3U"></a>若于诸入不赞叹者乃得名戒。<a id="a-3V"></a>若于境界不行不著乃得名戒。<a id="a-3W"></a>若于五阴法阴平等乃得名戒。<a id="a-3X"></a>若于界中法界平等乃得名戒。<a id="a-3Y"></a>若不诤讼乃得名戒。<a id="a-3Z"></a>若不休息一切善法乃得名戒。<a id="a-3a"></a>若毕竟知一切诸法皆悉寂灭，<a id="a-3b"></a>知寂灭已身则正行乃得名戒。<a id="a-3c"></a>’</p>
  <p id="a3d">“奋迅王，<a id="a-3e"></a>尔时金刚齐菩萨，<a id="a-3f"></a>以如是法住戒成就，<a id="a-3g"></a>修行圣法勤行精进不离正观。<a id="a-3h"></a>魔子名遮，<a id="a-3i"></a>见彼比丘以如是法住戒成就，<a id="a-3j"></a>修行圣法勤行精进，<a id="a-3k"></a>不离正观如是经行，<a id="a-3l"></a>将诸军众八万四千，<a id="a-3m"></a>一切著钾自隐其身，<a id="a-3n"></a>到比丘所而求其便，<a id="a-3o"></a>经一千年随比丘行。<a id="a-3p"></a>彼魔如是于一千年，<a id="a-3q"></a>而彼比丘无有一念乱心可得。<a id="a-3r"></a>彼魔如是伺其心乱，<a id="a-3s"></a>若得乱心则与障碍怖畏恼乱。<a id="a-3t"></a>尔时遮魔并其军众，<a id="a-3u"></a>经一千年求便不得。<a id="a-3v"></a>复自现身，<a id="a-3w"></a>皆执刀槊种种器仗，<a id="a-3x"></a>在彼比丘面前，<a id="a-3y"></a>怖吓欲令惊畏。<a id="a-3z"></a>彼金刚齐菩萨比丘，<a id="a-40"></a>见魔军众手执刀槊种种器仗怖吓之已，<a id="a-41"></a>即作誓言：<a id="a-42"></a>‘我今真实于此法中，<a id="a-43"></a>正观修行清净戒聚，<a id="a-44"></a>此事若实，<a id="a-45"></a>诸魔眷属手执刀槊种种器仗，<a id="a-46"></a>一切变为忧钵罗华、<a id="a-47"></a>钵头摩华、<a id="a-48"></a>拘物头华、<a id="a-49"></a>分陀利华、<a id="a-4A"></a>瞻婆迦华、<a id="a-4B"></a>苏摩那华、<a id="a-4C"></a>婆师迦华，<a id="a-4D"></a>种种华鬘。<a id="a-4E"></a>此天魔身一切军众，<a id="a-4F"></a>如我形色正住威仪。<a id="a-4G"></a>’奋迅王，<a id="a-4H"></a>金刚齐菩萨比丘作是誓已，<a id="a-4I"></a>一切魔军所执刀槊种种器仗，<a id="a-4J"></a>即时变成种种妙色无量种色杂色华鬘，<a id="a-4K"></a>有善妙香，<a id="a-4L"></a>见闻心爱可喜殊特，<a id="a-4M"></a>一切魔身色相形服如彼比丘，<a id="a-4N"></a>一切皆如出家举动，<a id="a-4O"></a>身著袈裟剃除须发自他皆见。</p>
  <p id="a4P">“奋迅王，<a id="a-4Q"></a>尔时遮魔，<a id="a-4R"></a>见彼比丘胜神通已，<a id="a-4S"></a>生希有心，<a id="a-4T"></a>并诸军众礼彼比丘金刚齐足，<a id="a-4U"></a>问言：<a id="a-4V"></a>‘大仙，<a id="a-4W"></a>汝得何法住神通力能如是耶？<a id="a-4X"></a>’奋迅王，<a id="a-4Y"></a>时金刚齐菩萨比丘，<a id="a-4Z"></a>答遮魔言：<a id="a-4a"></a>‘大仙当知，<a id="a-4b"></a>如是法者非有得住，<a id="a-4c"></a>以一切法不可得故。<a id="a-4d"></a>大仙当知，<a id="a-4e"></a>身口意等皆无依止，<a id="a-4f"></a>此无依止是我所住，<a id="a-4g"></a>以一切法无依止住。<a id="a-4h"></a>大仙当知，<a id="a-4i"></a>如是住者，<a id="a-4j"></a>非有相住非无相住，<a id="a-4k"></a>如是名住。<a id="a-4l"></a>如是住者非有法住无住无处，<a id="a-4m"></a>故名为住。<a id="a-4n"></a>’</p>
  <p id="a4o">“尔时，<a id="a-4p"></a>遮魔语金刚齐菩萨比丘，<a id="a-4q"></a>作如是言：<a id="a-4r"></a>‘我一千年观汝心行，<a id="a-4s"></a>常求汝便而不能得。<a id="a-4t"></a>’时金刚齐菩萨比丘语言：<a id="a-4u"></a>‘大仙，<a id="a-4v"></a>假使汝于恒河沙劫，<a id="a-4w"></a>求我心行亦不能得。<a id="a-4x"></a>何以故？<a id="a-4y"></a>心不在内亦不在外，<a id="a-4z"></a>不在二处不在中间。<a id="a-50"></a>又复大仙，<a id="a-51"></a>幻人心行汝得不耶？<a id="a-52"></a>’魔言：<a id="a-53"></a>‘比丘，<a id="a-54"></a>不可得也。<a id="a-55"></a>彼幻人者无心无思，<a id="a-56"></a>何处可得？<a id="a-57"></a>’菩萨比丘答言：<a id="a-58"></a>‘大仙，<a id="a-59"></a>如来常说一切诸法皆如幻相，<a id="a-5A"></a>无心可得，<a id="a-5B"></a>无思可得。<a id="a-5C"></a>’魔言：<a id="a-5D"></a>‘比丘，<a id="a-5E"></a>若汝无心无思可得，<a id="a-5F"></a>汝云何行若去若来？<a id="a-5G"></a>又复云何有所言说？<a id="a-5H"></a>’菩萨比丘答言：<a id="a-5I"></a>‘大仙，<a id="a-5J"></a>如幻人行，<a id="a-5K"></a>若来若去有所言说，<a id="a-5L"></a>我如是行，<a id="a-5M"></a>如是去来，<a id="a-5N"></a>如是言说。<a id="a-5O"></a>’</p>
  <p id="a5P">“魔言：<a id="a-5Q"></a>‘比丘，<a id="a-5R"></a>若如是者汝勤精进，<a id="a-5S"></a>安住持戒修行圣法，<a id="a-5T"></a>如是发行何所希求？<a id="a-5U"></a>’比丘答言：<a id="a-5V"></a>‘无发无行，<a id="a-5W"></a>无处希求。<a id="a-5X"></a>’魔言：<a id="a-5Y"></a>‘云何无发无行，<a id="a-5Z"></a>无处希求？<a id="a-5a"></a>’比丘答言：<a id="a-5b"></a>‘如是处者，<a id="a-5c"></a>无有人去，<a id="a-5d"></a>无有人来，<a id="a-5e"></a>无人当去。<a id="a-5f"></a>大仙当知，<a id="a-5g"></a>无发无行名为无愿。<a id="a-5h"></a>又复大仙，<a id="a-5i"></a>若汝问言：<a id="a-5j"></a>汝勤精进安住持戒修行圣法，<a id="a-5k"></a>如是发行何所希求？<a id="a-5l"></a>如是问者，<a id="a-5m"></a>汝今当听：<a id="a-5n"></a>我此求者，<a id="a-5o"></a>非色生求非色灭求非色处求，<a id="a-5p"></a>如是非受非想非行非识生求非识灭求非识处求，<a id="a-5q"></a>至一切法亦非生求亦非灭求亦非处求。<a id="a-5r"></a>大仙当知，<a id="a-5s"></a>若彼正处非色所摄，<a id="a-5t"></a>如是非受非想非行非识所摄是我求处。<a id="a-5u"></a>我求彼处，<a id="a-5v"></a>若不可见是我求处。<a id="a-5w"></a>若彼正处非色所摄，<a id="a-5x"></a>如是非受非想非行非识所摄，<a id="a-5y"></a>如是正处是我求处，<a id="a-5z"></a>而我不见彼我求处。<a id="a-60"></a>大仙当知，<a id="a-61"></a>如圣人求，<a id="a-62"></a>我如是求。<a id="a-63"></a>’</p>
  <p id="a64">“魔言：<a id="a-65"></a>‘比丘，<a id="a-66"></a>彼圣人处云何而求？<a id="a-67"></a>’菩萨比丘答言：<a id="a-68"></a>‘大仙，<a id="a-69"></a>若凡夫法、<a id="a-6A"></a>若佛法，<a id="a-6B"></a>此一切法平等不二。<a id="a-6C"></a>若学法、<a id="a-6D"></a>若无学法、<a id="a-6E"></a>若佛法，<a id="a-6F"></a>此一切法平等不二。<a id="a-6G"></a>若缘觉法、<a id="a-6H"></a>若佛法，<a id="a-6I"></a>此一切法平等不二。<a id="a-6J"></a>若过去法、<a id="a-6K"></a>若未来法、<a id="a-6L"></a>若现在法，<a id="a-6M"></a>此一切法平等不二。<a id="a-6N"></a>不生平等是故平等，<a id="a-6O"></a>不出平等是故平等，<a id="a-6P"></a>不灭平等是故平等。<a id="a-6Q"></a>若人不舍如是平等彼修平等，<a id="a-6R"></a>是故能为众生说法。<a id="a-6S"></a>大仙当知，<a id="a-6T"></a>如是正处我如是求。<a id="a-6U"></a>大仙当知，<a id="a-6V"></a>如是正处非欲界处、<a id="a-6W"></a>非色界处、<a id="a-6X"></a>非无色界处。<a id="a-6Y"></a>若人如是住平等者，<a id="a-6Z"></a>如法不动，<a id="a-6a"></a>非行不行，<a id="a-6b"></a>非他令行。<a id="a-6c"></a>大仙当知，<a id="a-6d"></a>此名正处。<a id="a-6e"></a>如彼发行，<a id="a-6f"></a>一切诸法如是发行；<a id="a-6g"></a>如法界发行，<a id="a-6h"></a>一切诸法如是发行；<a id="a-6i"></a>如实际发行，<a id="a-6j"></a>一切诸法如是发行。<a id="a-6k"></a>若如是求，<a id="a-6l"></a>彼人如是不见行处，<a id="a-6m"></a>心不喜乐故名正处。<a id="a-6n"></a>’</p>
  <p id="a6o">“尔时，<a id="a-6p"></a>遮魔语金刚齐菩萨比丘，<a id="a-6q"></a>作如是言：<a id="a-6r"></a>‘此正修行为何所得？<a id="a-6s"></a>’比丘答言：<a id="a-6t"></a>‘我此正修得无所得，<a id="a-6u"></a>无无所得平等满足。<a id="a-6v"></a>又汝问言得何法者：<a id="a-6w"></a>若有所得非正修行，<a id="a-6x"></a>以离慢故名正修行，<a id="a-6y"></a>正修行者无所得法，<a id="a-6z"></a>言正修者则无所修。<a id="a-70"></a>’</p>
  <p id="a71">“尔时，<a id="a-72"></a>遮魔问金刚齐菩萨比丘，<a id="a-73"></a>作如是言：<a id="a-74"></a>‘此戒具足为何所求？<a id="a-75"></a>’比丘答言：<a id="a-76"></a>‘我住此戒，<a id="a-77"></a>为求阿耨多罗三藐三菩提觉，<a id="a-78"></a>得不灭法得不生法。<a id="a-79"></a>’魔言：<a id="a-7A"></a>‘菩提为何所觉？<a id="a-7B"></a>’比丘答言：<a id="a-7C"></a>‘色平等觉是菩提觉，<a id="a-7D"></a>受想行识悉平等觉，<a id="a-7E"></a>一切诸法悉平等觉，<a id="a-7F"></a>是菩提觉。<a id="a-7G"></a>’魔言：<a id="a-7H"></a>‘比丘，<a id="a-7I"></a>彼菩提者于何处求？<a id="a-7J"></a>’答言：<a id="a-7K"></a>‘大仙，<a id="a-7L"></a>言菩提者身见中求。<a id="a-7M"></a>’魔又问言：<a id="a-7N"></a>‘云何而求？<a id="a-7O"></a>’比丘答言：<a id="a-7P"></a>‘菩提非起身见非起，<a id="a-7Q"></a>如求身见菩提亦尔，<a id="a-7R"></a>我如是求。<a id="a-7S"></a>’</p>
  <p id="a7T">“尔时，<a id="a-7U"></a>遮魔问金刚齐菩萨比丘，<a id="a-7V"></a>作如是言：<a id="a-7W"></a>‘汝师是谁？<a id="a-7X"></a>何人教汝如是辩才？<a id="a-7Y"></a>’答言：<a id="a-7Z"></a>‘大仙，<a id="a-7a"></a>不嗔自身得菩提者，<a id="a-7b"></a>彼是我师。<a id="a-7c"></a>若不住染不住净者，<a id="a-7d"></a>彼是我师。<a id="a-7e"></a>若何等人，<a id="a-7f"></a>识不住常不住无常，<a id="a-7g"></a>彼是我师。<a id="a-7h"></a>若有人来从其闻法，<a id="a-7i"></a>谓不住法不分别法，<a id="a-7j"></a>如是闻已得度痴海，<a id="a-7k"></a>彼是我师。<a id="a-7l"></a>若智能知一切诸法非次第知，<a id="a-7m"></a>彼是我师。<a id="a-7n"></a>若能遍知一切言语，<a id="a-7o"></a>非次第知而不分别，<a id="a-7p"></a>彼是我师。<a id="a-7q"></a>若一切法不生不出转圣法轮，<a id="a-7r"></a>彼是我师。<a id="a-7s"></a>若非彼住亦非此住非中间住，<a id="a-7t"></a>彼是我师。<a id="a-7u"></a>若说一切诸法不生而自生者，<a id="a-7v"></a>彼是我师。<a id="a-7w"></a>若说一切诸法不灭而自灭者，<a id="a-7x"></a>彼是我师。<a id="a-7y"></a>我于彼师得如是辩。<a id="a-7z"></a>’</p>
  <p id="a80">“魔言：<a id="a-81"></a>‘比丘，<a id="a-82"></a>云何如来转于法轮？<a id="a-83"></a>’比丘答言：<a id="a-84"></a>‘非是色转，<a id="a-85"></a>非色真如，<a id="a-86"></a>非是色法，<a id="a-87"></a>非是色空，<a id="a-88"></a>非色无相，<a id="a-89"></a>非色无愿，<a id="a-8A"></a>非色寂静，<a id="a-8B"></a>非是色离，<a id="a-8C"></a>非色不生，<a id="a-8D"></a>非色本性，<a id="a-8E"></a>非色自体，<a id="a-8F"></a>非自体转，<a id="a-8G"></a>非是不转；<a id="a-8H"></a>如是次第，<a id="a-8I"></a>受想行识非转不转，<a id="a-8J"></a>识如识法，<a id="a-8K"></a>识空无相无愿寂静，<a id="a-8L"></a>识离不生本性自体非转不转。<a id="a-8M"></a>如来法轮如是而转，<a id="a-8N"></a>一切法轮是则轮转，<a id="a-8O"></a>彼法轮转若或不转，<a id="a-8P"></a>无量法界报际不舍。<a id="a-8Q"></a>彼法轮转若人能知，<a id="a-8R"></a>于如是人彼轮则转。<a id="a-8S"></a>’</p>
  <p id="a8T">“尔时，<a id="a-8U"></a>遮魔并诸军众，<a id="a-8V"></a>与金刚齐菩萨比丘以为弟子，<a id="a-8W"></a>作如是言：<a id="a-8X"></a>‘今我等众归依仁者。<a id="a-8Y"></a>’彼比丘言：<a id="a-8Z"></a>‘勿归依我！<a id="a-8a"></a>汝当归依光明无垢光王如来，<a id="a-8b"></a>此所说法是彼佛法。<a id="a-8c"></a>’彼言：<a id="a-8d"></a>‘去来当共相随至如来所。<a id="a-8e"></a>’时金刚齐菩萨比丘，<a id="a-8f"></a>即与遮魔八万四千诸魔众俱，<a id="a-8g"></a>往诣世尊光明无垢光王佛所，<a id="a-8h"></a>到佛所已头面礼足，<a id="a-8i"></a>合掌向佛住在一面。<a id="a-8j"></a>时彼如来为彼魔众，<a id="a-8k"></a>说此住戒次第乃至修行圣法，<a id="a-8l"></a>如法而说。<a id="a-8m"></a>如是诸魔，<a id="a-8n"></a>一切不退阿耨多罗三藐三菩提。</p>
  <p id="a8o">“奋迅王，<a id="a-8p"></a>汝意云何？<a id="a-8q"></a>彼金刚齐菩萨比丘，<a id="a-8r"></a>岂异人乎？<a id="a-8s"></a>莫作异观！<a id="a-8t"></a>何以故？<a id="a-8u"></a>汝身即是彼金刚齐菩萨比丘，<a id="a-8v"></a>持地菩萨是彼遮魔。<a id="a-8w"></a>奋迅王，<a id="a-8x"></a>此是菩萨戒奋迅。<a id="a-8y"></a>菩萨得是戒奋迅已，<a id="a-8z"></a>不可思议胜愿亦现，<a id="a-90"></a>成熟无量众生菩提，<a id="a-91"></a>破坏魔怨，<a id="a-92"></a>速得阿耨多罗三藐三菩提觉。</p>
  <p id="a93">“奋迅王，<a id="a-94"></a>何者菩萨通奋迅？<a id="a-95"></a>云何名为通奋迅耶？<a id="a-96"></a>奋迅王，<a id="a-97"></a>彼有五种。<a id="a-98"></a>何等为五？<a id="a-99"></a>一者、<a id="a-9A"></a>天眼，<a id="a-9B"></a>二者、<a id="a-9C"></a>天耳，<a id="a-9D"></a>三者、<a id="a-9E"></a>知他心，<a id="a-9F"></a>四者、<a id="a-9G"></a>念宿命，<a id="a-9H"></a>五者、<a id="a-9I"></a>神通。</p>
  <p id="a9J">“奋迅王，<a id="a-9K"></a>何者菩萨天眼通奋迅？<a id="a-9L"></a>若有眼根壁所不障，<a id="a-9M"></a>树木山林、<a id="a-9N"></a>须弥轮山、<a id="a-9O"></a>世界中山不能作障。<a id="a-9P"></a>彼无障眼，<a id="a-9Q"></a>能见十方无量无数诸佛世界如一世界，<a id="a-9R"></a>于有物处视若虚空，<a id="a-9S"></a>彼此世界皆悉不障，<a id="a-9T"></a>平等一见彼佛世界，<a id="a-9U"></a>诸佛世尊诸声闻众之所围绕，<a id="a-9V"></a>一切皆见一切佛，<a id="a-9W"></a>一佛信解一切法界，<a id="a-9X"></a>不坏修故。<a id="a-9Y"></a>若见一佛一切佛皆悉清净，<a id="a-9Z"></a>见一切佛一佛清净，<a id="a-9a"></a>如是若以见佛清净自入清净。<a id="a-9b"></a>彼若以是自入清净，<a id="a-9c"></a>则一切法皆见清净。<a id="a-9d"></a>自见清净、<a id="a-9e"></a>法见清净二相不取，<a id="a-9f"></a>若彼世尊诸声闻见，<a id="a-9g"></a>见佛清净见诸声闻则不异见，<a id="a-9h"></a>彼见声闻即是见佛，<a id="a-9i"></a>彼见佛者即见声闻。<a id="a-9j"></a>若彼无量无边世界所有众生、<a id="a-9k"></a>众生所摄，<a id="a-9l"></a>若地狱身、<a id="a-9m"></a>若畜生身、<a id="a-9n"></a>若饿鬼身、<a id="a-9o"></a>若人天身、<a id="a-9p"></a>若阿修罗、<a id="a-9q"></a>若欲界行，<a id="a-9r"></a>除无色界，<a id="a-9s"></a>彼一切见若退若生若减若增，<a id="a-9t"></a>如是众生业报皆知。<a id="a-9u"></a>知见众生及知业报，<a id="a-9v"></a>而实不生众生之想，<a id="a-9w"></a>以知众生皆无我故。<a id="a-9x"></a>虽知业报无业报想，<a id="a-9y"></a>入一切法无业报故。<a id="a-9z"></a>彼人天眼见一切色，<a id="a-A0"></a>而于色相不取应知，<a id="a-A1"></a>以一切色皆无体故，<a id="a-A2"></a>一切色相知不实故，<a id="a-A3"></a>以一切色本际空故。<a id="a-A4"></a>彼人天眼，<a id="a-A5"></a>以何因缘能如是见？<a id="a-A6"></a>以智力故能如是见。<a id="a-A7"></a>如彼所见亦如是见，<a id="a-A8"></a>随自心欲一切不见。<a id="a-A9"></a>若心希望见一切色随心即见，<a id="a-AA"></a>非有少色眼所不见。<a id="a-AB"></a>彼人则于无量百千诸众生中，<a id="a-AC"></a>能修禅定解脱三昧三摩跋提，<a id="a-AD"></a>而彼众生眼所不见。<a id="a-AE"></a>何以故？<a id="a-AF"></a>如是菩萨以知真如法无我故。<a id="a-AG"></a>彼人希望若色界天微细之身、<a id="a-AH"></a>善妙之身、<a id="a-AI"></a>光明之身、<a id="a-AJ"></a>不相似身，<a id="a-AK"></a>现于彼天示菩萨身，<a id="a-AL"></a>能令彼天见菩萨身。<a id="a-AM"></a>如是菩萨见彼天身，<a id="a-AN"></a>若欲令天见菩萨身，<a id="a-AO"></a>及自见身即能令见。<a id="a-AP"></a>若欲令天自见其身不见菩萨，<a id="a-AQ"></a>彼即自见不见菩萨。<a id="a-AR"></a>若欲令天见菩萨身不见自身，<a id="a-AS"></a>即见菩萨不见自身。<a id="a-AT"></a>奋迅王，<a id="a-AU"></a>菩萨成就如是天眼。</p>
  <p id="aAV">“奋迅王，<a id="a-AW"></a>何者菩萨天耳通奋迅？<a id="a-AX"></a>彼菩萨成就天耳，<a id="a-AY"></a>乃至无量无边世界所有诸声，<a id="a-AZ"></a>天声、<a id="a-Aa"></a>龙声、<a id="a-Ab"></a>夜叉声、<a id="a-Ac"></a>乾闼婆声、<a id="a-Ad"></a>阿修罗声、<a id="a-Ae"></a>迦楼罗声、<a id="a-Af"></a>紧那罗声、<a id="a-Ag"></a>摩睺罗迦人非人声，<a id="a-Ah"></a>如是等声一切皆闻。<a id="a-Ai"></a>虽闻彼声不取自相及众生相，<a id="a-Aj"></a>不取声相而知一切音声之相。<a id="a-Ak"></a>虽闻音声于声声处信解不实，<a id="a-Al"></a>前声后声皆悉无声。<a id="a-Am"></a>如是通达，<a id="a-An"></a>彼声无处，<a id="a-Ao"></a>无处信解，<a id="a-Ap"></a>耳根识界则无障碍，<a id="a-Aq"></a>闻彼声已知彼声义。<a id="a-Ar"></a>何者声义？<a id="a-As"></a>谓一切声不可分别不可说者则是声义，<a id="a-At"></a>寂静义者一切声义。<a id="a-Au"></a>彼菩萨者顺行此义，<a id="a-Av"></a>闻一切声不生依止，<a id="a-Aw"></a>以一切法悉不生故。<a id="a-Ax"></a>若于十方无数世界，<a id="a-Ay"></a>于今现在现命现住诸佛世尊，<a id="a-Az"></a>彼一切佛有所说法，<a id="a-B0"></a>而彼菩萨天耳悉闻无障无碍，<a id="a-B1"></a>不取声处而闻一切说法音声，<a id="a-B2"></a>闻已受持无所忘失。<a id="a-B3"></a>云何不忘？<a id="a-B4"></a>若彼菩萨得一句者可得有忘，<a id="a-B5"></a>以彼菩萨不得一句是故无忘。<a id="a-B6"></a>彼菩萨闻有漏法闻无漏法，<a id="a-B7"></a>若闻常法闻无常法，<a id="a-B8"></a>闻世间法出世间法，<a id="a-B9"></a>善不善法、<a id="a-BA"></a>增法减法，<a id="a-BB"></a>若声闻法、<a id="a-BC"></a>若缘觉法、<a id="a-BD"></a>若大乘法，<a id="a-BE"></a>彼一切法一体一味，<a id="a-BF"></a>如是顺行，<a id="a-BG"></a>谓闻法已得离欲味，<a id="a-BH"></a>闻一切法一切境界不取不著。<a id="a-BI"></a>又复闻法一切相中不住不著，<a id="a-BJ"></a>一切法中随顺而行，<a id="a-BK"></a>于非法中不随顺行。<a id="a-BL"></a>何者为法？<a id="a-BM"></a>何者非法？<a id="a-BN"></a>法名离欲，<a id="a-BO"></a>法名无相，<a id="a-BP"></a>法名无为，<a id="a-BQ"></a>法名无处，<a id="a-BR"></a>不可譬喻，<a id="a-BS"></a>无尘无得，<a id="a-BT"></a>不生不出，<a id="a-BU"></a>此名为法。<a id="a-BV"></a>若如是法忆念分别，<a id="a-BW"></a>心想观察戏论取舍，<a id="a-BX"></a>此名非法。</p>
  <p id="aBY">“奋迅王，<a id="a-BZ"></a>彼菩萨唯取于义而不取语，<a id="a-Ba"></a>不为取语听法闻法，<a id="a-Bb"></a>为取义故是以听法。<a id="a-Bc"></a>云何取义？<a id="a-Bd"></a>若见空义不取不著，<a id="a-Be"></a>若无相义不取不著，<a id="a-Bf"></a>若无愿义不取不著，<a id="a-Bg"></a>是名取义。<a id="a-Bh"></a>彼若取义而听于法，<a id="a-Bi"></a>于所取义不生分别，<a id="a-Bj"></a>于不分别亦不分别，<a id="a-Bk"></a>如是菩萨于诸佛所如是听法。<a id="a-Bl"></a>又奋迅王，<a id="a-Bm"></a>彼菩萨随顺了义修多罗义，<a id="a-Bn"></a>不随不了修多罗义。<a id="a-Bo"></a>彼了义者，<a id="a-Bp"></a>其义云何？<a id="a-Bq"></a>以彼一切修多罗义皆是了义。<a id="a-Br"></a>修多罗义皆随顺说无异义故，<a id="a-Bs"></a>一切了义修多罗义不可说故，<a id="a-Bt"></a>如是了义修多罗义，<a id="a-Bu"></a>彼随顺行。<a id="a-Bv"></a>若于了义修多罗义，<a id="a-Bw"></a>不随顺者则非了义。<a id="a-Bx"></a>以何因缘非了义耶？<a id="a-By"></a>若不了义修多罗义，<a id="a-Bz"></a>于彼了义修多罗义不相随顺，<a id="a-C0"></a>与彼了义则不相应。<a id="a-C1"></a>以何因缘而不相应？<a id="a-C2"></a>不随顺故离彼法行。<a id="a-C3"></a>所随顺者谓声随顺，<a id="a-C4"></a>如是了义修多罗者非声随顺。<a id="a-C5"></a>何以故？<a id="a-C6"></a>以彼了义不可说故彼无处著，<a id="a-C7"></a>如是菩萨善知一切不了义法皆如了义。<a id="a-C8"></a>奋迅王，<a id="a-C9"></a>此义如是随顺了义修多罗义，<a id="a-CA"></a>如是随顺一切了义修多罗义。<a id="a-CB"></a>又奋迅王，<a id="a-CC"></a>彼菩萨从佛世尊听闻法已，<a id="a-CD"></a>唯取于智而不取识。<a id="a-CE"></a>何以故？<a id="a-CF"></a>以识知故，<a id="a-CG"></a>以如幻故，<a id="a-CH"></a>不可取故，<a id="a-CI"></a>无自体故，<a id="a-CJ"></a>以无色故，<a id="a-CK"></a>不可见故，<a id="a-CL"></a>无障碍故，<a id="a-CM"></a>若如是知则是智知。<a id="a-CN"></a>是故菩萨唯取于智而不取识。<a id="a-CO"></a>识为他知如是知识，<a id="a-CP"></a>于识于智皆不贪著，<a id="a-CQ"></a>以识真如说智真如。<a id="a-CR"></a>奋迅王，<a id="a-CS"></a>若菩萨唯取于智不取识者，<a id="a-CT"></a>不为众生说于识法。<a id="a-CU"></a>此天耳通奋迅，<a id="a-CV"></a>得已得此智界。<a id="a-CW"></a>又奋迅王，<a id="a-CX"></a>彼菩萨富伽罗语相应法说，<a id="a-CY"></a>唯取于法而不取人。<a id="a-CZ"></a>何以故？<a id="a-Ca"></a>奋迅王，<a id="a-Cb"></a>若实有人、<a id="a-Cc"></a>众生，<a id="a-Cd"></a>毕竟于佛法中不可清净不可解脱。<a id="a-Ce"></a>奋迅王，<a id="a-Cf"></a>若如是者一切诸法毕竟无人，<a id="a-Cg"></a>佛依世间是故说人，<a id="a-Ch"></a>而实诸法一切无人，<a id="a-Ci"></a>如是菩萨唯取于法而不取人。</p>
  <p id="aCj">“奋迅王，<a id="a-Ck"></a>法名法界，<a id="a-Cl"></a>此法界者名不生界。<a id="a-Cm"></a>奋迅王，<a id="a-Cn"></a>不生界者名不出界。<a id="a-Co"></a>奋迅王，<a id="a-Cp"></a>所言名者以不可说，<a id="a-Cq"></a>是故名名。<a id="a-Cr"></a>何以故？<a id="a-Cs"></a>依彼彼名知彼彼法，<a id="a-Ct"></a>彼彼法中名不可得，<a id="a-Cu"></a>若不可得随人情故强说言语，<a id="a-Cv"></a>一切言语皆随俗说。<a id="a-Cw"></a>若我知语彼是佛语，<a id="a-Cx"></a>若起意相非是佛语。<a id="a-Cy"></a>佛语无意，<a id="a-Cz"></a>以无语故名为佛语。<a id="a-D0"></a>若入佛语彼入非语，<a id="a-D1"></a>若入非语彼入佛语。<a id="a-D2"></a>若欲入语应入佛语，<a id="a-D3"></a>欲入佛语，<a id="a-D4"></a>取说人语、<a id="a-D5"></a>取说法语，<a id="a-D6"></a>若如是取不入佛语。<a id="a-D7"></a>何处不二亦无不二，<a id="a-D8"></a>彼是佛语。<a id="a-D9"></a>何处有声及以无声，<a id="a-DA"></a>彼非佛语。<a id="a-DB"></a>若不可说非不可说，<a id="a-DC"></a>彼是佛语。<a id="a-DD"></a>如是，<a id="a-DE"></a>奋迅王，<a id="a-DF"></a>若菩萨入佛语者，<a id="a-DG"></a>彼则名为得天耳通，<a id="a-DH"></a>一切音声随顺证法得佛菩提。<a id="a-DI"></a>奋迅王，<a id="a-DJ"></a>此是菩萨第二通智所谓天耳。</p>
  <p id="aDK">“又奋迅王，<a id="a-DL"></a>菩萨复得他心通智，<a id="a-DM"></a>于他众生他富伽罗知心知思，<a id="a-DN"></a>彼人如是入大众中而为说法，<a id="a-DO"></a>初如是观众会之心，<a id="a-DP"></a>何者众生，<a id="a-DQ"></a>有何深心，<a id="a-DR"></a>何所修行，<a id="a-DS"></a>何因何相，<a id="a-DT"></a>既观察已如应说法，<a id="a-DU"></a>自心净故能入一切众会净心。<a id="a-DV"></a>奋迅王，<a id="a-DW"></a>譬如镜轮以清净故现如是色，<a id="a-DX"></a>若青黄等若形若相，<a id="a-DY"></a>彼相似见不增不减，<a id="a-DZ"></a>镜轮净故，<a id="a-Da"></a>而彼镜轮无所分别而示众像。<a id="a-Db"></a>奋迅王，<a id="a-Dc"></a>菩萨如是自心清净，<a id="a-Dd"></a>自法界轮如是相似众生心行种种异生彼一切知，<a id="a-De"></a>而彼菩萨心亦不坏。<a id="a-Df"></a>彼众会中若人欲行，<a id="a-Dg"></a>知彼人心，<a id="a-Dh"></a>知离欲心。<a id="a-Di"></a>何以故？<a id="a-Dj"></a>以心本性无欲染故。<a id="a-Dk"></a>彼众会中有嗔痴行，<a id="a-Dl"></a>知彼人心，<a id="a-Dm"></a>知离痴心。<a id="a-Dn"></a>何以故？<a id="a-Do"></a>以心本性无嗔痴故。<a id="a-Dp"></a>若复有人信声闻乘，<a id="a-Dq"></a>彼人心行菩萨能知法界不下；<a id="a-Dr"></a>若复有人信缘觉乘，<a id="a-Ds"></a>彼人心行菩萨能知法界不减；<a id="a-Dt"></a>彼众会中若复有人心行大乘，<a id="a-Du"></a>彼人心行菩萨能知法界不增；<a id="a-Dv"></a>知彼众生心行界已而为说法，<a id="a-Dw"></a>然不分别心之本性，<a id="a-Dx"></a>如应说法令住诸乘。<a id="a-Dy"></a>于一切界不破坏中，<a id="a-Dz"></a>一切众生若干种行皆悉遍知。<a id="a-E0"></a>彼菩萨心自心观察，<a id="a-E1"></a>非心相续亦非断灭；<a id="a-E2"></a>然彼菩萨以相续心，<a id="a-E3"></a>而能遍知一切众生心亦如是。<a id="a-E4"></a>若界心界如知彼界，<a id="a-E5"></a>法界亦尔不一不二。<a id="a-E6"></a>如是，<a id="a-E7"></a>奋迅王，<a id="a-E8"></a>菩萨得是他心通智，<a id="a-E9"></a>以得通故则名通人，<a id="a-EA"></a>一切天人之所识知。</p>
  <p id="aEB">“又奋迅王，<a id="a-EC"></a>菩萨复得宿命通智，<a id="a-ED"></a>以三昧根能知过去恒河沙劫自他宿命忆念不忘，<a id="a-EE"></a>如是知已然后说法。<a id="a-EF"></a>如是忆念：<a id="a-EG"></a>我于某处如是名字，<a id="a-EH"></a>曾如是生，<a id="a-EI"></a>如是命量，<a id="a-EJ"></a>如是受乐，<a id="a-EK"></a>如是受苦。<a id="a-EL"></a>自心能知他众生心，<a id="a-EM"></a>知此众生前因善根，<a id="a-EN"></a>知此众生善根因力，<a id="a-EO"></a>知此众生善根缘力，<a id="a-EP"></a>知此众生声闻乘因，<a id="a-EQ"></a>知此众生缘觉乘因，<a id="a-ER"></a>知此众生有大乘因。<a id="a-ES"></a>知彼众生前因缘已，<a id="a-ET"></a>然后乃为如是众生如应说法。<a id="a-EU"></a>彼菩萨自知宿命，<a id="a-EV"></a>知宿命已后复能知本修具足，<a id="a-EW"></a>自知过去于几佛所种诸善根。<a id="a-EX"></a>若彼善根前已愿取阿耨多罗三藐三菩提，<a id="a-EY"></a>如是忆念诸善根已，<a id="a-EZ"></a>复更发愿。<a id="a-Ea"></a>彼菩萨念本宿命，<a id="a-Eb"></a>而于过去一切诸法，<a id="a-Ec"></a>心不分别不著不取，<a id="a-Ed"></a>于前后行心不分别，<a id="a-Ee"></a>于后前行心不分别，<a id="a-Ef"></a>于一切法不分别处，<a id="a-Eg"></a>若去若来。<a id="a-Eh"></a>菩萨忆念过去世已，<a id="a-Ei"></a>然于过去不取不著；<a id="a-Ej"></a>虽知未来，<a id="a-Ek"></a>然于未来亦不取著；<a id="a-El"></a>知一切法无前无后亦无中间，<a id="a-Em"></a>故不分别不取不著。<a id="a-En"></a>彼菩萨如是忆念众生宿命。<a id="a-Eo"></a>前后色离，<a id="a-Ep"></a>菩萨能知；<a id="a-Eq"></a>如是前后受想行识一切皆离，<a id="a-Er"></a>菩萨能知；<a id="a-Es"></a>乃至五阴前后中间，<a id="a-Et"></a>一切诸法空无自体，<a id="a-Eu"></a>菩萨能知。<a id="a-Ev"></a>奋迅王，<a id="a-Ew"></a>彼菩萨忆宿命已，<a id="a-Ex"></a>过去所修一切善根皆悉增长，<a id="a-Ey"></a>过去所作一切业行皆悉尽灭。<a id="a-Ez"></a>何以故？<a id="a-F0"></a>业不朽故，<a id="a-F1"></a>是故能知。<a id="a-F2"></a>菩萨如是成就彼知，<a id="a-F3"></a>于一切行信解如梦。<a id="a-F4"></a>譬如梦中见生见死见苦见乐，<a id="a-F5"></a>菩萨信解一切诸行亦复如是，<a id="a-F6"></a>既信解已于彼生死不受苦恼，<a id="a-F7"></a>复于众生而生悲心，<a id="a-F8"></a>知一切法不起生相。<a id="a-F9"></a>又彼菩萨有如是心，<a id="a-FA"></a>我于过去世间生死多千劫行，<a id="a-FB"></a>知皆无实不贪不著，<a id="a-FC"></a>亦如是知一切众生世间生死虚妄不实，<a id="a-FD"></a>不贪不著，<a id="a-FE"></a>若其不实彼不实处，<a id="a-FF"></a>大大不生，<a id="a-FG"></a>大大不实。</p>
  <p id="aFH">“奋迅王，<a id="a-FI"></a>彼菩萨忆宿命已，<a id="a-FJ"></a>实见诸行皆悉无常。<a id="a-FK"></a>何以故？<a id="a-FL"></a>彼菩萨忆念过去转轮王乐，<a id="a-FM"></a>乃是无常败坏之法；<a id="a-FN"></a>忆念过去帝释王乐，<a id="a-FO"></a>彼是无常败坏之法；<a id="a-FP"></a>忆念过去梵天王乐，<a id="a-FQ"></a>彼是无常败坏之法；<a id="a-FR"></a>思惟忆念诸佛世尊世界庄严、<a id="a-FS"></a>声闻之人功德庄严、<a id="a-FT"></a>菩萨之人功德庄严，<a id="a-FU"></a>又复忆念彼佛世尊色身具足，<a id="a-FV"></a>如来转法轮具足，<a id="a-FW"></a>彼忆念已则不贪著，<a id="a-FX"></a>一切有为一切所摄皆悉放舍。<a id="a-FY"></a>何以故？<a id="a-FZ"></a>彼菩萨有如是心：<a id="a-Fa"></a>‘若彼如是佛世界胜、<a id="a-Fb"></a>佛色身胜，<a id="a-Fc"></a>彼亦无常是尽灭法。<a id="a-Fd"></a>我之所摄亦复如是皆悉无常。<a id="a-Fe"></a>’复作是念：<a id="a-Ff"></a>‘诸行如是一切无常，<a id="a-Fg"></a>而诸众生生于常想。<a id="a-Fh"></a>’菩萨如是于众生中起大悲心，<a id="a-Fi"></a>于一切法皆悉舍离。<a id="a-Fj"></a>如是，<a id="a-Fk"></a>奋迅王，<a id="a-Fl"></a>此是菩萨第四通智。<a id="a-Fm"></a>彼菩萨成就此智，<a id="a-Fn"></a>则知一切诸法无常，<a id="a-Fo"></a>心正思惟摄取有生成就众生，<a id="a-Fp"></a>虽摄有生而不贪著。<a id="a-Fq"></a>菩萨离有而取诸有成熟众生。</p>
  <p id="aFr">“又奋迅王，<a id="a-Fs"></a>何者菩萨神通奋迅？<a id="a-Ft"></a>奋迅王，<a id="a-Fu"></a>彼菩萨心自在故，<a id="a-Fv"></a>得圣神足，<a id="a-Fw"></a>谓欲精进寂静信解。<a id="a-Fx"></a>彼菩萨现得神通是有为行，<a id="a-Fy"></a>彼人希望于一念间悉能遍到恒河沙等诸佛世界，<a id="a-Fz"></a>到彼处已，<a id="a-G0"></a>彼处众生见菩萨身，<a id="a-G1"></a>而菩萨身此处不动，<a id="a-G2"></a>彼处众生见闻说法，<a id="a-G3"></a>然于此处说法不断。<a id="a-G4"></a>奋迅王，<a id="a-G5"></a>此是菩萨神通奋迅，<a id="a-G6"></a>以此神通调御众生。<a id="a-G7"></a>若彼众生或天或人，<a id="a-G8"></a>生常想者示劫尽烧；<a id="a-G9"></a>彼见三千大千世界皆悉烧燃，<a id="a-GA"></a>而彼世界实无烧坏。<a id="a-GB"></a>若慢众生，<a id="a-GC"></a>手中金刚示其夜叉，<a id="a-GD"></a>示金刚炎令大怖畏。<a id="a-GE"></a>彼憍慢者，<a id="a-GF"></a>破坏慢心即时向礼。<a id="a-GG"></a>若有众生信转轮王，<a id="a-GH"></a>彼即为现轮王形服而为说法。<a id="a-GI"></a>若有众生信帝释王，<a id="a-GJ"></a>彼即为现帝释王色而为说法。<a id="a-GK"></a>若有众生信于梵王，<a id="a-GL"></a>彼即为现梵王形色而为说法。<a id="a-GM"></a>若有众生信于魔王，<a id="a-GN"></a>彼即为现魔王形色而为说法。<a id="a-GO"></a>若有众生信如来者，<a id="a-GP"></a>彼即为现如来形色而为说法。<a id="a-GQ"></a>若有众生应见菩萨虚空中住跏趺而坐身出光明，<a id="a-GR"></a>即住空中身放光明而为说法。<a id="a-GS"></a>若有众生于大胜事生信解者，<a id="a-GT"></a>即示三千大千世界幡盖庄严、<a id="a-GU"></a>幡鬘庄严、<a id="a-GV"></a>幢幡庄严，<a id="a-GW"></a>铃鬘具足香薰等乐百千种乐，<a id="a-GX"></a>示如是已然后说法。<a id="a-GY"></a>若有众生应见三千大千世界合为一海，<a id="a-GZ"></a>忧钵罗华、<a id="a-Ga"></a>拘物头华、<a id="a-Gb"></a>分陀利华遍覆水上，<a id="a-Gc"></a>于莲华上有师子座，<a id="a-Gd"></a>坐彼座上而说法者，<a id="a-Ge"></a>彼即示现而为说法。<a id="a-Gf"></a>若有众生应见菩萨住须弥顶梵声说者，<a id="a-Gg"></a>彼即示现而为说法。<a id="a-Gh"></a>若有众生应不见身，<a id="a-Gi"></a>唯闻菩萨大声说者，<a id="a-Gj"></a>彼即示现而为说法。<a id="a-Gk"></a>若有众生应见龙身、<a id="a-Gl"></a>乾闼婆身，<a id="a-Gm"></a>菩萨即现歌相应声而为说法。<a id="a-Gn"></a>若有众生应见龙轮雷声电声及雨堕者，<a id="a-Go"></a>彼即示现而为说法。<a id="a-Gp"></a>若有众生饥渴疲惓，<a id="a-Gq"></a>以天饮食具足与之，<a id="a-Gr"></a>令身饱满一切乐足乃为说法。<a id="a-Gs"></a>若地狱中一一众生常受大苦，<a id="a-Gt"></a>以神通力灭地狱火，<a id="a-Gu"></a>与力令入一切毛根，<a id="a-Gv"></a>彼得乐已乃为说法。<a id="a-Gw"></a>若盲众生离眼众生，<a id="a-Gx"></a>以神通力与其天眼，<a id="a-Gy"></a>令得眼根乃为说法。<a id="a-Gz"></a>若聋众生离于耳根，<a id="a-H0"></a>以神通力令得耳根乃为说法。<a id="a-H1"></a>若有种种病患众生，<a id="a-H2"></a>以神通力为除众病，<a id="a-H3"></a>令离病已乃为说法。<a id="a-H4"></a>若有众生临欲被杀将欲断命，<a id="a-H5"></a>以神通力设诸方便，<a id="a-H6"></a>偷劫彼人令不得罪，<a id="a-H7"></a>或与财物救赎命已乃为说法。<a id="a-H8"></a>若有众生身分下劣根阙不具，<a id="a-H9"></a>或有小姓怖畏羞惭身心下劣，<a id="a-HA"></a>以神通力令其身分一切具足暂时示现，<a id="a-HB"></a>令身胜己乃为说法。<a id="a-HC"></a>若有众生藏中聋哑，<a id="a-HD"></a>生来顽钝卧在屎尿，<a id="a-HE"></a>先为疗治，<a id="a-HF"></a>以神通力，<a id="a-HG"></a>示宝庄严宫殿坐已乃为说法，<a id="a-HH"></a>令其心意智慧生已乃为说法。<a id="a-HI"></a>若有未生已生众生，<a id="a-HJ"></a>根未淳熟，<a id="a-HK"></a>以神通力令根熟已乃为说法。</p>
  <p id="aHL">“奋迅王，<a id="a-HM"></a>彼时菩萨，<a id="a-HN"></a>成就如是神通力已，<a id="a-HO"></a>又复更有不可思议神通说法。<a id="a-HP"></a>若有众生信解日月入法律者，<a id="a-HQ"></a>以神通力，<a id="a-HR"></a>三千大千诸世界中所有日月置手掌中，<a id="a-HS"></a>掷过无量无边世界，<a id="a-HT"></a>一切众生所应度者，<a id="a-HU"></a>皆见日月空中而去，<a id="a-HV"></a>然其日月本处不动。<a id="a-HW"></a>又复能以恒河沙等诸佛世界，<a id="a-HX"></a>置一毛头掷著梵世，<a id="a-HY"></a>然后复掷无量无边世界之外，<a id="a-HZ"></a>然诸众生不觉不知，<a id="a-Ha"></a>若来若去无往返想。<a id="a-Hb"></a>又彼菩萨以一口气，<a id="a-Hc"></a>能令无量恒河沙等诸佛世界劫烧火灭。<a id="a-Hd"></a>又彼菩萨一跏趺坐，<a id="a-He"></a>即时令身到恒河沙诸佛世界。<a id="a-Hf"></a>又彼菩萨能以两手覆日覆月，<a id="a-Hg"></a>以自光明遍照世界而为说法。<a id="a-Hh"></a>奋迅王，<a id="a-Hi"></a>彼菩萨于如来前跏趺而坐，<a id="a-Hj"></a>起心希望供养如来，<a id="a-Hk"></a>即时能以须弥山等种种妙华散如来身，<a id="a-Hl"></a>令一切华映覆如来唯见半身。<a id="a-Hm"></a>若化三千大千世界一切树林以为灯明，<a id="a-Hn"></a>如前供养随意即能。<a id="a-Ho"></a>天若雨时能令见火示现己身，<a id="a-Hp"></a>一切众生皆悉遍见，<a id="a-Hq"></a>随彼众生若干信解见何等色，<a id="a-Hr"></a>或以自身示帝释身，<a id="a-Hs"></a>或示梵身，<a id="a-Ht"></a>或声闻身，<a id="a-Hu"></a>或缘觉身。<a id="a-Hv"></a>奋迅王，<a id="a-Hw"></a>此是菩萨神通奋迅，<a id="a-Hx"></a>所谓天眼见不障碍，<a id="a-Hy"></a>清净天耳闻不障碍，<a id="a-Hz"></a>一切众生知心行智阿僧祇劫而能忆念，<a id="a-I0"></a>一切神通悉能示现，<a id="a-I1"></a>名通奋迅。</p>
  <p id="aI2">“奋迅王，<a id="a-I3"></a>所言通者。<a id="a-I4"></a>云何名通？<a id="a-I5"></a>遍见一切诸佛业通，<a id="a-I6"></a>知他一切众生根通，<a id="a-I7"></a>胜声闻乘所有法律、<a id="a-I8"></a>胜缘觉乘法毗尼通，<a id="a-I9"></a>大乘律通，<a id="a-IA"></a>坐退出通，<a id="a-IB"></a>于诸众生淳熟智通，<a id="a-IC"></a>正知出行通，<a id="a-ID"></a>善方便通，<a id="a-IE"></a>布施愿通，<a id="a-IF"></a>戒忍精进禅慧愿通，<a id="a-IG"></a>坏魔摄魔善根成就，<a id="a-IH"></a>是故名通。<a id="a-II"></a>复次，<a id="a-IJ"></a>奋迅王，<a id="a-IK"></a>菩萨得通，<a id="a-IL"></a>他所识知色青等，<a id="a-IM"></a>威德名称力姓种族财众围绕，<a id="a-IN"></a>是故名通。<a id="a-IO"></a>复次，<a id="a-IP"></a>奋迅王，<a id="a-IQ"></a>菩萨得通，<a id="a-IR"></a>天、<a id="a-IS"></a>龙、<a id="a-IT"></a>夜叉、<a id="a-IU"></a>乾闼婆、<a id="a-IV"></a>阿修罗、<a id="a-IW"></a>伽楼罗、<a id="a-IX"></a>紧那罗、<a id="a-IY"></a>摩睺罗伽、<a id="a-IZ"></a>人与非人，<a id="a-Ia"></a>帝释天王、<a id="a-Ib"></a>转轮圣王、<a id="a-Ic"></a>梵世界主、<a id="a-Id"></a>阿罗汉人，<a id="a-Ie"></a>正遍知者一切皆知，<a id="a-If"></a>是故名通。<a id="a-Ig"></a>奋迅王，<a id="a-Ih"></a>此菩萨通，<a id="a-Ii"></a>菩萨以通不退本愿，<a id="a-Ij"></a>能示他人一切诸法。</p>
  <p id="aIk">“奋迅王，<a id="a-Il"></a>何者智奋迅？<a id="a-Im"></a>奋迅王，<a id="a-In"></a>智奋迅者，<a id="a-Io"></a>所谓阴智、<a id="a-Ip"></a>界智、<a id="a-Iq"></a>入智、<a id="a-Ir"></a>因缘智、<a id="a-Is"></a>实谛智。</p>
  <p id="aIt">“奋迅王，<a id="a-Iu"></a>何者阴智？<a id="a-Iv"></a>谓知色空，<a id="a-Iw"></a>色前际空，<a id="a-Ix"></a>色后际空，<a id="a-Iy"></a>色中际空；<a id="a-Iz"></a>受想行识皆亦如是，<a id="a-J0"></a>识前际空，<a id="a-J1"></a>识后际空，<a id="a-J2"></a>识中际空。<a id="a-J3"></a>此五阴空，<a id="a-J4"></a>谓毕竟空，<a id="a-J5"></a>知此阴空故名阴智。</p>
  <p id="aJ6">“奋迅王，<a id="a-J7"></a>何者界智？<a id="a-J8"></a>地界法界、<a id="a-J9"></a>水界法界、<a id="a-JA"></a>火界法界、<a id="a-JB"></a>风界法界。<a id="a-JC"></a>何以故？<a id="a-JD"></a>以此四界法界一界，<a id="a-JE"></a>所谓空界。<a id="a-JF"></a>复法界界，<a id="a-JG"></a>此非地界，<a id="a-JH"></a>亦非水界，<a id="a-JI"></a>亦非火界，<a id="a-JJ"></a>亦非风界。<a id="a-JK"></a>何以故？<a id="a-JL"></a>不异界法界，<a id="a-JM"></a>不二界法界，<a id="a-JN"></a>不生界法界，<a id="a-JO"></a>不染界法界，<a id="a-JP"></a>善净界法界，<a id="a-JQ"></a>如法界，<a id="a-JR"></a>如我界，<a id="a-JS"></a>如众生界，<a id="a-JT"></a>如命界，<a id="a-JU"></a>如富伽罗界，<a id="a-JV"></a>如生死界，<a id="a-JW"></a>如涅槃界，<a id="a-JX"></a>彼界欲界，<a id="a-JY"></a>彼界色界，<a id="a-JZ"></a>彼界无色界，<a id="a-Ja"></a>彼界有为界，<a id="a-Jb"></a>彼界无为界，<a id="a-Jc"></a>故名涅槃界。<a id="a-Jd"></a>如若法界智，<a id="a-Je"></a>如是色界智不异因缘智，<a id="a-Jf"></a>故名界智。</p>
  <p id="aJg">“奋迅王，<a id="a-Jh"></a>何者入智？<a id="a-Ji"></a>奋迅王，<a id="a-Jj"></a>眼之本性不生不出无造作者。<a id="a-Jk"></a>奋迅王，<a id="a-Jl"></a>如是耳鼻舌身意性，<a id="a-Jm"></a>不生不出无造作者。<a id="a-Jn"></a>奋迅王，<a id="a-Jo"></a>彼眼无主故无见者，<a id="a-Jp"></a>彼耳无主故无闻者，<a id="a-Jq"></a>彼鼻无主故无嗅者，<a id="a-Jr"></a>彼舌无主故无尝者，<a id="a-Js"></a>彼身无主故无觉者，<a id="a-Jt"></a>彼意无主故无知者。<a id="a-Ju"></a>奋迅王，<a id="a-Jv"></a>眼不见色，<a id="a-Jw"></a>耳不闻声，<a id="a-Jx"></a>鼻不嗅香，<a id="a-Jy"></a>舌不尝味，<a id="a-Jz"></a>身不觉触，<a id="a-K0"></a>意不知法。<a id="a-K1"></a>何以故？<a id="a-K2"></a>眼者无觉，<a id="a-K3"></a>如草如木如壁如块；<a id="a-K4"></a>如是耳鼻舌身意等一切无觉，<a id="a-K5"></a>如草如木如壁如块。<a id="a-K6"></a>奋迅王，<a id="a-K7"></a>眼者无染亦无不染，<a id="a-K8"></a>如是耳鼻舌身意等，<a id="a-K9"></a>一切无染亦无不染。<a id="a-KA"></a>何以故？<a id="a-KB"></a>以眼本性性离染故，<a id="a-KC"></a>如是耳鼻舌身意等，<a id="a-KD"></a>本性如是性离染故。<a id="a-KE"></a>奋迅王，<a id="a-KF"></a>若一切入如是知已心得离欲，<a id="a-KG"></a>故名入智。<a id="a-KH"></a>若如是知阴界入等，<a id="a-KI"></a>不生不出，<a id="a-KJ"></a>如是毕竟入涅槃已，<a id="a-KK"></a>摄取生退阴界入等，<a id="a-KL"></a>如阴界入而亦不舍。<a id="a-KM"></a>此智奋迅，<a id="a-KN"></a>知阴界入若相若体，<a id="a-KO"></a>彼一切舍犹行三界而不染著，<a id="a-KP"></a>亦现生死而无生死，<a id="a-KQ"></a>此智奋迅。</p>
  <p id="aKR">“奋迅王，<a id="a-KS"></a>何者因缘智？<a id="a-KT"></a>无明缘行，<a id="a-KU"></a>无明不念我能生行；<a id="a-KV"></a>行缘于识，<a id="a-KW"></a>行亦不念我能生识；<a id="a-KX"></a>识缘名色，<a id="a-KY"></a>识亦不念我生名色；<a id="a-KZ"></a>名色缘六入，<a id="a-Ka"></a>名色不念我生六入；<a id="a-Kb"></a>六入缘触，<a id="a-Kc"></a>六入不念我能生触；<a id="a-Kd"></a>触缘于受，<a id="a-Ke"></a>触亦不念我能生受；<a id="a-Kf"></a>受缘于爱，<a id="a-Kg"></a>受亦不念我能生爱；<a id="a-Kh"></a>爱缘于取，<a id="a-Ki"></a>爱亦不念我能生取；<a id="a-Kj"></a>取缘于有，<a id="a-Kk"></a>取亦不念我能生有；<a id="a-Kl"></a>有缘于生，<a id="a-Km"></a>有亦不念我能生生；<a id="a-Kn"></a>生缘老死，<a id="a-Ko"></a>生亦不念我生老死。<a id="a-Kp"></a>奋迅王，<a id="a-Kq"></a>菩萨如是观察因缘则无诸见，<a id="a-Kr"></a>无有断见无有常见。<a id="a-Ks"></a>彼如是知一切诸法皆因缘生，<a id="a-Kt"></a>彼人如是推求因缘亦不可得，<a id="a-Ku"></a>彼于因缘得因缘智。<a id="a-Kv"></a>云何得智？<a id="a-Kw"></a>因缘不生此二平等，<a id="a-Kx"></a>如是平等空无相愿，<a id="a-Ky"></a>十二因缘皆悉平等。<a id="a-Kz"></a>若以平等如是所觉，<a id="a-L0"></a>一切诸法因缘平等，<a id="a-L1"></a>如是因缘则非因缘，<a id="a-L2"></a>彼因缘中无少法生，<a id="a-L3"></a>故名因缘；<a id="a-L4"></a>若知不生亦是因缘，<a id="a-L5"></a>名因缘智。<a id="a-L6"></a>明与无明此法不二，<a id="a-L7"></a>若知此者名因缘智。<a id="a-L8"></a>行与非行此法不二，<a id="a-L9"></a>若知此者名因缘智。<a id="a-LA"></a>识与非识此法不二，<a id="a-LB"></a>若知此者名因缘智。<a id="a-LC"></a>名色非名色此法不二，<a id="a-LD"></a>若知此者名因缘智。<a id="a-LE"></a>六入非六入此法不二，<a id="a-LF"></a>若知此者名因缘智。<a id="a-LG"></a>如六入非六入不二，<a id="a-LH"></a>如是触非触不二，<a id="a-LI"></a>受非受不二，<a id="a-LJ"></a>爱非爱不二，<a id="a-LK"></a>取非取不二，<a id="a-LL"></a>有非有不二，<a id="a-LM"></a>生非生不二，<a id="a-LN"></a>老死非老死不二，<a id="a-LO"></a>若知此者名因缘智。<a id="a-LP"></a>如因缘处如彼因缘，<a id="a-LQ"></a>皆空无我。<a id="a-LR"></a>如彼因缘不来不去，<a id="a-LS"></a>如彼因缘虚妄不实，<a id="a-LT"></a>如彼因缘无取可取，<a id="a-LU"></a>如是因缘无行无相，<a id="a-LV"></a>若如是知名因缘智。<a id="a-LW"></a>若见因缘不见无明，<a id="a-LX"></a>亦不见行，<a id="a-LY"></a>亦不见识，<a id="a-LZ"></a>不见名色，<a id="a-La"></a>不见六入，<a id="a-Lb"></a>亦不见触，<a id="a-Lc"></a>亦不见受，<a id="a-Ld"></a>亦不见爱，<a id="a-Le"></a>亦不见取，<a id="a-Lf"></a>亦不见有，<a id="a-Lg"></a>亦不见生，<a id="a-Lh"></a>不见老死。<a id="a-Li"></a>若如是见彼见因缘，<a id="a-Lj"></a>若见因缘彼则见法。<a id="a-Lk"></a>见何者法？<a id="a-Ll"></a>见离欲法。<a id="a-Lm"></a>离何等欲？<a id="a-Ln"></a>一切法中种种见欲，<a id="a-Lo"></a>离如是欲故名离欲。<a id="a-Lp"></a>彼所见法不增不减，<a id="a-Lq"></a>如是所见则是真如不得不染，<a id="a-Lr"></a>如是所见则是法界不坏不成，<a id="a-Ls"></a>如是所见实际不穿，<a id="a-Lt"></a>如是所见虽见不见，<a id="a-Lu"></a>如是所见非肉眼见、<a id="a-Lv"></a>非天眼见、<a id="a-Lw"></a>非慧眼见。<a id="a-Lx"></a>何以故？<a id="a-Ly"></a>肉眼不觉，<a id="a-Lz"></a>以其不觉是故不见；<a id="a-M0"></a>天眼有为，<a id="a-M1"></a>以有为故不见无为，<a id="a-M2"></a>是故不见；<a id="a-M3"></a>慧眼不见以不分别，<a id="a-M4"></a>不分别故亦不能见。<a id="a-M5"></a>奋迅王，<a id="a-M6"></a>菩萨如是见一切法则见如来，<a id="a-M7"></a>非是色见，<a id="a-M8"></a>非受非想非行非识非相等见，<a id="a-M9"></a>非法界见，<a id="a-MA"></a>非戒定慧，<a id="a-MB"></a>非解脱见，<a id="a-MC"></a>亦非解脱知见法见，<a id="a-MD"></a>非过去见、<a id="a-ME"></a>非未来见、<a id="a-MF"></a>非现在见。<a id="a-MG"></a>若如是见，<a id="a-MH"></a>则见如来。<a id="a-MI"></a>”</p>
 </body>
</html>