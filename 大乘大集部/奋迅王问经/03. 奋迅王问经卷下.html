<!doctype html>
<html id="z3IBTPAG6" data-ver="1365">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="大乘大集部">
  <meta period="元魏">
 </head>
 <body>
  <h1 id="a1">奋迅王问经卷下</h1>
  <p id="a2">尔时，<a id="a-3"></a>奋迅王菩萨白佛言：<a id="a-4"></a>“世尊，<a id="a-5"></a>若有法者可有见法，<a id="a-6"></a>若有见法可见如来？<a id="a-7"></a>”</p>
  <p id="a8">佛言：<a id="a-9"></a>“有。<a id="a-A"></a>何以故？<a id="a-B"></a>奋迅王，<a id="a-C"></a>色相不生本性不生，<a id="a-D"></a>如是见色则见如来；<a id="a-E"></a>如是受想行识之相，<a id="a-F"></a>皆悉不生本性不生，<a id="a-G"></a>如是见识则见如来。<a id="a-H"></a>戒有为相而是无为，<a id="a-I"></a>如是见戒则见如来。<a id="a-J"></a>三昧平等则清净见，<a id="a-K"></a>如是我于燃灯佛所得清净见。<a id="a-L"></a>我于彼佛得见因缘，<a id="a-M"></a>以见因缘即得见法，<a id="a-N"></a>以见法故即见如来。<a id="a-O"></a>”</p>
  <p id="aP">奋迅王菩萨白佛言：<a id="a-Q"></a>“世尊，<a id="a-R"></a>燃灯佛来所有如来，<a id="a-S"></a>彼云何见？<a id="a-T"></a>”</p>
  <p id="aU">佛言：<a id="a-V"></a>“奋迅王，<a id="a-W"></a>皆以色相分别而见，<a id="a-X"></a>非见法身。<a id="a-Y"></a>奋迅王，<a id="a-Z"></a>我为汝说，<a id="a-a"></a>汝今应知，<a id="a-b"></a>我从初发菩提心来更不见佛，<a id="a-c"></a>惟除燃灯。<a id="a-d"></a>何以故？<a id="a-e"></a>非见色相净见如来。<a id="a-f"></a>奋迅王，<a id="a-g"></a>菩萨如是欲见佛者，<a id="a-h"></a>应如我见燃灯如来，<a id="a-i"></a>以一法故。<a id="a-j"></a>云何一法？<a id="a-k"></a>如我之身，<a id="a-l"></a>彼燃灯身亦复如是；<a id="a-m"></a>如燃灯身，<a id="a-n"></a>我身亦尔；<a id="a-o"></a>一身一法证法不二不分别证，<a id="a-p"></a>是因缘智。<a id="a-q"></a>若见因缘彼则见法，<a id="a-r"></a>以见法故则见如来。<a id="a-s"></a>若于一切有心生处，<a id="a-t"></a>皆悉证灭不入涅槃，<a id="a-u"></a>不得生死方便智说，<a id="a-v"></a>此是奋迅。</p>
  <p id="aw">“彼实谛智何者是耶？<a id="a-x"></a>声闻之人何者实时则触解脱，<a id="a-y"></a>如是实时菩萨亦得不触解脱，<a id="a-z"></a>此是奋迅。<a id="a-10"></a>缘觉之人何者实时则触解脱，<a id="a-11"></a>如是实时菩萨亦得不触解脱，<a id="a-12"></a>此是奋迅。<a id="a-13"></a>实谛智者，<a id="a-14"></a>所谓知苦非谛非实。<a id="a-15"></a>何者为智？<a id="a-16"></a>谓不实智，<a id="a-17"></a>以是无穷颠倒生故，<a id="a-18"></a>知苦不生毕竟不生。<a id="a-19"></a>若如是知苦不生者，<a id="a-1A"></a>此名苦智。<a id="a-1B"></a>云何断集？<a id="a-1C"></a>如彼集法如是断集。<a id="a-1D"></a>云何名集？<a id="a-1E"></a>集故名集，<a id="a-1F"></a>平等断集。<a id="a-1G"></a>若未来集于未来断，<a id="a-1H"></a>此法法尔，<a id="a-1I"></a>非少有法若生若断。<a id="a-1J"></a>爱使集有，<a id="a-1K"></a>彼断爱使故名断爱。<a id="a-1L"></a>何者苦灭？<a id="a-1M"></a>若彼苦集性毕竟灭无法失灭，<a id="a-1N"></a>是故名灭。<a id="a-1O"></a>若灭一切攀缘相者，<a id="a-1P"></a>义不相应，<a id="a-1Q"></a>有何法生？<a id="a-1R"></a>有何法灭？<a id="a-1S"></a>何者为道？<a id="a-1T"></a>所谓有道，<a id="a-1U"></a>若善不善、<a id="a-1V"></a>若漏无漏、<a id="a-1W"></a>若垢无垢、<a id="a-1X"></a>有为无为，<a id="a-1Y"></a>皆不可得，<a id="a-1Z"></a>此名为道。<a id="a-1a"></a>平等名道。<a id="a-1b"></a>以一切法皆真实故，<a id="a-1c"></a>寂静名道。<a id="a-1d"></a>以一切热皆悉离故，<a id="a-1e"></a>安隐名道。<a id="a-1f"></a>不离一切善方便故，<a id="a-1g"></a>无漏名道。<a id="a-1h"></a>诸漏尽故，<a id="a-1i"></a>不行名道。<a id="a-1j"></a>分别见人不能行故，<a id="a-1k"></a>易行名道。<a id="a-1l"></a>正修行者所能行故，<a id="a-1m"></a>不舍名道。<a id="a-1n"></a>过去如来所不舍故，<a id="a-1o"></a>离相名道。<a id="a-1p"></a>以能断除一切疑故，<a id="a-1q"></a>若于此道不入二者，<a id="a-1r"></a>此得名道。<a id="a-1s"></a>若解如是四谛之义，<a id="a-1t"></a>名实谛智。<a id="a-1u"></a>若此四谛，<a id="a-1v"></a>声闻乘愿、<a id="a-1w"></a>缘觉乘愿，<a id="a-1x"></a>于二乘愿不生希望，<a id="a-1y"></a>是乃得名实智奋迅。</p>
  <p id="a1z">“又奋迅王，<a id="a-20"></a>智奋迅者，<a id="a-21"></a>知声闻乘不取不住，<a id="a-22"></a>知缘觉乘不取不住，<a id="a-23"></a>是智奋迅。<a id="a-24"></a>又奋迅王，<a id="a-25"></a>智奋迅者，<a id="a-26"></a>若以一心遍知一切众生之心，<a id="a-27"></a>以一心体遍知一切众生心体，<a id="a-28"></a>若心若智二心不转，<a id="a-29"></a>是智奋迅。<a id="a-2A"></a>又奋迅王，<a id="a-2B"></a>智奋迅者，<a id="a-2C"></a>知见过去无障无碍，<a id="a-2D"></a>而于过去心亦不转；<a id="a-2E"></a>知见未来无障无碍，<a id="a-2F"></a>未来过去心亦不转；<a id="a-2G"></a>知见现在无障无碍，<a id="a-2H"></a>而于过去未来现在心不戏论，<a id="a-2I"></a>是智奋迅。<a id="a-2J"></a>又奋迅王，<a id="a-2K"></a>智奋迅者，<a id="a-2L"></a>若尽智知而善根行不尽亦知，<a id="a-2M"></a>无生智知知集亦知，<a id="a-2N"></a>是智奋迅。<a id="a-2O"></a>又奋迅王，<a id="a-2P"></a>智奋迅者，<a id="a-2Q"></a>若一切法毕竟寂灭，<a id="a-2R"></a>知一切法非他因缘，<a id="a-2S"></a>以智力故不取涅槃，<a id="a-2T"></a>以为成熟诸众生故，<a id="a-2U"></a>此是菩萨智奋迅也。</p>
  <p id="a2V">“如是，<a id="a-2W"></a>奋迅王，<a id="a-2X"></a>菩萨欲以此智奋迅而奋迅者，<a id="a-2Y"></a>应当善作智所作业，<a id="a-2Z"></a>勿作慢业。<a id="a-2a"></a>何者慢业？<a id="a-2b"></a>诸有意行皆是慢业，<a id="a-2c"></a>诸有识行皆是慢业，<a id="a-2d"></a>诸有心行皆是慢业，<a id="a-2e"></a>诸乐善行、<a id="a-2f"></a>诸堕见施皆是慢业，<a id="a-2g"></a>诸堕想戒皆是慢业，<a id="a-2h"></a>诸依自他而行忍者皆是慢业，<a id="a-2i"></a>诸有起心分别精进皆是慢业，<a id="a-2j"></a>诸分别身般若亦尔皆是慢业，<a id="a-2k"></a>诸起我慢皆是慢业。<a id="a-2l"></a>我菩萨者，<a id="a-2m"></a>此是慢业。<a id="a-2n"></a>我菩萨住，<a id="a-2o"></a>此是慢业。<a id="a-2p"></a>我能不断佛种、<a id="a-2q"></a>法种、<a id="a-2r"></a>众僧种者，<a id="a-2s"></a>此是慢业。<a id="a-2t"></a>我于众生利益行者，<a id="a-2u"></a>此是慢业。<a id="a-2v"></a>未度众生我令得度，<a id="a-2w"></a>未解脱者我令解脱，<a id="a-2x"></a>未安慰者我能安慰，<a id="a-2y"></a>未涅槃者我令涅槃，<a id="a-2z"></a>此是慢业。<a id="a-30"></a>我行布施、<a id="a-31"></a>我持戒、<a id="a-32"></a>我忍、<a id="a-33"></a>我行精进、<a id="a-34"></a>我禅、<a id="a-35"></a>我慧，<a id="a-36"></a>此是慢业。<a id="a-37"></a>我行慈心、<a id="a-38"></a>我行悲心、<a id="a-39"></a>我行喜心、<a id="a-3A"></a>我行舍心，<a id="a-3B"></a>此是慢业。<a id="a-3C"></a>我行少欲、<a id="a-3D"></a>我行知足、<a id="a-3E"></a>我远离行、<a id="a-3F"></a>我不染行，<a id="a-3G"></a>此是慢业。<a id="a-3H"></a>我头陀行、<a id="a-3I"></a>空闲正行忆念分别，<a id="a-3J"></a>此是慢业。<a id="a-3K"></a>我行空行、<a id="a-3L"></a>我无相行、<a id="a-3M"></a>我无愿行，<a id="a-3N"></a>此是慢业。<a id="a-3O"></a>我能实语、<a id="a-3P"></a>我能真语、<a id="a-3Q"></a>我如说行忆念分别，<a id="a-3R"></a>此是慢业。<a id="a-3S"></a>我过魔业、<a id="a-3T"></a>过四魔罥断一切见，<a id="a-3U"></a>我修行忍忆念分别，<a id="a-3V"></a>此心意业诸如是等，<a id="a-3W"></a>此中略说，<a id="a-3X"></a>我菩提觉，<a id="a-3Y"></a>我转法轮，<a id="a-3Z"></a>我令众生得解脱已，<a id="a-3a"></a>然后乃入无余涅槃，<a id="a-3b"></a>忆念分别此心意业，<a id="a-3c"></a>奋迅王，<a id="a-3d"></a>诸有心行起心作说，<a id="a-3e"></a>皆是慢业。</p>
  <p id="a3f">“奋迅王，<a id="a-3g"></a>何者智业？<a id="a-3h"></a>于如是处非是心意意识转行，<a id="a-3i"></a>彼是智业。<a id="a-3j"></a>菩萨如是常作智业。<a id="a-3k"></a>菩萨云何常作智业？<a id="a-3l"></a>所谓菩萨常作二业，<a id="a-3m"></a>二者所谓成熟众生、<a id="a-3n"></a>摄取正法。<a id="a-3o"></a>云何菩萨成熟众生？<a id="a-3p"></a>谓自智知成熟众生，<a id="a-3q"></a>自智知者自住离慢，<a id="a-3r"></a>如是自知随于何处自离住知非意非识，<a id="a-3s"></a>菩萨如是非意非识，<a id="a-3t"></a>菩萨如是成熟众生。<a id="a-3u"></a>云何菩萨摄取正法？<a id="a-3v"></a>菩萨若于一切诸法皆不摄者，<a id="a-3w"></a>此是菩萨摄取正法。<a id="a-3x"></a>非色摄者，<a id="a-3y"></a>是摄正法；<a id="a-3z"></a>如是非受非想非行非识摄者，<a id="a-40"></a>是摄正法；<a id="a-41"></a>如是次第非界摄者，<a id="a-42"></a>是摄正法；<a id="a-43"></a>非入摄者是摄正法。<a id="a-44"></a>非善法摄不善法摄，<a id="a-45"></a>是摄正法；<a id="a-46"></a>非净不净，<a id="a-47"></a>非漏无漏、<a id="a-48"></a>有为无为，<a id="a-49"></a>非世间法、<a id="a-4A"></a>出世间法，<a id="a-4B"></a>非如是摄是摄正法。<a id="a-4C"></a>非施相摄是摄正法，<a id="a-4D"></a>非戒非忍精进禅摄是摄正法。<a id="a-4E"></a>何以故？<a id="a-4F"></a>诸攀缘生皆有相生，<a id="a-4G"></a>非法非律非摄正法。<a id="a-4H"></a>何以故？<a id="a-4I"></a>无相无碍如来正觉，<a id="a-4J"></a>彼不可得相攀缘摄。<a id="a-4K"></a>菩萨若知如是业者，<a id="a-4L"></a>是则名智。<a id="a-4M"></a>若以是智作智所作彼非尽智。</p>
  <p id="a4N">“奋迅王，<a id="a-4O"></a>何者慧奋迅？<a id="a-4P"></a>谓为法分以句分析取四无碍。<a id="a-4Q"></a>何等为四？<a id="a-4R"></a>一者、<a id="a-4S"></a>义无碍，<a id="a-4T"></a>二者、<a id="a-4U"></a>法无碍，<a id="a-4V"></a>三者、<a id="a-4W"></a>辞无碍，<a id="a-4X"></a>四者、<a id="a-4Y"></a>乐说无碍。<a id="a-4Z"></a>义无碍者，<a id="a-4a"></a>于一切字惟取于义而不取字。<a id="a-4b"></a>所言义者，<a id="a-4c"></a>正知一切诸法之义；<a id="a-4d"></a>又复义者不可说义，<a id="a-4e"></a>于种种字皆悉不忘知前后声，<a id="a-4f"></a>此名为义。<a id="a-4g"></a>非取语故得随顺义，<a id="a-4h"></a>若能如是语义平等则随顺义。<a id="a-4i"></a>若如是知名义无碍，<a id="a-4j"></a>于一切义皆无碍故。<a id="a-4k"></a>名义无碍。<a id="a-4l"></a>法无碍者，<a id="a-4m"></a>谓法随顺不顺非法，<a id="a-4n"></a>随顺法者不念非法。<a id="a-4o"></a>何以故？<a id="a-4p"></a>彼一切法离名字智。<a id="a-4q"></a>法无碍者，<a id="a-4r"></a>若乘若法不异法说，<a id="a-4s"></a>于法界相不坏法界。<a id="a-4t"></a>何以故？<a id="a-4u"></a>法界一相所谓无相，<a id="a-4v"></a>彼于何者说法言语？<a id="a-4w"></a>闻彼语已响声平等随顺信解，<a id="a-4x"></a>信说法语法界平等，<a id="a-4y"></a>随世俗知而不取著，<a id="a-4z"></a>以是诸义名法无碍。<a id="a-50"></a>辞无碍者，<a id="a-51"></a>谓知字语，<a id="a-52"></a>若龙、<a id="a-53"></a>夜叉、<a id="a-54"></a>若乾闼婆、<a id="a-55"></a>若阿修罗、<a id="a-56"></a>若迦楼罗、<a id="a-57"></a>若紧那罗、<a id="a-58"></a>摩睺罗伽、<a id="a-59"></a>人非人等诸字语智，<a id="a-5A"></a>释提桓因、<a id="a-5B"></a>梵世界主诸字语智。<a id="a-5C"></a>一语多语、<a id="a-5D"></a>略语广语、<a id="a-5E"></a>女语男语、<a id="a-5F"></a>若内官语、<a id="a-5G"></a>若过去语、<a id="a-5H"></a>若未来语、<a id="a-5I"></a>若现在语，<a id="a-5J"></a>一切皆知如法字语。<a id="a-5K"></a>若以字语令他众生自意知解，<a id="a-5L"></a>如是而说自语他语，<a id="a-5M"></a>彼此不障亦不取著。<a id="a-5N"></a>何以故？<a id="a-5O"></a>知一切法无字无语，<a id="a-5P"></a>彼如是念何者字语？<a id="a-5Q"></a>若说何法，<a id="a-5R"></a>彼如是法字语中无，<a id="a-5S"></a>故不可得亦不可说。<a id="a-5T"></a>又彼字语于法中无，<a id="a-5U"></a>故不可得亦不可说。<a id="a-5V"></a>若说字语字语无声，<a id="a-5W"></a>若当真实有此言辞，<a id="a-5X"></a>善法言辞、<a id="a-5Y"></a>恶法言辞则不可得，<a id="a-5Z"></a>应知此辞不在于法。<a id="a-5a"></a>辞无碍者，<a id="a-5b"></a>于一切法皆不障碍诸法不行。<a id="a-5c"></a>何以故？<a id="a-5d"></a>法不行故。<a id="a-5e"></a>一切诸法毕竟不行，<a id="a-5f"></a>如是知已而为他说教他令知，<a id="a-5g"></a>名辞无碍。<a id="a-5h"></a>何者名为乐说无碍？<a id="a-5i"></a>若一切语皆悉乐说，<a id="a-5j"></a>于一切声皆悉乐说，<a id="a-5k"></a>于一切名皆悉乐说。<a id="a-5l"></a>云何乐说？<a id="a-5m"></a>于义乐说，<a id="a-5n"></a>于法乐说，<a id="a-5o"></a>于真乐说，<a id="a-5p"></a>于实乐说。<a id="a-5q"></a>若有众生于修多罗语声信解，<a id="a-5r"></a>为彼众生修多罗语响声乐说；<a id="a-5s"></a>若于祇夜语声信解，<a id="a-5t"></a>则为祇夜响声乐说；<a id="a-5u"></a>如是伽他、<a id="a-5v"></a>和伽罗那、<a id="a-5w"></a>若忧陀那、<a id="a-5x"></a>若尼陀那、<a id="a-5y"></a>阿波陀那、<a id="a-5z"></a>伊帝曰多伽、<a id="a-60"></a>若阇多迦、<a id="a-61"></a>若裴不略阿浮陀达摩语声信解，<a id="a-62"></a>为裴不略阿浮陀达摩响声乐说。<a id="a-63"></a>若于前修语声信解，<a id="a-64"></a>则为前修响声乐说。<a id="a-65"></a>一切众生诸根乐说，<a id="a-66"></a>谓于信者信根乐说，<a id="a-67"></a>于精进者进根乐说，<a id="a-68"></a>于有念者念根乐说，<a id="a-69"></a>于有定者定根乐说，<a id="a-6A"></a>于有慧者慧根乐说。<a id="a-6B"></a>如是广说一切诸根二万一千，<a id="a-6C"></a>菩萨乐说；<a id="a-6D"></a>欲行者根八万四千如来所知，<a id="a-6E"></a>彼一切根如来乐说，<a id="a-6F"></a>菩萨随顺相似乐说。<a id="a-6G"></a>彼一切根二万一千，<a id="a-6H"></a>嗔行者根八万四千如来所知，<a id="a-6I"></a>彼一切根如来乐说，<a id="a-6J"></a>菩萨随顺相似乐说。<a id="a-6K"></a>彼一切根二万一千，<a id="a-6L"></a>痴行者根八万四千如来所知，<a id="a-6M"></a>彼一切根如来乐说，<a id="a-6N"></a>菩萨随顺相似乐说。<a id="a-6O"></a>彼一切根二万一千，<a id="a-6P"></a>等行者根八万四千如来所知，<a id="a-6Q"></a>彼一切根如来乐说，<a id="a-6R"></a>菩萨随顺相似乐说。<a id="a-6S"></a>彼一切根二万一千，<a id="a-6T"></a>如是名为乐说无碍。</p>
  <p id="a6U">“奋迅王，<a id="a-6V"></a>彼义无碍、<a id="a-6W"></a>法无碍、<a id="a-6X"></a>辞无碍、<a id="a-6Y"></a>乐说无碍，<a id="a-6Z"></a>如是一切以慧为根，<a id="a-6a"></a>依慧而住，<a id="a-6b"></a>随慧而行。<a id="a-6c"></a>菩萨依慧此等及余种种奋迅而皆奋迅。<a id="a-6d"></a>又奋迅王，<a id="a-6e"></a>慧何为根？<a id="a-6f"></a>慧依何住？<a id="a-6g"></a>慧随何行？<a id="a-6h"></a>奋迅王，<a id="a-6i"></a>闻为慧根，<a id="a-6j"></a>慧依闻住，<a id="a-6k"></a>慧随闻行。<a id="a-6l"></a>又奋迅王，<a id="a-6m"></a>闻何为根？<a id="a-6n"></a>闻依何住？<a id="a-6o"></a>闻随何行？<a id="a-6p"></a>奋迅王，<a id="a-6q"></a>善知识者则是闻根，<a id="a-6r"></a>闻者则依善知识住，<a id="a-6s"></a>闻者随顺善知识行。<a id="a-6t"></a>又奋迅王，<a id="a-6u"></a>彼善知识以何为根？<a id="a-6v"></a>依何而住？<a id="a-6w"></a>随顺何行？<a id="a-6x"></a>奋迅王，<a id="a-6y"></a>彼善知识敬重为根，<a id="a-6z"></a>依敬重住，<a id="a-70"></a>随敬重行。<a id="a-71"></a>又奋迅王，<a id="a-72"></a>如是敬重以何为根？<a id="a-73"></a>依何而住？<a id="a-74"></a>随顺何行？<a id="a-75"></a>奋迅王，<a id="a-76"></a>如是敬重深心为根，<a id="a-77"></a>依深心住，<a id="a-78"></a>随深心行。<a id="a-79"></a>又奋迅王，<a id="a-7A"></a>如是深心以何为根？<a id="a-7B"></a>依何而住？<a id="a-7C"></a>随顺何行？<a id="a-7D"></a>奋迅王，<a id="a-7E"></a>如是深心不谄为根，<a id="a-7F"></a>依不谄住，<a id="a-7G"></a>随不谄行。<a id="a-7H"></a>又奋迅王，<a id="a-7I"></a>如是不谄以何为根？<a id="a-7J"></a>依何而住？<a id="a-7K"></a>随顺何行？<a id="a-7L"></a>奋迅王，<a id="a-7M"></a>如是不谄大悲为根，<a id="a-7N"></a>依大悲住，<a id="a-7O"></a>随大悲行。<a id="a-7P"></a>又奋迅王，<a id="a-7Q"></a>如是大悲以何为根？<a id="a-7R"></a>依何而住？<a id="a-7S"></a>随顺何行？<a id="a-7T"></a>奋迅王，<a id="a-7U"></a>一切众生是大悲根，<a id="a-7V"></a>即依一切众生而住，<a id="a-7W"></a>随顺一切众生而行。<a id="a-7X"></a>何以故？<a id="a-7Y"></a>奋迅王，<a id="a-7Z"></a>菩萨为令一切众生得解脱故，<a id="a-7a"></a>发起大悲一切智心。</p>
  <p id="a7b">“奋迅王，<a id="a-7c"></a>此慧奋迅，<a id="a-7d"></a>菩萨发此一法门己，<a id="a-7e"></a>若于一劫若余残劫，<a id="a-7f"></a>异异法说无法妨碍。<a id="a-7g"></a>欲令众生不见其身而为说法，<a id="a-7h"></a>随意即能。<a id="a-7i"></a>欲令自身一切毛根皆出法声，<a id="a-7j"></a>随意即能。<a id="a-7k"></a>如彼众生深心修行，<a id="a-7l"></a>而为说法辩才乐说，<a id="a-7m"></a>如彼众生身色示现而为说法，<a id="a-7n"></a>他来斗诤不能破坏。<a id="a-7o"></a>若诸外道五通所知，<a id="a-7p"></a>咒读智论、<a id="a-7q"></a>若鞞陀智种种语论、<a id="a-7r"></a>月日星智、<a id="a-7s"></a>知阴阳智，<a id="a-7t"></a>或有梦相、<a id="a-7u"></a>或时地动，<a id="a-7v"></a>陀毗罗咒种种方术若乌语等，<a id="a-7w"></a>以咒术力能令鹿等轮聚不行，<a id="a-7x"></a>咒龙、<a id="a-7y"></a>夜叉、<a id="a-7z"></a>乾闼婆等，<a id="a-80"></a>或有王鹿余人身相、<a id="a-81"></a>丰相俭相、<a id="a-82"></a>星行戏相，<a id="a-83"></a>一切皆知。<a id="a-84"></a>复知世间种种伎能，<a id="a-85"></a>若书若印若数若算一切解知。<a id="a-86"></a>歌声、<a id="a-87"></a>乐声、<a id="a-88"></a>打钹等声，<a id="a-89"></a>节脉处等一切皆知。<a id="a-8A"></a>彼婆罗门外道之人，<a id="a-8B"></a>如是一切下劣种姓不得为说，<a id="a-8C"></a>彼菩萨如是一切皆悉现得。<a id="a-8D"></a>有慧菩萨此一切法能示他人，<a id="a-8E"></a>如是一切皆悉善解。<a id="a-8F"></a>如是菩萨善知咒毒，<a id="a-8G"></a>知咒毒处知种种论，<a id="a-8H"></a>如是一切菩萨悉知而不恼乱，<a id="a-8I"></a>一切众生不信此等以为正道。</p>
  <p id="a8J">“奋迅王，<a id="a-8K"></a>菩萨如是有慧奋迅：<a id="a-8L"></a>千万梵俱坐住语言，<a id="a-8M"></a>迭互相见，<a id="a-8N"></a>色色相示，<a id="a-8O"></a>语语相示。<a id="a-8P"></a>如是菩萨青等诸色，<a id="a-8Q"></a>威德光明胜彼诸梵，<a id="a-8R"></a>于彼梵处心不希望，<a id="a-8S"></a>如是诸梵到菩萨所心生敬重。<a id="a-8T"></a>如是一切天宫殿中示现自在，<a id="a-8U"></a>菩萨于彼不生希望不生贪乐，<a id="a-8V"></a>生无常想苦无我想。<a id="a-8W"></a>菩萨如是随顺一切众生解脱。<a id="a-8X"></a>奋迅王，<a id="a-8Y"></a>此慧奋迅。<a id="a-8Z"></a>奋迅王，<a id="a-8a"></a>又彼菩萨以慧奋迅，<a id="a-8b"></a>于魔世界化作宫殿，<a id="a-8c"></a>胜彼魔宫过百千倍，<a id="a-8d"></a>令彼诸魔于胜宫殿希望贪著，<a id="a-8e"></a>生贪著已心则离慢；<a id="a-8f"></a>既离慢已，<a id="a-8g"></a>令住阿耨多罗三藐三菩提，<a id="a-8h"></a>然后乃为说无常法。<a id="a-8i"></a>奋迅王，<a id="a-8j"></a>彼慧菩萨一切处行，<a id="a-8k"></a>如是应知。<a id="a-8l"></a>以是慧故，<a id="a-8m"></a>若施、<a id="a-8n"></a>若受、<a id="a-8o"></a>若发愿等一切应知。<a id="a-8p"></a>以是慧故，<a id="a-8q"></a>若自护戒令他持戒，<a id="a-8r"></a>以是持戒愿取菩提，<a id="a-8s"></a>应如是知。<a id="a-8t"></a>以是慧故，<a id="a-8u"></a>若自修忍令他修忍，<a id="a-8v"></a>以是修忍愿取菩提，<a id="a-8w"></a>应如是知。<a id="a-8x"></a>以是慧故，<a id="a-8y"></a>若自精进令他精进，<a id="a-8z"></a>以是精进愿取菩提，<a id="a-90"></a>应如是知。<a id="a-91"></a>以是慧故，<a id="a-92"></a>若自入禅三摩跋提，<a id="a-93"></a>令他入禅三摩跋提，<a id="a-94"></a>以是入禅三摩跋提愿取菩提，<a id="a-95"></a>应如是知。<a id="a-96"></a>以是慧故，<a id="a-97"></a>若自摄法，<a id="a-98"></a>若为他说如闻观察，<a id="a-99"></a>应如是知。<a id="a-9A"></a>以是慧故，<a id="a-9B"></a>一切行来，<a id="a-9C"></a>一切威仪，<a id="a-9D"></a>一切放舍，<a id="a-9E"></a>应如是知。<a id="a-9F"></a>有慧菩萨以慧力故，<a id="a-9G"></a>则能具得一切善力。<a id="a-9H"></a>有慧菩萨慧自在故，<a id="a-9I"></a>得一切财。<a id="a-9J"></a>有慧菩萨慧奋迅故，<a id="a-9K"></a>于一切法得胜奋迅。<a id="a-9L"></a>有慧菩萨执慧力故，<a id="a-9M"></a>得佛相以庄严庄严。<a id="a-9N"></a>有慧菩萨于一切法，<a id="a-9O"></a>皆随顺行而无功用。<a id="a-9P"></a>奋迅王，<a id="a-9Q"></a>譬如世人放箭向上，<a id="a-9R"></a>奋其势力自然向下，<a id="a-9S"></a>乃至到地而无功用。<a id="a-9T"></a>奋迅王，<a id="a-9U"></a>有慧菩萨亦复如是，<a id="a-9V"></a>以慧势力能放愿箭而无功用，<a id="a-9W"></a>自然如是堕在一切善法之地，<a id="a-9X"></a>谓道场地示现慧力。<a id="a-9Y"></a>复有何力？<a id="a-9Z"></a>以慧力故右手能动恒河沙等诸佛世界，<a id="a-9a"></a>以慧力故胜魔眷属胜魔庄严，<a id="a-9b"></a>乃至获得菩提所摄如来十力。<a id="a-9c"></a>何者为力？<a id="a-9d"></a>他不能胜，<a id="a-9e"></a>所谓天、<a id="a-9f"></a>人、<a id="a-9g"></a>阿修罗等，<a id="a-9h"></a>一切世间所不能坏。<a id="a-9i"></a>奋迅王，<a id="a-9j"></a>此是戒通智慧奋迅。<a id="a-9k"></a>奋迅王，<a id="a-9l"></a>如是戒通智慧奋迅，<a id="a-9m"></a>若有不种善根众生耳所不闻。<a id="a-9n"></a>奋迅王，<a id="a-9o"></a>若人得闻此法门已心欢喜者，<a id="a-9p"></a>如是之人于此奋迅则能奋迅。<a id="a-9q"></a>何以故？<a id="a-9r"></a>如是奋迅，<a id="a-9s"></a>一切声闻、<a id="a-9t"></a>缘觉所无。<a id="a-9u"></a>”</p>
  <p id="a9v">如奋迅王菩萨所问世尊说已，<a id="a-9w"></a>奋迅王闻心生欢喜，<a id="a-9x"></a>合掌向佛，<a id="a-9y"></a>一心瞻仰目不暂舍，<a id="a-9z"></a>而作是言：<a id="a-A0"></a>“一切众生以如是等四种奋迅而为奋迅，<a id="a-A1"></a>犹如如来应正遍知之所奋迅。<a id="a-A2"></a>”</p>
  <p id="aA3">尔时，<a id="a-A4"></a>世尊于奋迅王菩萨面前，<a id="a-A5"></a>出种种色微妙色华、<a id="a-A6"></a>种种妙香叶相盛华。<a id="a-A7"></a>时彼菩萨即取彼华，<a id="a-A8"></a>用散如来并众会中一切菩萨。<a id="a-A9"></a>如是散已，<a id="a-AA"></a>彼众会中华所著者，<a id="a-AB"></a>一切悉为金相庄严，<a id="a-AC"></a>举众皆见。<a id="a-AD"></a>于虚空中百千诸天，<a id="a-AE"></a>如是见已，<a id="a-AF"></a>一切同声说言：<a id="a-AG"></a>“世尊，<a id="a-AH"></a>若有信解如是奋迅，<a id="a-AI"></a>既信解已，<a id="a-AJ"></a>能发阿耨多罗三藐三菩提心者，<a id="a-AK"></a>如是之人以佛庄严而自庄严。<a id="a-AL"></a>何以故？<a id="a-AM"></a>以如是等一切奋迅，<a id="a-AN"></a>悉皆随顺一切智心。<a id="a-AO"></a>又复世尊，<a id="a-AP"></a>若有未发菩提心者，<a id="a-AQ"></a>何处当得闻如是等不可思议奋迅法门？<a id="a-AR"></a>”</p>
  <p id="aAS">尔时，<a id="a-AT"></a>世尊赞彼空中诸天子言：<a id="a-AU"></a>“善哉！<a id="a-AV"></a>善哉！<a id="a-AW"></a>”赞善哉已，<a id="a-AX"></a>告奋迅王大菩萨言：<a id="a-AY"></a>“奋迅王，<a id="a-AZ"></a>我念过去然灯如来，<a id="a-Aa"></a>次前复有第七如来，<a id="a-Ab"></a>名普无垢净光明王，<a id="a-Ac"></a>彼佛如来广说如是奋迅法门。<a id="a-Ad"></a>时有菩萨名具境界，<a id="a-Ae"></a>以此法门问彼如来。<a id="a-Af"></a>如来既说此法门已，<a id="a-Ag"></a>八千众生得此奋迅，<a id="a-Ah"></a>又复更得无生法忍。<a id="a-Ai"></a>会中众生三万二千，<a id="a-Aj"></a>一切皆发阿耨多罗三藐三菩提心。<a id="a-Ak"></a>我于尔时得此奋迅，<a id="a-Al"></a>次后复于燃灯佛所菩提满足。<a id="a-Am"></a>如是，<a id="a-An"></a>奋迅王，<a id="a-Ao"></a>我涅槃已，<a id="a-Ap"></a>若有能听此法门者，<a id="a-Aq"></a>彼人为取菩提之心，<a id="a-Ar"></a>必定速得无生法忍。<a id="a-As"></a>”</p>
  <p id="aAt">说此奋迅法门之时，<a id="a-Au"></a>会中众生三万二千诸天及人，<a id="a-Av"></a>一切皆发阿耨多罗三藐三菩提心。<a id="a-Aw"></a>彼诸天子雨种种华，<a id="a-Ax"></a>百千天乐供养如来。<a id="a-Ay"></a>以佛力故，<a id="a-Az"></a>彼乐音中出妙声言：<a id="a-B0"></a>“若有众生胜信解心诸根猛利，<a id="a-B1"></a>信解佛法慧行成就，<a id="a-B2"></a>善知识摄宿种善根，<a id="a-B3"></a>大悲怜愍一切众生，<a id="a-B4"></a>尔乃得闻如是法门，<a id="a-B5"></a>闻已信解受持读诵。<a id="a-B6"></a>”</p>
  <p id="aB7">尔时，<a id="a-B8"></a>奋迅王菩萨白佛言：<a id="a-B9"></a>“世尊，<a id="a-BA"></a>如来十力、<a id="a-BB"></a>四无所畏、<a id="a-BC"></a>四无碍智，<a id="a-BD"></a>如是十八不共佛法，<a id="a-BE"></a>世尊所有。<a id="a-BF"></a>如是十力，<a id="a-BG"></a>菩萨有不？<a id="a-BH"></a>此四无畏，<a id="a-BI"></a>菩萨有不？<a id="a-BJ"></a>如是十八不共之法，<a id="a-BK"></a>菩萨有不？<a id="a-BL"></a>”</p>
  <p id="aBM">佛言：<a id="a-BN"></a>“皆有。<a id="a-BO"></a>奋迅王，<a id="a-BP"></a>一切菩萨于八地中，<a id="a-BQ"></a>作业成就乃得九地，<a id="a-BR"></a>谓具辩才得不退忍，<a id="a-BS"></a>摄善方便慧波罗蜜。<a id="a-BT"></a>奋迅王，<a id="a-BU"></a>菩萨如是具足十力、<a id="a-BV"></a>四无所畏，<a id="a-BW"></a>成就十八不共之法乃得九地。<a id="a-BX"></a>奋迅王，<a id="a-BY"></a>何者菩萨十菩萨力？<a id="a-BZ"></a>一者、<a id="a-Ba"></a>发起一切智心，<a id="a-Bb"></a>坚固深心大慈满足，<a id="a-Bc"></a>不舍一切诸众生力；<a id="a-Bd"></a>二者、<a id="a-Be"></a>不求一切财利供养名闻，<a id="a-Bf"></a>一切世间希有之事不贪乐力；<a id="a-Bg"></a>三者、<a id="a-Bh"></a>满足大悲之心，<a id="a-Bi"></a>一切佛法清净信解法究竟力；<a id="a-Bj"></a>四者、<a id="a-Bk"></a>勤心不生懈怠，<a id="a-Bl"></a>增上精进不离忆念威仪行力；<a id="a-Bm"></a>五者、<a id="a-Bn"></a>不动安住三昧，<a id="a-Bo"></a>远离二边顺因缘法，<a id="a-Bp"></a>一切见行皆寂静力；<a id="a-Bq"></a>六者、<a id="a-Br"></a>菩萨一切分别及不分别戏论疑网皆悉灭故，<a id="a-Bs"></a>满足般若波罗蜜力；<a id="a-Bt"></a>七者、<a id="a-Bu"></a>成熟一切众生，<a id="a-Bv"></a>无量生死摄取未足，<a id="a-Bw"></a>摄取世间一切善根，<a id="a-Bx"></a>世间生死信解如梦，<a id="a-By"></a>于生死中不疲倦力；<a id="a-Bz"></a>八者、<a id="a-C0"></a>菩萨观察法性本无众生，<a id="a-C1"></a>本性无命无富伽罗，<a id="a-C2"></a>信解诸法不生不出，<a id="a-C3"></a>能于轮法信解不生，<a id="a-C4"></a>一切轮法不生忍力；<a id="a-C5"></a>九者、<a id="a-C6"></a>入空无相无愿观解脱门，<a id="a-C7"></a>于声闻乘、<a id="a-C8"></a>于缘觉乘解脱知见解脱门力；<a id="a-C9"></a>十者、<a id="a-CA"></a>菩萨于甚深法而能自知，<a id="a-CB"></a>观察一切众生心行，<a id="a-CC"></a>知无障碍满足之力。<a id="a-CD"></a>奋迅王，<a id="a-CE"></a>此是菩萨十菩萨力。</p>
  <p id="aCF">“奋迅王，<a id="a-CG"></a>何者菩萨四无所畏？<a id="a-CH"></a>一者、<a id="a-CI"></a>菩萨一切闻持，<a id="a-CJ"></a>得陀罗尼忆念不忘，<a id="a-CK"></a>不畏大众而为说法。<a id="a-CL"></a>二者、<a id="a-CM"></a>菩萨信解诸法则得忍力，<a id="a-CN"></a>不生不出信解法已得无生忍，<a id="a-CO"></a>得法忍已入空无相无愿之法，<a id="a-CP"></a>不畏大众而为说法。<a id="a-CQ"></a>三者、<a id="a-CR"></a>菩萨于声闻乘观解脱门，<a id="a-CS"></a>辟支佛乘信解知见，<a id="a-CT"></a>信一切入亦信解脱，<a id="a-CU"></a>如诸众生病药所须，<a id="a-CV"></a>如是而知一切众生诸根成熟，<a id="a-CW"></a>亦如是知如应说法，<a id="a-CX"></a>菩萨如是不畏大众而为说法。<a id="a-CY"></a>四者、<a id="a-CZ"></a>菩萨离大众畏，<a id="a-Ca"></a>尔时无心，<a id="a-Cb"></a>东西南北若有人来，<a id="a-Cc"></a>难问我者我不能答，<a id="a-Cd"></a>不畏不能不见畏相；<a id="a-Ce"></a>菩萨如是一切众生，<a id="a-Cf"></a>若有问难皆悉能答，<a id="a-Cg"></a>如彼问难相应说答无所怖畏，<a id="a-Ch"></a>能断众生一切疑心，<a id="a-Ci"></a>不畏大众而为说法。<a id="a-Cj"></a>奋迅王，<a id="a-Ck"></a>此是菩萨四无所畏。</p>
  <p id="aCl">“奋迅王，<a id="a-Cm"></a>何者菩萨十八不共菩萨之法？<a id="a-Cn"></a>奋迅王。<a id="a-Co"></a>所谓菩萨无有人教，<a id="a-Cp"></a>而舍财物以用布施，<a id="a-Cq"></a>又复初生即能起心舍财布施。<a id="a-Cr"></a>又若魔王作佛身来说如是言：<a id="a-Cs"></a>‘若人布施则入地狱。<a id="a-Ct"></a>’而彼菩萨不生悭嫉。<a id="a-Cu"></a>又复菩萨一切自物皆用舍施，<a id="a-Cv"></a>施心转胜，<a id="a-Cw"></a>如是布施是菩提因不望果报，<a id="a-Cx"></a>皆愿回与一切众生。<a id="a-Cy"></a>奋迅王，<a id="a-Cz"></a>此是最初菩萨不共法。</p>
  <p id="aD0">“奋迅王，<a id="a-D1"></a>又复菩萨无有人教，<a id="a-D2"></a>而彼菩萨如来未出无受戒处，<a id="a-D3"></a>于波罗提木叉正行希学，<a id="a-D4"></a>不舍此不共法。<a id="a-D5"></a>菩萨在家如说护戒，<a id="a-D6"></a>虽不出家复无教者，<a id="a-D7"></a>如波罗提木叉说学，<a id="a-D8"></a>失命因缘不舍戒学，<a id="a-D9"></a>一切戒学随顺菩提，<a id="a-DA"></a>愿断一切众生破戒。<a id="a-DB"></a>奋迅王，<a id="a-DC"></a>此是第二菩萨不共法。</p>
  <p id="aDD">“奋迅王，<a id="a-DE"></a>又复菩萨一切众生骂詈毁辱割其身分，<a id="a-DF"></a>不生嗔心。<a id="a-DG"></a>若贫穷人、<a id="a-DH"></a>若栴荼罗、<a id="a-DI"></a>若逼迦婆、<a id="a-DJ"></a>若工作师种种骂辱，<a id="a-DK"></a>而菩萨心亦不生嗔，<a id="a-DL"></a>于彼众生慈心普覆，<a id="a-DM"></a>有大势力，<a id="a-DN"></a>能加其恶而不作恶，<a id="a-DO"></a>如是菩萨为随顺法。<a id="a-DP"></a>如是众生乃是菩萨佛法因缘，<a id="a-DQ"></a>如是菩萨于彼众生，<a id="a-DR"></a>令心寂静为作饶益，<a id="a-DS"></a>著忍辱铠起勇猛力。<a id="a-DT"></a>奋迅王，<a id="a-DU"></a>此是第三菩萨不共法。</p>
  <p id="aDV">“奋迅王，<a id="a-DW"></a>又复菩萨设多衰恼，<a id="a-DX"></a>而勤精进头陀不舍不生劣心。<a id="a-DY"></a>见声闻乘入于涅槃，<a id="a-DZ"></a>见生死苦而心不求声闻涅槃；<a id="a-Da"></a>见缘觉乘入于涅槃，<a id="a-Db"></a>见生死苦心亦不求缘觉涅槃；<a id="a-Dc"></a>见佛世尊一切义成一切佛法，<a id="a-Dd"></a>所作已办入于涅槃，<a id="a-De"></a>自未有力知诸众生，<a id="a-Df"></a>未满佛法而心不劣起精进心：<a id="a-Dg"></a>‘我亦如佛入于涅槃。<a id="a-Dh"></a>’奋迅王，<a id="a-Di"></a>此是第四菩萨不共法。</p>
  <p id="aDj">“奋迅王，<a id="a-Dk"></a>又复菩萨若转轮王、<a id="a-Dl"></a>若帝释王、<a id="a-Dm"></a>若魔自在妇女围绕，<a id="a-Dn"></a>有天歌乐一切妙乐皆悉具足，<a id="a-Do"></a>于中入禅修习无量而心乐于离欲之法，<a id="a-Dp"></a>不随异语，<a id="a-Dq"></a>于生死中心大怖畏，<a id="a-Dr"></a>于淫欲法生不净想，<a id="a-Ds"></a>于诸阴中生于怨想，<a id="a-Dt"></a>于诸界中生毒蛇想，<a id="a-Du"></a>于诸入中生空聚想，<a id="a-Dv"></a>于自眷属生于死想，<a id="a-Dw"></a>于妇女中生冢墓想，<a id="a-Dx"></a>心常乐求摄取正法，<a id="a-Dy"></a>希望见佛亲近供养，<a id="a-Dz"></a>亦常不毁一切众生，<a id="a-E0"></a>能令伎乐弦歌等中出禅分声，<a id="a-E1"></a>魔既闻已遮则声灭。<a id="a-E2"></a>以彼菩萨前善根力，<a id="a-E3"></a>于虚空中即出佛声、<a id="a-E4"></a>法声、<a id="a-E5"></a>僧声。<a id="a-E6"></a>又彼菩萨弃舍国土富乐自在，<a id="a-E7"></a>入于山林。<a id="a-E8"></a>奋迅王，<a id="a-E9"></a>此是第五菩萨不共法。</p>
  <p id="aEA">“奋迅王，<a id="a-EB"></a>又复菩萨一切世间诸禅定中，<a id="a-EC"></a>不生坚想，<a id="a-ED"></a>有黠慧行，<a id="a-EE"></a>远离使见取义取法。<a id="a-EF"></a>如是菩萨乃至梦中，<a id="a-EG"></a>不生自见，<a id="a-EH"></a>不生他见，<a id="a-EI"></a>不生法见。<a id="a-EJ"></a>此不共法，<a id="a-EK"></a>若有自见则有使见，<a id="a-EL"></a>以无自见则离疑网。<a id="a-EM"></a>魔王波旬不能令其生于疑见，<a id="a-EN"></a>若有疑见则离于法。<a id="a-EO"></a>菩萨如是，<a id="a-EP"></a>成熟众生饶益众生，<a id="a-EQ"></a>不顾自惑无有疑心。<a id="a-ER"></a>奋迅王，<a id="a-ES"></a>此是第六菩萨不共法。</p>
  <p id="aET">“奋迅王，<a id="a-EU"></a>又复菩萨离一切生无有功用，<a id="a-EV"></a>身业清净远离杀生，<a id="a-EW"></a>于诸众生施与无畏。<a id="a-EX"></a>若手若块若杖若刀不加众生，<a id="a-EY"></a>远离刀杖手不执持。<a id="a-EZ"></a>自财知足，<a id="a-Ea"></a>于他所有至一把草不与不取，<a id="a-Eb"></a>设宝满地不生贪心。<a id="a-Ec"></a>宁失身命，<a id="a-Ed"></a>终不邪命而取财利衣服饮食，<a id="a-Ee"></a>常行梵行乃至不生欲食之心。<a id="a-Ef"></a>菩萨如是离欲斗诤及诸烦恼，<a id="a-Eg"></a>不行淫欲因缘恶法。<a id="a-Eh"></a>是彼菩萨不共法处，<a id="a-Ei"></a>先思量已身业成就。<a id="a-Ej"></a>奋迅王，<a id="a-Ek"></a>此是第七菩萨不共法。</p>
  <p id="aEl">“奋迅王，<a id="a-Em"></a>又复菩萨清净口业，<a id="a-En"></a>实语真语如说而行，<a id="a-Eo"></a>不诳如来。<a id="a-Ep"></a>天、<a id="a-Eq"></a>龙、<a id="a-Er"></a>夜叉，<a id="a-Es"></a>若乾闼婆、<a id="a-Et"></a>若阿修罗、<a id="a-Eu"></a>若迦楼罗、<a id="a-Ev"></a>人非人所，<a id="a-Ew"></a>口不恶言，<a id="a-Ex"></a>不坏眷属自眷属爱，<a id="a-Ey"></a>不恶口语，<a id="a-Ez"></a>爱语、<a id="a-F0"></a>软语、<a id="a-F1"></a>不粗犷语、<a id="a-F2"></a>作相应语、<a id="a-F3"></a>作利益语，<a id="a-F4"></a>常于先语面状笑语。<a id="a-F5"></a>如是菩萨所有恶语、<a id="a-F6"></a>恶口说语、<a id="a-F7"></a>他不爱语、<a id="a-F8"></a>自他热语一切不说，<a id="a-F9"></a>不违心语，<a id="a-FA"></a>若无言无，<a id="a-FB"></a>若有言有。<a id="a-FC"></a>如是净语，<a id="a-FD"></a>深心净信得不共法。<a id="a-FE"></a>一切生处常得如法法相应语，<a id="a-FF"></a>以如是语能令一切不净心人心得清净，<a id="a-FG"></a>心清净者则能供养。<a id="a-FH"></a>彼以深心不共法故，<a id="a-FI"></a>常得实语，<a id="a-FJ"></a>有所言说如语不异，<a id="a-FK"></a>随其所说一切皆尔。<a id="a-FL"></a>奋迅王，<a id="a-FM"></a>此是第八菩萨不共法。</p>
  <p id="aFN">“奋迅王，<a id="a-FO"></a>又复菩萨自心自在，<a id="a-FP"></a>不贪不嗔，<a id="a-FQ"></a>正见不邪。<a id="a-FR"></a>如是菩萨，<a id="a-FS"></a>菩提之心、<a id="a-FT"></a>无与等心不忘不失，<a id="a-FU"></a>远离一切谄心、<a id="a-FV"></a>曲心、<a id="a-FW"></a>浊心、<a id="a-FX"></a>乱心，<a id="a-FY"></a>昼夜常行清净慈心。<a id="a-FZ"></a>奋迅王，<a id="a-Fa"></a>此是第九菩萨不共法。</p>
  <p id="aFb">“奋迅王，<a id="a-Fc"></a>又复菩萨即于生时具足世智，<a id="a-Fd"></a>若咒若诵若医若药，<a id="a-Fe"></a>书印数算一切皆知，<a id="a-Ff"></a>一切师术皆悉现知，<a id="a-Fg"></a>一切伎能诸论善知。<a id="a-Fh"></a>于世间法出世间法，<a id="a-Fi"></a>不因他知自智成就，<a id="a-Fj"></a>不观他面。<a id="a-Fk"></a>一切天人观察菩萨有如是心：<a id="a-Fl"></a>‘若菩萨说，<a id="a-Fm"></a>我闻修学。<a id="a-Fn"></a>’奋迅王，<a id="a-Fo"></a>此是第十菩萨不共法。</p>
  <p id="aFp">“奋迅王，<a id="a-Fq"></a>又复菩萨若以种种利益众生，<a id="a-Fr"></a>能为他人疗治病患，<a id="a-Fs"></a>不求财利供养名称，<a id="a-Ft"></a>大悲为首疗治世间，<a id="a-Fu"></a>然后令住出世间法。<a id="a-Fv"></a>如是菩萨心常忆念：<a id="a-Fw"></a>‘如是恶界苦恼众生，<a id="a-Fx"></a>以何方便何时何法令彼得脱？<a id="a-Fy"></a>既得脱已毕竟断灭一切烦恼，<a id="a-Fz"></a>所谓断除一切苦恼令住涅槃毕竟之乐。<a id="a-G0"></a>’奋迅王，<a id="a-G1"></a>此第十一菩萨不共法。</p>
  <p id="aG2">“奋迅王，<a id="a-G3"></a>又复菩萨心不希愿帝释天王、<a id="a-G4"></a>若梵天王、<a id="a-G5"></a>若转轮王统王国土，<a id="a-G6"></a>而亦得之。<a id="a-G7"></a>彼菩萨如是不求帝释、<a id="a-G8"></a>天王、<a id="a-G9"></a>梵世界处、<a id="a-GA"></a>转轮圣王统王国土，<a id="a-GB"></a>虽不希望自然而得。<a id="a-GC"></a>又彼菩萨不为色故求于梵行，<a id="a-GD"></a>不求身色，<a id="a-GE"></a>不求国土，<a id="a-GF"></a>不求眷属，<a id="a-GG"></a>不求财富，<a id="a-GH"></a>不求名闻，<a id="a-GI"></a>不求色相，<a id="a-GJ"></a>如是梵行虽不希望具足而得。<a id="a-GK"></a>奋迅王，<a id="a-GL"></a>此第十二菩萨不共法。</p>
  <p id="aGM">“奋迅王，<a id="a-GN"></a>又复菩萨住好国土富乐之处不知念佛，<a id="a-GO"></a>而有诸天曾见佛者教令忆念，<a id="a-GP"></a>先呵责已如是教言：<a id="a-GQ"></a>‘此法应作，<a id="a-GR"></a>此不应作。<a id="a-GS"></a>若作此业则得菩提。<a id="a-GT"></a>当如是愿，<a id="a-GU"></a>汝如是作如是行已，<a id="a-GV"></a>调伏诸根未来当得阿耨多罗三藐三菩提。<a id="a-GW"></a>’彼天如是教令忆念，<a id="a-GX"></a>于菩提道不越不舍。<a id="a-GY"></a>奋迅王，<a id="a-GZ"></a>此第十三菩萨不共法。</p>
  <p id="aGa">“奋迅王，<a id="a-Gb"></a>又复菩萨何等恶人，<a id="a-Gc"></a>多恶多嗔垢心众生于菩萨所不能加恶，<a id="a-Gd"></a>菩萨于彼亦不报恶。<a id="a-Ge"></a>彼大恶人多嗔心人，<a id="a-Gf"></a>若身若口若心意恶，<a id="a-Gg"></a>若见菩萨心即清净。<a id="a-Gh"></a>何以故？<a id="a-Gi"></a>菩萨于彼不报其恶，<a id="a-Gj"></a>置彼恶者住正法中令心清净。<a id="a-Gk"></a>彼虽作恶，<a id="a-Gl"></a>以菩萨力不入恶道。<a id="a-Gm"></a>何以故？<a id="a-Gn"></a>以彼菩萨本来如是不共法戒清净满足，<a id="a-Go"></a>有如是心：<a id="a-Gp"></a>‘若有众生，<a id="a-Gq"></a>若以身业、<a id="a-Gr"></a>若以口业、<a id="a-Gs"></a>若以意业于我起恶，<a id="a-Gt"></a>愿彼众生不入恶道。<a id="a-Gu"></a>’以有戒故随愿成就。<a id="a-Gv"></a>奋迅王，<a id="a-Gw"></a>此第十四菩萨不共法。</p>
  <p id="aGx">“奋迅王，<a id="a-Gy"></a>又复菩萨，<a id="a-Gz"></a>若有众生不信悭贪邪见懈怠，<a id="a-H0"></a>不信业报，<a id="a-H1"></a>离佛法僧，<a id="a-H2"></a>若于沙门若婆罗门，<a id="a-H3"></a>心不清净，<a id="a-H4"></a>见则不礼亦不供养不生敬重，<a id="a-H5"></a>亦复不生希有之心。<a id="a-H6"></a>如是众生若见菩萨即住威仪，<a id="a-H7"></a>若闻语说心即清净，<a id="a-H8"></a>起迎礼拜供养恭敬生希有心。<a id="a-H9"></a>何以故？<a id="a-HA"></a>以彼菩萨之势力故。<a id="a-HB"></a>奋迅王，<a id="a-HC"></a>此第十五菩萨不共法。</p>
  <p id="aHD">“奋迅王，<a id="a-HE"></a>又复菩萨，<a id="a-HF"></a>若有天龙，<a id="a-HG"></a>若有夜叉、<a id="a-HH"></a>若乾闼婆，<a id="a-HI"></a>若有仙人、<a id="a-HJ"></a>若婆罗门，<a id="a-HK"></a>于菩萨所生于师想，<a id="a-HL"></a>诸世间中为师首者皆师菩萨。<a id="a-HM"></a>以通力故，<a id="a-HN"></a>能令世间天、<a id="a-HO"></a>龙、<a id="a-HP"></a>夜叉、<a id="a-HQ"></a>若乾闼婆、<a id="a-HR"></a>若诸仙人、<a id="a-HS"></a>若婆罗门皆来归敬，<a id="a-HT"></a>彼既来已归菩萨语，<a id="a-HU"></a>礼拜菩萨供养恭敬，<a id="a-HV"></a>是等皆悉先为归首；<a id="a-HW"></a>既见菩萨，<a id="a-HX"></a>即便礼拜恭敬尊重，<a id="a-HY"></a>生尊胜想深相敬信。<a id="a-HZ"></a>奋迅王，<a id="a-Ha"></a>此第十六菩萨不共法。</p>
  <p id="aHb">“奋迅王，<a id="a-Hc"></a>又复菩萨随生何处于何种姓，<a id="a-Hd"></a>若村若城或人集处，<a id="a-He"></a>彼处众生善法增长断不善法，<a id="a-Hf"></a>成熟众生摄取正法。<a id="a-Hg"></a>生正见家，<a id="a-Hh"></a>父母正信正行正入。<a id="a-Hi"></a>随何方处何处人中，<a id="a-Hj"></a>菩萨生彼师中最胜，<a id="a-Hk"></a>彼处众人供养恭敬，<a id="a-Hl"></a>无一众生入恶道者。<a id="a-Hm"></a>如彼菩萨善根所摄，<a id="a-Hn"></a>彼处众生死则生天若生人中。<a id="a-Ho"></a>奋迅王，<a id="a-Hp"></a>此第十七菩萨不共法。</p>
  <p id="aHq">“奋迅王，<a id="a-Hr"></a>又复菩萨随顺一切菩提分法，<a id="a-Hs"></a>胜通满足，<a id="a-Ht"></a>一切诸魔不能得便。<a id="a-Hu"></a>奋迅王，<a id="a-Hv"></a>此第十八菩萨不共法。</p>
  <p id="aHw">“奋迅王，<a id="a-Hx"></a>不共法者。<a id="a-Hy"></a>云何不共？<a id="a-Hz"></a>一切佛法随顺正行，<a id="a-I0"></a>故名不共法。<a id="a-I1"></a>”</p>
  <p id="aI2">尔时，<a id="a-I3"></a>奋迅王菩萨白佛言：<a id="a-I4"></a>“世尊，<a id="a-I5"></a>希有世尊！<a id="a-I6"></a>如来乃能与诸菩萨，<a id="a-I7"></a>大法光明能作无量殊胜光明。<a id="a-I8"></a>如我解佛所说法义，<a id="a-I9"></a>若有菩萨闻此法门，<a id="a-IA"></a>一经于耳得清净心，<a id="a-IB"></a>余修多罗则不能尔。<a id="a-IC"></a>若得闻已受持读诵，<a id="a-ID"></a>彼人则摄一切佛法。<a id="a-IE"></a>若人能于此法门正观察者，<a id="a-IF"></a>则为已修一切佛法。<a id="a-IG"></a>于此法门所有法忍，<a id="a-IH"></a>得随顺忍。<a id="a-II"></a>若有能行此法门者，<a id="a-IJ"></a>一切佛法皆已修行，<a id="a-IK"></a>应如是知。<a id="a-IL"></a>又复世尊，<a id="a-IM"></a>若人不离此法门者彼则得通，<a id="a-IN"></a>如是菩萨既得通已当住道场。<a id="a-IO"></a>”</p>
  <p id="aIP">佛言：<a id="a-IQ"></a>“如是，<a id="a-IR"></a>如是。<a id="a-IS"></a>奋迅王，<a id="a-IT"></a>如汝所说，<a id="a-IU"></a>若人不离此法门者彼则得通，<a id="a-IV"></a>如是菩萨既得通已当住道场。<a id="a-IW"></a>奋迅王，<a id="a-IX"></a>过去往世然灯如来前复久远有佛，<a id="a-IY"></a>号曰波多婆那，<a id="a-IZ"></a>次前又远复有如来号曰提沙，<a id="a-Ia"></a>次前又远复有如来号曰弗沙，<a id="a-Ib"></a>次前久远复有如来号波除大，<a id="a-Ic"></a>次前久远复有如来至佛世尊号曰天王，<a id="a-Id"></a>出现于世。<a id="a-Ie"></a>尔时，<a id="a-If"></a>于彼天王如来佛之世界，<a id="a-Ig"></a>一切充足安隐丰乐，<a id="a-Ih"></a>天人炽盛地平如掌，<a id="a-Ii"></a>以毗琉璃、<a id="a-Ij"></a>阎浮檀金、<a id="a-Ik"></a>钵头摩华种种间错。<a id="a-Il"></a>其地柔软，<a id="a-Im"></a>触力犹如迦遮邻提。<a id="a-In"></a>人民安乐如兜率陀，<a id="a-Io"></a>所须饮食随念速至，<a id="a-Ip"></a>身色形相戏乐之处，<a id="a-Iq"></a>及诸宫殿与天不异，<a id="a-Ir"></a>惟天与人二名不同。</p>
  <p id="aIs">“彼三千界中更无有王，<a id="a-It"></a>唯有如来故名天王。<a id="a-Iu"></a>譬如转轮圣正坐饶益座，<a id="a-Iv"></a>以法治世非是非法；<a id="a-Iw"></a>天王如来亦复如是，<a id="a-Ix"></a>坐于法座师子座上，<a id="a-Iy"></a>为诸天人如应说法。<a id="a-Iz"></a>欲说法时，<a id="a-J0"></a>东西南北纵广八万四千由旬大众充满。<a id="a-J1"></a>尔时，<a id="a-J2"></a>如来说法音声遍三千界，<a id="a-J3"></a>彼诸天人供养恭敬，<a id="a-J4"></a>礼拜如来，<a id="a-J5"></a>尊重如来，<a id="a-J6"></a>所谓无上佛法供养。<a id="a-J7"></a>彼无下劣信解众生，<a id="a-J8"></a>惟信佛法。<a id="a-J9"></a>如是彼处无有声闻、<a id="a-JA"></a>缘觉之名，<a id="a-JB"></a>岂有乘处？<a id="a-JC"></a>况复有行？<a id="a-JD"></a>惟有清净大菩萨众围绕世尊！<a id="a-JE"></a>彼处清净无有女人，<a id="a-JF"></a>耳初不闻欲行之名。<a id="a-JG"></a>彼诸众生皆悉化生于莲华中结跏趺坐。<a id="a-JH"></a>如是化生，<a id="a-JI"></a>彼诸人天受三种乐。<a id="a-JJ"></a>何等为三？<a id="a-JK"></a>见如来乐，<a id="a-JL"></a>及闻法乐，<a id="a-JM"></a>观察正法离欲之乐。<a id="a-JN"></a>彼诸天人心不放逸，<a id="a-JO"></a>具足财富迭互说法，<a id="a-JP"></a>常勤精进，<a id="a-JQ"></a>寿命长远无量无数，<a id="a-JR"></a>业尽退时不生余道，<a id="a-JS"></a>生佛世界。</p>
  <p id="aJT">“如是菩萨临欲退时，<a id="a-JU"></a>上升虚空高七多罗，<a id="a-JV"></a>出声说言：<a id="a-JW"></a>‘我今于此佛世界退。<a id="a-JX"></a>’无量菩萨闻彼声已，<a id="a-JY"></a>皆共和合而来集会，<a id="a-JZ"></a>观彼菩萨示于法忍，<a id="a-Ja"></a>作如是言：<a id="a-Jb"></a>‘于何法退？<a id="a-Jc"></a>于何法生？<a id="a-Jd"></a>’彼退菩萨，<a id="a-Je"></a>于彼菩萨集会众中，<a id="a-Jf"></a>说如是言：<a id="a-Jg"></a>‘大仙，<a id="a-Jh"></a>当知非有少法若退若生。<a id="a-Ji"></a>如来所觉一切诸法，<a id="a-Jj"></a>皆无有退皆无有生，<a id="a-Jk"></a>非色有退，<a id="a-Jl"></a>非色有生，<a id="a-Jm"></a>非受非想非行非识有退有生。<a id="a-Jn"></a>第一义中无我无命，<a id="a-Jo"></a>亦无众生无富伽罗，<a id="a-Jp"></a>无人非人若退若生。<a id="a-Jq"></a>世尊正觉，<a id="a-Jr"></a>一切法空无相无愿，<a id="a-Js"></a>彼空无相无愿法中无退无生。<a id="a-Jt"></a>如来世尊，<a id="a-Ju"></a>证离欲际，<a id="a-Jv"></a>证无为际，<a id="a-Jw"></a>证不生际，<a id="a-Jx"></a>非不生际有退有生。<a id="a-Jy"></a>无退因缘，<a id="a-Jz"></a>是故不退；<a id="a-K0"></a>无生因缘不相和合，<a id="a-K1"></a>是故不生。<a id="a-K2"></a>如是因缘无有和合，<a id="a-K3"></a>无退无生。<a id="a-K4"></a>’如是菩萨，<a id="a-K5"></a>为菩萨众说此法已然后乃退。<a id="a-K6"></a>彼退菩萨如是退已，<a id="a-K7"></a>无身无皮，<a id="a-K8"></a>无块无可知见，<a id="a-K9"></a>退已复到余佛世界现见如来。</p>
  <p id="aKA">“天王如来并诸菩萨，<a id="a-KB"></a>不著袈裟，<a id="a-KC"></a>皆著清净妙好天衣。<a id="a-KD"></a>彼不学戒而悉调顺，<a id="a-KE"></a>一切皆得无生法忍。<a id="a-KF"></a>为菩萨众不广说法。<a id="a-KG"></a>何以故？<a id="a-KH"></a>彼众一切少闻多解，<a id="a-KI"></a>以利根故。<a id="a-KJ"></a>若彼如来为诸菩萨众会说法，<a id="a-KK"></a>既说法已彼处彼处乃至彼佛世界之中，<a id="a-KL"></a>若人若天一切皆知，<a id="a-KM"></a>彼彼众生有得忍者，<a id="a-KN"></a>或有获得陀罗尼者，<a id="a-KO"></a>或有众生得辩才者得三昧者。<a id="a-KP"></a>时彼如来名闻十方。</p>
  <p id="aKQ">“奋迅王，<a id="a-KR"></a>天王如来，<a id="a-KS"></a>为诸天人广演分别如是法门，<a id="a-KT"></a>有诸菩萨七万二千皆得授记。<a id="a-KU"></a>彼有菩萨名曰无垢清净光明，<a id="a-KV"></a>不得授记，<a id="a-KW"></a>有如是念：<a id="a-KX"></a>‘此诸菩萨威仪无碍，<a id="a-KY"></a>忆念意行，<a id="a-KZ"></a>若慧若通得陀罗尼及得三昧，<a id="a-Ka"></a>不胜于我皆得授记。<a id="a-Kb"></a>若彼得记，<a id="a-Kc"></a>我何因缘不得授记？<a id="a-Kd"></a>’天王如来，<a id="a-Ke"></a>知彼菩萨心所念已，<a id="a-Kf"></a>而语之言：<a id="a-Kg"></a>‘汝未来世当得授记。<a id="a-Kh"></a>善男子，<a id="a-Ki"></a>于未来世然灯如来应正遍知，<a id="a-Kj"></a>为汝授记。<a id="a-Kk"></a>’无垢清净光明菩萨，<a id="a-Kl"></a>闻是语已心生欢喜，<a id="a-Km"></a>上升虚空说如是言：<a id="a-Kn"></a>‘若未来世恒河沙劫，<a id="a-Ko"></a>然灯如来出现于世，<a id="a-Kp"></a>我到彼时得一切智，<a id="a-Kq"></a>如来真语。<a id="a-Kr"></a>如来实语不异语故！<a id="a-Ks"></a>’</p>
  <p id="aKt">“奋迅王，<a id="a-Ku"></a>汝意云何？<a id="a-Kv"></a>彼时无垢清净光明大菩萨者，<a id="a-Kw"></a>岂异人乎？<a id="a-Kx"></a>莫作异观！<a id="a-Ky"></a>何以故？<a id="a-Kz"></a>我是彼时无垢清净光明菩萨。<a id="a-L0"></a>奋迅王，<a id="a-L1"></a>次后如来名波除大，<a id="a-L2"></a>我于尔时供养彼佛，<a id="a-L3"></a>彼佛为我说此法门，<a id="a-L4"></a>我既闻已受持读诵，<a id="a-L5"></a>尔时获得光印三昧。<a id="a-L6"></a>次后如来名曰弗沙，<a id="a-L7"></a>我于尔时供养彼佛，<a id="a-L8"></a>闻此法门受持读诵，<a id="a-L9"></a>尔时获得光明三昧。<a id="a-LA"></a>次后供养堤沙如来，<a id="a-LB"></a>闻此法门受持读诵，<a id="a-LC"></a>复得毗卢遮那三昧。<a id="a-LD"></a>次后供养波多般那如来世尊，<a id="a-LE"></a>闻此法门受持读诵，<a id="a-LF"></a>得柔顺忍。<a id="a-LG"></a>次后供养然灯如来，<a id="a-LH"></a>尔时我得无生法忍。<a id="a-LI"></a>我时得此四种奋迅，<a id="a-LJ"></a>谓戒奋迅、<a id="a-LK"></a>通奋迅、<a id="a-LL"></a>智奋迅、<a id="a-LM"></a>慧奋迅。<a id="a-LN"></a>奋迅王，<a id="a-LO"></a>此门如是应当善知：<a id="a-LP"></a>若有何人，<a id="a-LQ"></a>若善男子、<a id="a-LR"></a>若善女人行菩萨行，<a id="a-LS"></a>今于我所闻此法门受持读诵，<a id="a-LT"></a>一切速疾得通菩萨，<a id="a-LU"></a>得此奋迅；<a id="a-LV"></a>得奋迅已转大法轮，<a id="a-LW"></a>于此无上光明法中得智光明。<a id="a-LX"></a>”</p>
  <p id="aLY">如来说此法门之时，<a id="a-LZ"></a>会中一万六千菩萨一切得忍，<a id="a-La"></a>复有一万二千众生发菩提心。<a id="a-Lb"></a>三千大千世界震动，<a id="a-Lc"></a>百千诸天皆赞叹言：<a id="a-Ld"></a>“若此法门所在之处，<a id="a-Le"></a>则为有佛。<a id="a-Lf"></a>若有深种善根众生，<a id="a-Lg"></a>乃能得闻如是法门。<a id="a-Lh"></a>”</p>
  <p id="aLi">尔时，<a id="a-Lj"></a>慧命阿难陀白佛言：<a id="a-Lk"></a>“世尊，<a id="a-Ll"></a>当以何名名此法门？<a id="a-Lm"></a>如是法门云何受持？<a id="a-Ln"></a>”</p>
  <p id="aLo">佛言：<a id="a-Lp"></a>“阿难，<a id="a-Lq"></a>此法门者名《四奋迅神通法门》，<a id="a-Lr"></a>如是受持。<a id="a-Ls"></a>”</p>
  <p id="aLt">世尊说已，<a id="a-Lu"></a>奋迅王菩萨，<a id="a-Lv"></a>慧命阿难陀，<a id="a-Lw"></a>并诸天人及乾闼婆、<a id="a-Lx"></a>阿修罗等，<a id="a-Ly"></a>闻如来说，<a id="a-Lz"></a>欢喜赞叹。</p>
  <p id="aM0"></p>
 </body>
</html>