<!doctype html>
<html id="z3IBTOlFy" data-ver="1038">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘大集部">
  <meta period="西晋">
 </head>
 <body>
  <h1 id="a1">宝女所问经卷第三</h1>
  <h2 id="a2">十八不共法品第八</h2>
  <p id="a3">复次宝女。<a id="a-4"></a>行菩萨道。<a id="a-5"></a>诸有众生常失路者。<a id="a-6"></a>导示其路沟坑崄地高下邪径。<a id="a-7"></a>治令平等而设桥梁。<a id="a-8"></a>窈冥之处边旷之地。<a id="a-9"></a>则立佛寺高旷弥弘。<a id="a-A"></a>假令有人处狐疑罪。<a id="a-B"></a>为无央数群萌之类。<a id="a-C"></a>蠲犹豫罪。<a id="a-D"></a>令不堕殃而有处所。<a id="a-E"></a>亦不兴盛他人狐疑。<a id="a-F"></a>不说人短言某有罪。<a id="a-G"></a>知无央数群黎志性。<a id="a-H"></a>灭除一切众生愿行。<a id="a-I"></a>而说经法无有狐疑。<a id="a-J"></a>亦不犹豫。<a id="a-K"></a>则为兴显法之弘曜。<a id="a-L"></a>而以授与大智慧明。<a id="a-M"></a>劝助诸佛一切菩萨令说经典。<a id="a-N"></a>以法施恩而无谀谄。<a id="a-O"></a>造立善业转相劝化未曾轻人亦不调戏亦不易弈。<a id="a-P"></a>不施加害亦不毁呰。<a id="a-Q"></a>国土所习亦不自大。<a id="a-R"></a>一切言辞唯信佛言。<a id="a-S"></a>随文字教而得自在知文字空。<a id="a-T"></a>于诸言辞所有之事不睹瑕秽。<a id="a-U"></a>不求其短不瞻其缺。<a id="a-V"></a>设使菩萨行如是法逮成佛道。<a id="a-W"></a>斯则名曰无有瑕缺。<a id="a-X"></a>以无瑕缺则能具足一切智慧。<a id="a-Y"></a>若有问事分别解说。<a id="a-Z"></a>靡不通达普悉照曜。<a id="a-a"></a>善修三昧善能晓了。<a id="a-b"></a>咸入一切音声总持。<a id="a-c"></a>常叹如来无缺之辞而说经法。<a id="a-d"></a>皆于文字而无所造。<a id="a-e"></a>是为宝女如来第一不共之法。</p>
  <p id="af">复次宝女。<a id="a-g"></a>行菩萨道。<a id="a-h"></a>弃捐一切口之恶辞。<a id="a-i"></a>所言至诚。<a id="a-j"></a>以法为本以议为主。<a id="a-k"></a>教化为业不为虚妄无所伤害。<a id="a-l"></a>而悉舍离非贤圣辞。<a id="a-m"></a>遵修贤圣寂寞之事无有诤讼。<a id="a-n"></a>顺从沙门所造立法。<a id="a-o"></a>若闻经典所求得议为他人说。<a id="a-p"></a>皆为己身及与他人。<a id="a-q"></a>志求精修灭定之事。<a id="a-r"></a>未曾与人斗结怀怨无所讼理。<a id="a-s"></a>不求口舌亦不着空。<a id="a-t"></a>信解空行则无所著。<a id="a-u"></a>度法名号笃信如来无业道慧。<a id="a-v"></a>劝化余人众生之类使入此法。<a id="a-w"></a>遵斯法已逮成佛道。<a id="a-x"></a>谓无诤讼彼无音声。<a id="a-y"></a>不以一字而有言辞。<a id="a-z"></a>亦无所说不处诸业。<a id="a-10"></a>劝化他人于斯正法。<a id="a-11"></a>修是法已逮成佛道。<a id="a-12"></a>则无言辞。<a id="a-13"></a>以无音辞。<a id="a-14"></a>不以一字而有所演。<a id="a-15"></a>亦无所说无俗之业。<a id="a-16"></a>为诸会者善说议理可众人意。<a id="a-17"></a>所说音辞顺而应时感动国土。<a id="a-18"></a>善修三昧分别晓了无量之行总持之门。<a id="a-19"></a>则于如来一切顺节诸相具足。<a id="a-1A"></a>及一切好一切毛孔。<a id="a-1B"></a>演出无量不可思议佛法音声。<a id="a-1C"></a>能以一毛所畅音声。<a id="a-1D"></a>悉叙悦可诸会人心。<a id="a-1E"></a>讲说无量诸法之门。<a id="a-1F"></a>音自然出。<a id="a-1G"></a>乃是往古本愿所建势力所致。<a id="a-1H"></a>如来于彼无有思想。<a id="a-1I"></a>而常寂然无所业求。<a id="a-1J"></a>是为如来第二不共诸佛之法。</p>
  <p id="a1K">复次宝女。<a id="a-1L"></a>行菩萨道。<a id="a-1M"></a>常不违失于六思念。<a id="a-1N"></a>而常念佛念法念众有思念天念行布施念行智慧。<a id="a-1O"></a>亦化他人令行六念。<a id="a-1P"></a>行此法已逮成佛道。<a id="a-1Q"></a>常不失意救念众生。<a id="a-1R"></a>于一切法而得自在。<a id="a-1S"></a>善修三昧分别晓了法锭总持。<a id="a-1T"></a>又如来尊。<a id="a-1U"></a>悉念诸法未尝忘失。<a id="a-1V"></a>彼时则以未曾之行。<a id="a-1W"></a>察睹一切众生之类心意所念。<a id="a-1X"></a>欲来问事。<a id="a-1Y"></a>如来悉了不复思念。<a id="a-1Z"></a>若有问者而解说之。<a id="a-1a"></a>如是所言心根明达无所挂碍。<a id="a-1b"></a>皆能善说悦众人意。<a id="a-1c"></a>以一文字一时须臾而悉周至。<a id="a-1d"></a>是为如来第三不共诸佛之法。</p>
  <p id="a1e">复次宝女。<a id="a-1f"></a>行菩萨道。<a id="a-1g"></a>而常将护他人之心。<a id="a-1h"></a>不令余人造嗔恨心。<a id="a-1i"></a>不令心动。<a id="a-1j"></a>不恼人心。<a id="a-1k"></a>不令心臭。<a id="a-1l"></a>未曾妨废他人德本。<a id="a-1m"></a>不断绝法而信其心犹若如幻。<a id="a-1n"></a>无念无想不以自恣。<a id="a-1o"></a>等心一切众生之类。<a id="a-1p"></a>等观诸法。<a id="a-1q"></a>处一法界入无所坏。<a id="a-1r"></a>行是法已逮成佛道则得常定。<a id="a-1s"></a>无有须臾心不定时。<a id="a-1t"></a>观行诸法一切自然。<a id="a-1u"></a>名等积三昧。<a id="a-1v"></a>而善分别普门总持如来常定。<a id="a-1w"></a>显示一切诸佛之事无有异业。<a id="a-1x"></a>是为如来第四不共诸佛之法。</p>
  <p id="a1y">复次宝女。<a id="a-1z"></a>行菩萨道。<a id="a-20"></a>无有颠倒诸想之念。<a id="a-21"></a>心不反行不造邪见不为虚妄。<a id="a-22"></a>则不自计有我有身。<a id="a-23"></a>无有人想。<a id="a-24"></a>亦无寿想。<a id="a-25"></a>亦无命想。<a id="a-26"></a>无士夫想。<a id="a-27"></a>无人意想。<a id="a-28"></a>无学志想无断绝想。<a id="a-29"></a>无有常想。<a id="a-2A"></a>无诸见想。<a id="a-2B"></a>无三处想。<a id="a-2C"></a>亦无念离三处之想。<a id="a-2D"></a>亦无有善亦无不善。<a id="a-2E"></a>亦无有罪亦无不罪。<a id="a-2F"></a>亦无有漏亦无不漏。<a id="a-2G"></a>亦无世俗亦无度世。<a id="a-2H"></a>除尘劳根。<a id="a-2I"></a>无有生死及泥洹想。<a id="a-2J"></a>受聚会想。<a id="a-2K"></a>众生志性思想颠倒。<a id="a-2L"></a>蠲除此已遵修众善。<a id="a-2M"></a>则以远离凡夫之想。<a id="a-2N"></a>弃捐一切众邪之见。<a id="a-2O"></a>亦于中间而无所猗。<a id="a-2P"></a>观平等法。<a id="a-2Q"></a>行斯法已逮成佛道。<a id="a-2R"></a>无若干想。<a id="a-2S"></a>名曰如来永无诸念。<a id="a-2T"></a>则能善修无想三昧。<a id="a-2U"></a>晓无尽藏总持之门。<a id="a-2V"></a>如来游步行无有想。<a id="a-2W"></a>则兴大哀愍伤群萌诸妄想者。<a id="a-2X"></a>其有黎庶缚着行者。<a id="a-2Y"></a>劝化说法不失时节。<a id="a-2Z"></a>是为如来第五不共诸佛之法。</p>
  <p id="a2a">复次宝女。<a id="a-2b"></a>行菩萨道。<a id="a-2c"></a>心常观察游生死者。<a id="a-2d"></a>省诸尘劳苦恼法已。<a id="a-2e"></a>则寻导御令至普安。<a id="a-2f"></a>立于法观使不忧戚灭一切苦。<a id="a-2g"></a>于诸利求不以汲汲。<a id="a-2h"></a>则为蠲除恋慕之结。<a id="a-2i"></a>亦不贪惑一切供养所获之利。<a id="a-2j"></a>则于诸利有所忘失不以忧结。<a id="a-2k"></a>观诸万物一切无常悉为苦矣。<a id="a-2l"></a>不观身法信寂泥洹。<a id="a-2m"></a>而已观察于众黎庶。<a id="a-2n"></a>如是色像观察诸法。<a id="a-2o"></a>奉行己达遵修斯法。<a id="a-2p"></a>究竟具足逮成佛道。<a id="a-2q"></a>名曰无碍。<a id="a-2r"></a>不可计会所观察者。<a id="a-2s"></a>则为如来合会宣畅。<a id="a-2t"></a>善修三昧名离三观。<a id="a-2u"></a>晓了有数海印总持也。<a id="a-2v"></a>如来普为诸天龙神阿须轮迦留罗真陀罗魔休勒释梵四天王人非人。<a id="a-2w"></a>悉供养佛无不奉事。<a id="a-2x"></a>不以为厌亦无所著。<a id="a-2y"></a>一切异学诸外道奇术犯戒众生。<a id="a-2z"></a>来娆乱之。<a id="a-30"></a>不以忧戚其心平等。<a id="a-31"></a>解诸所有悉无所有。<a id="a-32"></a>其心平等。<a id="a-33"></a>譬若如地无所不忍。<a id="a-34"></a>犹若如水洗诸秽浊。<a id="a-35"></a>心若如火无所不烧。<a id="a-36"></a>心若如风普无所著亦无恋慕。<a id="a-37"></a>心如虚空亦无结恨。<a id="a-38"></a>等心疗治一切众生。<a id="a-39"></a>睹寂寞行则于斯法思惟观察修于人行。<a id="a-3A"></a>所观具足常兴大哀。<a id="a-3B"></a>遍入众生度无所度。<a id="a-3C"></a>开化群萌不舍时节。<a id="a-3D"></a>从人本行而为说法。<a id="a-3E"></a>不以动摇亦不懈怠。<a id="a-3F"></a>是为如来第六不共诸佛之法。</p>
  <p id="a3G">复次宝女。<a id="a-3H"></a>行菩萨道。<a id="a-3I"></a>蠲除众恶殷勤修行。<a id="a-3J"></a>求于一切善德之法。<a id="a-3K"></a>好于微妙爱乐无极。<a id="a-3L"></a>喜于至深若干之种诸善之本。<a id="a-3M"></a>弃舍声闻缘觉之事。<a id="a-3N"></a>志于大乘而不退转。<a id="a-3O"></a>兴发大哀愍于众生。<a id="a-3P"></a>思惟正义未曾忘舍。<a id="a-3Q"></a>除己身想为他人故。<a id="a-3R"></a>合集一切诸佛之法。<a id="a-3S"></a>彼则以斯好乐于法不能绝去。<a id="a-3T"></a>志慕佛道。<a id="a-3U"></a>睹诸魔众倚于颠倒反邪见者。<a id="a-3V"></a>故为斯等积累正法逮成佛道。<a id="a-3W"></a>因曰如来不失正乐。<a id="a-3X"></a>以能善遵所乐三昧分别晓了。<a id="a-3Y"></a>金刚总持自在于法。<a id="a-3Z"></a>所可应讲而为说之。<a id="a-3a"></a>所向一时须臾之间。<a id="a-3b"></a>所归时节有所持者。<a id="a-3c"></a>众生意性如其法器。<a id="a-3d"></a>各从所行而说经法。<a id="a-3e"></a>常不违失三昧之定。<a id="a-3f"></a>是为如来第七不共诸佛之法。</p>
  <p id="a3g">复次宝女。<a id="a-3h"></a>行菩萨道。<a id="a-3i"></a>常行精进。<a id="a-3j"></a>恒不舍远不厌善本。<a id="a-3k"></a>合集应德而不违废。<a id="a-3l"></a>敬于一切尊于善友。<a id="a-3m"></a>诣诸法师诸佛菩萨。<a id="a-3n"></a>亲近咨受闻其经法。<a id="a-3o"></a>奉事侍从精进无量。<a id="a-3p"></a>游无数土摄护生死。<a id="a-3q"></a>开解无限众生之类。<a id="a-3r"></a>严净无量诸佛国土。<a id="a-3s"></a>供养无量诸佛正觉。<a id="a-3t"></a>揽持无量诸佛之法。<a id="a-3u"></a>觉达无量诸佛圣慧。<a id="a-3v"></a>入干无量众生之行。<a id="a-3w"></a>晓了无量讲诸法门。<a id="a-3x"></a>彼则以斯劝法之故。<a id="a-3y"></a>究竟具足逮成佛道。<a id="a-3z"></a>斯则名曰不失精进。<a id="a-40"></a>如来精进无所忘失。<a id="a-41"></a>善修于斯精进之行。<a id="a-42"></a>三昧定意神足变化。<a id="a-43"></a>如来神足感动变化不可限量。<a id="a-44"></a>亦现殊特开化度脱无数群萌。<a id="a-45"></a>坚固至诚无碍阴盖。<a id="a-46"></a>游诸佛土无所损耗亦无所行。<a id="a-47"></a>而普周至遍于虚空。<a id="a-48"></a>是为如来第八不共诸佛之法。</p>
  <p id="a49">复次宝女。<a id="a-4A"></a>行菩萨道。<a id="a-4B"></a>意常专秉第一执志。<a id="a-4C"></a>又恒安详究竟具足真谛之心。<a id="a-4D"></a>未曾忘失一切世俗及度世法。<a id="a-4E"></a>遵修思惟于四意止。<a id="a-4F"></a>彼则自观内身之行。<a id="a-4G"></a>而专惟于非常苦空非身之事。<a id="a-4H"></a>又观外身身之所行非常苦空非身之行。<a id="a-4I"></a>观内外身非常苦空非身之事。<a id="a-4J"></a>观内痛痒见痛痒空专修于行。<a id="a-4K"></a>观外痛痒见痛痒空。<a id="a-4L"></a>观内外痛痒见内外痛痒。<a id="a-4M"></a>思惟知空。<a id="a-4N"></a>观内心行见其内心。<a id="a-4O"></a>惟念无想。<a id="a-4P"></a>观于外心见外心行。<a id="a-4Q"></a>专惟无相。<a id="a-4R"></a>观内外心见内外心。<a id="a-4S"></a>专惟无相。<a id="a-4T"></a>观于内法见于内法。<a id="a-4U"></a>行无所愿。<a id="a-4V"></a>观于外法见于外法。<a id="a-4W"></a>专无愿念。<a id="a-4X"></a>观内外法见内外法。<a id="a-4Y"></a>行无愿念。<a id="a-4Z"></a>彼则于身得四意止。<a id="a-4a"></a>思惟非常苦空非身。<a id="a-4b"></a>具足成就如来之身。<a id="a-4c"></a>而不断绝身之善德。<a id="a-4d"></a>以解痛痒则获意止。<a id="a-4e"></a>思惟空行察于一切诸趣黎庶而令休息一切恶趣。<a id="a-4f"></a>以设大哀除其苦患。<a id="a-4g"></a>心以解达名曰意止。<a id="a-4h"></a>专修无相亦不违失菩萨之心。<a id="a-4i"></a>稽累遵修大乘之行而不懈废。<a id="a-4j"></a>心归于法名曰意止。<a id="a-4k"></a>专修无愿。<a id="a-4l"></a>不于无欲法而取证观察佛法。<a id="a-4m"></a>等御入于无量法界。<a id="a-4n"></a>修斯法已究竟显达逮成佛道。<a id="a-4o"></a>是则名曰不失道意。<a id="a-4p"></a>如来常定志未曾忘。<a id="a-4q"></a>蠲除众行善修三昧。<a id="a-4r"></a>如来讲说变化之事。<a id="a-4s"></a>见诸众生去来现在心之所念信解诸根。<a id="a-4t"></a>度脱尘劳爱欲之行。<a id="a-4u"></a>晓了结缚因缘之着非善行业。<a id="a-4v"></a>报应罪福生死终始。<a id="a-4w"></a>知诸佛土声闻合会。<a id="a-4x"></a>体解菩萨行受决时。<a id="a-4y"></a>自说父母亲族知识朋友。<a id="a-4z"></a>心根明达而不忘之。<a id="a-50"></a>分别八处言无一虚。<a id="a-51"></a>是为如来第九不共诸佛之法。</p>
  <p id="a52">复次宝女。<a id="a-53"></a>行菩萨道。<a id="a-54"></a>常遵智慧。<a id="a-55"></a>智慧光明。<a id="a-56"></a>智慧威曜。<a id="a-57"></a>智慧显识。<a id="a-58"></a>演智锭晖圣达之慧。<a id="a-59"></a>深妙之明。<a id="a-5A"></a>厌欲之智。<a id="a-5B"></a>意不可喻。<a id="a-5C"></a>所兴之慧达于一切。<a id="a-5D"></a>声闻缘觉慧所不能及。<a id="a-5E"></a>未曾有慧。<a id="a-5F"></a>旷达窈窕无边之慧。<a id="a-5G"></a>趣异之慧。<a id="a-5H"></a>灭定已慧。<a id="a-5I"></a>念无所住无所著慧。<a id="a-5J"></a>求闻无厌志于圣达。<a id="a-5K"></a>畅于博闻而归智慧。<a id="a-5L"></a>睹于世间如首火然。<a id="a-5M"></a>殷勤志慕大学之慧。<a id="a-5N"></a>有所听闻犹如大海。<a id="a-5O"></a>闻能分别。<a id="a-5P"></a>好乐经典乐于法乐。<a id="a-5Q"></a>彼求于法故行精进。<a id="a-5R"></a>以斯法乐无有形类于内于外。<a id="a-5S"></a>而悉放舍无所吝惜。<a id="a-5T"></a>小心恭顺奉敬尊旧常受言诲。<a id="a-5U"></a>于五阴苦靡不能忍。<a id="a-5V"></a>悉舍诸安所可娱乐。<a id="a-5W"></a>彼以好法殷勤为乐。<a id="a-5X"></a>闻一四句颂。<a id="a-5Y"></a>不用具足千金之宝。<a id="a-5Z"></a>宁欲得闻一句之法。<a id="a-5a"></a>不志获于转轮圣王。<a id="a-5b"></a>愿乐欲求闻度无极。<a id="a-5c"></a>不贪得致帝释梵天。<a id="a-5d"></a>宁乐为人说四句颂以法布施。<a id="a-5e"></a>则不奉赖江河沙等广说祠祀供一切乏。<a id="a-5f"></a>宁乐劝人发于道意。<a id="a-5g"></a>而不用致江河沙等转轮圣王。<a id="a-5h"></a>宁乐为人讲说经典。<a id="a-5i"></a>演度无极所可遵行。<a id="a-5j"></a>而不奉获江河沙等帝释梵王。<a id="a-5k"></a>其有性行。<a id="a-5l"></a>如是成就专精听经。<a id="a-5m"></a>一心而为他人说者。<a id="a-5n"></a>如是精进所受奉行。<a id="a-5o"></a>少有及者一切诸天所见敬奉。<a id="a-5p"></a>诸佛所念。<a id="a-5q"></a>其为诸天所见拥护。<a id="a-5r"></a>诸佛念已。<a id="a-5s"></a>俗间典籍度世正经自然现矣。<a id="a-5t"></a>不学悉达则能堪任。<a id="a-5u"></a>致于无尽智慧光明。<a id="a-5v"></a>行是法已究竟具足逮成佛道。<a id="a-5w"></a>以故名曰为如来也。<a id="a-5x"></a>不共智慧真谛圣达。<a id="a-5y"></a>其明巍巍无所挂碍无有阴盖。<a id="a-5z"></a>皆知一切群萌之等心所行念善恶所归。<a id="a-60"></a>有言无言。<a id="a-61"></a>有罪无罪。<a id="a-62"></a>有漏无漏。<a id="a-63"></a>世俗度世。<a id="a-64"></a>尘劳嗔恨。<a id="a-65"></a>生死泥洹。<a id="a-66"></a>皆分别说。<a id="a-67"></a>一切法门所入圣觉。<a id="a-68"></a>晓了讲诵一切国土满中诸尘。<a id="a-69"></a>其智慧明知于过去当来现在之事。<a id="a-6A"></a>无所挂碍无有阴盖。<a id="a-6B"></a>劫数如是一切悉了无有蔽碍。<a id="a-6C"></a>晓了本际当来之际诸去来世。<a id="a-6D"></a>说无边际入识察行。<a id="a-6E"></a>善修三昧教授变化。<a id="a-6F"></a>如来至真以一法门。<a id="a-6G"></a>悉能分别一切法门。<a id="a-6H"></a>使一法门入一切法门。<a id="a-6I"></a>是为如来第十不共诸佛之法。</p>
  <p id="a6J">复次宝女。<a id="a-6K"></a>行菩萨道。<a id="a-6L"></a>未曾志慕于居家矣。<a id="a-6M"></a>亦复不乐于舍家。<a id="a-6N"></a>而复示于出家行学。<a id="a-6O"></a>多为沙门好喜澹泊。<a id="a-6P"></a>寂然为上靖默为业。<a id="a-6Q"></a>遵修精进深妙之法。<a id="a-6R"></a>而复奉行斯三脱门空无想愿。<a id="a-6S"></a>一切诸魔及外仇敌所不敢当。<a id="a-6T"></a>一切颠倒及诸邪见无能犯者化诸想着众生之类。<a id="a-6U"></a>彼则以此三脱之门而专惟行。<a id="a-6V"></a>便致无盖解脱之门。<a id="a-6W"></a>自然兴发无碍慧明。<a id="a-6X"></a>以度魔界具足圣界。<a id="a-6Y"></a>不复习行一切阴盖颠倒覆蔽所处邪见尘劳众想。<a id="a-6Z"></a>便以晓了无阴盖门。<a id="a-6a"></a>以三脱门而自娱乐。<a id="a-6b"></a>则分别说深奥之法。<a id="a-6c"></a>但归要义不归严饰。<a id="a-6d"></a>但归要慧不归于识。<a id="a-6e"></a>归分别要不归多辞。<a id="a-6f"></a>但归于法不归于人所归导利一切众生。<a id="a-6g"></a>美辞严饰离诸想会。<a id="a-6h"></a>讲说分别归于要义而令解脱。<a id="a-6i"></a>于色想会讲说分别归于要慧而度脱之。<a id="a-6j"></a>在于多辞而合会矣。<a id="a-6k"></a>说色平等令归正说而度脱之。<a id="a-6l"></a>依于人会分别劝化。<a id="a-6m"></a>使归于法而度脱之。<a id="a-6n"></a>假使会在六十二见。<a id="a-6o"></a>为分别说譃无之要使度脱之。<a id="a-6p"></a>设集游在一切诸想因缘之惑。<a id="a-6q"></a>解脱无想而度脱之。<a id="a-6r"></a>游在三界分别无愿而度脱之。<a id="a-6s"></a>集在欲行。<a id="a-6t"></a>解脱空净而度脱之。<a id="a-6u"></a>集在嗔恚。<a id="a-6v"></a>分别慈心而度脱之。<a id="a-6w"></a>会游愚行。<a id="a-6x"></a>解说缘起十二相连而度脱之。<a id="a-6y"></a>入于贪会。<a id="a-6z"></a>分别现说施度无极而度脱之。<a id="a-70"></a>在犯禁众。<a id="a-71"></a>分别现说戒度无极而度脱之。<a id="a-72"></a>在嗔恚众。<a id="a-73"></a>分别现说忍度无极而度脱之。<a id="a-74"></a>在懈怠众。<a id="a-75"></a>分别解说进度无极而度脱之。<a id="a-76"></a>在乱意众。<a id="a-77"></a>分别现说禅度无极而度脱之。<a id="a-78"></a>在邪智众。<a id="a-79"></a>分别现说慧度无极而度脱之。<a id="a-7A"></a>在凡夫众。<a id="a-7B"></a>分别现说圣谛之议而度脱之。<a id="a-7C"></a>在四倒众。<a id="a-7D"></a>分别现说无常苦空非身之法而度脱之。<a id="a-7E"></a>在于一切阴盖之蔽颠倒邪见迷惑之众。<a id="a-7F"></a>分别解说无盖脱门而度脱之。<a id="a-7G"></a>在尘劳众。<a id="a-7H"></a>分别现说十方诸佛道品之法而度脱之。<a id="a-7I"></a>行是法已究竟具足逮成佛道。<a id="a-7J"></a>所以名曰如来不失度脱。<a id="a-7K"></a>以能不失于解脱者。<a id="a-7L"></a>则无嗔怒。<a id="a-7M"></a>究竟根原无有缺减。<a id="a-7N"></a>本末清凉游诸所趣入干深妙。<a id="a-7O"></a>所逮神智而不可及甚难当矣。<a id="a-7P"></a>过于声闻缘觉之乘。<a id="a-7Q"></a>普能独步于诸佛道。<a id="a-7R"></a>离秽无垢则无瑕疵。<a id="a-7S"></a>究竟清净而庄严治。<a id="a-7T"></a>寂观之业志有所说。<a id="a-7U"></a>而不可尽无量无边。<a id="a-7V"></a>则于无为无所挂碍修行平等等如虚空。<a id="a-7W"></a>善修三昧号离垢藏。<a id="a-7X"></a>皆悉照曜一切诸法。<a id="a-7Y"></a>晓了总持。<a id="a-7Z"></a>如来说法悉解脱想。<a id="a-7a"></a>一切所归来亲近者。<a id="a-7b"></a>普以晖曜多所开明。<a id="a-7c"></a>向于无为而崇灭度至重泥洹。<a id="a-7d"></a>究竟具足得其边际。<a id="a-7e"></a>是为如来第十一不共诸佛之法。<a id="a-7f"></a>复次宝女。<a id="a-7g"></a>行菩萨道。<a id="a-7h"></a>以慧为尊慧为势力。<a id="a-7i"></a>归于要慧讲论慧土。<a id="a-7j"></a>超越诸慧所归趣者。<a id="a-7k"></a>严治圣道。<a id="a-7l"></a>兴显所行求于超异。<a id="a-7m"></a>净修神通成一切智。<a id="a-7n"></a>修行道意具足究竟。<a id="a-7o"></a>则得圣达至诸通慧。<a id="a-7p"></a>若有欲心知有欲心之所兴发。<a id="a-7q"></a>若无欲心知无欲心之所兴发。<a id="a-7r"></a>若有嗔恚心知嗔恚心之所兴发。<a id="a-7s"></a>离嗔恚心知离恚心之所兴发。<a id="a-7t"></a>若有愚痴心知愚痴心之所兴发。<a id="a-7u"></a>离愚痴心知离愚痴心之所兴发。<a id="a-7v"></a>若有尘劳心知尘劳心之所兴发。<a id="a-7w"></a>离尘劳心知离尘劳心之所兴发。<a id="a-7x"></a>若睡眠心知睡眠心之所兴发。<a id="a-7y"></a>离睡眠心知离睡眠心之所兴发。<a id="a-7z"></a>若合会心知合会心之所兴发。<a id="a-80"></a>离合会心知离合会心之所兴发。<a id="a-81"></a>若冀养心知冀养心之所兴发。<a id="a-82"></a>离冀养心知离冀养心之所兴发。<a id="a-83"></a>若贪他心知贪他心之所兴发。<a id="a-84"></a>离贪他心知离贪他心之所兴发。<a id="a-85"></a>若过上心知过上心之所兴发。<a id="a-86"></a>若无上心知无上心之所兴发。<a id="a-87"></a>若阴盖心知阴盖心之所兴发。<a id="a-88"></a>若无阴盖心知无阴盖心之所兴发。<a id="a-89"></a>若无决心知无决心之所兴发。<a id="a-8A"></a>若有决心知有决心之所兴发。<a id="a-8B"></a>若有恶心知有恶心之所兴发。<a id="a-8C"></a>若有善德心知有善德心之所兴发。<a id="a-8D"></a>若有罪心知有罪心之所兴发。<a id="a-8E"></a>若离罪心知离罪心之所兴发。<a id="a-8F"></a>若有漏心知有漏心之所兴发。<a id="a-8G"></a>若无漏心知无漏心之所兴发。<a id="a-8H"></a>若世俗心知世俗心之所兴发。<a id="a-8I"></a>若度世心知度世心之所兴发。<a id="a-8J"></a>若有着心知有着心之所兴发。<a id="a-8K"></a>若无著心知无著心之所兴发。<a id="a-8L"></a>若清净心知清净心之所兴发。<a id="a-8M"></a>若薄鲜心知薄鲜心之所兴发。<a id="a-8N"></a>若众愦心知众愦心之所兴发。<a id="a-8O"></a>若习更心知习更心之所兴发。<a id="a-8P"></a>若无更心知无更心之所兴发。<a id="a-8Q"></a>若边际心知边际心之所兴发。<a id="a-8R"></a>若无际心知无际心之所兴发。<a id="a-8S"></a>取要言之若悭贪心布施之心。<a id="a-8T"></a>若犯禁心奉戒之心。<a id="a-8U"></a>若嗔恚心忍辱之心。<a id="a-8V"></a>若懈怠心精进之心。<a id="a-8W"></a>若乱意心禅定之心。<a id="a-8X"></a>若邪智心以正智慧度无极心。<a id="a-8Y"></a>凡夫之心圣贤之心。<a id="a-8Z"></a>趣邪见心趣正见心。<a id="a-8a"></a>声闻乘心缘觉乘心若大乘心。<a id="a-8b"></a>若复晓了大道之心。<a id="a-8c"></a>又知苦谛所因而有。<a id="a-8d"></a>是为习谛。<a id="a-8e"></a>是苦尽谛斯为苦尽。<a id="a-8f"></a>向道者谛审知如有。<a id="a-8g"></a>已能晓了苦谛如有。<a id="a-8h"></a>则知本净慧无所起。<a id="a-8i"></a>究竟本末无所习慧。<a id="a-8j"></a>而知苦谛审如所有。<a id="a-8k"></a>亦无所断亦无有信令永都尽。<a id="a-8l"></a>晓了径路一切普入。<a id="a-8m"></a>而以等御犹若虚空。<a id="a-8n"></a>无有吾我无所贪爱。<a id="a-8o"></a>又其处所本来悉净。<a id="a-8p"></a>彼皆了此四谛之原。<a id="a-8q"></a>审从而有无所造证。<a id="a-8r"></a>开化众生蠲除谛愿奉行明证。<a id="a-8s"></a>若为群黎讲说经法。<a id="a-8t"></a>以所说法得真柔顺。<a id="a-8u"></a>而不迷惑乱于缘起。<a id="a-8v"></a>弃捐一切众邪异见。<a id="a-8w"></a>处入中正观因缘法。<a id="a-8x"></a>则了诸法解报应缘。<a id="a-8y"></a>不在己土不在人土。<a id="a-8z"></a>不在寿土不在命土。<a id="a-90"></a>亦复不在众生之土。<a id="a-91"></a>知彼无明而致斯行。<a id="a-92"></a>知从所行而致有识。<a id="a-93"></a>知从所识而致名色。<a id="a-94"></a>知名色缘而致六入。<a id="a-95"></a>知六入缘而致习更。<a id="a-96"></a>知习更缘而致痛痒。<a id="a-97"></a>知痛痒缘而致恩爱。<a id="a-98"></a>知恩爱缘而致所受。<a id="a-99"></a>知所受缘而致所有。<a id="a-9A"></a>知所有缘而致于生。<a id="a-9B"></a>知所生缘而致老死啼泣哀戚勤苦之患。<a id="a-9C"></a>如是因缘致大阴体。<a id="a-9D"></a>悉晓了空。<a id="a-9E"></a>无明已尽。<a id="a-9F"></a>行识名色六入所更痛爱受有生老病死啼泣哀戚大阴之身便永尽矣。<a id="a-9G"></a>彼造斯观。<a id="a-9H"></a>其无明缘。<a id="a-9I"></a>非己身缘。<a id="a-9J"></a>亦非人缘。<a id="a-9K"></a>无寿无命。<a id="a-9L"></a>无众生缘。<a id="a-9M"></a>设使无我无人无命无众生者。<a id="a-9N"></a>斯则为空。<a id="a-9O"></a>已知空者不计有常。<a id="a-9P"></a>亦无断灭不计无常。<a id="a-9Q"></a>况断灭者。<a id="a-9R"></a>则于过去而无所生亦无所起。<a id="a-9S"></a>设于过去而无所生无所起者。<a id="a-9T"></a>则于三世而无所著。<a id="a-9U"></a>已于三世无所著者悉无所获。<a id="a-9V"></a>则无所有为自然矣。<a id="a-9W"></a>已无所有自然寂者。<a id="a-9X"></a>便则越度去来之路。<a id="a-9Y"></a>已能越度去来路者则第一议。<a id="a-9Z"></a>以第一议则曰正真。<a id="a-9a"></a>已为正真彼佛真辞。<a id="a-9b"></a>已佛真辞则无所诤。<a id="a-9c"></a>已无所诤则寂志法。<a id="a-9d"></a>已寂志法自然若空。<a id="a-9e"></a>从斯慧行而晓了之。<a id="a-9f"></a>从习不顺则习无明。<a id="a-9g"></a>以习无明便致行识名色六入习更痛爱受有生老病死啼泣哀戚集大阴苦身恼之患亦不蠲除。<a id="a-9h"></a>所倚诸见悉究畅知。<a id="a-9i"></a>因缘报应而合会成。<a id="a-9j"></a>已能分别无我无人无寿无命。<a id="a-9k"></a>诸法自然不受边际。<a id="a-9l"></a>亦不不受亦无所得。<a id="a-9m"></a>不得际者则无根源。<a id="a-9n"></a>已无根源则睹中正。<a id="a-9o"></a>假使不得诸法根源。<a id="a-9p"></a>于彼何缘当有中正。<a id="a-9q"></a>其中正者为何等类。<a id="a-9r"></a>彼以超度无限正法。<a id="a-9s"></a>则离彼此中间之法。<a id="a-9t"></a>便能讲说无量中正经典之要。<a id="a-9u"></a>以能奉行如是法者。<a id="a-9v"></a>究竟具足逮成佛道。<a id="a-9w"></a>是故名曰如来至真终不违损度知见慧。<a id="a-9x"></a>设能不违度知见慧。<a id="a-9y"></a>以度知见慧寻能遵修力进三昧。<a id="a-9z"></a>晓了无量自在总持。<a id="a-A0"></a>而以等御无限中正之法界也。<a id="a-A1"></a>如虚空无有想念。<a id="a-A2"></a>便则讲说无形业慧。<a id="a-A3"></a>分别报应无所忘失。<a id="a-A4"></a>演畅平等去来今事。<a id="a-A5"></a>而目睹察一切众生诸根所趣。<a id="a-A6"></a>说其精进慧之所解。<a id="a-A7"></a>分别决了无央。<a id="a-A8"></a>数身不可计形。<a id="a-A9"></a>嗟咏解说世间之行。<a id="a-AA"></a>而善建立讲无尽事。<a id="a-AB"></a>宣布显现无量之信。<a id="a-AC"></a>若干种信又分别说。<a id="a-AD"></a>一切方面诸内分部。<a id="a-AE"></a>悉能周达决无限难。<a id="a-AF"></a>诸所游步说进退慧。<a id="a-AG"></a>演无思议诸法之门。<a id="a-AH"></a>宣示一切禅定脱门三昧正受。<a id="a-AI"></a>尘劳之欲嗔恚之结。<a id="a-AJ"></a>构诸黎庶终始所趣善恶中间。<a id="a-AK"></a>而悉晓了过去无数无阴盖慧。<a id="a-AL"></a>普现无量若干之变。<a id="a-AM"></a>往古世事而皆念之。<a id="a-AN"></a>又咸观察靡所不睹。<a id="a-AO"></a>而悉晓了宣布无量无盖。<a id="a-AP"></a>天眼彻视而悉说之。<a id="a-AQ"></a>一切诸碍悉无有余。<a id="a-AR"></a>已能解脱除诸碍慧。<a id="a-AS"></a>一切漏尽及为慧耳。<a id="a-AT"></a>设无所有已为慧者。<a id="a-AU"></a>讲无畏慧。<a id="a-AV"></a>皆无差特平等如称。<a id="a-AW"></a>不断佛事讲说大哀势力之慧。<a id="a-AX"></a>随人本行而叹说法。<a id="a-AY"></a>赞扬诸法无有处所。<a id="a-AZ"></a>开化众生则转法轮无有懈怠。<a id="a-Aa"></a>差特之慧宣布深奥若干殊异。<a id="a-Ab"></a>超玄无底至化弥弘。<a id="a-Ac"></a>智慧之力而为感动。<a id="a-Ad"></a>一切声闻缘觉之乘所不能及。<a id="a-Ae"></a>是为如来十二不共诸佛之法。<a id="a-Af"></a>复次宝女。<a id="a-Ag"></a>行菩萨道。<a id="a-Ah"></a>兴造圣业不求名号。<a id="a-Ai"></a>则以己身兴智慧业。<a id="a-Aj"></a>不复设造一切身秽谀谄欺诈。<a id="a-Ak"></a>无凶害行无悭贪行。<a id="a-Al"></a>常修梵行。<a id="a-Am"></a>身精进事则顺道行。<a id="a-An"></a>不为身患不逼他人。<a id="a-Ao"></a>依度无极行大悲哀。<a id="a-Ap"></a>常为众生身所遵修。<a id="a-Aq"></a>若兹具足。<a id="a-Ar"></a>彼以斯法奉行如是逮成佛道。<a id="a-As"></a>斯谓如来身所行事德慧自在。<a id="a-At"></a>以身解了一切慧明。<a id="a-Au"></a>等自在已睹一切形。<a id="a-Av"></a>悉能示现诸色三昧。<a id="a-Aw"></a>晓了普入总持之要。<a id="a-Ax"></a>如来现已无数之形若干种像颜容之类。<a id="a-Ay"></a>一切天龙鬼神。<a id="a-Az"></a>揵沓和阿须伦迦留罗真陀罗摩休勒。<a id="a-B0"></a>释梵四王。<a id="a-B1"></a>梵志君子长者居士。<a id="a-B2"></a>农夫工师细民。<a id="a-B3"></a>比丘比丘尼。<a id="a-B4"></a>清信士清信女。<a id="a-B5"></a>又无数人不可称计百千之众。<a id="a-B6"></a>悉来会坐。<a id="a-B7"></a>佛现无量威仪礼节。<a id="a-B8"></a>颜貌形像而为最尊。<a id="a-B9"></a>为长为上为极大人为无量正。<a id="a-BA"></a>而为众会讲说经法。<a id="a-BB"></a>劝化发遣多所诱进。<a id="a-BC"></a>中间没身忽然不现。<a id="a-BD"></a>众人因解。<a id="a-BE"></a>是故大会各各相合。<a id="a-BF"></a>共坐说议众人欢喜。<a id="a-BG"></a>所演智慧寂然经行。<a id="a-BH"></a>若有睹者不以为厌。<a id="a-BI"></a>若所说者益用踊跃心逮悦豫。<a id="a-BJ"></a>不复欢喜一切欲乐境界财业。<a id="a-BK"></a>设没不现靡不渴仰。<a id="a-BL"></a>欲得奉觐听说经典。<a id="a-BM"></a>设有睹者。<a id="a-BN"></a>贪欲之着恩爱之见。<a id="a-BO"></a>闻所说法好乐听受。<a id="a-BP"></a>因斯报应至于无漏。<a id="a-BQ"></a>身口心定而无瑕疵。<a id="a-BR"></a>获斯行业。<a id="a-BS"></a>是为如来十三不共诸佛之法。</p>
  <p id="aBT">复次宝女。<a id="a-BU"></a>行菩萨道。<a id="a-BV"></a>造圣慧业不求名闻。<a id="a-BW"></a>彼口所说惟兴慧事。<a id="a-BX"></a>不为一切瑕恶谀谄佞邪所迷。<a id="a-BY"></a>所言至诚而不两舌。<a id="a-BZ"></a>亦无粗辞而不谗人。<a id="a-Ba"></a>言辞柔润不为犷说言辄说法。<a id="a-Bb"></a>其口所宣不令己身及与他人心怀恼热。<a id="a-Bc"></a>口之所说如佛教法议归于善。<a id="a-Bd"></a>口之所说言辞则可众生之心。<a id="a-Be"></a>无所中伤其慧安详。<a id="a-Bf"></a>言辞具足不遵修名。<a id="a-Bg"></a>以此行法究竟具足。<a id="a-Bh"></a>逮成佛道。<a id="a-Bi"></a>斯谓如来口言等慧智德自在。<a id="a-Bj"></a>彼则以此口言等慧智德自在。<a id="a-Bk"></a>善修宝事三昧之定。<a id="a-Bl"></a>得达三品晓了总持。<a id="a-Bm"></a>如来所入以一口辞。<a id="a-Bn"></a>以一法言普入一切。<a id="a-Bo"></a>宣畅诸音等悦一切众会之心。<a id="a-Bp"></a>如来一切所演音声。<a id="a-Bq"></a>则合于议不违法理。<a id="a-Br"></a>至诚柔顺观因缘法。<a id="a-Bs"></a>除诸瑕秽而离爱欲。<a id="a-Bt"></a>寂定游已必当获致至诚之报乃至灭度。<a id="a-Bu"></a>是为如来十四不共诸佛之法。</p>
  <p id="aBv">复次宝女。<a id="a-Bw"></a>行菩萨道。<a id="a-Bx"></a>假使常修造智慧业不慕名色。<a id="a-By"></a>以心思念圣慧所兴。<a id="a-Bz"></a>则令众生离于瑕恶所著邪佞无明嗔恚倒见之事。<a id="a-C0"></a>遵修正见而行慈悲。<a id="a-C1"></a>等心黎庶不舍道意。<a id="a-C2"></a>遵奉慧已究竟具足。<a id="a-C3"></a>不为自大亦无慢恣。<a id="a-C4"></a>行是法已逮成佛道。<a id="a-C5"></a>斯谓如来心之所念精修圣慧志所畅达心等慧事圣明自在。<a id="a-C6"></a>彼已达已。<a id="a-C7"></a>一切慧心等圣自在。<a id="a-C8"></a>善修现在诸佛目前显立三昧。<a id="a-C9"></a>所念清净晓了鲜洁之总持也。<a id="a-CA"></a>如来一心普知一切众生心念。<a id="a-CB"></a>已心等故则能普等一切黎庶。<a id="a-CC"></a>劝助平夷心等一切。<a id="a-CD"></a>则能等已所可劝助。<a id="a-CE"></a>心犹若幻。<a id="a-CF"></a>本性清净。<a id="a-CG"></a>一切诸心自然如空。<a id="a-CH"></a>道法等御一切众生身口心行。<a id="a-CI"></a>以众生法等入己身。<a id="a-CJ"></a>所修道法一切诸身犹若现影。<a id="a-CK"></a>若能以慧等御诸身。<a id="a-CL"></a>一切众生入于己身。<a id="a-CM"></a>以能等御一切诸身入己身者。<a id="a-CN"></a>发意之顷令众生身化立佛身。<a id="a-CO"></a>斯所建立无能毁者。<a id="a-CP"></a>亦无能动无能转移。<a id="a-CQ"></a>天上世间诸天人民。<a id="a-CR"></a>诸魔梵志沙门梵天无能进退。<a id="a-CS"></a>是为如来十五不共诸佛之法。</p>
  <p id="aCT">复次宝女。<a id="a-CU"></a>行菩萨道。<a id="a-CV"></a>闻诸过去如来至真无挂碍慧。<a id="a-CW"></a>斯诸等正觉悉普周遍一切世界。<a id="a-CX"></a>无所挂碍无有阴盖。<a id="a-CY"></a>身所行业威仪法式而悉笃信。<a id="a-CZ"></a>一切世界音声本寂。<a id="a-Ca"></a>靡不得入无量无尽不可思议诸佛音声。<a id="a-Cb"></a>分别演说无量法门。<a id="a-Cc"></a>斯诸过去如来言辞。<a id="a-Cd"></a>则无有二。<a id="a-Ce"></a>十方国土诸佛正觉。<a id="a-Cf"></a>及众正典。<a id="a-Cg"></a>普诸黎庶一切菩萨。<a id="a-Ch"></a>亦复如之。<a id="a-Ci"></a>达诸声闻缘一觉众一切诸人因缘罪福。<a id="a-Cj"></a>所可念行。<a id="a-Ck"></a>则复笃信过去如来心之所行光明之曜清净无量无有阴盖。<a id="a-Cl"></a>信斯过去诸如来者。<a id="a-Cm"></a>不怀狐疑亦无犹豫。<a id="a-Cn"></a>不恐不惧亦无畏难。<a id="a-Co"></a>诸佛境界不可思议。<a id="a-Cp"></a>晓了众生如是比像。<a id="a-Cq"></a>悉乐诸法因劝助之。<a id="a-Cr"></a>以行此法究竟具足。<a id="a-Cs"></a>逮成佛道。<a id="a-Ct"></a>斯名如来过去无量无损智慧所现自在。<a id="a-Cu"></a>彼以过去自在智慧。<a id="a-Cv"></a>则复善修于勇猛伏三昧之定。<a id="a-Cw"></a>分别晓了威曜总持。<a id="a-Cx"></a>而知过去诸如来众。<a id="a-Cy"></a>各各异名寿命之限。<a id="a-Cz"></a>于其中间无边之慧。<a id="a-D0"></a>欲求根源悉能尽极。<a id="a-D1"></a>过去菩萨声闻缘觉亦复如是。<a id="a-D2"></a>众生群萌所可造行。<a id="a-D3"></a>人所修业善恶祸福。<a id="a-D4"></a>有如过去一切劫数。<a id="a-D5"></a>以何等劫成为正觉。<a id="a-D6"></a>觉未觉者。<a id="a-D7"></a>于某劫中。<a id="a-D8"></a>而有若干如来至真等正觉。<a id="a-D9"></a>斯诸如来亦于彼劫。<a id="a-DA"></a>说无限量无碍之际不可尽极之根源也。<a id="a-DB"></a>又了过去诸佛世界其名各异。<a id="a-DC"></a>若有杂秽若复清净。<a id="a-DD"></a>多少大小细软微妙。<a id="a-DE"></a>尘劳限数所入之处。<a id="a-DF"></a>如其顺应十方处所。<a id="a-DG"></a>金刚罗网分别所入。<a id="a-DH"></a>诸根罗网所入境界。<a id="a-DI"></a>一切过去无有边际。<a id="a-DJ"></a>诸佛国土不可究竟得其边际。<a id="a-DK"></a>如来于此一切普说斯过去事。<a id="a-DL"></a>无有捐忘悉能决了。<a id="a-DM"></a>斯诸佛慧。<a id="a-DN"></a>如人观掌视五指矣。<a id="a-DO"></a>是为如来十六不共诸佛之法。</p>
  <p id="aDP">复次宝女。<a id="a-DQ"></a>行菩萨道闻诸如来至真等正觉慧无挂碍。<a id="a-DR"></a>斯诸正觉普则周旋一切世界。<a id="a-DS"></a>身无央数无有阴盖。<a id="a-DT"></a>身之所行威仪礼节悉笃信之。<a id="a-DU"></a>音声畅达靡不周遍。<a id="a-DV"></a>诸佛国土皆闻法教。<a id="a-DW"></a>乃入无限所说法门。<a id="a-DX"></a>信于当来如来言辞。<a id="a-DY"></a>十方国土诸佛正觉诸法众生。<a id="a-DZ"></a>一切菩萨声闻缘觉。<a id="a-Da"></a>及诸凡夫所作罪福善恶之报。<a id="a-Db"></a>又复信知当来诸佛心之所归。<a id="a-Dc"></a>光明威神清净无数无有隐盖。<a id="a-Dd"></a>信斯当来诸佛之行。<a id="a-De"></a>不怀狐疑亦无犹豫。<a id="a-Df"></a>不恐不惧亦无所难。<a id="a-Dg"></a>而以笃信不可思议诸佛境界。<a id="a-Dh"></a>则复于斯为诸众生劝助合集。<a id="a-Di"></a>如是像法究畅信乐。<a id="a-Dj"></a>行此法已究竟具足逮成佛道。<a id="a-Dk"></a>斯谓如来当来无数无所损失现慧自在。<a id="a-Dl"></a>彼以当来无所损慧。<a id="a-Dm"></a>现自在已。<a id="a-Dn"></a>则便兴发大哀之力三昧之定。<a id="a-Do"></a>晓了分别师子雷音之总持也。<a id="a-Dp"></a>则能了知当来正觉各各异名寿命限量。<a id="a-Dq"></a>于其中间说无边际不可尽极。<a id="a-Dr"></a>得其根原。<a id="a-Ds"></a>又复识知当来菩萨声闻缘觉众生群萌之所行也。<a id="a-Dt"></a>黎庶行业所当遭遇祸福报应。<a id="a-Du"></a>又知当来一切诸劫。<a id="a-Dv"></a>而于某劫当成正觉觉诸未觉。<a id="a-Dw"></a>又于中间说所历劫。<a id="a-Dx"></a>无有边际不可尽极得其根原。<a id="a-Dy"></a>当来世界各各有名。<a id="a-Dz"></a>杂秽清净多少大小细柔微妙。<a id="a-E0"></a>如诸尘数所有齐限。<a id="a-E1"></a>如来知其无所捐忘。<a id="a-E2"></a>而柔顺行十方处所。<a id="a-E3"></a>根原罗网之所有分。<a id="a-E4"></a>悉能普入当来无数诸佛世界。<a id="a-E5"></a>斯诸如来悉分别说。<a id="a-E6"></a>观如手掌睹五指矣。<a id="a-E7"></a>是为如来十七不共诸佛之法。</p>
  <p id="aE8">复次宝女。<a id="a-E9"></a>行菩萨道闻诸现在如来至真无挂碍慧。<a id="a-EA"></a>斯现正觉其身无数而无阴盖。<a id="a-EB"></a>诸佛境界身所行业。<a id="a-EC"></a>身之所趣咸仪礼节。<a id="a-ED"></a>又其音声咸遍诸国。<a id="a-EE"></a>无所挂碍声无覆蔽。<a id="a-EF"></a>皆笃信解不可思议诸佛音响。<a id="a-EG"></a>说于无量诸法道门。<a id="a-EH"></a>斯诸现在如来言辞。<a id="a-EI"></a>而悉信乐。<a id="a-EJ"></a>口所宣畅。<a id="a-EK"></a>十方国土诸佛正觉及众经典。<a id="a-EL"></a>一切黎庶诸菩萨等。<a id="a-EM"></a>声闻缘觉一切人民选择分别。<a id="a-EN"></a>此诸如来心之所行。<a id="a-EO"></a>心所兴业光明清净。<a id="a-EP"></a>不可计数无有阴盖。<a id="a-EQ"></a>皆复信此现在如来。<a id="a-ER"></a>不怀狐疑无有结滞。<a id="a-ES"></a>不恐不惧亦无怖懅。<a id="a-ET"></a>诸佛境界不可思议。<a id="a-EU"></a>又复劝化于他众生。<a id="a-EV"></a>如是色像信乐经典。<a id="a-EW"></a>行法若斯具足突竟逮成佛道。<a id="a-EX"></a>斯谓如来现在无数无所损失现慧自在。<a id="a-EY"></a>彼以无数现在如来无损智慧现已自在。<a id="a-EZ"></a>则便善修离垢照印三昧之定。<a id="a-Ea"></a>晓了分别金刚道场之总持也。<a id="a-Eb"></a>如来现在普能分别。<a id="a-Ec"></a>诸佛名号各各差特。<a id="a-Ed"></a>寿命之限悉能宣布。<a id="a-Ee"></a>中间回绝而无边际。<a id="a-Ef"></a>不可尽极得其根原。<a id="a-Eg"></a>现在一切诸菩萨众。<a id="a-Eh"></a>声闻缘觉众生之行。<a id="a-Ei"></a>群萌事业罪福报应。<a id="a-Ej"></a>现在十方诸劫之数。<a id="a-Ek"></a>于其劫中成为正觉。<a id="a-El"></a>说其根原。<a id="a-Em"></a>现在十方一切国土。<a id="a-En"></a>各各有名。<a id="a-Eo"></a>杂糅清净多少大小柔软微妙悉得普入。<a id="a-Ep"></a>如尘数限随其所顺。<a id="a-Eq"></a>十方处诸谛根罗网。<a id="a-Er"></a>悉入现在十方世界。<a id="a-Es"></a>于其中间无限边际。<a id="a-Et"></a>不可尽极得其根原。<a id="a-Eu"></a>如来于彼。<a id="a-Ev"></a>所说分别无所损耗。<a id="a-Ew"></a>此诸如来选择智慧。<a id="a-Ex"></a>如观手掌察其五指。<a id="a-Ey"></a>是为如来十八不共诸佛之法。</p>
  <p id="aEz">是十八品。<a id="a-F0"></a>便得一切不共诸佛之法。<a id="a-F1"></a>何谓不共诸佛之法。<a id="a-F2"></a>无能睹见如来顶相。<a id="a-F3"></a>是为不共诸佛之法。<a id="a-F4"></a>身无限故。<a id="a-F5"></a>如来超殊一切诸形。<a id="a-F6"></a>是为不共诸佛之法。<a id="a-F7"></a>一切人中为最尊故。<a id="a-F8"></a>众生见佛瑕秽消除。<a id="a-F9"></a>是为不共诸佛之法。<a id="a-FA"></a>身如药故。<a id="a-FB"></a>如来之行英妙超殊。<a id="a-FC"></a>是为不共诸佛之法。<a id="a-FD"></a>无罪舋故如来无惧。<a id="a-FE"></a>是为不共诸佛之法。<a id="a-FF"></a>得无畏故如来独步。<a id="a-FG"></a>无有诸漏而得自在。<a id="a-FH"></a>是为不共诸佛之法。<a id="a-FI"></a>遵平等故。<a id="a-FJ"></a>如来之心行无所坏。<a id="a-FK"></a>是为不共诸佛之法。<a id="a-FL"></a>晓了贤圣之教诫故。<a id="a-FM"></a>如来调定志性和雅。<a id="a-FN"></a>是为不共诸佛之法。<a id="a-FO"></a>坚住建立于己行故。<a id="a-FP"></a>如来之辩应时而对。<a id="a-FQ"></a>是为不共诸佛之法。<a id="a-FR"></a>讲说经典无言教故。<a id="a-FS"></a>如来可悦一切众生心之所念。<a id="a-FT"></a>因曰如来。<a id="a-FU"></a>是为不共诸佛之法。<a id="a-FV"></a>无所进故。<a id="a-FW"></a>如来音声普闻众会。<a id="a-FX"></a>不溢在外。<a id="a-FY"></a>是为不共诸佛之法。<a id="a-FZ"></a>讲说经法而不虚妄。<a id="a-Fa"></a>开化应度。<a id="a-Fb"></a>救济诸根令纯淑故。<a id="a-Fc"></a>一切众会在于道场。<a id="a-Fd"></a>亲近睹见如来颜貌。<a id="a-Fe"></a>是为不共诸佛之法。<a id="a-Ff"></a>变化感动无思议故。<a id="a-Fg"></a>瞻察如来无有厌足。<a id="a-Fh"></a>是为不共诸佛之法。<a id="a-Fi"></a>如大德无极树宝柱。<a id="a-Fj"></a>大圣体故。<a id="a-Fk"></a>如来说法无所侵枉。<a id="a-Fl"></a>是为不共诸佛之法。<a id="a-Fm"></a>平等觉故。<a id="a-Fn"></a>如来之身不可谛视。<a id="a-Fo"></a>是为不共诸佛之法。<a id="a-Fp"></a>威仪礼节无希望故。<a id="a-Fq"></a>如来之身如师子步。<a id="a-Fr"></a>是为不共诸佛之法。<a id="a-Fs"></a>于大众中无所难故。<a id="a-Ft"></a>如来游步无有虚妄。<a id="a-Fu"></a>是为不共诸佛之法。<a id="a-Fv"></a>智慧为本身造行故。<a id="a-Fw"></a>如来之行音声真谛。<a id="a-Fx"></a>是为不共诸佛之法。<a id="a-Fy"></a>智慧元首口辞真故。<a id="a-Fz"></a>如来之眼普视无边。<a id="a-G0"></a>是为不共诸佛之法。<a id="a-G1"></a>圣慧为上心明达故。<a id="a-G2"></a>如来教授言辞显曜。<a id="a-G3"></a>是为不共诸佛之法。<a id="a-G4"></a>卒对辩故。<a id="a-G5"></a>如来利养名闻流溢。<a id="a-G6"></a>是为不共诸佛之法。<a id="a-G7"></a>无上正真不可尽故。<a id="a-G8"></a>如来之福不可尽极。<a id="a-G9"></a>是为不共诸佛之法。<a id="a-GA"></a>第一分别了诸碍故。<a id="a-GB"></a>成为如来无能当者。<a id="a-GC"></a>是为不共诸佛之法。<a id="a-GD"></a>为大钩锁力士之身。<a id="a-GE"></a>而有十力四无所畏。<a id="a-GF"></a>第一最上度无极故。<a id="a-GG"></a>如来无倦常不退转所说不懈。<a id="a-GH"></a>是为不共诸佛之法。<a id="a-GI"></a>晓了一切众生根故。<a id="a-GJ"></a>又如来者。<a id="a-GK"></a>为无数法而作圣师。<a id="a-GL"></a>是为不共诸佛之法。<a id="a-GM"></a>普于诸世独尊师故。<a id="a-GN"></a>寿命无量。<a id="a-GO"></a>是为不共诸佛之法。<a id="a-GP"></a>显法身故。<a id="a-GQ"></a>其睹如来若闻音声。<a id="a-GR"></a>亲近稽首无有虚妄。<a id="a-GS"></a>是为不共诸佛之法。<a id="a-GT"></a>为究本末人稽首礼。<a id="a-GU"></a>即令众生至大安故。<a id="a-GV"></a>如来之慧无有结恨。<a id="a-GW"></a>是为不共诸佛之法。<a id="a-GX"></a>解达三世平等之故。<a id="a-GY"></a>如来讲说无有中间是为不共诸佛之法。<a id="a-GZ"></a>顺法本故。<a id="a-Ga"></a>如来蠲除一切挂碍。<a id="a-Gb"></a>是为不共诸佛之法。<a id="a-Gc"></a>诸不善法永无余故。<a id="a-Gd"></a>如来无师。<a id="a-Ge"></a>是为不共诸佛之法。<a id="a-Gf"></a>已自然达诸法之故。<a id="a-Gg"></a>如来普智。<a id="a-Gh"></a>是为不共诸佛之法。<a id="a-Gi"></a>分别诸觉晓了大道无有余故。<a id="a-Gj"></a>是为皆得一切不共诸佛之法。</p>
 </body>
</html>