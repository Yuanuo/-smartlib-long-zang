<!doctype html>
<html id="z3IBTObFw" data-ver="1036">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘大集部">
  <meta period="西晋">
 </head>
 <body>
  <h1 id="a1">宝女所问经卷第一</h1>
  <h2 id="a2">问慧品第一</h2>
  <p id="a3">闻如是。<a id="a-4"></a>一时佛游于如来宝净高座。<a id="a-5"></a>则为如来之所建立。<a id="a-6"></a>积无极德已为庄严。<a id="a-7"></a>所游道场。<a id="a-8"></a>佛慧报应蠲除所行。<a id="a-9"></a>升菩萨宫讲无量颂。<a id="a-A"></a>如来所叹显立威变。<a id="a-B"></a>圣导无碍普有所入。<a id="a-C"></a>志存微妙诱进权行。<a id="a-D"></a>等过去慧于当来劫弘大究竟。<a id="a-E"></a>其德无量。<a id="a-F"></a>顺平等觉善转法轮。<a id="a-G"></a>无限之首谛分别慧。<a id="a-H"></a>于一切法而得自在。<a id="a-I"></a>悉睹众生心之诸根。<a id="a-J"></a>度于彼岸。<a id="a-K"></a>晓了方便断除诸着邪业之行。<a id="a-L"></a>为造佛事。<a id="a-M"></a>莫不笃信化令寂定。<a id="a-N"></a>与大比丘俱六百万。<a id="a-O"></a>其心调和。<a id="a-P"></a>消除挂碍尘劳之欲。<a id="a-Q"></a>乃为如来法王之子。<a id="a-R"></a>修深妙法兴发道化。<a id="a-S"></a>无有颠倒威仪显曜。<a id="a-T"></a>成就圣路为大众祐。<a id="a-U"></a>如来安详获善究竟。<a id="a-V"></a>复与菩萨大圣众俱。<a id="a-W"></a>无量无限不可思惟浩浩大会行无所拘。<a id="a-X"></a>诸菩萨等斯须之间。<a id="a-Y"></a>寻能超越无量佛国。<a id="a-Z"></a>便设权宜供养奉事十方如来。<a id="a-a"></a>有所咨启听受经典。<a id="a-b"></a>不以厌倦。<a id="a-c"></a>而常精勤劝化众生。<a id="a-d"></a>智慧善权以用超殊。<a id="a-e"></a>至于彼岸。<a id="a-f"></a>得度无极而以建立无碍脱门。<a id="a-g"></a>便得超越一切众想望报罗网。<a id="a-h"></a>近一切智诸通之慧。</p>
  <p id="ai">其名曰明天菩萨。<a id="a-j"></a>选游步菩萨。<a id="a-k"></a>择战斗菩萨。<a id="a-l"></a>照明藏菩萨。<a id="a-m"></a>蠲慢意菩萨。<a id="a-n"></a>踊步菩萨。<a id="a-o"></a>眼观菩萨。<a id="a-p"></a>雷音菩萨。<a id="a-q"></a>离冥菩萨。<a id="a-r"></a>如是等类诸菩萨众不可限量。<a id="a-s"></a>无边无际不可引喻。</p>
  <p id="at">尔时世尊叹咏菩萨所生道场。<a id="a-u"></a>其法名曰无阴盖辞。<a id="a-v"></a>一切菩萨径路清净。<a id="a-w"></a>诸佛之法力无所畏。<a id="a-x"></a>具足究竟圣慧之事。<a id="a-y"></a>于诸法典而得自由。<a id="a-z"></a>总持之门。<a id="a-10"></a>所入法印敢可遭遇。<a id="a-11"></a>决众法门圣通无极。<a id="a-12"></a>超入于慧不退转轮。<a id="a-13"></a>说不回还。<a id="a-14"></a>诸乘平等所导无二。<a id="a-15"></a>游无所坏一品法界。<a id="a-16"></a>而分别说众生心根所入之慧。<a id="a-17"></a>独步坚强决了诸法。<a id="a-18"></a>灭除一切诸魔之场。<a id="a-19"></a>已度众患随应顺法。<a id="a-1A"></a>律化众尘诸邪之见。<a id="a-1B"></a>入无限慧方便劝助。<a id="a-1C"></a>行无边际咨嗟权慧。<a id="a-1D"></a>十方诸佛所共宣畅。<a id="a-1E"></a>达无希望行无挂碍无处之门。<a id="a-1F"></a>分流兴隆一切诸法。<a id="a-1G"></a>决了如应而等普入。<a id="a-1H"></a>有想无想体解圣达。<a id="a-1I"></a>游于深妙缘起之事。<a id="a-1J"></a>显明道业无极德慧。<a id="a-1K"></a>佛身口意而以庄严。<a id="a-1L"></a>于此三事心行所归智慧无尽。<a id="a-1M"></a>越诸圣谛坏声闻乘。<a id="a-1N"></a>身心澹泊开演明哲。<a id="a-1O"></a>教化缘觉致诸通慧。<a id="a-1P"></a>导利大乘入于道品。<a id="a-1Q"></a>于一切法而得信忍。<a id="a-1R"></a>宣扬如来所因兴德。<a id="a-1S"></a>讲说分别诵读宣现。<a id="a-1T"></a>智慧教授。<a id="a-1U"></a>开示流布靡不周遍。</p>
  <p id="a1V">尔时世尊讲说于斯善慧法典。<a id="a-1W"></a>宣弘普诵。<a id="a-1X"></a>时众会中有一女人。<a id="a-1Y"></a>名曰宝女。<a id="a-1Z"></a>即从座起。<a id="a-1a"></a>右手执持妙珠璎珞白世尊曰唯然大圣。<a id="a-1b"></a>如我所言至诚不虚。<a id="a-1c"></a>设此众会佛所说法大士所讲。<a id="a-1d"></a>吾能具足持斯经典。<a id="a-1e"></a>普于十方流布弘广。<a id="a-1f"></a>劝无量人。<a id="a-1g"></a>于此法宝建立无上正真之道。<a id="a-1h"></a>如是所誓不改易者。<a id="a-1i"></a>如来威神使斯贯珠显示圣旨。<a id="a-1j"></a>于时世尊。<a id="a-1k"></a>因众现变。<a id="a-1l"></a>令诸菩萨。<a id="a-1m"></a>皆于其上。<a id="a-1n"></a>化成棚阁珠交露帐。<a id="a-1o"></a>斯诸正士。<a id="a-1p"></a>然后来世成正觉时。<a id="a-1q"></a>如其佛土微妙严净佛道场树。<a id="a-1r"></a>当使于今现此瑞应。<a id="a-1s"></a>众宝棚阁珠交露帐令斯会者睹其严净悉皆悦豫。<a id="a-1t"></a>于时宝女。<a id="a-1u"></a>前诣佛所则散珠璎。<a id="a-1v"></a>散珠璎已。<a id="a-1w"></a>佛之威神。<a id="a-1x"></a>宝女之德誓愿至诚。<a id="a-1y"></a>在于佛上及诸菩萨上虚空中。<a id="a-1z"></a>化成棚阁珠交露帐。<a id="a-20"></a>辟方弘广。<a id="a-21"></a>若干种变奇特殊妙。<a id="a-22"></a>周匝平等庄严校饰。<a id="a-23"></a>分布安处正无倾斜。<a id="a-24"></a>时诸菩萨各心念言。<a id="a-25"></a>如我等身本往古时志所誓愿。<a id="a-26"></a>当令吾等佛土严净。<a id="a-27"></a>道场觉树亦复如是。<a id="a-28"></a>斯诸菩萨如心所念。<a id="a-29"></a>各各自见交露棚阁。<a id="a-2A"></a>适睹此已怪未曾有。<a id="a-2B"></a>前白佛言。<a id="a-2C"></a>甚为难及。<a id="a-2D"></a>天中之天。<a id="a-2E"></a>其宝女者所建立力。<a id="a-2F"></a>能为我等显现瑞应。<a id="a-2G"></a>无央数劫所发志愿。<a id="a-2H"></a>今此宝女。<a id="a-2I"></a>一心念顷悉令现矣。<a id="a-2J"></a>世尊告曰。<a id="a-2K"></a>如是正士。<a id="a-2L"></a>如汝所言。<a id="a-2M"></a>宝女发意如志所建。<a id="a-2N"></a>行道以来于六十二百千亿垓诸佛之所。<a id="a-2O"></a>植众德本。<a id="a-2P"></a>乃致若兹至诚所建真实誓愿。<a id="a-2Q"></a>以是之故。<a id="a-2R"></a>今斯宝女如其所誓。<a id="a-2S"></a>被德之铠寻使成立。<a id="a-2T"></a>诸正士等。<a id="a-2U"></a>又宝女者设欲志愿。<a id="a-2V"></a>于斯三千大千世界。<a id="a-2W"></a>普雨天华悉令周满。<a id="a-2X"></a>则如所言辄雨名香捣香泽香杂香衣服膳馔。<a id="a-2Y"></a>设复欲令幢盖缯幡自然庄饰周遍虚空。<a id="a-2Z"></a>寻如意成。<a id="a-2a"></a>若复欲令天地水灾自然兴者。<a id="a-2b"></a>若复火灾则如所言。<a id="a-2c"></a>便有水灾自然火灾。<a id="a-2d"></a>设复欲令水灾火灾蠲除。<a id="a-2e"></a>还复如其所言悉能致之。<a id="a-2f"></a>设欲令此一切众会。<a id="a-2g"></a>悉自然变形体被服如转轮王。<a id="a-2h"></a>寻悉能成。<a id="a-2i"></a>为四天王形体被服。<a id="a-2j"></a>天帝形像。<a id="a-2k"></a>梵天颜貌。<a id="a-2l"></a>大神妙姿容之像。<a id="a-2m"></a>比丘比丘尼清信士清信女色像颜貌。<a id="a-2n"></a>则如所言悉能成之。<a id="a-2o"></a>正使欲令变怪现化亿百千魔。<a id="a-2p"></a>一一魔者手各执持百种刀杖。<a id="a-2q"></a>令此众魔坚住不动。<a id="a-2r"></a>不设刀杖悉使化成若干品种诸珠璎珞。<a id="a-2s"></a>须缦众华思夷之华。<a id="a-2t"></a>皆辄如言。<a id="a-2u"></a>若复欲令玄绝旷野。<a id="a-2v"></a>自然变有饮食衣被。<a id="a-2w"></a>为大城郭。<a id="a-2x"></a>十八亿家游居其中。<a id="a-2y"></a>如其所言皆能致之。<a id="a-2z"></a>三千世界所有形像。<a id="a-30"></a>欲令颜貌皆成如来。<a id="a-31"></a>寻辄如志。<a id="a-32"></a>若复欲令一切众会处在虚空。<a id="a-33"></a>悉当如言。<a id="a-34"></a>诸族姓子。<a id="a-35"></a>斯宝女身欲令无量无限无有边际佛之境界。<a id="a-36"></a>诸佛世尊所说经典。<a id="a-37"></a>于虚空中皆为通达。<a id="a-38"></a>具足众备普闻音声。<a id="a-39"></a>如佛所言无有缺减。<a id="a-3A"></a>十方佛辞亦如所说但能宣畅。<a id="a-3B"></a>于是宝女。<a id="a-3C"></a>立愿之力神足变化。<a id="a-3D"></a>普示现之如此色像。<a id="a-3E"></a>则于佛前说是颂曰。</p>
  <p id="a3F">以宝为业　　执妙圣珍　　演说豪尊</p>
  <p id="a3G">无量道德　　则以蠲除　　尘欲嗔结</p>
  <p id="a3H">乃布惠施　　七觉之宝　　以宝光明</p>
  <p id="a3I">照众窈冥　　若干品类　　明月珠曜</p>
  <p id="a3J">尊上琦珍　　宝英最胜　　今以瑰珠</p>
  <p id="a3K">恭奉安住　　假使玛瑙　　首藏明珠</p>
  <p id="a3L">焰光之珠　　无垢藏珠　　日月之明</p>
  <p id="a3M">所出光晖　　蒙尊所照　　而悉覆蔽</p>
  <p id="a3N">观能仁身　　无能限量　　所荷之祐</p>
  <p id="a3O">致获十力　　住立斯土　　极至上界</p>
  <p id="a3P">观察圣体　　转显加倍　　一切众会</p>
  <p id="a3Q">各各见佛　　悉自念言　　尊在我前</p>
  <p id="a3R">皆从方面　　悉见佛颜　　紫金纵容</p>
  <p id="a3S">无比之貌　　正使坐时　　卧寐经行</p>
  <p id="a3T">若复现在　　处众会中　　言辞若嘿</p>
  <p id="a3U">乐立禅定　　威仪无比　　圣智无限</p>
  <p id="a3V">一一毛孔　　所演光晖　　则能普照</p>
  <p id="a3W">一切十方　　身如莲华　　最胜弘满</p>
  <p id="a3X">犹如志性　　令意寂然　　常立诚谛</p>
  <p id="a3Y">所云真实　　如口所言　　尊行相应</p>
  <p id="a3Z">晓了分别　　诸法之谊　　稽首道备</p>
  <p id="a3a">得度彼岸</p>
  <p id="a3b">尔时宝女以此颂偈赞佛德已。<a id="a-3c"></a>白世尊曰。<a id="a-3d"></a>我身今欲咨问如来。<a id="a-3e"></a>于斯经典章品之句志所趣向。<a id="a-3f"></a>设见听者乃当自陈。<a id="a-3g"></a>佛告女曰。<a id="a-3h"></a>恣所欲问。<a id="a-3i"></a>吾当为汝分别说之令心悦豫。<a id="a-3j"></a>于时宝女见佛听之欢喜踊跃。<a id="a-3k"></a>白世尊曰。<a id="a-3l"></a>何谓菩萨常怀至诚。<a id="a-3m"></a>云何如来为诸菩萨说真实辞。<a id="a-3n"></a>何谓菩萨而应顺法。<a id="a-3o"></a>云何如来为诸菩萨讲说经典。<a id="a-3p"></a>何谓菩萨寻应威仪。<a id="a-3q"></a>云何如来为诸菩萨而说议趣。<a id="a-3r"></a>何谓菩萨奉顺律教。<a id="a-3s"></a>云何如来为诸菩萨讲决律事。</p>
  <p id="a3t">佛言。<a id="a-3u"></a>善哉善哉。<a id="a-3v"></a>宝女所问。<a id="a-3w"></a>欲畅仁贤真要辩才。<a id="a-3x"></a>谛听谛听善思念之。<a id="a-3y"></a>唯然世尊。<a id="a-3z"></a>愿乐欲闻。<a id="a-40"></a>于时宝女受教而听。<a id="a-41"></a>佛告宝女。<a id="a-42"></a>菩萨有三法常怀至诚。<a id="a-43"></a>何谓为三。<a id="a-44"></a>未曾欺佛。<a id="a-45"></a>不自欺身。<a id="a-46"></a>亦不欺诳一切众生。<a id="a-47"></a>何谓菩萨欺于诸佛而欺己身及与众生。<a id="a-48"></a>假使菩萨兴发无上正真道意。<a id="a-49"></a>志慕声闻缘觉之地。<a id="a-4A"></a>而誓求愿意甘乐之。<a id="a-4B"></a>是为菩萨欺佛己身及与众生。<a id="a-4C"></a>何谓菩萨不欺诸佛己身众生。<a id="a-4D"></a>假使菩萨发大道意。<a id="a-4E"></a>设令勤苦遭众恼患为诸众魔所见娆试。<a id="a-4F"></a>为诸外道所见逼迫。<a id="a-4G"></a>毁辱诽谤而戏弄之。<a id="a-4H"></a>百种骂詈挝捶危害虚妄之事而以加己。<a id="a-4I"></a>志性寂然不起怨结。<a id="a-4J"></a>不怀怯弱不成迷误。<a id="a-4K"></a>不恐不畏不以忧戚不以为恨。<a id="a-4L"></a>续秉一志志性坚强。<a id="a-4M"></a>平等之行不舍道意但执惠心珍宝之心。<a id="a-4N"></a>常怀道心。<a id="a-4O"></a>一切世间最尊第一。<a id="a-4P"></a>又复发心为诸众生。<a id="a-4Q"></a>救护归命令得超度。<a id="a-4R"></a>所兴之心而无等伦无以为喻。<a id="a-4S"></a>不退不舍不在余乘。<a id="a-4T"></a>常立一志乐于佛道。<a id="a-4U"></a>导御法轮。<a id="a-4V"></a>令诸群萌悉得面见。<a id="a-4W"></a>现于诸力兴显如是。<a id="a-4X"></a>行步举动遵修精进。<a id="a-4Y"></a>终不破坏他人言教。<a id="a-4Z"></a>是为菩萨不欺诸佛不自欺身亦不侵欺一切众生。<a id="a-4a"></a>假使菩萨不欺诸佛不自欺己不诳众生。<a id="a-4b"></a>是为菩萨第一至诚。<a id="a-4c"></a>彼以四事不欺诸佛顺于坚固。<a id="a-4d"></a>而应威施。<a id="a-4e"></a>所为力强。<a id="a-4f"></a>精进殷勤。<a id="a-4g"></a>复以四事不自欺身。<a id="a-4h"></a>志性仁和。<a id="a-4i"></a>质直其心。<a id="a-4j"></a>无有谀谄。<a id="a-4k"></a>亦无虚訑。<a id="a-4l"></a>彼以四事不欺众生。<a id="a-4m"></a>方便应病。<a id="a-4n"></a>慈心愍哀。<a id="a-4o"></a>加以四恩。<a id="a-4p"></a>是为菩萨第一至诚。<a id="a-4q"></a>不舍道心而不违失往古之愿。<a id="a-4r"></a>佛复告宝女曰。<a id="a-4s"></a>菩萨至诚。<a id="a-4t"></a>谓口寂然护于言语。<a id="a-4u"></a>所说无缺口辞真谛。<a id="a-4v"></a>在于独处若大众中。<a id="a-4w"></a>言常至诚。<a id="a-4x"></a>不以国故而两舌也。<a id="a-4y"></a>不以珍宝具足货业而欺虚言。<a id="a-4z"></a>不以父母亲族贪财惜费而两舌也。<a id="a-50"></a>佛语宝女。<a id="a-51"></a>有三十二事口辞清净。<a id="a-52"></a>何谓三十二。<a id="a-53"></a>羞惭(一)。<a id="a-54"></a>造德(二)。<a id="a-55"></a>常怀耻愧(三)。<a id="a-56"></a>等修于善(四)。<a id="a-57"></a>不为劣恶(五)。<a id="a-58"></a>不索讥谤(六)。<a id="a-59"></a>不为卒暴(七)。<a id="a-5A"></a>教化诸天(八)。<a id="a-5B"></a>不兴恐惧(九)。<a id="a-5C"></a>烧诸恶趣(十)。<a id="a-5D"></a>开演善归(一)。<a id="a-5E"></a>贤圣所命(二)。<a id="a-5F"></a>恭奉明智(三)。<a id="a-5G"></a>其内清净(四)。<a id="a-5H"></a>善修于外(五)。<a id="a-5I"></a>而受言教(六)。<a id="a-5J"></a>分别言辞(七)。<a id="a-5K"></a>无[革*亢][革*卬]说(八)。<a id="a-5L"></a>口演柔软(九)。<a id="a-5M"></a>言语殊特(十)。<a id="a-5N"></a>口畅香洁(一)。<a id="a-5O"></a>而随教命(二)。<a id="a-5P"></a>无有欺诈(三)。<a id="a-5Q"></a>无所热恼(四)。<a id="a-5R"></a>造业可爱(五)。<a id="a-5S"></a>内无有失(六)。<a id="a-5T"></a>外亦无误(七)。<a id="a-5U"></a>不为罪业(八)。<a id="a-5V"></a>造众祐地(九)。<a id="a-5W"></a>乐于佛道(十)。<a id="a-5X"></a>传语至诚(一)。<a id="a-5Y"></a>言辄获利(二)。<a id="a-5Z"></a>是为三十二事也。</p>
  <p id="a5a">佛告宝女。<a id="a-5b"></a>所谓至诚求愿具足。<a id="a-5c"></a>所以者何。<a id="a-5d"></a>喜布施者为菩萨道。<a id="a-5e"></a>无悭贪故斯成志愿。<a id="a-5f"></a>一切所有设能慧施。<a id="a-5g"></a>睹是以后此则至诚。<a id="a-5h"></a>清净之诫为菩萨道。<a id="a-5i"></a>不为毁禁斯成所愿。<a id="a-5j"></a>假使戒禁具足清净。<a id="a-5k"></a>睹是以后此则至诚。<a id="a-5l"></a>建立忍力为菩萨道。<a id="a-5m"></a>志不怀结斯成誓愿。<a id="a-5n"></a>其忍辱者此为柔和。<a id="a-5o"></a>睹是以后则为至诚。<a id="a-5p"></a>遵修精进为菩萨道。<a id="a-5q"></a>不为懈废斯成所愿。<a id="a-5r"></a>设能普行一切德本。<a id="a-5s"></a>睹是以后则为至诚。<a id="a-5t"></a>建立禅定为菩萨道。<a id="a-5u"></a>不为乱心斯成所愿。<a id="a-5v"></a>设能怀来习一心者。<a id="a-5w"></a>睹是以后则为至诚。<a id="a-5x"></a>建立智慧为菩萨道。<a id="a-5y"></a>不为邪黠斯成所愿。<a id="a-5z"></a>晓了圣慧。<a id="a-60"></a>睹是以后则为至诚。<a id="a-61"></a>四意止行为菩萨道。<a id="a-62"></a>不为放逸斯成所愿。<a id="a-63"></a>意以寂定。<a id="a-64"></a>睹是以后此则至诚。<a id="a-65"></a>四意之断为菩萨道。<a id="a-66"></a>不兴众恶心若灭除。<a id="a-67"></a>斯成所愿。<a id="a-68"></a>睹是以后此则至诚。<a id="a-69"></a>四神足行为菩萨道。<a id="a-6A"></a>无有不达已能飞行。<a id="a-6B"></a>斯成所愿。<a id="a-6C"></a>睹是以后此则至诚。<a id="a-6D"></a>五根之事为菩萨道。<a id="a-6E"></a>诸根寂然无有错乱。<a id="a-6F"></a>斯成所愿。<a id="a-6G"></a>诸根澹泊。<a id="a-6H"></a>睹是以后此则至诚。<a id="a-6I"></a>五力之行为菩萨道。<a id="a-6J"></a>不为无势具足十力。<a id="a-6K"></a>斯成所愿。<a id="a-6L"></a>睹是以后斯则至诚。<a id="a-6M"></a>七觉之意为菩萨道。<a id="a-6N"></a>无所不了已能觉达。<a id="a-6O"></a>诸情不起斯成所愿。<a id="a-6P"></a>睹是以后此则至诚。<a id="a-6Q"></a>八圣道行为菩萨道。<a id="a-6R"></a>无有邪径。<a id="a-6S"></a>设处圣路斯成所愿。<a id="a-6T"></a>睹是以后此则至诚。<a id="a-6U"></a>四恩之行为菩萨道。<a id="a-6V"></a>不为无救摄诸危厄。<a id="a-6W"></a>斯成所愿。<a id="a-6X"></a>睹是以后此则至诚。<a id="a-6Y"></a>修四梵行为菩萨道。<a id="a-6Z"></a>不为天人。<a id="a-6a"></a>慈悲喜护救济群黎。<a id="a-6b"></a>斯成所愿。<a id="a-6c"></a>睹是以后此则至诚。<a id="a-6d"></a>神通之慧三达之智。<a id="a-6e"></a>正观寂寞为菩萨道。<a id="a-6f"></a>无诸瑕秽众行普具。<a id="a-6g"></a>斯成所愿。<a id="a-6h"></a>睹是以后此则至诚。<a id="a-6i"></a>具足一切诸德法本。<a id="a-6j"></a>为菩萨道。<a id="a-6k"></a>不为无度。<a id="a-6l"></a>蠲除一切诸不善法。<a id="a-6m"></a>斯成所愿。<a id="a-6n"></a>设能宣备仁贤之法。<a id="a-6o"></a>睹是以后此则至诚。<a id="a-6p"></a>佛告宝女。<a id="a-6q"></a>菩萨亦当玩习奉行贤圣之谛。<a id="a-6r"></a>知于苦慧断于所习。<a id="a-6s"></a>晓了灭尽修行圣路。<a id="a-6t"></a>彼所谓知于苦者。<a id="a-6u"></a>分别五阴无所起故。<a id="a-6v"></a>断于习者。<a id="a-6w"></a>于五阴爱无所习故。<a id="a-6x"></a>究竟恩情无所习行。<a id="a-6y"></a>其为脱门。<a id="a-6z"></a>无所游居不怀所施。<a id="a-70"></a>其无所怀则于过去而无所至。<a id="a-71"></a>设于过去无所至者。<a id="a-72"></a>彼则正法无所蠲除。<a id="a-73"></a>已于诸法无所除者是为断习。<a id="a-74"></a>彼知灭尽一切想着。<a id="a-75"></a>所兴方便睹究竟尽。<a id="a-76"></a>其灭尽者。<a id="a-77"></a>为不复怀得于生死。<a id="a-78"></a>等于所有终始均平。<a id="a-79"></a>于一切法而无增减。<a id="a-7A"></a>已等观者。<a id="a-7B"></a>斯为晓了灭尽之慧。<a id="a-7C"></a>彼察平等于八正路则能等疗。<a id="a-7D"></a>无所想念而无邪想。<a id="a-7E"></a>求诸尘劳无有吾我。<a id="a-7F"></a>以无吾我便无所受。<a id="a-7G"></a>则无所生无造业者。<a id="a-7H"></a>悉能善修于一切法。<a id="a-7I"></a>是则名曰为圣路矣。<a id="a-7J"></a>假使于斯至诚之慧。<a id="a-7K"></a>晓了一切。<a id="a-7L"></a>皆畅众生。<a id="a-7M"></a>亦无有内亦无所证。<a id="a-7N"></a>是为菩萨之至诚也。<a id="a-7O"></a>佛说是至诚教时。<a id="a-7P"></a>一万菩萨。<a id="a-7Q"></a>具足圣慧逮得法忍。</p>
  <p id="a7R">佛告宝女。<a id="a-7S"></a>何谓菩萨应顺于法御行如法。<a id="a-7T"></a>则随法教思惟于法。<a id="a-7U"></a>法为志性恭敬于法。<a id="a-7V"></a>遵修法行欲慕于法。<a id="a-7W"></a>乐于法乐多存于法。<a id="a-7X"></a>法为妙英法为刀杖。<a id="a-7Y"></a>被法之铠誓法自严。<a id="a-7Z"></a>修法光明法之锭燎。<a id="a-7a"></a>常志法念以法为意。<a id="a-7b"></a>游步于法分别经典。<a id="a-7c"></a>方便应法游步法行。<a id="a-7d"></a>法为卧寐法为威仪。<a id="a-7e"></a>将护法事以法布施。<a id="a-7f"></a>法为财业法无有尽。<a id="a-7g"></a>普弘演法法为严辨。<a id="a-7h"></a>常修法身法为言辞。<a id="a-7i"></a>思惟法念而不放逸。<a id="a-7j"></a>如是比类遵修法行具足成就。<a id="a-7k"></a>而顺法主不为非法。<a id="a-7l"></a>彼为何谓顺法主者。<a id="a-7m"></a>设使如斯至诚真谛。<a id="a-7n"></a>被佛法铠以法为护。<a id="a-7o"></a>恭敬圣众殷勤听经乐于道意。<a id="a-7p"></a>积累众善不舍至真。<a id="a-7q"></a>志性本净而无所著。<a id="a-7r"></a>不违所应。<a id="a-7s"></a>见诸贤圣习众善友。<a id="a-7t"></a>常行恭敬随其示现。<a id="a-7u"></a>离于憍慢多所咨嗟。<a id="a-7v"></a>游在法会至心听经。<a id="a-7w"></a>慕求法典不以厌足。<a id="a-7x"></a>讲说道义则不懈倦。<a id="a-7y"></a>而于经法无能为师。<a id="a-7z"></a>念报恩慈以有反复。<a id="a-80"></a>所作成办。<a id="a-81"></a>处于闲居而无恐惧。<a id="a-82"></a>贤圣之教无所犯负。<a id="a-83"></a>不舍止足顺从十善。<a id="a-84"></a>咨嗟布施劝助佛道。<a id="a-85"></a>奉于禁戒忍辱为力。<a id="a-86"></a>遵修精进而不怯弱。<a id="a-87"></a>禅定寂然游入智慧。<a id="a-88"></a>兴隆道化显扬善权。<a id="a-89"></a>慈多所护入于愍哀。<a id="a-8A"></a>悦豫行喜护离二事而顺至诚。<a id="a-8B"></a>所可遭遇以善为业。<a id="a-8C"></a>兴发神通导利正法。<a id="a-8D"></a>在所游至以法惠施。<a id="a-8E"></a>于四意止不忘失志。<a id="a-8F"></a>四意断者遵修平等。<a id="a-8G"></a>四神足者现在究竟。<a id="a-8H"></a>诸根明达修治诸力。<a id="a-8I"></a>晓了诸觉超越径路。<a id="a-8J"></a>入于寂寞观察所行。<a id="a-8K"></a>真谛之惠圣明解脱。<a id="a-8L"></a>颁宣晖曜顺诸声闻。<a id="a-8M"></a>随其本地教化缘觉。<a id="a-8N"></a>咨嗟一切大乘之德。<a id="a-8O"></a>则以应谊而理缘起。<a id="a-8P"></a>便于空无无所恐畏。<a id="a-8Q"></a>游于无想则无所著。<a id="a-8R"></a>观察无愿五阴如幻。<a id="a-8S"></a>观诸四种亦如虚空。<a id="a-8T"></a>又诸入者本净悉空。<a id="a-8U"></a>七财之业遵修六念。<a id="a-8V"></a>及乐于六行度无极。<a id="a-8W"></a>而获五眼第一之议。<a id="a-8X"></a>常自将护多所超度。<a id="a-8Y"></a>善修道业等心一切众生之类。<a id="a-8Z"></a>歌颂一切无量诸佛功德之法。<a id="a-8a"></a>佛言宝女。<a id="a-8b"></a>顺法菩萨。<a id="a-8c"></a>不言有我不计有人。<a id="a-8d"></a>亦不计命亦不念寿。<a id="a-8e"></a>不思断绝不睹有常不见所有。<a id="a-8f"></a>若复不离之所睹者。<a id="a-8g"></a>不释边际不猗中间。<a id="a-8h"></a>不从朋友亦无诤讼。<a id="a-8i"></a>亦无不和亦无偏党。<a id="a-8j"></a>不处颠倒不在邪见。<a id="a-8k"></a>越度狐疑蠲除阴盖诸所挂碍。<a id="a-8l"></a>不违远法亦不乱法。<a id="a-8m"></a>不诽谤经不轻慢道。<a id="a-8n"></a>不灭究竟一切诸法。<a id="a-8o"></a>顺道菩萨志存诸法。<a id="a-8p"></a>具足经典所言至诚为顺法矣。<a id="a-8q"></a>无所兴举。<a id="a-8r"></a>于诸异学顺法言者。<a id="a-8s"></a>奸难邪行悉以灭矣。<a id="a-8t"></a>于一切世而顺法言。<a id="a-8u"></a>菩萨顺空行无所获。<a id="a-8v"></a>则无邪想无嗔恚法。<a id="a-8w"></a>顺无愿教。<a id="a-8x"></a>而于三界悉无所行。<a id="a-8y"></a>殷勤专精睹诸瑕秽。<a id="a-8z"></a>顺法菩萨。<a id="a-90"></a>则无所起亦无所灭。<a id="a-91"></a>则不受生。<a id="a-92"></a>本性清净义在寂寞。<a id="a-93"></a>佛告宝女。<a id="a-94"></a>所谓法者则不可获。<a id="a-95"></a>无有文字而无言说亦无辞意。<a id="a-96"></a>无色无见亦无所趣。<a id="a-97"></a>无有言诲亦无所教。<a id="a-98"></a>离心意识无有尘垢。<a id="a-99"></a>以离瑕疵远于贪欲。<a id="a-9A"></a>无有窈冥无所积聚。<a id="a-9B"></a>则无吾我而无所受。<a id="a-9C"></a>亦无所取离于所受。<a id="a-9D"></a>无有境界便无差特。<a id="a-9E"></a>于十方界而无所著。<a id="a-9F"></a>则为澹泊。<a id="a-9G"></a>弃行身退亦不可睹。<a id="a-9H"></a>觉了玄旷亦无想念。<a id="a-9I"></a>亦无思行抑制圣贤。<a id="a-9J"></a>为明智者所蒙开化。<a id="a-9K"></a>亦无所遭亦无不遭。<a id="a-9L"></a>休息一切。<a id="a-9M"></a>所可遇者则如真谛。<a id="a-9N"></a>三世为空便无永没。<a id="a-9O"></a>亦无终亡亦无退还。<a id="a-9P"></a>亦无所生无所成就。<a id="a-9Q"></a>亦无毁灭亦无所有。<a id="a-9R"></a>亦不不有亦无所成。<a id="a-9S"></a>亦不不成亦无所行。<a id="a-9T"></a>亦无所视亦无不见亦不离视。<a id="a-9U"></a>亦不成相亦无不相则为一相。<a id="a-9V"></a>亦复无相亦无所著。<a id="a-9W"></a>离于所著亦无有余。<a id="a-9X"></a>无著无缚亦无所脱。<a id="a-9Y"></a>不是我所。<a id="a-9Z"></a>亦无所属无所遵修。<a id="a-9a"></a>亦无诸漏则无等伦。<a id="a-9b"></a>亦无平等等无所等。<a id="a-9c"></a>亦无至诚亦不虚妄。<a id="a-9d"></a>不乐不苦。<a id="a-9e"></a>亦不精进亦无不勤。<a id="a-9f"></a>亦无所应亦不不应。<a id="a-9g"></a>亦不专精亦无不精。<a id="a-9h"></a>亦无名色。<a id="a-9i"></a>亦无所起。<a id="a-9j"></a>不为坚固亦无不固。<a id="a-9k"></a>无所破坏亦无不坏。<a id="a-9l"></a>不为金刚亦不坏相。<a id="a-9m"></a>则为真谛。<a id="a-9n"></a>不违至诚。<a id="a-9o"></a>而无别异亦无所远。<a id="a-9p"></a>亦无有像类无有伦比。<a id="a-9q"></a>无有处所亦无有想。<a id="a-9r"></a>亦无有此亦无有彼。<a id="a-9s"></a>亦无差特亦无有内亦无有外。<a id="a-9t"></a>亦无中间。<a id="a-9u"></a>亦无所乐不度彼岸。<a id="a-9v"></a>亦无所见亦无所闻。<a id="a-9w"></a>亦无所念亦无所教。<a id="a-9x"></a>亦无所知亦不无知。<a id="a-9y"></a>亦不有形亦不无形。<a id="a-9z"></a>亦不有作亦不无作。<a id="a-A0"></a>则离一切诸所有形。<a id="a-A1"></a>是谓为法。<a id="a-A2"></a>如是法者。<a id="a-A3"></a>则无音声亦无不声。<a id="a-A4"></a>亦无合会无言无说。<a id="a-A5"></a>是谓菩萨应顺于法也。</p>
  <p id="aA6">佛告宝女。<a id="a-A7"></a>具足一切诸所言辞。<a id="a-A8"></a>则为顺法。<a id="a-A9"></a>其顺法者。<a id="a-AA"></a>未曾与人有所诤讼。<a id="a-AB"></a>其顺法者不轻慢他其顺法者。<a id="a-AC"></a>亦不轻易于未学者。<a id="a-AD"></a>亦不偏敬学成就者。<a id="a-AE"></a>其顺法者。<a id="a-AF"></a>不自称誉亦不显己。<a id="a-AG"></a>其顺法者不乱经典。<a id="a-AH"></a>其顺法者。<a id="a-AI"></a>不以供养而说道义。<a id="a-AJ"></a>其顺法者。<a id="a-AK"></a>不为他人顺发狐疑。<a id="a-AL"></a>其顺法者。<a id="a-AM"></a>终不讼说他人之罪。<a id="a-AN"></a>其顺法者不轻慢经。<a id="a-AO"></a>其顺法者。<a id="a-AP"></a>终不妨废他人经道。<a id="a-AQ"></a>其顺法者。<a id="a-AR"></a>终不睹见觉了诸法差特分数。<a id="a-AS"></a>其顺法者。<a id="a-AT"></a>不睹诸法离于空者。<a id="a-AU"></a>其顺法者。<a id="a-AV"></a>悉睹诸法不远无常。<a id="a-AW"></a>其顺法者。<a id="a-AX"></a>不睹诸法舍于无愿。<a id="a-AY"></a>其顺法者不坏法界。<a id="a-AZ"></a>其顺法者不动无本。<a id="a-Aa"></a>其顺法者。<a id="a-Ab"></a>亦不超度于真本际。<a id="a-Ac"></a>其顺法者。<a id="a-Ad"></a>亦不导御随嗔恚也。<a id="a-Ae"></a>其顺法者。<a id="a-Af"></a>亦不御念于诸神识。<a id="a-Ag"></a>其顺法者。<a id="a-Ah"></a>亦不导利有所猗着。<a id="a-Ai"></a>其顺法者。<a id="a-Aj"></a>亦不思念计有人也。<a id="a-Ak"></a>其顺法者。<a id="a-Al"></a>不乱法议不违严饰。<a id="a-Am"></a>其顺法者。<a id="a-An"></a>不迷神识不惑道义。<a id="a-Ao"></a>其顺法者不毁正议。<a id="a-Ap"></a>其顺法者不错法品。<a id="a-Aq"></a>其顺法者不迷于人。<a id="a-Ar"></a>其顺法者不造朋党。<a id="a-As"></a>其顺法者。<a id="a-At"></a>亦不顺于缘起之事。<a id="a-Au"></a>其顺法者则无有势。<a id="a-Av"></a>亦无有法清净因缘。<a id="a-Aw"></a>其顺法者。<a id="a-Ax"></a>亦无悭吝尘劳之秽。<a id="a-Ay"></a>其顺法者不没禁戒。<a id="a-Az"></a>其顺法者。<a id="a-B0"></a>亦不舍于毁戒之人。<a id="a-B1"></a>其顺法者。<a id="a-B2"></a>无有懈厌嗔恚结恨。<a id="a-B3"></a>其顺法者。<a id="a-B4"></a>不与懈怠垢浊之人而俱同归。<a id="a-B5"></a>其顺法者不失道意。<a id="a-B6"></a>其顺法者。<a id="a-B7"></a>未曾违坏智慧之本。<a id="a-B8"></a>其顺法者。<a id="a-B9"></a>不求他人法之长短。<a id="a-BA"></a>其顺法者。<a id="a-BB"></a>不用憎人厌于经典。<a id="a-BC"></a>其顺法者。<a id="a-BD"></a>不用经典御于典籍。<a id="a-BE"></a>其顺法者不违律教。<a id="a-BF"></a>其顺法者不违法律。<a id="a-BG"></a>其顺法者。<a id="a-BH"></a>亦不遵修而有所应具法非法。<a id="a-BI"></a>其顺法者。<a id="a-BJ"></a>不以心念而有所失。<a id="a-BK"></a>其顺法者不没经典。<a id="a-BL"></a>其顺法者不坏成就。<a id="a-BM"></a>其顺法者不取结缚。<a id="a-BN"></a>其顺法者不得生死。<a id="a-BO"></a>其顺法者不除无为。<a id="a-BP"></a>其顺法者。<a id="a-BQ"></a>无有亲友怨仇之想。<a id="a-BR"></a>其顺法者。<a id="a-BS"></a>不毁报应所植之果。<a id="a-BT"></a>其顺法者。<a id="a-BU"></a>亦不信乐罪福之应。<a id="a-BV"></a>其顺法者。<a id="a-BW"></a>若加恶言则不念报。<a id="a-BX"></a>其顺法者。<a id="a-BY"></a>不求斗诤之瑕缺也。<a id="a-BZ"></a>其顺法者则不恣口。<a id="a-Ba"></a>其顺法者。<a id="a-Bb"></a>将身口心不为谀谄。<a id="a-Bc"></a>其顺法者。<a id="a-Bd"></a>不以自显欲令人见处于闲居。<a id="a-Be"></a>其顺法者。<a id="a-Bf"></a>不以供养之所贪利而见少事。<a id="a-Bg"></a>其顺法者。<a id="a-Bh"></a>不以无欲而造凶伪。<a id="a-Bi"></a>其顺法者。<a id="a-Bj"></a>不用他人及与己身演说佛道。<a id="a-Bk"></a>其顺法者不兴反教。<a id="a-Bl"></a>其顺法者不以七财而为贪吝。<a id="a-Bm"></a>其顺法者不以糇粮而为服食。<a id="a-Bn"></a>其顺法者。<a id="a-Bo"></a>亦不破坏严父族种。<a id="a-Bp"></a>其顺法者不讥人短。<a id="a-Bq"></a>其顺法者。<a id="a-Br"></a>亦不称誉己身之德。<a id="a-Bs"></a>其顺法者。<a id="a-Bt"></a>不分别说佛之道德而有限碍。<a id="a-Bu"></a>其顺法者。<a id="a-Bv"></a>咨嗟大乘不以懈厌。<a id="a-Bw"></a>是为菩萨应顺于法也。</p>
  <p id="aBx">佛告宝女。<a id="a-By"></a>何谓菩萨寻应威仪。<a id="a-Bz"></a>所谓议者。<a id="a-C0"></a>无求名闻非羸劣谊。<a id="a-C1"></a>遵修燎治一切德本积累善谊志性超异。<a id="a-C2"></a>兴发道意合集空谊。<a id="a-C3"></a>假使布施不望报谊。<a id="a-C4"></a>显扬一切诸安之谊。<a id="a-C5"></a>不毁戒谊。<a id="a-C6"></a>忍不忍谊。<a id="a-C7"></a>精进之行一切所造则超度谊。<a id="a-C8"></a>而以禅定为寂寞谊。<a id="a-C9"></a>则于智慧无犹豫谊。<a id="a-CA"></a>遵修慈者等众生谊。<a id="a-CB"></a>设为悲者则于众生一切演谊。<a id="a-CC"></a>其为喜者欢乐法谊。<a id="a-CD"></a>若为护者于诸苦乐无动摇谊。<a id="a-CE"></a>若布施者则无诲谊。<a id="a-CF"></a>欣乐所生无所害谊。<a id="a-CG"></a>造成谊者兴法愿谊。<a id="a-CH"></a>平等谊者。<a id="a-CI"></a>勤化众生志干大乘。<a id="a-CJ"></a>而以四恩化黎庶议。<a id="a-CK"></a>一切万物非常苦谊。<a id="a-CL"></a>一切诸法无吾我谊。<a id="a-CM"></a>于诸尘劳至澹泊谊。<a id="a-CN"></a>而于识者晓圣慧谊。<a id="a-CO"></a>游严饰事为将御谊。<a id="a-CP"></a>一切经典则为帑藏导利典谊。<a id="a-CQ"></a>计人命者化以法谊。<a id="a-CR"></a>若能了识睹达法谊。<a id="a-CS"></a>说谊无尽。<a id="a-CT"></a>分别经卷不坏法谊。<a id="a-CU"></a>若睹顺灭入无色慧。<a id="a-CV"></a>而遭辩才。<a id="a-CW"></a>随其众人应病说谊。<a id="a-CX"></a>设布施业不以厌谊。<a id="a-CY"></a>为持戒业具足愿故。<a id="a-CZ"></a>博闻之业奉要行故。<a id="a-Ca"></a>功德之业满诸相故。<a id="a-Cb"></a>为惠业者。<a id="a-Cc"></a>晓了一切群生根故。<a id="a-Cd"></a>寂然之业将心事故。<a id="a-Ce"></a>观察之业通达智故。<a id="a-Cf"></a>四意止者制止志故。<a id="a-Cg"></a>四意断者。<a id="a-Ch"></a>兴显一切功德法故。<a id="a-Ci"></a>为神足者游十方故。<a id="a-Cj"></a>其五根者。<a id="a-Ck"></a>不破他故亦不毁空。<a id="a-Cl"></a>为五力者。<a id="a-Cm"></a>而不错乱诸尘劳故。<a id="a-Cn"></a>七觉意者。<a id="a-Co"></a>晓了一切诸法之故。<a id="a-Cp"></a>游求路者。<a id="a-Cq"></a>于一切法无结恨故。<a id="a-Cr"></a>成神通者。<a id="a-Cs"></a>究竟本末无缺漏故。<a id="a-Ct"></a>在彼如斯。<a id="a-Cu"></a>若兹像类顺法议者。<a id="a-Cv"></a>则为究竟法谊之要。<a id="a-Cw"></a>若应此谊寻应威仪。<a id="a-Cx"></a>不为非谊。<a id="a-Cy"></a>如是菩萨寻应威仪。</p>
  <p id="aCz">佛告宝女。<a id="a-D0"></a>一切颠倒众邪见灭则为空谊。<a id="a-D1"></a>行空菩萨为顺谊矣。<a id="a-D2"></a>除一切想应以不应则无想故。<a id="a-D3"></a>无想菩萨便顺应谊。<a id="a-D4"></a>离于一切三界之愿则无愿谊。<a id="a-D5"></a>无愿菩萨便顺应谊。<a id="a-D6"></a>休息一切诸所造行则无行故。<a id="a-D7"></a>无行菩萨便顺应谊。<a id="a-D8"></a>舍远所生一切灭尽则无生故。<a id="a-D9"></a>无生菩萨便顺应谊。<a id="a-DA"></a>诸所起受以无所起则无起故。<a id="a-DB"></a>无起菩萨便顺应谊。<a id="a-DC"></a>而以蠲除苦习尽道则为尽故。<a id="a-DD"></a>灭尽菩萨便顺应谊。<a id="a-DE"></a>一切诸法无有人命则为无故。<a id="a-DF"></a>无人菩萨便顺应谊。<a id="a-DG"></a>一切言辞音响之谊而不可得则为故矣。<a id="a-DH"></a>无获菩萨便顺应谊。<a id="a-DI"></a>诸行清净则诚谛故。<a id="a-DJ"></a>至诚菩萨便顺应谊。<a id="a-DK"></a>一切道品法无放逸则为故矣。<a id="a-DL"></a>无骋菩萨便顺应谊。<a id="a-DM"></a>一切所闻悉信奉行则为谊也。<a id="a-DN"></a>遵行菩萨便顺应谊。<a id="a-DO"></a>一切诸乘由大乘故。<a id="a-DP"></a>若有菩萨随大乘教便顺应谊。</p>
  <p id="aDQ">佛告宝女。<a id="a-DR"></a>无所坏者。<a id="a-DS"></a>无若干事则为谊矣。<a id="a-DT"></a>一品类者若一味者则为谊矣。<a id="a-DU"></a>无所动摇若无所尽则为谊矣。<a id="a-DV"></a>无所行者不生不起则为谊矣。<a id="a-DW"></a>无所来者亦无所去则为谊矣。<a id="a-DX"></a>无所生者亦无所灭则为谊矣。<a id="a-DY"></a>无有二事不举不下不高不卑则为谊矣。<a id="a-DZ"></a>无所造作亦无有形则为谊矣。<a id="a-Da"></a>无所兴为亦无所有则为谊矣。<a id="a-Db"></a>无有同像无所劝教。<a id="a-Dc"></a>亦无有知则为谊矣。<a id="a-Dd"></a>去于三瑕净三道场。<a id="a-De"></a>平等三世三垢永除而无三尘则为谊矣。<a id="a-Df"></a>无所游止无所毁失则为谊矣。<a id="a-Dg"></a>无有怨敌为澹泊行。<a id="a-Dh"></a>无有恼热则为谊矣。<a id="a-Di"></a>无燕居行则为谊矣。<a id="a-Dj"></a>无所宣布无有摄取。<a id="a-Dk"></a>常如应行则为谊矣。<a id="a-Dl"></a>断去来今无有谀谄则为谊矣。<a id="a-Dm"></a>亦不想念正法非法。<a id="a-Dn"></a>除有限无限有常无常。<a id="a-Do"></a>平等之惠而超度去则为谊矣。<a id="a-Dp"></a>于诸文字所应音声而悉晓了。<a id="a-Dq"></a>一切本净无有言辞则为谊矣。<a id="a-Dr"></a>晓心意识无所宣畅。<a id="a-Ds"></a>而出家者则为谊矣。<a id="a-Dt"></a>于淫怒痴尘劳之欲有想无想应与不应。<a id="a-Du"></a>悉分别之而无想着则为谊矣。<a id="a-Dv"></a>等于诸法而无若干。<a id="a-Dw"></a>不为差特则为谊矣。<a id="a-Dx"></a>空无相无愿无所造作。<a id="a-Dy"></a>亦无有形则为谊矣。<a id="a-Dz"></a>晓了第一至诚事者。<a id="a-E0"></a>不有所信不仰他人。<a id="a-E1"></a>不知相处则为谊矣。<a id="a-E2"></a>亦无敕教不着诸相则为谊矣。<a id="a-E3"></a>相如虚空靖寂之相则为谊矣。<a id="a-E4"></a>无所著相无所造作。<a id="a-E5"></a>无所悦相则为谊矣。<a id="a-E6"></a>无所坏相如其本无真谛无异。<a id="a-E7"></a>无差特相则为谊矣。<a id="a-E8"></a>善开化相计阴如幻自然之相则为谊矣。<a id="a-E9"></a>其四种者为法界相。<a id="a-EA"></a>而不游出径行外相则为谊矣。<a id="a-EB"></a>布施戒惠寂然善权。<a id="a-EC"></a>无有相者则为谊矣。<a id="a-ED"></a>兴设至诚无欺诈相。<a id="a-EE"></a>一切所有为无所有则为谊矣。<a id="a-EF"></a>犹如金刚坚无坏相。<a id="a-EG"></a>处于世间无所诤相则为谊矣。<a id="a-EH"></a>所作极善而谛究竟。<a id="a-EI"></a>具足之相则为谊矣。<a id="a-EJ"></a>一切普入而悉济相。<a id="a-EK"></a>无有阴盖所向门相则为谊矣。<a id="a-EL"></a>等于诸趣入于一切诸法之相则为谊矣。<a id="a-EM"></a>平等无邪睹于平均。<a id="a-EN"></a>无所有相则为谊矣。<a id="a-EO"></a>定意智惠因游生相。<a id="a-EP"></a>解度知见而为惠相则为谊矣。<a id="a-EQ"></a>依于圣相若有所知。<a id="a-ER"></a>若教命相则为谊矣。<a id="a-ES"></a>如其真谛晓发遣相。<a id="a-ET"></a>等御一切诸法之相则为谊矣。<a id="a-EU"></a>假使菩萨如是具足所修之谊。<a id="a-EV"></a>能说若斯诸谊事者。<a id="a-EW"></a>则能分别一切众谊。<a id="a-EX"></a>故谓大士菩萨寻应威仪者也。</p>
  <p id="aEY">佛告宝女。<a id="a-EZ"></a>何谓菩萨奉顺律教。<a id="a-Ea"></a>如来讲说而有二律。<a id="a-Eb"></a>何谓为二。<a id="a-Ec"></a>殃罪之律。<a id="a-Ed"></a>决劳欲律。<a id="a-Ee"></a>彼何谓殃罪之律。<a id="a-Ef"></a>所言罪律。<a id="a-Eg"></a>思想之本。<a id="a-Eh"></a>不应顺本。<a id="a-Ei"></a>无明之本。<a id="a-Ej"></a>愚痴之本。<a id="a-Ek"></a>颠倒之本。<a id="a-El"></a>无实之本。<a id="a-Em"></a>虚伪之本。<a id="a-En"></a>贪身之本。<a id="a-Eo"></a>猗我之本。<a id="a-Ep"></a>着人之本。<a id="a-Eq"></a>懈怠之本。<a id="a-Er"></a>无所舍本。<a id="a-Es"></a>无所归本狐疑之本。<a id="a-Et"></a>慢恣之本。<a id="a-Eu"></a>难致慧本。<a id="a-Ev"></a>是谓殃罪之律。<a id="a-Ew"></a>何谓决尘欲律。<a id="a-Ex"></a>住无犹豫而无所念。<a id="a-Ey"></a>无有罪处亦不说罪。<a id="a-Ez"></a>不说方面。<a id="a-F0"></a>不乐王者。<a id="a-F1"></a>不为尘埃。<a id="a-F2"></a>无有悭贪。<a id="a-F3"></a>亦无所见心无所起。<a id="a-F4"></a>其志安雅离于灭尽。<a id="a-F5"></a>则无所有无有处所。<a id="a-F6"></a>亦无方面无有尘劳。<a id="a-F7"></a>无所吝惜亦无所睹。<a id="a-F8"></a>计如心者罪亦如之。<a id="a-F9"></a>如其罪者。<a id="a-FA"></a>一切诸法亦复如是。<a id="a-FB"></a>无有根本亦无所住。<a id="a-FC"></a>犹如心者不可攀引。<a id="a-FD"></a>清净鲜洁超诸所有。<a id="a-FE"></a>寂然澹泊趣于灭尽。<a id="a-FF"></a>断绝休息生死患难。<a id="a-FG"></a>信遵圣教而秉一心无有犹豫。<a id="a-FH"></a>志于同归无有殃舋。<a id="a-FI"></a>是则名曰决尘欲律。</p>
  <p id="aFJ">佛告宝女。<a id="a-FK"></a>何谓尘劳。<a id="a-FL"></a>何决欲律。<a id="a-FM"></a>所言尘者。<a id="a-FN"></a>谓淫怒痴无明恩爱。<a id="a-FO"></a>及以所受诸有十二所趣。<a id="a-FP"></a>有为因缘之行。<a id="a-FQ"></a>是曰尘劳所决欲律。<a id="a-FR"></a>究竟开化一切诸法。<a id="a-FS"></a>所以者何。<a id="a-FT"></a>则以空事开化诸法。<a id="a-FU"></a>彼无欲行无恚恨痴。<a id="a-FV"></a>则以无相开化诸法。<a id="a-FW"></a>亦无玩习行众劳尘。<a id="a-FX"></a>则以无愿化于诸法。<a id="a-FY"></a>彼则习行诸德善事。<a id="a-FZ"></a>于一切行而无所行。<a id="a-Fa"></a>已无所有化于诸法。<a id="a-Fb"></a>以无所行导利诸法。<a id="a-Fc"></a>彼于所造而无所行。<a id="a-Fd"></a>一切诸法依猗因缘。<a id="a-Fe"></a>于一切见无所遵修。<a id="a-Ff"></a>假使于此十二因缘有所归趣。<a id="a-Fg"></a>平等诸法于一切劳则无欲尘。<a id="a-Fh"></a>本末寂灭。<a id="a-Fi"></a>所云空者俗与道空。<a id="a-Fj"></a>以是之空。<a id="a-Fk"></a>一切尘劳欲事亦空。<a id="a-Fl"></a>假使以空等于道者。<a id="a-Fm"></a>是决欲律。<a id="a-Fn"></a>其有言曰。<a id="a-Fo"></a>彼典主律自开化者。<a id="a-Fp"></a>乃名曰律。<a id="a-Fq"></a>其能知己自化身者。<a id="a-Fr"></a>则能晓了开化欲律。<a id="a-Fs"></a>何谓开化己身之律。<a id="a-Ft"></a>其能分别于我不我知身自然。<a id="a-Fu"></a>解己澹泊了己如实。<a id="a-Fv"></a>晓于己身无所嗔恨。<a id="a-Fw"></a>分别身空己无所有。<a id="a-Fx"></a>晓己无本了己无获。<a id="a-Fy"></a>分别己身而不动摇。<a id="a-Fz"></a>分别己身无有伦比。<a id="a-G0"></a>晓己无生亦无所起。<a id="a-G1"></a>其有了己分别如是。<a id="a-G2"></a>则了尘劳而无有本亦复若斯。<a id="a-G3"></a>如无有我而想有我。<a id="a-G4"></a>彼则颠倒。<a id="a-G5"></a>设如是者。<a id="a-G6"></a>己无尘劳而起劳想。<a id="a-G7"></a>是为颠倒。<a id="a-G8"></a>又如吾我本净无身。<a id="a-G9"></a>如是欲尘则为本净无尘劳也。<a id="a-GA"></a>其有晓了如是观者。<a id="a-GB"></a>是决欲律。<a id="a-GC"></a>彼亦不化过去欲尘。<a id="a-GD"></a>亦无当来亦无现在。<a id="a-GE"></a>所以者何。<a id="a-GF"></a>不习诸行亦不复念尘劳欲尘。<a id="a-GG"></a>其于己身无所念者。<a id="a-GH"></a>则无过去亦无当来亦无现在。<a id="a-GI"></a>又如心者无有色像。<a id="a-GJ"></a>则无有内亦无有外亦无所得。<a id="a-GK"></a>欲尘如是则无色像。<a id="a-GL"></a>亦无有内亦无有外亦无所得。<a id="a-GM"></a>无所得者则无嗔恨。<a id="a-GN"></a>亦无诤讼无所灭除。<a id="a-GO"></a>亦无所造无所不造。<a id="a-GP"></a>亦无所作亦复不作。<a id="a-GQ"></a>一切欲尘其有游此。<a id="a-GR"></a>于诸欲尘了别恩爱。<a id="a-GS"></a>而无所有亦不离有。<a id="a-GT"></a>是则名曰决欲尘律。<a id="a-GU"></a>佛告宝女。<a id="a-GV"></a>假使菩萨晓了如是开化欲律。<a id="a-GW"></a>则能教导众人欲尘而说法矣。<a id="a-GX"></a>是则名曰奉顺律教。<a id="a-GY"></a>佛说是至诚真教之法随谊奉顺律事。<a id="a-GZ"></a>一万菩萨得不起法忍。<a id="a-Ga"></a>宝女欣然志怀踊跃善心生焉。<a id="a-Gb"></a>前白佛言。<a id="a-Gc"></a>未曾有如来。<a id="a-Gd"></a>快说此至诚法叹咏谊律。<a id="a-Ge"></a>设使菩萨奉行如斯。<a id="a-Gf"></a>则为第一无所诤讼。<a id="a-Gg"></a>便能蠲除众生所讼。<a id="a-Gh"></a>则顺经典。</p>
 </body>
</html>