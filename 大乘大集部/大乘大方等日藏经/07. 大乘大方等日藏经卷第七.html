<!doctype html>
<html id="z3IBTLgEn" data-ver="1205">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">大乘大方等日藏经卷第七</h1>
  <h2 id="a2">佛现神通品第七</h2>
  <p id="a3">尔时，<a id="a-4"></a>频婆娑罗王闻佛说此不净观法，<a id="a-5"></a>一切大众各欲护持，<a id="a-6"></a>踊跃欢喜，<a id="a-7"></a>即从座起前白佛言：<a id="a-8"></a>“世尊，<a id="a-9"></a>如是法门福德最胜，<a id="a-A"></a>不可思议！<a id="a-B"></a>今此国土娑婆世界佛刹之中，<a id="a-C"></a>无量诸大菩萨摩诃萨，<a id="a-D"></a>所可成就光明妙色，<a id="a-E"></a>我从本来初未曾见，<a id="a-F"></a>初未曾闻。<a id="a-G"></a>世尊，<a id="a-H"></a>是菩萨光悉能遍照大千世界乃至有顶亦皆充满。<a id="a-I"></a>我今眼中不睹余色，<a id="a-J"></a>但见于此娑婆世界佛刹之中乃至大小诸铁围山悉满光明。<a id="a-K"></a>世尊，<a id="a-L"></a>如是菩萨摩诃萨等，<a id="a-M"></a>若得近于阿耨多罗三藐三菩提者，<a id="a-N"></a>其光云何？<a id="a-O"></a>如来入于三昧所，<a id="a-P"></a>放光明相复云何？<a id="a-Q"></a>如来光明，<a id="a-R"></a>我得见不？<a id="a-S"></a>缘彼光明，<a id="a-T"></a>复得见于其余佛刹种种妙好奇特事不？<a id="a-U"></a>”</p>
  <p id="aV">佛言：<a id="a-W"></a>“如是，<a id="a-X"></a>如是，<a id="a-Y"></a>大王，<a id="a-Z"></a>若有菩萨成就无上菩提道者，<a id="a-a"></a>其光能照十方世界。<a id="a-b"></a>何以故？<a id="a-c"></a>能于如来境界之中，<a id="a-d"></a>行大福德庄严力故；<a id="a-e"></a>于过去世菩萨行中，<a id="a-f"></a>成就具足大福德力庄严法故；<a id="a-g"></a>一切菩萨修行善根多增长故；<a id="a-h"></a>具无量福生于佛家，<a id="a-i"></a>亲近无上菩提道故；<a id="a-j"></a>毕竟无上菩提妙道，<a id="a-k"></a>于不可宣说如来智力奋迅，<a id="a-l"></a>远离一切障碍，<a id="a-m"></a>佛境界中胜疾智故；<a id="a-n"></a>入佛智慧正法果故；<a id="a-o"></a>分别过去无量劫来，<a id="a-p"></a>无边佛法境界依故；<a id="a-q"></a>此地最胜转妙法轮，<a id="a-r"></a>一切自在所可得身，<a id="a-s"></a>如是福德无挂碍故；<a id="a-t"></a>获得清净真实法故；<a id="a-u"></a>所可修习到彼岸故；<a id="a-v"></a>未来世业已得尽故；<a id="a-w"></a>通达一切众生善根，<a id="a-x"></a>永断一切烦恼习故；<a id="a-y"></a>离于障碍住佛界中，<a id="a-z"></a>是故光明悉能遍照十方世界。<a id="a-10"></a>大王，<a id="a-11"></a>如是随佛功德光明力故，<a id="a-12"></a>亦能睹见一切十方无量无数阿僧祇佛。<a id="a-13"></a>”</p>
  <p id="a14">王言：<a id="a-15"></a>“世尊，<a id="a-16"></a>我今欲见如是十方无量无数阿僧祇佛，<a id="a-17"></a>并诸菩萨摩诃萨及声闻众。<a id="a-18"></a>”</p>
  <p id="a19">时，<a id="a-1A"></a>频婆娑罗王随从眷属有无量亿诸众生等，<a id="a-1B"></a>异口同音复白佛言：<a id="a-1C"></a>“如是，<a id="a-1D"></a>世尊，<a id="a-1E"></a>亦愿如来示现我等诸佛境界过去所行福德庄严离障碍事，<a id="a-1F"></a>我等见已发欢喜心。<a id="a-1G"></a>”</p>
  <p id="a1H">尔时，<a id="a-1I"></a>世尊告阿若憍陈如：<a id="a-1J"></a>“汝等大众在家出家声闻弟子，<a id="a-1K"></a>皆各系念深心思惟，<a id="a-1L"></a>以自善根力入于禅定。<a id="a-1M"></a>我于今者亦欲入于如来三昧。<a id="a-1N"></a>”</p>
  <p id="a1O">当于尔时，<a id="a-1P"></a>此佛刹中天、<a id="a-1Q"></a>龙、<a id="a-1R"></a>夜叉乃至一切人及非人，<a id="a-1S"></a>或有见四谛者，<a id="a-1T"></a>或有得顺忍者，<a id="a-1U"></a>或于三乘得不退者。<a id="a-1V"></a>如是众生皆结跏坐亦入禅定，<a id="a-1W"></a>复有众生于三宝中得信敬心，<a id="a-1X"></a>亦复如是入于禅定。</p>
  <p id="a1Y">尔时，<a id="a-1Z"></a>世尊即入一切如来境界日月三昧，<a id="a-1a"></a>行智广大悉能遍覆一切虚空，<a id="a-1b"></a>能令一切智慧众生皆生欢喜。<a id="a-1c"></a>如是三昧不可计量、<a id="a-1d"></a>不可睹见，<a id="a-1e"></a>非诸声闻及辟支佛乃至十方恒河沙等补处菩萨之所能知，<a id="a-1f"></a>唯佛如来乃能得之，<a id="a-1g"></a>是名如来境界三昧。<a id="a-1h"></a>如来如是入三昧已，<a id="a-1i"></a>此娑婆世界三千大千百亿四天下、<a id="a-1j"></a>百亿须弥山、<a id="a-1k"></a>百亿日月乃至百亿诸有顶天，<a id="a-1l"></a>皆悉影现入佛身中；<a id="a-1m"></a>如是娑婆世界一切佛刹入佛身已，<a id="a-1n"></a>其中所有一切众生地狱、<a id="a-1o"></a>饿鬼及以畜生、<a id="a-1p"></a>或天、<a id="a-1q"></a>或人，<a id="a-1r"></a>彼诸众生或身或心，<a id="a-1s"></a>有苦受者皆得除灭，<a id="a-1t"></a>一切自在悉生欢喜，<a id="a-1u"></a>譬如比丘入第三禅得具足乐。<a id="a-1v"></a>尔时，<a id="a-1w"></a>一切诸大菩萨摩诃萨众，<a id="a-1x"></a>先在座中入三昧者皆从定起，<a id="a-1y"></a>从定起已见佛光明，<a id="a-1z"></a>见光明已自所有光寻灭不现。<a id="a-20"></a>如是声闻及佛弟子，<a id="a-21"></a>乃至一切诸天人众入禅定者各各皆起，<a id="a-22"></a>彼诸大众身心得乐，<a id="a-23"></a>譬如比丘入第三禅。<a id="a-24"></a>尔时，<a id="a-25"></a>一切无量众生生大欢喜，<a id="a-26"></a>踊跃无量，<a id="a-27"></a>不可思议未曾闻见。<a id="a-28"></a>又其六根一切清净现佛身中，<a id="a-29"></a>或坐或行，<a id="a-2A"></a>或住或卧。<a id="a-2B"></a>复见如来一一毛孔出无量光，<a id="a-2C"></a>譬如十方恒河沙等日月光明，<a id="a-2D"></a>亦如一切恒河沙等大摩尼珠，<a id="a-2E"></a>亦如恒河沙等十地菩萨摩诃萨众一时普放大焰光明，<a id="a-2F"></a>如是光明悉能遍照十方佛土。<a id="a-2G"></a>如是如来一一毛孔所出光明，<a id="a-2H"></a>处处皆满，<a id="a-2I"></a>于十方刹最为殊胜。</p>
  <p id="a2J">尔时，<a id="a-2K"></a>十方一切诸佛，<a id="a-2L"></a>于其刹中自在而住，<a id="a-2M"></a>各为大众异口同音，<a id="a-2N"></a>称赞我名说于此偈：</p>
  <p id="a2O">“汝观具足功德满，<a id="a-2P"></a>　怜彼一切诸众生，</p>
  <p id="a2Q">智慧大力能拔除，<a id="a-2R"></a>　释迦如来胜中最。</p>
  <p id="a2S">慈悲心故放此光，<a id="a-2T"></a>　一切佛刹皆充满，</p>
  <p id="a2U">又愍是诸众生故，<a id="a-2V"></a>　令其悉现于身中。</p>
  <p id="a2W">一一佛刹满光明，<a id="a-2X"></a>　众生见者皆欢喜，</p>
  <p id="a2Y">发心清净悉牢固，<a id="a-2Z"></a>　得胜无上实菩提。</p>
  <p id="a2a">汝等若有得神通，<a id="a-2b"></a>　一切宜应急疾往，</p>
  <p id="a2c">恭敬接足稽首礼，<a id="a-2d"></a>　释迦师子最胜尊。</p>
  <p id="a2e">若有未得神通者，<a id="a-2f"></a>　向彼低头遥礼拜，</p>
  <p id="a2g">速起菩提真智念，<a id="a-2h"></a>　得见牟尼正觉身。<a id="a-2i"></a>”</p>
  <p id="a2j">尔时，<a id="a-2k"></a>十方一切诸佛各于其国说如是偈，<a id="a-2l"></a>慈悲教化诸众生故。<a id="a-2m"></a>又以如来过去修行，<a id="a-2n"></a>愿力庄严具足满故。<a id="a-2o"></a>彼诸佛刹一一如来，<a id="a-2p"></a>亦有无量恒河沙等诸大菩萨摩诃萨众并大弟子声闻比丘，<a id="a-2q"></a>复有无量亿恒河沙诸天及龙、<a id="a-2r"></a>夜叉、<a id="a-2s"></a>乾闼婆、<a id="a-2t"></a>阿修罗、<a id="a-2u"></a>迦楼罗、<a id="a-2v"></a>紧陀罗、<a id="a-2w"></a>摩睺罗伽等，<a id="a-2x"></a>无量大众围绕彼佛，<a id="a-2y"></a>各乘神通俱来诣此娑婆世界。<a id="a-2z"></a>到此刹已向于如来，<a id="a-30"></a>头面接足右绕三匝，<a id="a-31"></a>右绕毕已各赍持来一切所有种种宝物、<a id="a-32"></a>种种宝衣、<a id="a-33"></a>种种袈裟、<a id="a-34"></a>种种璎珞、<a id="a-35"></a>种种幡盖、<a id="a-36"></a>种种杂华、<a id="a-37"></a>种种熏香、<a id="a-38"></a>种种涂香、<a id="a-39"></a>种种音乐、<a id="a-3A"></a>种种赞叹、<a id="a-3B"></a>种种歌舞供养如来，<a id="a-3C"></a>设供养已与其眷属各还所住。<a id="a-3D"></a>时诸众生在娑婆界佛身中者，<a id="a-3E"></a>皆悉见之，<a id="a-3F"></a>见已欢喜，<a id="a-3G"></a>复受无量无边快乐。<a id="a-3H"></a>又诸众生得见十方一切诸佛，<a id="a-3I"></a>于其刹土坐金刚座而演说法。<a id="a-3J"></a>又见诸佛各各刹中于自坐处，<a id="a-3K"></a>为诸众生说此世界释迦如来一切功德，<a id="a-3L"></a>有大名称、<a id="a-3M"></a>大智慧力，<a id="a-3N"></a>福德庄严，<a id="a-3O"></a>具大精进、<a id="a-3P"></a>大慈悲力教化众生。<a id="a-3Q"></a>彼诸刹中无量阿僧祇恒河沙等众生，<a id="a-3R"></a>发阿耨多罗三藐三菩提心，<a id="a-3S"></a>于自刹中得受记别；<a id="a-3T"></a>无量众生于缘觉乘得受记别；<a id="a-3U"></a>彼诸大众亦见此土一切众生入于佛身，<a id="a-3V"></a>亦得如是受于记别。<a id="a-3W"></a>其中众生或有受乐、<a id="a-3X"></a>或有受苦，<a id="a-3Y"></a>一切皆现释迦如来身内住止。<a id="a-3Z"></a>若空五浊佛刹众生得见如来，<a id="a-3a"></a>及见十方无量无数说法诸佛，<a id="a-3b"></a>一一如来各有无量无数众生恭敬围绕，<a id="a-3c"></a>见已起大爱敬生欢喜心，<a id="a-3d"></a>彼诸众生一切身中所有恶受悉得除舍安隐快乐。<a id="a-3e"></a>若不空五浊刹者，<a id="a-3f"></a>十地菩萨摩诃萨等教化众生故，<a id="a-3g"></a>随何刹中得见于佛，<a id="a-3h"></a>见已生信，<a id="a-3i"></a>得信心已听受妙法。<a id="a-3j"></a>彼诸菩萨各于彼处化作佛身，<a id="a-3k"></a>以一音声满一切刹，<a id="a-3l"></a>各各异口同说偈言：</p>
  <p id="a3m">“十方诸佛同一乘，<a id="a-3n"></a>　成就善根故来此，</p>
  <p id="a3o">离佛及余菩萨众，<a id="a-3p"></a>　更无如是大德人。</p>
  <p id="a3q">汝等一一诸众生，<a id="a-3r"></a>　速发菩提无上道，</p>
  <p id="a3s">若不勇猛勤精进，<a id="a-3t"></a>　流转苦海无出期。</p>
  <p id="a3u">汝等宜应一切来，<a id="a-3v"></a>　速随于我相逐往，</p>
  <p id="a3w">供养人中释师子，<a id="a-3x"></a>　顶礼右绕彼世尊。<a id="a-3y"></a>”</p>
  <p id="a3z">时诸菩萨摩诃萨等，<a id="a-40"></a>化作佛身说此偈已，<a id="a-41"></a>各与无量无边恒河沙数得神通力一切众生，<a id="a-42"></a>俱来诣此见释迦牟尼佛，<a id="a-43"></a>见已右绕三匝，<a id="a-44"></a>绕已各持赍来种种宝物、<a id="a-45"></a>种种宝衣、<a id="a-46"></a>种种音声、<a id="a-47"></a>种种歌舞，<a id="a-48"></a>以用供养释迦如来。<a id="a-49"></a>供养毕已悉发阿耨多罗三藐三菩提心，<a id="a-4A"></a>或有众生于辟支佛乘而发愿者，<a id="a-4B"></a>如是悉得不退转道。<a id="a-4C"></a>彼诸众生又皆各各得种种忍、<a id="a-4D"></a>种种陀罗尼、<a id="a-4E"></a>种种善根，<a id="a-4F"></a>得已各还本刹。<a id="a-4G"></a>或有菩萨化作辟支佛身，<a id="a-4H"></a>或复化作阿罗汉身，<a id="a-4I"></a>或复化作梵天王身，<a id="a-4J"></a>或复化作帝释天身，<a id="a-4K"></a>或复化作四天王身，<a id="a-4L"></a>或复化作那罗延身，<a id="a-4M"></a>或复化作摩醯首罗，<a id="a-4N"></a>或复化作自在天身，<a id="a-4O"></a>或复化作星宿天身，<a id="a-4P"></a>或复化作阿修罗身，<a id="a-4Q"></a>或复化作转轮圣王，<a id="a-4R"></a>如是种种龙身、<a id="a-4S"></a>鬼身，<a id="a-4T"></a>随所在处佛刹之中。<a id="a-4U"></a>若有众生乐见阿罗汉身，<a id="a-4V"></a>见罗汉已欢喜受法；<a id="a-4W"></a>彼诸菩萨摩诃萨等，<a id="a-4X"></a>为欲教化诸众生故，<a id="a-4Y"></a>即于彼中作罗汉身，<a id="a-4Z"></a>为彼众生说种种法。<a id="a-4a"></a>彼诸众生见大光明及释迦佛，<a id="a-4b"></a>得见佛已心中爱敬生大欢喜，<a id="a-4c"></a>具足六根满一切愿，<a id="a-4d"></a>恶业皆尽悉乐受生。<a id="a-4e"></a>又彼菩萨摩诃萨等，<a id="a-4f"></a>于佛刹中化作如是阿罗汉身，<a id="a-4g"></a>说法教化大福德聚，<a id="a-4h"></a>具足成就善根力故，<a id="a-4i"></a>能以一音遍一切刹，<a id="a-4j"></a>作诸言辞说如是偈：</p>
  <p id="a4k">“众生久处流转中，<a id="a-4l"></a>　愚痴不知出要道，</p>
  <p id="a4m">以诸种种罪业故，<a id="a-4n"></a>　得此生死苦恼身。</p>
  <p id="a4o">是故应速舍恶心，<a id="a-4p"></a>　邪见颠倒诸烦恼，</p>
  <p id="a4q">早度有流到彼岸，<a id="a-4r"></a>　云何汝等不觉知？</p>
  <p id="a4s">难见导师今已见，<a id="a-4t"></a>　难得人身今已得，</p>
  <p id="a4u">难遇善友今逢值，<a id="a-4v"></a>　难闻正法今得闻，</p>
  <p id="a4w">是故汝等应至心，<a id="a-4x"></a>　速发无上菩提道，</p>
  <p id="a4y">出离一切生死狱，<a id="a-4z"></a>　证佛微妙功德身。</p>
  <p id="a50">若能永离两种邪，<a id="a-51"></a>　所谓断常等二见，</p>
  <p id="a52">知于一切行无我，<a id="a-53"></a>　如是名入正观门。</p>
  <p id="a54">爱行取入有于生，<a id="a-55"></a>　智水洗除悉令净，</p>
  <p id="a56">同共往诣娑婆国，<a id="a-57"></a>　恭敬供养释师子。<a id="a-58"></a>”</p>
  <p id="a59">时诸菩萨摩诃萨等，<a id="a-5A"></a>如是化作阿罗汉身，<a id="a-5B"></a>说此偈已，<a id="a-5C"></a>与于无量恒河沙等得神通力一切众生，<a id="a-5D"></a>俱共发引来到此刹。<a id="a-5E"></a>到已头面顶礼释迦牟尼如来并其眷属，<a id="a-5F"></a>恭敬围绕三匝佛已，<a id="a-5G"></a>出所赍来种种宝物、<a id="a-5H"></a>种种宝衣、<a id="a-5I"></a>种种袈裟、<a id="a-5J"></a>种种璎珞、<a id="a-5K"></a>种种伞盖、<a id="a-5L"></a>种种幢幡、<a id="a-5M"></a>种种宝华、<a id="a-5N"></a>种种宝香、<a id="a-5O"></a>种种音乐偈赞歌舞，<a id="a-5P"></a>以用供养释迦如来。<a id="a-5Q"></a>供养毕已各还自刹，<a id="a-5R"></a>到自刹已坐于自座，<a id="a-5S"></a>各为于己众称杨赞说释迦如来，<a id="a-5T"></a>作如是言：<a id="a-5U"></a>“释迦如来，<a id="a-5V"></a>怜愍教化一切众生，<a id="a-5W"></a>能与众生一切利益。<a id="a-5X"></a>”</p>
  <p id="a5Y">是诸菩萨各自众中如是称说，<a id="a-5Z"></a>彼众闻已悉皆赞叹释迦如来，<a id="a-5a"></a>既赞叹已无量无数阿僧祇众生，<a id="a-5b"></a>发阿耨多罗三藐三菩提心，<a id="a-5c"></a>或复有于辟支佛乘而发心者，<a id="a-5d"></a>或复有于声闻乘中而发心者，<a id="a-5e"></a>各各乘中得不退道。<a id="a-5f"></a>有得种种陀罗尼忍、<a id="a-5g"></a>种种善根，<a id="a-5h"></a>亦见此土娑婆佛刹诸众生等入释迦如来身中。<a id="a-5i"></a>是诸众生见此不可思议神德变已，<a id="a-5j"></a>无量阿僧祗恒河沙等众生，<a id="a-5k"></a>皆发阿耨多罗三藐三菩提心。<a id="a-5l"></a>其中或有发声闻、<a id="a-5m"></a>辟支佛心者，<a id="a-5n"></a>各于自乘得不退转。<a id="a-5o"></a>或有作于转轮圣王微妙之身得受记别。</p>
  <p data-pb></p>
  <h2 id="a5p">魔王波旬品第八之一</h2>
  <p id="a5q">尔时，<a id="a-5r"></a>欲界魔王波旬，<a id="a-5s"></a>悉见一切娑婆国土所有众生及诸天宫合家眷属在佛身中。<a id="a-5t"></a>时，<a id="a-5u"></a>魔波旬见已，<a id="a-5v"></a>悲泣涕泪横流，<a id="a-5w"></a>心大懊恼遍身汗出，<a id="a-5x"></a>啼哭失声称怨大唤，<a id="a-5y"></a>或起或立或坐或行，<a id="a-5z"></a>入出家居东西狂走，<a id="a-60"></a>频申欠呿怖惧慞惶，<a id="a-61"></a>愤叹长歔喘息粗短，<a id="a-62"></a>合眼张口吐舌舐身，<a id="a-63"></a>露背现胸申臂缩脚，<a id="a-64"></a>摇动头项索手揩摩，<a id="a-65"></a>种种施为受大苦恼；<a id="a-66"></a>乃至一切魔之眷属，<a id="a-67"></a>心内愁忧亦复如是。</p>
  <p id="a68">时，<a id="a-69"></a>魔波旬有一军主，<a id="a-6A"></a>名戒依止，<a id="a-6B"></a>见王身心如是煎迫，<a id="a-6C"></a>说偈问言：</p>
  <p id="a6D">“何故愁恼独行住，<a id="a-6E"></a>　唱唤驰走似颠狂，</p>
  <p id="a6F">出入家居心不安？<a id="a-6G"></a>　如是因缘愿王说。<a id="a-6H"></a>”</p>
  <p id="a6I">时，<a id="a-6J"></a>魔波旬闻是语已，<a id="a-6K"></a>倍更懊恼啼哭雨泪，<a id="a-6L"></a>说偈答言：</p>
  <p id="a6M">“我今身体汗遍流，<a id="a-6N"></a>　心中分裂如刀割，</p>
  <p id="a6O">啼哭眼中泪如血，<a id="a-6P"></a>　为睹瞿昙现变通。</p>
  <p id="a6Q">其形广大无有边，<a id="a-6R"></a>　刹土悉皆居腹内，</p>
  <p id="a6S">我失臣民及眷属，<a id="a-6T"></a>　境界宫殿悉空虚。</p>
  <p id="a6U">复有十方大众来，<a id="a-6V"></a>　充满于此娑婆界，</p>
  <p id="a6W">各设无边大供养，<a id="a-6X"></a>　礼拜围绕或往还。</p>
  <p id="a6Y">令我自在无威力，<a id="a-6Z"></a>　伴侣眷属归于彼，</p>
  <p id="a6a">如来有是大神力，<a id="a-6b"></a>　云何令我心不愁？<a id="a-6c"></a>”</p>
  <p id="a6d">时，<a id="a-6e"></a>戒依止大魔军主，<a id="a-6f"></a>为于波旬复说偈言：</p>
  <p id="a6g">“我所统领诸军众，<a id="a-6h"></a>　强壮勇健实难当，</p>
  <p id="a6i">刀轮奋击拟如来，<a id="a-6j"></a>　须臾破身令粉碎。<a id="a-6k"></a>”</p>
  <p id="a6l">时，<a id="a-6m"></a>魔波旬说偈答言：</p>
  <p id="a6n">“我等诸军及眷属，<a id="a-6o"></a>　久已归依佛世尊，</p>
  <p id="a6p">设欲自往生恶心，<a id="a-6q"></a>　即见项边带枷锁。<a id="a-6r"></a>”</p>
  <p id="a6s">时，<a id="a-6t"></a>戒依止大魔军主，<a id="a-6u"></a>复说偈言：</p>
  <p id="a6v">“我今多设诸方便，<a id="a-6w"></a>　诱诳于彼恶怨家，</p>
  <p id="a6x">诈现亲善作知识，<a id="a-6y"></a>　得便然后当摧灭。<a id="a-6z"></a>”</p>
  <p id="a70">时，<a id="a-71"></a>魔波旬说偈答言：</p>
  <p id="a72">“若我发起毒恶心，<a id="a-73"></a>　如是方便欲毁佛，</p>
  <p id="a74">即见死尸系颈下，<a id="a-75"></a>　如是臭恶难可看。<a id="a-76"></a>”</p>
  <p id="a77">时，<a id="a-78"></a>戒依止大魔军主，<a id="a-79"></a>复说偈言：</p>
  <p id="a7A">“一切欲界属于魔，<a id="a-7B"></a>　唯有天人信归佛，</p>
  <p id="a7C">诸恶毒龙亦王领，<a id="a-7D"></a>　愿敕速害瞿昙身。<a id="a-7E"></a>”</p>
  <p id="a7F">时，<a id="a-7G"></a>魔波旬复说偈答：</p>
  <p id="a7H">“若审知龙有力能，<a id="a-7I"></a>　我已荒迷汝自敕；</p>
  <p id="a7J">若实能坏瞿昙者，<a id="a-7K"></a>　我还得土复本心。<a id="a-7L"></a>”</p>
  <p id="a7M">尔时，<a id="a-7N"></a>戒依止大魔军主即自念言：<a id="a-7O"></a>“世间难摧谓三种毒：<a id="a-7P"></a>一者、<a id="a-7Q"></a>天魔，<a id="a-7R"></a>二者、<a id="a-7S"></a>恶龙，<a id="a-7T"></a>三者、<a id="a-7U"></a>得定五通仙人。<a id="a-7V"></a>我今魔宫已被破坏，<a id="a-7W"></a>唯龙境界牢固，<a id="a-7X"></a>光明照耀海中，<a id="a-7Y"></a>威力自在，<a id="a-7Z"></a>眷属围绕不可思议。<a id="a-7a"></a>龙既属魔，<a id="a-7b"></a>其余兵众悉皆统领，<a id="a-7c"></a>今当为王约敕，<a id="a-7d"></a>速往坏彼瞿昙。<a id="a-7e"></a>”</p>
  <p id="a7f">魔波旬言：<a id="a-7g"></a>“善哉！<a id="a-7h"></a>善哉！<a id="a-7i"></a>智慧军主汝可疾去，<a id="a-7j"></a>到彼龙宫如是切敕，<a id="a-7k"></a>早与瞿昙共相斗战。<a id="a-7l"></a>”</p>
  <p id="a7m">时，<a id="a-7n"></a>戒依止大魔军主，<a id="a-7o"></a>辞王毕已即自举手，<a id="a-7p"></a>普告无量百千军众唱如是言：<a id="a-7q"></a>“汝等宜应速整衣钾！<a id="a-7r"></a>我今欲往彼龙王宫，<a id="a-7s"></a>令诸恶龙兴发毒风，<a id="a-7t"></a>害瞿昙命使令破碎。<a id="a-7u"></a>”</p>
  <p id="a7v">如是说已，<a id="a-7w"></a>一切军众悉不能动。<a id="a-7x"></a>其戒依止军众及身既不得前，<a id="a-7y"></a>眼中泪出，<a id="a-7z"></a>身毛皆竖，<a id="a-80"></a>合掌向魔波旬说言：<a id="a-81"></a>“我等今者不能得去！<a id="a-82"></a>沙门瞿昙奸伪多幻，<a id="a-83"></a>知我等家系缚于我，<a id="a-84"></a>令我身内一切火燃焦沸热恼犹如汤煮。<a id="a-85"></a>我今如是力不自在，<a id="a-86"></a>云何复欲假力于他？<a id="a-87"></a>”</p>
  <p id="a88">时，<a id="a-89"></a>魔波旬倍更懊恼忧愁不乐，<a id="a-8A"></a>令戒依止具以上事宣告诸龙：<a id="a-8B"></a>“汝当为我坏瞿昙身。<a id="a-8C"></a>”</p>
  <p id="a8D">时，<a id="a-8E"></a>诸恶龙将欲飞空而不能去，<a id="a-8F"></a>语戒依止：<a id="a-8G"></a>“敬奉来命，<a id="a-8H"></a>欲往毁坏。<a id="a-8I"></a>”适生此心便不得往。</p>
  <p id="a8J">时，<a id="a-8K"></a>戒依止即生恐怖作如是念：<a id="a-8L"></a>“若我今者现魔大力，<a id="a-8M"></a>令诸恶龙心生瞋忿，<a id="a-8N"></a>以瞋忿故则能破坏瞿昙之身。<a id="a-8O"></a>”</p>
  <p id="a8P">时，<a id="a-8Q"></a>魔波旬及戒依止，<a id="a-8R"></a>化龙宫内作诸蚊虻蝇疽、<a id="a-8S"></a>毒虫、<a id="a-8T"></a>死尸、<a id="a-8U"></a>人粪，<a id="a-8V"></a>臭处狼藉充满其中。<a id="a-8W"></a>诸龙见已，<a id="a-8X"></a>于自宫室心不甘乐，<a id="a-8Y"></a>作是念言：<a id="a-8Z"></a>“是谁化作此恶物也？<a id="a-8a"></a>”虽复思念莫知谁为。</p>
  <p id="a8b">尔时，<a id="a-8c"></a>一切四天下中，<a id="a-8d"></a>诸大龙王及其男女大小眷属悉生瞋忿，<a id="a-8e"></a>即出宫殿至须弥下佉罗坻山。<a id="a-8f"></a>其山平坦，<a id="a-8g"></a>于山顶头有大圣人先所居住。<a id="a-8h"></a>彼山周匝纵广正等四万由旬，<a id="a-8i"></a>一切庄严纯是七宝。<a id="a-8j"></a>乃至难陀、<a id="a-8k"></a>优婆难陀龙王，<a id="a-8l"></a>亦与无量百千眷属，<a id="a-8m"></a>舍自住宫往佉罗坻大圣人处请求救济。<a id="a-8n"></a>彼龙奋身如须弥山，<a id="a-8o"></a>即到彼已其身皆小犹如铜筋，<a id="a-8p"></a>虽如是知不能得语，<a id="a-8q"></a>各各自说我等欲往而不能动，<a id="a-8r"></a>即大忧愁瞋忿停坐。</p>
  <p id="a8s">尔时，<a id="a-8t"></a>复有娑伽罗龙王，<a id="a-8u"></a>亦与无量亿那由他百千眷属。<a id="a-8v"></a>如是伊罗钵龙王，<a id="a-8w"></a>如是善住龙王，<a id="a-8x"></a>如是德叉迦龙王，<a id="a-8y"></a>如是阿那婆达多龙王，<a id="a-8z"></a>如是目真邻陀龙王，<a id="a-90"></a>如是海德龙王，<a id="a-91"></a>如是婆娄那龙王，<a id="a-92"></a>如是大德龙王，<a id="a-93"></a>如是那吒达都龙王，<a id="a-94"></a>如是阿钵罗逻龙王，<a id="a-95"></a>如是山德龙王，<a id="a-96"></a>如是牛头龙王，<a id="a-97"></a>如是阿蓝浮龙王，<a id="a-98"></a>如是伊罗钵多龙王，<a id="a-99"></a>如是郁车伽臂龙王，<a id="a-9A"></a>如是婆罗那那龙王，<a id="a-9B"></a>如是斯罗摩罗龙王，<a id="a-9C"></a>如是迦迦吒行龙王，<a id="a-9D"></a>如是稽罗绮龙王，<a id="a-9E"></a>如是水行龙王，<a id="a-9F"></a>如是安阇那殊致龙王，<a id="a-9G"></a>如是迦那迦宾阇那龙王，<a id="a-9H"></a>如是奢俱奢伏绮龙王，<a id="a-9I"></a>乃至闭眼龙王，<a id="a-9J"></a>乃至白象腋龙王，<a id="a-9K"></a>乃至天利龙王，<a id="a-9L"></a>乃至天婆婆遮罗龙王，<a id="a-9M"></a>乃至天迦龙王，<a id="a-9N"></a>乃至伊罗口龙王，<a id="a-9O"></a>乃至天眼赤龙王，<a id="a-9P"></a>乃至端正龙王，<a id="a-9Q"></a>乃至光行龙王，<a id="a-9R"></a>乃至此间阎浮提地八十六千诸大龙王。<a id="a-9S"></a>时彼一切一一龙王，<a id="a-9T"></a>各有无量百千眷属悉皆来诣此圣人处请求救济。<a id="a-9U"></a>如是乃至八十四万诸海洲中，<a id="a-9V"></a>一一海洲则有无量亿那由他百千诸龙，<a id="a-9W"></a>各舍宫宅为救济故来佉罗坻大圣处。<a id="a-9X"></a>如是郁单罗拘卢洲中，<a id="a-9Y"></a>鼻担比龙王、<a id="a-9Z"></a>大遍龙王，<a id="a-9a"></a>彼二龙王各与无量亿那由他百千诸龙眷属围绕，<a id="a-9b"></a>请求救济故来到此圣人住处。<a id="a-9c"></a>如是弗婆毗提洲中，<a id="a-9d"></a>苏摩娄叉龙王、<a id="a-9e"></a>婆斯目叉龙王，<a id="a-9f"></a>彼二龙王亦与无量亿那由他百千诸眷属围绕，<a id="a-9g"></a>悉来到此求于救济。<a id="a-9h"></a>如是瞿耶尼洲中，<a id="a-9i"></a>曷赖多那龙王、<a id="a-9j"></a>瞿波罗婆龙王，<a id="a-9k"></a>彼二龙王亦与无量亿那由他百千诸龙眷属围绕前后随从，<a id="a-9l"></a>为求救济故来到此大圣人处。</p>
  <p id="a9m">尔时，<a id="a-9n"></a>复有此四天下八万四千一切洲中，<a id="a-9o"></a>所有诸龙卵生、<a id="a-9p"></a>胎生、<a id="a-9q"></a>湿生、<a id="a-9r"></a>化生，<a id="a-9s"></a>如是诸龙如在生处，<a id="a-9t"></a>龙妇、<a id="a-9u"></a>龙男、<a id="a-9v"></a>龙女、<a id="a-9w"></a>龙子，<a id="a-9x"></a>为救济故一切悉来此大圣人牟尼处所，<a id="a-9y"></a>到已一切皆得小身譬如铜筋。<a id="a-9z"></a>彼龙瞋忿各作是念：<a id="a-A0"></a>“我等本身如须弥山，<a id="a-A1"></a>今者云何如是细小？<a id="a-A2"></a>”</p>
  <p id="aA3">时，<a id="a-A4"></a>魔波旬见于诸龙，<a id="a-A5"></a>皆来入此牟尼处所悉受小身；<a id="a-A6"></a>见已，<a id="a-A7"></a>波旬心中懊恼，<a id="a-A8"></a>亦生瞋忿怖畏不安，<a id="a-A9"></a>语其众军及眷属言：<a id="a-AA"></a>“汝等看此一切诸龙，<a id="a-AB"></a>以我力故变其宫殿，<a id="a-AC"></a>化作一切蚊虻毒蝇及余臭恶种种粪秽，<a id="a-AD"></a>皆舍自家来诣大山圣人处所，<a id="a-AE"></a>悉失势力无复自在，<a id="a-AF"></a>不能毁坏沙门瞿昙。<a id="a-AG"></a>”</p>
  <p id="aAH">时，<a id="a-AI"></a>戒依止大魔军主白波旬言：<a id="a-AJ"></a>“大王莫愁，<a id="a-AK"></a>愿听我语。<a id="a-AL"></a>如是诸龙受此身者，<a id="a-AM"></a>非是沙门瞿昙所化。<a id="a-AN"></a>龙自集会一处戏笑作于是身，<a id="a-AO"></a>望得方便害彼释子。<a id="a-AP"></a>”</p>
  <p id="aAQ">魔波旬言：<a id="a-AR"></a>“如是者善，<a id="a-AS"></a>汝可速去听问彼龙：<a id="a-AT"></a>‘说何语言，<a id="a-AU"></a>作何方便，<a id="a-AV"></a>可得令彼沙门瞿昙破坏离散？<a id="a-AW"></a>’若得碎者，<a id="a-AX"></a>我境界胜，<a id="a-AY"></a>龙宫亦全。<a id="a-AZ"></a>”</p>
  <p id="aAa">时，<a id="a-Ab"></a>戒依止大魔军主，<a id="a-Ac"></a>前后导从百千万众欲往彼山，<a id="a-Ad"></a>发于自家乘空而进。</p>
  <p id="aAe">尔时，<a id="a-Af"></a>世尊宣扬过去一切诸愿，<a id="a-Ag"></a>通达显示究竟无余。<a id="a-Ah"></a>一切圣人现在世者，<a id="a-Ai"></a>一切牟尼处所作证，<a id="a-Aj"></a>一切众生教化毕了，<a id="a-Ak"></a>一切诸佛眷属家生，<a id="a-Al"></a>奋迅境界皆已示现。<a id="a-Am"></a>一切菩萨摩诃萨众，<a id="a-An"></a>所得寿命一种无差。<a id="a-Ao"></a>一切天、<a id="a-Ap"></a>龙、<a id="a-Aq"></a>夜叉、<a id="a-Ar"></a>罗刹人及非人，<a id="a-As"></a>得见一切诸佛刹土，<a id="a-At"></a>光明遍照种种庄严心皆欢喜。<a id="a-Au"></a>十方一切余佛刹中，<a id="a-Av"></a>此刹光明最胜巍巍，<a id="a-Aw"></a>福德因缘得此殊胜。<a id="a-Ax"></a>余佛刹中一切五道皆来此刹，<a id="a-Ay"></a>供养礼拜释迦如来。</p>
  <p id="aAz">是时佛神力故，<a id="a-B0"></a>此娑婆界及十方佛土一切众生入佛身内。<a id="a-B1"></a>如是神通，<a id="a-B2"></a>诸佛境界三摩提力。<a id="a-B3"></a>彼诸众生见佛身光，<a id="a-B4"></a>出过十方一切诸佛世界，<a id="a-B5"></a>普皆充满照曜殊特能蔽余光，<a id="a-B6"></a>于自坐处作如是说：<a id="a-B7"></a>“释迦如来不可思议未曾闻见！<a id="a-B8"></a>”彼诸菩萨如是说已，<a id="a-B9"></a>各以种种华香、<a id="a-BA"></a>宝衣、<a id="a-BB"></a>袈裟、<a id="a-BC"></a>缨络、<a id="a-BD"></a>种种音乐供养如来，<a id="a-BE"></a>供养毕已无量百千右绕礼拜悉皆退坐。<a id="a-BF"></a>时，<a id="a-BG"></a>此大众一切天、<a id="a-BH"></a>龙、<a id="a-BI"></a>夜叉、<a id="a-BJ"></a>罗刹、<a id="a-BK"></a>阿修罗、<a id="a-BL"></a>迦娄罗、<a id="a-BM"></a>紧陀罗、<a id="a-BN"></a>摩睺罗伽、<a id="a-BO"></a>鸠槃荼、<a id="a-BP"></a>薜荔多、<a id="a-BQ"></a>毗舍遮、<a id="a-BR"></a>富单那、<a id="a-BS"></a>迦吒富单那，<a id="a-BT"></a>乃至一切人及非人，<a id="a-BU"></a>亦设种种供养，<a id="a-BV"></a>如前作礼右绕毕，<a id="a-BW"></a>皆退坐如是听法。</p>
  <p id="aBX">时，<a id="a-BY"></a>戒依止大魔军主，<a id="a-BZ"></a>将领眷属在于阎浮地上游行。<a id="a-Ba"></a>尔时，<a id="a-Bb"></a>如来在众中坐，<a id="a-Bc"></a>示现常身安然不动。<a id="a-Bd"></a>大魔军主见已念言：<a id="a-Be"></a>“沙门瞿昙示现大身，<a id="a-Bf"></a>今复本形在摩伽陀国端坐不异，<a id="a-Bg"></a>或能见我大魔军众，<a id="a-Bh"></a>怖畏失力无复神通。<a id="a-Bi"></a>”</p>
  <p id="aBj">彼戒依止大魔军主复作是念：<a id="a-Bk"></a>“沙门瞿昙多诸巧慧，<a id="a-Bl"></a>或能于我欲生恶心。<a id="a-Bm"></a>我今先当到瞿昙所，<a id="a-Bn"></a>看彼道术方便因缘，<a id="a-Bo"></a>试共谈论观其诈伪。<a id="a-Bp"></a>”</p>
  <p id="aBq">时，<a id="a-Br"></a>戒依止大魔军主，<a id="a-Bs"></a>眷属围绕前至佛所，<a id="a-Bt"></a>对如来立而说偈言：</p>
  <p id="aBu">“未能度脱于自身，<a id="a-Bv"></a>　生死海中得出离，</p>
  <p id="aBw">何以诳他众生类，<a id="a-Bx"></a>　云我安汝置涅槃？<a id="a-By"></a>”</p>
  <p id="aBz">尔时，<a id="a-C0"></a>如来答戒依止大魔军主，<a id="a-C1"></a>而说偈言：</p>
  <p id="aC2">“我久超度流转海，<a id="a-C3"></a>　更不生于诸有中，</p>
  <p id="aC4">慈悲愍念诸群生，<a id="a-C5"></a>　是故说于出要道。</p>
  <p id="aC6">汝于往昔无数劫，<a id="a-C7"></a>　已发最胜菩提心，</p>
  <p id="aC8">值遇燃灯佛世尊，<a id="a-C9"></a>　修行布施及持戒。</p>
  <p id="aCA">如是过去亿千佛，<a id="a-CB"></a>　悉已恭敬曾供养，</p>
  <p id="aCC">当得于此清净乘，<a id="a-CD"></a>　我今决定授汝记。</p>
  <p id="aCE">未来成佛还如我，<a id="a-CF"></a>　云何乃说诳众生？</p>
  <p id="aCG">我今施汝智慧眼，<a id="a-CH"></a>　可念前生行本末。<a id="a-CI"></a>”</p>
  <p id="aCJ">时戒依止魔军主，<a id="a-CK"></a>　即得宿命识往身，</p>
  <p id="aCL">头陀苦节习于禅，<a id="a-CM"></a>　业果福德皆明了。</p>
  <p id="aCN">时，<a id="a-CO"></a>戒依止大魔军主闻此偈已，<a id="a-CP"></a>念彼过去福德因缘，<a id="a-CQ"></a>对于如来五体布地，<a id="a-CR"></a>眼中泪出，<a id="a-CS"></a>长跪合掌作如是言：<a id="a-CT"></a>“如来世尊，<a id="a-CU"></a>我大懊悔！<a id="a-CV"></a>我大惭愧！<a id="a-CW"></a>如大痴人，<a id="a-CX"></a>如迷如醉，<a id="a-CY"></a>如著鬼癫！<a id="a-CZ"></a>我念过去经一阿僧祇劫，<a id="a-Ca"></a>大精进力发阿耨多罗三藐三菩提心，<a id="a-Cb"></a>行六波罗蜜，<a id="a-Cc"></a>修习圣道作诸福德，<a id="a-Cd"></a>值佛现在种种供养，<a id="a-Ce"></a>听受妙法发弘誓愿。<a id="a-Cf"></a>乃至迦葉如来法中，<a id="a-Cg"></a>有一比丘说声闻法，<a id="a-Ch"></a>有大乘人说菩萨法，<a id="a-Ci"></a>我于尔时心错口恶谤此说人，<a id="a-Cj"></a>言是魔语或魔眷属，<a id="a-Ck"></a>大乘人边说小乘过。<a id="a-Cl"></a>如是恶口说因缘故，<a id="a-Cm"></a>我于彼中，<a id="a-Cn"></a>迦葉如来不授我记得阿耨多罗三藐三菩提。<a id="a-Co"></a>以彼恶口罪业因缘，<a id="a-Cp"></a>我于彼死魔界中生，<a id="a-Cq"></a>受是身来已经五十七亿千岁。<a id="a-Cr"></a>世尊，<a id="a-Cs"></a>我宁更历六百千年受地狱苦，<a id="a-Ct"></a>终不一念失阿耨多罗三藐三菩提心，<a id="a-Cu"></a>何况退于四梵行念？<a id="a-Cv"></a>第一第二如是忏悔，<a id="a-Cw"></a>乃至第三如是忏悔，<a id="a-Cx"></a>并余眷属亦复如是。<a id="a-Cy"></a>又过去世流转际中，<a id="a-Cz"></a>如是当来于生死海及在地狱，<a id="a-D0"></a>终不暂退阿耨多罗三藐三菩提心。<a id="a-D1"></a>”</p>
  <p id="aD2">佛言：<a id="a-D3"></a>“军主，<a id="a-D4"></a>善哉！<a id="a-D5"></a>善哉！<a id="a-D6"></a>善男子，<a id="a-D7"></a>若复有人，<a id="a-D8"></a>燃于大灯如须弥山，<a id="a-D9"></a>并七宝物于无量世供养诸佛，<a id="a-DA"></a>是福德聚不如有人至心慈悲发菩提心。<a id="a-DB"></a>何以故？<a id="a-DC"></a>发是心者乃是供养十方诸佛，<a id="a-DD"></a>彼过去福此最为胜。<a id="a-DE"></a>汝善男子，<a id="a-DF"></a>今尽此罪更莫余念，<a id="a-DG"></a>生死五阴一切有中得导师身。<a id="a-DH"></a>”</p>
  <p id="aDI">尔时，<a id="a-DJ"></a>戒依止菩萨摩诃萨，<a id="a-DK"></a>即于坐处得法顺忍，<a id="a-DL"></a>从座而起，<a id="a-DM"></a>头面作礼绕佛三匝，<a id="a-DN"></a>即脱身上无价宝衣真珠璎珞供养如来；<a id="a-DO"></a>脱布施已，<a id="a-DP"></a>说偈问言：</p>
  <p id="aDQ">“菩萨云何修诸法，<a id="a-DR"></a>　达了一切悉皆空，</p>
  <p id="aDS">观察世间如水泡，<a id="a-DT"></a>　能尽诸有无明缚，</p>
  <p id="aDU">一切恶见性非实，<a id="a-DV"></a>　得胜无生顺忍心，</p>
  <p id="aDW">常于菩提道中行，<a id="a-DX"></a>　能令众生得解脱？<a id="a-DY"></a>”</p>
  <p id="aDZ">尔时，<a id="a-Da"></a>世尊答戒依止而说偈言：</p>
  <p id="aDb">“不动如山四种心，<a id="a-Dc"></a>　智慧之人乃能有，</p>
  <p id="aDd">无量亿劫受诸苦，<a id="a-De"></a>　为愍一切诸众生。</p>
  <p id="aDf">佛说禁戒坚固持，<a id="a-Dg"></a>　乃至不破如一点，</p>
  <p id="aDh">一切三世佛正法，<a id="a-Di"></a>　具足圆满悉能行。<a id="a-Dj"></a>”</p>
  <p id="aDk">尔时，<a id="a-Dl"></a>八万四千魔军及戒依止菩萨眷属，<a id="a-Dm"></a>闻戒依止得授记已心大欢喜，<a id="a-Dn"></a>即于佛前至心悔过，<a id="a-Do"></a>一切皆发阿耨多罗三藐三菩提心。<a id="a-Dp"></a>此菩提心名为三昧顺菩提心，<a id="a-Dq"></a>得此心已欢喜踊跃，<a id="a-Dr"></a>各各脱衣以用布施，<a id="a-Ds"></a>布施已坐。</p>
  <p id="aDt">尔时，<a id="a-Du"></a>波旬见其军主并及眷属已归依佛，<a id="a-Dv"></a>心生瞋忿苦恼不安，<a id="a-Dw"></a>更大怖畏作如是言：<a id="a-Dx"></a>“我今得出沙门腹中，<a id="a-Dy"></a>复失眷属未知几人，<a id="a-Dz"></a>于此得出作佛弟子有几人在。<a id="a-E0"></a>速闭城门，<a id="a-E1"></a>莫放一人令其出外，<a id="a-E2"></a>自魔境界安隐住止。<a id="a-E3"></a>”</p>
  <p id="aE4">尔时，<a id="a-E5"></a>世尊更为彼魔大众眷属说三种梵行，<a id="a-E6"></a>所谓众生攀缘、<a id="a-E7"></a>法攀缘、<a id="a-E8"></a>离攀缘，<a id="a-E9"></a>如虚空眼品中说。</p>
  <p id="aEA">尔时，<a id="a-EB"></a>一切诸天龙王，<a id="a-EC"></a>悉皆集会佉罗坻山牟尼圣人处所中住。<a id="a-ED"></a>彼一切龙各见自形，<a id="a-EE"></a>小如铜筋欲动不能，<a id="a-EF"></a>游行绝望思念旧体，<a id="a-EG"></a>懊恼细身宛转彼中，<a id="a-EH"></a>不得自在怖畏毛竖，<a id="a-EI"></a>一切相与向难陀、<a id="a-EJ"></a>跋难陀王边，<a id="a-EK"></a>礼拜作如是言：<a id="a-EL"></a>“大王，<a id="a-EM"></a>我龙国土，<a id="a-EN"></a>今者所有蚊虻苍蝇、<a id="a-EO"></a>毒虫粪秽种种不净，<a id="a-EP"></a>皆是瞿昙之所为也。<a id="a-EQ"></a>是故我等皆舍宫宅，<a id="a-ER"></a>来到此间求觅救济。<a id="a-ES"></a>又不能得离于小身及以怖畏。<a id="a-ET"></a>若能归依佛世尊者可得免脱。<a id="a-EU"></a>”</p>
  <p id="aEV">是时，<a id="a-EW"></a>难陀、<a id="a-EX"></a>跋难陀龙王，<a id="a-EY"></a>作如是言：<a id="a-EZ"></a>“沙门瞿昙多诸方便种种幻术，<a id="a-Ea"></a>能内一切娑婆佛刹安置身中。<a id="a-Eb"></a>于我龙家亦复化作一切诸恶，<a id="a-Ec"></a>令我怖畏来此求救。<a id="a-Ed"></a>今者沙门自失势力，<a id="a-Ee"></a>无复方便神通道术，<a id="a-Ef"></a>身今如本坐旧座中，<a id="a-Eg"></a>岂能救我？<a id="a-Eh"></a>如是小身既造此狱，<a id="a-Ei"></a>安置于我皆不得去，<a id="a-Ej"></a>何能救济令无怖畏？<a id="a-Ek"></a>一切诸龙系属波旬，<a id="a-El"></a>欲界自在；<a id="a-Em"></a>唯有魔力，<a id="a-En"></a>今可礼拜求出此难，<a id="a-Eo"></a>各各还家安隐而住。<a id="a-Ep"></a>”</p>
  <p id="aEq">尔时，<a id="a-Er"></a>伊罗婆龙王复作是言：<a id="a-Es"></a>“汝等诸龙莫生懊恼。<a id="a-Et"></a>何以故？<a id="a-Eu"></a>沙门瞿昙已能降伏魔之眷属，<a id="a-Ev"></a>群臣人民作于弟子。<a id="a-Ew"></a>唯魔王在丧失本心及其神力，<a id="a-Ex"></a>云何当能救济汝等？<a id="a-Ey"></a>”</p>
  <p id="aEz">时，<a id="a-F0"></a>诸龙王闻伊罗婆如是说已，<a id="a-F1"></a>或有礼拜四天王者，<a id="a-F2"></a>或有礼拜帝释天者，<a id="a-F3"></a>或有礼拜须夜摩天，<a id="a-F4"></a>或有礼拜删兜率陀，<a id="a-F5"></a>或有礼拜化乐天者，<a id="a-F6"></a>或有礼拜他化自在，<a id="a-F7"></a>或有礼拜大梵天者。<a id="a-F8"></a>尔时，<a id="a-F9"></a>娑伽罗龙王，<a id="a-FA"></a>复语一切诸龙王言：<a id="a-FB"></a>“汝等不见彼诸天王、<a id="a-FC"></a>人及非人圣贤杂类，<a id="a-FD"></a>礼拜供养沙门瞿昙而归依耶？<a id="a-FE"></a>”</p>
  <p id="aFF">尔时，<a id="a-FG"></a>诸龙即复归依其余仙圣。<a id="a-FH"></a>时彼山顶有六圣人：<a id="a-FI"></a>第一名苏尸摩，<a id="a-FJ"></a>第二名那筹，<a id="a-FK"></a>第三名阿收求多，<a id="a-FL"></a>第四名毗梨呵，<a id="a-FM"></a>第五名婆揭蒱，<a id="a-FN"></a>第六名殊致阿罗娑。<a id="a-FO"></a>彼一切龙，<a id="a-FP"></a>或有归于苏尸摩边作礼拜者，<a id="a-FQ"></a>或有归依于那筹者，<a id="a-FR"></a>或有礼拜阿收求多，<a id="a-FS"></a>或有礼拜毗梨呵者，<a id="a-FT"></a>或有归依婆揭蒱者，<a id="a-FU"></a>或有归依殊致罗娑。<a id="a-FV"></a>彼一切龙，<a id="a-FW"></a>皆悉归命此六圣人请求救济。<a id="a-FX"></a>是六圣人得五神通，<a id="a-FY"></a>悉各在于雪山边住。<a id="a-FZ"></a>彼五圣人皆在殊致罗娑菩萨摩诃萨大圣人所听于正法。</p>
  <p id="aFa">时，<a id="a-Fb"></a>殊致罗娑菩萨亦以种种无量言辞，<a id="a-Fc"></a>赞叹释迦如来神德。<a id="a-Fd"></a>时，<a id="a-Fe"></a>五圣人悉闻一切龙王哭声，<a id="a-Ff"></a>求乞救济闻已即起，<a id="a-Fg"></a>白殊致罗娑菩萨摩诃萨言：<a id="a-Fh"></a>“大德，<a id="a-Fi"></a>颇闻彼龙啼哭号啕求救声不？<a id="a-Fj"></a>”</p>
  <p id="aFk">答言：<a id="a-Fl"></a>“已闻。<a id="a-Fm"></a>”</p>
  <p id="aFn">“大士，<a id="a-Fo"></a>今圣人处，<a id="a-Fp"></a>一切诸龙大懊恼心，<a id="a-Fq"></a>我等闻知尚欲往救，<a id="a-Fr"></a>况大德乎！<a id="a-Fs"></a>唯愿慈悲往至彼所，<a id="a-Ft"></a>救一切龙与其解脱。<a id="a-Fu"></a>”</p>
  <p id="aFv">时，<a id="a-Fw"></a>殊致罗娑大圣人言：<a id="a-Fx"></a>“汝等可往，<a id="a-Fy"></a>我未及去。<a id="a-Fz"></a>所以者何？<a id="a-G0"></a>此中大天、<a id="a-G1"></a>龙王、<a id="a-G2"></a>夜叉，<a id="a-G3"></a>百千万众今对我坐，<a id="a-G4"></a>问离障碍四梵行法，<a id="a-G5"></a>彼心欢喜听我所说。<a id="a-G6"></a>”</p>
  <p id="aG7">时，<a id="a-G8"></a>五圣人礼彼殊致罗娑大士三匝绕已，<a id="a-G9"></a>以神通力飞腾虚空，<a id="a-GA"></a>到佉罗坁大山顶头牟尼圣人处所。</p>
  <p id="aGB">尔时，<a id="a-GC"></a>彼处一切龙王，<a id="a-GD"></a>见五圣人心生欢喜，<a id="a-GE"></a>恭敬礼拜作如是言：<a id="a-GF"></a>“汝等大仙福德之人，<a id="a-GG"></a>智慧方便一切庄严，<a id="a-GH"></a>于苦恼中已到彼岸，<a id="a-GI"></a>愿救济我出恶狱中令得解脱。<a id="a-GJ"></a>”</p>
  <p id="aGK">彼五圣人如是答言：<a id="a-GL"></a>“我等不能救济汝等。<a id="a-GM"></a>所以者何？<a id="a-GN"></a>现今雪山有大菩萨名殊致罗娑，<a id="a-GO"></a>诸圣人中最大智慧、<a id="a-GP"></a>大解方便。<a id="a-GQ"></a>彼菩萨能与汝解脱，<a id="a-GR"></a>汝可一心求哀劝请。<a id="a-GS"></a>”</p>
  <p id="aGT">诸龙闻已，<a id="a-GU"></a>如是异身同共合掌，<a id="a-GV"></a>遥向殊致罗娑圣人，<a id="a-GW"></a>恭敬礼拜皆唱是言：<a id="a-GX"></a>“大德圣人，<a id="a-GY"></a>愿救济我，<a id="a-GZ"></a>愿怜愍我。<a id="a-Ga"></a>”</p>
  <p id="aGb">尔时，<a id="a-Gc"></a>殊致罗娑菩萨摩诃萨，<a id="a-Gd"></a>闻彼龙王唱救济声，<a id="a-Ge"></a>即与大天、<a id="a-Gf"></a>紧那罗等，<a id="a-Gg"></a>夜叉、<a id="a-Gh"></a>罗刹百千万人前后围绕，<a id="a-Gi"></a>以神通力发于雪山乘空而往，<a id="a-Gj"></a>到佉罗坻山顶。</p>
  <p id="aGk">时，<a id="a-Gl"></a>诸龙王见彼圣人，<a id="a-Gm"></a>各各恭敬合掌礼拜，<a id="a-Gn"></a>一心同声作如是言：<a id="a-Go"></a>“大仙圣人愿救济我，<a id="a-Gp"></a>于此狱中与我解脱，<a id="a-Gq"></a>令我自身及以眷属，<a id="a-Gr"></a>安隐还家离诸苦恼。<a id="a-Gs"></a>”</p>
  <p id="aGt">尔时，<a id="a-Gu"></a>殊致罗娑菩萨善解方便知世因缘，<a id="a-Gv"></a>欲为诸龙说星宿法：<a id="a-Gw"></a>“星宿法者，<a id="a-Gx"></a>各有度数和合时节，<a id="a-Gy"></a>合时则易，<a id="a-Gz"></a>不合则难，<a id="a-H0"></a>时节未合不得解脱。<a id="a-H1"></a>谛听次第，<a id="a-H2"></a>我当为汝分别解说。<a id="a-H3"></a>今此月者名奢婆拏，<a id="a-H4"></a>星宿名为富那婆薮，<a id="a-H5"></a>富那婆薮属此五月，<a id="a-H6"></a>此月复系属于日天。<a id="a-H7"></a>汝诸龙王，<a id="a-H8"></a>与此星辰时未和合。<a id="a-H9"></a>”</p>
  <p id="aHA">尔时，<a id="a-HB"></a>娑伽罗龙王白殊致罗娑菩萨言：<a id="a-HC"></a>“大士，<a id="a-HD"></a>是星宿者本谁所说？<a id="a-HE"></a>谁作大星？<a id="a-HF"></a>谁作小星？<a id="a-HG"></a>谁作日月？<a id="a-HH"></a>何日之中？<a id="a-HI"></a>何星在先？<a id="a-HJ"></a>于虚空中复谁安置三十日月十二月年？<a id="a-HK"></a>云何为时？<a id="a-HL"></a>系属何处？<a id="a-HM"></a>姓何字谁？<a id="a-HN"></a>何善何恶？<a id="a-HO"></a>何食何施？<a id="a-HP"></a>若为是昼，<a id="a-HQ"></a>若为是夜，<a id="a-HR"></a>日月星宿复若为行，<a id="a-HS"></a>何者名为月初一日？<a id="a-HT"></a>何者满月？<a id="a-HU"></a>若为时节，<a id="a-HV"></a>若为行度，<a id="a-HW"></a>一一各几复若为停？<a id="a-HX"></a>几许时行？<a id="a-HY"></a>何者是轻？<a id="a-HZ"></a>何者是重？<a id="a-Ha"></a>何者是合？<a id="a-Hb"></a>何者非合？<a id="a-Hc"></a>云何力多？<a id="a-Hd"></a>云何力少？<a id="a-He"></a>云何名为日前后行？<a id="a-Hf"></a>上行几影？<a id="a-Hg"></a>下行几影？<a id="a-Hh"></a>影有几步名曰为转初转？<a id="a-Hi"></a>云何月北月南？<a id="a-Hj"></a>云何次第？<a id="a-Hk"></a>大士，<a id="a-Hl"></a>汝于诸圣第一最尊，<a id="a-Hm"></a>愿愍我龙具足解说，<a id="a-Hn"></a>我等闻已脱苦奉行。<a id="a-Ho"></a>”</p>
  <p id="aHp">尔时，<a id="a-Hq"></a>殊致罗娑菩萨告诸龙言：<a id="a-Hr"></a>“大王，<a id="a-Hs"></a>过去世时，<a id="a-Ht"></a>此贤劫初有一大城名曰瞻波，<a id="a-Hu"></a>彼中人民和合炽盛。<a id="a-Hv"></a>有一天子名大三摩多，<a id="a-Hw"></a>端正少双，<a id="a-Hx"></a>才智聪明，<a id="a-Hy"></a>正法行化，<a id="a-Hz"></a>常乐寂静不著世荣，<a id="a-I0"></a>为诸人民之所宗仰，<a id="a-I1"></a>恭敬礼拜而侍卫之。<a id="a-I2"></a>彼三摩多，<a id="a-I3"></a>清净慈悲，<a id="a-I4"></a>愍念众生犹如赤子，<a id="a-I5"></a>不乐爱染常自洁身。<a id="a-I6"></a>王有夫人，<a id="a-I7"></a>多贪色欲。<a id="a-I8"></a>王既不幸无处遂心，<a id="a-I9"></a>曾于一时游戏园苑，<a id="a-IA"></a>独在林下止息自娱，<a id="a-IB"></a>见驴命群根相出现，<a id="a-IC"></a>欲心发动脱衣就之，<a id="a-ID"></a>驴见即交遂成胎藏。<a id="a-IE"></a>月满生子头耳口眼悉皆似驴，<a id="a-IF"></a>唯身类人而复粗涩，<a id="a-IG"></a>骔毛被体与畜无殊。<a id="a-IH"></a>夫人见之心惊怖畏，<a id="a-II"></a>即便委弃投于屏中，<a id="a-IJ"></a>以福力故处空不坠。</p>
  <p id="aIK">“时有罗刹妇名曰驴神，<a id="a-IL"></a>见儿不污念言福子，<a id="a-IM"></a>遂于空中接取洗持，<a id="a-IN"></a>将往雪山乳哺畜养，<a id="a-IO"></a>犹如己子等无有异，<a id="a-IP"></a>及至长成教服仙药，<a id="a-IQ"></a>与天童子日夜共游。<a id="a-IR"></a>复有大天亦来爱护此儿，<a id="a-IS"></a>饮食甘果药草身体转异，<a id="a-IT"></a>福德庄严大光照耀。<a id="a-IU"></a>如是天众同共称美，<a id="a-IV"></a>号为佉卢虱吒大仙圣人。<a id="a-IW"></a>以是因缘，<a id="a-IX"></a>彼雪山中并及余处，<a id="a-IY"></a>悉皆化生种种好华、<a id="a-IZ"></a>种种好果、<a id="a-Ia"></a>种种好药、<a id="a-Ib"></a>种种好香、<a id="a-Ic"></a>种种清流、<a id="a-Id"></a>种种和鸟，<a id="a-Ie"></a>在所行住并皆丰盈。<a id="a-If"></a>以此药果资益因缘，<a id="a-Ig"></a>其余形容粗相悉转身体端正，<a id="a-Ih"></a>唯唇似驴，<a id="a-Ii"></a>是故名为驴唇仙人。</p>
  <p id="aIj">“是驴仙人学于圣法，<a id="a-Ik"></a>经六万年翘于一脚，<a id="a-Il"></a>日夜不下无有倦心。<a id="a-Im"></a>天见大仙如是苦行，<a id="a-In"></a>时诸梵众及帝释天，<a id="a-Io"></a>并余上方欲色界等，<a id="a-Ip"></a>和合悉来礼拜供养。<a id="a-Iq"></a>乃至龙众、<a id="a-Ir"></a>修罗、<a id="a-Is"></a>夜叉一切云集，<a id="a-It"></a>所有仙圣修梵行人，<a id="a-Iu"></a>皆来到此驴圣人边，<a id="a-Iv"></a>种种供奉赞叹称扬，<a id="a-Iw"></a>如是苦行生来未睹。<a id="a-Ix"></a>设供养已，<a id="a-Iy"></a>合掌问言：<a id="a-Iz"></a>‘大仙圣人欲求何等？<a id="a-J0"></a>唯愿为我诸天说之。<a id="a-J1"></a>若我力能即当相与，<a id="a-J2"></a>终不吝惜。<a id="a-J3"></a>’尔时，<a id="a-J4"></a>驴唇闻是语已，<a id="a-J5"></a>内心庆幸，<a id="a-J6"></a>答诸天言：<a id="a-J7"></a>‘必能称我情所求者，<a id="a-J8"></a>今当略说。<a id="a-J9"></a>我念宿命，<a id="a-JA"></a>过去劫时见虚空中有诸列宿日月五星，<a id="a-JB"></a>昼夜运行各守常度，<a id="a-JC"></a>为于天下而作照明。<a id="a-JD"></a>我欲了知分别识解，<a id="a-JE"></a>愍暗瞑故不惮劬劳，<a id="a-JF"></a>此贤劫初无如是事。<a id="a-JG"></a>汝等一切诸天龙神怜我故来，<a id="a-JH"></a>愿说星辰日月法用，<a id="a-JI"></a>犹如过去置立安施，<a id="a-JJ"></a>造作便宜善恶好丑，<a id="a-JK"></a>如我所愿具足说之。<a id="a-JL"></a>’一切天言：<a id="a-JM"></a>‘大德仙人，<a id="a-JN"></a>此事甚深非我境界。<a id="a-JO"></a>若为怜愍一切众生，<a id="a-JP"></a>如过去时愿速自说。<a id="a-JQ"></a>’</p>
 </body>
</html>