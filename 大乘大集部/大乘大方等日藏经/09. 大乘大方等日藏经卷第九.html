<!doctype html>
<html id="z3IBTLkEp" data-ver="1588">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">大乘大方等日藏经卷第九</h1>
  <h2 id="a2">送使品第九</h2>
  <p id="a3">尔时，<a id="a-4"></a>娑伽罗龙王白光味菩萨言：<a id="a-5"></a>“大德，<a id="a-6"></a>乃能忆念如是过去宿命劫中种种善业无量往事而不忘失，<a id="a-7"></a>及说虚空星宿照明安施法用，<a id="a-8"></a>悉皆了达一一无遗，<a id="a-9"></a>于三界中最尊最胜，<a id="a-A"></a>智慧第一更无能过。<a id="a-B"></a>是故彼龙并及我等，<a id="a-C"></a>如是方便得脱此狱离于苦恼，<a id="a-D"></a>怜愍众生慈悲一切，<a id="a-E"></a>功德戒行及婆罗多，<a id="a-F"></a>庄严于心一切满足。<a id="a-G"></a>”</p>
  <p id="aH">是时，<a id="a-I"></a>光味语诸龙言：<a id="a-J"></a>“我今非是佉罗虱吒苦行仙人，<a id="a-K"></a>亦复不能于虚空中置于星宿，<a id="a-L"></a>今我说者神通力知。<a id="a-M"></a>汝娑伽罗诸龙王等莫作是说，<a id="a-N"></a>我实不能。<a id="a-O"></a>然此佉罗虱吒仙人，<a id="a-P"></a>宿往因缘说犹未尽。<a id="a-Q"></a>尔时，<a id="a-R"></a>帝释及诸梵天各向佉罗虱吒仙人，<a id="a-S"></a>齐共合掌作如是言：<a id="a-T"></a>‘我等乐闻，<a id="a-U"></a>唯愿更说。<a id="a-V"></a>我等梵天诸天中尊，<a id="a-W"></a>犹如大仙圣人中尊。<a id="a-X"></a>我诸天中有梵行者，<a id="a-Y"></a>若放种种神祇咒术我皆了知，<a id="a-Z"></a>亦能为他分别广说。<a id="a-a"></a>’时虱吒仙言：<a id="a-b"></a>‘若能如是，<a id="a-c"></a>亦可教化一切众生悉令知之。<a id="a-d"></a>’是时，<a id="a-e"></a>青眼帝释天主在于众中，<a id="a-f"></a>虱吒仙人语帝释言：<a id="a-g"></a>‘天主，<a id="a-h"></a>一切善法必令具足，<a id="a-i"></a>住持于世常使照明，<a id="a-j"></a>修善法人拥护勿舍。<a id="a-k"></a>若有精进乐善众生，<a id="a-l"></a>持戒多闻，<a id="a-m"></a>修禅学慧，<a id="a-n"></a>如是等众，<a id="a-o"></a>天主应当供给所须衣服、<a id="a-p"></a>饮食、<a id="a-q"></a>卧具、<a id="a-r"></a>汤药，<a id="a-s"></a>种种施与令无有穷。<a id="a-t"></a>我说虚空星宿法已，<a id="a-u"></a>今此世界诸地分中，<a id="a-v"></a>各有龙王停止守卫。<a id="a-w"></a>如娑伽罗龙、<a id="a-x"></a>婆娄那德叉、<a id="a-y"></a>迦宝、<a id="a-z"></a>护大行、<a id="a-10"></a>瞿娑罗婆、<a id="a-11"></a>苏婆呼嚧、<a id="a-12"></a>俱叉婆、<a id="a-13"></a>私无俱叉等，<a id="a-14"></a>此八龙王护于海中，<a id="a-15"></a>能令大海无有增减。<a id="a-16"></a>阿奴驮致毗昌伽苏致婆娄那得于问娄叉婆，<a id="a-17"></a>此四龙王守护池中出一切河，<a id="a-18"></a>是故诸河流注无竭。<a id="a-19"></a>难陀、<a id="a-1A"></a>优波难陀，<a id="a-1B"></a>此二龙王守护山中，<a id="a-1C"></a>是故诸山丛林郁茂。<a id="a-1D"></a>婆须吉娑罗啰盖输卢瞿摩只利，<a id="a-1E"></a>亦为守护。<a id="a-1F"></a>毗梨沙阎浮伽赤眼娑罗婆帝，<a id="a-1G"></a>于小河水而为守护。<a id="a-1H"></a>悉陀摩奴阿罗苏摩贺卢唱利，<a id="a-1I"></a>于圣人所及诸药草而为作护。<a id="a-1J"></a>坚固紧输迦欢喜，<a id="a-1K"></a>此于地中而为守护。<a id="a-1L"></a>最胜光毗喻婆三婆毗离耶尸弃，<a id="a-1M"></a>此于火中作护。<a id="a-1N"></a>动摩都劣三摸地羁兰耶羁赖车，<a id="a-1O"></a>此于风中作护。<a id="a-1P"></a>优罗婆罗阿阇耶帝罗娑罗，<a id="a-1Q"></a>此于树中作护。<a id="a-1R"></a>吁嚧呵张火薄脚罗沙斯，<a id="a-1S"></a>此于华中作护。<a id="a-1T"></a>香常跋陀耶逻婆遮富娄那迦罗，<a id="a-1U"></a>此于果中作护。<a id="a-1V"></a>阿匙林婆毗遮婆多吁嚧脂多末罗伽，<a id="a-1W"></a>彼中毗首羯磨苏摩敧师奇和沙月眼，<a id="a-1X"></a>此四种一切工巧为最守护。<a id="a-1Y"></a>羁罗睺陀罗僧伽那斯阿兰那惧无迦，<a id="a-1Z"></a>如此四种夜叉，<a id="a-1a"></a>于一切福德布施等中能为作护。<a id="a-1b"></a>金刚眼师子眼善见眼三槊，<a id="a-1c"></a>如此四种一切龙护，<a id="a-1d"></a>如是等各各为护。<a id="a-1e"></a>’”</p>
  <p id="a1f">尔时，<a id="a-1g"></a>光味菩萨于诸仙圣、<a id="a-1h"></a>天、<a id="a-1i"></a>人、<a id="a-1j"></a>龙中最上最胜，<a id="a-1k"></a>怜愍一切苦恼众生，<a id="a-1l"></a>是故于此救诸龙厄令得解脱。<a id="a-1m"></a>时，<a id="a-1n"></a>光味菩萨作是思惟：<a id="a-1o"></a>“云何当令彼诸龙等，<a id="a-1p"></a>于三宝中回心归向？<a id="a-1q"></a>”即以方便善巧音辞，<a id="a-1r"></a>次第教言一切龙王：<a id="a-1s"></a>“信于我者，<a id="a-1t"></a>我实不能拔济于汝。<a id="a-1u"></a>今有大圣一切智人，<a id="a-1v"></a>乃能施汝安隐无畏。<a id="a-1w"></a>我所赞叹佉罗虱吒仙人功德，<a id="a-1x"></a>如是说法，<a id="a-1y"></a>非我小德办于斯事。<a id="a-1z"></a>彼圣人者，<a id="a-20"></a>过去无量阿僧祇劫，<a id="a-21"></a>已曾修习种种福德，<a id="a-22"></a>一切难事皆悉能舍，<a id="a-23"></a>所谓象马、<a id="a-24"></a>种种宝车、<a id="a-25"></a>妻子、<a id="a-26"></a>国城、<a id="a-27"></a>金银辇舆、<a id="a-28"></a>奴婢衣裳、<a id="a-29"></a>床榻敷具，<a id="a-2A"></a>众生须者称意与之，<a id="a-2B"></a>或复手足、<a id="a-2C"></a>耳鼻舌身、<a id="a-2D"></a>头目筋骨、<a id="a-2E"></a>皮肉肌肤求无吝惜，<a id="a-2F"></a>速能满足六波罗蜜，<a id="a-2G"></a>具大慈悲于苦恼众生能令解脱；<a id="a-2H"></a>为诸众生得安隐故，<a id="a-2I"></a>乃至处于地狱之中，<a id="a-2J"></a>救济众生心无暂舍，<a id="a-2K"></a>亦不自为得成佛道，<a id="a-2L"></a>欲令一切恶趣众生得脱种种老病死苦。<a id="a-2M"></a>是大仙人，<a id="a-2N"></a>乃往过去无边劫中，<a id="a-2O"></a>经历是等种种愿行。<a id="a-2P"></a>而是仙人，<a id="a-2Q"></a>生生世世坚固精进勇猛慈悲，<a id="a-2R"></a>引接众生安涅槃道。<a id="a-2S"></a>又彼佉罗虱吒仙人，<a id="a-2T"></a>无量劫来种种福德具足圆满，<a id="a-2U"></a>乃至生于净饭王家，<a id="a-2V"></a>托在摩耶夫人腹内，<a id="a-2W"></a>既出生已举手唱言：<a id="a-2X"></a>‘我三界中最尊最胜！<a id="a-2Y"></a>’放种种光能与一切众生安乐，<a id="a-2Z"></a>光因缘故感动无量天、<a id="a-2a"></a>龙、<a id="a-2b"></a>夜叉及阿修罗、<a id="a-2c"></a>人非人等，<a id="a-2d"></a>一切悉来而共供养。<a id="a-2e"></a>又于生时，<a id="a-2f"></a>一一方面各行七步，<a id="a-2g"></a>脚所蹈处皆有莲华承捧其足；<a id="a-2h"></a>以此脚踏行步因缘，<a id="a-2i"></a>一切山河地及大海悉皆涛动，<a id="a-2j"></a>如是变现出生功德。<a id="a-2k"></a>又释迦子，<a id="a-2l"></a>能令我等一切众生解脱生老病死，<a id="a-2m"></a>寂灭安隐，<a id="a-2n"></a>离诸怖畏到涅槃城。<a id="a-2o"></a>”</p>
  <p id="a2p">说是语时，<a id="a-2q"></a>一切诸天、<a id="a-2r"></a>阿修罗众、<a id="a-2s"></a>龙及夜叉、<a id="a-2t"></a>乾闼婆、<a id="a-2u"></a>紧陀罗、<a id="a-2v"></a>摩睺罗伽、<a id="a-2w"></a>人非人等，<a id="a-2x"></a>各散种种众宝、<a id="a-2y"></a>杂华、<a id="a-2z"></a>涂香、<a id="a-30"></a>末香，<a id="a-31"></a>于虚空中犹如雨下以用供养，<a id="a-32"></a>种种赞叹。</p>
  <p id="a33">尔时，<a id="a-34"></a>光味菩萨为诸大众而说偈言：</p>
  <p id="a35">“过去无量僧祇劫，<a id="a-36"></a>　种种布施习檀那，</p>
  <p id="a37">清净尸罗及羼提，<a id="a-38"></a>　精进坐禅学般若。</p>
  <p id="a39">安乐一切众生故，<a id="a-3A"></a>　备忍种种诸苦辛，</p>
  <p id="a3B">宫中六万后妃嫔，<a id="a-3C"></a>　弃舍出家如脱屣。</p>
  <p id="a3D">独处六年修苦行，<a id="a-3E"></a>　日食一麻一米麦，</p>
  <p id="a3F">精进昼夜不睡眠，<a id="a-3G"></a>　身形唯有皮骨在。</p>
  <p id="a3H">菩提树下思惟坐，<a id="a-3I"></a>　八十万众天魔来，</p>
  <p id="a3J">四方上下地及空，<a id="a-3K"></a>　八十由旬悉充满，</p>
  <p id="a3L">如是魔军及眷属，<a id="a-3M"></a>　皆能破坏使归降，</p>
  <p id="a3N">成就无上胜菩提，<a id="a-3O"></a>　得证第一义谛果。</p>
  <p id="a3P">见闻种种无怖畏，<a id="a-3Q"></a>　其心寂静如涅槃，</p>
  <p id="a3R">常于一切众生中，<a id="a-3S"></a>　等心愍念无偏党。</p>
  <p id="a3T">真实智慧具足满，<a id="a-3U"></a>　教导一切诸天人，</p>
  <p id="a3V">无一众生起邪恶，<a id="a-3W"></a>　如是慈悲彻骨髓。</p>
  <p id="a3X">又于一切众生类，<a id="a-3Y"></a>　乃至蚁子及蜎飞，</p>
  <p id="a3Z">不生恼乱毒害心；<a id="a-3a"></a>　一切众生流转中，</p>
  <p id="a3b">悉能令其得解脱；<a id="a-3c"></a>　又于系缚诸有狱，</p>
  <p id="a3d">拔出众生使获安；<a id="a-3e"></a>　絓是小小如筋身，</p>
  <p id="a3f">大圣悉皆往救济。<a id="a-3g"></a>　彼诸龙等一切众，</p>
  <p id="a3h">能却其恶及忧愁，<a id="a-3i"></a>　是故大圣哀愍来，</p>
  <p id="a3j">慈心出汝此狱中，<a id="a-3k"></a>　广说无边深秘要，</p>
  <p id="a3l">不自在者悉称心，<a id="a-3m"></a>　一切归寂安隐住。</p>
  <p id="a3n">得彼圣人救济者，<a id="a-3o"></a>　不畏金翅诸鸟王，</p>
  <p id="a3p">各还所止恣意游，<a id="a-3q"></a>　如本受乐心无异。</p>
  <p id="a3r">大圣过去修万行，<a id="a-3s"></a>　不许恼乱一众生，</p>
  <p id="a3t">汝等所有诸灾恶，<a id="a-3u"></a>　魔王所为非佛作。</p>
  <p id="a3v">莫起余心谤毁佛，<a id="a-3w"></a>　受我教诲发菩提，</p>
  <p id="a3x">勿生疑恶自迷没，<a id="a-3y"></a>　一一皆如我前说。<a id="a-3z"></a>”</p>
  <p id="a40">尔时，<a id="a-41"></a>一切诸大龙王所有眷属男女大小，<a id="a-42"></a>在于牟尼圣人处者，<a id="a-43"></a>闻此说已各各一心齐共合掌，<a id="a-44"></a>作如是言：<a id="a-45"></a>“南无南无大圣！<a id="a-46"></a>一切世间众生中胜，<a id="a-47"></a>具一切法到自在岸，<a id="a-48"></a>能与一切众生解脱，<a id="a-49"></a>能与一切众生安乐，<a id="a-4A"></a>能与一切众生欢喜，<a id="a-4B"></a>能令一切到智慧彼岸，<a id="a-4C"></a>于诸众生慈悲平等，<a id="a-4D"></a>令修善法悉具足满，<a id="a-4E"></a>成就一切善业众生，<a id="a-4F"></a>安立善道与实法眼，<a id="a-4G"></a>于天龙中作上福田，<a id="a-4H"></a>于三界中最胜最尊，<a id="a-4I"></a>能受世间一切供养。<a id="a-4J"></a>我等诸龙同共辛苦，<a id="a-4K"></a>满此狱中未能得出。<a id="a-4L"></a>”如是至心礼拜归命，<a id="a-4M"></a>说此语已，<a id="a-4N"></a>一切龙等悉得本形；<a id="a-4O"></a>虽复旧身，<a id="a-4P"></a>而犹不能于彼山中免离得出。</p>
  <p id="a4Q">尔时，<a id="a-4R"></a>一切诸龙王等复白光味菩萨言：<a id="a-4S"></a>“惟愿救济！<a id="a-4T"></a>如大德说，<a id="a-4U"></a>彼圣人者，<a id="a-4V"></a>于诸众生不起恼乱常施安乐，<a id="a-4W"></a>此言诚实，<a id="a-4X"></a>我今信受无有疑心。<a id="a-4Y"></a>若愍众生慈悲救济，<a id="a-4Z"></a>惟愿速来，<a id="a-4a"></a>令我等辈出彼魔狱。<a id="a-4b"></a>”</p>
  <p id="a4c">是时，<a id="a-4d"></a>光味告诸龙言：<a id="a-4e"></a>“彼大圣人具足智慧，<a id="a-4f"></a>牟尼如来心常怜愍一切众生，<a id="a-4g"></a>修习诸善，<a id="a-4h"></a>舍于诸恶，<a id="a-4i"></a>大悲普覆，<a id="a-4j"></a>于流转中精勤勇猛接引众生，<a id="a-4k"></a>于菩提道令得安隐，<a id="a-4l"></a>现见因果成就佛眼。<a id="a-4m"></a>一切菩萨摩诃萨过去久远不瞋因缘，<a id="a-4n"></a>悉皆具足慈悲喜舍四梵行法。<a id="a-4o"></a>复次，<a id="a-4p"></a>菩萨摩诃萨道行因缘中生，<a id="a-4q"></a>因缘生已，<a id="a-4r"></a>种种恶趣及慈等行皆已说竟。<a id="a-4s"></a>复次，<a id="a-4t"></a>彼佛如来世尊住无量阿僧祇恒河沙等诸佛刹微尘等无量无边清净阿耨多罗三藐三菩提行故，<a id="a-4u"></a>六波罗蜜悉具足满。<a id="a-4v"></a>菩萨摩诃萨出于流转生死海故，<a id="a-4w"></a>到大涅槃智慧彼岸，<a id="a-4x"></a>坏四魔故，<a id="a-4y"></a>绍三宝种不断绝故，<a id="a-4z"></a>能以法水洗诸众生，<a id="a-50"></a>一切烦恼垢令清净故。<a id="a-51"></a>如来如是永离攀缘说四梵行，<a id="a-52"></a>复说如性出相离相，<a id="a-53"></a>及离我见，<a id="a-54"></a>一切法等无尽方便，<a id="a-55"></a>谓于五阴、<a id="a-56"></a>十八界、<a id="a-57"></a>十二入实谛观故，<a id="a-58"></a>四大差别生死等法皆得灭尽，<a id="a-59"></a>方便离于贪瞋痴等，<a id="a-5A"></a>一切烦恼体性悉空，<a id="a-5B"></a>无众生界离诸攀缘，<a id="a-5C"></a>无喜离喜，<a id="a-5D"></a>无行离行，<a id="a-5E"></a>无物离物，<a id="a-5F"></a>无想离想，<a id="a-5G"></a>无诸障碍，<a id="a-5H"></a>无有处所，<a id="a-5I"></a>无尘无染，<a id="a-5J"></a>无暗无明，<a id="a-5K"></a>不可捉持，<a id="a-5L"></a>无自无他，<a id="a-5M"></a>不来不去，<a id="a-5N"></a>无异离行乃至一切阴入界等，<a id="a-5O"></a>智眼体性非暗非明，<a id="a-5P"></a>不行不生，<a id="a-5Q"></a>法界真实，<a id="a-5R"></a>不灭不坏，<a id="a-5S"></a>如如不生，<a id="a-5T"></a>法界真实皆空，<a id="a-5U"></a>过去一切诸法等中悉皆了达，<a id="a-5V"></a>是真攀缘，<a id="a-5W"></a>如来从生。<a id="a-5X"></a>若有菩萨于是法中达到彼岸，<a id="a-5Y"></a>具足充满六波罗蜜，<a id="a-5Z"></a>犹如虚空离色离触，<a id="a-5a"></a>如是心得无障碍智，<a id="a-5b"></a>普断一切诸见及习悉皆除尽，<a id="a-5c"></a>如是得离一切烦恼，<a id="a-5d"></a>是名菩萨摩诃萨离观四种梵行之法。<a id="a-5e"></a>”</p>
  <p id="a5f">是时，<a id="a-5g"></a>光味说此法已，<a id="a-5h"></a>时彼众中娑伽罗龙王、<a id="a-5i"></a>毗昌伽苏脂龙王、<a id="a-5j"></a>须摩呼嚧迦沙护宝龙王，<a id="a-5k"></a>如是等龙王，<a id="a-5l"></a>已于过去菩萨行中修习福德发弘誓愿，<a id="a-5m"></a>念宿命已即得光明照耀陀罗尼；<a id="a-5n"></a>余诸龙众八十那由他，<a id="a-5o"></a>亦曾过去种种愿行悉修习来，<a id="a-5p"></a>一切皆发三菩提心得于三昧。</p>
  <p id="a5q">尔时，<a id="a-5r"></a>光味即自化作圣人之身如菩萨形，<a id="a-5s"></a>与诸仙等乘神通力，<a id="a-5t"></a>从虚空中往如来所。</p>
  <p data-pb></p>
  <h2 id="a5u">念佛三昧品第十</h2>
  <p id="a5v">尔时，<a id="a-5w"></a>一切诸龙众等，<a id="a-5x"></a>信受光味菩萨之言，<a id="a-5y"></a>皆悉至心归依于佛、<a id="a-5z"></a>归依于法、<a id="a-60"></a>归依于僧。<a id="a-61"></a>作是归时，<a id="a-62"></a>魔王波旬亲见亲闻，<a id="a-63"></a>既见闻已，<a id="a-64"></a>大生惊怪怖畏不安，<a id="a-65"></a>瞋恚忧愁遍身流汗，<a id="a-66"></a>举手摸头而说偈言：</p>
  <p id="a67">“呵呵看彼甚大笑，<a id="a-68"></a>　奸伪幻惑释沙门，</p>
  <p id="a69">诱诳诸龙皆归已，<a id="a-6A"></a>　迷忤一切诸众生。</p>
  <p id="a6B">惑乱道中妄安立，<a id="a-6C"></a>　实非言是我法真，</p>
  <p id="a6D">如是实法若得时，<a id="a-6E"></a>　彼中始终应不失。<a id="a-6F"></a>”</p>
  <p id="a6G">尔时，<a id="a-6H"></a>波旬说是偈已，<a id="a-6I"></a>彼众之中有一魔女名为离暗。<a id="a-6J"></a>此魔女者曾于过去植众德本，<a id="a-6K"></a>作是说言：<a id="a-6L"></a>“沙门瞿昙名称福德，<a id="a-6M"></a>若有众生得闻佛名一心归依，<a id="a-6N"></a>一切诸魔于彼众生不能加恶，<a id="a-6O"></a>何况见佛亲闻法人，<a id="a-6P"></a>种种方便慧解深广！<a id="a-6Q"></a>父王今者欲于如来及学佛道者边兴造恶心，<a id="a-6R"></a>终不能成。<a id="a-6S"></a>”</p>
  <p id="a6T">时魔王言：<a id="a-6U"></a>“沙门瞿昙解达真如，<a id="a-6V"></a>智慧广大，<a id="a-6W"></a>于空法中深入坚固，<a id="a-6X"></a>自既度脱生死大海，<a id="a-6Y"></a>又教众生亦皆出离。<a id="a-6Z"></a>”</p>
  <p id="a6a">魔女答言：<a id="a-6b"></a>“如王所说，<a id="a-6c"></a>若于空法觉实际者，<a id="a-6d"></a>设千万亿一切魔军，<a id="a-6e"></a>终不能得须臾为害。<a id="a-6f"></a>如来今者开涅槃道，<a id="a-6g"></a>女欲往彼归依于佛。<a id="a-6h"></a>”即为其父而说偈言：</p>
  <p id="a6i">“离相不著人中胜，<a id="a-6j"></a>　如如常住天中尊，</p>
  <p id="a6k">到于彼岸智慧城，<a id="a-6l"></a>　我今欲往归依彼！</p>
  <p id="a6m">修学三世诸佛法，<a id="a-6n"></a>　度脱一切苦众生，</p>
  <p id="a6o">善于诸法得自在，<a id="a-6p"></a>　当来愿我还如佛！<a id="a-6q"></a>”</p>
  <p id="a6r">尔时，<a id="a-6s"></a>离暗说是偈已，<a id="a-6t"></a>父王宫中五百魔女姊妹眷属，<a id="a-6u"></a>一切皆发菩提之心。</p>
  <p id="a6v">是时，<a id="a-6w"></a>魔王见其宫中五百诸女，<a id="a-6x"></a>皆归于佛发菩提心，<a id="a-6y"></a>益大瞋忿怖畏忧愁，<a id="a-6z"></a>即作是念：<a id="a-70"></a>“我今当行大魔王力、<a id="a-71"></a>大魔王威，<a id="a-72"></a>于自宫中魔王坐处极尽神化，<a id="a-73"></a>当彼圣人牟尼住所，<a id="a-74"></a>一切诸龙和合集处，<a id="a-75"></a>作大火石从虚空中一时雹下，<a id="a-76"></a>碎彼诸龙及光味仙人使其远散。<a id="a-77"></a>若彼去者，<a id="a-78"></a>我魔王宫乃可安乐。<a id="a-79"></a>”作是念已，<a id="a-7A"></a>即于空中放大火雹如雨而下。</p>
  <p id="a7B">是时，<a id="a-7C"></a>如来以神通力变彼火石悉为天华，<a id="a-7D"></a>缤纷乱坠堕佉罗坻，<a id="a-7E"></a>满山顶上圣人住处悉皆充遍，<a id="a-7F"></a>一切龙王莫不欢喜。</p>
  <p id="a7G">是时，<a id="a-7H"></a>魔王见雹下于圣人住所，<a id="a-7I"></a>即自指示五百女言：<a id="a-7J"></a>“诸女好看，<a id="a-7K"></a>今彼处所一切诸龙眷属大众，<a id="a-7L"></a>归依沙门瞿昙边者，<a id="a-7M"></a>我已破碎一切如尘，<a id="a-7N"></a>何况我宫而不能坏？<a id="a-7O"></a>若我宫中有欲归向于瞿昙者，<a id="a-7P"></a>要当使其如彼不异。<a id="a-7Q"></a>”</p>
  <p id="a7R">是时，<a id="a-7S"></a>五百诸魔女等，<a id="a-7T"></a>更为波旬而说偈言：</p>
  <p id="a7U">“若有众生归佛者，<a id="a-7V"></a>　彼人不畏千亿魔，</p>
  <p id="a7W">何况欲度生死流，<a id="a-7X"></a>　到于无为涅槃岸！</p>
  <p id="a7Y">若有能以一香华，<a id="a-7Z"></a>　持散三宝佛法僧，</p>
  <p id="a7a">发于坚固勇猛心，<a id="a-7b"></a>　一切众魔不能坏。</p>
  <p id="a7c">何况毕定求作佛，<a id="a-7d"></a>　若有精诚持一戒，</p>
  <p id="a7e">或复至心来佛边，<a id="a-7f"></a>　听受一句微妙法！</p>
  <p id="a7g">即发不退菩提道，<a id="a-7h"></a>　决定一切众中尊，</p>
  <p id="a7i">得佛金刚不坏身，<a id="a-7j"></a>　能摧一切四魔众。</p>
  <p id="a7k">父王但看诸龙等，<a id="a-7l"></a>　各散种种香华云，</p>
  <p id="a7m">惟佛世尊能了知，<a id="a-7n"></a>　非是魔王之境界。</p>
  <p id="a7o">独一导师处于世，<a id="a-7p"></a>　说于殊胜难思议，</p>
  <p id="a7q">所作一切皆吉祥，<a id="a-7r"></a>　能令众生罪业除。</p>
  <p id="a7s">我等过去无量恶，<a id="a-7t"></a>　一切亦灭无有余，</p>
  <p id="a7u">至诚专心归佛已，<a id="a-7v"></a>　决得阿耨菩提果！<a id="a-7w"></a>”</p>
  <p id="a7x">尔时，<a id="a-7y"></a>魔王闻是偈已，<a id="a-7z"></a>倍大瞋恚怖畏煎心，<a id="a-80"></a>憔悴忧愁独坐宫内。</p>
  <p id="a81">是时，<a id="a-82"></a>光味菩萨摩诃萨闻佛说法，<a id="a-83"></a>一切众生尽离攀缘得四梵行，<a id="a-84"></a>当于佛前从空而下。<a id="a-85"></a>到佛所已，<a id="a-86"></a>光味菩萨与其大众，<a id="a-87"></a>为佛作礼右绕三匝，<a id="a-88"></a>却住合掌而白佛言：<a id="a-89"></a>“世尊，<a id="a-8A"></a>如来说彼四禅地依止心念陀罗尼。<a id="a-8B"></a>以是陀罗尼咒术力故，<a id="a-8C"></a>我忆过去有二婆罗门子，<a id="a-8D"></a>以欲事故罪应合死，<a id="a-8E"></a>为官所收，<a id="a-8F"></a>杀时未到。<a id="a-8G"></a>王敕有司付于牢狱，<a id="a-8H"></a>半月半月时给一餐，<a id="a-8I"></a>五缚系身，<a id="a-8J"></a>两手两足悉皆桁械，<a id="a-8K"></a>咽喉被锁饥渴难堪，<a id="a-8L"></a>兼复畏于死时将逼，<a id="a-8M"></a>狱中一心归依于佛，<a id="a-8N"></a>彼时有佛名曼陀罗华香，<a id="a-8O"></a>专意佛边遥求救济。<a id="a-8P"></a>是时，<a id="a-8Q"></a>彼佛怜愍众生及我等故，<a id="a-8R"></a>于自座中现佛境界大神通力，<a id="a-8S"></a>说四禅地依止心念陀罗尼，<a id="a-8T"></a>作如是言：<a id="a-8U"></a>‘我以佛力令彼狱中二婆罗门闻此四禅地依止心念陀罗尼，<a id="a-8V"></a>闻已欢喜至心忆念，<a id="a-8W"></a>以是因缘令其所有一切恶业、<a id="a-8X"></a>一切障碍，<a id="a-8Y"></a>若今生中恶业障碍，<a id="a-8Z"></a>若多生中诸恶业障，<a id="a-8a"></a>若烦恼障、<a id="a-8b"></a>法障、<a id="a-8c"></a>众生障、<a id="a-8d"></a>舍施障、<a id="a-8e"></a>智慧障、<a id="a-8f"></a>生活障、<a id="a-8g"></a>寿命未尽横死障、<a id="a-8h"></a>意欲不生系地所牵业力障碍，<a id="a-8i"></a>若有清净佛刹之中情愿欲生而不得往违心障碍，<a id="a-8j"></a>如此一切恶业障碍，<a id="a-8k"></a>闻此四禅地依止心念陀罗尼因缘故，<a id="a-8l"></a>喉及手足五种枷锁，<a id="a-8m"></a>自然一时脱落在地，<a id="a-8n"></a>即于狱中得陀罗尼力，<a id="a-8o"></a>以神力故得出于狱，<a id="a-8p"></a>从虚空中到曼陀罗华香佛所，<a id="a-8q"></a>礼拜供养尽其寿命，<a id="a-8r"></a>即得往生山光佛刹。<a id="a-8s"></a>彼佛世尊名曰云色，<a id="a-8t"></a>从云色佛求请出家；<a id="a-8u"></a>既出家已，<a id="a-8v"></a>生生世世无量劫中，<a id="a-8w"></a>常得不生于空佛刹，<a id="a-8x"></a>恒值佛世。<a id="a-8y"></a>’如今此刹娑婆世界三千大千佛土，<a id="a-8z"></a>地及虚空乃至阿迦腻吒天，<a id="a-90"></a>人非人等皆悉充满；<a id="a-91"></a>时彼佛刹一切众生，<a id="a-92"></a>地及空中乃至阿迦腻吒天亦复如是。<a id="a-93"></a>一切众生具足恶业及诸障碍，<a id="a-94"></a>以彼如来为众生故说此四禅地依止心念陀罗尼，<a id="a-95"></a>身口意恶悉皆消除。<a id="a-96"></a>若听闻此陀罗尼力，<a id="a-97"></a>一切三世诸罪恶业悉灭无余。<a id="a-98"></a>又彼众生种种更得人忍三昧陀罗尼，<a id="a-99"></a>乃至寿命欲尽之时，<a id="a-9A"></a>此间死已如愿欲生他方清净佛刹，<a id="a-9B"></a>应念即生得于宿命，<a id="a-9C"></a>常勤精进行十善法，<a id="a-9D"></a>常不复堕三恶道中，<a id="a-9E"></a>常能修行六波罗蜜，<a id="a-9F"></a>常行四摄，<a id="a-9G"></a>常得见佛，<a id="a-9H"></a>常闻于法，<a id="a-9I"></a>常供养僧，<a id="a-9J"></a>常得四禅及五神通，<a id="a-9K"></a>常具足得四梵行，<a id="a-9L"></a>念生生世世常与彼法和合共生，<a id="a-9M"></a>乃至涅槃未曾舍离。<a id="a-9N"></a>”</p>
  <p id="a9O">佛言：<a id="a-9P"></a>“善哉！<a id="a-9Q"></a>善哉！<a id="a-9R"></a>善男子，<a id="a-9S"></a>汝为大利益众生故，<a id="a-9T"></a>作如是说过去宿命发心因缘。<a id="a-9U"></a>”</p>
  <p id="a9V">尔时，<a id="a-9W"></a>世尊复告光味菩萨言：<a id="a-9X"></a>“善男子，<a id="a-9Y"></a>谛听！<a id="a-9Z"></a>谛听！<a id="a-9a"></a>若有比丘、<a id="a-9b"></a>比丘尼、<a id="a-9c"></a>优婆塞、<a id="a-9d"></a>优婆夷，<a id="a-9e"></a>或男或女有信心者，<a id="a-9f"></a>欲于三乘及余道中，<a id="a-9g"></a>愿得速证涅槃道尽一切苦者，<a id="a-9h"></a>欲得一切闻持在心，<a id="a-9i"></a>一切身口意业清净，<a id="a-9j"></a>欲护佛法，<a id="a-9k"></a>欲求种种利益，<a id="a-9l"></a>种种衣食一切丰饶，<a id="a-9m"></a>自在殊胜端正大力，<a id="a-9n"></a>眷属强盛，<a id="a-9o"></a>国土富安，<a id="a-9p"></a>职位高迁多人敬奉，<a id="a-9q"></a>聪明智慧最尊最胜，<a id="a-9r"></a>行住四仪常无所乏，<a id="a-9s"></a>及乐种种施戒坐禅，<a id="a-9t"></a>得诸三昧乃至无色，<a id="a-9u"></a>一切有顶所有三昧，<a id="a-9v"></a>亦复乐于四梵天行，<a id="a-9w"></a>若有乐于陀罗尼人，<a id="a-9x"></a>望得如是种种众事，<a id="a-9y"></a>而彼恶业坚固厚重，<a id="a-9z"></a>诸业障碍，<a id="a-A0"></a>烦恼障碍，<a id="a-A1"></a>乃至欲生清净佛刹不生障碍，<a id="a-A2"></a>以如是故，<a id="a-A3"></a>种种善愿不得称心，<a id="a-A4"></a>欲令如是种种恶业速灭尽者；<a id="a-A5"></a>而此众生应净洗浴著鲜洁衣，<a id="a-A6"></a>菜食长斋勿啖辛臭，<a id="a-A7"></a>于寂静处庄严道场，<a id="a-A8"></a>正念结跏或行或坐，<a id="a-A9"></a>念佛身相无使乱心，<a id="a-AA"></a>更莫他缘念其余事，<a id="a-AB"></a>或一日夜或七日夜，<a id="a-AC"></a>不作余业至心念佛，<a id="a-AD"></a>乃至见佛小念见小、<a id="a-AE"></a>大念见大，<a id="a-AF"></a>乃至无量念者见佛色身无量无边。<a id="a-AG"></a>彼佛身形三十二相，<a id="a-AH"></a>于一一相亦念亦观皆令明了，<a id="a-AI"></a>随所见相见青光明，<a id="a-AJ"></a>于彼光相专精系意无令心乱，<a id="a-AK"></a>作是念时而诵是咒：</p>
  <p id="aAL">“哆绖咃　毗视林婆毗视林婆　郁头波[馬+犬]避耶　毗视林婆　斯那婆颇罗斯那婆颇　罗阿[少/兔]那多他恀　阿[少/兔]那多他恀　復嘘多俱致毗视林婆　毗视林婆　莎呵。</p>
  <p id="aAM">“如是一相在于前心，<a id="a-AN"></a>[骨+力][骨+力]专念不起乱想，<a id="a-AO"></a>然后诵此陀罗尼咒，<a id="a-AP"></a>乃至念于佛身相中青色出光，<a id="a-AQ"></a>彼光出已从行者顶入。<a id="a-AR"></a>尔时安心慎莫惊怖，<a id="a-AS"></a>于自身中见于此光，<a id="a-AT"></a>如彼青色念此青光，<a id="a-AU"></a>于自身中各各肢体处处遍行，<a id="a-AV"></a>乃至一切身中火燃，<a id="a-AW"></a>见火燃已乃至成灰，<a id="a-AX"></a>及四方风来吹散灭。<a id="a-AY"></a>如是念时，<a id="a-AZ"></a>见于自身无有一相惟有空在，<a id="a-Aa"></a>乃至十方皆悉是空不见一色。<a id="a-Ab"></a>如是念佛青色力缘，<a id="a-Ac"></a>诵持于咒成就此行。</p>
  <p id="aAd">“善男子，<a id="a-Ae"></a>若复有人如是系念不散乱心，<a id="a-Af"></a>学四禅地依止心念陀罗尼，<a id="a-Ag"></a>而彼众生一切业障、<a id="a-Ah"></a>烦恼障、<a id="a-Ai"></a>法障罪业皆尽，<a id="a-Aj"></a>惟除五逆、<a id="a-Ak"></a>破毁正法、<a id="a-Al"></a>诽谤圣人。<a id="a-Am"></a>若复有人如是乐者，<a id="a-An"></a>能如上习念佛三昧，<a id="a-Ao"></a>一日一夜口能诵持一切佛法，<a id="a-Ap"></a>一切外道十八种论智慧胜处，<a id="a-Aq"></a>如是种种句义文章悉皆忆持无有遗忘。<a id="a-Ar"></a>又一日夜得于四禅、<a id="a-As"></a>四种神通、<a id="a-At"></a>四无量行、<a id="a-Au"></a>四种辩才，<a id="a-Av"></a>及四无色三摩跋提，<a id="a-Aw"></a>如是等法一切成就具足得之。<a id="a-Ax"></a>如是修者，<a id="a-Ay"></a>乃至能于一弹指顷，<a id="a-Az"></a>到一佛刹及无量刹。<a id="a-B0"></a>又以一足能动如是无量刹土，<a id="a-B1"></a>过是等刹亦能动摇。<a id="a-B2"></a>能以一身结跏趺坐遍满诸刹，<a id="a-B3"></a>如是世界能令水满，<a id="a-B4"></a>十方尘数皆能数知，<a id="a-B5"></a>能以七宝满诸国界。<a id="a-B6"></a>又复彼人于一念顷，<a id="a-B7"></a>悉能得知生死业报，<a id="a-B8"></a>过去、<a id="a-B9"></a>现在及以当来一切众生所有心数。<a id="a-BA"></a>又彼行人能以一身，<a id="a-BB"></a>种种化作一切佛身、<a id="a-BC"></a>帝释天身、<a id="a-BD"></a>梵天王身、<a id="a-BE"></a>那罗延身、<a id="a-BF"></a>摩醯首罗身、<a id="a-BG"></a>四天王身、<a id="a-BH"></a>转轮圣王身，<a id="a-BI"></a>乃至水火遍虚空。<a id="a-BJ"></a>又复彼人如是念者，<a id="a-BK"></a>能一念中一切十方地及虚空种种华满七宝充遍，<a id="a-BL"></a>一切众香、<a id="a-BM"></a>伞盖幢幡、<a id="a-BN"></a>种种衣裳、<a id="a-BO"></a>种种缨络，<a id="a-BP"></a>一切虚空皆悉能满。<a id="a-BQ"></a>若复有人至心修习此四禅地，<a id="a-BR"></a>依止念佛三昧，<a id="a-BS"></a>一一差别谛识了达。<a id="a-BT"></a>时彼众生如是无量恶业悉尽，<a id="a-BU"></a>如是无量福德精进种种三昧、<a id="a-BV"></a>种种陀罗尼、<a id="a-BW"></a>种种忍及五神通，<a id="a-BX"></a>于余乘中速得满足，<a id="a-BY"></a>流转海中毕定疾出。<a id="a-BZ"></a>除五无间、<a id="a-Ba"></a>谤法、<a id="a-Bb"></a>诽圣不得是法，<a id="a-Bc"></a>彼人应须经七七日，<a id="a-Bd"></a>此四禅地依止念佛三昧心内熏修，<a id="a-Be"></a>于此法中常说修习不舍离者一切罪尽。<a id="a-Bf"></a>若不专心，<a id="a-Bg"></a>罪两分尽；<a id="a-Bh"></a>平常用心，<a id="a-Bi"></a>罪一分尽；<a id="a-Bj"></a>如是修习须精进心、<a id="a-Bk"></a>纯信敬心，<a id="a-Bl"></a>能如是者彼恶乃尽。<a id="a-Bm"></a>若复有人此四禅地依止念佛三昧，<a id="a-Bn"></a>或天中说，<a id="a-Bo"></a>或人中说，<a id="a-Bp"></a>若彼天人信心听受如此三昧，<a id="a-Bq"></a>内自思惟生于欢喜，<a id="a-Br"></a>如是之人若在牢狱五锁系身，<a id="a-Bs"></a>或复余处受辛苦者悉得免脱。<a id="a-Bt"></a>若失生活，<a id="a-Bu"></a>或复求财，<a id="a-Bv"></a>或打或烧，<a id="a-Bw"></a>或临河水，<a id="a-Bx"></a>或被毒药，<a id="a-By"></a>或为种种怨家来侵，<a id="a-Bz"></a>或一切鬼、<a id="a-C0"></a>或一切幻、<a id="a-C1"></a>或复国王种种怖畏，<a id="a-C2"></a>或自家中斗诤口舌，<a id="a-C3"></a>或复他人横来瞋怒，<a id="a-C4"></a>或死怖畏，<a id="a-C5"></a>或恶道中欲堕怖畏，<a id="a-C6"></a>如是怖畏此业皆尽，<a id="a-C7"></a>生人天中。<a id="a-C8"></a>若复有人一闻如是四禅地依止念佛三昧，<a id="a-C9"></a>至心信受如是念佛三昧，<a id="a-CA"></a>有大势力，<a id="a-CB"></a>有大利益，<a id="a-CC"></a>小小用心尚得如是，<a id="a-CD"></a>何况至心无有疑惑！<a id="a-CE"></a>”</p>
  <p id="aCF">说此三昧法时，<a id="a-CG"></a>众中八十六频婆罗那由他百千从十方来诸天人等，<a id="a-CH"></a>过去已曾为此三昧所熏修者，<a id="a-CI"></a>皆悉获得如上所说。<a id="a-CJ"></a>复有八十四那由他众生得苦智忍，<a id="a-CK"></a>无量众生得此三昧或须陀洹至罗汉果，<a id="a-CL"></a>无量众生发菩提心。</p>
  <p id="aCM">时，<a id="a-CN"></a>彼离暗五百魔女，<a id="a-CO"></a>承佛神力在魔王宫，<a id="a-CP"></a>悉皆得此念佛三昧，<a id="a-CQ"></a>悉舍本形得男子身，<a id="a-CR"></a>曾于过去修学如是念佛三昧故。<a id="a-CS"></a>时，<a id="a-CT"></a>此五百诸魔王女得三昧已及男子身，<a id="a-CU"></a>心生欢喜欲往佛所，<a id="a-CV"></a>一切化作大梵天身，<a id="a-CW"></a>一一梵王无量千亿眷属围绕，<a id="a-CX"></a>或作无量帝释天身，<a id="a-CY"></a>亦有千亿眷属围绕，<a id="a-CZ"></a>各以无量种种音乐种种庄严，<a id="a-Ca"></a>如是化已从魔宫下，<a id="a-Cb"></a>向如来所设于供养，<a id="a-Cc"></a>种种华鬘、<a id="a-Cd"></a>末香、<a id="a-Ce"></a>涂香散于佛上，<a id="a-Cf"></a>顶礼佛足右绕三匝，<a id="a-Cg"></a>却住一面。</p>
  <p data-pb></p>
  <h2 id="aCh">升须弥山顶品第十一</h2>
  <p id="aCi">尔时，<a id="a-Cj"></a>佛告光味菩萨摩诃萨言：<a id="a-Ck"></a>“善男子，<a id="a-Cl"></a>汝今当知，<a id="a-Cm"></a>彼一切龙恶道中生罪业悉尽。<a id="a-Cn"></a>”复告光味：<a id="a-Co"></a>“空观心念故。<a id="a-Cp"></a>”</p>
  <p id="aCq">时，<a id="a-Cr"></a>光味言：<a id="a-Cs"></a>“如是，<a id="a-Ct"></a>世尊，<a id="a-Cu"></a>如来清净戒行具足，<a id="a-Cv"></a>如来当为一切诸龙作庄严故。<a id="a-Cw"></a>”</p>
  <p id="aCx">“复次，<a id="a-Cy"></a>光味，<a id="a-Cz"></a>我于是时，<a id="a-D0"></a>实为诸龙不可思议业报差别欲广说故。<a id="a-D1"></a>”</p>
  <p id="aD2">尔时，<a id="a-D3"></a>一切诸色欲天，<a id="a-D4"></a>乃至夜叉、<a id="a-D5"></a>鸠槃茶等，<a id="a-D6"></a>从虚空中雨种种华，<a id="a-D7"></a>散种种香、<a id="a-D8"></a>衣服幢幡、<a id="a-D9"></a>七宝璎珞，<a id="a-DA"></a>种种伎乐无量百千亿那由他，<a id="a-DB"></a>一时俱作歌咏赞叹出妙音声，<a id="a-DC"></a>人与非人佥然恭敬。</p>
  <p id="aDD">尔时，<a id="a-DE"></a>世尊从座而起，<a id="a-DF"></a>四面顾视向北方看，<a id="a-DG"></a>此何处山与须弥接近，<a id="a-DH"></a>彼欲界及于色天。<a id="a-DI"></a>尔时，<a id="a-DJ"></a>如来与诸大众菩萨、<a id="a-DK"></a>声闻、<a id="a-DL"></a>天、<a id="a-DM"></a>人、<a id="a-DN"></a>龙、<a id="a-DO"></a>神一切八部四面围绕，<a id="a-DP"></a>前后导从趣须弥山。<a id="a-DQ"></a>是时，<a id="a-DR"></a>如来欲以足步蹑于山根次第登上。<a id="a-DS"></a>大梵天等知佛欲升须弥山顶，<a id="a-DT"></a>即为如来化作七宝阶桥，<a id="a-DU"></a>持诸天衣及华香末种种校饰，<a id="a-DV"></a>如是作已前白佛言：<a id="a-DW"></a>“惟愿如来行我桥上。<a id="a-DX"></a>”他化乐天亦为佛故，<a id="a-DY"></a>用阎浮金化作宝桥，<a id="a-DZ"></a>以龙栴檀末而散桥上，<a id="a-Da"></a>作如是言：<a id="a-Db"></a>“惟愿如来行我桥上。<a id="a-Dc"></a>”化自乐天亦为佛故，<a id="a-Dd"></a>用诸天金化作宝桥，<a id="a-De"></a>种种牛头细栴檀末散于桥上，<a id="a-Df"></a>作如是言：<a id="a-Dg"></a>“惟愿如来行我桥上。<a id="a-Dh"></a>”兜率陀天亦为佛故，<a id="a-Di"></a>以诸天银化作宝桥，<a id="a-Dj"></a>以诸种种应时所出微妙之香名黑栴檀末而散桥上，<a id="a-Dk"></a>作如是言：<a id="a-Dl"></a>“惟愿如来行我桥上。<a id="a-Dm"></a>”须夜摩天亦为如来，<a id="a-Dn"></a>以天琉璃化作宝桥，<a id="a-Do"></a>散诸种种多摩罗叶细末香，<a id="a-Dp"></a>作如是言：<a id="a-Dq"></a>“惟愿如来行我桥上。<a id="a-Dr"></a>”天帝释亦为佛故，<a id="a-Ds"></a>以赤真珠化作宝桥，<a id="a-Dt"></a>以天种种栴檀一切宝末用散桥上，<a id="a-Du"></a>又以天缯七宝妙网而罗覆之，<a id="a-Dv"></a>覆已作如是言：<a id="a-Dw"></a>“惟愿如来行我桥上。<a id="a-Dx"></a>”如是四镇四大天王，<a id="a-Dy"></a>亦以珍琦天石藏宝，<a id="a-Dz"></a>为如来故化作宝桥，<a id="a-E0"></a>亦持细妙种种天衣覆于桥上，<a id="a-E1"></a>覆已作如是言：<a id="a-E2"></a>“惟愿如来，<a id="a-E3"></a>从我桥上上须弥山。<a id="a-E4"></a>”是时，<a id="a-E5"></a>四大阿修罗王并其眷属，<a id="a-E6"></a>为如来故，<a id="a-E7"></a>以其所出摩娑罗宝化作宝桥，<a id="a-E8"></a>持天金银细末之屑散于桥上，<a id="a-E9"></a>散已作如是言：<a id="a-EA"></a>“惟愿如来行我桥上。<a id="a-EB"></a>”</p>
  <p id="aEC">尔时，<a id="a-ED"></a>世尊为彼一切梵、<a id="a-EE"></a>释、<a id="a-EF"></a>四镇及阿修罗、<a id="a-EG"></a>诸天王等，<a id="a-EH"></a>以怜愍故一时化作八佛如来，<a id="a-EI"></a>三十二相、<a id="a-EJ"></a>八十种好无有殊异，<a id="a-EK"></a>八部四众菩萨声闻围绕导从。<a id="a-EL"></a>彼一切天、<a id="a-EM"></a>阿修罗等，<a id="a-EN"></a>如是大设诸庄严已，<a id="a-EO"></a>时佛世尊即上宝桥升须弥顶，<a id="a-EP"></a>或余处起，<a id="a-EQ"></a>或余处去。<a id="a-ER"></a>彼八如来身大明耀，<a id="a-ES"></a>一一佛身皆放光明，<a id="a-ET"></a>如百千亿日月之光一时照明。<a id="a-EU"></a>如是八佛放身光已，<a id="a-EV"></a>时诸龙众一切皆在此佉罗山圣人处所集聚而住。<a id="a-EW"></a>诸龙见已一切怪言：<a id="a-EX"></a>“此是何处八大护世，<a id="a-EY"></a>今来依止于须弥山？<a id="a-EZ"></a>”</p>
  <p id="aEa">尔时，<a id="a-Eb"></a>难陀、<a id="a-Ec"></a>优波难陀龙王作如是言：<a id="a-Ed"></a>“此是梵天一切欲色围绕而住，<a id="a-Ee"></a>一切天中最为殊胜到智慧岸，<a id="a-Ef"></a>怜愍我等故来至此。<a id="a-Eg"></a>今一切龙若欲得出此苦狱者皆可礼敬。<a id="a-Eh"></a>”</p>
  <p id="aEi">是时，<a id="a-Ej"></a>阿那婆蹋多龙王作如是言：<a id="a-Ek"></a>“此非梵天，<a id="a-El"></a>乃是魔王，<a id="a-Em"></a>于欲界中威力自在，<a id="a-En"></a>愍我等故，<a id="a-Eo"></a>妻子眷属皆悉围绕。<a id="a-Ep"></a>为欲界中一切众生脱于怖畏，<a id="a-Eq"></a>故来是中救我龙厄。<a id="a-Er"></a>”</p>
  <p id="aEs">时，<a id="a-Et"></a>地利致色龙王作如是言：<a id="a-Eu"></a>“此非魔王，<a id="a-Ev"></a>乃是欲界他化等天故来此中，<a id="a-Ew"></a>欲令一切诸龙解脱。<a id="a-Ex"></a>”</p>
  <p id="aEy">尔时，<a id="a-Ez"></a>众中一切龙王皆发大声，<a id="a-F0"></a>作如是言：<a id="a-F1"></a>“愿诸天等，<a id="a-F2"></a>与我解脱，<a id="a-F3"></a>与我解脱，<a id="a-F4"></a>施我安乐，<a id="a-F5"></a>令我早得出于地狱。<a id="a-F6"></a>”</p>
  <p id="aF7">时，<a id="a-F8"></a>娑伽罗龙王复作是言：<a id="a-F9"></a>“彼非兜率化自乐等，<a id="a-FA"></a>此是天主释提桓因所放光明，<a id="a-FB"></a>照于欲界及四天下，<a id="a-FC"></a>观彼一切四域众生乐于善法。<a id="a-FD"></a>汝等一切起慈悲心，<a id="a-FE"></a>更勿生瞋，<a id="a-FF"></a>于彼天所求乞解脱速离此苦。<a id="a-FG"></a>”</p>
  <p id="aFH">时，<a id="a-FI"></a>善住龙王作如是言：<a id="a-FJ"></a>“此非帝释，<a id="a-FK"></a>乃是一切诸色界天，<a id="a-FL"></a>舍于禅乐从彼下来，<a id="a-FM"></a>欲雨法雨与众生乐。<a id="a-FN"></a>汝诸龙等一切至心礼拜乞救。<a id="a-FO"></a>”</p>
  <p id="aFP">时，<a id="a-FQ"></a>毗昌伽苏脂龙王复作是言：<a id="a-FR"></a>“此非色天神通力来，<a id="a-FS"></a>是四天王毗沙门等，<a id="a-FT"></a>为护四方各各自将眷属而来，<a id="a-FU"></a>欲除罪恶诸众生故。<a id="a-FV"></a>”</p>
  <p id="aFW">尔时，<a id="a-FX"></a>宝护龙王复作是言：<a id="a-FY"></a>“此非四天王，<a id="a-FZ"></a>我见染衣、<a id="a-Fa"></a>剃除须发、<a id="a-Fb"></a>身服袈裟、<a id="a-Fc"></a>相好端然、<a id="a-Fd"></a>盛德自在，<a id="a-Fe"></a>为诸天人之所瞻仰，<a id="a-Ff"></a>恭敬供养合掌围绕，<a id="a-Fg"></a>如日月天星宿遍绕。<a id="a-Fh"></a>此八大圣皆悉显赫，<a id="a-Fi"></a>坚固照明身紫金光，<a id="a-Fj"></a>三十二相慈悲一切，<a id="a-Fk"></a>于三界中得受供养。<a id="a-Fl"></a>”</p>
  <p id="aFm">尔时，<a id="a-Fn"></a>毗昌伽苏脂龙王更如是言：<a id="a-Fo"></a>“真实导师我亲见来，<a id="a-Fp"></a>能救能护一切众生，<a id="a-Fq"></a>能竭苦海，<a id="a-Fr"></a>能于此狱与解脱乐，<a id="a-Fs"></a>今近住此须弥山顶。<a id="a-Ft"></a>”</p>
  <p id="aFu">如是世尊神通力故，<a id="a-Fv"></a>此须弥顶忽更广阔，<a id="a-Fw"></a>八十四百千踰阇那。<a id="a-Fx"></a>尔时欲色一切诸天，<a id="a-Fy"></a>各欲供养于如来故，<a id="a-Fz"></a>为佛造作七宝阶桥，<a id="a-G0"></a>楼阁梯橙次第节级，<a id="a-G1"></a>乃至上到阿迦腻吒天，<a id="a-G2"></a>各以种种不可思议天杂琉璃罗网校饰，<a id="a-G3"></a>犹如宝盖巧妙少双，<a id="a-G4"></a>一切众生见无厌足，<a id="a-G5"></a>无量百千种种珍宝以用庄严，<a id="a-G6"></a>种种天衣、<a id="a-G7"></a>种种璎珞、<a id="a-G8"></a>种种伞盖、<a id="a-G9"></a>缯彩幢幡、<a id="a-GA"></a>蠡鼓钟铃、<a id="a-GB"></a>华香伎乐，<a id="a-GC"></a>如是供养遍满虚空。</p>
  <p id="aGD">尔时，<a id="a-GE"></a>世尊告帝释言：<a id="a-GF"></a>“天主，<a id="a-GG"></a>如是三千大千世界娑婆刹土，<a id="a-GH"></a>一切诸佛并大菩萨摩诃萨、<a id="a-GI"></a>大阿罗汉、<a id="a-GJ"></a>大仙圣人，<a id="a-GK"></a>及乐福德大力魔王，<a id="a-GL"></a>种种色欲天、<a id="a-GM"></a>龙、<a id="a-GN"></a>夜叉、<a id="a-GO"></a>人非人等，<a id="a-GP"></a>于此三千大千刹住受用皆讫。<a id="a-GQ"></a>如是，<a id="a-GR"></a>帝释，<a id="a-GS"></a>此须弥山，<a id="a-GT"></a>如来世尊、<a id="a-GU"></a>十方佛刹诸来菩萨、<a id="a-GV"></a>大阿罗汉、<a id="a-GW"></a>一切圣人，<a id="a-GX"></a>乐福魔王、<a id="a-GY"></a>大德诸天，<a id="a-GZ"></a>乃至于龙、<a id="a-Ga"></a>夜叉、<a id="a-Gb"></a>罗刹、<a id="a-Gc"></a>人及非人，<a id="a-Gd"></a>此须弥山皆悉停住。<a id="a-Ge"></a>汝诸天等，<a id="a-Gf"></a>当来世中多得势力。<a id="a-Gg"></a>”</p>
  <p id="aGh">时，<a id="a-Gi"></a>天帝释白佛言：<a id="a-Gj"></a>“若佛如来怜愍我者，<a id="a-Gk"></a>如是受用神通力作，<a id="a-Gl"></a>及此三千大千世界娑婆刹中所有菩萨、<a id="a-Gm"></a>大阿罗汉、<a id="a-Gn"></a>大梵、<a id="a-Go"></a>魔王、<a id="a-Gp"></a>他化乐天、<a id="a-Gq"></a>诸帝释天，<a id="a-Gr"></a>乃至于此娑婆世界所有天王、<a id="a-Gs"></a>龙王、<a id="a-Gt"></a>夜叉王、<a id="a-Gu"></a>乾闼婆王、<a id="a-Gv"></a>阿修罗王、<a id="a-Gw"></a>迦娄罗王、<a id="a-Gx"></a>紧那罗王、<a id="a-Gy"></a>摩睺罗伽王，<a id="a-Gz"></a>复有大力福德众生，<a id="a-H0"></a>天中圣人、<a id="a-H1"></a>人中圣人，<a id="a-H2"></a>一切皆来供养佛故，<a id="a-H3"></a>见于佛故，<a id="a-H4"></a>礼拜佛故，<a id="a-H5"></a>听于法故。<a id="a-H6"></a>如是等众，<a id="a-H7"></a>此须弥山若受用者，<a id="a-H8"></a>我于当来增大胜乐，<a id="a-H9"></a>得大安隐。<a id="a-HA"></a>”</p>
  <p id="aHB">尔时，<a id="a-HC"></a>世尊受帝释天于彼中住，<a id="a-HD"></a>端坐正念，<a id="a-HE"></a>熙怡微笑。<a id="a-HF"></a>笑已，<a id="a-HG"></a>口中出种种光，<a id="a-HH"></a>青色、<a id="a-HI"></a>黄色、<a id="a-HJ"></a>赤色、<a id="a-HK"></a>白色、<a id="a-HL"></a>紫玻瓈色，<a id="a-HM"></a>照此三千大千佛刹之中，<a id="a-HN"></a>百亿魔王宫、<a id="a-HO"></a>百亿帝释宫、<a id="a-HP"></a>百亿梵天宫、<a id="a-HQ"></a>百亿一切诸天王宫、<a id="a-HR"></a>百亿阿修罗王宫、<a id="a-HS"></a>百亿圣人牟尼住处。<a id="a-HT"></a>是一切光如是照已，<a id="a-HU"></a>如上所说一切福德大力魔王，<a id="a-HV"></a>乃至圣人一切惊觉，<a id="a-HW"></a>各各寻光乘神通力，<a id="a-HX"></a>如一念顷来到于此须弥山顶。</p>
  <p id="aHY">尔时，<a id="a-HZ"></a>世尊现神光已，<a id="a-Ha"></a>告帝释言：<a id="a-Hb"></a>“天主，<a id="a-Hc"></a>如是三千大千世界一佛刹中，<a id="a-Hd"></a>则有百亿须弥山王。<a id="a-He"></a>是时一切诸须弥中，<a id="a-Hf"></a>此须弥山最尊最胜。<a id="a-Hg"></a>何以故？<a id="a-Hh"></a>我及天人一切大集在此受用度诸龙故。<a id="a-Hi"></a>”</p>
  <p id="aHj">说此语时，<a id="a-Hk"></a>无量百亿帝释天等，<a id="a-Hl"></a>一切梵王皆大欢喜。<a id="a-Hm"></a>如是如来神通力故，<a id="a-Hn"></a>时四龙王皆得从彼圣人住处而出，<a id="a-Ho"></a>既得出已各还自方。<a id="a-Hp"></a>如是娑伽罗龙王，<a id="a-Hq"></a>还于南方大海岸中，<a id="a-Hr"></a>复其本身大如须弥，<a id="a-Hs"></a>乃至举头到帝释宫自见于佛。<a id="a-Ht"></a>如是西方护宝龙王，<a id="a-Hu"></a>北方毗昌伽苏脂龙王，<a id="a-Hv"></a>东方苏摩呼嚧叉龙王，<a id="a-Hw"></a>各还大海于旧宫中悉复本形，<a id="a-Hx"></a>乃至如前须弥山头自来见佛所。<a id="a-Hy"></a>余无量那由他百千万亿，<a id="a-Hz"></a>犹在彼处不能得出，<a id="a-I0"></a>时一切龙向大圣人如是称说：<a id="a-I1"></a>“愿救济我！<a id="a-I2"></a>愿救济我！<a id="a-I3"></a>于此狱中令速解脱。<a id="a-I4"></a>”</p>
  <p id="aI5">尔时，<a id="a-I6"></a>难陀、<a id="a-I7"></a>优波难陀二龙王等，<a id="a-I8"></a>从佉罗山圣人住处，<a id="a-I9"></a>各以自身依须弥山，<a id="a-IA"></a>化作大桥拄帝释宫，<a id="a-IB"></a>作如是言：<a id="a-IC"></a>“惟愿如来踏此桥上，<a id="a-ID"></a>从须弥顶下佉罗坻圣人处坐，<a id="a-IE"></a>为一切龙归依说法。<a id="a-IF"></a>”</p>
  <p id="aIG">时，<a id="a-IH"></a>帝释天如是念言：<a id="a-II"></a>“此龙身涩毒气皮粗，<a id="a-IJ"></a>或伤如来足不安隐。<a id="a-IK"></a>”作是念已，<a id="a-IL"></a>即以天服覆于龙身，<a id="a-IM"></a>又持天中牛头栴檀、<a id="a-IN"></a>优罗伽娑罗栴檀、<a id="a-IO"></a>多摩跋香，<a id="a-IP"></a>此三种香及以天华种种屑末，<a id="a-IQ"></a>散于桥上并蔽龙身。<a id="a-IR"></a>时，<a id="a-IS"></a>佉罗坻牟尼住处，<a id="a-IT"></a>以佛力故更增广博，<a id="a-IU"></a>八十四亿那由他百千踰阇。<a id="a-IV"></a>彼处广已，<a id="a-IW"></a>大梵天王以天金银化作师子须弥宝座，<a id="a-IX"></a>种种庄严幡华帐盖而安置之。<a id="a-IY"></a>尔时，<a id="a-IZ"></a>一切诸龙王等闻是语已，<a id="a-Ia"></a>各白佛言：<a id="a-Ib"></a>“世尊，<a id="a-Ic"></a>惟愿怜愍救我等苦。<a id="a-Id"></a>”</p>
  <p id="aIe">佛言：<a id="a-If"></a>“龙王，<a id="a-Ig"></a>汝等先应至心念佛，<a id="a-Ih"></a>我当救之。<a id="a-Ii"></a>”</p>
  <p id="aIj">尔时，<a id="a-Ik"></a>世尊在须弥顶，<a id="a-Il"></a>告于长老憍陈如言：<a id="a-Im"></a>“憍陈如，<a id="a-In"></a>诸佛境界奋迅神通加被之力如是说法，<a id="a-Io"></a>及此一切三千大千娑婆世界佛刹之中，<a id="a-Ip"></a>所有一切无量众生，<a id="a-Iq"></a>彼诸众生闻我说法能听受者。<a id="a-Ir"></a>憍陈如，<a id="a-Is"></a>一切诸法悉皆无常，<a id="a-It"></a>一切诸法生住无常。<a id="a-Iu"></a>何以故？<a id="a-Iv"></a>生因缘故，<a id="a-Iw"></a>如眼识生、<a id="a-Ix"></a>生已住、<a id="a-Iy"></a>住已念、<a id="a-Iz"></a>念更生，<a id="a-J0"></a>此即是苦，<a id="a-J1"></a>是生因缘，<a id="a-J2"></a>即是苦生，<a id="a-J3"></a>即是痈疮，<a id="a-J4"></a>即是一切十二有支，<a id="a-J5"></a>即是生老病死因缘，<a id="a-J6"></a>如是念念生灭。<a id="a-J7"></a>如眼因缘，<a id="a-J8"></a>耳、<a id="a-J9"></a>鼻、<a id="a-JA"></a>舌、<a id="a-JB"></a>身亦复如是。<a id="a-JC"></a>憍陈如，<a id="a-JD"></a>住虽暂有灭更渐生，<a id="a-JE"></a>此譬如[穴/忽]，<a id="a-JF"></a>此生住缘，<a id="a-JG"></a>此苦因缘，<a id="a-JH"></a>有此百种老病及死，<a id="a-JI"></a>如是展转渐生因缘，<a id="a-JJ"></a>眼见造业，<a id="a-JK"></a>随见随念，<a id="a-JL"></a>随念随造，<a id="a-JM"></a>所造生死因缘无穷。<a id="a-JN"></a>憍陈如，<a id="a-JO"></a>如眼寂灭，<a id="a-JP"></a>光灭没故不见众色，<a id="a-JQ"></a>如彼日没窗中不见，<a id="a-JR"></a>若因缘灭一切患灭，<a id="a-JS"></a>十二有支一切寂灭，<a id="a-JT"></a>生死寂灭如日没缘，<a id="a-JU"></a>耳、<a id="a-JV"></a>鼻、<a id="a-JW"></a>舌、<a id="a-JX"></a>身亦复如是。<a id="a-JY"></a>憍陈如，<a id="a-JZ"></a>如心寂灭所缘亦灭，<a id="a-Ja"></a>此[穴/忽]因缘如本不生，<a id="a-Jb"></a>一切万法亦复如是，<a id="a-Jc"></a>此名苦灭一切患灭，<a id="a-Jd"></a>十二有支一切寂灭，<a id="a-Je"></a>究竟生死尽诸有边亦复如是。</p>
  <p id="aJf">“憍陈如，<a id="a-Jg"></a>众生不知眼之生灭，<a id="a-Jh"></a>随逐耳、<a id="a-Ji"></a>鼻、<a id="a-Jj"></a>舌、<a id="a-Jk"></a>身所染，<a id="a-Jl"></a>是故流转于五道中。<a id="a-Jm"></a>我之圣法能离生死过于彼岸，<a id="a-Jn"></a>是故如来为断一切眼生灭故而演说法，<a id="a-Jo"></a>亦为说苦断苦行法，<a id="a-Jp"></a>一切苦中得尽其底。<a id="a-Jq"></a>是故如来得此法已，<a id="a-Jr"></a>是一切天、<a id="a-Js"></a>梵中大梵、<a id="a-Jt"></a>天中大天、<a id="a-Ju"></a>人中大人、<a id="a-Jv"></a>沙门中大沙门、<a id="a-Jw"></a>婆罗门中大婆罗门、<a id="a-Jx"></a>大慈悲中大悲最胜、<a id="a-Jy"></a>无上之尊为大丈夫，<a id="a-Jz"></a>已度生死流转彼岸，<a id="a-K0"></a>一切世中最胜檀那、<a id="a-K1"></a>昙摩、<a id="a-K2"></a>僧琰摩。<a id="a-K3"></a>何者檀那？<a id="a-K4"></a>所谓舍施，<a id="a-K5"></a>乃至头目手足、<a id="a-K6"></a>所须肢节皆悉能舍，<a id="a-K7"></a>况复余物！<a id="a-K8"></a>此名檀那。<a id="a-K9"></a>何者昙摩？<a id="a-KA"></a>清净持戒，<a id="a-KB"></a>乃至人来索头与头，<a id="a-KC"></a>心不瞋忿慈悲不失，<a id="a-KD"></a>是名昙摩。<a id="a-KE"></a>何者僧琰摩？<a id="a-KF"></a>不舍六根一心禅定，<a id="a-KG"></a>一切福德言语诵持忆念不忘，<a id="a-KH"></a>此二思量思念已修，<a id="a-KI"></a>此二种名僧琰摩。<a id="a-KJ"></a>一切众生平等心法，<a id="a-KK"></a>若我舍法，<a id="a-KL"></a>昙摩、<a id="a-KM"></a>檀那及僧琰摩，<a id="a-KN"></a>四梵行法、<a id="a-KO"></a>圣八正道，<a id="a-KP"></a>如是之法慈心熏故，<a id="a-KQ"></a>此一切法于无量劫慈心修故，<a id="a-KR"></a>如我所得一切诸法，<a id="a-KS"></a>于众生中广演宣说，<a id="a-KT"></a>亦作导师悲怜众生开解其意，<a id="a-KU"></a>演说此事无所缺减。<a id="a-KV"></a>汝等今者，<a id="a-KW"></a>应当一心信受奉持学习诸禅，<a id="a-KX"></a>种种兰若，<a id="a-KY"></a>或林树下，<a id="a-KZ"></a>或复冢间，<a id="a-Ka"></a>种种山岩崖岸中住，<a id="a-Kb"></a>于彼坐禅为尽生死故，<a id="a-Kc"></a>勤大精进，<a id="a-Kd"></a>身心不倦，<a id="a-Ke"></a>莫作下心，<a id="a-Kf"></a>无所成故死时悔恼。<a id="a-Kg"></a>此我一切所教之法，<a id="a-Kh"></a>如是说已，<a id="a-Ki"></a>此娑婆界三千大千佛刹之中百亿四天下、<a id="a-Kj"></a>一四天下，<a id="a-Kk"></a>则有无量亿那由他百千众生，<a id="a-Kl"></a>彼诸众生种种善根福德具足，<a id="a-Km"></a>或得陀罗尼，<a id="a-Kn"></a>或得于忍，<a id="a-Ko"></a>或得法眼，<a id="a-Kp"></a>或得须陀洹乃至阿罗汉，<a id="a-Kq"></a>或有众生，<a id="a-Kr"></a>地狱、<a id="a-Ks"></a>畜生、<a id="a-Kt"></a>饿鬼等中，<a id="a-Ku"></a>余报恶业悉得尽灭，<a id="a-Kv"></a>如是夜叉、<a id="a-Kw"></a>贫穷因缘一切皆尽而得大富，<a id="a-Kx"></a>或有众生人中贫穷恶业报尽，<a id="a-Ky"></a>及诸恶病皆得除愈，<a id="a-Kz"></a>狱禁众生皆蒙解脱。<a id="a-L0"></a>”</p>
  <p id="aL1">尔时，<a id="a-L2"></a>娑伽罗龙王即于佛前，<a id="a-L3"></a>说偈赞叹：</p>
  <p id="aL4">“真金离垢满月面，<a id="a-L5"></a>　清净行具最胜田，</p>
  <p id="aL6">三界天人龙中尊，<a id="a-L7"></a>　能去众生浊垢恼。</p>
  <p id="aL8">施戒忍辱及精进，<a id="a-L9"></a>　成就真实平等心，</p>
  <p id="aLA">解脱诸龙施安乐，<a id="a-LB"></a>　忆念往昔誓愿力。</p>
  <p id="aLC">慈悲久修众业行，<a id="a-LD"></a>　坚固胜彼诸众生，</p>
  <p id="aLE">如是备受众苦辛，<a id="a-LF"></a>　不忘彼龙诸所恼。</p>
  <p id="aLG">种种流转得越度，<a id="a-LH"></a>　出过生死海彼岸，</p>
  <p id="aLI">自身解脱济群生，<a id="a-LJ"></a>　智水洗龙使清净。<a id="a-LK"></a>”</p>
  <p data-pb></p>
  <h2 id="aLL">三归济龙品第十二之一</h2>
  <p id="aLM">尔时，<a id="a-LN"></a>空中自然而雨种种香华、<a id="a-LO"></a>种种宝衣、<a id="a-LP"></a>种种音乐、<a id="a-LQ"></a>种种歌舞充满虚空，<a id="a-LR"></a>一切天、<a id="a-LS"></a>龙、<a id="a-LT"></a>夜叉、<a id="a-LU"></a>罗刹及阿修罗悉皆恭敬。</p>
  <p id="aLV">尔时，<a id="a-LW"></a>世尊与诸大众菩萨、<a id="a-LX"></a>声闻，<a id="a-LY"></a>左右围绕前后随从，<a id="a-LZ"></a>从须弥顶蹈龙身桥，<a id="a-La"></a>下佉罗坻圣人住处，<a id="a-Lb"></a>梵天所敷宝师子座，<a id="a-Lc"></a>坐于彼座。<a id="a-Ld"></a>时，<a id="a-Le"></a>虚空中一切天、<a id="a-Lf"></a>龙、<a id="a-Lg"></a>夜叉、<a id="a-Lh"></a>罗刹，<a id="a-Li"></a>并阿修罗、<a id="a-Lj"></a>紧那罗等各设供养，<a id="a-Lk"></a>种种香末、<a id="a-Ll"></a>种种华香、<a id="a-Lm"></a>种种宝衣以散佛上，<a id="a-Ln"></a>右绕三匝礼已而坐。</p>
  <p id="aLo">尔时，<a id="a-Lp"></a>娑伽罗龙王白佛言：<a id="a-Lq"></a>“世尊，<a id="a-Lr"></a>何因缘故，<a id="a-Ls"></a>我等一切在龙中生？<a id="a-Lt"></a>”</p>
  <p id="aLu">佛言：<a id="a-Lv"></a>“龙王，<a id="a-Lw"></a>谛听！<a id="a-Lx"></a>谛听！<a id="a-Ly"></a>我今为王分别广说，<a id="a-Lz"></a>有十种业来生龙中。<a id="a-M0"></a>何者为十？<a id="a-M1"></a>有诸众生行六波罗蜜，<a id="a-M2"></a>欲得阿耨多罗三藐三菩提觉，<a id="a-M3"></a>亦愿欲得无恶障碍，<a id="a-M4"></a>或复欲得多修布施，<a id="a-M5"></a>以时舍施愿因缘故来生龙中。<a id="a-M6"></a>复次，<a id="a-M7"></a>龙王，<a id="a-M8"></a>或有众生于大乘中修行舍施，<a id="a-M9"></a>福德果报因缘故愿生龙中。<a id="a-MA"></a>复次，<a id="a-MB"></a>龙王，<a id="a-MC"></a>或有众生为阿耨多罗三藐三菩提故行于布施，<a id="a-MD"></a>福报虽多不能清净，<a id="a-ME"></a>怖畏地狱、<a id="a-MF"></a>饿鬼、<a id="a-MG"></a>畜生中因缘故愿生龙中。<a id="a-MH"></a>复次，<a id="a-MI"></a>龙王，<a id="a-MJ"></a>有诸众生欲行阿耨多罗三藐三菩提时，<a id="a-MK"></a>生高心大慢力因缘故愿生龙中。<a id="a-ML"></a>复次，<a id="a-MM"></a>龙王，<a id="a-MN"></a>有诸众生发菩提愿行阿耨多罗三藐三菩提时，<a id="a-MO"></a>多生瞋恚恨他众生，<a id="a-MP"></a>以瞋忿向彼地狱、<a id="a-MQ"></a>饿鬼、<a id="a-MR"></a>畜生因缘故长起瞋忿，<a id="a-MS"></a>如是死已愿生龙中。<a id="a-MT"></a>复次，<a id="a-MU"></a>龙王，<a id="a-MV"></a>有诸众生求于小乘，<a id="a-MW"></a>欲得福田觅圣人中，<a id="a-MX"></a>舍布施报福德供养，<a id="a-MY"></a>如是因缘自愿力故来生龙中。<a id="a-MZ"></a>复次，<a id="a-Ma"></a>龙王，<a id="a-Mb"></a>有诸众生嫉妒慢故，<a id="a-Mc"></a>彼业因缘来生龙中。<a id="a-Md"></a>复次，<a id="a-Me"></a>龙王，<a id="a-Mf"></a>有诸众生多起憍慢饶于语言，<a id="a-Mg"></a>以彼自业来生龙中。<a id="a-Mh"></a>复次，<a id="a-Mi"></a>龙王，<a id="a-Mj"></a>有诸众生不信佛法僧宝，<a id="a-Mk"></a>又不供给和尚阿阇梨及余大德，<a id="a-Ml"></a>又不供养父母二亲，<a id="a-Mm"></a>于中种种瞋忿毒心爱憎憍慢痴因缘故，<a id="a-Mn"></a>于福田中邪错行故，<a id="a-Mo"></a>以是业缘来生龙中。<a id="a-Mp"></a>复次，<a id="a-Mq"></a>龙王，<a id="a-Mr"></a>有诸众生种种痴慢恶业力多，<a id="a-Ms"></a>福德力少，<a id="a-Mt"></a>心怖畏故愿生龙中。<a id="a-Mu"></a>复次，<a id="a-Mv"></a>龙王，<a id="a-Mw"></a>有诸众生妄语、<a id="a-Mx"></a>两舌、<a id="a-My"></a>恶口无慈，<a id="a-Mz"></a>此三业缘故而生龙中。<a id="a-N0"></a>”</p>
  <p id="aN1">佛言：<a id="a-N2"></a>“龙王，<a id="a-N3"></a>以此十种业因缘故来龙中生。<a id="a-N4"></a>复次，<a id="a-N5"></a>龙王，<a id="a-N6"></a>复有三业因缘而生龙中。<a id="a-N7"></a>何等为三？<a id="a-N8"></a>有诸众生，<a id="a-N9"></a>坚固恶业造身口意，<a id="a-NA"></a>彼业熟故生地狱中经无量劫，<a id="a-NB"></a>受大极苦难得解脱。<a id="a-NC"></a>虽免大业，<a id="a-ND"></a>小业未尽生于龙中，<a id="a-NE"></a>或畜生中，<a id="a-NF"></a>或饿鬼中，<a id="a-NG"></a>以此三恶业因缘故来生龙中。<a id="a-NH"></a>”</p>
  <p id="aNI">时，<a id="a-NJ"></a>娑伽罗龙复白佛言：<a id="a-NK"></a>“如是，<a id="a-NL"></a>世尊，<a id="a-NM"></a>而此龙中或有诸龙所受乐报犹如诸天，<a id="a-NN"></a>或有余龙受乐如人，<a id="a-NO"></a>有如饿鬼、<a id="a-NP"></a>如畜生者，<a id="a-NQ"></a>或有余龙如地狱中受大辛苦。<a id="a-NR"></a>”</p>
  <p id="aNS">说是事已，<a id="a-NT"></a>时娑伽罗大龙王子名青莲华面，<a id="a-NU"></a>前白佛言：<a id="a-NV"></a>“世尊，<a id="a-NW"></a>我何恶业罪因缘故来生龙中，<a id="a-NX"></a>身大端正，<a id="a-NY"></a>所有色触或复衣裳及坐卧处，<a id="a-NZ"></a>于一切时我身受用犹如火烧，<a id="a-Na"></a>常无衣服赤体而行？<a id="a-Nb"></a>如我父王乐受最胜，<a id="a-Nc"></a>如转轮王果报不异。<a id="a-Nd"></a>”</p>
  <p id="aNe">佛言：<a id="a-Nf"></a>“华面，<a id="a-Ng"></a>谛听！<a id="a-Nh"></a>谛听！<a id="a-Ni"></a>善思念之，<a id="a-Nj"></a>今当为汝说于本事。<a id="a-Nk"></a>乃往过去三十一劫，<a id="a-Nl"></a>有佛世尊名曰尸弃多陀阿伽度阿罗诃三藐三佛陀。<a id="a-Nm"></a>时彼世中，<a id="a-Nn"></a>有王名曰裴多富沙。<a id="a-No"></a>彼富沙王，<a id="a-Np"></a>于三月中供养彼佛并及无量百千须陀洹、<a id="a-Nq"></a>斯陀含、<a id="a-Nr"></a>阿那含、<a id="a-Ns"></a>阿罗汉并大菩萨摩诃萨众，<a id="a-Nt"></a>以种种衣服饮食汤药而供给之至心听法，<a id="a-Nu"></a>既闻法已即发阿耨多罗三藐三菩提心。<a id="a-Nv"></a>如是三月设供养已，<a id="a-Nw"></a>彼富沙王，<a id="a-Nx"></a>为尸弃佛及余众僧造立寺舍，<a id="a-Ny"></a>施种种衣、<a id="a-Nz"></a>饮食、<a id="a-O0"></a>汤药、<a id="a-O1"></a>床卧、<a id="a-O2"></a>被褥具足丰饶。<a id="a-O3"></a>彼富沙王第一太子，<a id="a-O4"></a>名裴多娑树帝。<a id="a-O5"></a>彼娑树帝见佛闻法，<a id="a-O6"></a>于流转中生大怖畏，<a id="a-O7"></a>从父王边礼拜咨启，<a id="a-O8"></a>请欲就佛愿求出家。<a id="a-O9"></a>王报子言：<a id="a-OA"></a>‘欲往随意，<a id="a-OB"></a>任汝出家。<a id="a-OC"></a>’既出家已，<a id="a-OD"></a>又白父言：<a id="a-OE"></a>‘我欲父王寺上停止。<a id="a-OF"></a>’富沙王言：<a id="a-OG"></a>‘亦随汝意。<a id="a-OH"></a>’住彼寺中。<a id="a-OI"></a>时尸弃佛众僧弟子，<a id="a-OJ"></a>在彼寺中坐卧受用敷啖饮食，<a id="a-OK"></a>彼富沙子裴多树帝妒嫉心生，<a id="a-OL"></a>忿彼旧住佛弟子众恒瞋骂之。<a id="a-OM"></a>时，<a id="a-ON"></a>彼众僧被瞋骂已悉皆离寺，<a id="a-OO"></a>彼娑树帝见僧去已生欢喜心，<a id="a-OP"></a>即自念言：<a id="a-OQ"></a>‘彼去者好，<a id="a-OR"></a>我大安隐！<a id="a-OS"></a>’众僧去已，<a id="a-OT"></a>时娑树帝恣用寺内衣服饮食，<a id="a-OU"></a>有余人来即不听住。<a id="a-OV"></a>彼娑树帝具造如是诸恶业已，<a id="a-OW"></a>命终之后生大地狱中，<a id="a-OX"></a>经无量千万那由他岁受诸火烧；<a id="a-OY"></a>地狱得脱生饿鬼中，<a id="a-OZ"></a>复经无量百千万岁而受辛苦；<a id="a-Oa"></a>饿鬼中死还堕地狱，<a id="a-Ob"></a>脱地狱已生饿鬼中，<a id="a-Oc"></a>如是经由三十一劫。<a id="a-Od"></a>汝等诸龙，<a id="a-Oe"></a>谛听！<a id="a-Of"></a>谛受！<a id="a-Og"></a>其娑树帝于流转中，<a id="a-Oh"></a>具足如是受诸辛苦。<a id="a-Oi"></a>”</p>
  <p id="aOj">佛言：<a id="a-Ok"></a>“华面，<a id="a-Ol"></a>彼娑树帝者岂异人乎？<a id="a-Om"></a>即汝身是也。<a id="a-On"></a>乃往过去恶业因缘故生大地狱、<a id="a-Oo"></a>饿鬼、<a id="a-Op"></a>畜生轮转受苦，<a id="a-Oq"></a>经是三十一大劫中备受众苦未曾暂舍，<a id="a-Or"></a>余残业故来生龙中受是恶报。<a id="a-Os"></a>”</p>
  <p id="aOt">时，<a id="a-Ou"></a>华面龙闻是语已大声啼哭，<a id="a-Ov"></a>举身自投，<a id="a-Ow"></a>四支布地，<a id="a-Ox"></a>礼拜白佛作如是言：<a id="a-Oy"></a>“我今至心从佛忏悔，<a id="a-Oz"></a>我大痴惑、<a id="a-P0"></a>大慢愚曚！<a id="a-P1"></a>不解方便差别好恶造是罪业，<a id="a-P2"></a>低头合掌至心发露不敢覆藏。<a id="a-P3"></a>如来世尊，<a id="a-P4"></a>我今至诚入于骨髓，<a id="a-P5"></a>归佛、<a id="a-P6"></a>归法、<a id="a-P7"></a>归比丘僧，<a id="a-P8"></a>从今发意乃至寿尽，<a id="a-P9"></a>于是时中作优婆塞！<a id="a-PA"></a>”</p>
  <p id="aPB">佛言：<a id="a-PC"></a>“善哉！<a id="a-PD"></a>善哉！<a id="a-PE"></a>善男子，<a id="a-PF"></a>汝今有于地狱、<a id="a-PG"></a>饿鬼、<a id="a-PH"></a>恶道业报，<a id="a-PI"></a>如是至心归依我者得尽彼业。<a id="a-PJ"></a>此中死已值弥勒佛得于人身，<a id="a-PK"></a>于弥勒佛法中出家证罗汉果。<a id="a-PL"></a>”</p>
  <p id="aPM">佛言：<a id="a-PN"></a>“华面，<a id="a-PO"></a>莫更狐疑，<a id="a-PP"></a>时彼裴多富沙人王，<a id="a-PQ"></a>于三月中以种种资生供养尸弃如来，<a id="a-PR"></a>及诸菩萨、<a id="a-PS"></a>声闻众故今得此报，<a id="a-PT"></a>受娑伽罗大龙王身犹如天乐，<a id="a-PU"></a>三十一劫不生三恶，<a id="a-PV"></a>常生天人受如是报。<a id="a-PW"></a>彼亦为于阿耨多罗三藐三菩提行因缘故，<a id="a-PX"></a>来此龙中愿欲得生。<a id="a-PY"></a>”</p>
  <p id="aPZ">说是语时，<a id="a-Pa"></a>一切诸龙皆大懊恼悔往先咎，<a id="a-Pb"></a>悉于佛前至心供养。</p>
 </body>
</html>