<!doctype html>
<html id="z3IBTLWEi" data-ver="970">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">大乘大方等日藏经卷第二</h1>
  <h2 id="a2">陀罗尼品第二之一</h2>
  <p id="a3">尔时，<a id="a-4"></a>世尊共频婆娑罗王说是法时，<a id="a-5"></a>东方过无量无边恒河沙等诸佛国土，<a id="a-6"></a>有佛世界名无尽德，<a id="a-7"></a>佛号瞻波迦华色如来、<a id="a-8"></a>应供、<a id="a-9"></a>正遍知、<a id="a-A"></a>明行足、<a id="a-B"></a>善逝、<a id="a-C"></a>世间解、<a id="a-D"></a>无上士、<a id="a-E"></a>调御丈夫、<a id="a-F"></a>天人师、<a id="a-G"></a>佛世尊，<a id="a-H"></a>于今现在常说妙法教化众生。<a id="a-I"></a>彼有菩萨名日行藏，<a id="a-J"></a>仰观虚空，<a id="a-K"></a>见有无量无边阿僧祇菩萨摩诃萨众从东方来往趣西方，<a id="a-L"></a>复见西方有大光明，<a id="a-M"></a>是等菩萨寻光而去。<a id="a-N"></a>尔时，<a id="a-O"></a>日行藏菩萨见此事已，<a id="a-P"></a>即从座起顶礼佛足，<a id="a-Q"></a>恭敬合掌白佛言：<a id="a-R"></a>“世尊，<a id="a-S"></a>我见空中无量无边恒河沙等诸菩萨众，<a id="a-T"></a>从东方来往向西方，<a id="a-U"></a>复见西方有大光明。<a id="a-V"></a>以何因缘有此大光，<a id="a-W"></a>诸菩萨等寻光而去？<a id="a-X"></a>”</p>
  <p id="aY">尔时，<a id="a-Z"></a>瞻波迦华色佛告日行藏菩萨言：<a id="a-a"></a>“善男子，<a id="a-b"></a>西方过无量无边恒河沙等诸佛世界，<a id="a-c"></a>彼有世界名娑婆，<a id="a-d"></a>具足五浊。<a id="a-e"></a>其国有佛，<a id="a-f"></a>名释迦牟尼如来、<a id="a-g"></a>应供、<a id="a-h"></a>正遍知、<a id="a-i"></a>明行足、<a id="a-j"></a>善逝、<a id="a-k"></a>世间解、<a id="a-l"></a>无上士、<a id="a-m"></a>调御丈夫、<a id="a-n"></a>天人师、<a id="a-o"></a>佛世尊，<a id="a-p"></a>于彼世界召集大众，<a id="a-q"></a>以方便力广说三乘，<a id="a-r"></a>论议法门教化众生。<a id="a-s"></a>为令法母久住故，<a id="a-t"></a>为令三宝不断绝故，<a id="a-u"></a>为令法行常住故，<a id="a-v"></a>为令魔王失势力故，<a id="a-w"></a>为建立法幢故，<a id="a-x"></a>为令正法久住故，<a id="a-y"></a>以是因缘诸菩萨等集彼世界。<a id="a-z"></a>十方诸佛，<a id="a-10"></a>已于彼处说宝幢陀罗尼竟，<a id="a-11"></a>各还本土。<a id="a-12"></a>今释迦牟尼佛，<a id="a-13"></a>复于彼界为诸菩萨摩诃萨、<a id="a-14"></a>大阿罗汉一切大众，<a id="a-15"></a>演说三乘、<a id="a-16"></a>四无碍智、<a id="a-17"></a>四梵天行及四摄法，<a id="a-18"></a>娑婆世界地及虚空大众充满，<a id="a-19"></a>咸皆渴仰乐闻佛说。<a id="a-1A"></a>何以故？<a id="a-1B"></a>彼佛如来所说妙法犹如甘露，<a id="a-1C"></a>一切听者心无厌足。<a id="a-1D"></a>又以彼佛本愿因缘，<a id="a-1E"></a>十方佛刹诸菩萨众皆集其土。<a id="a-1F"></a>彼诸菩萨或有百劫修行者，<a id="a-1G"></a>乃至一生补处者，<a id="a-1H"></a>有于十八不共法中自能修习不由他悟者，<a id="a-1I"></a>有得自在无碍智慧方便具足者。<a id="a-1J"></a>是诸菩萨既集彼已，<a id="a-1K"></a>一切皆坐，<a id="a-1L"></a>以自善根方便力故入于三昧，<a id="a-1M"></a>入三昧已身放光明。<a id="a-1N"></a>有菩萨光如一灯者，<a id="a-1O"></a>有如山上烽火者，<a id="a-1P"></a>有如一日、<a id="a-1Q"></a>十日、<a id="a-1R"></a>百日、<a id="a-1S"></a>千日光者，<a id="a-1T"></a>有如无量千万日光明者。<a id="a-1U"></a>以彼菩萨力故，<a id="a-1V"></a>于大集所遍覆三千大千世界，<a id="a-1W"></a>为欲令彼娑婆世界福德庄严，<a id="a-1X"></a>四大滋味地转增胜，<a id="a-1Y"></a>众生受用增益身力，<a id="a-1Z"></a>得四念处，<a id="a-1a"></a>得大精进，<a id="a-1b"></a>远离悭贪能行布施，<a id="a-1c"></a>如净佛刹诸众生等，<a id="a-1d"></a>以是因缘诸菩萨众各各端坐，<a id="a-1e"></a>以自善根力入诸三昧放大光明。<a id="a-1f"></a>复有十方诸佛刹中菩萨摩诃萨未来集者，<a id="a-1g"></a>从禅定起见大光明，<a id="a-1h"></a>亦欲往诣娑婆世界，<a id="a-1i"></a>见释迦牟尼佛及大集众，<a id="a-1j"></a>恭敬礼拜听受妙法，<a id="a-1k"></a>欲闻日藏法行坏龙境界焰品一切众生恶业尽陀罗尼故。<a id="a-1l"></a>诸菩萨等欲集彼处，<a id="a-1m"></a>以自善根力入种种三昧，<a id="a-1n"></a>汝今亦可从禅定起诣彼世界。</p>
  <p id="a1o">“善男子，<a id="a-1p"></a>彼佛世界诸众生等，<a id="a-1q"></a>有种种恶多诸渴爱，<a id="a-1r"></a>为诸烦恼之所系缚，<a id="a-1s"></a>犹如厕猪乐处不净，<a id="a-1t"></a>诸女人等身体丑陋自谓端正，<a id="a-1u"></a>犹如醉人不自觉知，<a id="a-1v"></a>种种臭秽自言清净，<a id="a-1w"></a>两舌恶口远离实语，<a id="a-1x"></a>常乐淫欲行非梵行，<a id="a-1y"></a>实大愚痴现智慧相，<a id="a-1z"></a>心大悭贪现能施相，<a id="a-20"></a>心怀谄曲虚幻不实现质直相，<a id="a-21"></a>于他善事心生妒忌，<a id="a-22"></a>口言赞美心怀瞋嫉现慈忍相，<a id="a-23"></a>常乐破坏现和合相，<a id="a-24"></a>邪见偏多现正见相。<a id="a-25"></a>彼土众生有得禅定获身通者，<a id="a-26"></a>或有具足得五通者，<a id="a-27"></a>或有久修四禅定者，<a id="a-28"></a>如是智慧丈夫为诸女人之所惑乱，<a id="a-29"></a>心随染著为欲所使犹如僮仆，<a id="a-2A"></a>于一念顷退失是等诸妙功德，<a id="a-2B"></a>当堕恶道，<a id="a-2C"></a>以诸女人恶因缘故得如是罪。</p>
  <p id="a2D">“善男子，<a id="a-2E"></a>彼佛世界有如是等种种诸恶，<a id="a-2F"></a>汝今颇能往彼国不？<a id="a-2G"></a>我欲与欲。<a id="a-2H"></a>善男子，<a id="a-2I"></a>彼释迦牟尼佛，<a id="a-2J"></a>说日藏法行坏龙境界焰品尽一切众生恶业陀罗尼，<a id="a-2K"></a>我今说欲，<a id="a-2L"></a>所谓四谛顺忍陀罗尼，<a id="a-2M"></a>汝可持去。<a id="a-2N"></a>此陀罗尼有大势力，<a id="a-2O"></a>有大利益，<a id="a-2P"></a>能除一切欲贪、<a id="a-2Q"></a>色无色贪，<a id="a-2R"></a>能除我慢、<a id="a-2S"></a>大慢、<a id="a-2T"></a>增上慢，<a id="a-2U"></a>能除一切不净资生，<a id="a-2V"></a>能除一切恶贪、<a id="a-2W"></a>种种戏笑及诸歌舞无利益事，<a id="a-2X"></a>能尽一切我见、<a id="a-2Y"></a>一切边见、<a id="a-2Z"></a>一切疑、<a id="a-2a"></a>一切戒取、<a id="a-2b"></a>一切常见、<a id="a-2c"></a>一切断见、<a id="a-2d"></a>一切众生见、<a id="a-2e"></a>一切障碍见、<a id="a-2f"></a>一切逋沙见、<a id="a-2g"></a>一切富伽罗见、<a id="a-2h"></a>一切作者见、<a id="a-2i"></a>一切受者见、<a id="a-2j"></a>一切色见、<a id="a-2k"></a>一切声见、<a id="a-2l"></a>一切香味触见、<a id="a-2m"></a>一切四大见、<a id="a-2n"></a>一切生见、<a id="a-2o"></a>一切灭见、<a id="a-2p"></a>一切法见。<a id="a-2q"></a>此四谛顺忍，<a id="a-2r"></a>能如实知色阴乃至识阴，<a id="a-2s"></a>能知十二入、<a id="a-2t"></a>十八界，<a id="a-2u"></a>知已能舍。<a id="a-2v"></a>此陀罗尼能照诸法，<a id="a-2w"></a>悉能现见诸涅槃道。<a id="a-2x"></a>何以故？<a id="a-2y"></a>彼界众生甚大愚痴如生盲人，<a id="a-2z"></a>此四谛顺忍一切法常住藏不可思议法门，<a id="a-30"></a>能断一切恶见，<a id="a-31"></a>能得一切自在，<a id="a-32"></a>能破魔王境界及魔伴党，<a id="a-33"></a>能破魔事及他境界，<a id="a-34"></a>悉能降伏一切外道，<a id="a-35"></a>能怖一切诸恶毒龙，<a id="a-36"></a>能令一切诸天欢喜，<a id="a-37"></a>能令善夜叉皆得安隐，<a id="a-38"></a>能怖诸恶阿修罗、<a id="a-39"></a>迦楼罗，<a id="a-3A"></a>能令紧那罗心生欢喜，<a id="a-3B"></a>能令摩睺罗伽生大怖畏，<a id="a-3C"></a>能令刹利生大信心，<a id="a-3D"></a>能摄婆罗门令住佛法，<a id="a-3E"></a>能令毗舍生大信心，<a id="a-3F"></a>能令首陀罗生欢喜心，<a id="a-3G"></a>能断一切妇人贪欲，<a id="a-3H"></a>令多闻人生大欢喜，<a id="a-3I"></a>令坐禅人心得安隐，<a id="a-3J"></a>能却一切种种恶事及诸斗诤，<a id="a-3K"></a>能除饥馑及夭横死，<a id="a-3L"></a>能除外贼、<a id="a-3M"></a>恶风、<a id="a-3N"></a>恶雨、<a id="a-3O"></a>恶兽、<a id="a-3P"></a>瀑水、<a id="a-3Q"></a>非时寒热、<a id="a-3R"></a>枯涩苦辛恶草等物，<a id="a-3S"></a>能令法母常住不断，<a id="a-3T"></a>能建三宝，<a id="a-3U"></a>佛法欲灭生大怖畏能令不灭，<a id="a-3V"></a>怖畏众生能施无畏，<a id="a-3W"></a>能生尽智觉无生智，<a id="a-3X"></a>能破一切无明闇障，<a id="a-3Y"></a>能除一切生死苦担。<a id="a-3Z"></a>”</p>
  <p id="a3a">尔时，<a id="a-3b"></a>世尊即说咒曰：</p>
  <p id="a3c">“[口+寫]绖咃(一)　婆裔婆野波履婆[(匕/矢)+籴)](二)　婆醯婆诃波履婆[(匕/矢)+籴)](三)　必利洟(他地切)仳必利洟(他地切)鼻波履婆[(匕/矢)+籴)](四)　阿捭阿跛波履婆[(匕/矢)+籴)](五)　低誓低社波履波[(匕/矢)+籴)](六)　末[(匕/矢)+籴)]末罗波履婆[(匕/矢)+籴)](七)　却偈(其[(匕/矢)+籴)]切)却伽(其箇切)波履婆[(匕/矢)+籴)](八)　阿卢翅阿卢迦(其可切)波履波[(匕/矢)+籴)](九)　萨他迷(芒闭切)萨他么波履婆[(匕/矢)+籴)](十)　曷罗(釐可切)誓曷罗(釐可切)社波履婆[(匕/矢)+籴)](十一)　徙[(匕/矢)+籴)]徙逻波履婆[(匕/矢)+籴)](十二)　伽迷伽么波履婆[(匕/矢)+籴)](十三)　阿蒲婆阿蒲婆波履波[(匕/矢)+籴)](十四)　罗么罗罗么(十五)　罗谜(芒闭切)罗么(十六)　曷罗[朗-月+斤](勒可切)曷罗逻(十七)　阿啰罗阿啰罗么(十八)　[月+坒][打-丁+翕]婆(蒱么切)攘娜复[多+頁](登我切十九)　伽逻弥复[多+頁](登我切二十)　揭逻磨波履婆[(匕/矢)+籴)](二十一)　斫芻揭逻醯斫芻揭逻诃波履婆[(匕/矢)+籴)](二十二)　输嚧呾啰揭逻醯输嚧呾啰揭逻诃波履婆[(匕/矢)+籴)](二十三)　伽罗娜揭逻醯伽罗娜揭逻诃波履婆[(匕/矢)+籴)](二十四)　什婆揭逻醯什婆揭逻诃波履婆[(匕/矢)+籴)](二十五)　迦(居佉切)耶揭逻醯迦耶揭逻诃波履婆[(匕/矢)+籴)](二十六)　么娜揭罗么那揭逻诃波履婆[(匕/矢)+籴)](二十七)　馺跛曷利捨揭逻醯馺跛曷利捨揭逻诃波履婆[(匕/矢)+籴)](二十八)　鞞[多+頁]娜揭逻醯鞞[多+頁]娜揭逻诃波履婆[(匕/矢)+籴)](二十九)　怛履瑟那揭逻醯怛履瑟那揭逻诃波履婆[(匕/矢)+籴)](三十)　优波陀那揭逻醯优波陀那揭逻诃波履婆[(匕/矢)+籴)](三十一)　婆嘙揭逻醯婆嘙揭逻诃波履婆[(匕/矢)+籴)](三十二)　阇帝揭逻醯阇帝揭逻诃波履婆[(匕/矢)+籴)](三十三)　社啰摩啰娜揭逻醯社啰摩啰娜揭逻诃波履婆[(匕/矢)+籴)](三十四)　独佉珊多跛揭逻醯独佉珊多跛揭逻诃波履婆[(匕/矢)+籴)](三十五)　阿啰波啰[跑-包+翕]陛社揭逻醯阿啰波啰[跑-包+翕]陛社揭逻诃波履婆[(匕/矢)+籴)](三十六)　阿跋[多+頁]鞞婆[多+頁]写(三十七)　阿跋啰摸跛么娑卸(思夜切)鞞也(三十八)　毗尼跋[多+頁](三十九)　阿利也曷啰舍弥(四十)　萨鞞伽羶帝莎波诃(四十一)。</p>
  <p id="a3d">“善男子，<a id="a-3e"></a>此日藏法行坏龙境界焰品尽一切众生恶业陀罗尼欲四谛顺忍，<a id="a-3f"></a>汝可持往娑婆世界，<a id="a-3g"></a>问讯释迦牟尼佛作如是言：<a id="a-3h"></a>‘东方过无量恒河沙佛刹，<a id="a-3i"></a>彼有世界名无尽德，<a id="a-3j"></a>佛号瞻波迦华色多陀阿伽度阿罗诃三藐三佛陀，<a id="a-3k"></a>今现在说法。<a id="a-3l"></a>彼佛如来令我送欲，<a id="a-3m"></a>并问讯释迦牟尼佛：<a id="a-3n"></a>少病少恼，<a id="a-3o"></a>气力安乐，<a id="a-3p"></a>及诸弟子悉安隐不？<a id="a-3q"></a>闻佛说法如教行不？<a id="a-3r"></a>’彼释迦牟尼佛已能破坏一切魔王境界、<a id="a-3s"></a>一切龙王境界，<a id="a-3t"></a>独超众圣转妙法轮。<a id="a-3u"></a>但彼五浊诸恶众生障碍未尽，<a id="a-3v"></a>为是等故，<a id="a-3w"></a>我今说此日藏法行坏龙境界焰品一切众生恶业尽陀罗尼欲。<a id="a-3x"></a>此四谛顺忍陀罗尼有大威德，<a id="a-3y"></a>若有人能受持读诵得大势力。<a id="a-3z"></a>”</p>
  <p id="a40">尔时，<a id="a-41"></a>日行藏菩萨摩诃萨作如是言：<a id="a-42"></a>“我已受持此陀罗尼得大势力，<a id="a-43"></a>能向彼国具足宜说，<a id="a-44"></a>但彼世界有诸恶事我甚怖畏。<a id="a-45"></a>何以故？<a id="a-46"></a>我向亲闻佛口所说，<a id="a-47"></a>彼土众生多诸贪欲如生盲人，<a id="a-48"></a>诸女人等多诸奸谄诳惑于人，<a id="a-49"></a>实不端正自言端正，<a id="a-4A"></a>实大愚痴现智慧相，<a id="a-4B"></a>能令众生迷没贪著，<a id="a-4C"></a>乃至久修禅定得五神通诸智慧人，<a id="a-4D"></a>于一念顷为诸女人之所惑乱，<a id="a-4E"></a>退失是等神通智慧一切善根，<a id="a-4F"></a>堕大地狱。<a id="a-4G"></a>彼诸众生有如是事故我怖畏。<a id="a-4H"></a>”</p>
  <p id="a4I">时，<a id="a-4J"></a>瞻波迦华色佛闻此语已，<a id="a-4K"></a>告日行藏菩萨言：<a id="a-4L"></a>“善男子，<a id="a-4M"></a>汝今不为自身得力、<a id="a-4N"></a>自身安乐，<a id="a-4O"></a>当为利益一切众生故往彼宣说。<a id="a-4P"></a>”</p>
  <p id="a4Q">尔时，<a id="a-4R"></a>瞻波迦华色佛告日行藏菩萨言：<a id="a-4S"></a>“善男子，<a id="a-4T"></a>彼娑婆世界释迦牟尼佛大集众中，<a id="a-4U"></a>有一优婆塞名毗摩罗诘，<a id="a-4V"></a>是汝身不？<a id="a-4W"></a>”</p>
  <p id="a4X">时，<a id="a-4Y"></a>日行藏菩萨默然不答。</p>
  <p id="a4Z">尔时，<a id="a-4a"></a>世尊复更问言：<a id="a-4b"></a>“善男子，<a id="a-4c"></a>何故默然？<a id="a-4d"></a>”</p>
  <p id="a4e">如是三问然后乃答，<a id="a-4f"></a>作如是言：<a id="a-4g"></a>“如是，<a id="a-4h"></a>如是，<a id="a-4i"></a>我于彼刹为欲教化诸众生，<a id="a-4j"></a>故名毗摩罗诘，<a id="a-4k"></a>彼诸众生皆谓我是优婆塞毗摩罗诘。<a id="a-4l"></a>世尊，<a id="a-4m"></a>我于无量阿僧祇诸佛刹中，<a id="a-4n"></a>为化众生作种种身，<a id="a-4o"></a>或于余刹作梵王身，<a id="a-4p"></a>或作帝释，<a id="a-4q"></a>或作炎摩、<a id="a-4r"></a>兜率、<a id="a-4s"></a>化乐、<a id="a-4t"></a>他化自在天王等身，<a id="a-4u"></a>复于余刹或作龙王、<a id="a-4v"></a>阿修罗王、<a id="a-4w"></a>迦楼罗王、<a id="a-4x"></a>紧那罗王、<a id="a-4y"></a>摩睺罗王如是等身，<a id="a-4z"></a>复于余刹或作声闻、<a id="a-50"></a>辟支佛身，<a id="a-51"></a>或作人王刹利等身、<a id="a-52"></a>婆罗门身、<a id="a-53"></a>长者身、<a id="a-54"></a>女人身、<a id="a-55"></a>童男身、<a id="a-56"></a>童女身，<a id="a-57"></a>复于余刹或作畜生身、<a id="a-58"></a>饿鬼身、<a id="a-59"></a>地狱身。<a id="a-5A"></a>世尊，<a id="a-5B"></a>于此刹中有八十百千诸菩萨等，<a id="a-5C"></a>同众禅定行住坐卧未曾舍离。<a id="a-5D"></a>是等菩萨见我欲往娑婆世界皆乐随从，<a id="a-5E"></a>欲见释迦牟尼佛及大集众，<a id="a-5F"></a>礼拜供养并欲听法；<a id="a-5G"></a>而诸菩萨有初行者其心未定，<a id="a-5H"></a>而彼世界多诸恶事，<a id="a-5I"></a>是等菩萨或生贪染，<a id="a-5J"></a>恐于彼处近恶知识心生颠倒，<a id="a-5K"></a>我甚怖畏。<a id="a-5L"></a>”</p>
  <p id="a5M">尔时，<a id="a-5N"></a>瞻波迦华色佛告日行藏菩萨言：<a id="a-5O"></a>“善男子，<a id="a-5P"></a>勿怖勿畏！<a id="a-5Q"></a>今为汝等一切菩萨说离受不共行、<a id="a-5R"></a>法无相处行、<a id="a-5S"></a>调伏地行、<a id="a-5T"></a>解脱之行、<a id="a-5U"></a>到有海岸行、<a id="a-5V"></a>三宝性久住不尽行、<a id="a-5W"></a>大慈大悲行、<a id="a-5X"></a>一切智解脱行、<a id="a-5Y"></a>坏四种魔降外道行、<a id="a-5Z"></a>尽智无生智行、<a id="a-5a"></a>尽一切作业一切寿命阴行。<a id="a-5b"></a>善男子，<a id="a-5c"></a>今为汝说日眼莲华陀罗尼。<a id="a-5d"></a>此陀罗尼能令众生厌离生死三有牢狱，<a id="a-5e"></a>得无相三昧解脱门苏息处，<a id="a-5f"></a>得无相三摩跋提，<a id="a-5g"></a>舍最后一念身智而入涅槃。</p>
  <p id="a5h">“善男子，<a id="a-5i"></a>若有人能一心听受此日眼莲华陀罗尼，<a id="a-5j"></a>是人所有一切贪欲及诸烦恼皆悉微薄，<a id="a-5k"></a>舍身之后七返生天得宿命智，<a id="a-5l"></a>不为欲染而得圣道，<a id="a-5m"></a>一切诸天皆乐供养；<a id="a-5n"></a>天上寿尽复得七返生于人中，<a id="a-5o"></a>虽处欲界不为欲染，<a id="a-5p"></a>即于人中得成圣果，<a id="a-5q"></a>常为一切礼拜供养。</p>
  <p id="a5r">“善男子，<a id="a-5s"></a>若有得闻此陀罗尼，<a id="a-5t"></a>乃至七遍一心善听者，<a id="a-5u"></a>此人命终七返生天，<a id="a-5v"></a>获得五通为诸天师，<a id="a-5w"></a>一切诸天皆悉礼拜恭敬供养；<a id="a-5x"></a>天上寿尽七返生人，<a id="a-5y"></a>得五神通为人中圣师，<a id="a-5z"></a>一切天、<a id="a-60"></a>龙、<a id="a-61"></a>夜叉、<a id="a-62"></a>乾闼婆、<a id="a-63"></a>阿修罗等皆悉供养。</p>
  <p id="a64">“善男子，<a id="a-65"></a>若有人能于天众中，<a id="a-66"></a>七遍宣说此莲华陀罗尼，<a id="a-67"></a>一切诸天及天女等能一心听，<a id="a-68"></a>皆离五欲乐修禅定。<a id="a-69"></a>若有人能于国王所或刹利、<a id="a-6A"></a>婆罗门、<a id="a-6B"></a>毗舍、<a id="a-6C"></a>首陀等众中，<a id="a-6D"></a>七遍宣说此陀罗尼，<a id="a-6E"></a>如是等众能善听者即得出家。<a id="a-6F"></a>若有女人得闻此咒一心善听，<a id="a-6G"></a>七日七夜不念余事专心诵持，<a id="a-6H"></a>舍此身已得转女身，<a id="a-6I"></a>随所生处能薄贪等一切烦恼，<a id="a-6J"></a>于阿耨多罗三藐三菩提无有退转，<a id="a-6K"></a>乃至得证大般涅槃，<a id="a-6L"></a>终不更受女人之身，<a id="a-6M"></a>除化众生自愿受身。</p>
  <p id="a6N">“善男子，<a id="a-6O"></a>若有诵此莲华陀罗尼七遍，<a id="a-6P"></a>咒诸药草用涂鼓贝，<a id="a-6Q"></a>若打若吹随其音声所至之处，<a id="a-6R"></a>一切咒咀、<a id="a-6S"></a>一切厌蛊、<a id="a-6T"></a>一切毒药、<a id="a-6U"></a>一切符书、<a id="a-6V"></a>一切谄缚淫欲烦恼不能为害。<a id="a-6W"></a>善男子，<a id="a-6X"></a>我今说此大力日眼莲华陀罗尼。<a id="a-6Y"></a>”即说咒曰：</p>
  <p id="a6Z">“哆绖他(一)　徙陀摩帝(二)　毗卢迦(基我切)么帝(三)　[口+垔][(匕/矢)+籴)](四)　羁(居离切)[多+頁](丁可切)矣利师(五)　沤制(六)　苏楼沤制(七)　佛地(徒纸切)毗佛地(八)　摩诃佛地(九)　郁奴摩提(十)　郁奴摩爹(徒娜切十一)　钵[朗-月+斤]底筛(踈皆切十二)　达腻阿罗伽度芦婆(十三)　阿啰伽度芦婆(十四)　钵[朗-月+斤]底筛达腻(十五)　频豆频豆么底(十六)　质吒质吒钵[朗-月+斤]底筛达腻(十七)　頞勒羁(十八)　旃陀罗提(十九)　呵呵(虎我切)质[木+郅](竹几切二十)　诃[多+頁]腻弭(二十一)　诃[多+頁]迦(其我切)么鞞祇(二十二)　诃[多+頁]富娜曷啰婆嘙(二十三)　曷啰栘(社奚切二十四)　诃[多+頁]斫芻三摩帝(二十五)　诃[多+頁]毗么[多+頁]佛地(二十六)　诃[多+頁]夜奇离(二十七)　诃[多+頁]毗三么揭离(二十八)　诃[多+頁]三姥爹啰社裨(二十九)　诃[多+頁]鞞么[多+頁]曷啰誓(三十)　诃[多+頁]咥(呼旨切)[口＋戒](呼计切三十一)　诃[多+頁]者者帝(竹帝切三十二)　诃[多+頁]达么曷啰誓(三十三)　诃[多+頁]蒱呼曷啰誓(三十四)　诃[多+頁]跛社么帝(三十五)　诃[多+頁]嚧伽曷啰舍弥(三十六)　诃[多+頁]达么徒蜜帝(三十七)　诃[多+頁]萨婆优波陀娜(三十八)　若(如者切)茹若(三十九)　毗社树竖(四十)　毗者社若(四十一)　若婆罗末伽(其我切)若若(四十二)　[口+垔]沙案[多+頁](四十三)　娑啰伽(四十四)　独敧莎波诃(四十五)。</p>
  <p id="a6a">“善男子，<a id="a-6b"></a>此日眼莲华陀罗尼，<a id="a-6c"></a>能干一切欲河，<a id="a-6d"></a>能出一切苦海到于彼岸。<a id="a-6e"></a>汝当至心持此陀罗尼往彼世界，<a id="a-6f"></a>如从我闻至彼说之。<a id="a-6g"></a>何以故？<a id="a-6h"></a>彼佛世界有百千万种种魔事、<a id="a-6i"></a>咒药、<a id="a-6j"></a>蛊道，<a id="a-6k"></a>能坏众生所有善法。<a id="a-6l"></a>汝等若诵此陀罗尼，<a id="a-6m"></a>一切魔王内外眷属所作种种无量恶事，<a id="a-6n"></a>及上妙五欲不能侵恼，<a id="a-6o"></a>何况余人鄙陋秽欲而能为害？<a id="a-6p"></a>”</p>
  <p id="a6q">尔时，<a id="a-6r"></a>日行藏菩萨，<a id="a-6s"></a>与无量千万亿那由他诸菩萨等，<a id="a-6t"></a>及无量百千那由他诸天及人，<a id="a-6u"></a>白佛言：<a id="a-6v"></a>“世尊，<a id="a-6w"></a>如来功德智慧辩才不可思议，<a id="a-6x"></a>大不可思议，<a id="a-6y"></a>最大不可思议！<a id="a-6z"></a>我等昔来未曾得闻如是坏欲大陀罗尼。<a id="a-70"></a>”说此语时，<a id="a-71"></a>众中八万四千天女至心听受，<a id="a-72"></a>生大信心恭敬供养，<a id="a-73"></a>即转女身得男子身，<a id="a-74"></a>于阿耨多罗三藐三菩提得不退转。</p>
  <p id="a75">尔时，<a id="a-76"></a>瞻波迦华色佛，<a id="a-77"></a>捉瞻波迦华鬘，<a id="a-78"></a>告日行藏菩萨摩诃萨言：<a id="a-79"></a>“善男子，<a id="a-7A"></a>持此华鬘并日眼陀罗尼、<a id="a-7B"></a>四谛顺忍陀罗尼，<a id="a-7C"></a>往彼世界供养释迦牟尼佛。<a id="a-7D"></a>此陀罗尼有大势力，<a id="a-7E"></a>犹如电光，<a id="a-7F"></a>速能破坏一切欲事，<a id="a-7G"></a>能大利益，<a id="a-7H"></a>能尽一切欲贪，<a id="a-7I"></a>乃至能除一切苦担。<a id="a-7J"></a>汝可持去问讯释迦牟尼佛。<a id="a-7K"></a>”</p>
  <p id="a7L">时，<a id="a-7M"></a>日行藏菩萨于彼佛所默然受之。<a id="a-7N"></a>尔时，<a id="a-7O"></a>众中八万菩萨俱白佛言：<a id="a-7P"></a>“世尊，<a id="a-7Q"></a>我等皆往彼娑婆世界，<a id="a-7R"></a>见释迦牟尼佛及大集众，<a id="a-7S"></a>礼拜供养听受妙法。<a id="a-7T"></a>”</p>
  <p id="a7U">佛言：<a id="a-7V"></a>“善男子，<a id="a-7W"></a>随汝意去，<a id="a-7X"></a>咸可一心作梵天像形色长短、<a id="a-7Y"></a>威仪服饰，<a id="a-7Z"></a>往彼世界。<a id="a-7a"></a>”</p>
  <p id="a7b">尔时，<a id="a-7c"></a>日行藏菩萨及无量百千那由他诸菩萨等，<a id="a-7d"></a>皆作大梵天像，<a id="a-7e"></a>形色长短、<a id="a-7f"></a>威仪服饰等无有异。<a id="a-7g"></a>作此化已顶礼佛足，<a id="a-7h"></a>右绕三匝绕已复礼，<a id="a-7i"></a>礼已于彼界没，<a id="a-7j"></a>如一念顷即至娑婆世界。<a id="a-7k"></a>初入娑婆世界即以瞻波迦华，<a id="a-7l"></a>散释迦牟尼佛积至于膝，<a id="a-7m"></a>如是渐行往诣佛所，<a id="a-7n"></a>到佛所已顶礼佛足却一面立。<a id="a-7o"></a>当尔之时，<a id="a-7p"></a>释迦如来犹为频婆娑罗王宣说法行。</p>
  <p id="a7q">尔时，<a id="a-7r"></a>南方去此娑婆世界，<a id="a-7s"></a>譬如有城方一由旬，<a id="a-7t"></a>沙满其中，<a id="a-7u"></a>复有一人具大神力担负而行，<a id="a-7v"></a>尽一世界乃下一沙，<a id="a-7w"></a>过是数已有佛世界名袈裟幢，<a id="a-7x"></a>具足五浊，<a id="a-7y"></a>佛号山帝释王如来、<a id="a-7z"></a>应供、<a id="a-80"></a>正遍知、<a id="a-81"></a>明行足、<a id="a-82"></a>善逝、<a id="a-83"></a>世间解、<a id="a-84"></a>无上士、<a id="a-85"></a>调御丈夫、<a id="a-86"></a>天人师、<a id="a-87"></a>佛世尊，<a id="a-88"></a>今现在说法。<a id="a-89"></a>于彼众中有菩萨摩诃萨名曰香象，<a id="a-8A"></a>仰观虚空，<a id="a-8B"></a>见无量无边阿僧祇菩萨摩诃萨众从南方来往诣北方，<a id="a-8C"></a>又见北方有大光明。<a id="a-8D"></a>见此事已，<a id="a-8E"></a>问山帝释王佛言：<a id="a-8F"></a>“以何因缘，<a id="a-8G"></a>诸菩萨等从南方来往诣北方？<a id="a-8H"></a>”</p>
  <p id="a8I">尔时，<a id="a-8J"></a>山帝释王佛告香象菩萨言：<a id="a-8K"></a>“善男子，<a id="a-8L"></a>北方过一由旬城沙满其中，<a id="a-8M"></a>从是北行，<a id="a-8N"></a>一沙为一世界，<a id="a-8O"></a>过是数已有佛刹土名曰娑婆，<a id="a-8P"></a>具足五浊，<a id="a-8Q"></a>有佛号释迦牟尼，<a id="a-8R"></a>于今现在为无量大众，<a id="a-8S"></a>以方便力广说三乘论议法门。<a id="a-8T"></a>为教化众生故，<a id="a-8U"></a>为令法母常住故，<a id="a-8V"></a>三宝性不断绝故，<a id="a-8W"></a>增长法行故，<a id="a-8X"></a>坏魔境界故，<a id="a-8Y"></a>建立法幢故，<a id="a-8Z"></a>十方诸佛已于彼刹说宝幢陀罗尼竟各还本土。<a id="a-8a"></a>今释迦牟尼佛复为诸菩萨摩诃萨、<a id="a-8b"></a>大声闻众，<a id="a-8c"></a>宣说妙法。<a id="a-8d"></a>娑婆世界地及虚空，<a id="a-8e"></a>大众充满间无空处乐闻佛说。<a id="a-8f"></a>何以故？<a id="a-8g"></a>彼佛如来所说法要，<a id="a-8h"></a>言辞美妙犹如甘露，<a id="a-8i"></a>一切听者心无疲厌。<a id="a-8j"></a>善男子，<a id="a-8k"></a>汝能往彼娑婆世界听受法不？<a id="a-8l"></a>我今亦欲与彼佛欲，<a id="a-8m"></a>并说随顺空忍陀罗尼。<a id="a-8n"></a>此陀罗尼有大势力，<a id="a-8o"></a>能大利益，<a id="a-8p"></a>能尽一切欲贪、<a id="a-8q"></a>一切色贪、<a id="a-8r"></a>一切无色贪，<a id="a-8s"></a>能尽一切我慢、<a id="a-8t"></a>大慢、<a id="a-8u"></a>增上慢，<a id="a-8v"></a>能生尽智，<a id="a-8w"></a>能觉无生智，<a id="a-8x"></a>能裂一切无明闇障，<a id="a-8y"></a>能舍一切苦担。<a id="a-8z"></a>”</p>
  <p id="a90">尔时，<a id="a-91"></a>世尊而说咒曰：</p>
  <p id="a92">“哆绖他(一)　头摩帝头摩帝(二)　恶踦(躯宜切)头摩帝(三)　钵啰婆娑头摩帝(四)　萨婆迦捨头摩帝(五)　阿鞞却伽(其我切六)　培鞞娜却伽(七)　碎(苏骨切)朱叉却伽(八)　阿嘙摸诃却伽(九)　阿娜涅也却伽(十)　毗耶佛履帝却伽(十一)　僧迂喽者却伽(十二)　阿泥么却佉(十三)　卢者那却伽(十四)　尸弃却伽(十五)　毗底(都履切)[穴/(怡-台+未)]啰却伽(十六)　郁芻么却伽(十七)　坞啰却伽(十八)　恶攲却伽(十九)　耶婆么娜却伽(二十)　尤喽跛却伽(二十一)　耶婆毗娘那却伽(二十二)　斫芻陀妬却伽(二十三)　耶婆么娜毗娘那陀妬却伽(二十四)　必利洟陛(蒱比切)陀妬却伽(二十五)　耶婆毗娘娜陀妬却伽(二十六)　靼埵(都和切)履悉蜜驻跛萨他娜却伽(二十七)　耶婆阿虱吒达奢阿鞞尼迦佛陀达摩却伽(二十八)　独佉却伽(二十九)　耶婆磨勒伽却伽(三十)　毗婆嘙哪毗敧嘙(三十一)　阿那娜娜(三十二)　阿陛　娜娜(三十三)　三姥陀[朗-月+斤]娜娜(三十四)　萨婆迦啰娜娜啰(三十五)　萨婆僧萨他娜毗瞿跛娜娜(三十六)　阿紧(吉因切)柘若(女我切)娜娜(三十七)　叉　婆叉　嘙(三十八)　婆叉嘙(三十九)　伊犁伊儸(四十)　伊犁伊伊罗(四十一)　[穴/(怡-台+未)]利莎波诃(四十二)。</p>
  <p id="a93">“善男子，<a id="a-94"></a>是名顺空陀罗尼。<a id="a-95"></a>汝可持往娑婆世界教化众生，<a id="a-96"></a>问讯释迦牟尼佛。<a id="a-97"></a>”</p>
  <p id="a98">尔时，<a id="a-99"></a>香象菩萨作如是言：<a id="a-9A"></a>“我已受持此陀罗尼，<a id="a-9B"></a>得大势力，<a id="a-9C"></a>得大利益，<a id="a-9D"></a>今欲往彼唯有一事心生怖畏。<a id="a-9E"></a>何以故？<a id="a-9F"></a>我亲从佛闻彼土众生多诸恶贪，<a id="a-9G"></a>乃至女人谄诈弊恶，<a id="a-9H"></a>令久修禅得五神通智慧之人，<a id="a-9I"></a>于一念顷退失神通及诸功德，<a id="a-9J"></a>堕大地狱故我今生怖。<a id="a-9K"></a>”</p>
  <p id="a9L">尔时，<a id="a-9M"></a>山帝释王佛告香象菩萨言：<a id="a-9N"></a>“善男子，<a id="a-9O"></a>譬如雪山以十三因缘，<a id="a-9P"></a>令虚空中有清凉风，<a id="a-9Q"></a>以冷风故热恼皆除，<a id="a-9R"></a>一切河水悉皆清凉。<a id="a-9S"></a>善男子，<a id="a-9T"></a>如是久学无生忍智慧菩萨，<a id="a-9U"></a>以十三因缘防护身心，<a id="a-9V"></a>不生烦恼六根无热，<a id="a-9W"></a>不为无明河之所漂流，<a id="a-9X"></a>智慧之人能为愚人说无众生等法，<a id="a-9Y"></a>令离痴缚除五阴重担。<a id="a-9Z"></a>善男子，<a id="a-9a"></a>汝以十三种因缘，<a id="a-9b"></a>久学无生忍，<a id="a-9c"></a>何故而言我今怖畏？<a id="a-9d"></a>汝于余界或作梵天身教化众生，<a id="a-9e"></a>复于余刹或作摩醯首罗身教化众生，<a id="a-9f"></a>复于余刹或作帝释身教化众生，<a id="a-9g"></a>复于余刹或作那罗延身教化众生，<a id="a-9h"></a>复于余刹或作天身教化众生，<a id="a-9i"></a>复于余刹作夜叉身教化众生，<a id="a-9j"></a>复于余刹或作龙王身教化众生，<a id="a-9k"></a>复于余刹或作阿修罗王身教化众生，<a id="a-9l"></a>复于余刹或作转轮圣王身教化众生，<a id="a-9m"></a>复于余刹或作大医王身教化众生，<a id="a-9n"></a>复于余刹或作刹利身教化众生，<a id="a-9o"></a>复于余刹或作婆罗门身教化众生，<a id="a-9p"></a>复于余刹或现声闻身教化众生，<a id="a-9q"></a>复于余刹作大臣身教化众生，<a id="a-9r"></a>复于余刹作辟支佛身教化众生。<a id="a-9s"></a>如是无量刹中以种种色身，<a id="a-9t"></a>现化众生而作佛事，<a id="a-9u"></a>云何方言我今怖畏？</p>
  <p id="a9v">“善男子，<a id="a-9w"></a>勿生怖畏！<a id="a-9x"></a>今为汝说无尽根大受记持心法行，<a id="a-9y"></a>一切智智坏四魔行，<a id="a-9z"></a>三宝久住行，<a id="a-A0"></a>坏一切毒龙境界行，<a id="a-A1"></a>尽一切众生恶业行，<a id="a-A2"></a>大慈教化众生行，<a id="a-A3"></a>大悲淳至入三恶道救拔众生行，<a id="a-A4"></a>于一切众生作欢喜心行，<a id="a-A5"></a>断一切众生恶见、<a id="a-A6"></a>恶爱、<a id="a-A7"></a>恶愿、<a id="a-A8"></a>恶乘行，<a id="a-A9"></a>解脱一切众生地狱行，<a id="a-AA"></a>断一切女身得丈夫身行，<a id="a-AB"></a>说一切法阴无有尽行，<a id="a-AC"></a>断一切众生悭嫉行，<a id="a-AD"></a>得一切三昧神通无尽行，<a id="a-AE"></a>摄一切众生安置菩提道行，<a id="a-AF"></a>舍声闻、<a id="a-AG"></a>辟支佛乘行，<a id="a-AH"></a>乃至说得无上最胜涅槃行。<a id="a-AI"></a>善男子，<a id="a-AJ"></a>若有众生闻此无尽根授记法行生信乐者，<a id="a-AK"></a>彼人所有无量生死，<a id="a-AL"></a>恒沙业障、<a id="a-AM"></a>众生障、<a id="a-AN"></a>法障、<a id="a-AO"></a>烦恼障，<a id="a-AP"></a>能障一切善根，<a id="a-AQ"></a>未受、<a id="a-AR"></a>未尽、<a id="a-AS"></a>未吐者，<a id="a-AT"></a>如是等业皆悉灭尽，<a id="a-AU"></a>不受罪报，<a id="a-AV"></a>不生恶处，<a id="a-AW"></a>唯除三事。<a id="a-AX"></a>何者为三？<a id="a-AY"></a>一五无间，<a id="a-AZ"></a>二谤正法，<a id="a-Aa"></a>三谤圣人，<a id="a-Ab"></a>此三种罪必定受报。</p>
  <p id="aAc">“善男子，<a id="a-Ad"></a>若有众生乃至一念，<a id="a-Ae"></a>闻此无尽根受记陀罗尼，<a id="a-Af"></a>能至心听信受忆念生尊重者，<a id="a-Ag"></a>彼人所有恒沙罪业不受果报，<a id="a-Ah"></a>常乐修行一切善根。<a id="a-Ai"></a>若行檀波罗蜜时，<a id="a-Aj"></a>十方诸佛，<a id="a-Ak"></a>一切菩萨、<a id="a-Al"></a>辟支佛、<a id="a-Am"></a>大阿罗汉，<a id="a-An"></a>皆以神力加护。<a id="a-Ao"></a>是人得圣加故多饶财宝，<a id="a-Ap"></a>以用布施不可穷尽，<a id="a-Aq"></a>乃至能舍头目髓脑，<a id="a-Ar"></a>远离嫉妒得平等心，<a id="a-As"></a>于一切田心无优劣，<a id="a-At"></a>亦复不见我能行施、<a id="a-Au"></a>彼为受者。<a id="a-Av"></a>作是施时，<a id="a-Aw"></a>一切天、<a id="a-Ax"></a>龙、<a id="a-Ay"></a>鬼、<a id="a-Az"></a>神、<a id="a-B0"></a>阿修罗、<a id="a-B1"></a>夜叉、<a id="a-B2"></a>乾闼婆等不能为障，<a id="a-B3"></a>唯除三种，<a id="a-B4"></a>所谓五逆、<a id="a-B5"></a>诽谤正法、<a id="a-B6"></a>毁呰圣人。<a id="a-B7"></a>此三种罪，<a id="a-B8"></a>一切圣人神力不加故有障碍。<a id="a-B9"></a>若行尸波罗蜜时，<a id="a-BA"></a>常勤精进住忍辱中，<a id="a-BB"></a>得欢喜心，<a id="a-BC"></a>得随顺心，<a id="a-BD"></a>怜愍众生犹如一子亦如己身，<a id="a-BE"></a>常为一切圣人之所赞叹，<a id="a-BF"></a>常为诸天、<a id="a-BG"></a>释、<a id="a-BH"></a>梵、<a id="a-BI"></a>四王、<a id="a-BJ"></a>龙、<a id="a-BK"></a>神、<a id="a-BL"></a>夜叉、<a id="a-BM"></a>人非人等，<a id="a-BN"></a>刹利、<a id="a-BO"></a>婆罗门、<a id="a-BP"></a>毗舍、<a id="a-BQ"></a>首陀，<a id="a-BR"></a>礼拜供养得圣力加，<a id="a-BS"></a>心不自高亦不毁他，<a id="a-BT"></a>亦复不乐多积衣食，<a id="a-BU"></a>趣得支身心无忧恼，<a id="a-BV"></a>于一日夜六时自省，<a id="a-BW"></a>卧觉安隐，<a id="a-BX"></a>无多恼患衣食丰饶，<a id="a-BY"></a>于一切众生慈悲不舍，<a id="a-BZ"></a>随心所念皆悉不空。<a id="a-Ba"></a>临命终时得见诸佛，<a id="a-Bb"></a>一切诸佛皆赞叹言：<a id="a-Bc"></a>‘善哉！<a id="a-Bd"></a>善哉！<a id="a-Be"></a>大丈夫，<a id="a-Bf"></a>善能持戒清净不破！<a id="a-Bg"></a>善来！<a id="a-Bh"></a>将汝往诣清净佛刹，<a id="a-Bi"></a>令汝得住十地位中。<a id="a-Bj"></a>’彼人见佛得清净心，<a id="a-Bk"></a>得欢喜心，<a id="a-Bl"></a>心欢喜故，<a id="a-Bm"></a>舍身则得往生净国速得十地，<a id="a-Bn"></a>不久即得阿耨多罗三藐三菩提，<a id="a-Bo"></a>乃至一念闻此无尽根受记陀罗尼得如是利。<a id="a-Bp"></a>是菩萨若学行羼提波罗蜜时，<a id="a-Bq"></a>一切圣人神通力加令得法忍，<a id="a-Br"></a>不见众生、<a id="a-Bs"></a>不见彼、<a id="a-Bt"></a>不见此。<a id="a-Bu"></a>若有人来截其手足，<a id="a-Bv"></a>割其耳鼻，<a id="a-Bw"></a>乃至不起一念瞋心；<a id="a-Bx"></a>离瞋心已，<a id="a-By"></a>一切天王、<a id="a-Bz"></a>一切人王，<a id="a-C0"></a>礼拜供养，<a id="a-C1"></a>乃至速得阿耨多罗三藐三菩提。<a id="a-C2"></a>是菩萨若学行毗梨耶波罗蜜时，<a id="a-C3"></a>得无患身成就大力，<a id="a-C4"></a>壮健智慧精进勇猛，<a id="a-C5"></a>能行四摄布施、<a id="a-C6"></a>爱语、<a id="a-C7"></a>利益、<a id="a-C8"></a>同事教化众生；<a id="a-C9"></a>具四摄已，<a id="a-CA"></a>一切天王、<a id="a-CB"></a>龙王、<a id="a-CC"></a>夜叉王、<a id="a-CD"></a>阿修罗王、<a id="a-CE"></a>迦楼罗王、<a id="a-CF"></a>紧那罗王、<a id="a-CG"></a>摩睺罗伽王、<a id="a-CH"></a>人王，<a id="a-CI"></a>合掌烧香恭敬礼拜。<a id="a-CJ"></a>是人名闻流布，<a id="a-CK"></a>常为一切人天之所爱念，<a id="a-CL"></a>乐欲见之常欲拥护，<a id="a-CM"></a>乃至速得阿耨多罗三藐三菩提。<a id="a-CN"></a>是菩萨若学禅波罗蜜时，<a id="a-CO"></a>圣人加故，<a id="a-CP"></a>得四禅、<a id="a-CQ"></a>四空、<a id="a-CR"></a>三摩跋提，<a id="a-CS"></a>乃至千万三摩提门、<a id="a-CT"></a>陀罗尼门、<a id="a-CU"></a>忍门，<a id="a-CV"></a>常为一切诸佛所念，<a id="a-CW"></a>常为一切天王、<a id="a-CX"></a>人王拥护爱念，<a id="a-CY"></a>恭敬拜礼，<a id="a-CZ"></a>乃至速得阿耨多罗三藐三菩提。<a id="a-Ca"></a>彼菩萨若学般若波罗蜜时，<a id="a-Cb"></a>常为诸佛、<a id="a-Cc"></a>菩萨、<a id="a-Cd"></a>阿罗汉、<a id="a-Ce"></a>辟支佛之所拥护，<a id="a-Cf"></a>心得安隐远离愦闹得胜法念，<a id="a-Cg"></a>心心数成就得圣人智慧，<a id="a-Ch"></a>根具足入一切法中，<a id="a-Ci"></a>所作已办度疑网河，<a id="a-Cj"></a>于一切法不生疑碍，<a id="a-Ck"></a>一切天、<a id="a-Cl"></a>人、<a id="a-Cm"></a>阿修罗所不能坏，<a id="a-Cn"></a>常为天人八部供养恭敬，<a id="a-Co"></a>爱念守护，<a id="a-Cp"></a>闻名见形皆生欢喜乐欲亲近，<a id="a-Cq"></a>若自供养，<a id="a-Cr"></a>若教人供养。<a id="a-Cs"></a>此人临终见十方佛，<a id="a-Ct"></a>一切诸佛皆悉授手，<a id="a-Cu"></a>赞言：<a id="a-Cv"></a>‘善哉！<a id="a-Cw"></a>善哉！<a id="a-Cx"></a>大丈夫！<a id="a-Cy"></a>善来！<a id="a-Cz"></a>将汝往向我清净佛刹，<a id="a-D0"></a>令汝得住十地位中。<a id="a-D1"></a>’是人闻已得欢喜心，<a id="a-D2"></a>心欢喜故命终即得生佛净土，<a id="a-D3"></a>生已速得住于十地，<a id="a-D4"></a>不久即证阿耨多罗三藐三菩提。</p>
  <p id="aD5">“善男子，<a id="a-D6"></a>此无尽根大授记陀罗尼，<a id="a-D7"></a>有如是大力、<a id="a-D8"></a>如是大利益，<a id="a-D9"></a>汝当受行，<a id="a-DA"></a>往彼世界不应怖畏。<a id="a-DB"></a>善男子，<a id="a-DC"></a>释迦牟尼佛本所誓愿：<a id="a-DD"></a>‘若有众生造作五逆、<a id="a-DE"></a>谤方等经、<a id="a-DF"></a>毁呰圣人犯波罗夷，<a id="a-DG"></a>如是之人清净佛刹所不容者，<a id="a-DH"></a>皆生我国我当教化。<a id="a-DI"></a>’以是因缘诸恶众生悉集其国。<a id="a-DJ"></a>善男子，<a id="a-DK"></a>若彼世界诸恶众生，<a id="a-DL"></a>闻此无尽根大授记陀罗尼，<a id="a-DM"></a>能于七年常行慈心、<a id="a-DN"></a>不动心、<a id="a-DO"></a>怜愍心、<a id="a-DP"></a>平等心，<a id="a-DQ"></a>远离两舌、<a id="a-DR"></a>不恶口、<a id="a-DS"></a>不妄语、<a id="a-DT"></a>不绮语，<a id="a-DU"></a>如是昼夜常念诸佛，<a id="a-DV"></a>当净洗浴昼三夜三，<a id="a-DW"></a>整衣服右膝著地，<a id="a-DX"></a>合十指掌对十方佛前，<a id="a-DY"></a>念无尽根大授记陀罗尼一心诵者，<a id="a-DZ"></a>彼人经七年已，<a id="a-Da"></a>所有诸难极重罪业皆灭无余。<a id="a-Db"></a>若有女人欲求自在，<a id="a-Dc"></a>能于七月昼三夜三，<a id="a-Dd"></a>如前念此无尽根大受记陀罗尼一心诵者，<a id="a-De"></a>如是女人随所生处得大自在，<a id="a-Df"></a>于流转中更不复受女人之身，<a id="a-Dg"></a>乃至得阿耨多罗三藐三菩提，<a id="a-Dh"></a>唯除自愿。<a id="a-Di"></a>若有女人求好夫主，<a id="a-Dj"></a>求好种姓，<a id="a-Dk"></a>求大自在，<a id="a-Dl"></a>求不用男女或愿多有男女者，<a id="a-Dm"></a>应当澡浴清净著净洁衣，<a id="a-Dn"></a>独处闲静昼三夜三，<a id="a-Do"></a>右膝著地，<a id="a-Dp"></a>合掌向佛，<a id="a-Dq"></a>一心诵念此无尽根大授记陀罗尼者，<a id="a-Dr"></a>随心愿乐皆得称意，<a id="a-Ds"></a>所求男女多少皆得，<a id="a-Dt"></a>端正聪明无有疑难。<a id="a-Du"></a>善男子，<a id="a-Dv"></a>此无尽根大授记陀罗尼，<a id="a-Dw"></a>如是大力，<a id="a-Dx"></a>如是大利益，<a id="a-Dy"></a>汝从生死已来未曾得闻。<a id="a-Dz"></a>”</p>
  <p id="aE0">尔时，<a id="a-E1"></a>世尊即说咒曰：</p>
  <p id="aE2">“哆侄他(一)　捨啰娜毗夜也(二)　式叉毗夜也(三)　徙寐履帝毗夜也(四)　钵啰河娜(奴下切)毗夜也(五)　矣履地毗夜也(六)　因地利夜毗夜也(七)嘙[朗-月+斤]毗夜也(八)　蒱腾伽毗夜也(九)　三摩地毗夜也(十)　陀罗尼毗夜也(十一)　羼(查盏切)帝毗夜也(十二)　毗梨耶毗夜也(十三)　阇娜毗夜也(十四)　钵逻若(女我切)阿霤(力口切)必也毗夜也(十五)　阿纫(奴邻切)社毗夜也(十六)　摩伽毗夜也(十七)　遏鼻娘毗夜也(十八)　钵啰帝　三陛(蒲履切)爹毗夜也(十九)　步寐(莫履切)毗夜也(二十)　坒(毗必切)绖[口+耶](余歌切)毗夜也(二十一)　摩诃梅怛梨毗夜也(二十二)　摩诃迦霤(力口切)那毗夜也(二十三)　摩诃牟帝多毗夜也(二十四)　摩呼畢叉毗夜也(二十五)　必利洟鼻毗夜也(二十六)　萨埵毗夜也(二十七)　达摩毗夜也(二十八)　答摸毗夜也(二十九)　阿卢迦毗夜也(三十)　钵啰帝　婆娜毗夜也(三十一)　钵啰帝　输卢得迦毗夜也(三十二)　伽伽那毗夜也(三十三)　摩霤[多+頁]毗夜也(三十四)　钵啰帝　多三姥波爹毗夜也(三十五)　输娜　多毗夜也(三十六)　阿尼蜜多毗夜也(三十七)　揜(乌合切)钵啰尼系毗夜也(三十八)　侯喽[多+頁]毗夜也(三十九)　瞿沙毗夜也(四十)　紧(吉因切)柘那毗夜也(四十一)　阿鼻三摩夜毗夜也(四十二)　阿怒娜(四十三)　阿怒娜(四十四)　揜嘙呵者者(四十五)　者遮啰(四十六)　者遮啰毗姥(四十七)　柘陛(蒱履切)斫芻者遮啰毗姥(四十八)　毗夜也毗姥(四十九)　察夜毗姥(五十)　阿么毗夜也毗姥(五十一)　阿三姥陀遮啰毗姥(五十二)　坞眵陀毗姥(五十三)　阿迦舍毗姥(五十四)　骠钵舍么毗姥(五十五)　阿那婆娑毗姥(五十六)　阿呵呵毗姥(五十七)　阿啰波啰毗姥(五十八)　优波舍么毗姥(五十九)　萨利罗毗姥(六十)　莎波呵(六十一)。</p>
  <p id="aE3">“善男子，<a id="a-E4"></a>此无尽根大授记陀罗尼，<a id="a-E5"></a>有大威德，<a id="a-E6"></a>有大势力，<a id="a-E7"></a>能大利益一切众生，<a id="a-E8"></a>摄护众生，<a id="a-E9"></a>怜愍众生，<a id="a-EA"></a>洗除众生，<a id="a-EB"></a>令得寂灭。<a id="a-EC"></a>善男子，<a id="a-ED"></a>持此陀罗尼往诣娑婆世界，<a id="a-EE"></a>如我所言问讯释迦牟尼佛。<a id="a-EF"></a>”</p>
  <p id="aEG">尔时，<a id="a-EH"></a>山帝释王佛说此陀罗尼已，<a id="a-EI"></a>一切大众皆大欢喜，<a id="a-EJ"></a>赞言：<a id="a-EK"></a>“不可思议！<a id="a-EL"></a>大不可思议！<a id="a-EM"></a>得见离障第一智慧，<a id="a-EN"></a>说此大授记陀罗尼，<a id="a-EO"></a>一切众生所有小罪、<a id="a-EP"></a>中罪、<a id="a-EQ"></a>大罪、<a id="a-ER"></a>最大罪，<a id="a-ES"></a>轻重业障牢固难舍，<a id="a-ET"></a>能与善根作障碍者，<a id="a-EU"></a>此陀罗尼速能除尽得无漏道。<a id="a-EV"></a>”</p>
  <p id="aEW">尔时，<a id="a-EX"></a>香象菩萨生大欢喜，<a id="a-EY"></a>而说偈言：</p>
  <p id="aEZ">“此无尽根陀罗尼，<a id="a-Ea"></a>　最胜第一无过者，</p>
  <p id="aEb">能尽众生诸恶业，<a id="a-Ec"></a>　亦断一切罪駃河。</p>
  <p id="aEd">生死流转自所作，<a id="a-Ee"></a>　悉能远离无有余，</p>
  <p id="aEf">以福德力因缘故，<a id="a-Eg"></a>　于一切苦得解脱。</p>
  <p id="aEh">能竭生死三有海，<a id="a-Ei"></a>　速生清净有佛国，</p>
  <p id="aEj">于流转中大怖畏，<a id="a-Ek"></a>　现见无量大障碍，</p>
  <p id="aEl">悉能倾动诸烦恼，<a id="a-Em"></a>　疾证无上胜菩提。</p>
  <p id="aEn">一切众生不能坏，<a id="a-Eo"></a>　若有闻此陀罗尼，</p>
  <p id="aEp">速能受持常忆念，<a id="a-Eq"></a>　具足如是诸功德。<a id="a-Er"></a>”</p>
  <p id="aEs">尔时，<a id="a-Et"></a>香象菩萨白山帝释王佛言：<a id="a-Eu"></a>“我已持此无尽根授记陀罗尼竟，<a id="a-Ev"></a>今欲往彼娑婆世界。<a id="a-Ew"></a>”</p>
  <p id="aEx">是时，<a id="a-Ey"></a>众中有无量阿僧祇菩萨摩诃萨，<a id="a-Ez"></a>从无垢三昧起，<a id="a-F0"></a>异口同音白佛言：<a id="a-F1"></a>“世尊，<a id="a-F2"></a>我等今者渴仰欲见释迦牟尼佛及大集众礼拜供养。<a id="a-F3"></a>我从昔来未曾得闻日藏法门，<a id="a-F4"></a>惟愿听我往彼世界。<a id="a-F5"></a>”</p>
  <p id="aF6">尔时，<a id="a-F7"></a>世尊告诸菩萨言：<a id="a-F8"></a>“善男子，<a id="a-F9"></a>随汝意去，<a id="a-FA"></a>咸可一心作帝释像身色形貌、<a id="a-FB"></a>长短威仪、<a id="a-FC"></a>势力自在，<a id="a-FD"></a>往彼世界。<a id="a-FE"></a>”</p>
  <p id="aFF">尔时，<a id="a-FG"></a>香象菩萨及无量阿僧祇菩萨，<a id="a-FH"></a>咸共一心悉皆化作帝释王身，<a id="a-FI"></a>形貌色像、<a id="a-FJ"></a>长短威仪、<a id="a-FK"></a>势力自在皆无有异。<a id="a-FL"></a>作此化已，<a id="a-FM"></a>三礼山帝释王佛，<a id="a-FN"></a>右绕三匝绕已从彼界没，<a id="a-FO"></a>如一念顷即到娑婆世界。<a id="a-FP"></a>入此刹已，<a id="a-FQ"></a>放诸香云雨种种末香，<a id="a-FR"></a>所谓牛头栴檀香、<a id="a-FS"></a>龙身牢固香、<a id="a-FT"></a>多摩罗叶香、<a id="a-FU"></a>沉水香、<a id="a-FV"></a>多伽罗香，<a id="a-FW"></a>随六时变异香。<a id="a-FX"></a>为供养释迦牟尼佛故放香云已，<a id="a-FY"></a>次第渐向释迦牟尼佛所，<a id="a-FZ"></a>到佛所已，<a id="a-Fa"></a>以帝释身顶礼佛足，<a id="a-Fb"></a>右绕三匝却一面立。<a id="a-Fc"></a>当尔之时，<a id="a-Fd"></a>释迦如来犹共频婆娑罗王宣说法行。</p>
 </body>
</html>