<!doctype html>
<html id="z3IBTLmEq" data-ver="1510">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">大乘大方等日藏经卷第十</h1>
  <h2 id="a2">三归济龙品第十二之二</h2>
  <p id="a3">尔时，<a id="a-4"></a>众中有一盲龙，<a id="a-5"></a>名曰颇罗机梨奢，<a id="a-6"></a>举声大哭作如是言：<a id="a-7"></a>“大圣世尊，<a id="a-8"></a>愿救济我！<a id="a-9"></a>愿救济我！<a id="a-A"></a>诸佛慈悲怜愍一切，<a id="a-B"></a>我今身中受大苦恼，<a id="a-C"></a>日夜常为种种诸虫、<a id="a-D"></a>小蛇、<a id="a-E"></a>虾蟆之所唼食，<a id="a-F"></a>居热水中无暂时乐。<a id="a-G"></a>”</p>
  <p id="aH">佛言：<a id="a-I"></a>“梨奢，<a id="a-J"></a>汝过去世于佛法中曾为比丘，<a id="a-K"></a>毁破禁戒，<a id="a-L"></a>内怀欺诈，<a id="a-M"></a>外现种种善相威仪，<a id="a-N"></a>广贪眷属弟子众多，<a id="a-O"></a>名声四远莫不闻知。<a id="a-P"></a>彼诸弟子如是说言：<a id="a-Q"></a>‘我和尚得阿罗汉果。<a id="a-R"></a>’以是因缘多得供养，<a id="a-S"></a>得供养已独受用之，<a id="a-T"></a>见持戒人反恶加说，<a id="a-U"></a>彼人懊恼如是念言：<a id="a-V"></a>‘世世生中愿我所在食汝身肉。<a id="a-W"></a>’如是恶业死生龙中，<a id="a-X"></a>是汝前身，<a id="a-Y"></a>众生愿故食啖汝身，<a id="a-Z"></a>恶业因缘得此盲报住热水中。<a id="a-a"></a>又于过去无量劫中，<a id="a-b"></a>在融赤铜地狱之中，<a id="a-c"></a>常为诸虫之所食啖。<a id="a-d"></a>”</p>
  <p id="ae">尔时，<a id="a-f"></a>龙众闻此语已，<a id="a-g"></a>忧愁啼哭作如是言：<a id="a-h"></a>“我等今者，<a id="a-i"></a>皆悉至心咸共忏悔，<a id="a-j"></a>愿令此苦速得解脱。<a id="a-k"></a>”</p>
  <p id="al">尔时，<a id="a-m"></a>如来出金色手，<a id="a-n"></a>摩彼龙面作如是言：<a id="a-o"></a>“汝等谛听！<a id="a-p"></a>我于过去曾作国王名曰善眼，<a id="a-q"></a>是时有一盲婆罗门，<a id="a-r"></a>来从我乞求索一眼，<a id="a-s"></a>我时欢喜两眼皆与。<a id="a-t"></a>若我此言诚不虚者，<a id="a-u"></a>令汝梨奢清净眼生，<a id="a-v"></a>一切诸罪悉皆除尽。<a id="a-w"></a>”即说咒曰：</p>
  <p id="ax">“多绖咃　斫芻佉婆　娑兰那佉婆　羯磨佉婆阿难阇那　毗啰阇佉　破兰多若摩　尼婆罗那都夜阿鞞栴陀罗树低频头输第　吃利波输第　颇罗输第　阿誓　多誓　多[(匕/矢)+籴)]　多[(匕/矢)+籴)]　婆细陀索继陀索继鸣卢罗避摩诃鸣卢罗避　帝履何逻多那婆罗帝莎呵。<a id="a-y"></a>”</p>
  <p id="az">尔时，<a id="a-10"></a>世尊说此实净眼陀罗尼已，<a id="a-11"></a>彼梨奢龙得清净眼，<a id="a-12"></a>余五万三千龙亦得净眼，<a id="a-13"></a>及余八十四那由他夜叉、<a id="a-14"></a>鸠槃荼、<a id="a-15"></a>饿鬼、<a id="a-16"></a>薜荔多、<a id="a-17"></a>毗舍遮、<a id="a-18"></a>人非人等，<a id="a-19"></a>罪垢消灭皆得净眼。</p>
  <p id="a1A">尔时，<a id="a-1B"></a>善德天子向佛合掌，<a id="a-1C"></a>而说偈言：</p>
  <p id="a1D">“看彼十力世导师，<a id="a-1E"></a>　能使诸龙眼清净，</p>
  <p id="a1F">今生若不得值佛，<a id="a-1G"></a>　诸失眼者常盲冥。<a id="a-1H"></a>”</p>
  <p id="a1I">尔时，<a id="a-1J"></a>世尊告长老憍陈如：<a id="a-1K"></a>“汝可持此净眼陀罗尼咒。<a id="a-1L"></a>若有众生过去恶业，<a id="a-1M"></a>于今现在或当来世，<a id="a-1N"></a>或四大病，<a id="a-1O"></a>或恶人咒，<a id="a-1P"></a>或因毒药，<a id="a-1Q"></a>以此缘故即便失目。<a id="a-1R"></a>如是众生，<a id="a-1S"></a>应当诵此净眼陀罗尼，<a id="a-1T"></a>自悔过去所造恶业，<a id="a-1U"></a>于诸众生起大慈悲，<a id="a-1V"></a>至心念佛舍于余事，<a id="a-1W"></a>七七日中昼夜六时以手拭眼，<a id="a-1X"></a>以是因缘得清净眼。<a id="a-1Y"></a>若有众生于过去世作诸恶业，<a id="a-1Z"></a>或毁于法，<a id="a-1a"></a>或谤圣人，<a id="a-1b"></a>于说法者为作障碍，<a id="a-1c"></a>或抄写经洗脱文字，<a id="a-1d"></a>或损坏他眼，<a id="a-1e"></a>或暗蔽他，<a id="a-1f"></a>此业缘故今得盲报。<a id="a-1g"></a>如是重恶业因缘故，<a id="a-1h"></a>七七日中不得差者，<a id="a-1i"></a>应当抄写此陀罗尼至心诵持悔过彼业，<a id="a-1j"></a>复以海沫、<a id="a-1k"></a>甘草、<a id="a-1l"></a>呵梨勒、<a id="a-1m"></a>阿摩罗、<a id="a-1n"></a>毗醯罗，<a id="a-1o"></a>此五种药捣末蜜和，<a id="a-1p"></a>盛著旧龟甲中以久年酥火上煎已，<a id="a-1q"></a>诵此陀罗尼一千八遍，<a id="a-1r"></a>以咒此药用涂眼上，<a id="a-1s"></a>舍诸缘事七七日中念佛造像至心发愿，<a id="a-1t"></a>时彼众生恶业消尽得清净眼。<a id="a-1u"></a>若有财者并营寺舍，<a id="a-1v"></a>随力所办布施资生，<a id="a-1w"></a>如是一切恶业皆尽，<a id="a-1x"></a>于当来世无量生中常不失眼。<a id="a-1y"></a>”</p>
  <p id="a1z">尔时，<a id="a-20"></a>一切诸龙众等作如是言：<a id="a-21"></a>“南无南无大悲世尊！<a id="a-22"></a>能施三世众生利益，<a id="a-23"></a>失眼得明，<a id="a-24"></a>一切恶业清净无垢。<a id="a-25"></a>”</p>
  <p id="a26">尔时，<a id="a-27"></a>有龙名曰青色，<a id="a-28"></a>大声唱唤而说偈言：</p>
  <p id="a29">“世尊能除诸罪垢，<a id="a-2A"></a>　犹如大河洗一切，</p>
  <p id="a2B">悉知众生种种行，<a id="a-2C"></a>　是故称佛众中尊。</p>
  <p id="a2D">我所居停住泽中，<a id="a-2E"></a>　大野枯泉无有水，</p>
  <p id="a2F">热风吹身剧于火，<a id="a-2G"></a>　形体屋舍臭难堪。</p>
  <p id="a2H">八千亿年住于彼，<a id="a-2I"></a>　曾无一日受欢乐，</p>
  <p id="a2J">常为众生所食啖，<a id="a-2K"></a>　眷属大小悉皆然。<a id="a-2L"></a>”</p>
  <p id="a2M">尔时，<a id="a-2N"></a>世尊说偈答言：</p>
  <p id="a2O">“若有众生造诸罪，<a id="a-2P"></a>　而复修营于福德，</p>
  <p id="a2Q">建立寺舍施钟铃，<a id="a-2R"></a>　种种饮食供养僧；</p>
  <p id="a2S">以此杂福因缘故，<a id="a-2T"></a>　在所生中随业受，</p>
  <p id="a2U">造恶苦辛如地狱，<a id="a-2V"></a>　施食快乐似天堂。</p>
  <p id="a2W">或复来生于龙中，<a id="a-2X"></a>　缘彼善业因缘故，</p>
  <p id="a2Y">于龙头中自然出，<a id="a-2Z"></a>　希有如意妙宝王；</p>
  <p id="a2a">所欲念者皆随意，<a id="a-2b"></a>　种种果报皆悉具，</p>
  <p id="a2c">虽处枯泉及旱泽，<a id="a-2d"></a>　能出上妙清流水；</p>
  <p id="a2e">清净虚空布密云，<a id="a-2f"></a>　地平如掌泉池涌，</p>
  <p id="a2g">行住坐卧所在处，<a id="a-2h"></a>　皆能应念生诸水。</p>
  <p id="a2i">若有一切诸众生，<a id="a-2j"></a>　虽复能得于人身，</p>
  <p id="a2k">备造种种罪恶业，<a id="a-2l"></a>　不能供养于三宝，</p>
  <p id="a2m">死后众苦皆聚集，<a id="a-2n"></a>　地狱饿鬼具受之。</p>
  <p id="a2o">设复得为龙王身，<a id="a-2p"></a>　所有眷属并妻子，</p>
  <p id="a2q">贫穷饥饿诸热恼，<a id="a-2r"></a>　顶上无有如意宝，</p>
  <p id="a2s">居住空泽多毒虫，<a id="a-2t"></a>　枯涸常干无有水。</p>
  <p id="a2u">如是皆由过去世，<a id="a-2v"></a>　曾于佛法作比丘，</p>
  <p id="a2w">或见兰若苦行人，<a id="a-2x"></a>　嫉妒悭心惜饮食，</p>
  <p id="a2y">远客比丘来寄止，<a id="a-2z"></a>　瞋忿怀怒心不喜，</p>
  <p id="a30">檀越平等施饮食，<a id="a-31"></a>　于中遮止便骂詈。</p>
  <p id="a32">设有清净好流水，<a id="a-33"></a>　屎尿粪秽满其中，</p>
  <p id="a34">所有居住行坐处，<a id="a-35"></a>　一切臭秽皆不净。</p>
  <p id="a36">或有清净持戒者，<a id="a-37"></a>　如是见已皆远离；</p>
  <p id="a38">若有余处好人闻，<a id="a-39"></a>　无心欲来于此者。</p>
  <p id="a3A">彼人恶业因缘故，<a id="a-3B"></a>　死堕地狱无量世，</p>
  <p id="a3C">灰河沸屎烧赤铜，<a id="a-3D"></a>　无量亿年受楚毒；</p>
  <p id="a3E">如是饿鬼中饥渴，<a id="a-3F"></a>　生曾不闻浆水名。</p>
  <p id="a3G">余报复生龙道中，<a id="a-3H"></a>　具足多年受辛苦，</p>
  <p id="a3I">虽得龙身常饥饿，<a id="a-3J"></a>　在所生处空无水，</p>
  <p id="a3K">或在枯泽恶焦山，<a id="a-3L"></a>　绝水常干无饮食，</p>
  <p id="a3M">死已数入地狱中，<a id="a-3N"></a>　大火热恼充遍身。</p>
  <p id="a3O">在彼经于无量岁，<a id="a-3P"></a>　如是循还饿鬼中，</p>
  <p id="a3Q">自非修禅能救济；<a id="a-3R"></a>　礼拜供养佛如来，</p>
  <p id="a3S">持戒智慧学多闻，<a id="a-3T"></a>　精进舍于悭慢想，</p>
  <p id="a3U">妒嫉毒心最为恶，<a id="a-3V"></a>　此业因缘须断除。</p>
  <p id="a3W">忆念死时受是殃，<a id="a-3X"></a>　决定无疑早忏悔！<a id="a-3Y"></a>”</p>
  <p id="a3Z">尔时，<a id="a-3a"></a>如来说是偈已，<a id="a-3b"></a>彼龙众中二十六亿诸饿龙等，<a id="a-3c"></a>念过去身皆悉雨泪，<a id="a-3d"></a>作如是言：<a id="a-3e"></a>“唯愿哀愍救济于我！<a id="a-3f"></a>大悲世尊，<a id="a-3g"></a>我等忆念过去世时，<a id="a-3h"></a>于佛法中虽得出家，<a id="a-3i"></a>备造如是种种恶业，<a id="a-3j"></a>以恶业故经无量身在三恶道，<a id="a-3k"></a>亦以余报故生在龙中受极大苦。<a id="a-3l"></a>如青色龙，<a id="a-3m"></a>我亦如是。<a id="a-3n"></a>”</p>
  <p id="a3o">尔时，<a id="a-3p"></a>世尊语诸龙言：<a id="a-3q"></a>“汝可持水洗如来足，<a id="a-3r"></a>令汝殃罪渐得除灭。<a id="a-3s"></a>”</p>
  <p id="a3t">时，<a id="a-3u"></a>一切龙以手掬水，<a id="a-3v"></a>水皆成火变作大石，<a id="a-3w"></a>满于手中生大猛炎，<a id="a-3x"></a>弃已复生如是至七。<a id="a-3y"></a>一切龙众见如是已，<a id="a-3z"></a>惊怖懊恼啼泣雨泪。</p>
  <p id="a40">佛告诸龙：<a id="a-41"></a>“汝造罪业得是恶报，<a id="a-42"></a>修善业人受于好果。<a id="a-43"></a>我今教汝说真实誓：<a id="a-44"></a>若佛导师怜愍一切，<a id="a-45"></a>于诸众生平等无二，<a id="a-46"></a>此言不虚，<a id="a-47"></a>愿我诸龙火炎时灭。<a id="a-48"></a>”作是誓已火炎皆灭。</p>
  <p id="a49">时，<a id="a-4A"></a>饿龙等乃至八过，<a id="a-4B"></a>以手捧水洗如来足，<a id="a-4C"></a>至心忏悔：<a id="a-4D"></a>“我从今日更不造恶！<a id="a-4E"></a>”如是忏已各白佛言：<a id="a-4F"></a>“如来大慈愿救济我！<a id="a-4G"></a>”</p>
  <p id="a4H">佛言：<a id="a-4I"></a>“诸龙，<a id="a-4J"></a>汝此恶业有余未尽，<a id="a-4K"></a>弥勒佛世当得人身，<a id="a-4L"></a>值佛出家，<a id="a-4M"></a>精进持戒得罗汉果。<a id="a-4N"></a>”</p>
  <p id="a4O">时，<a id="a-4P"></a>诸龙等得宿命心，<a id="a-4Q"></a>自念过业啼泣雨面，<a id="a-4R"></a>各如是言：<a id="a-4S"></a>“我忆往昔于佛法中，<a id="a-4T"></a>或为俗人亲属因缘，<a id="a-4U"></a>或复听法来去因缘，<a id="a-4V"></a>所有信心舍施种种华果饮食，<a id="a-4W"></a>共诸比丘依次而食。<a id="a-4X"></a>”或有说云：<a id="a-4Y"></a>“我曾吃啖四方众僧华果饮食。<a id="a-4Z"></a>”或有说言：<a id="a-4a"></a>“我往寺舍布施众僧，<a id="a-4b"></a>或复礼拜，<a id="a-4c"></a>如是吃啖。<a id="a-4d"></a>”或复说言：<a id="a-4e"></a>“我毗婆尸如来法中曾作俗人。<a id="a-4f"></a>”或复有说：<a id="a-4g"></a>“我尸弃佛如来法中曾作俗人。<a id="a-4h"></a>”或复有说：<a id="a-4i"></a>“我毗叶婆如来法中曾作俗人。<a id="a-4j"></a>”或复有说：<a id="a-4k"></a>“我迦罗拘村驮佛法之中曾作俗人。<a id="a-4l"></a>”或复有说：<a id="a-4m"></a>“我迦那迦牟尼佛法之中曾作俗人。<a id="a-4n"></a>”或复有说：<a id="a-4o"></a>“我迦葉佛如来法中曾作俗人。<a id="a-4p"></a>”或复有说：<a id="a-4q"></a>“我释迦牟尼佛法之中曾作俗人，<a id="a-4r"></a>或以亲旧问讯因缘，<a id="a-4s"></a>或复来去听法因缘往还寺舍。<a id="a-4t"></a>有信心人供养僧故，<a id="a-4u"></a>舍施华果种种饮食，<a id="a-4v"></a>比丘得已回施于我，<a id="a-4w"></a>我得便食。<a id="a-4x"></a>彼业因缘，<a id="a-4y"></a>于地狱中经无量劫，<a id="a-4z"></a>大猛火中或烧或煮，<a id="a-50"></a>或饮洋铜，<a id="a-51"></a>或吞铁丸，<a id="a-52"></a>从地狱出堕畜生中，<a id="a-53"></a>舍畜生身生饿鬼中，<a id="a-54"></a>如是种种备受辛苦。<a id="a-55"></a>恶业未尽，<a id="a-56"></a>生此龙中常受苦恼，<a id="a-57"></a>热水烂身，<a id="a-58"></a>热风吹体，<a id="a-59"></a>热沙、<a id="a-5A"></a>热土、<a id="a-5B"></a>热粪、<a id="a-5C"></a>热灰，<a id="a-5D"></a>食入口中变成铜汁或作铁丸，<a id="a-5E"></a>于一切时所食之物，<a id="a-5F"></a>入口口焦，<a id="a-5G"></a>入咽咽烂，<a id="a-5H"></a>入腹腹燃，<a id="a-5I"></a>直过堕地遍体穿穴，<a id="a-5J"></a>受如是苦不可堪忍。<a id="a-5K"></a>惟愿如来慈哀救济！<a id="a-5L"></a>”</p>
  <p id="a5M">佛告诸龙：<a id="a-5N"></a>“此之恶业与盗佛物等无差别，<a id="a-5O"></a>比丘逆业其罪如半，<a id="a-5P"></a>然此罪报受未尽故难可得脱。<a id="a-5Q"></a>汝等今当尽受三归，<a id="a-5R"></a>一心修善，<a id="a-5S"></a>以此缘故，<a id="a-5T"></a>于贤劫中值最后佛名曰楼至，<a id="a-5U"></a>于彼佛世罪得除灭。<a id="a-5V"></a>”</p>
  <p id="a5W">时，<a id="a-5X"></a>诸龙等闻是语已，<a id="a-5Y"></a>皆悉至心，<a id="a-5Z"></a>尽其形寿各受三归。</p>
  <p id="a5a">时，<a id="a-5b"></a>彼众中有盲龙女，<a id="a-5c"></a>口中膖烂，<a id="a-5d"></a>满诸杂虫状如屎尿，<a id="a-5e"></a>乃至秽恶犹若妇人，<a id="a-5f"></a>根中不净臊臭难看，<a id="a-5g"></a>种种噬食脓血流出，<a id="a-5h"></a>一切身分常为蚊虻诸恶毒蝇之所唼食，<a id="a-5i"></a>身体臭处难可见闻。<a id="a-5j"></a>尔时，<a id="a-5k"></a>世尊以大悲心，<a id="a-5l"></a>见彼龙妇眼盲困苦，<a id="a-5m"></a>如是问言：<a id="a-5n"></a>“妹何缘故得此恶身？<a id="a-5o"></a>于过去世曾为何业？<a id="a-5p"></a>”</p>
  <p id="a5q">龙妇答言：<a id="a-5r"></a>“世尊，<a id="a-5s"></a>我今此身众苦逼迫无暂时停，<a id="a-5t"></a>设复欲言而不能说。<a id="a-5u"></a>我念过去三十六亿于百千年生恶龙中受如是苦，<a id="a-5v"></a>乃至日夜刹那不停。<a id="a-5w"></a>为我往昔九十一劫，<a id="a-5x"></a>于毗婆尸佛法之中作比丘尼，<a id="a-5y"></a>思念欲事过于醉人，<a id="a-5z"></a>虽复出家不能如法，<a id="a-60"></a>于伽蓝内敷施床褥，<a id="a-61"></a>数数犯于非梵行事，<a id="a-62"></a>以快欲心生大乐受，<a id="a-63"></a>或贪求他物多受信施。<a id="a-64"></a>以如是故，<a id="a-65"></a>于九十一劫常不得受天人之身，<a id="a-66"></a>恒三恶道受诸烧煮。<a id="a-67"></a>”</p>
  <p id="a68">佛又问言：<a id="a-69"></a>“若如是者，<a id="a-6A"></a>此中劫尽，<a id="a-6B"></a>妹何处生？<a id="a-6C"></a>”</p>
  <p id="a6D">龙妇答言：<a id="a-6E"></a>“我以过去业力因缘生余世界，<a id="a-6F"></a>彼处劫尽，<a id="a-6G"></a>恶业风吹还来生此。<a id="a-6H"></a>”时彼龙妇说此语已，<a id="a-6I"></a>作如是言：<a id="a-6J"></a>“大悲世尊，<a id="a-6K"></a>愿救济我！<a id="a-6L"></a>愿救济我！<a id="a-6M"></a>”</p>
  <p id="a6N">尔时，<a id="a-6O"></a>世尊以手掬水，<a id="a-6P"></a>告龙女言：<a id="a-6Q"></a>“此水名为瞋陀留脂药和，<a id="a-6R"></a>我今诚实发言语汝：<a id="a-6S"></a>我于往昔为救鸽故弃舍身命，<a id="a-6T"></a>终不疑念起悭惜心，<a id="a-6U"></a>此言若实，<a id="a-6V"></a>令汝恶患悉皆除差。<a id="a-6W"></a>”</p>
  <p id="a6X">时，<a id="a-6Y"></a>佛世尊以口含水，<a id="a-6Z"></a>洒彼盲龙妇女之身，<a id="a-6a"></a>一切恶患臭处皆差。<a id="a-6b"></a>既得差已，<a id="a-6c"></a>作是说言：<a id="a-6d"></a>“我今于佛乞受三归。<a id="a-6e"></a>”是时，<a id="a-6f"></a>世尊即为龙女授三归依。</p>
  <p id="a6g">时，<a id="a-6h"></a>彼众中复有一龙，<a id="a-6i"></a>种种臭恶一切诸虫满其口中，<a id="a-6j"></a>及咽喉内脓血流出，<a id="a-6k"></a>有见闻者皆悉舍去。<a id="a-6l"></a>时，<a id="a-6m"></a>佛见已即便问言：<a id="a-6n"></a>“善男子，<a id="a-6o"></a>汝于过去作何恶业受如是报？<a id="a-6p"></a>”彼龙张口，<a id="a-6q"></a>于其口内出种种虫，<a id="a-6r"></a>脓血流溢犹如热火，<a id="a-6s"></a>虽复张口竟不能言，<a id="a-6t"></a>即还闭口。</p>
  <p id="a6u">尔时，<a id="a-6v"></a>世尊即为彼龙而说偈言：</p>
  <p id="a6w">“汝以过去盗因缘，<a id="a-6x"></a>　轻戏圣人受是报，</p>
  <p id="a6y">至诚听我此实言，<a id="a-6z"></a>　即得清凉灭诸苦。<a id="a-70"></a>”</p>
  <p id="a71">尔时，<a id="a-72"></a>世尊说实语已，<a id="a-73"></a>即以少水泻龙口中，<a id="a-74"></a>火及虫脓悉皆灭尽，<a id="a-75"></a>龙口清凉作如是言：<a id="a-76"></a>“大圣如来，<a id="a-77"></a>我忆过去迦葉佛时，<a id="a-78"></a>曾作俗人在田犁地。<a id="a-79"></a>有一比丘，<a id="a-7A"></a>来从我乞求五十钱，<a id="a-7B"></a>我时报言：<a id="a-7C"></a>‘听待谷熟当与汝食。<a id="a-7D"></a>’比丘复言：<a id="a-7E"></a>‘若当五十不可得者，<a id="a-7F"></a>愿乞十文。<a id="a-7G"></a>’我于尔时瞋彼比丘而语之言：<a id="a-7H"></a>‘乃至十钱亦不相与。<a id="a-7I"></a>’时，<a id="a-7J"></a>彼比丘心生懊恼，<a id="a-7K"></a>又于余时往寺舍中入树林下，<a id="a-7L"></a>辄便盗取现在僧物十庵罗果而私食之。<a id="a-7M"></a>彼业因缘地狱受苦，<a id="a-7N"></a>恶业未尽生野泽中作饿龙身，<a id="a-7O"></a>常为种种诸虫食啖，<a id="a-7P"></a>脓血流溢饥渴苦恼。<a id="a-7Q"></a>又彼比丘以瞋忿心恶业缘故，<a id="a-7R"></a>死便即作小毒龙身，<a id="a-7S"></a>生我腋下[口+束]于我血，<a id="a-7T"></a>热气触身不可堪忍，<a id="a-7U"></a>是故我身热脓血满。<a id="a-7V"></a>”龙白佛言：<a id="a-7W"></a>“大悲世尊，<a id="a-7X"></a>唯愿慈哀救济于我，<a id="a-7Y"></a>令我脱彼怨家毒龙！<a id="a-7Z"></a>”</p>
  <p id="a7a">尔时，<a id="a-7b"></a>世尊以手抄水，<a id="a-7c"></a>发诚实语作如是言：<a id="a-7d"></a>“我曾往昔于饥馑世，<a id="a-7e"></a>尔时愿作大身众生长广无量，<a id="a-7f"></a>以神通力于虚空中唱如是言：<a id="a-7g"></a>‘彼野泽中有大身虫名曰不瞋，<a id="a-7h"></a>汝等可往取其身肉，<a id="a-7i"></a>以为饮食可得不饥。<a id="a-7j"></a>时彼世中人非人等，<a id="a-7k"></a>闻此声已一切悉往竞取食之。<a id="a-7l"></a>’”说是真实谛信语时，<a id="a-7m"></a>彼龙腋下小龙即出。</p>
  <p id="a7n">时，<a id="a-7o"></a>此二龙俱白佛言：<a id="a-7p"></a>“世尊，<a id="a-7q"></a>我等久近离此龙身解脱殃罪？<a id="a-7r"></a>”</p>
  <p id="a7s">佛告龙言：<a id="a-7t"></a>“此业大重，<a id="a-7u"></a>次五无间。<a id="a-7v"></a>何以故？<a id="a-7w"></a>若有四方常住僧物，<a id="a-7x"></a>或现前僧物，<a id="a-7y"></a>笃信檀越重心施物，<a id="a-7z"></a>或华或果、<a id="a-80"></a>或树或园、<a id="a-81"></a>饮食资生、<a id="a-82"></a>床褥敷具、<a id="a-83"></a>疾病汤药一切所须，<a id="a-84"></a>私自费用或持出外，<a id="a-85"></a>乞与知识亲里白衣，<a id="a-86"></a>此罪重于阿鼻地狱所受果报。<a id="a-87"></a>是故汝等可受三归，<a id="a-88"></a>归三宝已乃可得住于冷水中。<a id="a-89"></a>”如是三称三受，<a id="a-8A"></a>身即安隐得入水中。</p>
  <p id="a8B">尔时，<a id="a-8C"></a>世尊即为诸龙而说偈言：</p>
  <p id="a8D">“宁以利刀自割身，<a id="a-8E"></a>　支节身分肌肤肉，</p>
  <p id="a8F">所有信心舍施物，<a id="a-8G"></a>　俗人食者实为难。</p>
  <p id="a8H">宁吞大赤热铁丸，<a id="a-8I"></a>　而使口中光焰出，</p>
  <p id="a8J">所有众僧饮食具，<a id="a-8K"></a>　不应于外私自用。</p>
  <p id="a8L">宁以大火若须弥，<a id="a-8M"></a>　以手捉持而自食，</p>
  <p id="a8N">其有在家诸俗人，<a id="a-8O"></a>　不应辄食施僧食。</p>
  <p id="a8P">宁以利刀自屠脍，<a id="a-8Q"></a>　身体皮膜而自啖，</p>
  <p id="a8R">其有在家诸俗人，<a id="a-8S"></a>　不应受取僧杂食。</p>
  <p id="a8T">宁以自身投于彼，<a id="a-8U"></a>　满室大火猛焰中，</p>
  <p id="a8V">其有在家俗人辈，<a id="a-8W"></a>　不应坐卧僧床席。</p>
  <p id="a8X">宁以火热炎铁锥，<a id="a-8Y"></a>　拳手握持便焦烂，</p>
  <p id="a8Z">其有在家俗人等，<a id="a-8a"></a>　不应私用于僧物。</p>
  <p id="a8b">宁以胜利好刀砧，<a id="a-8c"></a>　而自脔切其身肉，</p>
  <p id="a8d">勿于出家清净人，<a id="a-8e"></a>　发起一念瞋恚心。</p>
  <p id="a8f">宁以自手挑两眼，<a id="a-8g"></a>　捐弃投之掷于地，</p>
  <p id="a8h">其有习行善法者，<a id="a-8i"></a>　不应怀忿瞋心视。</p>
  <p id="a8j">宁以热铁鍱其身，<a id="a-8k"></a>　东西起动行坐卧，</p>
  <p id="a8l">不应瞋忿心妒嫉，<a id="a-8m"></a>　而著众僧净施衣。</p>
  <p id="a8n">宁饮灰汁碱卤水，<a id="a-8o"></a>　热沸烁口犹如火，</p>
  <p id="a8p">不应怀贪毒恶心，<a id="a-8q"></a>　服食众僧净施药。<a id="a-8r"></a>”</p>
  <p id="a8s">尔时，<a id="a-8t"></a>世尊说此偈已，<a id="a-8u"></a>一万四千诸龙众等悉受三归，<a id="a-8v"></a>所有过去、<a id="a-8w"></a>现在业报，<a id="a-8x"></a>诸苦恼中而得解脱，<a id="a-8y"></a>深信三宝其心不退。<a id="a-8z"></a>复有八十亿诸龙众等，<a id="a-90"></a>亦于三宝起归敬心。</p>
  <p id="a91">尔时，<a id="a-92"></a>世尊告憍陈如：<a id="a-93"></a>“汝观此等诸恶众生自诳其心，<a id="a-94"></a>或以怖畏贫穷因缘，<a id="a-95"></a>或于恶道生于恐畏修行善法，<a id="a-96"></a>或作比丘所得种种资生之具，<a id="a-97"></a>皆是信心檀越所施，<a id="a-98"></a>而是众生或自食啖，<a id="a-99"></a>或与他人或共众人，<a id="a-9A"></a>盗窃隐藏私处自用，<a id="a-9B"></a>如是业故堕三恶道久受勤苦。<a id="a-9C"></a>复有众生，<a id="a-9D"></a>贫穷下贱不得自在，<a id="a-9E"></a>是故出家望得富饶解脱安乐；<a id="a-9F"></a>既出家已，<a id="a-9G"></a>懈怠懒堕不读诵经，<a id="a-9H"></a>禅慧精勤舍而不习，<a id="a-9I"></a>乐知僧事。<a id="a-9J"></a>复有比丘昼夜精勤乐修善法，<a id="a-9K"></a>读诵经典坐禅习慧不舍须臾，<a id="a-9L"></a>以是因缘感诸四辈种种供养。<a id="a-9M"></a>时知事人得利养已，<a id="a-9N"></a>或自私食，<a id="a-9O"></a>或复盗与亲旧俗人，<a id="a-9P"></a>以是等缘久处恶道出已还入，<a id="a-9Q"></a>如是愚瞑不见当来果报轻重。<a id="a-9R"></a>我今戒敕沙门弟子念法住持，<a id="a-9S"></a>不得自称：<a id="a-9T"></a>我是沙门，<a id="a-9U"></a>真法行人。<a id="a-9V"></a>猗众僧故，<a id="a-9W"></a>他信施物，<a id="a-9X"></a>或饼或果或菜或华，<a id="a-9Y"></a>但是众僧所食之物，<a id="a-9Z"></a>不得辄与一切俗人；<a id="a-9a"></a>亦不得云，<a id="a-9b"></a>此是我物别众而食；<a id="a-9c"></a>又亦不得以众僧物贮积兴生种种贩卖，<a id="a-9d"></a>云有利益招世讥嫌；<a id="a-9e"></a>又亦不得出贵收贱与世争利；<a id="a-9f"></a>又亦不得为于饮食及僧因缘，<a id="a-9g"></a>使诸众生堕三恶道。<a id="a-9h"></a>应须劝引安善法中，<a id="a-9i"></a>令比丘众真信三宝，<a id="a-9j"></a>摄诸众生乃至父母，<a id="a-9k"></a>令得安隐置三解脱。<a id="a-9l"></a>”</p>
  <p data-pb></p>
  <h2 id="a9m">护塔品第十三</h2>
  <p id="a9n">尔时，<a id="a-9o"></a>长老阿若憍陈如白佛言：<a id="a-9p"></a>“世尊，<a id="a-9q"></a>此日藏修多罗长夜照明，<a id="a-9r"></a>说一切龙恶业果报不可思议，<a id="a-9s"></a>复说菩萨真实行法。<a id="a-9t"></a>”</p>
  <p id="a9u">佛言：<a id="a-9v"></a>“如是，<a id="a-9w"></a>如是，<a id="a-9x"></a>憍陈如，<a id="a-9y"></a>此四天下有大支提圣人住处，<a id="a-9z"></a>若有众生精勤方便坐禅正慧，<a id="a-A0"></a>当知此处则为不空，<a id="a-A1"></a>如是福地则为流布日藏法宝。<a id="a-A2"></a>何者名为大支提处？<a id="a-A3"></a>此阎浮提内王舍城中，<a id="a-A4"></a>圣人处所大支提者，<a id="a-A5"></a>乃是过去无量如来、<a id="a-A6"></a>无量菩萨、<a id="a-A7"></a>无量缘觉、<a id="a-A8"></a>无量声闻，<a id="a-A9"></a>曾于其中修道灭度，<a id="a-AA"></a>今悉现有当来亦然。<a id="a-AB"></a>过去诸佛菩萨圣人，<a id="a-AC"></a>皆以付授婆娄那龙，<a id="a-AD"></a>令使拥护住持安立；<a id="a-AE"></a>我今亦欲令此处所光明久住，<a id="a-AF"></a>还以付嘱婆娄那龙。<a id="a-AG"></a>若有众生能护我法，<a id="a-AH"></a>精勤方便坐禅正慧，<a id="a-AI"></a>诸富伽罗，<a id="a-AJ"></a>应常守护供给供养。<a id="a-AK"></a>”</p>
  <p id="aAL">尔时，<a id="a-AM"></a>婆娄那龙王作如是言：<a id="a-AN"></a>“如是，<a id="a-AO"></a>如是，<a id="a-AP"></a>如世尊教。<a id="a-AQ"></a>往昔过去迦罗鸠村驮应正遍知，<a id="a-AR"></a>亦以此处令我守护供给供养，<a id="a-AS"></a>精勤方便坐禅正慧，<a id="a-AT"></a>修善法者为作檀越；<a id="a-AU"></a>我于尔时，<a id="a-AV"></a>供给守护乃至法灭。<a id="a-AW"></a>次复有佛，<a id="a-AX"></a>名拘那迦牟尼乃至迦葉，<a id="a-AY"></a>亦以此处付嘱于我守护供养；<a id="a-AZ"></a>我于尔时供给守护，<a id="a-Aa"></a>乃至法尽亦复如是。<a id="a-Ab"></a>彼佛法中或有弟子，<a id="a-Ac"></a>不受奴婢僮仆田地，<a id="a-Ad"></a>以清净心精勤苦行，<a id="a-Ae"></a>如是一切我皆守护。<a id="a-Af"></a>今日如来，<a id="a-Ag"></a>复以此处付嘱于我住持守护。<a id="a-Ah"></a>”</p>
  <p id="aAi">尔时，<a id="a-Aj"></a>世尊复以西瞿耶尼须弥山下，<a id="a-Ak"></a>何罗阇低罗山中圣人处所名曰云尽，<a id="a-Al"></a>付宝护龙王。<a id="a-Am"></a>时，<a id="a-An"></a>宝护龙白佛言：<a id="a-Ao"></a>“世尊，<a id="a-Ap"></a>如是，<a id="a-Aq"></a>如是，<a id="a-Ar"></a>如世尊教。<a id="a-As"></a>过去迦罗鸠村驮如来，<a id="a-At"></a>亦以此云尽圣人住处付嘱于我，<a id="a-Au"></a>我于尔时守护此处，<a id="a-Av"></a>及佛弟子如法行者乃至法灭。<a id="a-Aw"></a>”</p>
  <p id="aAx">尔时，<a id="a-Ay"></a>世尊复以东弗婆提须弥山下，<a id="a-Az"></a>青鸯伽那山中支提圣人住处名圣人生，<a id="a-B0"></a>付苏摩呼嚧叉龙王。<a id="a-B1"></a>时，<a id="a-B2"></a>彼龙王白佛言：<a id="a-B3"></a>“世尊，<a id="a-B4"></a>如是，<a id="a-B5"></a>如是，<a id="a-B6"></a>如世尊教。<a id="a-B7"></a>”</p>
  <p id="aB8">尔时，<a id="a-B9"></a>世尊复以须弥山下北胁之间，<a id="a-BA"></a>华齿山中支提圣人住处名香峰牟尼，<a id="a-BB"></a>付毗昌伽苏脂龙王，<a id="a-BC"></a>乃至清净法行比丘亦皆付嘱。<a id="a-BD"></a>时，<a id="a-BE"></a>彼龙王作如是言：<a id="a-BF"></a>“如是，<a id="a-BG"></a>如是，<a id="a-BH"></a>如世尊教。<a id="a-BI"></a>过去迦罗鸠村驮如来，<a id="a-BJ"></a>亦以此香峰圣人住处付嘱于我，<a id="a-BK"></a>及法行比丘守护供养，<a id="a-BL"></a>乃至迦葉如来亦复如是。<a id="a-BM"></a>今日如来，<a id="a-BN"></a>又以香峰支提处所付嘱于我，<a id="a-BO"></a>我当守护。<a id="a-BP"></a>”佛言：<a id="a-BQ"></a>“善哉！<a id="a-BR"></a>善哉！<a id="a-BS"></a>汝大龙王，<a id="a-BT"></a>如是能护我法，<a id="a-BU"></a>住持法母，<a id="a-BV"></a>汝是我伴大善知识、<a id="a-BW"></a>如法檀越。<a id="a-BX"></a>一切众生依于我法，<a id="a-BY"></a>国土久住利益照明。<a id="a-BZ"></a>“</p>
  <p id="aBa">尔时，<a id="a-Bb"></a>世尊复以西瞿耶尼洲中那焰牟尼圣人处所，<a id="a-Bc"></a>付嘱瞿娑岚婆龙王，<a id="a-Bd"></a>乃至法行弟子，<a id="a-Be"></a>守护供养亦复如是。<a id="a-Bf"></a>复以东弗婆提洲中，<a id="a-Bg"></a>昵迦罗陀莲华牟尼圣人住处，<a id="a-Bh"></a>付嘱婆私摸极叉龙王，<a id="a-Bi"></a>乃至法行弟子，<a id="a-Bj"></a>守护供养亦复如是。<a id="a-Bk"></a>复以北郁多罗越洲中香峰炎圣人住处，<a id="a-Bl"></a>付嘱地行龙王，<a id="a-Bm"></a>乃至法行弟子，<a id="a-Bn"></a>守护供养亦复如是。<a id="a-Bo"></a>复以大海之中娑伽罗龙王宫摩尼藏炎牟尼圣人住处，<a id="a-Bp"></a>付嘱娑伽罗龙王，<a id="a-Bq"></a>乃至供养亦复如是。<a id="a-Br"></a>复以须弥山顶帝释住处开华藏殿牟尼圣人住处，<a id="a-Bs"></a>付嘱伊罗跋罗龙王，<a id="a-Bt"></a>守护供养亦复如是。<a id="a-Bu"></a>复以此阎浮中难陀婆陀那大德圣人牟尼住处，<a id="a-Bv"></a>付嘱阎浮迦龙王，<a id="a-Bw"></a>守护供养亦复如是。<a id="a-Bx"></a>复以此阎浮中鞞奢利善住牟尼圣人住处，<a id="a-By"></a>付嘱婆须吉龙王，<a id="a-Bz"></a>守护供养亦复如是。<a id="a-C0"></a>复以此阎浮中迦毗罗婆须都善香迦那迦灯牟尼圣人住处，<a id="a-C1"></a>付嘱阿那婆达多龙王，<a id="a-C2"></a>守护供养亦复如是。<a id="a-C3"></a>复以阎浮提中摩伽陀国毗富罗朋迦牟尼圣人住处，<a id="a-C4"></a>付嘱山德龙王，<a id="a-C5"></a>守护供养亦复如是。<a id="a-C6"></a>复以阎浮提中摩偷罗国名爱云炎牟尼圣人住处，<a id="a-C7"></a>付嘱阎婆迦质多罗龙王。<a id="a-C8"></a>复以阎浮提中憍萨罗国名阇耶首驮牟尼圣人住处，<a id="a-C9"></a>付嘱吃利弥迦龙王。<a id="a-CA"></a>复以阎浮提中苏波洛罽萨遮牟脂邻陀罗名香牟尼圣人住处，<a id="a-CB"></a>付嘱牟脂邻陀罗龙王。<a id="a-CC"></a>复以阎浮地中乾陀罗国名大利舍那若摩罗牟尼圣人住处，<a id="a-CD"></a>付嘱伊罗跋多罗龙王。<a id="a-CE"></a>复以阎浮提内罽宾国中名宫宫摩尼佉牟尼圣人住处，<a id="a-CF"></a>付嘱吁留逻龙王。<a id="a-CG"></a>复以阎浮提中庵浮利摩国名亿藏炎牟尼圣人住处，<a id="a-CH"></a>付嘱逻浮逻龙王。<a id="a-CI"></a>复以阎浮提中震旦汉国名那罗耶那弗罗婆娑牟尼圣人住处，<a id="a-CJ"></a>付嘱海德龙王。<a id="a-CK"></a>复以阎浮提内于阗国中水河岸上牛头山边近河岸侧，<a id="a-CL"></a>瞿摩婆罗香大圣人支提住处，<a id="a-CM"></a>付嘱吃利呵婆达多龙王，<a id="a-CN"></a>守护供养。</p>
  <p id="aCO">“此大支提皆是过去大圣菩萨、<a id="a-CP"></a>大辟支佛、<a id="a-CQ"></a>大阿罗汉、<a id="a-CR"></a>得果沙门、<a id="a-CS"></a>五通神仙诸圣住处，<a id="a-CT"></a>是故过去一切诸佛次第付嘱，<a id="a-CU"></a>欲令流转怖畏众生增长善根得菩提故。<a id="a-CV"></a>如是十方无量无数阿僧祇刹过去诸佛及诸菩萨，<a id="a-CW"></a>皆住于彼大支提处常加守护，<a id="a-CX"></a>令诸众生恶业尽故。<a id="a-CY"></a>于未来世无量无边阿僧祇刹，<a id="a-CZ"></a>诸佛、<a id="a-Ca"></a>菩萨摩诃萨、<a id="a-Cb"></a>声闻、<a id="a-Cc"></a>缘觉，<a id="a-Cd"></a>亦复住此二十大支提常加守护，<a id="a-Ce"></a>令诸世间增福德故，<a id="a-Cf"></a>一切众生恶业尽故。<a id="a-Cg"></a>复次，<a id="a-Ch"></a>一切菩萨摩诃萨、<a id="a-Ci"></a>一切辟支佛、<a id="a-Cj"></a>一切阿罗汉、<a id="a-Ck"></a>得果沙门，<a id="a-Cl"></a>一切五通神仙圣人，<a id="a-Cm"></a>于此二十圣人住处大支提中常加护持，<a id="a-Cn"></a>一切众生福德增故，<a id="a-Co"></a>一切众生恶业尽故。<a id="a-Cp"></a>如是过去一切圣人，<a id="a-Cq"></a>付嘱如是二十支提。<a id="a-Cr"></a>我今付嘱亦如前佛，<a id="a-Cs"></a>欲令一切流转海中怖畏众生得安乐故，<a id="a-Ct"></a>坚固护持不散坏故。<a id="a-Cu"></a>”</p>
  <p id="aCv">时，<a id="a-Cw"></a>一切龙受佛付嘱二十支提圣人处已，<a id="a-Cx"></a>作如是言：<a id="a-Cy"></a>“大圣世尊，<a id="a-Cz"></a>我等诸龙多于障碍，<a id="a-D0"></a>贪嗜睡眠如痴无异，<a id="a-D1"></a>一夜睡眠当于人中二十一年，<a id="a-D2"></a>如是我等睡犹不觉。<a id="a-D3"></a>或有恶人及非人等，<a id="a-D4"></a>或水或火毁坏支提，<a id="a-D5"></a>我等或睡或食饮时，<a id="a-D6"></a>或复喜欢为世欲事，<a id="a-D7"></a>如此因缘，<a id="a-D8"></a>此之恶事则不能却。<a id="a-D9"></a>是故我于一切过去、<a id="a-DA"></a>现在、<a id="a-DB"></a>当来佛法之中成诸不善。<a id="a-DC"></a>”</p>
  <p id="aDD">尔时，<a id="a-DE"></a>世尊告二十八夜叉将言：<a id="a-DF"></a>“我今持此圣人住处付嘱于汝，<a id="a-DG"></a>此二十支提福德住处，<a id="a-DH"></a>好加爱敬精心护持。<a id="a-DI"></a>”</p>
  <p id="aDJ">时，<a id="a-DK"></a>二十八夜叉将言：<a id="a-DL"></a>“敬顺佛教，<a id="a-DM"></a>二十支提如来付嘱岂敢不持？<a id="a-DN"></a>但瞿摩娑罗香山一处，<a id="a-DO"></a>我难受取。<a id="a-DP"></a>”</p>
  <p id="aDQ">时，<a id="a-DR"></a>只利呵婆达多龙王，<a id="a-DS"></a>即白佛言：<a id="a-DT"></a>“世尊，<a id="a-DU"></a>如来今者，<a id="a-DV"></a>以于阗国牛角峰山瞿摩娑罗乾陀牟尼大支提处付嘱于我，<a id="a-DW"></a>然彼国土城邑村落悉皆空旷，<a id="a-DX"></a>所有人民悉从他方余国土来，<a id="a-DY"></a>或余天下，<a id="a-DZ"></a>或余刹中，<a id="a-Da"></a>菩萨摩诃萨、<a id="a-Db"></a>大辟支佛、<a id="a-Dc"></a>大阿罗汉、<a id="a-Dd"></a>得果沙门、<a id="a-De"></a>五神通人坐禅力故，<a id="a-Df"></a>向彼供养。<a id="a-Dg"></a>瞿摩娑罗旧无众生，<a id="a-Dh"></a>一切来者皆是他国。<a id="a-Di"></a>世尊，<a id="a-Dj"></a>此二十八诸夜叉将，<a id="a-Dk"></a>不肯护持我今怪此。<a id="a-Dl"></a>所以者何？<a id="a-Dm"></a>以彼不护，<a id="a-Dn"></a>我等诸龙得于恶名。<a id="a-Do"></a>”</p>
  <p id="aDp">佛言：<a id="a-Dq"></a>“龙王莫如是说。<a id="a-Dr"></a>何以故？<a id="a-Ds"></a>今有二万大福德人见于四谛，<a id="a-Dt"></a>从沙勒国而往彼住。<a id="a-Du"></a>以彼二万福德众生有大力故，<a id="a-Dv"></a>于此瞿摩娑罗香山大支提处，<a id="a-Dw"></a>日夜常来一切供养。<a id="a-Dx"></a>龙王当知，<a id="a-Dy"></a>如是之时恒不饥乏。<a id="a-Dz"></a>又迦葉佛时，<a id="a-E0"></a>彼于阗国名迦逻沙摩，<a id="a-E1"></a>国土广大安隐丰乐，<a id="a-E2"></a>种种华果众生受用。<a id="a-E3"></a>彼国多有百千五通圣人世间福田，<a id="a-E4"></a>依止其中系念坐禅，<a id="a-E5"></a>乐阿耨多罗三藐三菩提。<a id="a-E6"></a>以其国土安隐丰乐，<a id="a-E7"></a>彼土众生多行放逸贪著五欲，<a id="a-E8"></a>谤毁圣人为作恶名，<a id="a-E9"></a>以灰尘土坌彼圣人。<a id="a-EA"></a>时诸行者受斯辱已，<a id="a-EB"></a>各离彼国散向余方。<a id="a-EC"></a>时彼众生见圣人去心大欢喜，<a id="a-ED"></a>是因缘故，<a id="a-EE"></a>彼国土中水天、<a id="a-EF"></a>火天皆生瞋忿，<a id="a-EG"></a>所有诸水河池泉井一切枯竭。<a id="a-EH"></a>时彼众生无水火故饥渴皆死，<a id="a-EI"></a>是时国土自然丘荒。<a id="a-EJ"></a>”</p>
  <p id="aEK">佛告龙王：<a id="a-EL"></a>“我今不久往瞿摩娑罗牟尼住处，<a id="a-EM"></a>结跏七日受解脱乐，<a id="a-EN"></a>令于阗国，<a id="a-EO"></a>于我灭度后一百年，<a id="a-EP"></a>是时彼国还复兴立，<a id="a-EQ"></a>多饶城邑郡县村落，<a id="a-ER"></a>人民炽盛皆乐大乘，<a id="a-ES"></a>安隐快乐，<a id="a-ET"></a>种种饮食及诸果华无所乏少。<a id="a-EU"></a>”</p>
  <p id="aEV">时，<a id="a-EW"></a>僧儿耶大夜叉将白佛言：<a id="a-EX"></a>“世尊，<a id="a-EY"></a>如是，<a id="a-EZ"></a>如是。<a id="a-Ea"></a>”</p>
  <p id="aEb">佛言：<a id="a-Ec"></a>“大夜叉将，<a id="a-Ed"></a>汝忆过去久远事不？<a id="a-Ee"></a>”</p>
  <p id="aEf">僧儿耶言：<a id="a-Eg"></a>“我念往昔迦葉佛时，<a id="a-Eh"></a>此牛角山圣人住处，<a id="a-Ei"></a>迦葉如来亦于彼处七日结跏受解脱乐。<a id="a-Ej"></a>过七日已从禅定起，<a id="a-Ek"></a>我时到彼瞿摩娑罗香牢尼住处礼拜供养。<a id="a-El"></a>彼迦葉佛，<a id="a-Em"></a>亦以平等法行比丘，<a id="a-En"></a>精勤方便坐禅正慧，<a id="a-Eo"></a>修善法者付嘱于我。<a id="a-Ep"></a>”</p>
  <p id="aEq">时，<a id="a-Er"></a>只利呵婆达多龙王白佛言：<a id="a-Es"></a>“世尊，<a id="a-Et"></a>我誓于此瞿摩娑罗香大支提所常护不舍，<a id="a-Eu"></a>乃至佛诸弟子法行比丘，<a id="a-Ev"></a>精勤修善不受畜者我等守护，<a id="a-Ew"></a>乃至法尽。<a id="a-Ex"></a>或水、<a id="a-Ey"></a>或火，<a id="a-Ez"></a>或龙、<a id="a-F0"></a>夜叉，<a id="a-F1"></a>或鸠槃茶，<a id="a-F2"></a>弥勒佛时瞋忿作恶，<a id="a-F3"></a>如是时中非我所护。<a id="a-F4"></a>”</p>
  <p id="aF5">佛言：<a id="a-F6"></a>“善哉！<a id="a-F7"></a>善哉！<a id="a-F8"></a>龙王，<a id="a-F9"></a>若能如是发至诚心，<a id="a-FA"></a>加护我法，<a id="a-FB"></a>住持法母，<a id="a-FC"></a>令法久住，<a id="a-FD"></a>是我真伴，<a id="a-FE"></a>是好檀越。<a id="a-FF"></a>”</p>
  <p id="aFG">是时，<a id="a-FH"></a>座中有六十亿菩萨摩诃萨并及十方余佛刹中一切菩萨，<a id="a-FI"></a>皆悉来集娑婆世界，<a id="a-FJ"></a>听于日藏大授记经，<a id="a-FK"></a>闻已一切同白佛言：<a id="a-FL"></a>“如是，<a id="a-FM"></a>世尊，<a id="a-FN"></a>我等从今常来于此四天下中牟尼住处礼拜供养，<a id="a-FO"></a>持种种华、<a id="a-FP"></a>种种幡盖、<a id="a-FQ"></a>种种金银而以奉散，<a id="a-FR"></a>亦复持此日藏授记恶业尽陀罗尼，<a id="a-FS"></a>如佛所说广为一切众生而宣说之。<a id="a-FT"></a>我今为利自身、<a id="a-FU"></a>他身恶业尽故，<a id="a-FV"></a>行菩提道满足六度。<a id="a-FW"></a>今此众中有多亿魔，<a id="a-FX"></a>及于无量阿僧祇天、<a id="a-FY"></a>龙、<a id="a-FZ"></a>夜叉、<a id="a-Fa"></a>阿修罗、<a id="a-Fb"></a>迦楼罗、<a id="a-Fc"></a>紧陀罗、<a id="a-Fd"></a>摩睺罗伽，<a id="a-Fe"></a>悉在此会围绕世尊。<a id="a-Ff"></a>惟愿如来，<a id="a-Fg"></a>以此二十牟尼圣人住处普皆付嘱，<a id="a-Fh"></a>莫遣当来魔天、<a id="a-Fi"></a>龙王、<a id="a-Fj"></a>夜叉、<a id="a-Fk"></a>罗刹及紧陀罗、<a id="a-Fl"></a>阿修罗等生于异心，<a id="a-Fm"></a>于此二十大支提处空无守护，<a id="a-Fn"></a>令彼恶人及非人等欲兴破毁。<a id="a-Fo"></a>”</p>
  <p id="aFp">佛言：<a id="a-Fq"></a>“善哉！<a id="a-Fr"></a>善哉！<a id="a-Fs"></a>善男子，<a id="a-Ft"></a>汝莫怖畏。<a id="a-Fu"></a>何以故？<a id="a-Fv"></a>过去诸佛亦以此处，<a id="a-Fw"></a>付嘱一切龙王、<a id="a-Fx"></a>夜叉；<a id="a-Fy"></a>我亦如是，<a id="a-Fz"></a>以此二十大支提处，<a id="a-G0"></a>付嘱诸龙及夜叉众。<a id="a-G1"></a>所以者何？<a id="a-G2"></a>未来众生多在八难，<a id="a-G3"></a>欲令彼等恶业尽故，<a id="a-G4"></a>薄慢心故，<a id="a-G5"></a>乐涅槃故，<a id="a-G6"></a>乃至资生所须、<a id="a-G7"></a>饮食汤药无所乏故，<a id="a-G8"></a>风雨顺时、<a id="a-G9"></a>华果茂盛、<a id="a-GA"></a>五谷熟成常安乐故，<a id="a-GB"></a>以是因缘，<a id="a-GC"></a>付嘱诸龙及夜叉等。<a id="a-GD"></a>于未来世一切诸佛，<a id="a-GE"></a>亦于二十大支提处林树经行坐禅苦行，<a id="a-GF"></a>得阿耨多罗三藐三菩提转于法轮，<a id="a-GG"></a>乃至涅槃安置塔庙；<a id="a-GH"></a>及佛弟子法行比丘，<a id="a-GI"></a>四果圣人亦于彼住，<a id="a-GJ"></a>一切天人皆于彼处礼拜供养，<a id="a-GK"></a>多生功德起涅槃道。<a id="a-GL"></a>彼佛世尊，<a id="a-GM"></a>亦以二十大支提处及诸弟子，<a id="a-GN"></a>付嘱龙王及夜叉等令加守护。<a id="a-GO"></a>善男子，<a id="a-GP"></a>我今为汝说，<a id="a-GQ"></a>一切恶心众生悉得欢喜，<a id="a-GR"></a>亦得生于诸三昧力，<a id="a-GS"></a>亦除一切恶邪烦恼。<a id="a-GT"></a>大授记陀罗尼咒，<a id="a-GU"></a>此陀罗尼，<a id="a-GV"></a>过去、<a id="a-GW"></a>未来一切诸佛加助随喜。<a id="a-GX"></a>此咒能令恶心众生得柔软故，<a id="a-GY"></a>教修一切诸福德故，<a id="a-GZ"></a>令习恶人心欢喜故，<a id="a-Ga"></a>一切福德皆成就故，<a id="a-Gb"></a>种种大愿达彼岸故，<a id="a-Gc"></a>大智慧中安隐住故，<a id="a-Gd"></a>得大闻持陀罗尼故，<a id="a-Ge"></a>大方便智得究竟故，<a id="a-Gf"></a>一切怨家生欢喜故，<a id="a-Gg"></a>能除一切诸灾患故，<a id="a-Gh"></a>出大难故，<a id="a-Gi"></a>离怖畏故，<a id="a-Gj"></a>办大事故，<a id="a-Gk"></a>大谛见故，<a id="a-Gl"></a>得大忍故，<a id="a-Gm"></a>大智海中深远入故，<a id="a-Gn"></a>得四神足、<a id="a-Go"></a>三摩跋提能除一切诸恶见故，<a id="a-Gp"></a>乃至能了阿耨多罗三藐三菩提故。<a id="a-Gq"></a>”而说神咒：</p>
  <p id="aGr">“多绖咃阿摩　阿摩婆娑　阿摩波利婆娑　三舍耶揭婆波利婆娑　蜜多罗蜜多罗舍罗耶蜜多罗波利婆娑　蜜多罗三[穴/(怡-台+未)]若耶尼瞿卢陀三[穴/(怡-台+未)]若耶　摸极叉三[穴/(怡-台+未)]若耶示利苫伽婆　优婆矣罗阇　毗那舍耶　三摩舍罗耶帝罗　阿那薄迦岚摩　婆婆迦岚摩　示利地毗迦罗婆那　三摩若那阿波婆伽　那罗夜那跋　伽摩萨婆多他阿伽多地悉他那跋伽莎呵。<a id="a-Gs"></a>”</p>
  <p id="aGt">尔时，<a id="a-Gu"></a>世尊说是咒已告大众言：<a id="a-Gv"></a>“此陀罗尼亦名贤面，<a id="a-Gw"></a>一切诸佛之所加护，<a id="a-Gx"></a>能生禅定三摩提，<a id="a-Gy"></a>能尽一切诸恶，<a id="a-Gz"></a>乃至能了阿耨多罗三藐三菩提。<a id="a-H0"></a>若今现在及未来世大支提处，<a id="a-H1"></a>若有余众，<a id="a-H2"></a>或魔、<a id="a-H3"></a>或天、<a id="a-H4"></a>或龙、<a id="a-H5"></a>夜叉、<a id="a-H6"></a>或复罗刹、<a id="a-H7"></a>或阿修罗、<a id="a-H8"></a>或迦楼罗、<a id="a-H9"></a>或紧陀罗、<a id="a-HA"></a>或鸠槃茶、<a id="a-HB"></a>人及非人，<a id="a-HC"></a>或以水火种种恶事欲坏支提，<a id="a-HD"></a>汝等应念三世诸佛，<a id="a-HE"></a>念诸佛已于彼众生起慈悲心，<a id="a-HF"></a>诵持如是大陀罗尼，<a id="a-HG"></a>令诸一切恶心众生悉皆除灭。<a id="a-HH"></a>若诸魔王及人非人，<a id="a-HI"></a>于如来所心不乐者，<a id="a-HJ"></a>悉生欢喜恭敬供养。<a id="a-HK"></a>”</p>
  <p id="aHL">时佛神力，<a id="a-HM"></a>令魔波旬于自宫内即得安住，<a id="a-HN"></a>自然得闻此陀罗尼；<a id="a-HO"></a>闻此咒已，<a id="a-HP"></a>即于佛所生欢喜心，<a id="a-HQ"></a>得大信心；<a id="a-HR"></a>得信心已啼泣雨泪，<a id="a-HS"></a>集诸眷属作如是言：<a id="a-HT"></a>“汝等一切谛听！<a id="a-HU"></a>谛听！<a id="a-HV"></a>我今于此大牟尼处，<a id="a-HW"></a>得大忍心不动如山。<a id="a-HX"></a>彼牟尼尊慈悲满足，<a id="a-HY"></a>放大光明照一切龙、<a id="a-HZ"></a>一切天人、<a id="a-Ha"></a>一切修罗，<a id="a-Hb"></a>我亦在彼于牟尼所兴造诸恶，<a id="a-Hc"></a>今欲忏悔受三归依。<a id="a-Hd"></a>汝若曾于佛边作恶，<a id="a-He"></a>今可忏悔受三归依。<a id="a-Hf"></a>我今共汝俱往见佛，<a id="a-Hg"></a>礼拜供养至心听法，<a id="a-Hh"></a>断烦恼魔入清净道，<a id="a-Hi"></a>离于怖畏到涅槃城。<a id="a-Hj"></a>”</p>
  <p id="aHk">时，<a id="a-Hl"></a>魔波旬与其眷属八十亿众，<a id="a-Hm"></a>前后围绕往至佛所，<a id="a-Hn"></a>到已接足顶礼世尊，<a id="a-Ho"></a>说如是偈：</p>
  <p id="aHp">“佛两足尊世中胜，<a id="a-Hq"></a>　自得寂灭亦教他，</p>
  <p id="aHr">忍辱精进愍众生，<a id="a-Hs"></a>　我等愚痴兴恶意。</p>
  <p id="aHt">不知过去诸业行，<a id="a-Hu"></a>　惟佛世尊能了知，</p>
  <p id="aHv">苞藏国土内身中，<a id="a-Hw"></a>　令我心远种种惑。</p>
  <p id="aHx">三世诸佛大慈悲，<a id="a-Hy"></a>　受我礼忏一切殃，</p>
  <p id="aHz">法僧二宝亦复然，<a id="a-I0"></a>　至心归依无有异。</p>
  <p id="aI1">愿我今日所供养，<a id="a-I2"></a>　恭敬尊重世导师，</p>
  <p id="aI3">诸恶永尽不复生，<a id="a-I4"></a>　尽寿归依如来法。<a id="a-I5"></a>”</p>
  <p id="aI6">时，<a id="a-I7"></a>魔波旬说是偈已，<a id="a-I8"></a>白佛言：<a id="a-I9"></a>“世尊，<a id="a-IA"></a>如来于我及诸众生平等无二，<a id="a-IB"></a>心常欢喜慈悲含忍。<a id="a-IC"></a>”</p>
  <p id="aID">佛言：<a id="a-IE"></a>“如是。<a id="a-IF"></a>”</p>
  <p id="aIG">时，<a id="a-IH"></a>魔波旬生大欢喜发清净心，<a id="a-II"></a>重于佛前接足顶礼右绕三匝，<a id="a-IJ"></a>恭敬合掌却住一面，<a id="a-IK"></a>瞻仰世尊心无厌足。</p>
  <p id="aIL">时，<a id="a-IM"></a>彼众中有一魔子名加罗支，<a id="a-IN"></a>与其眷属从座而起，<a id="a-IO"></a>到于佛前接足顶礼，<a id="a-IP"></a>长跪白佛作如是言：<a id="a-IQ"></a>“世尊，<a id="a-IR"></a>云何名眼？<a id="a-IS"></a>为眼是色因缘？<a id="a-IT"></a>为色是眼因缘？<a id="a-IU"></a>乃至意法因缘亦复如是？<a id="a-IV"></a>”</p>
  <p id="aIW">佛言：<a id="a-IX"></a>“善男子，<a id="a-IY"></a>非眼是色因缘，<a id="a-IZ"></a>非色是眼因缘，<a id="a-Ia"></a>乃至非意是法因缘，<a id="a-Ib"></a>非法是意因缘。<a id="a-Ic"></a>善男子，<a id="a-Id"></a>眼眼性空，<a id="a-Ie"></a>眼识识性空。<a id="a-If"></a>善男子，<a id="a-Ig"></a>眼因缘眼识生，<a id="a-Ih"></a>彼因缘故色可见，<a id="a-Ii"></a>乃至意因缘意识生，<a id="a-Ij"></a>彼因缘故法可知，<a id="a-Ik"></a>非眼识可得。<a id="a-Il"></a>何以故？<a id="a-Im"></a>非余处来，<a id="a-In"></a>非余处去，<a id="a-Io"></a>眼非常住，<a id="a-Ip"></a>于三世中一切皆空。<a id="a-Iq"></a>如是眼者亦非满见，<a id="a-Ir"></a>亦非减见，<a id="a-Is"></a>非和合见，<a id="a-It"></a>非相离见，<a id="a-Iu"></a>亦非相触，<a id="a-Iv"></a>亦不依止。<a id="a-Iw"></a>譬如日出光照一切，<a id="a-Ix"></a>其有窗处明焰皆入照于壁上，<a id="a-Iy"></a>而是壁光不作是念我暗我明，<a id="a-Iz"></a>此光非但独在一壁及众多壁，<a id="a-J0"></a>以因缘故有是光生。<a id="a-J1"></a>此壁及光，<a id="a-J2"></a>非合非离因壁见光，<a id="a-J3"></a>而此壁光不作是念日能生我，<a id="a-J4"></a>日亦不念我生此光。<a id="a-J5"></a>何以故？<a id="a-J6"></a>日灭没已光亦随灭，<a id="a-J7"></a>去处来处一切皆空无一可见。<a id="a-J8"></a>以日因缘故能照耀见此光色，<a id="a-J9"></a>以光显赫照耀因缘故得可见。<a id="a-JA"></a>于彼生识亦复如是，<a id="a-JB"></a>是内六入生外六入，<a id="a-JC"></a>亦外六入生内六入，<a id="a-JD"></a>外六入亦非因缘，<a id="a-JE"></a>内六入亦非因缘。<a id="a-JF"></a>何以故？<a id="a-JG"></a>彼此性离亦非聚集，<a id="a-JH"></a>亦非和合亦非依止，<a id="a-JI"></a>乃至内入、<a id="a-JJ"></a>外入，<a id="a-JK"></a>彼和合识亦非聚集，<a id="a-JL"></a>亦非和合亦非依止。<a id="a-JM"></a>何以故？<a id="a-JN"></a>各不相持境界离故。<a id="a-JO"></a>此法及识智慧知见诸行因缘，<a id="a-JP"></a>行因缘故有识，<a id="a-JQ"></a>而此识生则三种行。<a id="a-JR"></a>云何三行？<a id="a-JS"></a>身行、<a id="a-JT"></a>口行及以意行。<a id="a-JU"></a>云何身行？<a id="a-JV"></a>身行名为气息入出，<a id="a-JW"></a>此名身行。<a id="a-JX"></a>彼息出入去来动作，<a id="a-JY"></a>彼此出入各不相识。<a id="a-JZ"></a>新识若生，<a id="a-Ja"></a>旧识不住，<a id="a-Jb"></a>体性尔故，<a id="a-Jc"></a>非聚集故，<a id="a-Jd"></a>亦非异故，<a id="a-Je"></a>于如如中各不相依，<a id="a-Jf"></a>虚空平等风行空中，<a id="a-Jg"></a>风亦非空，<a id="a-Jh"></a>空亦非风。<a id="a-Ji"></a>何以故？<a id="a-Jj"></a>彼此不触各非境界，<a id="a-Jk"></a>彼二皆空亦不可说。<a id="a-Jl"></a>何以故？<a id="a-Jm"></a>相离相故，<a id="a-Jn"></a>无增减故，<a id="a-Jo"></a>不依此岸及彼岸故，<a id="a-Jp"></a>第一义谛如如住故，<a id="a-Jq"></a>此名身行。<a id="a-Jr"></a>是故身行非识依止，<a id="a-Js"></a>亦非伴侣，<a id="a-Jt"></a>非是和合，<a id="a-Ju"></a>非是聚集，<a id="a-Jv"></a>常不依止，<a id="a-Jw"></a>相离相故，<a id="a-Jx"></a>是识亦复非依止身离和合故，<a id="a-Jy"></a>此名身行。<a id="a-Jz"></a>云何口行？<a id="a-K0"></a>口行二种名为觉、<a id="a-K1"></a>观。<a id="a-K2"></a>云何是觉？<a id="a-K3"></a>何者是观？<a id="a-K4"></a>于出入息生二种心，<a id="a-K5"></a>思惟忆念是名为觉；<a id="a-K6"></a>乃至细心次生，<a id="a-K7"></a>如是渐除得清净心亦名为觉。<a id="a-K8"></a>是觉依止出入故生，<a id="a-K9"></a>生已即灭，<a id="a-KA"></a>根尘亦复不觉，<a id="a-KB"></a>此彼境界相相离故，<a id="a-KC"></a>性相无故，<a id="a-KD"></a>乃至不可说其长短，<a id="a-KE"></a>此名为觉。<a id="a-KF"></a>何者是观？<a id="a-KG"></a>若有人观冷相触身于是中行，<a id="a-KH"></a>或复热相一切气息皆犹于风，<a id="a-KI"></a>彼风因缘观触知者，<a id="a-KJ"></a>此名为观。<a id="a-KK"></a>各离境界彼此离相，<a id="a-KL"></a>乃至不可说其长短，<a id="a-KM"></a>是名觉观。<a id="a-KN"></a>云何意行？<a id="a-KO"></a>意行名思。<a id="a-KP"></a>云何名思？<a id="a-KQ"></a>知一切法，<a id="a-KR"></a>乃至能知时出入气息，<a id="a-KS"></a>非时出入气息，<a id="a-KT"></a>知此出息非彼入息，<a id="a-KU"></a>知彼入息非彼出息，<a id="a-KV"></a>差别悉知，<a id="a-KW"></a>如是思量，<a id="a-KX"></a>知行顺相非行顺相，<a id="a-KY"></a>此则名为彼风依止，<a id="a-KZ"></a>如是二种不可得说。<a id="a-Ka"></a>云何是思？<a id="a-Kb"></a>云何心相？<a id="a-Kc"></a>乃至知行差别作已，<a id="a-Kd"></a>入涅槃道过凡夫地名出生死，<a id="a-Ke"></a>于禅定中心能除却，<a id="a-Kf"></a>此则名思。<a id="a-Kg"></a>如是风者不去不来，<a id="a-Kh"></a>彼思识中如是依止，<a id="a-Ki"></a>眼如眼乃至意如意各不相触，<a id="a-Kj"></a>三受尽已名为圣人。<a id="a-Kk"></a>如是，<a id="a-Kl"></a>善男子，<a id="a-Km"></a>非眼是色因缘，<a id="a-Kn"></a>非色是眼因缘，<a id="a-Ko"></a>乃至非意是法因缘，<a id="a-Kp"></a>非法是意因缘。<a id="a-Kq"></a>何以故？<a id="a-Kr"></a>此二境界非远非近，<a id="a-Ks"></a>亦非聚集，<a id="a-Kt"></a>亦非思量，<a id="a-Ku"></a>亦非和合。<a id="a-Kv"></a>何以故？<a id="a-Kw"></a>不可说故，<a id="a-Kx"></a>此岸彼岸中不依止故，<a id="a-Ky"></a>依实际故。<a id="a-Kz"></a>”</p>
  <p id="aL0">佛说此已，<a id="a-L1"></a>是时魔子伽罗支二万眷属，<a id="a-L2"></a>曾于过去佛法之中修行福德皆得顺忍。<a id="a-L3"></a>复有无量无边众生，<a id="a-L4"></a>亦于过去植众德本，<a id="a-L5"></a>或得初禅乃至四禅，<a id="a-L6"></a>或有得于须陀洹果、<a id="a-L7"></a>斯陀含果、<a id="a-L8"></a>阿那含果，<a id="a-L9"></a>或有当来于小乘中为福种子，<a id="a-LA"></a>乃至当来辟支佛中得为种子，<a id="a-LB"></a>或复有发阿耨多罗三藐三菩提心。<a id="a-LC"></a>时彼众中有六十频婆罗龙，<a id="a-LD"></a>过去已来未曾值佛，<a id="a-LE"></a>今闻此法皆发阿耨多罗三藐三菩提心。<a id="a-LF"></a>时此一切三千大千佛刹大地，<a id="a-LG"></a>六种震动大动遍动。</p>
  <p id="aLH">一切十方诸来菩萨摩诃萨，<a id="a-LI"></a>各得种种菩萨三昧，<a id="a-LJ"></a>得三昧已各以种种宝、<a id="a-LK"></a>种种衣、<a id="a-LL"></a>种种香、<a id="a-LM"></a>种种华，<a id="a-LN"></a>散于佛上供养如来，<a id="a-LO"></a>作如是言：<a id="a-LP"></a>“如是世尊不可思议，<a id="a-LQ"></a>我从昔来未曾见闻如是大集说此三昧力陀罗尼，<a id="a-LR"></a>此即释迦牟尼如来第二利益转妙法轮！<a id="a-LS"></a>我等今者于此日藏大授记鞞富略修多罗一心奉持，<a id="a-LT"></a>为诸众生广分别说。<a id="a-LU"></a>”</p>
  <p id="aLV">是时，<a id="a-LW"></a>众会魔天、<a id="a-LX"></a>龙王、<a id="a-LY"></a>夜叉、<a id="a-LZ"></a>罗刹、<a id="a-La"></a>阿修罗、<a id="a-Lb"></a>迦楼罗、<a id="a-Lc"></a>紧陀罗、<a id="a-Ld"></a>摩睺罗伽、<a id="a-Le"></a>鸠槃茶、<a id="a-Lf"></a>薜荔多、<a id="a-Lg"></a>毗舍遮，<a id="a-Lh"></a>现在集者悉如是说：<a id="a-Li"></a>“不可思议释迦如来，<a id="a-Lj"></a>能作如是利益众生。<a id="a-Lk"></a>”各大欢喜，<a id="a-Ll"></a>以种种音乐、<a id="a-Lm"></a>种种宝、<a id="a-Ln"></a>种种衣、<a id="a-Lo"></a>种种璎珞、<a id="a-Lp"></a>华鬘、<a id="a-Lq"></a>烧香、<a id="a-Lr"></a>涂香，<a id="a-Ls"></a>从空而散供养如来。</p>
  <p id="aLt">是时，<a id="a-Lu"></a>娑伽罗龙王白佛言：<a id="a-Lv"></a>“世尊，<a id="a-Lw"></a>惟愿如来暂入海中，<a id="a-Lx"></a>往我家内受我微供，<a id="a-Ly"></a>怜愍我故。<a id="a-Lz"></a>若佛如来至我宫者，<a id="a-M0"></a>我之眷属一切皆得闻此日藏授记大陀罗尼。<a id="a-M1"></a>”</p>
  <p id="aM2">时，<a id="a-M3"></a>娑伽罗龙王复白佛言：<a id="a-M4"></a>“世尊，<a id="a-M5"></a>彼大海中一切男女，<a id="a-M6"></a>若得闻此大乘日藏大授记经，<a id="a-M7"></a>专心听者得几许福？<a id="a-M8"></a>”</p>
  <p id="aM9">佛言：<a id="a-MA"></a>“龙王，<a id="a-MB"></a>若善男子以四天下满中七宝布施如来，<a id="a-MC"></a>复有众生具足闻此大乘日藏大授记经一心听者，<a id="a-MD"></a>于前福德百倍不及，<a id="a-ME"></a>百千亿倍不及，<a id="a-MF"></a>乃至算数所不能及。<a id="a-MG"></a>大王，<a id="a-MH"></a>若有听是甚深经典，<a id="a-MI"></a>其福难量！<a id="a-MJ"></a>”</p>
  <p id="aMK">尔时，<a id="a-ML"></a>娑伽罗龙王复作是言：<a id="a-MM"></a>“若佛世尊不入大海，<a id="a-MN"></a>我当抄此日藏授记大集经典置我宫中。<a id="a-MO"></a>以是因缘，<a id="a-MP"></a>于彼海中几许诸龙福德增长？<a id="a-MQ"></a>”</p>
  <p id="aMR">佛言：<a id="a-MS"></a>“龙王，<a id="a-MT"></a>随所有处抄此日藏大授记经，<a id="a-MU"></a>如法安置恭敬供养，<a id="a-MV"></a>则能获得十种利益。<a id="a-MW"></a>何等为十？<a id="a-MX"></a>若有人能如法抄写此经一心供养，<a id="a-MY"></a>令其家内一切吉祥，<a id="a-MZ"></a>若在众中得大自在，<a id="a-Ma"></a>五谷丰饶，<a id="a-Mb"></a>种种资生钱财宝物悉皆具足。<a id="a-Mc"></a>复次，<a id="a-Md"></a>龙王，<a id="a-Me"></a>若有宅内，<a id="a-Mf"></a>或复众中抄此日藏大授记经抄已供养，<a id="a-Mg"></a>于其处所，<a id="a-Mh"></a>则有六十亿菩萨摩诃萨，<a id="a-Mi"></a>数来礼拜供养此经。<a id="a-Mj"></a>以是因缘，<a id="a-Mk"></a>种种恶事、<a id="a-Ml"></a>斗诤疾疫、<a id="a-Mm"></a>种种恶病、<a id="a-Mn"></a>谷米贵俭、<a id="a-Mo"></a>国土饥荒、<a id="a-Mp"></a>他方贼盗、<a id="a-Mq"></a>非时风雨，<a id="a-Mr"></a>一切皆灭。<a id="a-Ms"></a>”</p>
  <p id="aMt">彼六十亿菩萨摩诃萨白佛言：<a id="a-Mu"></a>“世尊，<a id="a-Mv"></a>我当种种拥护供给令得称心。<a id="a-Mw"></a>”</p>
  <p id="aMx">“复次，<a id="a-My"></a>龙王，<a id="a-Mz"></a>若有家内或大众中，<a id="a-N0"></a>抄此日藏大授记经如法安置，<a id="a-N1"></a>彼帝释天及诸梵天、<a id="a-N2"></a>四天王天、<a id="a-N3"></a>二十八大夜叉将并其眷属，<a id="a-N4"></a>乃至大德天并其男女，<a id="a-N5"></a>娑罗娑陀天、<a id="a-N6"></a>牢固地天、<a id="a-N7"></a>善住乐天等，<a id="a-N8"></a>一切眷属皆至其国，<a id="a-N9"></a>日夜至心常加守护与其安乐。<a id="a-NA"></a>”</p>
  <p id="aNB">时，<a id="a-NC"></a>帝释天乃至善住乐天等，<a id="a-ND"></a>闻是语已作如是言：<a id="a-NE"></a>“如是，<a id="a-NF"></a>如来，<a id="a-NG"></a>我及眷属常当至心往护彼国。<a id="a-NH"></a>”</p>
  <p id="aNI">“复次，<a id="a-NJ"></a>龙王，<a id="a-NK"></a>若有居家乃至国土抄写此经，<a id="a-NL"></a>福德天下于过去世供养多佛布施、<a id="a-NM"></a>持戒，<a id="a-NN"></a>如是之人往彼受生。<a id="a-NO"></a>复次，<a id="a-NP"></a>龙王，<a id="a-NQ"></a>若有居家乃至国土抄写此经，<a id="a-NR"></a>其中众生精进勇猛，<a id="a-NS"></a>不乐五欲常行檀那波罗蜜乃至般若波罗蜜。<a id="a-NT"></a>复次，<a id="a-NU"></a>龙王，<a id="a-NV"></a>若有居家乃至国土抄写此经，<a id="a-NW"></a>福田众生常乐安住。<a id="a-NX"></a>复次，<a id="a-NY"></a>龙王，<a id="a-NZ"></a>若有国土抄写此经，<a id="a-Na"></a>其国常有种种善法如雨而下。<a id="a-Nb"></a>复次，<a id="a-Nc"></a>龙王，<a id="a-Nd"></a>若有国土抄写此经，<a id="a-Ne"></a>其中众生于十善业常行不舍。<a id="a-Nf"></a>复次，<a id="a-Ng"></a>龙王，<a id="a-Nh"></a>若有国土抄写此经，<a id="a-Ni"></a>其中众生常生慈心。<a id="a-Nj"></a>复次，<a id="a-Nk"></a>龙王，<a id="a-Nl"></a>若有居家乃至国土抄写此经，<a id="a-Nm"></a>其中众生常生人天不入恶道。<a id="a-Nn"></a>大王，<a id="a-No"></a>如是日藏大授记经，<a id="a-Np"></a>随何国土如法抄写，<a id="a-Nq"></a>安置供养数数读诵，<a id="a-Nr"></a>具足得此十种利益。<a id="a-Ns"></a>何以故？<a id="a-Nt"></a>若有读诵此日藏经如说行者，<a id="a-Nu"></a>彼福德聚于百劫中说不可尽。<a id="a-Nv"></a>龙王，<a id="a-Nw"></a>此日藏大集大授记经，<a id="a-Nx"></a>如是甚深，<a id="a-Ny"></a>能满大愿，<a id="a-Nz"></a>能大利益。<a id="a-O0"></a>”</p>
  <p id="aO1">说是经已，<a id="a-O2"></a>十方佛刹诸来菩萨，<a id="a-O3"></a>到此三千大千世界娑婆国土大集聚会，<a id="a-O4"></a>并此菩萨摩诃萨众，<a id="a-O5"></a>乃至魔王、<a id="a-O6"></a>天、<a id="a-O7"></a>龙、<a id="a-O8"></a>夜叉、<a id="a-O9"></a>罗刹、<a id="a-OA"></a>阿修罗、<a id="a-OB"></a>迦楼罗、<a id="a-OC"></a>紧那罗、<a id="a-OD"></a>摩睺罗伽、<a id="a-OE"></a>鸠槃茶、<a id="a-OF"></a>饿鬼、<a id="a-OG"></a>毗舍、<a id="a-OH"></a>遮富单那、<a id="a-OI"></a>人非人等，<a id="a-OJ"></a>随分悟解满足于心，<a id="a-OK"></a>皆大欢喜各设供养，<a id="a-OL"></a>佥然而住。</p>
 </body>
</html>