<!doctype html>
<html id="z3IBTLdEl" data-ver="1463">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">大乘大方等日藏经卷第五</h1>
  <h2 id="a2">定品第四</h2>
  <p id="a3">尔时，<a id="a-4"></a>世尊告四使菩萨及其眷属诸菩萨等：<a id="a-5"></a>“善男子，<a id="a-6"></a>汝若乐住此娑婆界者，<a id="a-7"></a>各各随意入所修学自福德善根、<a id="a-8"></a>三昧陀罗尼、<a id="a-9"></a>三摩提、<a id="a-A"></a>三摩跋提。<a id="a-B"></a>”</p>
  <p id="aC">时，<a id="a-D"></a>四菩萨及其眷属，<a id="a-E"></a>即便各各随意入定，<a id="a-F"></a>入禅定已身出光明，<a id="a-G"></a>有菩萨光如大炬火，<a id="a-H"></a>有菩萨光乃至如百千万日月光者。</p>
  <p id="aI">尔时，<a id="a-J"></a>大德憍陈如承佛神力，<a id="a-K"></a>作如是念：<a id="a-L"></a>“我今欲问如来一义，<a id="a-M"></a>如来因是，<a id="a-N"></a>或当分别广说如来四陀罗尼文字及义。<a id="a-O"></a>如来若说，<a id="a-P"></a>此娑婆界十方之众，<a id="a-Q"></a>若得闻者坏疑网心，<a id="a-R"></a>于一切法得大光明速得四果，<a id="a-S"></a>未得须陀洹速得须陀洹，<a id="a-T"></a>未得斯陀含得斯陀含，<a id="a-U"></a>未得阿那含得阿那含，<a id="a-V"></a>未得阿罗汉得阿罗汉，<a id="a-W"></a>过三恶道得人天身，<a id="a-X"></a>一切悉得纯善之法。<a id="a-Y"></a>”作是念已即从座起，<a id="a-Z"></a>合掌向佛默然而住。</p>
  <p id="aa">尔时，<a id="a-b"></a>佛告阿若憍陈如：<a id="a-c"></a>“汝将不欲问我义耶？<a id="a-d"></a>”</p>
  <p id="ae">憍陈如白佛言：<a id="a-f"></a>“如是，<a id="a-g"></a>世尊，<a id="a-h"></a>我实欲问。<a id="a-i"></a>愿佛听许，<a id="a-j"></a>如我意说。<a id="a-k"></a>”</p>
  <p id="al">佛告憍陈如：<a id="a-m"></a>“随汝意问，<a id="a-n"></a>我当广说令汝心喜。<a id="a-o"></a>”一切天人闻此语已皆生欢喜。</p>
  <p id="ap">尔时，<a id="a-q"></a>憍陈如白佛言：<a id="a-r"></a>“世尊，<a id="a-s"></a>如佛经中说有二种，<a id="a-t"></a>所谓爱及富伽罗，<a id="a-u"></a>行于生死。<a id="a-v"></a>云何名爱？<a id="a-w"></a>云何名富伽罗？<a id="a-x"></a>何故如来说此二种行于生死？<a id="a-y"></a>”</p>
  <p id="az">佛告憍陈如：<a id="a-10"></a>“善哉！<a id="a-11"></a>善哉！<a id="a-12"></a>快发斯问。<a id="a-13"></a>憍陈如，<a id="a-14"></a>汝为怜愍一切众生故作是问，<a id="a-15"></a>欲与一切众生乐故作如是问，<a id="a-16"></a>如是问者是知时问。<a id="a-17"></a>憍陈如，<a id="a-18"></a>至心谛听，<a id="a-19"></a>我今当说。<a id="a-1A"></a>”</p>
  <p id="a1B">憍陈如言：<a id="a-1C"></a>“如是，<a id="a-1D"></a>如是，<a id="a-1E"></a>如佛所说，<a id="a-1F"></a>我当受持。<a id="a-1G"></a>”</p>
  <p id="a1H">尔时，<a id="a-1I"></a>世尊告憍陈如：<a id="a-1J"></a>“爱有三种，<a id="a-1K"></a>所谓欲爱、<a id="a-1L"></a>色爱、<a id="a-1M"></a>无色爱。<a id="a-1N"></a>复有三种，<a id="a-1O"></a>所谓有爱、<a id="a-1P"></a>离有爱、<a id="a-1Q"></a>法爱。<a id="a-1R"></a>憍陈如，<a id="a-1S"></a>何者欲爱？<a id="a-1T"></a>欲名放逸，<a id="a-1U"></a>放逸因缘则生贪触，<a id="a-1V"></a>以触因缘则生乐想，<a id="a-1W"></a>如是等法众生乐著，<a id="a-1X"></a>欲心发动如火所烧。<a id="a-1Y"></a>欲因缘故乐造十恶舍离十善，<a id="a-1Z"></a>以是因缘堕于地狱、<a id="a-1a"></a>畜生、<a id="a-1b"></a>饿鬼，<a id="a-1c"></a>生贫穷、<a id="a-1d"></a>夜叉中。<a id="a-1e"></a>欲因缘故于生死中，<a id="a-1f"></a>受五阴身具种种苦，<a id="a-1g"></a>虽受是苦不生怖畏，<a id="a-1h"></a>心无惭愧不乐修善，<a id="a-1i"></a>于流转中难得人身。<a id="a-1j"></a>设得人身，<a id="a-1k"></a>以欲因缘身口不净，<a id="a-1l"></a>造作无量诸重恶业乃至五无间业；<a id="a-1m"></a>以是因缘，<a id="a-1n"></a>复于生死三恶道中受大重苦。<a id="a-1o"></a>一切受苦皆因欲心，<a id="a-1p"></a>欲集因缘犹如粪猪被于系缚，<a id="a-1q"></a>趣三恶道受诸苦恼。<a id="a-1r"></a>是故如来为断贪欲，<a id="a-1s"></a>宣说正法呵责欲法。<a id="a-1t"></a>若有众生得闻如是呵责欲已，<a id="a-1u"></a>能如实观诸欲不净，<a id="a-1v"></a>如毒生果，<a id="a-1w"></a>如大火聚，<a id="a-1x"></a>如满[土+瓦]毒药，<a id="a-1y"></a>如满瓶粪，<a id="a-1z"></a>如利刀，<a id="a-20"></a>如贼，<a id="a-21"></a>如旃陀罗加絺那，<a id="a-22"></a>如热铁丸，<a id="a-23"></a>如大雹雨，<a id="a-24"></a>如恶毗岚婆风，<a id="a-25"></a>如恶毒蛇，<a id="a-26"></a>如恶野泽，<a id="a-27"></a>如罗刹洲，<a id="a-28"></a>如跋陀伽都，<a id="a-29"></a>如种种粪扫聚，<a id="a-2A"></a>如尸陀林。<a id="a-2B"></a>是人如是知欲过患，<a id="a-2C"></a>于欲事中生大怖畏身大战动，<a id="a-2D"></a>爱法、<a id="a-2E"></a>乐法、<a id="a-2F"></a>学法欲，<a id="a-2G"></a>剃除须发，<a id="a-2H"></a>身被法服，<a id="a-2I"></a>求于正法，<a id="a-2J"></a>求法自在，<a id="a-2K"></a>于正法中生清净心，<a id="a-2L"></a>于法道中行法救济。<a id="a-2M"></a>如是乐者，<a id="a-2N"></a>彼人临终获得正念，<a id="a-2O"></a>以念法故，<a id="a-2P"></a>乐法气味故，<a id="a-2Q"></a>念法果报故，<a id="a-2R"></a>见十方佛在大众中宣说法要教化众生，<a id="a-2S"></a>既闻法已得欢喜心，<a id="a-2T"></a>心欢喜故数数得见诸佛色身。<a id="a-2U"></a>是人死已离三恶道，<a id="a-2V"></a>生有佛刹，<a id="a-2W"></a>常与善人游止，<a id="a-2X"></a>共俱能行布施、<a id="a-2Y"></a>忍辱、<a id="a-2Z"></a>精进，<a id="a-2a"></a>乐于禅定，<a id="a-2b"></a>修习五通乐涅槃道，<a id="a-2c"></a>大慈悲心教化众生，<a id="a-2d"></a>能得诸佛璎珞庄严功德之身，<a id="a-2e"></a>过去所有烦恼及习悉皆尽灭。<a id="a-2f"></a>彼诸众生得如是庄严身心，<a id="a-2g"></a>譬如香箧盛种种衣衣服皆香，<a id="a-2h"></a>而彼香华不失称两，<a id="a-2i"></a>不损其色。<a id="a-2j"></a>如是，<a id="a-2k"></a>憍陈如，<a id="a-2l"></a>若有众生乐法因缘，<a id="a-2m"></a>临命终时得见诸佛，<a id="a-2n"></a>因见佛缘得欢喜心，<a id="a-2o"></a>心欢喜故生有佛刹，<a id="a-2p"></a>共善众生同其事业，<a id="a-2q"></a>亦复如是自增善根，<a id="a-2r"></a>得种种璎珞庄严身心，<a id="a-2s"></a>不久得阿耨多罗三藐三菩提觉，<a id="a-2t"></a>而彼善不减。<a id="a-2u"></a>是故，<a id="a-2v"></a>憍陈如，<a id="a-2w"></a>若有善男子、<a id="a-2x"></a>善女人，<a id="a-2y"></a>见自利益，<a id="a-2z"></a>见他利益，<a id="a-30"></a>见彼此利益，<a id="a-31"></a>常应亲近善友，<a id="a-32"></a>学善友法，<a id="a-33"></a>常闻善友呵责欲法种种过患，<a id="a-34"></a>如是闻已，<a id="a-35"></a>乃至得阿耨多罗三藐三菩提道。<a id="a-36"></a>憍陈如，<a id="a-37"></a>所言善友者，<a id="a-38"></a>谓诸佛、<a id="a-39"></a>菩萨、<a id="a-3A"></a>辟支佛、<a id="a-3B"></a>阿罗汉。<a id="a-3C"></a>又善友者，<a id="a-3D"></a>即我身是。<a id="a-3E"></a>何以故？<a id="a-3F"></a>我今出世怜愍众生，<a id="a-3G"></a>欲为断除一切苦恼，<a id="a-3H"></a>能说诸欲一切过患，<a id="a-3I"></a>是故大众应受我语，<a id="a-3J"></a>我不妄语，<a id="a-3K"></a>常真实语，<a id="a-3L"></a>非无义语，<a id="a-3M"></a>非粗恶语，<a id="a-3N"></a>慈悲心语。<a id="a-3O"></a>我今当说诸欲罪过，<a id="a-3P"></a>汝等应当一心受持，<a id="a-3Q"></a>既受持已，<a id="a-3R"></a>于三恶道速得解脱，<a id="a-3S"></a>乃至得阿耨多罗三藐三菩提。<a id="a-3T"></a>”</p>
  <p id="a3U">尔时，<a id="a-3V"></a>一切娑婆世界三千大千一切大集诸来众等同发声言：<a id="a-3W"></a>“唯愿如来宣说欲过，<a id="a-3X"></a>我等闻已，<a id="a-3Y"></a>如佛所说至心受持。<a id="a-3Z"></a>”</p>
  <p id="a3a">佛言：<a id="a-3b"></a>“憍陈如，<a id="a-3c"></a>谛听！<a id="a-3d"></a>谛听！<a id="a-3e"></a>四种因缘众生生欲。<a id="a-3f"></a>何者为四？<a id="a-3g"></a>色贪、<a id="a-3h"></a>长短赤白等贪、<a id="a-3i"></a>触贪、<a id="a-3j"></a>乐贪、<a id="a-3k"></a>乐歌舞种种庄严璎珞服饰等贪。<a id="a-3l"></a>何者色贪？<a id="a-3m"></a>色名四大和合，<a id="a-3n"></a>生灭不住，<a id="a-3o"></a>无我无众生。<a id="a-3p"></a>如是四大无我无众生，<a id="a-3q"></a>一切凡夫无明颠倒，<a id="a-3r"></a>横于色中而生觉观：<a id="a-3s"></a>此是男、<a id="a-3t"></a>此是女，<a id="a-3u"></a>此好、<a id="a-3v"></a>此恶，<a id="a-3w"></a>此可乐、<a id="a-3x"></a>此不可乐。<a id="a-3y"></a>欲火入心犹如鬼著，<a id="a-3z"></a>男见女身执相取著长短黑白，<a id="a-40"></a>以是因缘，<a id="a-41"></a>未生欲能令生，<a id="a-42"></a>已生欲能令增长。<a id="a-43"></a>是人如是念欲转多常不舍离，<a id="a-44"></a>一切善根悉皆减少，<a id="a-45"></a>不复爱乐诸善知识，<a id="a-46"></a>不能善护身口意业，<a id="a-47"></a>与一切罪而共和合，<a id="a-48"></a>不见一切诸欲过患；<a id="a-49"></a>以不见故，<a id="a-4A"></a>命终即入三恶道中，<a id="a-4B"></a>或在地狱，<a id="a-4C"></a>或在畜生，<a id="a-4D"></a>或在饿鬼。<a id="a-4E"></a>于彼恶道无量世中受诸大苦，<a id="a-4F"></a>皆由贪欲，<a id="a-4G"></a>贪欲因缘令欲增长。<a id="a-4H"></a>诸有智者观察女色念不净想，<a id="a-4I"></a>不念女身所有发毛皮肉筋血，<a id="a-4J"></a>但念白骨专心不舍。<a id="a-4K"></a>如女人身，<a id="a-4L"></a>男子身亦如是；<a id="a-4M"></a>如见近身，<a id="a-4N"></a>远身亦如是；<a id="a-4O"></a>如他身，<a id="a-4P"></a>自身亦如是；<a id="a-4Q"></a>但念白骨，<a id="a-4R"></a>不念发毛皮肉筋血，<a id="a-4S"></a>如是念已数数思惟，<a id="a-4T"></a>心常信念不忘失者，<a id="a-4U"></a>此名心顺行道初断欲法门。<a id="a-4V"></a>是人复念彼骨中心三摩跋帝，<a id="a-4W"></a>住于眉间如枣许处；<a id="a-4X"></a>如是念已数数思惟心住不失，<a id="a-4Y"></a>彼人尔时心得寂静，<a id="a-4Z"></a>气息不出不入，<a id="a-4a"></a>不见恶相，<a id="a-4b"></a>不见恶事，<a id="a-4c"></a>不乐不念乃至不缘一法，<a id="a-4d"></a>是则名为奢摩他，<a id="a-4e"></a>名心寂静，<a id="a-4f"></a>此名烦恼顺行道第二断欲法门。<a id="a-4g"></a>云何身寂静？<a id="a-4h"></a>是人如是念故，<a id="a-4i"></a>能令身中出入息定，<a id="a-4j"></a>不入不出。<a id="a-4k"></a>彼智慧人波啰娑佛陀，<a id="a-4l"></a>身心乐寂灭，<a id="a-4m"></a>如是念故心速顺奢摩他，<a id="a-4n"></a>此名第三寂灭攀缘断烦恼道法门。<a id="a-4o"></a>是人复念头骨顶中如一小枣处，<a id="a-4p"></a>如是数数念已见彼中空；<a id="a-4q"></a>如是数数念空，<a id="a-4r"></a>见彼顶骨如一沙尘；<a id="a-4s"></a>如是第二第三见骨末，<a id="a-4t"></a>依此法用一切头骨皆如尘末，<a id="a-4u"></a>见彼骨末为风所吹；<a id="a-4v"></a>如是见一切身骨，<a id="a-4w"></a>皆悉如末为风所吹；<a id="a-4x"></a>如是不见身骨乃至见虚空。<a id="a-4y"></a>彼中身心波啰娑三跋帝，<a id="a-4z"></a>此名第四顺奢摩他寂灭攀缘断烦恼道法门。<a id="a-50"></a>”</p>
  <p id="a51">尔时，<a id="a-52"></a>长老阿若憍陈如白佛言：<a id="a-53"></a>“世尊，<a id="a-54"></a>虚空相者，<a id="a-55"></a>是有为相不？<a id="a-56"></a>”</p>
  <p id="a57">佛言：<a id="a-58"></a>“如是，<a id="a-59"></a>善男子，<a id="a-5A"></a>虚空之相是有为相。<a id="a-5B"></a>”</p>
  <p id="a5C">时，<a id="a-5D"></a>憍陈如复白佛言：<a id="a-5E"></a>“世尊，<a id="a-5F"></a>若虚空相是有为者，<a id="a-5G"></a>为是自相，<a id="a-5H"></a>为他相耶？<a id="a-5I"></a>”</p>
  <p id="a5J">佛言：<a id="a-5K"></a>“憍陈如，<a id="a-5L"></a>若能观察一切法界及有为界，<a id="a-5M"></a>是名自相。<a id="a-5N"></a>何以故？<a id="a-5O"></a>若能观察色寂静者，<a id="a-5P"></a>当知彼人能见如来。<a id="a-5Q"></a>所以者何？<a id="a-5R"></a>若人观骨，<a id="a-5S"></a>见骨如末为风所吹；<a id="a-5T"></a>见是事已，<a id="a-5U"></a>能深观察色之实性。<a id="a-5V"></a>是人尔时见一切色悉皆空寂，<a id="a-5W"></a>乃至不见一切诸相，<a id="a-5X"></a>唯见虚空但念虚空，<a id="a-5Y"></a>于彼虚空数数修习，<a id="a-5Z"></a>见十方色一切皆空如净琉璃；<a id="a-5a"></a>于中复见无量诸佛，<a id="a-5b"></a>乃至十方亦复如是。<a id="a-5c"></a>见佛身已，<a id="a-5d"></a>又见如来三十二相、<a id="a-5e"></a>八十种好，<a id="a-5f"></a>乃至十方悉见诸佛色身具足，<a id="a-5g"></a>光照团圆如尼俱陀树。<a id="a-5h"></a>彼人过去若曾习学涅槃之道有善根者，<a id="a-5i"></a>即作是念：<a id="a-5j"></a>‘我当问佛，<a id="a-5k"></a>如是虚空谁之所造？<a id="a-5l"></a>久近当灭？<a id="a-5m"></a>’作是念已即便问佛，<a id="a-5n"></a>尔时如来即为宣说：<a id="a-5o"></a>‘夫虚空者，<a id="a-5p"></a>但有名字，<a id="a-5q"></a>无有作者，<a id="a-5r"></a>当何所灭？<a id="a-5s"></a>言虚空者，<a id="a-5t"></a>无有觉观，<a id="a-5u"></a>无物无数，<a id="a-5v"></a>无有相貌，<a id="a-5w"></a>无出无灭，<a id="a-5x"></a>一切法相亦不可得，<a id="a-5y"></a>能想所想亦皆是无。<a id="a-5z"></a>了知是已，<a id="a-60"></a>于诸想缚悉皆解脱，<a id="a-61"></a>即便获得阿那含果，<a id="a-62"></a>能断一切贪欲之心，<a id="a-63"></a>唯有色爱、<a id="a-64"></a>无色爱结，<a id="a-65"></a>及于掉慢诸无明在。<a id="a-66"></a>’彼人尔时见佛身已，<a id="a-67"></a>作如是念：<a id="a-68"></a>‘我今当知如来身相长短广狭。<a id="a-69"></a>’作是念已，<a id="a-6A"></a>见所在处十方空中悉有如来。<a id="a-6B"></a>彼人尔时欲得观少即便见少，<a id="a-6C"></a>欲得观多随意见多，<a id="a-6D"></a>无量无边亦复如是。<a id="a-6E"></a>复次，<a id="a-6F"></a>彼人更作是念：<a id="a-6G"></a>‘如是诸佛从何而来？<a id="a-6H"></a>’复作是念：<a id="a-6I"></a>‘如是如来无所从来，<a id="a-6J"></a>去无所至。<a id="a-6K"></a>’彼人尔时不见诸佛有去来已，<a id="a-6L"></a>又作是念：<a id="a-6M"></a>‘三界受身心但虚假，<a id="a-6N"></a>以是因缘我随觉观，<a id="a-6O"></a>欲多见多，<a id="a-6P"></a>欲少见少。<a id="a-6Q"></a>诸佛如来即是我心。<a id="a-6R"></a>何以故？<a id="a-6S"></a>自心作佛自心见故。<a id="a-6T"></a>心即我身，<a id="a-6U"></a>身即虚空。<a id="a-6V"></a>我因觉观故见无量无边诸佛，<a id="a-6W"></a>我以觉心见佛知佛，<a id="a-6X"></a>非心心知，<a id="a-6Y"></a>非心心见，<a id="a-6Z"></a>见心相者则不可断。<a id="a-6a"></a>我观法界性无牢实，<a id="a-6b"></a>随念生故。<a id="a-6c"></a>是故一切所有性相，<a id="a-6d"></a>及心觉观即是虚空，<a id="a-6e"></a>虚空之性亦复非有。<a id="a-6f"></a>’若能如是见彼空者，<a id="a-6g"></a>已于过去发菩提心。<a id="a-6h"></a>彼人修习三昧因缘，<a id="a-6i"></a>即得诸佛现其前住。<a id="a-6j"></a>是人若发求声闻心，<a id="a-6k"></a>即得一切无相三昧；<a id="a-6l"></a>既修习已，<a id="a-6m"></a>复得无著清净智心远离无明，<a id="a-6n"></a>亦复获得随顺空忍，<a id="a-6o"></a>不久得于四果真证。<a id="a-6p"></a>彼人若见空即是空，<a id="a-6q"></a>尔时即得身心寂静，<a id="a-6r"></a>得寂静已，<a id="a-6s"></a>是则名为空解脱门；<a id="a-6t"></a>入是门已，<a id="a-6u"></a>欲得取于阿罗汉果则为不难，<a id="a-6v"></a>是名第五修习空寂灭诸攀缘断烦恼道真实法门。<a id="a-6w"></a>”</p>
  <p id="a6x">尔时，<a id="a-6y"></a>世尊说此法已，<a id="a-6z"></a>彼大众中有九十九百千万亿诸天及人，<a id="a-70"></a>得奢摩他顺忍，<a id="a-71"></a>八万四千人得空顺忍，<a id="a-72"></a>如是六万天人得空三摩提解脱法门，<a id="a-73"></a>二万众生皆得诸佛现在三昧，<a id="a-74"></a>无量众生得须陀洹果，<a id="a-75"></a>八十四百千比丘得无漏道。</p>
  <p id="a76">尔时，<a id="a-77"></a>佛告憍陈如言：<a id="a-78"></a>“若复有人自观头骨，<a id="a-79"></a>心若不停及不乐者，<a id="a-7A"></a>是未调伏。<a id="a-7B"></a>既未调伏亦复不能得于解脱，<a id="a-7C"></a>彼人尔时应当更诣尸陀林所观察死人，<a id="a-7D"></a>或见青瘀膖胀血涂，<a id="a-7E"></a>或见脓流处处淹渍，<a id="a-7F"></a>皮肉烂溃筋脉相交，<a id="a-7G"></a>禽兽往来争共唼食，<a id="a-7H"></a>或见白骨其色如珂，<a id="a-7I"></a>髅颔差移手足分散；<a id="a-7J"></a>见是相已，<a id="a-7K"></a>当熟察心乐住何处，<a id="a-7L"></a>知已即观常念不舍，<a id="a-7M"></a>一切外色败坏若斯，<a id="a-7N"></a>自揆我身亦应如是：<a id="a-7O"></a>始从青瘀臭处腥臊，<a id="a-7P"></a>终至白骨支离消散。<a id="a-7Q"></a>心常专念勿使他缘，<a id="a-7R"></a>若住若行，<a id="a-7S"></a>若坐若卧，<a id="a-7T"></a>勤修观行滑利流通，<a id="a-7U"></a>昼夜相续不令驰散，<a id="a-7V"></a>闭目开目恒使分明，<a id="a-7W"></a>从少至多内外洞彻，<a id="a-7X"></a>如是展转乃至山河、<a id="a-7Y"></a>草木丛林、<a id="a-7Z"></a>人畜等物，<a id="a-7a"></a>皆作骨相亦复如是，<a id="a-7b"></a>于四威仪常见自身骨具等事，<a id="a-7c"></a>未曾舍离。<a id="a-7d"></a>如是心住不动如山，<a id="a-7e"></a>于一缘中常定无乱，<a id="a-7f"></a>不净念等悉具足满。<a id="a-7g"></a>彼人尔时于此身中作是观已，<a id="a-7h"></a>乃至命终不起染心，<a id="a-7i"></a>于现在时能离贪欲，<a id="a-7j"></a>他世未能。<a id="a-7k"></a>此人若得顺虚空陀罗尼，<a id="a-7l"></a>即能观骨作离散相，<a id="a-7m"></a>如是念已，<a id="a-7n"></a>四方俱时皆令风起吹此骨身，<a id="a-7o"></a>皆悉磨散使如微尘；<a id="a-7p"></a>如是自身风因缘故皆作尘已，<a id="a-7q"></a>一切诸色、<a id="a-7r"></a>一切大地亦各以风因缘力故散如微尘；<a id="a-7s"></a>如是作已，<a id="a-7t"></a>身及万物悉皆随风，<a id="a-7u"></a>尘飞消散都无所见，<a id="a-7v"></a>犹如虚空离诸言说。<a id="a-7w"></a>如是观已得虚空相，<a id="a-7x"></a>见一切物如青琉璃，<a id="a-7y"></a>数数修习，<a id="a-7z"></a>如是等念令不驰散。<a id="a-80"></a>如是观已，<a id="a-81"></a>复观虚空作于黄色系心忆想，<a id="a-82"></a>亦令成就无分散意；<a id="a-83"></a>如是观已，<a id="a-84"></a>复观赤色想念赤色；<a id="a-85"></a>观赤色已，<a id="a-86"></a>复作白色想念白色；<a id="a-87"></a>观白色已，<a id="a-88"></a>复观紫色；<a id="a-89"></a>紫色成已，<a id="a-8A"></a>观玻瓈色。<a id="a-8B"></a>于虚空中作如是念：<a id="a-8C"></a>‘如是万法，<a id="a-8D"></a>色及地等一切诸物，<a id="a-8E"></a>皆见青色及玻瓈色令不驰散。<a id="a-8F"></a>’作是观已次作水想，<a id="a-8G"></a>亦见青色及玻瓈等一切诸色，<a id="a-8H"></a>皆见于水更无余想，<a id="a-8I"></a>唯见大地如四指许，<a id="a-8J"></a>余皆为水。<a id="a-8K"></a>彼人见是四指地已便无增减，<a id="a-8L"></a>复作是念：<a id="a-8M"></a>‘我于今者当以足指动此大地。<a id="a-8N"></a>’使令动转随意久近，<a id="a-8O"></a>若欲令于少分动者即随所念；<a id="a-8P"></a>如是动已，<a id="a-8Q"></a>乃至能令诸山、<a id="a-8R"></a>大地、<a id="a-8S"></a>大海江河，<a id="a-8T"></a>一切随动出大音声，<a id="a-8U"></a>其声远彻闻于余方。<a id="a-8V"></a>复观诸水有种种色，<a id="a-8W"></a>或优钵罗华、<a id="a-8X"></a>拘物头华、<a id="a-8Y"></a>钵头摩华、<a id="a-8Z"></a>分陀利华，<a id="a-8a"></a>如是种种一切诸华皆随念见。<a id="a-8b"></a>复观虚空皆作地想，<a id="a-8c"></a>于其地上行住坐卧俯仰屈伸。<a id="a-8d"></a>复观一切土石诸山作种种色，<a id="a-8e"></a>事形细软如兜罗绵，<a id="a-8f"></a>于其山上回转去来经行宴坐。<a id="a-8g"></a>彼人尔时作如是等诸外观已，<a id="a-8h"></a>悉皆放舍还更摄念，<a id="a-8i"></a>复自观身作轻微想，<a id="a-8j"></a>更增修习令其成就，<a id="a-8k"></a>如兜罗绵随风飘散，<a id="a-8l"></a>作是观已，<a id="a-8m"></a>于虚空中行住坐卧。<a id="a-8n"></a>是人复入火光三昧，<a id="a-8o"></a>身现种种妙色光明，<a id="a-8p"></a>青黄赤白及玻瓈色。<a id="a-8q"></a>又复游入炎摩迦定，<a id="a-8r"></a>于身上下互出水火，<a id="a-8s"></a>乃至地中现于出没，<a id="a-8t"></a>如鸟处空无诸障碍，<a id="a-8u"></a>日月威力有大光明，<a id="a-8v"></a>能以手摩不生惊畏，<a id="a-8w"></a>又复身上到于梵天。<a id="a-8x"></a>作如是等现神变已，<a id="a-8y"></a>复随所乐作如是念，<a id="a-8z"></a>于其身内或青、<a id="a-90"></a>或黄、<a id="a-91"></a>或赤、<a id="a-92"></a>或白，<a id="a-93"></a>或复见紫及以玻瓈。<a id="a-94"></a>复作是念：<a id="a-95"></a>‘我当云何得见诸佛？<a id="a-96"></a>’随其方所皆悉睹见。<a id="a-97"></a>彼人尔时若欲见小随念即见，<a id="a-98"></a>若欲见大亦随念见，<a id="a-99"></a>乃至充塞遍满虚空。<a id="a-9A"></a>复作是念：<a id="a-9B"></a>‘是等诸佛，<a id="a-9C"></a>无所从来，<a id="a-9D"></a>去无所至，<a id="a-9E"></a>唯我心作。<a id="a-9F"></a>于三界中，<a id="a-9G"></a>是身因缘唯是心作。<a id="a-9H"></a>我随觉观，<a id="a-9I"></a>欲多见多，<a id="a-9J"></a>欲少见少。<a id="a-9K"></a>诸佛如来即是我心。<a id="a-9L"></a>何以故？<a id="a-9M"></a>随心见故，<a id="a-9N"></a>心即我身，<a id="a-9O"></a>即是虚空。<a id="a-9P"></a>我因觉观见无量佛，<a id="a-9Q"></a>我以觉心见佛知佛，<a id="a-9R"></a>心不见心，<a id="a-9S"></a>心不知心。<a id="a-9T"></a>我观法界性无牢固，<a id="a-9U"></a>一切诸法皆从觉观因缘而生，<a id="a-9V"></a>是故法性即是虚空，<a id="a-9W"></a>虚空之性亦复是空。<a id="a-9X"></a>我因是心见种种色青黄赤白，<a id="a-9Y"></a>一切杂色及以虚空。<a id="a-9Z"></a>’种种示现作神变已，<a id="a-9a"></a>所见如风无有真实，<a id="a-9b"></a>但妄想心依止于色，<a id="a-9c"></a>是则名为共凡夫人顺四谛陀罗尼。<a id="a-9d"></a>”</p>
  <p id="a9e">佛言：<a id="a-9f"></a>“憍陈如，<a id="a-9g"></a>何者名为不共凡夫四谛顺陀罗尼？<a id="a-9h"></a>若有人能作如是念：<a id="a-9i"></a>‘此虚空者不可捉持，<a id="a-9j"></a>无有觉观不可宣说；<a id="a-9k"></a>心亦如是犹如虚空，<a id="a-9l"></a>不可捉持不可宣说。<a id="a-9m"></a>如是二种，<a id="a-9n"></a>皆悉虚妄忧愁恼乱，<a id="a-9o"></a>犹如火烧虚诳斗诤。<a id="a-9p"></a>我今舍离是空色等，<a id="a-9q"></a>一切诸念乱想觉观。<a id="a-9r"></a>’如是舍诸虚空色等虚妄觉观一切心已，<a id="a-9s"></a>心不复生，<a id="a-9t"></a>离诸念故心得寂灭，<a id="a-9u"></a>得寂灭已更不复生。<a id="a-9v"></a>何以故？<a id="a-9w"></a>心缘灭故是心便灭，<a id="a-9x"></a>身心释悦悉皆舍离，<a id="a-9y"></a>以舍离故身得安隐，<a id="a-9z"></a>舍觉观故口离语言，<a id="a-A0"></a>心安一缘修习灭定。<a id="a-A1"></a>是人尔时一日一夜，<a id="a-A2"></a>入于如是寂灭三昧，<a id="a-A3"></a>如意自在经无量亿百千万岁，<a id="a-A4"></a>于是三昧堪忍不散，<a id="a-A5"></a>从灭定起舍有漏法及其寿命，<a id="a-A6"></a>入于涅槃。<a id="a-A7"></a>此名无漏不共凡夫四谛顺陀罗尼第一解脱门。<a id="a-A8"></a>”</p>
  <p id="aA9">佛复告憍陈如：<a id="a-AA"></a>“云何名为共凡夫人四谛顺陀罗尼？<a id="a-AB"></a>若有人能作如是念：<a id="a-AC"></a>‘我随觉观观如是色，<a id="a-AD"></a>观如是我，<a id="a-AE"></a>我心即色，<a id="a-AF"></a>色即我心。<a id="a-AG"></a>若我远离一切色相观虚空相。<a id="a-AH"></a>’是人尔时修虚空相，<a id="a-AI"></a>即入无量空处三昧。<a id="a-AJ"></a>此则名为共凡夫人顺四谛陀罗尼义。<a id="a-AK"></a>若有人能作如是念：<a id="a-AL"></a>‘色即是空，<a id="a-AM"></a>我以此色因缘空故，<a id="a-AN"></a>得见虚空。<a id="a-AO"></a>何者境界是虚空相？<a id="a-AP"></a>虚空之性名无障碍是风住处，<a id="a-AQ"></a>如是风者是四大相，<a id="a-AR"></a>我色亦尔是四大摄，<a id="a-AS"></a>此二法者无有差别，<a id="a-AT"></a>心亦如是犹如虚空。<a id="a-AU"></a>’复作是念：<a id="a-AV"></a>‘此四大者以何为体？<a id="a-AW"></a>一切诸法性自空寂，<a id="a-AX"></a>自他等性亦皆空寂。<a id="a-AY"></a>夫虚空者即无所有，<a id="a-AZ"></a>不生不灭，<a id="a-Aa"></a>无处无家。<a id="a-Ab"></a>’作是观时系念诸佛，<a id="a-Ac"></a>既系念已，<a id="a-Ad"></a>见虚空中有无量佛，<a id="a-Ae"></a>一心念已得阿那含果。<a id="a-Af"></a>此则名为不共凡夫四谛顺陀罗尼第二解脱门。</p>
  <p id="aAg">“复次，<a id="a-Ah"></a>行者作如是念：<a id="a-Ai"></a>‘何者境界是虚空相？<a id="a-Aj"></a>复何因缘名为我相？<a id="a-Ak"></a>’行者自念：<a id="a-Al"></a>‘言虚空者即是我也，<a id="a-Am"></a>即是净我，<a id="a-An"></a>即是我心。<a id="a-Ao"></a>我者无色如虚空无边，<a id="a-Ap"></a>我亦如是。<a id="a-Aq"></a>’此则名为共凡夫人如实陀罗尼。<a id="a-Ar"></a>若有能观一切法空无我我所，<a id="a-As"></a>言空处者即是无我，<a id="a-At"></a>色亦无我。<a id="a-Au"></a>若观如来即是我也，<a id="a-Av"></a>我见佛已，<a id="a-Aw"></a>得须陀洹果、<a id="a-Ax"></a>斯陀含果、<a id="a-Ay"></a>阿那含果，<a id="a-Az"></a>乃至一切有漏法尽得阿罗汉果。<a id="a-B0"></a>此则名为不共凡夫四谛顺陀罗尼第三解脱门。</p>
  <p id="aB1">“复次，<a id="a-B2"></a>行者若观于我清净不浊，<a id="a-B3"></a>即是空处，<a id="a-B4"></a>空即我心。<a id="a-B5"></a>若能永断一切烦恼即是净心，<a id="a-B6"></a>若能修习八直正道是名净心，<a id="a-B7"></a>作如是学，<a id="a-B8"></a>即能获得须陀洹果乃至证得阿罗汉果。<a id="a-B9"></a>此则名为不共凡夫四谛顺陀罗尼第四解脱门。</p>
  <p id="aBA">“复次，<a id="a-BB"></a>行者若有欲观于色相者即分别相，<a id="a-BC"></a>分别相者即是瞋相，<a id="a-BD"></a>瞋恚相者即生死相，<a id="a-BE"></a>我今为断生死相故观心相空。<a id="a-BF"></a>此则名为共凡夫人四谛顺陀罗尼。<a id="a-BG"></a>行者若观于我即是寂静，<a id="a-BH"></a>我今亦未断于觉观。<a id="a-BI"></a>若观于我及我我所如观虚空，<a id="a-BJ"></a>我我所者即是苦也，<a id="a-BK"></a>苦所从生即名为集，<a id="a-BL"></a>如是苦集是可断法是名为灭，<a id="a-BM"></a>观苦集灭是名为道，<a id="a-BN"></a>得须陀洹果、<a id="a-BO"></a>斯陀含果、<a id="a-BP"></a>阿那含果，<a id="a-BQ"></a>乃至获得阿罗汉果。<a id="a-BR"></a>此则名为不共凡夫四谛顺陀罗尼第五解脱门。</p>
  <p id="aBS">“复次，<a id="a-BT"></a>行者作如是念：<a id="a-BU"></a>‘何以故？<a id="a-BV"></a>我今已观此虚空相，<a id="a-BW"></a>夫虚空者即是于我。<a id="a-BX"></a>我若远离虚空观者，<a id="a-BY"></a>次观识处。<a id="a-BZ"></a>如虚空观，<a id="a-Ba"></a>识观亦尔；<a id="a-Bb"></a>如虚空处无量无边，<a id="a-Bc"></a>识亦如是无量无边。<a id="a-Bd"></a>此则名为共凡夫人四谛顺陀罗尼。<a id="a-Be"></a>行者若念识名为想，<a id="a-Bf"></a>亦名觉观，<a id="a-Bg"></a>识即是苦，<a id="a-Bh"></a>知苦所从名之为集，<a id="a-Bi"></a>苦集可断是名为灭，<a id="a-Bj"></a>观苦集灭是名为道，<a id="a-Bk"></a>得须陀洹果、<a id="a-Bl"></a>斯陀含、<a id="a-Bm"></a>阿那含、<a id="a-Bn"></a>阿罗汉果。<a id="a-Bo"></a>此则名为不共凡夫四谛顺陀罗尼第六解脱门。</p>
  <p id="aBp">“复次，<a id="a-Bq"></a>行者若观识处即是觉观，<a id="a-Br"></a>如刺入身，<a id="a-Bs"></a>如疮如病，<a id="a-Bt"></a>如我前时远离空处，<a id="a-Bu"></a>离空处已亦离识处，<a id="a-Bv"></a>离识处已修无想处。<a id="a-Bw"></a>是人尔时得无想已不缘一法，<a id="a-Bx"></a>即得住于无想三摩跋提。<a id="a-By"></a>此则名为共凡夫人三摩跋提。<a id="a-Bz"></a>若观识处即是疮痍苦恼之法，<a id="a-C0"></a>如病如痈，<a id="a-C1"></a>如我远离观于识相；<a id="a-C2"></a>次观无想，<a id="a-C3"></a>言无想者即是无我，<a id="a-C4"></a>无我我所想，<a id="a-C5"></a>观念清净大般涅槃。<a id="a-C6"></a>作是观时，<a id="a-C7"></a>即得须陀洹果、<a id="a-C8"></a>斯陀含果、<a id="a-C9"></a>阿那含果，<a id="a-CA"></a>乃至得于阿罗汉果。<a id="a-CB"></a>此则名为不共凡夫四谛顺陀罗尼第七解脱门。</p>
  <p id="aCC">“复次，<a id="a-CD"></a>行者若有能观无想处者，<a id="a-CE"></a>即是细想。<a id="a-CF"></a>如我远离是无想处，<a id="a-CG"></a>观非有想非无想处亦复如是。<a id="a-CH"></a>此则名为共凡夫人如实陀罗尼。<a id="a-CI"></a>若观非想非非想处即是大苦，<a id="a-CJ"></a>是处可断可得解脱，<a id="a-CK"></a>作是观时，<a id="a-CL"></a>彼人即得须陀洹果、<a id="a-CM"></a>斯陀含果、<a id="a-CN"></a>阿那含果，<a id="a-CO"></a>乃至得于阿罗汉果。<a id="a-CP"></a>此则名为不共凡夫四谛顺陀罗尼第八解脱门。</p>
  <p id="aCQ">“憍陈如，<a id="a-CR"></a>此陀罗尼有如是等不可思议种种利益，<a id="a-CS"></a>又能除断一切欲贪、<a id="a-CT"></a>一切色贪、<a id="a-CU"></a>一切非色贪，<a id="a-CV"></a>离凡夫位得圣人法，<a id="a-CW"></a>永断一切三恶道因，<a id="a-CX"></a>于当来世不更受于地狱、<a id="a-CY"></a>畜生及以饿鬼，<a id="a-CZ"></a>是名四谛顺陀罗尼。<a id="a-Ca"></a>汝今当知，<a id="a-Cb"></a>此即是彼瞻波迦华色如来所遣，<a id="a-Cc"></a>日行藏菩萨所赍持欲。<a id="a-Cd"></a>我今在此说大集经，<a id="a-Ce"></a>是故彼佛送此欲来。<a id="a-Cf"></a>此陀罗尼能断一切诸结烦恼，<a id="a-Cg"></a>又能永尽一切结恨、<a id="a-Ch"></a>诸增上慢及我慢等一切嫉妒，<a id="a-Ci"></a>能却世间一切家业、<a id="a-Cj"></a>一切戏笑，<a id="a-Ck"></a>能断一切我见、<a id="a-Cl"></a>一切疑见及婆罗多触，<a id="a-Cm"></a>能断一切常见、<a id="a-Cn"></a>断见、<a id="a-Co"></a>寿命见、<a id="a-Cp"></a>逋沙见、<a id="a-Cq"></a>富伽罗见、<a id="a-Cr"></a>作见、<a id="a-Cs"></a>知见、<a id="a-Ct"></a>一切色见乃至触见、<a id="a-Cu"></a>一切生见、<a id="a-Cv"></a>一切四大见，<a id="a-Cw"></a>能断如是一切诸见，<a id="a-Cx"></a>能知一切五阴、<a id="a-Cy"></a>十二入、<a id="a-Cz"></a>十八界等，<a id="a-D0"></a>能令受者得涅槃乐，<a id="a-D1"></a>能坏众魔调伏恶龙，<a id="a-D2"></a>能令一切诸天及诸夜叉皆生欢喜，<a id="a-D3"></a>能怖阿修罗及迦楼罗、<a id="a-D4"></a>紧那罗、<a id="a-D5"></a>摩睺罗伽，<a id="a-D6"></a>能坏一切恶邪外道，<a id="a-D7"></a>能悦一切刹利、<a id="a-D8"></a>婆罗门、<a id="a-D9"></a>毗舍、<a id="a-DA"></a>首陀罗，<a id="a-DB"></a>能令一切多贪妇女念于少欲，<a id="a-DC"></a>能令多闻人心生欢喜，<a id="a-DD"></a>能令坐禅人乐阿兰若，<a id="a-DE"></a>能疗一切诸恶重病，<a id="a-DF"></a>能却一切斗诤、<a id="a-DG"></a>饥馑、<a id="a-DH"></a>疾疫凶衰及诸横死，<a id="a-DI"></a>能除外贼、<a id="a-DJ"></a>恶风恶雨、<a id="a-DK"></a>恶水瀑河、<a id="a-DL"></a>非时寒热、<a id="a-DM"></a>种种苦辛粗涩恶味，<a id="a-DN"></a>能光法母建立法幢，<a id="a-DO"></a>绍三宝种使不断绝，<a id="a-DP"></a>又能安慰生死流转恐怖众生令其快乐，<a id="a-DQ"></a>能生尽智证无生智，<a id="a-DR"></a>能裂无明破诸闇聚，<a id="a-DS"></a>能舍苦担入于涅槃。<a id="a-DT"></a>”</p>
  <p id="aDU">佛说此四谛顺陀罗尼忍时，<a id="a-DV"></a>无量无边阿僧祇众诸天及人，<a id="a-DW"></a>远尘离垢，<a id="a-DX"></a>于诸法中得法眼净。<a id="a-DY"></a>九十六亿那由他众生，<a id="a-DZ"></a>舍诸烦恼心得解脱。<a id="a-Da"></a>八十亿百千那由他众生，<a id="a-Db"></a>得此四谛顺陀罗尼。<a id="a-Dc"></a>无量无数阿僧祇众生，<a id="a-Dd"></a>发阿耨多罗三藐三菩提心，<a id="a-De"></a>亦复得于不退转道。<a id="a-Df"></a>四万二千众生，<a id="a-Dg"></a>得无生法忍。<a id="a-Dh"></a>一切天、<a id="a-Di"></a>龙、<a id="a-Dj"></a>夜叉、<a id="a-Dk"></a>罗刹、<a id="a-Dl"></a>阿修罗、<a id="a-Dm"></a>迦楼罗、<a id="a-Dn"></a>乾闼婆、<a id="a-Do"></a>紧陀罗、<a id="a-Dp"></a>摩睺罗伽、<a id="a-Dq"></a>薜荔多、<a id="a-Dr"></a>鸠槃茶、<a id="a-Ds"></a>毗舍遮、<a id="a-Dt"></a>人非人等皆悉赞言：<a id="a-Du"></a>“善哉！<a id="a-Dv"></a>善哉！<a id="a-Dw"></a>无上世尊，<a id="a-Dx"></a>言音微妙不可思议，<a id="a-Dy"></a>最胜难量不可称说，<a id="a-Dz"></a>无慧眼者为出智光，<a id="a-E0"></a>苦担众生能为除却，<a id="a-E1"></a>于流转海作大船筏，<a id="a-E2"></a>如是善巧无碍智说，<a id="a-E3"></a>谁有闻者不乐发于阿耨多罗三藐三菩提心？<a id="a-E4"></a>”</p>
  <p id="aE5">尔时，<a id="a-E6"></a>长老阿若憍陈如白佛言：<a id="a-E7"></a>“世尊，<a id="a-E8"></a>云何名为日眼莲华陀罗尼？<a id="a-E9"></a>如日行藏菩萨摩诃萨之所宣说，<a id="a-EA"></a>智者受持读诵书写得大利益，<a id="a-EB"></a>于三界狱不生乐想，<a id="a-EC"></a>得无相三摩提解脱门，<a id="a-ED"></a>得无所有处三昧，<a id="a-EE"></a>得双头灭结。<a id="a-EF"></a>若有闻者能薄烦恼，<a id="a-EG"></a>七返常受人天之身，<a id="a-EH"></a>于人天中能得圣道，<a id="a-EI"></a>不为贪欲之所染污，<a id="a-EJ"></a>诸天世人常所恭敬。<a id="a-EK"></a>”</p>
  <p id="aEL">佛告憍陈如：<a id="a-EM"></a>“谛听！<a id="a-EN"></a>谛受！<a id="a-EO"></a>精勤用心莫生疲懈。<a id="a-EP"></a>汝所问此日眼莲华陀罗尼者，<a id="a-EQ"></a>非是一切声闻、<a id="a-ER"></a>辟支佛心行境界。<a id="a-ES"></a>何以故？<a id="a-ET"></a>此陀罗尼乃至清净十八不共佛法力生。<a id="a-EU"></a>憍陈如，<a id="a-EV"></a>若我今于百千万劫，<a id="a-EW"></a>说此日眼莲华陀罗尼终不可尽，<a id="a-EX"></a>亦令闻者一切天人心生迷闷。<a id="a-EY"></a>此陀罗尼，<a id="a-EZ"></a>唯佛能说，<a id="a-Ea"></a>唯佛能听。<a id="a-Eb"></a>何以故？<a id="a-Ec"></a>此陀罗尼有无量义难知难觉。<a id="a-Ed"></a>如日眼莲华陀罗尼，<a id="a-Ee"></a>自余三方无尽根陀罗尼、<a id="a-Ef"></a>智依止陀罗尼、<a id="a-Eg"></a>恶睡眠众生陀罗尼，<a id="a-Eh"></a>亦复如是。<a id="a-Ei"></a>”</p>
  <p id="aEj">憍陈如白佛言：<a id="a-Ek"></a>“世尊，<a id="a-El"></a>唯愿说彼南方山王如来香象菩萨所送空顺陀罗尼。<a id="a-Em"></a>”</p>
  <p id="aEn">佛言：<a id="a-Eo"></a>“如是，<a id="a-Ep"></a>如是，<a id="a-Eq"></a>至心谛听，<a id="a-Er"></a>当为汝说。<a id="a-Es"></a>憍陈如，<a id="a-Et"></a>若有众生触欲因缘惛醉迷乱，<a id="a-Eu"></a>不知解脱醒觉之处流转生死，<a id="a-Ev"></a>于无量劫在三恶道，<a id="a-Ew"></a>受诸苦恼不可堪忍。<a id="a-Ex"></a>菩萨摩诃萨大慈悲心，<a id="a-Ey"></a>见诸众生受如是等无量苦恼，<a id="a-Ez"></a>起大精进修行诸道，<a id="a-F0"></a>修行道已得阿耨多罗三藐三菩提，<a id="a-F1"></a>得阿耨多罗三藐三菩提已说出苦道。<a id="a-F2"></a>若有众生能至心听如说顺行即得脱苦，<a id="a-F3"></a>得须陀洹果乃至阿罗汉果。<a id="a-F4"></a>”</p>
  <p id="aF5">佛告阿若憍陈如：<a id="a-F6"></a>“云何触欲？<a id="a-F7"></a>若有众生和合欲事，<a id="a-F8"></a>因和合故则生于触，<a id="a-F9"></a>因触生乐，<a id="a-FA"></a>因乐生苦；<a id="a-FB"></a>苦因缘故，<a id="a-FC"></a>生死苦恼从是而生。<a id="a-FD"></a>憍陈如，<a id="a-FE"></a>如四毒蛇，<a id="a-FF"></a>以四因缘能害众生，<a id="a-FG"></a>所谓见毒、<a id="a-FH"></a>嘘毒、<a id="a-FI"></a>啮毒、<a id="a-FJ"></a>触毒；<a id="a-FK"></a>如是一切念欲众生亦复如是，<a id="a-FL"></a>有见因缘，<a id="a-FM"></a>有闻因缘，<a id="a-FN"></a>有念因缘，<a id="a-FO"></a>有触因缘，<a id="a-FP"></a>以是四缘，<a id="a-FQ"></a>令诸众生远离一切诸善根本，<a id="a-FR"></a>于生死中受大苦恼。<a id="a-FS"></a>”</p>
  <p id="aFT">佛告憍陈如：<a id="a-FU"></a>“云何名为触欲解脱？<a id="a-FV"></a>若彼行者作如是念：<a id="a-FW"></a>‘以何方便得离触欲？<a id="a-FX"></a>’复作是念：<a id="a-FY"></a>‘若我能观骨琐远离贪欲，<a id="a-FZ"></a>是则名为最胜方便。<a id="a-Fa"></a>’作是思惟：<a id="a-Fb"></a>‘色者即是四大所造，<a id="a-Fc"></a>四大所造即是无常，<a id="a-Fd"></a>性无牢固破坏离散。<a id="a-Fe"></a>皮肉发抓脓血筋骨，<a id="a-Ff"></a>智者终不于是身中生净好相。<a id="a-Fg"></a>’作是观已，<a id="a-Fh"></a>若昼若夜悉见一切十方清净犹如珂贝；<a id="a-Fi"></a>见是事已，<a id="a-Fj"></a>即时获得一切世间不可乐想。<a id="a-Fk"></a>如是行者复作是念：<a id="a-Fl"></a>‘我此生死烦恼鼓作，<a id="a-Fm"></a>我于此想若乐修者，<a id="a-Fn"></a>则能断除一切烦恼生老病死。<a id="a-Fo"></a>’如是行者于一切骨正觉观已，<a id="a-Fp"></a>一心正念不失不动，<a id="a-Fq"></a>此名奢摩他。<a id="a-Fr"></a>如是次第正观头骨乃至足骨，<a id="a-Fs"></a>一心正念不失不动，<a id="a-Ft"></a>此名毗婆舍那。<a id="a-Fu"></a>复作是念：<a id="a-Fv"></a>‘以何方便得破生死？<a id="a-Fw"></a>’作是思惟，<a id="a-Fx"></a>观于口鼻和合入出风方便故，<a id="a-Fy"></a>破生死鼓。<a id="a-Fz"></a>如是行者自观身骨，<a id="a-G0"></a>犹如碎末为风所吹，<a id="a-G1"></a>于自身中骨想皆尽不见身相；<a id="a-G2"></a>如是观时远离身相，<a id="a-G3"></a>生于空相不见内法，<a id="a-G4"></a>此则名为第一空门。<a id="a-G5"></a>复次，<a id="a-G6"></a>行者于自身中复更思惟：<a id="a-G7"></a>‘一切外色风力所坏。<a id="a-G8"></a>’作是观已，<a id="a-G9"></a>于此内外一切诸色不念不见，<a id="a-GA"></a>此则名为第二空门。<a id="a-GB"></a>复次，<a id="a-GC"></a>行者作如是念：<a id="a-GD"></a>‘我今不见一切内外诸色相貌，<a id="a-GE"></a>皆是空力。<a id="a-GF"></a>我今定知，<a id="a-GG"></a>一切诸法无有去相，<a id="a-GH"></a>无有来相。<a id="a-GI"></a>’作是观时，<a id="a-GJ"></a>一切觉观悉皆永断，<a id="a-GK"></a>此则名为第三空门。<a id="a-GL"></a>复次，<a id="a-GM"></a>行者作如是念：<a id="a-GN"></a>‘识为大罪。<a id="a-GO"></a>’复观是识知是一切觉观因缘，<a id="a-GP"></a>‘我当速离心意识行。<a id="a-GQ"></a>何以故？<a id="a-GR"></a>若有集法当知定灭，<a id="a-GS"></a>一切有法体非真实，<a id="a-GT"></a>一切有法性是寂灭。<a id="a-GU"></a>’此则名为第四空门。<a id="a-GV"></a>作是观时，<a id="a-GW"></a>得须陀洹果乃至阿罗汉果，<a id="a-GX"></a>或有获得法顺忍者，<a id="a-GY"></a>或有获得菩提证者。<a id="a-GZ"></a>复次，<a id="a-Ga"></a>行者若观觉观是灭相者，<a id="a-Gb"></a>即得灭定。<a id="a-Gc"></a>此则名为不共凡夫空顺陀罗尼。<a id="a-Gd"></a>是陀罗尼成就无量一切功德，<a id="a-Ge"></a>有大力势能大利益，<a id="a-Gf"></a>永断无量诸大苦恼，<a id="a-Gg"></a>善能除断一切欲贪、<a id="a-Gh"></a>一切色贪乃至一切想非想贪，<a id="a-Gi"></a>能舍一切烦恼苦担。<a id="a-Gj"></a>此即是彼山王如来香象菩萨摩诃萨所送，<a id="a-Gk"></a>以我说此大集经故，<a id="a-Gl"></a>彼佛送此陀罗尼欲。<a id="a-Gm"></a>”</p>
  <p id="aGn">说此法时，<a id="a-Go"></a>九十二万百千众生得须陀洹果。<a id="a-Gp"></a>六百万诸众生等不生烦恼，<a id="a-Gq"></a>得无漏道慧心解脱。<a id="a-Gr"></a>九十那由他百千众生，<a id="a-Gs"></a>于初学中得此空顺陀罗尼。<a id="a-Gt"></a>八百万诸众生等，<a id="a-Gu"></a>得辟支佛证智定心。<a id="a-Gv"></a>六十六频婆罗众生，<a id="a-Gw"></a>发阿耨多罗三藐三菩提心。<a id="a-Gx"></a>无量众生亦得住于不退转道。<a id="a-Gy"></a>一切大众皆赞善哉，<a id="a-Gz"></a>天雨杂华并散香末。</p>
  <p id="aH0">尔时，<a id="a-H1"></a>憍陈如复白佛言：<a id="a-H2"></a>“世尊，<a id="a-H3"></a>唯愿如来，<a id="a-H4"></a>为我说彼智德峰王佛，<a id="a-H5"></a>遣炎德藏菩萨摩诃萨所送无愿顺陀罗尼。<a id="a-H6"></a>”</p>
  <p id="aH7">佛言：<a id="a-H8"></a>“如是，<a id="a-H9"></a>如是，<a id="a-HA"></a>憍陈如，<a id="a-HB"></a>至心谛听，<a id="a-HC"></a>当为汝说。<a id="a-HD"></a>有诸众生处在世间，<a id="a-HE"></a>爱乐于欲，<a id="a-HF"></a>昼夜贪味不知出道；<a id="a-HG"></a>不知出故，<a id="a-HH"></a>于流转身受大苦恼。<a id="a-HI"></a>是人应当观于无愿解脱法门，<a id="a-HJ"></a>作如是念：<a id="a-HK"></a>‘欲欲、<a id="a-HL"></a>色欲及无色欲、<a id="a-HM"></a>触欲、<a id="a-HN"></a>解欲，<a id="a-HO"></a>如是等欲因觉观生，<a id="a-HP"></a>诸行因缘和合故有。<a id="a-HQ"></a>’复次，<a id="a-HR"></a>行者更如是念：<a id="a-HS"></a>‘如是诸行无有作者，<a id="a-HT"></a>无有受者，<a id="a-HU"></a>因风造作故有。<a id="a-HV"></a>于我身口意行亦复如是，<a id="a-HW"></a>因风而生，<a id="a-HX"></a>因是风故身得增长，<a id="a-HY"></a>因是风故口得增长。<a id="a-HZ"></a>’复作是念：<a id="a-Ha"></a>‘若身口意因风造者，<a id="a-Hb"></a>我当碎身令如微尘。<a id="a-Hc"></a>’如是念已谛自观察：<a id="a-Hd"></a>‘我此身中入出气息即同彼风。<a id="a-He"></a>’谛观一切身诸毛孔，<a id="a-Hf"></a>从风因缘故有生死。<a id="a-Hg"></a>复观一切不净之物，<a id="a-Hh"></a>肉血发抓因风故成。<a id="a-Hi"></a>复观是身命终之时，<a id="a-Hj"></a>是尸更无风息入出。<a id="a-Hk"></a>复作是念：<a id="a-Hl"></a>‘我身口行因缘于风，<a id="a-Hm"></a>若无风者无身口行。<a id="a-Hn"></a>’是故尔时得空三昧修集增长，<a id="a-Ho"></a>因修集故一切有本叶薄华萎，<a id="a-Hp"></a>乃至渐渐能断欲贪及以解欲，<a id="a-Hq"></a>作是观已得须陀洹果乃至阿罗汉果，<a id="a-Hr"></a>或有发阿耨多罗三藐三菩提心。<a id="a-Hs"></a>复次，<a id="a-Ht"></a>行者若心乱时，<a id="a-Hu"></a>应如是观彼欲因缘，<a id="a-Hv"></a>念种种色乃至念天。<a id="a-Hw"></a>以是心散，<a id="a-Hx"></a>时彼行者更如是念：<a id="a-Hy"></a>‘若我一切诸生处中，<a id="a-Hz"></a>欲未断故此心更生。<a id="a-I0"></a>譬如伐树，<a id="a-I1"></a>不去于根唯却枝干，<a id="a-I2"></a>不除根故其树更生；<a id="a-I3"></a>爱亦如是，<a id="a-I4"></a>爱入未断能生诸苦。<a id="a-I5"></a>’复次，<a id="a-I6"></a>行者不念于取，<a id="a-I7"></a>一心专修，<a id="a-I8"></a>乃至我身，<a id="a-I9"></a>骨琐雪白色如珂贝悉皆筋连；<a id="a-IA"></a>见骨琐已，<a id="a-IB"></a>是时若眼中见内外色，<a id="a-IC"></a>或复见彼一切皆空，<a id="a-ID"></a>但骨琐连色白如贝不增不减。<a id="a-IE"></a>时彼行者，<a id="a-IF"></a>如是念已不失于心，<a id="a-IG"></a>此名奢摩他。<a id="a-IH"></a>复次，<a id="a-II"></a>行者若如是学，<a id="a-IJ"></a>此我头骨、<a id="a-IK"></a>齿骨、<a id="a-IL"></a>项骨，<a id="a-IM"></a>乃至此是我脚指骨，<a id="a-IN"></a>如是念者坐不得禅。<a id="a-IO"></a>何以故？<a id="a-IP"></a>以有奢摩他、<a id="a-IQ"></a>毗婆舍那两种念故，<a id="a-IR"></a>心不得禅。<a id="a-IS"></a>时彼行者，<a id="a-IT"></a>摄念缘中心住不动，<a id="a-IU"></a>欢喜快乐速疾得修，<a id="a-IV"></a>若独念一毗婆舍那心正住者，<a id="a-IW"></a>应当速疾念彼骨琐专系思惟。<a id="a-IX"></a>此行若明，<a id="a-IY"></a>更好观察骨相成尘，<a id="a-IZ"></a>磨灭分散随逐因缘。<a id="a-Ia"></a>作是观者，<a id="a-Ib"></a>此名毗婆舍那顺忍觉。<a id="a-Ic"></a>若一切骨离垢色白，<a id="a-Id"></a>碎末为尘与心和合，<a id="a-Ie"></a>如是思惟，<a id="a-If"></a>此名生顺忍觉。<a id="a-Ig"></a>若彼行者观一切色，<a id="a-Ih"></a>离垢洁白及骨成尘，<a id="a-Ii"></a>离我和合心识去来，<a id="a-Ij"></a>如是观者，<a id="a-Ik"></a>此名无我尽顺忍觉。<a id="a-Il"></a>若一切色为识境界眼中来者，<a id="a-Im"></a>离垢净白及以骨尘，<a id="a-In"></a>作如是念：<a id="a-Io"></a>‘彼不可说，<a id="a-Ip"></a>不可捉持，<a id="a-Iq"></a>亦不停住。<a id="a-Ir"></a>’如是念者，<a id="a-Is"></a>此名奢摩他顺忍觉。<a id="a-It"></a>如是行人，<a id="a-Iu"></a>得此顺忍觉因缘故，<a id="a-Iv"></a>于三世中现在未来，<a id="a-Iw"></a>一切贪欲悉皆除灭及尽三有，<a id="a-Ix"></a>于三界中脱三垢缚，<a id="a-Iy"></a>即得入于三解脱门。<a id="a-Iz"></a>如是念已，<a id="a-J0"></a>得须陀洹果，<a id="a-J1"></a>乃至如是一相念者得阿罗汉果。<a id="a-J2"></a>复次，<a id="a-J3"></a>行者，<a id="a-J4"></a>观一切色，<a id="a-J5"></a>及以骨琐犹如珂贝，<a id="a-J6"></a>离垢筋连见骨琐已，<a id="a-J7"></a>时彼行人心定不动；<a id="a-J8"></a>若心不动，<a id="a-J9"></a>行住坐卧常系一缘；<a id="a-JA"></a>如是念者，<a id="a-JB"></a>名奢摩他调柔修习。<a id="a-JC"></a>时彼行人，<a id="a-JD"></a>复更内外观察于空，<a id="a-JE"></a>念内外空得入三昧，<a id="a-JF"></a>观一切色悉皆青相，<a id="a-JG"></a>念此骨琐亦作青色。<a id="a-JH"></a>见诸骨琐作青色已，<a id="a-JI"></a>时彼行人复作是念：<a id="a-JJ"></a>‘谁作此色及骨琐青？<a id="a-JK"></a>谁造谁安？<a id="a-JL"></a>’乃至琉璃及玻瓈色。<a id="a-JM"></a>作此思惟分别想已更如是念：<a id="a-JN"></a>‘此青色者心因缘见，<a id="a-JO"></a>是虚妄见，<a id="a-JP"></a>非是实见。<a id="a-JQ"></a>’如是念已，<a id="a-JR"></a>知法从缘精勤修习，<a id="a-JS"></a>于诸世间常为众生礼拜供养。<a id="a-JT"></a>”</p>
  <p id="aJU">佛告憍陈如：<a id="a-JV"></a>“此无愿顺陀罗尼义，<a id="a-JW"></a>除不乐想，<a id="a-JX"></a>及除食中诸颠倒想，<a id="a-JY"></a>是彼智德峰王如来遣炎德藏菩萨摩诃萨所送来欲。<a id="a-JZ"></a>”</p>
  <p id="aJa">尔时，<a id="a-Jb"></a>座中有菩萨摩诃萨，<a id="a-Jc"></a>名正念智，<a id="a-Jd"></a>白佛言：<a id="a-Je"></a>“世尊，<a id="a-Jf"></a>若诸声闻修不净相及奢摩他，<a id="a-Jg"></a>得成相已有何等相？<a id="a-Jh"></a>”</p>
  <p id="aJi">佛言：<a id="a-Jj"></a>“善男子，<a id="a-Jk"></a>若为破坏贪欲之结，<a id="a-Jl"></a>修不净念系心眉间，<a id="a-Jm"></a>自观己身三百碎骨，<a id="a-Jn"></a>如是相出及不净念，<a id="a-Jo"></a>于是时中彼行人身亦热亦动，<a id="a-Jp"></a>此名初相。<a id="a-Jq"></a>得是相已，<a id="a-Jr"></a>乃至常观彼如是相，<a id="a-Js"></a>见自己身涩触等相及以他身亦复如是，<a id="a-Jt"></a>名第二相。<a id="a-Ju"></a>又彼行者修不乱心，<a id="a-Jv"></a>一切悉观亦皆不净，<a id="a-Jw"></a>名第三相。<a id="a-Jx"></a>是人能观苦集尽净，<a id="a-Jy"></a>名奢摩他。<a id="a-Jz"></a>行者身中如是相出得于暖法，<a id="a-K0"></a>如温乳汁灌澍身心，<a id="a-K1"></a>此则名为不动心相。<a id="a-K2"></a>时彼行者若有心中乐如是相，<a id="a-K3"></a>当舍念心，<a id="a-K4"></a>此相清净贪染，<a id="a-K5"></a>自除无明污心，<a id="a-K6"></a>智慧断故。<a id="a-K7"></a>行者如是观白骨时，<a id="a-K8"></a>念此骨相乃至寂灭因缘故，<a id="a-K9"></a>有如是观察，<a id="a-KA"></a>即见一切身中暖出。<a id="a-KB"></a>此如是相，<a id="a-KC"></a>若奢摩他得具足满，<a id="a-KD"></a>此则名为暖相善根。<a id="a-KE"></a>行者尔时缘于过去福德善根，<a id="a-KF"></a>今作此修心行清净，<a id="a-KG"></a>见智如灯内心自知。<a id="a-KH"></a>复次，<a id="a-KI"></a>行者观身四行，<a id="a-KJ"></a>从于琐骨乃至微尘洞彻明了，<a id="a-KK"></a>如自额中睹于灯炎，<a id="a-KL"></a>见一切色及以自心并心数法，<a id="a-KM"></a>尽分别知。<a id="a-KN"></a>譬如窗中日光明照，<a id="a-KO"></a>微尘回转无暂时停，<a id="a-KP"></a>一切有为譬如尘性。<a id="a-KQ"></a>作如是念，<a id="a-KR"></a>乃至世间一切有法见无我见寂灭实智。<a id="a-KS"></a>行者尔时得顶善根，<a id="a-KT"></a>是名顶法。<a id="a-KU"></a>复次，<a id="a-KV"></a>行者得顶法已，<a id="a-KW"></a>更自观身，<a id="a-KX"></a>或见火出，<a id="a-KY"></a>或见火燃，<a id="a-KZ"></a>或见大光满十方面。<a id="a-Ka"></a>从初禅地乃至四禅善根所生，<a id="a-Kb"></a>如是色阴微妙四大，<a id="a-Kc"></a>彼行者身亦如是得所见身色，<a id="a-Kd"></a>满足禅乐不异于天。<a id="a-Ke"></a>时彼行人，<a id="a-Kf"></a>更从心里复出日光，<a id="a-Kg"></a>见于十方处处日轮皆悉遍满，<a id="a-Kh"></a>见是相已不生心念，<a id="a-Ki"></a>是时得入空三昧中，<a id="a-Kj"></a>复见顶上种种色出犹如伞盖，<a id="a-Kk"></a>此名顶相功德善根。<a id="a-Kl"></a>复次，<a id="a-Km"></a>行者，<a id="a-Kn"></a>不取缘相四谛顺忍，<a id="a-Ko"></a>尔时彼中得四谛证。<a id="a-Kp"></a>善男子，<a id="a-Kq"></a>此名声闻修习不净正念因缘，<a id="a-Kr"></a>不净正念因缘成已得奢摩他，<a id="a-Ks"></a>是名白骨灯光观相。<a id="a-Kt"></a>复于彼中，<a id="a-Ku"></a>如是相生亦见是相，<a id="a-Kv"></a>见是相已得欢喜心，<a id="a-Kw"></a>欢喜因缘得八正道，<a id="a-Kx"></a>因八正道能断一切烦恼爱结，<a id="a-Ky"></a>得须陀洹乃至阿罗汉果。<a id="a-Kz"></a>善男子，<a id="a-L0"></a>汝自刹中胜炎佛土，<a id="a-L1"></a>声闻之人若富伽罗乐阿罗汉，<a id="a-L2"></a>观如是法不净因缘即得道果。<a id="a-L3"></a>”</p>
  <p id="aL4">说此不净解脱法时，<a id="a-L5"></a>无量无数无边众生证得四谛如法顺忍，<a id="a-L6"></a>乃至无量无边众生得如实果。</p>
  <p id="aL7">尔时，<a id="a-L8"></a>世尊复告阿若憍陈如言：<a id="a-L9"></a>“善男子，<a id="a-LA"></a>若一切众生共同一心，<a id="a-LB"></a>其四真谛可以一念而证得者，<a id="a-LC"></a>如来应为一切众生演说一行一法一事，<a id="a-LD"></a>亦不应有八万法聚，<a id="a-LE"></a>随逐因缘差别之异。<a id="a-LF"></a>若一人证时，<a id="a-LG"></a>一切众生亦应同证；<a id="a-LH"></a>若一人断时，<a id="a-LI"></a>一切众生亦应同断；<a id="a-LJ"></a>不应别有声闻三乘，<a id="a-LK"></a>不应别有菩萨十地。<a id="a-LL"></a>何以故？<a id="a-LM"></a>烦恼同故，<a id="a-LN"></a>断时证处处所是同。<a id="a-LO"></a>憍陈如，<a id="a-LP"></a>是故众生应以种种因缘调伏，<a id="a-LQ"></a>不以一缘及以一事。</p>
  <p id="aLR">“憍陈如，<a id="a-LS"></a>若一切众生觉观未尽，<a id="a-LT"></a>如是时中一切有法大疮大莿种种有生，<a id="a-LU"></a>种种生中有法增长种种相、<a id="a-LV"></a>种种色、<a id="a-LW"></a>种种心。<a id="a-LX"></a>时彼行者如是思念，<a id="a-LY"></a>若欲自心乐心取相，<a id="a-LZ"></a>观此骨琐心和合生。<a id="a-La"></a>彼念因缘，<a id="a-Lb"></a>作此初心次第思惟，<a id="a-Lc"></a>如是必定得涅槃道果证不难，<a id="a-Ld"></a>又见此身得乐因缘不退转故。<a id="a-Le"></a>复次，<a id="a-Lf"></a>行者作如是念：<a id="a-Lg"></a>‘何因缘故心和合生？<a id="a-Lh"></a>’彼因缘故乐说方便，<a id="a-Li"></a>能知是者，<a id="a-Lj"></a>此则名为第二胜心，<a id="a-Lk"></a>现见法乐，<a id="a-Ll"></a>住必定心得不退转。<a id="a-Lm"></a>复次，<a id="a-Ln"></a>行者如是思念：<a id="a-Lo"></a>‘我今此心几许因缘和合共生？<a id="a-Lp"></a>处处觉观攀缘取舍，<a id="a-Lq"></a>如是身心有乐受故，<a id="a-Lr"></a>或妄想住。<a id="a-Ls"></a>我于彼身心乐寂灭。<a id="a-Lt"></a>’又如是念：<a id="a-Lu"></a>‘若我因缘和合故生，<a id="a-Lv"></a>缘骨琐故，<a id="a-Lw"></a>身心安乐乐已还灭。<a id="a-Lx"></a>’若彼行人生于眼识乃至意识，<a id="a-Ly"></a>生及住、<a id="a-Lz"></a>灭方便因缘亦皆寂灭，<a id="a-M0"></a>作如是念，<a id="a-M1"></a>此则名为第三胜心现见法乐，<a id="a-M2"></a>必定不退得涅槃道，<a id="a-M3"></a>以是因缘及得四果不久不难。<a id="a-M4"></a>复次，<a id="a-M5"></a>行者作如是念：<a id="a-M6"></a>‘若我此身一切法界，<a id="a-M7"></a>通达方便清净体性，<a id="a-M8"></a>亦非体性寂灭方便住。<a id="a-M9"></a>’复如是念：<a id="a-MA"></a>‘我一切心相寂灭方便住，<a id="a-MB"></a>又一切心相觉观想灭寂静心住。<a id="a-MC"></a>’此则名为第四胜心，<a id="a-MD"></a>现见法乐，<a id="a-ME"></a>如是必定得涅槃道，<a id="a-MF"></a>身虽未证欲证不难。</p>
  <p id="aMG">“憍陈如，<a id="a-MH"></a>如是四种最胜尚心和合现时，<a id="a-MI"></a>即得明见八十四百千三摩提行门；<a id="a-MJ"></a>见是行己得阿那含果，<a id="a-MK"></a>乃至得阿罗汉果。<a id="a-ML"></a>尔时又得二种解脱，<a id="a-MM"></a>有大势力，<a id="a-MN"></a>具大神通，<a id="a-MO"></a>为诸天人礼拜供养。<a id="a-MP"></a>憍陈如，<a id="a-MQ"></a>一切众生非实一乘、<a id="a-MR"></a>一行、<a id="a-MS"></a>一贪、<a id="a-MT"></a>一念、<a id="a-MU"></a>一欲、<a id="a-MV"></a>一解、<a id="a-MW"></a>一信，<a id="a-MX"></a>是故如来宣说种种句偈名字种种法门；<a id="a-MY"></a>以是义故，<a id="a-MZ"></a>如来具足十种神力。<a id="a-Ma"></a>憍陈如，<a id="a-Mb"></a>一切众生具有种种颠倒之想，<a id="a-Mc"></a>是故如来为净众生颠倒想故，<a id="a-Md"></a>说无常想、<a id="a-Me"></a>或乐苦想、<a id="a-Mf"></a>或无我想、<a id="a-Mg"></a>或乐死想、<a id="a-Mh"></a>或膖胀想、<a id="a-Mi"></a>或乐烂想、<a id="a-Mj"></a>或乐脓想、<a id="a-Mk"></a>或青瘀想、<a id="a-Ml"></a>或乐种种虫啖食想、<a id="a-Mm"></a>或乐臭想、<a id="a-Mn"></a>或乐骸骨离散等想。<a id="a-Mo"></a>”</p>
  <p id="aMp">尔时，<a id="a-Mq"></a>阿若憍陈如重白佛言：<a id="a-Mr"></a>“世尊，<a id="a-Ms"></a>云何名为一切世间不可乐想？<a id="a-Mt"></a>云何复名一切世间食不净想？<a id="a-Mu"></a>”</p>
  <p id="aMv">“憍陈如，<a id="a-Mw"></a>汝今不应问如是事。<a id="a-Mx"></a>何以故？<a id="a-My"></a>我此刹中，<a id="a-Mz"></a>别有方便得涅槃道及四果法。<a id="a-N0"></a>彼刹众生根性不同，<a id="a-N1"></a>信心行别，<a id="a-N2"></a>方便力别得涅槃道，<a id="a-N3"></a>国界既殊其相各异。<a id="a-N4"></a>憍陈如，<a id="a-N5"></a>若我具说如是之法，<a id="a-N6"></a>唯除得无生忍菩萨摩诃萨能信受此，<a id="a-N7"></a>其余众生闻即迷没。<a id="a-N8"></a>”</p>
  <p id="aN9">时，<a id="a-NA"></a>憍陈如复白佛言：<a id="a-NB"></a>“世尊，<a id="a-NC"></a>唯愿怜愍，<a id="a-ND"></a>为诸菩萨能信解者分别宣说。<a id="a-NE"></a>世尊，<a id="a-NF"></a>是诸众生，<a id="a-NG"></a>若闻宣说一切世间不可乐想及以食中不净想等，<a id="a-NH"></a>听闻如是二种相已，<a id="a-NI"></a>能生种种上妙善根，<a id="a-NJ"></a>能破无明种种障碍。<a id="a-NK"></a>一切众生爱入和合痴见缠缚如揭头罗，<a id="a-NL"></a>于流转中处处受生，<a id="a-NM"></a>于流转中处处造行。<a id="a-NN"></a>又过去际诸流转中不可见知，<a id="a-NO"></a>以是因缘乐于生死，<a id="a-NP"></a>是故生死无有始终。<a id="a-NQ"></a>何以故？<a id="a-NR"></a>一切众生在流转中，<a id="a-NS"></a>不闻如是食不乐想，<a id="a-NT"></a>以食因缘增长贪欲；<a id="a-NU"></a>又不闻于此法门故，<a id="a-NV"></a>是故五处流转受生困苦疲极。<a id="a-NW"></a>如来世尊大慈大悲，<a id="a-NX"></a>无量世中常念众生，<a id="a-NY"></a>唯愿如来怜愍故，<a id="a-NZ"></a>说此具足满无愿顺陀罗尼。<a id="a-Na"></a>”</p>
 </body>
</html>