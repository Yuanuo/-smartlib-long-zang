<!doctype html>
<html id="z3IBTLZEj" data-ver="907">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">大乘大方等日藏经卷第三</h1>
  <h2 id="a2">陀罗尼品第二之二</h2>
  <p id="a3">尔时，<a id="a-4"></a>西方去此佛刹，<a id="a-5"></a>四十二恒河沙等诸佛国土，<a id="a-6"></a>过是数已，<a id="a-7"></a>有佛世界名坚固幢，<a id="a-8"></a>其国有佛，<a id="a-9"></a>号智德峰王如来应供正遍知，<a id="a-A"></a>于五浊世与诸四众眷属围绕而为说法。<a id="a-B"></a>时彼众中，<a id="a-C"></a>有菩萨摩诃萨名炎德藏，<a id="a-D"></a>在大众中听佛说法，<a id="a-E"></a>仰观虚空，<a id="a-F"></a>见无量无数阿僧祇菩萨摩诃萨众从西方来而往东方，<a id="a-G"></a>复见东方有大光明。<a id="a-H"></a>睹是事已，<a id="a-I"></a>即白智德峰王佛言：<a id="a-J"></a>“世尊，<a id="a-K"></a>以何因缘有如是事？<a id="a-L"></a>”</p>
  <p id="aM">尔时，<a id="a-N"></a>智德峰王佛告炎德藏菩萨摩诃萨言：<a id="a-O"></a>“善男子，<a id="a-P"></a>东方去此四十二恒河沙等诸佛世界，<a id="a-Q"></a>有世界名曰娑婆，<a id="a-R"></a>佛号释迦牟尼如来应供正遍知，<a id="a-S"></a>现处五浊，<a id="a-T"></a>为无量无边众生说三乘法。<a id="a-U"></a>欲令法母三宝种久住故，<a id="a-V"></a>法行不断故，<a id="a-W"></a>破魔界故，<a id="a-X"></a>为欲建立佛法幢故，<a id="a-Y"></a>十方一切诸如来等，<a id="a-Z"></a>皆悉至彼娑婆世界，<a id="a-a"></a>共说宝幢陀罗尼，<a id="a-b"></a>说已各还本刹。<a id="a-c"></a>今释迦牟尼佛复为菩萨摩诃萨及声闻众，<a id="a-d"></a>更大集会，<a id="a-e"></a>以四无碍智说三解脱门清净梵行，<a id="a-f"></a>娑婆世界地及虚空皆悉充满。<a id="a-g"></a>是诸大众皆悉乐闻释迦如来所说法门，<a id="a-h"></a>心无厌足。<a id="a-i"></a>”</p>
  <p id="aj">尔时，<a id="a-k"></a>智德峰王佛告炎德藏菩萨摩诃萨言：<a id="a-l"></a>“善男子，<a id="a-m"></a>汝可持我语，<a id="a-n"></a>往娑婆世界问讯释迦牟尼佛。<a id="a-o"></a>彼佛今说日藏法行坏龙境界名曰炎品，<a id="a-p"></a>能尽一切众生恶业。<a id="a-q"></a>善男子，<a id="a-r"></a>我有陀罗尼欲名无愿顺，<a id="a-s"></a>汝可送往。<a id="a-t"></a>此陀罗尼有大势力，<a id="a-u"></a>有大利益，<a id="a-v"></a>能尽一切欲贪、<a id="a-w"></a>色贪、<a id="a-x"></a>无色贪，<a id="a-y"></a>能尽一切我慢、<a id="a-z"></a>慢慢、<a id="a-10"></a>增上慢，<a id="a-11"></a>能破一切无明闇聚，<a id="a-12"></a>能舍一切诸苦重担，<a id="a-13"></a>乃至能得尽智无生智，<a id="a-14"></a>得阿耨多罗三藐三菩提。<a id="a-15"></a>”</p>
  <p id="a16">时，<a id="a-17"></a>彼世尊而说咒曰：</p>
  <p id="a18">“怛绖他(一)　舍摩那舍婆(二)　奢摩那舍婆(三)　阿婆叉舍婆(四)　斫芻舍婆(五)　输嚧哆罗舍婆(六)　伽拏舍婆(七)　什婆舍婆(八)　迦耶舍婆(九)　摩那舍婆(十)　叉婆毗陀(十一)　斫芻毕利洟鼻叉婆(十二)　输嚧哆啰阿婆叉婆(十三)　伽啰拏帝阇叉婆(十四)　视婆婆喻叉婆(十五)　迦耶羯啰摩叉婆(十六)　摩那乌阇叉婆(十七)　阿卢迦若那叉婆(十八)　毗阇僧羯摩叉婆(十九)　唵句啰呿伽叉婆(二十)　婆摩喽毕也鼻耶叉婆(二十一)　舍摩迦阇叉婆(二十二)　叉耶啰婆叉婆(二十三)　羯哆鼻耶婆叉婆(二十四)　那都那(二十五)　泥那都那(二十六)　阿婆泥那都那(二十七)　那耶波那夷那都那(二十八)　伊沙伊婆都度呿[口*寫](二十九)　莎呵(三十)。</p>
  <p id="a19">“善男子，<a id="a-1A"></a>汝可持此无愿顺陀罗尼，<a id="a-1B"></a>往彼娑婆世界，<a id="a-1C"></a>如我辞曰：<a id="a-1D"></a>‘智德峰王如来问讯释迦牟尼佛，<a id="a-1E"></a>起居轻利，<a id="a-1F"></a>气力安乐不？<a id="a-1G"></a>转正法轮无障碍不？<a id="a-1H"></a>彼恶众生乐听所说日藏法行坏龙境界炎品不？<a id="a-1I"></a>’”</p>
  <p id="a1J">尔时，<a id="a-1K"></a>炎德藏菩萨白智德峰王佛言：<a id="a-1L"></a>“世尊，<a id="a-1M"></a>我今已受持此陀罗尼，<a id="a-1N"></a>今虽欲往娑婆世界而怀怖畏。<a id="a-1O"></a>何以故？<a id="a-1P"></a>我亲从佛闻彼佛世界五浊炽盛，<a id="a-1Q"></a>彼诸众生众苦逼迫，<a id="a-1R"></a>贪欲、<a id="a-1S"></a>瞋恚、<a id="a-1T"></a>愚痴、<a id="a-1U"></a>邪见、<a id="a-1V"></a>贪著女色，<a id="a-1W"></a>于须臾间能成阿鼻地狱恶业，<a id="a-1X"></a>以是义故我甚怖畏。<a id="a-1Y"></a>”</p>
  <p id="a1Z">尔时，<a id="a-1a"></a>智德峰王佛告炎德藏菩萨言：<a id="a-1b"></a>“善男子，<a id="a-1c"></a>汝飞于彼娑婆世界四天下中，<a id="a-1d"></a>二十一日化作金翅鸟王，<a id="a-1e"></a>令彼大海六十四万亿诸龙见汝形故皆生怖畏，<a id="a-1f"></a>以是因缘受三归依，<a id="a-1g"></a>乃至发阿耨多罗三藐三菩提心不？<a id="a-1h"></a>”</p>
  <p id="a1i">炎德藏菩萨言：<a id="a-1j"></a>“如是，<a id="a-1k"></a>世尊，<a id="a-1l"></a>实如圣说。<a id="a-1m"></a>”</p>
  <p id="a1n">尔时，<a id="a-1o"></a>智德峰王佛复告炎德藏菩萨言：<a id="a-1p"></a>“善男子，<a id="a-1q"></a>汝往于彼娑婆世界四天下中亢旱之处，<a id="a-1r"></a>于七日中化作象头马头大龙王身，<a id="a-1s"></a>令旧住龙心生怖畏，<a id="a-1t"></a>不安本处悉腾虚空，<a id="a-1u"></a>七日之中澍大甘雨耶？<a id="a-1v"></a>”</p>
  <p id="a1w">炎德藏菩萨言：<a id="a-1x"></a>“世尊，<a id="a-1y"></a>实如圣说。<a id="a-1z"></a>”</p>
  <p id="a20">佛言：<a id="a-21"></a>“善男子，<a id="a-22"></a>汝于如是诸恶龙中尚不怖畏，<a id="a-23"></a>又汝过去发弘誓愿，<a id="a-24"></a>在在处处利益众生，<a id="a-25"></a>何故今者忽生恐畏？<a id="a-26"></a>汝受我使，<a id="a-27"></a>莫生惊怖！<a id="a-28"></a>”</p>
  <p id="a29">尔时，<a id="a-2A"></a>智德峰王佛告炎德藏菩萨言：<a id="a-2B"></a>“善男子，<a id="a-2C"></a>我复教汝智慧依止大授记陀罗尼，<a id="a-2D"></a>汝持往彼得无怖畏。<a id="a-2E"></a>”</p>
  <p id="a2F">尔时，<a id="a-2G"></a>炎德藏菩萨白佛言：<a id="a-2H"></a>“世尊，<a id="a-2I"></a>譬如智人坐伏藏上，<a id="a-2J"></a>以手把土忽得一宝，<a id="a-2K"></a>得已欢喜复更重把，<a id="a-2L"></a>如是渐渐得宝转多。<a id="a-2M"></a>我亦如是重问如来，<a id="a-2N"></a>望得如来无价法宝，<a id="a-2O"></a>得是宝已，<a id="a-2P"></a>为欲教化诸众生故。<a id="a-2Q"></a>若蒙如来开大法印，<a id="a-2R"></a>以法印力、<a id="a-2S"></a>如来力故，<a id="a-2T"></a>则能教化一切众生。<a id="a-2U"></a>”</p>
  <p id="a2V">尔时，<a id="a-2W"></a>智德峰王佛即说咒曰：</p>
  <p id="a2X">“怛绖他(一)　珊提　啰那奢摩(二)　三摸他那奢摩(三)　阿跋阇那奢摩(四)　莎凌楞伽奢摩(五)　僧逾伽奢摩(六)　拔[馬+犬]那奢摩(七)　三摩毗沙摩奢摩(八)　婆多那奢摩(九)　三摩羯岚摩奢摩(十)　遏毗[馬+犬]奢摩(十一)　耶婆阇罗摩逻拏奢摩(十二)　邪婆萨婆摩奴阇奢摩(十三)　耶婆萨婆怛利陀都(十四)　三斯羯利哆奢摩(十五)　阿逻波罗奢摩(十六)。<a id="a-2Y"></a>”</p>
  <p id="a2Z">佛言：<a id="a-2a"></a>“善男子，<a id="a-2b"></a>此智慧依止授记陀罗尼，<a id="a-2c"></a>彼土众生若有闻者，<a id="a-2d"></a>皆能轻薄下中上结，<a id="a-2e"></a>色、<a id="a-2f"></a>无色有亦复如是，<a id="a-2g"></a>恒河沙等劫生死过恶皆悉散灭；<a id="a-2h"></a>过去五有身口意业，<a id="a-2i"></a>生于有中受不爱果，<a id="a-2j"></a>所在生处障修善根四大衰恶，<a id="a-2k"></a>所爱之财求不能得，<a id="a-2l"></a>旧所亲爱悉皆离散，<a id="a-2m"></a>所不乐事而悉和合，<a id="a-2n"></a>身受诸苦心多浊乱，<a id="a-2o"></a>不乐修习一切善根，<a id="a-2p"></a>乐著一切诸不善法，<a id="a-2q"></a>如是等业悉灭无余。<a id="a-2r"></a>善男子，<a id="a-2s"></a>若有一闻此陀罗尼，<a id="a-2t"></a>一心听受七日七夜专精修习，<a id="a-2u"></a>如上所说诸恶罪业皆得消灭，<a id="a-2v"></a>除五无间、<a id="a-2w"></a>诽谤正法、<a id="a-2x"></a>毁呰圣人、<a id="a-2y"></a>犯四重禁，<a id="a-2z"></a>此四种人失陀罗尼力毕定受罪。<a id="a-30"></a>若复有人无是四罪乐修善根，<a id="a-31"></a>修行檀波罗蜜种种布施，<a id="a-32"></a>是人则为一切诸佛、<a id="a-33"></a>诸菩萨众、<a id="a-34"></a>声闻、<a id="a-35"></a>缘觉之所加护，<a id="a-36"></a>以圣加故得无尽物。<a id="a-37"></a>亦乐持戒、<a id="a-38"></a>忍辱、<a id="a-39"></a>精进、<a id="a-3A"></a>禅定、<a id="a-3B"></a>智慧，<a id="a-3C"></a>一切天、<a id="a-3D"></a>人、<a id="a-3E"></a>阿修罗等不能沮坏，<a id="a-3F"></a>常为一切天王、<a id="a-3G"></a>人王，<a id="a-3H"></a>见者恭敬供养礼拜，<a id="a-3I"></a>闻者欢喜心常忆念赞叹守护。<a id="a-3J"></a>临命终时，<a id="a-3K"></a>得见十方曾所念佛，<a id="a-3L"></a>皆来授手作如是言：<a id="a-3M"></a>‘善男子来！<a id="a-3N"></a>我今将汝向我世界，<a id="a-3O"></a>令汝安住十地位中。<a id="a-3P"></a>’彼人见佛心大欢喜，<a id="a-3Q"></a>以欢喜故得生清净有佛国中，<a id="a-3R"></a>速住十地，<a id="a-3S"></a>是人不久当得阿耨多罗三藐三菩提。</p>
  <p id="a3T">“善男子，<a id="a-3U"></a>此智慧依止大授记陀罗尼，<a id="a-3V"></a>有如是大力，<a id="a-3W"></a>有大利益。<a id="a-3X"></a>善男子，<a id="a-3Y"></a>彼娑婆世界，<a id="a-3Z"></a>有诸众生不到涅槃道。<a id="a-3a"></a>何以故？<a id="a-3b"></a>造五无间、<a id="a-3c"></a>诽谤正法、<a id="a-3d"></a>毁呰圣人、<a id="a-3e"></a>犯四重禁。<a id="a-3f"></a>如是众生，<a id="a-3g"></a>十方净土所不容者皆生彼国。<a id="a-3h"></a>是诸众生于三恶道长夜受于种种诸苦。<a id="a-3i"></a>彼众生等虽出三塗，<a id="a-3j"></a>已无清净业因缘故，<a id="a-3k"></a>释迦如来本愿力故，<a id="a-3l"></a>还复生于彼娑婆界。<a id="a-3m"></a>若诸众生过去所有信根乃至慧根，<a id="a-3n"></a>曾修布施乃至智慧，<a id="a-3o"></a>曾修愿行不乐流转，<a id="a-3p"></a>学涅槃道净修梵行，<a id="a-3q"></a>如是人等生彼世界。<a id="a-3r"></a>恶业众生得丑陋身，<a id="a-3s"></a>诸根缺减，<a id="a-3t"></a>其心暗钝，<a id="a-3u"></a>衣服、<a id="a-3v"></a>饮食、<a id="a-3w"></a>卧具、<a id="a-3x"></a>汤药、<a id="a-3y"></a>资生乏少，<a id="a-3z"></a>寿命短促，<a id="a-40"></a>痴无智慧，<a id="a-41"></a>睡眠不安，<a id="a-42"></a>薄善根，<a id="a-43"></a>少福德，<a id="a-44"></a>诸适意事而不从心；<a id="a-45"></a>复无悲心，<a id="a-46"></a>乐行恶行，<a id="a-47"></a>乐著恶见，<a id="a-48"></a>乐习恶论，<a id="a-49"></a>乐起恶愿，<a id="a-4A"></a>乐受恶法不信正法，<a id="a-4B"></a>多诸病苦，<a id="a-4C"></a>多散乱心，<a id="a-4D"></a>多乐恶事造三恶业，<a id="a-4E"></a>虚妄忆想非吉为吉，<a id="a-4F"></a>心不乐忍其心粗犷，<a id="a-4G"></a>常乐修习十不善业，<a id="a-4H"></a>诽谤三宝趣三恶道。</p>
  <p id="a4I">“善男子，<a id="a-4J"></a>彼佛刹中如是众生，<a id="a-4K"></a>闻此智慧依止授记陀罗尼，<a id="a-4L"></a>至心一听者，<a id="a-4M"></a>彼诸众生生厌离心度三恶道。<a id="a-4N"></a>复有众生曾修信根乃至慧根，<a id="a-4O"></a>亦曾修习六波罗蜜，<a id="a-4P"></a>不乐流转净修梵行，<a id="a-4Q"></a>若得闻此陀罗尼已，<a id="a-4R"></a>增益寿命身少病苦，<a id="a-4S"></a>智慧增益，<a id="a-4T"></a>资财无损，<a id="a-4U"></a>长善根海，<a id="a-4V"></a>增善知识，<a id="a-4W"></a>乃至增益一切善业皆悉成就，<a id="a-4X"></a>成就正见，<a id="a-4Y"></a>具足十善，<a id="a-4Z"></a>种三善根，<a id="a-4a"></a>乐三自归，<a id="a-4b"></a>乐起诸愿，<a id="a-4c"></a>乐阿兰若光显三宝，<a id="a-4d"></a>复能于此智慧依止大授记陀罗尼，<a id="a-4e"></a>至心听受专精修习，<a id="a-4f"></a>读诵受持乃至七日七夜忆念不舍，<a id="a-4g"></a>成就如是无量功德。<a id="a-4h"></a>除五无间、<a id="a-4i"></a>诽谤正法、<a id="a-4j"></a>毁呰贤圣、<a id="a-4k"></a>犯四重禁，<a id="a-4l"></a>如是众生堕于恶趣，<a id="a-4m"></a>于彼命终而来生此娑婆世界，<a id="a-4n"></a>以彼业气习未尽故，<a id="a-4o"></a>于未来世应受恶报。<a id="a-4p"></a>由得闻此智慧依止大授记陀罗尼，<a id="a-4q"></a>于现在身虽不能得胜妙果报，<a id="a-4r"></a>以陀罗尼力故，<a id="a-4s"></a>于当来世无量恶报悉灭无余。<a id="a-4t"></a>彼诸众生为灭如是诸恶业故，<a id="a-4u"></a>应当书写此陀罗尼门，<a id="a-4v"></a>复应造作七佛形像，<a id="a-4w"></a>于释迦牟尼佛法之中，<a id="a-4x"></a>建立寺舍供养供给法行比丘，<a id="a-4y"></a>亦当数数受八戒斋，<a id="a-4z"></a>勤行精进，<a id="a-50"></a>乐听正法，<a id="a-51"></a>如说修行。<a id="a-52"></a>此诸众生于三宝中得决定信，<a id="a-53"></a>生欢喜心因缘故，<a id="a-54"></a>能灭无量百千万亿那由他劫在在处处应受恶道种种诸苦。<a id="a-55"></a>于现在世多诸病苦，<a id="a-56"></a>受身形残，<a id="a-57"></a>资生减失，<a id="a-58"></a>眷属离散，<a id="a-59"></a>为人奴仆，<a id="a-5A"></a>受诸挝打恶口粗犷，<a id="a-5B"></a>不得自在为人诽谤，<a id="a-5C"></a>已受如是种种苦故，<a id="a-5D"></a>过去恶业皆悉灭无。<a id="a-5E"></a>如是，<a id="a-5F"></a>善男子，<a id="a-5G"></a>此智慧依止授记大陀罗尼，<a id="a-5H"></a>于诸众生有大势力，<a id="a-5I"></a>我今更说。<a id="a-5J"></a>”</p>
  <p id="a5K">尔时，<a id="a-5L"></a>世尊即说咒曰：</p>
  <p id="a5M">“怛绖他(一)　佉伽波利眵(妹兮切)提(二)　伽唎婆叉(三)　西伽跛黎(四)　鼻陀钵啰婆伽叉(恻檀反五)　叉婆踰岐(六)　钵底呵梨(七)　奢摩那四迦涕(八)　三摩迷伽阇筛(踈斋切九)　阿叉夜那低(十)　叉婆跋栘(常兮切十一)　祢[馬+犬]那阇筛(十二)　娑摩娜阇筛(十三)　娑摩伽逻阇筛(十四)　阿地呵奢夜阇筛(十五)　鼻钵啰婆阇筛(十六)　西叉阇师(十七)　西祢夜阇婆阇筛(十八)　娑利罗瞿咥(馨之切)夜阇筛(十九)　娑利罗瞿咥夜阿阿鞞绮婆那鸠世(二十)　萨檀拘帝(二十一)　私婆檀那梯(二十二)　毗哆钵啰鼻利低(二十三)　呕波羯啰磨娜梯(二十四)　阿那叱地夜跋罗企(丘兮切二十五)　钵罗帝羯迷那(二十六)　三迦太夜世(二十七)　萨卢遮那婆迷(二十八)　拘嚧太利(二十九)　迦摩萨世(三十)　阿世奢佉岐(三十一)　那夜军阇(三十二)　鼻地夜跋泥(三十三)　羯罗那跋泥(三十四)　郁遮跋泥(三十五)　三迷摩迦黎(三十六)　奢利夜跋泥(三十七)　模伽阇师(三十八)　呵利拘那婆(三十九)　那夜那目企(四十)　娑啰叉拘黎(四十一)　那逻延拏树黎(四十二)　因陀罗婆萨泥(四十三)　乌阿阿婆阿阿阿(乌可切)阿罗婆阿(四十四)　婆啰(四十五)　阿婆啰(四十六)　何罗萨弥伽(其我切四十七)　豆佉祢提　罗(四十八)　涅槃醯莎和呵(四十九)。</p>
  <p id="a5N">“善男子，<a id="a-5O"></a>此大授记陀罗尼有大功德，<a id="a-5P"></a>有大势力，<a id="a-5Q"></a>有大利益，<a id="a-5R"></a>能尽一切恶业，<a id="a-5S"></a>怜愍救护一切众生，<a id="a-5T"></a>悉能洗除诸罪垢秽，<a id="a-5U"></a>身心光洁，<a id="a-5V"></a>能与念力与寂灭力。<a id="a-5W"></a>若有众生一心听受，<a id="a-5X"></a>如说修行，<a id="a-5Y"></a>一切如来、<a id="a-5Z"></a>一切菩萨、<a id="a-5a"></a>一切辟支佛、<a id="a-5b"></a>一切阿罗汉悉皆加护，<a id="a-5c"></a>乃至天王、<a id="a-5d"></a>人王亦常护念，<a id="a-5e"></a>敬爱礼拜，<a id="a-5f"></a>供养供给。<a id="a-5g"></a>彼人临终，<a id="a-5h"></a>得见过去曾所诵念十方诸佛，<a id="a-5i"></a>皆悉授手作如是言：<a id="a-5j"></a>‘善男子来！<a id="a-5k"></a>我今将汝生净佛土，<a id="a-5l"></a>汝生我国速住十地。<a id="a-5m"></a>’彼人见佛得大欢喜，<a id="a-5n"></a>大欢喜故命终得生净佛国土，<a id="a-5o"></a>既生彼已得住十地，<a id="a-5p"></a>不久得成阿耨多罗三藐三菩提。<a id="a-5q"></a>善男子，<a id="a-5r"></a>此智慧依止大陀罗尼，<a id="a-5s"></a>有如是力，<a id="a-5t"></a>能净恶业，<a id="a-5u"></a>成就净心，<a id="a-5v"></a>证涅槃道。<a id="a-5w"></a>”</p>
  <p id="a5x">尔时，<a id="a-5y"></a>智德峰王佛告炎藏菩萨言：<a id="a-5z"></a>“善男子，<a id="a-60"></a>持此陀罗尼，<a id="a-61"></a>往诣娑婆世界至释迦牟尼佛所，<a id="a-62"></a>如我辞曰：<a id="a-63"></a>‘智德峰王佛问讯世尊。<a id="a-64"></a>’”</p>
  <p id="a65">炎藏菩萨摩诃萨言：<a id="a-66"></a>“唯然受教。<a id="a-67"></a>”</p>
  <p id="a68">时，<a id="a-69"></a>彼众中无量无边阿僧祇菩萨摩诃萨，<a id="a-6A"></a>异口同声作如是言：<a id="a-6B"></a>“我等今者乐欲见彼娑婆世界释迦牟尼佛，<a id="a-6C"></a>礼拜供养，<a id="a-6D"></a>及见大众，<a id="a-6E"></a>听受日藏坏龙境界能尽诸恶业陀罗尼门。<a id="a-6F"></a>我等昔来初未曾往彼娑婆界，<a id="a-6G"></a>今从定起欲往彼土，<a id="a-6H"></a>惟愿世尊听我等往。<a id="a-6I"></a>”</p>
  <p id="a6J">尔时，<a id="a-6K"></a>智德峰王如来告众菩萨摩诃萨言：<a id="a-6L"></a>“善男子，<a id="a-6M"></a>欲往随意，<a id="a-6N"></a>应当摄心以游彼国。<a id="a-6O"></a>汝等各自变身如那罗延具足庄严。<a id="a-6P"></a>”</p>
  <p id="a6Q">时，<a id="a-6R"></a>炎藏菩萨与诸菩萨摩诃萨众，<a id="a-6S"></a>一切皆作那罗延身庄严示现，<a id="a-6T"></a>顶礼佛足，<a id="a-6U"></a>右绕三匝即从彼发，<a id="a-6V"></a>如一念顷至娑婆界四天下中摩伽陀国释迦牟尼佛所。<a id="a-6W"></a>到已，<a id="a-6X"></a>以阎浮金末而散佛上，<a id="a-6Y"></a>既供养已顶礼白佛言：<a id="a-6Z"></a>“世尊，<a id="a-6a"></a>智德峰王如来问讯世尊：<a id="a-6b"></a>‘少病少恼，<a id="a-6c"></a>起居轻利，<a id="a-6d"></a>气力安不？<a id="a-6e"></a>转正法轮无障碍不？<a id="a-6f"></a>’”作是语已，<a id="a-6g"></a>却住一面。</p>
  <p id="a6h">尔时，<a id="a-6i"></a>北方去此娑婆世界，<a id="a-6j"></a>八十恒河沙佛刹，<a id="a-6k"></a>过是数已有佛世界，<a id="a-6l"></a>名普上香，<a id="a-6m"></a>五浊充满。<a id="a-6n"></a>彼国有佛，<a id="a-6o"></a>号德华藏如来应供正遍知，<a id="a-6p"></a>现在说法。<a id="a-6q"></a>彼佛众中有菩萨摩诃萨，<a id="a-6r"></a>名虚空藏，<a id="a-6s"></a>在会听法。<a id="a-6t"></a>尔时，<a id="a-6u"></a>虚空藏菩萨摩诃萨仰观虚空，<a id="a-6v"></a>见虚空中无量无边阿僧祇菩萨摩诃萨，<a id="a-6w"></a>从北方来往诣南方，<a id="a-6x"></a>复见南方有大光明。<a id="a-6y"></a>见是事已，<a id="a-6z"></a>即白佛言：<a id="a-70"></a>“世尊，<a id="a-71"></a>我始从定起在会听法，<a id="a-72"></a>见虚空中无量无边阿僧祇菩萨摩诃萨，<a id="a-73"></a>从北方来往诣南方，<a id="a-74"></a>复见南方有大光明，<a id="a-75"></a>以何因缘有如是事？<a id="a-76"></a>”</p>
  <p id="a77">尔时，<a id="a-78"></a>德华藏佛告虚空藏菩萨言：<a id="a-79"></a>“善男子，<a id="a-7A"></a>于此南方过八十恒河沙佛刹，<a id="a-7B"></a>有佛世界名曰娑婆，<a id="a-7C"></a>亦如我刹五浊充满。<a id="a-7D"></a>彼中有佛，<a id="a-7E"></a>号释迦牟尼如来应供正遍知，<a id="a-7F"></a>今现在世，<a id="a-7G"></a>为诸众生说三乘法。<a id="a-7H"></a>欲令法母久住世故，<a id="a-7I"></a>令三宝种不断绝故，<a id="a-7J"></a>建大法幢坏魔网故，<a id="a-7K"></a>十方诸佛皆集彼国说宝幢陀罗尼，<a id="a-7L"></a>说已各还本土。<a id="a-7M"></a>释迦牟尼佛为诸菩萨摩诃萨、<a id="a-7N"></a>大声闻众作大集会，<a id="a-7O"></a>以四无碍智说三解脱门。<a id="a-7P"></a>彼佛土中地及虚空大众充满，<a id="a-7Q"></a>如来处于师子之座，<a id="a-7R"></a>放大光明说深妙法，<a id="a-7S"></a>清净梵行及以四摄，<a id="a-7T"></a>日藏法门坏龙境界炎品除诸众生不善恶业陀罗尼门，<a id="a-7U"></a>一切乐闻无有厌足常作是念。<a id="a-7V"></a>若有十方一切刹中菩萨摩诃萨，<a id="a-7W"></a>亿百千劫行菩萨行，<a id="a-7X"></a>欲得逮于一生补处，<a id="a-7Y"></a>乃至十八不共之法，<a id="a-7Z"></a>自具足得无障碍智不随他教者，<a id="a-7a"></a>彼诸菩萨悉应来集娑婆世界，<a id="a-7b"></a>以自善根入种种三昧，<a id="a-7c"></a>令此世界大地得大利益，<a id="a-7d"></a>令诸众生不失念力，<a id="a-7e"></a>布施、<a id="a-7f"></a>持戒、<a id="a-7g"></a>忍辱、<a id="a-7h"></a>精进、<a id="a-7i"></a>得大智慧，<a id="a-7j"></a>亦如他方清净佛土具诸功德。<a id="a-7k"></a>今此娑婆世界亦有十方诸大菩萨摩诃萨众悉来集会，<a id="a-7l"></a>彼菩萨众于娑婆世界，<a id="a-7m"></a>随自分力各入三昧，<a id="a-7n"></a>从于身边而放光明，<a id="a-7o"></a>或如大灯，<a id="a-7p"></a>或如百千万亿无量无边日月光明。<a id="a-7q"></a>彼诸菩萨摩诃萨皆大集会彼娑婆界，<a id="a-7r"></a>以是因缘有大光明。<a id="a-7s"></a>彼十方佛刹诸菩萨众未至彼者，<a id="a-7t"></a>从三昧起趣于南方，<a id="a-7u"></a>往娑婆世界欲见释迦牟尼佛及诸大众，<a id="a-7v"></a>欲闻破坏一切恶业陀罗尼门，<a id="a-7w"></a>结跏趺坐，<a id="a-7x"></a>各各入于奋迅游戏诸深禅定。</p>
  <p id="a7y">“善男子，<a id="a-7z"></a>汝今可往彼娑婆世界。<a id="a-80"></a>善男子，<a id="a-81"></a>彼中众生短命多病，<a id="a-82"></a>少智慧、<a id="a-83"></a>少善根、<a id="a-84"></a>少福德，<a id="a-85"></a>于三恶道心无怖畏，<a id="a-86"></a>乏少资生多贪爱欲，<a id="a-87"></a>行不净行，<a id="a-88"></a>无惭无愧乐行十恶。<a id="a-89"></a>如是众生舍此身已堕于恶道，<a id="a-8A"></a>复有生于恶夜叉中，<a id="a-8B"></a>迦吒富单那中，<a id="a-8C"></a>乃至阿迦富单那中；<a id="a-8D"></a>既生彼已，<a id="a-8E"></a>收地精气及种种谷、<a id="a-8F"></a>华果草木一切等味。<a id="a-8G"></a>其有食者身力减损，<a id="a-8H"></a>彼诸恶鬼增益势力，<a id="a-8I"></a>常伺人便住胎出胎，<a id="a-8J"></a>随其成长乃至夺命。<a id="a-8K"></a>是故彼诸众生多病短命，<a id="a-8L"></a>无念慧力，<a id="a-8M"></a>不畏未来三恶道苦，<a id="a-8N"></a>乃至乐行十不善业堕于恶道。<a id="a-8O"></a>善男子，<a id="a-8P"></a>我于过去行菩萨时作如是愿，<a id="a-8Q"></a>牢固勇猛勤无休息，<a id="a-8R"></a>供养诸佛如说修行，<a id="a-8S"></a>咨问彼佛：<a id="a-8T"></a>‘何等陀罗尼咒，<a id="a-8U"></a>能护胎藏及以母身令得安隐，<a id="a-8V"></a>令诸恶龙、<a id="a-8W"></a>夜叉、<a id="a-8X"></a>罗刹、<a id="a-8Y"></a>阿修罗、<a id="a-8Z"></a>迦楼罗、<a id="a-8a"></a>紧陀罗、<a id="a-8b"></a>摩睺罗伽、<a id="a-8c"></a>鸠槃茶裨黎多、<a id="a-8d"></a>毗舍阇、<a id="a-8e"></a>富单那、<a id="a-8f"></a>迦吒富单那、<a id="a-8g"></a>乌摩罗、<a id="a-8h"></a>阿跋思摩罗，<a id="a-8i"></a>或一日疟乃至四日，<a id="a-8j"></a>或毒药恶咒，<a id="a-8k"></a>或行恶药，<a id="a-8l"></a>能令身心逼迫苦者，<a id="a-8m"></a>令是诸恶悉不得便；<a id="a-8n"></a>或在母胎乃至出胎、<a id="a-8o"></a>乳哺长养种种饮食及其精气，<a id="a-8p"></a>身心浊乱悉不得便，<a id="a-8q"></a>令彼众生安隐住胎，<a id="a-8r"></a>乃至乳哺长养身心不浊，<a id="a-8s"></a>无病长命，<a id="a-8t"></a>增益智慧，<a id="a-8u"></a>乃至能行十善业道，<a id="a-8v"></a>乐行布施，<a id="a-8w"></a>乐持禁戒，<a id="a-8x"></a>怖畏未来三恶道苦？<a id="a-8y"></a>何等陀罗尼能得如是？<a id="a-8z"></a>唯愿大慈为我宣说，<a id="a-90"></a>我得闻已于当来世教化众生。<a id="a-91"></a>’尔时，<a id="a-92"></a>彼佛即为我说奢摩裴多悉致蔓多罗大授记陀罗尼。<a id="a-93"></a>我闻此咒受持流布无量亿劫，<a id="a-94"></a>常以此咒化导众生，<a id="a-95"></a>令得修行六波罗蜜牢固精进。<a id="a-96"></a>复以此咒护诸母人及护胎藏，<a id="a-97"></a>若天、<a id="a-98"></a>若乌摩罗、<a id="a-99"></a>阿跋娑摩啰、<a id="a-9A"></a>人非人等，<a id="a-9B"></a>于彼妇人及以胎藏，<a id="a-9C"></a>不能令彼四大不调身心浊乱，<a id="a-9D"></a>夺人精气恶咒恶药，<a id="a-9E"></a>乃至阿修罗，<a id="a-9F"></a>及余世间坏胎藏者亦不得便，<a id="a-9G"></a>胎藏安隐，<a id="a-9H"></a>产生无难，<a id="a-9I"></a>诸根满足，<a id="a-9J"></a>身体清净颜貌端正，<a id="a-9K"></a>具足智慧不失念力；<a id="a-9L"></a>大力诸天百千万亿，<a id="a-9M"></a>及诸眷属无量众数常随卫护，<a id="a-9N"></a>能令彼得宿命智慧，<a id="a-9O"></a>怖畏恶道生慈悲心，<a id="a-9P"></a>乐行布施、<a id="a-9Q"></a>持戒、<a id="a-9R"></a>忍辱、<a id="a-9S"></a>精进、<a id="a-9T"></a>禅定，<a id="a-9U"></a>乐善知识易得圣智，<a id="a-9V"></a>能得尽苦具足智慧，<a id="a-9W"></a>乐空寂处灭诸烦恼，<a id="a-9X"></a>天、<a id="a-9Y"></a>龙、<a id="a-9Z"></a>夜叉诸鬼神等供养供给，<a id="a-9a"></a>厌恶生死志求涅槃，<a id="a-9b"></a>乃至能发阿耨多罗三藐三菩提心，<a id="a-9c"></a>在在生处终不忘失菩提之心，<a id="a-9d"></a>速得成就菩萨三昧。<a id="a-9e"></a>若生辟支佛心现得顺忍，<a id="a-9f"></a>于未来世成辟支佛。<a id="a-9g"></a>若发声闻心得四谛顺忍，<a id="a-9h"></a>不堕三恶生天人中。</p>
  <p id="a9i">“善男子，<a id="a-9j"></a>我于过去行菩萨行时，<a id="a-9k"></a>以无量方便教化众生，<a id="a-9l"></a>令住阿耨多罗三藐三菩提。<a id="a-9m"></a>善男子，<a id="a-9n"></a>此陀罗尼如是大力有大利益。<a id="a-9o"></a>善男子，<a id="a-9p"></a>若诸众生遇重癞病，<a id="a-9q"></a>应以此陀罗尼咒师子乳与病者服，<a id="a-9r"></a>一切诸病悉皆除愈。<a id="a-9s"></a>若不能得师子乳者，<a id="a-9t"></a>取祭死尸边食，<a id="a-9u"></a>以此陀罗尼咒之与病者服，<a id="a-9v"></a>一切诸病亦悉除愈。<a id="a-9w"></a>若无此食应取尘弃药，<a id="a-9x"></a>持此陀罗尼咒之与病者服，<a id="a-9y"></a>一切诸病亦得除愈。<a id="a-9z"></a>善男子，<a id="a-A0"></a>我于过去行菩萨行时，<a id="a-A1"></a>如是勤求方便教化众生，<a id="a-A2"></a>乃至令住阿耨多罗三藐三菩提。<a id="a-A3"></a>若见诸树无华果者，<a id="a-A4"></a>我时即以此咒用咒雨水浇灌树根，<a id="a-A5"></a>彼树华果即得滋茂，<a id="a-A6"></a>乃至蒱桃种种谷草皆令茂盛。<a id="a-A7"></a>若天无雨，<a id="a-A8"></a>取沟渎中诸不净汁，<a id="a-A9"></a>安龟甲中以咒咒之，<a id="a-AA"></a>以瞻波迦树叶裹此龟甲，<a id="a-AB"></a>置龙池中即时大雨。<a id="a-AC"></a>若天多雨损败苗实，<a id="a-AD"></a>当取阿阇迦罗蛇头中珠以咒咒之，<a id="a-AE"></a>置龙泉中雨即便止。<a id="a-AF"></a>若非时黑风、<a id="a-AG"></a>大寒、<a id="a-AH"></a>大热，<a id="a-AI"></a>日月星宿失其常度，<a id="a-AJ"></a>年节四时变异灾怪，<a id="a-AK"></a>应愍众生，<a id="a-AL"></a>七日七夜净修梵行澡浴身体，<a id="a-AM"></a>服食乳糜若但食菜，<a id="a-AN"></a>一心专念更无异想，<a id="a-AO"></a>七日七夜讽诵受持此陀罗尼。<a id="a-AP"></a>复以此陀罗尼咒，<a id="a-AQ"></a>咒净葵菜，<a id="a-AR"></a>裹摩陀那果安天庙中，<a id="a-AS"></a>即除非时风雨寒热种种灾恶，<a id="a-AT"></a>日月星宿还依常度。<a id="a-AU"></a>善男子，<a id="a-AV"></a>我于过去修菩提时，<a id="a-AW"></a>欲令众生所在安隐，<a id="a-AX"></a>若见虚妄忆想倒见众生，<a id="a-AY"></a>我于尔时为彼说此陀罗尼咒；<a id="a-AZ"></a>彼诸众生闻此咒已，<a id="a-Aa"></a>虚妄颠倒皆悉舍离，<a id="a-Ab"></a>修十善业起于善愿，<a id="a-Ac"></a>淫欲薄少。<a id="a-Ad"></a>善男子，<a id="a-Ae"></a>我于过去以方便力教化众生令住六波罗蜜，<a id="a-Af"></a>亦自具行六波罗蜜，<a id="a-Ag"></a>乃至得阿耨多罗三藐三菩提。</p>
  <p id="aAh">“善男子，<a id="a-Ai"></a>此陀罗尼能与众生如是大力，<a id="a-Aj"></a>与大利益，<a id="a-Ak"></a>能除一切诸病苦恼，<a id="a-Al"></a>能护怀妊妇人及以胎藏，<a id="a-Am"></a>能坏一切烦恼诸结，<a id="a-An"></a>能知四大、<a id="a-Ao"></a>五阴、<a id="a-Ap"></a>十二入、<a id="a-Aq"></a>十八界示方便道，<a id="a-Ar"></a>能觉安隐快乐涅槃，<a id="a-As"></a>能令众生信心清净，<a id="a-At"></a>能入诸法差别法门，<a id="a-Au"></a>摄诸外道坏魔境界。<a id="a-Av"></a>善男子，<a id="a-Aw"></a>此陀罗尼力能令一切诸天欢喜，<a id="a-Ax"></a>夜叉、<a id="a-Ay"></a>恶鬼心生知足，<a id="a-Az"></a>诸阿修罗极大怖畏，<a id="a-B0"></a>迦楼罗、<a id="a-B1"></a>紧陀罗等亦皆欢喜，<a id="a-B2"></a>摩睺罗伽不能反顾，<a id="a-B3"></a>摧伏邪论，<a id="a-B4"></a>能令刹利、<a id="a-B5"></a>婆罗门、<a id="a-B6"></a>毗舍、<a id="a-B7"></a>首陀信心欢喜，<a id="a-B8"></a>能令女人薄少淫欲，<a id="a-B9"></a>于多闻者益其念力，<a id="a-BA"></a>修禅定者乐阿兰若，<a id="a-BB"></a>能却一切盗贼斗诤、<a id="a-BC"></a>饥馑疫病、<a id="a-BD"></a>旱涝寒热、<a id="a-BE"></a>粗涩恶触，<a id="a-BF"></a>如是等事皆悉除灭，<a id="a-BG"></a>法母增长佛法流布，<a id="a-BH"></a>三宝不断除生死畏，<a id="a-BI"></a>破无明聚弃舍苦檐，<a id="a-BJ"></a>能得尽智及无生智。<a id="a-BK"></a>”</p>
  <p id="aBL">尔时，<a id="a-BM"></a>世尊即说咒曰：</p>
  <p id="aBN">“怛绖他(一)　摩那叉(恻我切二)　阿婆叉(三)　罗伽娑叉(四)　阇罗叉(五)　末磨那叉(六)　阿婆叉(七)　曼陀叉(八)　那荼叉(九)　那荼罗休(十)　鼻萨那吒(十一)　佉伽那吒(十二)　阿吒那吒(十三)　拘那吒(十四)　钵利鸠萨那吒(十五)　那荼那吒(十六)　富利迦那吒(十七)　郁怛罗那吒(十八)　迦毗那吒(十九)　军阇那吒(二十)　苏目伽那吒(二十一)　遮婆茂婆罗那吒(二十二)　佉伽凡钳婆啰那吒(二十三)　富沙迦啰那吒(二十四)　系娑(苏我切)郁卢达啰那吒(二十五)　三摩罗耶那吒(二十六)　失啰鸠三(二十七)　憍怛吒(二十八)　怛罗(二十九)　摩妬佉啰婆(三十)　提畜叉(三十一)　婆帝啰竖(三十二)　豆婆那摩啰竖(三十三)　婆呵那否智(三十四)　僧低啰阇婆(三十五)　阿摩啰阇婆(三十六)　摩呼啰伽阇罗(三十七)　阿祢拏婆啰(三十八)　阿祢拏叉(三十九)　阿婆呵摩唎伽祢拏叉(四十)　[口+垔]沙[口+垔]婆都豆佉写(四十一)　娑和呵(四十二)。<a id="a-BO"></a>”</p>
  <p id="aBP">尔时，<a id="a-BQ"></a>世尊说此陀罗尼时，<a id="a-BR"></a>彼大众中六万亿人得柔顺忍，<a id="a-BS"></a>复有六十频婆罗人得须陀洹果、<a id="a-BT"></a>斯陀含果、<a id="a-BU"></a>阿那含果、<a id="a-BV"></a>阿罗汉果。<a id="a-BW"></a>“善男子，<a id="a-BX"></a>汝可持我此陀罗尼，<a id="a-BY"></a>往娑婆界如我辞曰：<a id="a-BZ"></a>‘北方去此八十恒河沙佛刹，<a id="a-Ba"></a>过是数已有佛世界，<a id="a-Bb"></a>名普上香，<a id="a-Bc"></a>亦具五浊。<a id="a-Bd"></a>彼中有佛号德华藏如来应供正遍知，<a id="a-Be"></a>现在说法，<a id="a-Bf"></a>问讯释迦牟尼佛：<a id="a-Bg"></a>少病少恼，<a id="a-Bh"></a>气力安不？<a id="a-Bi"></a>诸弟子众乐听法如说行不？<a id="a-Bj"></a>能摧四魔诸恶龙不？<a id="a-Bk"></a>佛转法轮无障碍不？<a id="a-Bl"></a>’善男子，<a id="a-Bm"></a>于彼释迦牟尼佛所，<a id="a-Bn"></a>说日藏法门，<a id="a-Bo"></a>能坏魔王、<a id="a-Bp"></a>龙王境界，<a id="a-Bq"></a>灭除恶业；<a id="a-Br"></a>说此奢摩裴多悉致大授记陀罗尼，<a id="a-Bs"></a>欲令此陀罗尼有大势力、<a id="a-Bt"></a>大利益，<a id="a-Bu"></a>能令众生安隐快乐灭诸烦恼，<a id="a-Bv"></a>乃至弃舍苦担。<a id="a-Bw"></a>”</p>
  <p id="aBx">尔时，<a id="a-By"></a>德华藏佛诸弟子众咸共赞言：<a id="a-Bz"></a>“善哉！<a id="a-C0"></a>善哉！<a id="a-C1"></a>希有世尊！<a id="a-C2"></a>希有世尊！<a id="a-C3"></a>如来智慧一切法中无障无碍，<a id="a-C4"></a>我等从昔已来初未得闻如是甚深大陀罗尼，<a id="a-C5"></a>能与众生安隐快乐，<a id="a-C6"></a>听此陀罗尼已悉发勇猛读诵受持。<a id="a-C7"></a>何以故？<a id="a-C8"></a>此陀罗尼有如是无量无边大功德故。<a id="a-C9"></a>”</p>
  <p id="aCA">尔时，<a id="a-CB"></a>虚空藏菩萨摩诃萨白佛言：<a id="a-CC"></a>“世尊，<a id="a-CD"></a>若有众生怖畏生死，<a id="a-CE"></a>欣乐涅槃，<a id="a-CF"></a>一心称名礼拜供养德华藏佛，<a id="a-CG"></a>并诵此陀罗尼生希有心，<a id="a-CH"></a>彼诸众生增长善根获大利益。<a id="a-CI"></a>”</p>
  <p id="aCJ">尔时，<a id="a-CK"></a>德华藏佛告虚空藏菩萨摩诃萨言：<a id="a-CL"></a>“善男子，<a id="a-CM"></a>如是，<a id="a-CN"></a>如是，<a id="a-CO"></a>如汝所说。<a id="a-CP"></a>善男子，<a id="a-CQ"></a>我于往昔修菩提时，<a id="a-CR"></a>勤求方便作如是愿：<a id="a-CS"></a>‘我得阿耨多罗三藐三菩提时，<a id="a-CT"></a>若有十方诸佛国土，<a id="a-CU"></a>其中众生乐行布施乃至智慧，<a id="a-CV"></a>若能至心称我名号礼拜供养，<a id="a-CW"></a>令彼众生无有天、<a id="a-CX"></a>人、<a id="a-CY"></a>阿修罗等能加恶者，<a id="a-CZ"></a>亦无有能障碍修行六波罗蜜者，<a id="a-Ca"></a>又能增益无量善根，<a id="a-Cb"></a>唯除过去造极恶业者。<a id="a-Cc"></a>若此愿不成，<a id="a-Cd"></a>我誓不取成等正觉。<a id="a-Ce"></a>善男子，<a id="a-Cf"></a>若有妇人欲求子者，<a id="a-Cg"></a>若复不愿有多子者，<a id="a-Ch"></a>若有怀妊怖畏产难，<a id="a-Ci"></a>彼诸人等应当至心称我名号礼拜供养，<a id="a-Cj"></a>若人非人无能得便，<a id="a-Ck"></a>亦无恶咒毒药能令身心受逼迫苦，<a id="a-Cl"></a>乃至一念能加恶者，<a id="a-Cm"></a>我誓不取阿耨多罗三藐三菩提。<a id="a-Cn"></a>’善男子，<a id="a-Co"></a>我于往昔求菩提时作如是愿，<a id="a-Cp"></a>覆护利益一切众生，<a id="a-Cq"></a>是故众生应当至心称我名号礼拜供养，<a id="a-Cr"></a>一切诸恶皆悉除灭决定无疑，<a id="a-Cs"></a>唯除过去极重恶业现受报者。<a id="a-Ct"></a>”</p>
  <p id="aCu">尔时，<a id="a-Cv"></a>虚空藏菩萨白佛言：<a id="a-Cw"></a>“希有世尊，<a id="a-Cx"></a>不可思议！<a id="a-Cy"></a>我今欲往娑婆世界见释迦牟尼佛，<a id="a-Cz"></a>但彼众生弊恶嫉妒，<a id="a-D0"></a>无慈悲心不知报恩，<a id="a-D1"></a>言常粗犷，<a id="a-D2"></a>多行邪见，<a id="a-D3"></a>无恼我耶？<a id="a-D4"></a>我今往彼，<a id="a-D5"></a>或无利益。<a id="a-D6"></a>”</p>
  <p id="aD7">佛言：<a id="a-D8"></a>“善男子，<a id="a-D9"></a>无如是事，<a id="a-DA"></a>谁是成就四无量心而能加恶？<a id="a-DB"></a>假使百千诸魔眷属亦无障碍者。<a id="a-DC"></a>善男子，<a id="a-DD"></a>汝于往昔无量劫来，<a id="a-DE"></a>而常修行四无量心，<a id="a-DF"></a>汝莫怖畏。<a id="a-DG"></a>善男子，<a id="a-DH"></a>我有陀罗尼，<a id="a-DI"></a>从四无量梵行中生，<a id="a-DJ"></a>能灭诸恶乃至恶梦。<a id="a-DK"></a>汝可受持此陀罗尼，<a id="a-DL"></a>若有多瞋众生闻此咒者皆生慈心，<a id="a-DM"></a>若不生者或便惛睡。<a id="a-DN"></a>”</p>
  <p id="aDO">尔时，<a id="a-DP"></a>世尊即说咒曰：</p>
  <p id="aDQ">“怛绖他(一)　浮呼鼻利呵(二)　浮浮啰(三)　[口+垔]逻啰婆(四)　一逻(五)　娑呵(六)　呵筹(七)　伽筹(八)　伽伽那叉(九)　奢摩奢摩(十)　蜜多啰蜜多啰(十一)　斫迦罗(十二)　跋帝帝[(匕/矢)+籴)](十三)　娑伽啰帝[(匕/矢)+籴)](十四)　豆利哆吲(香指切)[穴/(怡-台+未)](十五)　吲黎呵跋醯(十六)　那逻阇哜(十七)　夜婆那蜜低黎(十八)　绮底蜜低黎(十九)　婆利蜜低黎(二十)　始佉蜜低黎(二十一)　摩都啰蜜低黎(二十二)　佉伽蜜低黎(二十三)　萨都阇蜜低黎(二十四)　萨婆羯摩蜜低黎(二十五)　摩那跋利多蜜低黎(二十六)　陀胝(张夷切)湿婆啰蜜低黎(二十七)　娑和呵(二十八)。</p>
  <p id="aDR">“善男子，<a id="a-DS"></a>此陀罗尼名灭一切恶及诸恶梦。<a id="a-DT"></a>其有诵持者，<a id="a-DU"></a>应以瞻卜油咒之七遍，<a id="a-DV"></a>用涂两手及用涂面，<a id="a-DW"></a>诸恶心人睹见之者皆生欢喜，<a id="a-DX"></a>乃至恶龙、<a id="a-DY"></a>夜叉、<a id="a-DZ"></a>迦吒富单那等，<a id="a-Da"></a>乃至千万诸魔眷属不起恶心，<a id="a-Db"></a>况加恶事？<a id="a-Dc"></a>假使满四天下诸恶众生，<a id="a-Dd"></a>咒一合水而以散之，<a id="a-De"></a>令彼众生皆生信心，<a id="a-Df"></a>乃至不起一念之恶。<a id="a-Dg"></a>若有浊水满四大海，<a id="a-Dh"></a>取一合水以此咒咒之投彼大海，<a id="a-Di"></a>能令浊水悉变澄清。<a id="a-Dj"></a>善男子，<a id="a-Dk"></a>汝可持此陀罗尼往娑婆界。<a id="a-Dl"></a>”</p>
  <p id="aDm">尔时，<a id="a-Dn"></a>无量阿僧祇菩萨摩诃萨，<a id="a-Do"></a>异口同声作如是言：<a id="a-Dp"></a>“我等今者渴仰欲见大德世尊释迦牟尼佛，<a id="a-Dq"></a>礼拜供养，<a id="a-Dr"></a>尊重赞叹，<a id="a-Ds"></a>亦欲观彼大众集会，<a id="a-Dt"></a>听日藏法门坏龙境界炎品。<a id="a-Du"></a>为除一切众生诸恶业故，<a id="a-Dv"></a>惟愿世尊听我往彼。<a id="a-Dw"></a>”</p>
  <p id="aDx">佛言：<a id="a-Dy"></a>“善男子，<a id="a-Dz"></a>欲往随意，<a id="a-E0"></a>应当一心以游彼国。<a id="a-E1"></a>汝等皆可变作转轮圣王，<a id="a-E2"></a>七宝成就，<a id="a-E3"></a>千子具足，<a id="a-E4"></a>庄严其身如转轮王法。<a id="a-E5"></a>”</p>
  <p id="aE6">即时，<a id="a-E7"></a>八十千万菩萨摩诃萨与虚空藏菩萨，<a id="a-E8"></a>恭敬围绕德华藏佛，<a id="a-E9"></a>绕三匝已上升虚空。<a id="a-EA"></a>是诸菩萨摩诃萨众，<a id="a-EB"></a>各自化作转轮王身，<a id="a-EC"></a>七宝成就，<a id="a-ED"></a>千子具足，<a id="a-EE"></a>象兵、<a id="a-EF"></a>马兵、<a id="a-EG"></a>车兵、<a id="a-EH"></a>步兵，<a id="a-EI"></a>如是种种庄严如轮王法，<a id="a-EJ"></a>即从彼发，<a id="a-EK"></a>一念之顷至娑婆世界，<a id="a-EL"></a>以阎浮提金末散娑婆世界佛及菩萨、<a id="a-EM"></a>声闻大众，<a id="a-EN"></a>如是金末皆悉遍满娑婆世界，<a id="a-EO"></a>复以龙栴檀香末而以散之，<a id="a-EP"></a>复以真珠亦以散之，<a id="a-EQ"></a>复以真珠金璎珞具亦以散之，<a id="a-ER"></a>复以颈珠而用散之，<a id="a-ES"></a>复以种种璎珞种种衣服而以散之，<a id="a-ET"></a>复以种种幢幡宝盖亦以散之。<a id="a-EU"></a>其诸菩萨摩诃萨众，<a id="a-EV"></a>皆为供养释迦牟尼多陀阿伽度阿罗呵三藐三佛陀。<a id="a-EW"></a>彼诸菩萨摩诃萨众，<a id="a-EX"></a>作是供养已，<a id="a-EY"></a>恭敬围绕右绕娑婆世界，<a id="a-EZ"></a>绕三匝已而来至此四天下中摩伽陀国释迦牟尼佛所，<a id="a-Ea"></a>到已恭敬礼拜，<a id="a-Eb"></a>绕佛三匝，<a id="a-Ec"></a>却住一面。</p>
 </body>
</html>