<!doctype html>
<html id="z3IBTMqFC" data-ver="905">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">虚空孕菩萨经卷下</h1>
  <p id="a2">“善男子，<a id="a-3"></a>是名菩萨最初犯于第一大罪。<a id="a-4"></a>是善男子犯是罪已，<a id="a-5"></a>失于一切往昔所造诸善根等，<a id="a-6"></a>违本誓愿，<a id="a-7"></a>被烦恼降不得上生，<a id="a-8"></a>亦复不能得涅槃乐，<a id="a-9"></a>徒自虚行于菩萨行，<a id="a-A"></a>忘菩提心后堕恶道。<a id="a-B"></a>善男子，<a id="a-C"></a>是故菩萨欲化众生，<a id="a-D"></a>先须知心，<a id="a-E"></a>应知其行，<a id="a-F"></a>如其彼行次为说法。<a id="a-G"></a>譬如有人欲入大海，<a id="a-H"></a>应先知彼水之深浅然后当入，<a id="a-I"></a>乃至略说。<a id="a-J"></a>此虚空孕菩萨摩诃萨，<a id="a-K"></a>为于彼等诸众生辈，<a id="a-L"></a>现生彼国示现身相，<a id="a-M"></a>善能知彼若干众生犯于重罪畏堕恶道。</p>
  <p id="aN">“若复有人怖畏罪故，<a id="a-O"></a>或闻他说称彼虚空孕菩萨名者，<a id="a-P"></a>或复欲乐见彼菩萨，<a id="a-Q"></a>而彼菩萨为欲忏悔深重罪故，<a id="a-R"></a>于后夜时，<a id="a-S"></a>香汤澡浴著净衣裳，<a id="a-T"></a>烧沉水香、<a id="a-U"></a>多伽罗香，<a id="a-V"></a>右膝著地，<a id="a-W"></a>合掌向东，<a id="a-X"></a>当至心称彼虚空孕菩萨名号。<a id="a-Y"></a>时虚空孕菩萨，<a id="a-Z"></a>知彼初发菩提道心人行罪福轻重，<a id="a-a"></a>随其根性而为现身，<a id="a-b"></a>或复作于婆罗门身，<a id="a-c"></a>乃至童男、<a id="a-d"></a>童女之身在现前住。<a id="a-e"></a>现前住已，<a id="a-f"></a>为欲怜愍初发心故，<a id="a-g"></a>观彼菩萨本起重业罪过因缘教令忏悔，<a id="a-h"></a>为彼示现甚深善巧微妙方便说于最上大乘法要，<a id="a-i"></a>教令建立三昧忍门诸陀罗尼说地等法，<a id="a-j"></a>令其解脱一切恶道重罪因缘，<a id="a-k"></a>住不转地，<a id="a-l"></a>向于阿耨多罗三藐三菩提；<a id="a-m"></a>又得大力犹如金刚成牢固心，<a id="a-n"></a>于六波罗蜜中又得成就阿耨多罗三藐三菩提。<a id="a-o"></a>是虚空孕菩萨，<a id="a-p"></a>或众生前示现己身，<a id="a-q"></a>现自身已而为说法。</p>
  <p id="ar">“若虚空孕菩萨未为现于身时，<a id="a-s"></a>时彼初行菩萨大士，<a id="a-t"></a>更于后夜，<a id="a-u"></a>香汤澡浴著净衣裳，<a id="a-v"></a>烧沉水香，<a id="a-w"></a>求彼东方黄白大士名阿楼那，<a id="a-x"></a>而口唱言：<a id="a-y"></a>‘仁阿楼那，<a id="a-z"></a>汝大慈悲，<a id="a-10"></a>欲出现照此阎浮提。<a id="a-11"></a>怜愍我故，<a id="a-12"></a>起慈悲心覆护于我，<a id="a-13"></a>为我咨白虚空孕菩萨，<a id="a-14"></a>令虚空孕菩萨示我方便。<a id="a-15"></a>我今欲忏所有重罪，<a id="a-16"></a>令我于圣大乘之中得大智眼。<a id="a-17"></a>’作是劝请礼拜已讫，<a id="a-18"></a>还归本处安隐睡眠。<a id="a-19"></a>尔时，<a id="a-1A"></a>东方黄白大士阿楼那出时，<a id="a-1B"></a>虚空孕菩萨即来现身，<a id="a-1C"></a>于睡眠梦中，<a id="a-1D"></a>在彼犯重菩萨之前示现己身，<a id="a-1E"></a>教彼重罪初行菩萨大智方便悔所犯罪；<a id="a-1F"></a>或复示现大方便智，<a id="a-1G"></a>令彼初发道心菩萨得彼三昧，<a id="a-1H"></a>名无忘失菩提之心，<a id="a-1I"></a>安止住于大乘法中，<a id="a-1J"></a>速满成就六波罗蜜。</p>
  <p id="a1K">“复次，<a id="a-1L"></a>善男子，<a id="a-1M"></a>或有初行菩萨，<a id="a-1N"></a>见行菩萨行者，<a id="a-1O"></a>至其人所而告彼言：<a id="a-1P"></a>‘汝不能行菩萨六波罗蜜，<a id="a-1Q"></a>亦不能成就阿耨多罗三藐三菩提。<a id="a-1R"></a>汝当发声闻、<a id="a-1S"></a>辟支佛心，<a id="a-1T"></a>汝于烦恼即得解脱。<a id="a-1U"></a>’乃至如前说。<a id="a-1V"></a>善男子，<a id="a-1W"></a>是名第二菩萨犯于重罪。</p>
  <p id="a1X">“复次，<a id="a-1Y"></a>善男子，<a id="a-1Z"></a>或有初行菩萨，<a id="a-1a"></a>见他众生作如是言：<a id="a-1b"></a>‘仁者勿行波罗提木叉毗尼戒律，<a id="a-1c"></a>于是法中勿为精进。<a id="a-1d"></a>汝速发阿耨多罗三藐三菩提心，<a id="a-1e"></a>汝速读诵大乘经典。<a id="a-1f"></a>汝所作三种诸烦恼行，<a id="a-1g"></a>谓身口意，<a id="a-1h"></a>因此恶业诸烦恼故，<a id="a-1i"></a>即得清净。<a id="a-1j"></a>’乃至如前所说。<a id="a-1k"></a>善男子，<a id="a-1l"></a>是名初行菩萨第三犯于重罪。</p>
  <p id="a1m">“复次，<a id="a-1n"></a>善男子，<a id="a-1o"></a>或有菩萨，<a id="a-1p"></a>见于他人作如是说：<a id="a-1q"></a>‘汝诸人辈，<a id="a-1r"></a>舍声闻乘莫听读诵，<a id="a-1s"></a>莫为他说覆藏勿示。<a id="a-1t"></a>汝等善男子莫示声闻乘！<a id="a-1u"></a>汝若行此声闻乘者，<a id="a-1v"></a>不得大果，<a id="a-1w"></a>不能断除诸烦恼结。<a id="a-1x"></a>汝但说清净大乘经典，<a id="a-1y"></a>听诵受持为他显说，<a id="a-1z"></a>以此因缘，<a id="a-20"></a>汝得度脱一切恶道，<a id="a-21"></a>得灭一切诸恶等业，<a id="a-22"></a>当速成就阿耨多罗三藐三菩提。<a id="a-23"></a>’彼人若闻初行菩萨如是言者，<a id="a-24"></a>随顺此行，<a id="a-25"></a>彼等二人皆犯重罪。<a id="a-26"></a>善男子，<a id="a-27"></a>是名第四犯于重罪。</p>
  <p id="a28">“复次，<a id="a-29"></a>善男子，<a id="a-2A"></a>初行菩萨常行两舌，<a id="a-2B"></a>以心口相违。<a id="a-2C"></a>凡所读诵大乘经典，<a id="a-2D"></a>求名闻故，<a id="a-2E"></a>为利养故，<a id="a-2F"></a>为得尊重求供养故，<a id="a-2G"></a>作如是心读诵经典，<a id="a-2H"></a>为他解说受持宣通。<a id="a-2I"></a>若为他说方便随宜，<a id="a-2J"></a>于他边闻复向他说：<a id="a-2K"></a>‘我今身是大乘之人，<a id="a-2L"></a>自余非也。<a id="a-2M"></a>’发如是等嫉妒之心。<a id="a-2N"></a>以利养故，<a id="a-2O"></a>或见其余大乘行者从他人边所得财宝四事供养，<a id="a-2P"></a>以是因缘，<a id="a-2Q"></a>彼等即便生嗔恨心，<a id="a-2R"></a>为彼菩萨处处流布鄙恶名闻，<a id="a-2S"></a>毁辱骂詈诽谤轻贱，<a id="a-2T"></a>称誉自己。<a id="a-2U"></a>以如是等嫉妒心故，<a id="a-2V"></a>向于他人说上人法：<a id="a-2W"></a>‘我得上人。<a id="a-2X"></a>如是上法，<a id="a-2Y"></a>我得我知。<a id="a-2Z"></a>’以是因缘，<a id="a-2a"></a>是人违于本誓愿故，<a id="a-2b"></a>被烦恼降背大乘法。<a id="a-2c"></a>彼等众生于大乘中，<a id="a-2d"></a>犯大重罪乃至舍身堕于恶道。<a id="a-2e"></a>譬如有人欲采珍宝诣宝洲边而不入海，<a id="a-2f"></a>虽复入海在于中路自破船舶，<a id="a-2g"></a>而彼痴人于海水内便取命终。<a id="a-2h"></a>善男子，<a id="a-2i"></a>如是如是其初行菩萨等，<a id="a-2j"></a>发心欲入大乘之海，<a id="a-2k"></a>而彼痴人因嫉妒故毁谤妄语，<a id="a-2l"></a>以是因缘，<a id="a-2m"></a>彼等痴人破信行船，<a id="a-2n"></a>破信行已灭智命根。<a id="a-2o"></a>善男子，<a id="a-2p"></a>其初行菩萨如是愚痴无智少闻，<a id="a-2q"></a>以嫉妒因缘，<a id="a-2r"></a>妄语毁他遂犯大罪。<a id="a-2s"></a>善男子，<a id="a-2t"></a>是名初发心菩萨第五犯大重罪。</p>
  <p id="a2u">“复次，<a id="a-2v"></a>善男子，<a id="a-2w"></a>有当来世初行菩萨，<a id="a-2x"></a>或复俗人、<a id="a-2y"></a>出家人等，<a id="a-2z"></a>所有甚深空相法门微妙经典——以诸陀罗尼、<a id="a-30"></a>诸地、<a id="a-31"></a>诸忍，<a id="a-32"></a>以种种行等而庄严之，<a id="a-33"></a>为诸大智诸菩萨等，<a id="a-34"></a>作于勤求苦行境界——于大乘经或读或诵，<a id="a-35"></a>或解说宣扬，<a id="a-36"></a>为他敷演分别广宣，<a id="a-37"></a>而语他言：<a id="a-38"></a>‘我自然解如是经典，<a id="a-39"></a>自然证知，<a id="a-3A"></a>自然明了。<a id="a-3B"></a>唯我一人为汝等故慈悲演说。<a id="a-3C"></a>汝从我闻已，<a id="a-3D"></a>如是思惟，<a id="a-3E"></a>如是读诵，<a id="a-3F"></a>如是甚深法中自然晓了，<a id="a-3G"></a>汝以是因缘当得知见如我今者。<a id="a-3H"></a>’而不肯言：<a id="a-3I"></a>‘我读我诵如是甚深微妙经典，<a id="a-3J"></a>为汝说也。<a id="a-3K"></a>’如是之人，<a id="a-3L"></a>从其四辈求利养故自卖其身；<a id="a-3M"></a>以是因缘，<a id="a-3N"></a>一切三世多陀阿伽度阿罗诃三藐三佛陀，<a id="a-3O"></a>及大菩萨摩诃萨，<a id="a-3P"></a>一切诸圣富伽罗所，<a id="a-3Q"></a>彼诸痴人得波罗夷罪，<a id="a-3R"></a>犯彼大重，<a id="a-3S"></a>虚妄诳惑一切天人。<a id="a-3T"></a>如是痴人亦复无有大乘之分，<a id="a-3U"></a>况入大乘耶？<a id="a-3V"></a>况得胜处？<a id="a-3W"></a>况复当得成就阿耨多罗三藐三菩提耶？<a id="a-3X"></a>譬如有人欲行远路，<a id="a-3Y"></a>至于旷野以饥渴所逼，<a id="a-3Z"></a>忽值果林便入彼处，<a id="a-3a"></a>求食因缘欲活命故。<a id="a-3b"></a>而彼之人，<a id="a-3c"></a>忽遇大树花果充足香美成就，<a id="a-3d"></a>遇已得味，<a id="a-3e"></a>得是味已更上毒树而服毒果，<a id="a-3f"></a>服已命终。<a id="a-3g"></a>善男子，<a id="a-3h"></a>如是如是愚痴人辈，<a id="a-3i"></a>今已获得人身值善知识，<a id="a-3j"></a>依倚知识入于大乘。<a id="a-3k"></a>彼等众生求利养故，<a id="a-3l"></a>好自称誉毁谤他人，<a id="a-3m"></a>得如是等犯大重罪；<a id="a-3n"></a>犯重罪已，<a id="a-3o"></a>为诸智人之所轻慢，<a id="a-3p"></a>当堕恶道。<a id="a-3q"></a>以是因缘，<a id="a-3r"></a>一切刹利、<a id="a-3s"></a>婆罗门、<a id="a-3t"></a>毗舍、<a id="a-3u"></a>首陀不得亲近。<a id="a-3v"></a>若有诸人亲近彼者，<a id="a-3w"></a>如是人辈即违一切大智圣人，<a id="a-3x"></a>成大过罪。<a id="a-3y"></a>善男子，<a id="a-3z"></a>是名初行菩萨犯于第六大重罪也。</p>
  <p id="a40">“复次，<a id="a-41"></a>善男子，<a id="a-42"></a>当来之世或有刹利诸国王等，<a id="a-43"></a>为诸恶行婆罗门国师、<a id="a-44"></a>恶行大臣、<a id="a-45"></a>恶行医师等——实是愚痴，<a id="a-46"></a>谓己大智有大才能，<a id="a-47"></a>多受封禄——而彼人等，<a id="a-48"></a>修诸施行造众福业。<a id="a-49"></a>彼诸人辈，<a id="a-4A"></a>因少布施修行义故，<a id="a-4B"></a>憍慢放逸谓己有道，<a id="a-4C"></a>劝刹利王共我弟子诸沙门等互相诤竞更相破坏，<a id="a-4D"></a>或劝沙门共刹利王更相斗诤。<a id="a-4E"></a>彼恶人辈依刹利王，<a id="a-4F"></a>与比丘罪或税财物。<a id="a-4G"></a>彼诸比丘以刹利王、<a id="a-4H"></a>诸大臣等逼迫因缘故，<a id="a-4I"></a>或输己物，<a id="a-4J"></a>或输僧物，<a id="a-4K"></a>或输招提僧物，<a id="a-4L"></a>以是诸物输税供官与彼恶人。<a id="a-4M"></a>而彼恶人从诸比丘取是诸物奉刹利王，<a id="a-4N"></a>彼等二人悉皆犯于大重罪也。<a id="a-4O"></a>彼诸刹利及恶人等，<a id="a-4P"></a>共诸比丘互相斗诤，<a id="a-4Q"></a>以是因缘，<a id="a-4R"></a>舍彼正法建立非法，<a id="a-4S"></a>取彼非法远离正法，<a id="a-4T"></a>舍依大乘所说经典毗尼戒律、<a id="a-4U"></a>忧波提舍、<a id="a-4V"></a>摩诃忧波提舍，<a id="a-4W"></a>远离慈悲般若波罗蜜善巧方便及余经典戒律之行，<a id="a-4X"></a>如来所说莫不弃舍，<a id="a-4Y"></a>为欲扰乱诸比丘故，<a id="a-4Z"></a>虚心横遘违佛戒律自造法制，<a id="a-4a"></a>造法制已扰乱比丘，<a id="a-4b"></a>令诸比丘皆悉远离奢摩他观正行正念，<a id="a-4c"></a>乃至使于禅定之者皆生忿恚扰乱之心常恒斗诤，<a id="a-4d"></a>以是因缘，<a id="a-4e"></a>令诸比丘生诸烦恼不得寂定。</p>
  <p id="a4f">“尔时，<a id="a-4g"></a>彼等诸比丘辈，<a id="a-4h"></a>失正信法，<a id="a-4i"></a>失善比丘威仪法式，<a id="a-4j"></a>令堕诸见，<a id="a-4k"></a>以是因缘，<a id="a-4l"></a>令诸比丘皆悉懈怠多事世念，<a id="a-4m"></a>不能持戒，<a id="a-4n"></a>破戒舍戒，<a id="a-4o"></a>不复能依沙门法则，<a id="a-4p"></a>口言我是沙门比丘，<a id="a-4q"></a>虽复唱言我是梵行，<a id="a-4r"></a>举动声气犹如贝声，<a id="a-4s"></a>不依正法而说于法。<a id="a-4t"></a>如是之等诸比丘辈及诸眷属，<a id="a-4u"></a>于刹利王所并诸臣民，<a id="a-4v"></a>以输物故，<a id="a-4w"></a>增倍供养。<a id="a-4x"></a>如是等辈诸恶比丘，<a id="a-4y"></a>于俗人前说诸有德阿兰若等空闲比丘不善之事，<a id="a-4z"></a>令彼刹利、<a id="a-50"></a>诸恶臣等并诸眷属，<a id="a-51"></a>遂于精进持戒比丘生不善心、<a id="a-52"></a>诽谤之心，<a id="a-53"></a>于精进比丘所有资财皆悉夺取，<a id="a-54"></a>夺已转施诵经比丘。<a id="a-55"></a>彼等二人悉犯重罪。<a id="a-56"></a>何以故？<a id="a-57"></a>其禅定比丘真实福田，<a id="a-58"></a>如是观已应令修业，<a id="a-59"></a>不令彼等知彼僧务。<a id="a-5A"></a>而禅定比丘，<a id="a-5B"></a>当得三昧诸陀罗尼、<a id="a-5C"></a>诸忍地等，<a id="a-5D"></a>当作法器，<a id="a-5E"></a>真是福田，<a id="a-5F"></a>真实福器，<a id="a-5G"></a>为世间眼，<a id="a-5H"></a>为彼世间作大光明显示善路，<a id="a-5I"></a>为建业地于烦恼田，<a id="a-5J"></a>教彼众生皆令得度，<a id="a-5K"></a>度已建立涅槃之道。<a id="a-5L"></a>善男子，<a id="a-5M"></a>是名初行菩萨有八种重罪而不用功舍离二处。<a id="a-5N"></a>彼初行菩萨犯大重罪因缘力故，<a id="a-5O"></a>所有往昔作诸善根皆悉忘失，<a id="a-5P"></a>忘失已后堕于恶道，<a id="a-5Q"></a>违于本誓，<a id="a-5R"></a>被烦恼降失天人乐，<a id="a-5S"></a>虚妄迷惑失菩提心。</p>
  <p id="a5T">“善男子，<a id="a-5U"></a>为如是等诸善男子故，<a id="a-5V"></a>此虚空孕菩萨生彼国中，<a id="a-5W"></a>为彼众生示现身相，<a id="a-5X"></a>或作比丘身威仪庠序，<a id="a-5Y"></a>或作婆罗门身显现威仪具足成就，<a id="a-5Z"></a>乃至应以畜生而得化者，<a id="a-5a"></a>即现畜生威仪之相。<a id="a-5b"></a>略说乃至如首楞严三昧所说，<a id="a-5c"></a>当知是处亦复如是，<a id="a-5d"></a>巧知根机种种心器随应现身，<a id="a-5e"></a>于彼众生随顺说法，<a id="a-5f"></a>教彼种种未曾有法，<a id="a-5g"></a>于一切智之所宣说微妙经典、<a id="a-5h"></a>诸陀罗尼、<a id="a-5i"></a>诸忍地等普为显现，<a id="a-5j"></a>令彼诸恶犯重罪者初行菩萨教生惭愧，<a id="a-5k"></a>令其怖惧悔没之心，<a id="a-5l"></a>忏彼重罪，<a id="a-5m"></a>远离弃舍永不敢作。</p>
  <p id="a5n">“善男子，<a id="a-5o"></a>彼等众生以犯重罪恐怖因缘，<a id="a-5p"></a>闻是虚空孕菩萨名号欲自见身者，<a id="a-5q"></a>畏堕恶道悔彼罪故，<a id="a-5r"></a>是诸众生应当顶礼虚空孕菩萨摩诃萨足，<a id="a-5s"></a>复应至心称其名号。<a id="a-5t"></a>时彼虚空孕菩萨摩诃萨，<a id="a-5u"></a>随其根业以菩萨身相即在现前，<a id="a-5v"></a>应以比丘身得度者即现比丘身相，<a id="a-5w"></a>应以婆罗门身度者即现婆罗门身相，<a id="a-5x"></a>应以童男童女身度者即现童男童女身相，<a id="a-5y"></a>观彼初行菩萨如所犯重即现如是，<a id="a-5z"></a>如是方便教令忏悔，<a id="a-60"></a>于甚深法无上乘中显示善巧方便之行，<a id="a-61"></a>若正地、<a id="a-62"></a>若非正地、<a id="a-63"></a>若诸三昧、<a id="a-64"></a>若诸陀罗尼、<a id="a-65"></a>若诸忍中示现教行，<a id="a-66"></a>乃至次第教令建立八正道处。<a id="a-67"></a>以虚空孕菩萨力故，<a id="a-68"></a>彼等众生得脱一切诸恶道苦，<a id="a-69"></a>脱恶道已建立置于不退转地，<a id="a-6A"></a>后得建立必得阿耨多罗三藐三菩提。<a id="a-6B"></a>善男子，<a id="a-6C"></a>如是如是彼菩萨等，<a id="a-6D"></a>于六波罗蜜行中，<a id="a-6E"></a>大力精勤犹如电光，<a id="a-6F"></a>速得成就阿耨多罗三藐三菩提道。</p>
  <p id="a6G">“善男子，<a id="a-6H"></a>若虚空孕菩萨摩诃萨，<a id="a-6I"></a>于犯重罪菩萨前不现身相者，<a id="a-6J"></a>其犯重罪初行菩萨知自罪失故，<a id="a-6K"></a>欲请虚空孕菩萨，<a id="a-6L"></a>于后夜时以香汤洗浴，<a id="a-6M"></a>著净衣裳，<a id="a-6N"></a>胡跪合掌，<a id="a-6O"></a>向于东面烧沉水香，<a id="a-6P"></a>至心劝请东方黄白阿楼那天子，<a id="a-6Q"></a>应作是言：<a id="a-6R"></a>‘阿楼那，<a id="a-6S"></a>阿楼那，<a id="a-6T"></a>汝有大慈悲，<a id="a-6U"></a>有大功德！<a id="a-6V"></a>汝初出东方普照阎浮提，<a id="a-6W"></a>以慈悲故愿覆护我，<a id="a-6X"></a>为我速疾劝请虚空孕菩萨具大悲者，<a id="a-6Y"></a>令彼菩萨特为我故，<a id="a-6Z"></a>于睡眠中显示巧便；<a id="a-6a"></a>以巧方便故，<a id="a-6b"></a>教我忏悔所犯重罪，<a id="a-6c"></a>于大圣大乘中速得智眼。<a id="a-6d"></a>’作是语已，<a id="a-6e"></a>彼重罪初行菩萨，<a id="a-6f"></a>还入室中寝卧睡息。<a id="a-6g"></a>尔时，<a id="a-6h"></a>东方黄白阿楼那阎浮提显现之时，<a id="a-6i"></a>彼虚空孕菩萨，<a id="a-6j"></a>即随后来作菩萨身，<a id="a-6k"></a>在彼初行菩萨目前，<a id="a-6l"></a>于睡梦中现巧方便，<a id="a-6m"></a>教犯罪者忏悔恶业，<a id="a-6n"></a>于初行菩萨前作如是等方便知见；<a id="a-6o"></a>作是方便已，<a id="a-6p"></a>其初行菩萨即时得一三昧，<a id="a-6q"></a>名不忘失菩提，<a id="a-6r"></a>于大乘中得决定住不可退动，<a id="a-6s"></a>速得成就六波罗蜜，<a id="a-6t"></a>不久当证阿耨多罗三藐三菩提。<a id="a-6u"></a>善男子，<a id="a-6v"></a>此虚空孕菩萨，<a id="a-6w"></a>最大勤劳办最胜事，<a id="a-6x"></a>成就胜妙如意摩尼微妙宝珠，<a id="a-6y"></a>贯在其顶奇特显现。<a id="a-6z"></a>善男子，<a id="a-70"></a>此虚空孕菩萨，<a id="a-71"></a>有如是等无量无边不可思议功德之聚。</p>
  <p id="a72">“复次，<a id="a-73"></a>善男子，<a id="a-74"></a>若有众生闻是虚空孕菩萨名者，<a id="a-75"></a>或作形像以种种供具供是菩萨，<a id="a-76"></a>尊重恭敬礼拜赞叹，<a id="a-77"></a>以种种香花、<a id="a-78"></a>花鬘、<a id="a-79"></a>涂香、<a id="a-7A"></a>末香、<a id="a-7B"></a>烧香，<a id="a-7C"></a>以种种幡盖宝幢供养于彼；<a id="a-7D"></a>供养是已，<a id="a-7E"></a>复更供养尊重恭敬，<a id="a-7F"></a>将自身命付彼菩萨。<a id="a-7G"></a>彼等众生以是菩萨威神力故，<a id="a-7H"></a>火不能烧，<a id="a-7I"></a>水不能溺，<a id="a-7J"></a>杖不能伤，<a id="a-7K"></a>一切国土所不能害，<a id="a-7L"></a>于一切处人与非人，<a id="a-7M"></a>毕竟不能夺其精气，<a id="a-7N"></a>唯除命尽。<a id="a-7O"></a>设有重病不得久停，<a id="a-7P"></a>不为饥逼而取命终，<a id="a-7Q"></a>不为县官横所触娆，<a id="a-7R"></a>不犯重罪，<a id="a-7S"></a>乃至命尽之时，<a id="a-7T"></a>眼不睹色，<a id="a-7U"></a>耳不闻声，<a id="a-7V"></a>鼻不闻香，<a id="a-7W"></a>舌不得味，<a id="a-7X"></a>身不得触，<a id="a-7Y"></a>唯有微细气息身中暖气，<a id="a-7Z"></a>及微细识犹在未离，<a id="a-7a"></a>当是时间，<a id="a-7b"></a>虚空孕菩萨为彼众生示现己身。<a id="a-7c"></a>若有众生在世之时信婆罗门者，<a id="a-7d"></a>是善男子于最后识欲离身时，<a id="a-7e"></a>作婆罗门身于前显现令生欢欣。<a id="a-7f"></a>若有众生先事魔王者，<a id="a-7g"></a>后命尽时，<a id="a-7h"></a>是虚空孕菩萨现魔王身；<a id="a-7i"></a>乃至在世事那罗延天者，<a id="a-7j"></a>若大自在天、<a id="a-7k"></a>若帝释天、<a id="a-7l"></a>若转轮圣王、<a id="a-7m"></a>若日月天、<a id="a-7n"></a>若提头赖吒天、<a id="a-7o"></a>若毗楼勒叉天、<a id="a-7p"></a>毗楼博叉天、<a id="a-7q"></a>若毗沙门天，<a id="a-7r"></a>乃至世间种种山神、<a id="a-7s"></a>树神、<a id="a-7t"></a>河神、<a id="a-7u"></a>泉井之神，<a id="a-7v"></a>如是众生，<a id="a-7w"></a>随其所有归依之者，<a id="a-7x"></a>是虚空孕菩萨还作如是如是身相，<a id="a-7y"></a>临命终时在彼众前显现身相，<a id="a-7z"></a>随彼众生所有心愿，<a id="a-80"></a>皆现与之于前现身，<a id="a-81"></a>现彼身已作如是言：</p>
  <p id="a82">“‘若人以智慧，<a id="a-83"></a> 能见四谛者，</p>
  <p id="a84">是人烦恼中，<a id="a-85"></a> 即能度彼岸。<a id="a-86"></a>’</p>
  <p id="a87">“彼诸众生，<a id="a-88"></a>以意识知见此法已，<a id="a-89"></a>得生善处。<a id="a-8A"></a>若有众生应以佛身化者，<a id="a-8B"></a>即现佛身，<a id="a-8C"></a>在众生前说如是言：</p>
  <p id="a8D">“‘若于佛智底，<a id="a-8E"></a> 能度烦恼海，</p>
  <p id="a8F">即速证智慧，<a id="a-8G"></a> 诸苦得解脱。<a id="a-8H"></a>’</p>
  <p id="a8I">“尔时，<a id="a-8J"></a>彼诸众生以念佛故，<a id="a-8K"></a>以闻佛音故，<a id="a-8L"></a>心生欢欣，<a id="a-8M"></a>命终已后，<a id="a-8N"></a>舍五浊世即生净土，<a id="a-8O"></a>值遇诸佛听受正法，<a id="a-8P"></a>乃至略说法僧亦尔。</p>
  <p id="a8Q">“善男子，<a id="a-8R"></a>此虚空孕菩萨，<a id="a-8S"></a>得如是等不可思议功德之法。<a id="a-8T"></a>善男子，<a id="a-8U"></a>若复有人，<a id="a-8V"></a>于自心中欲取种种三昧得大自在。<a id="a-8W"></a>彼等众生，<a id="a-8X"></a>于后夜时应从卧起，<a id="a-8Y"></a>以香汤澡浴烧沉水香，<a id="a-8Z"></a>随力随分以种种供具供养虚空孕菩萨，<a id="a-8a"></a>顶礼足下；<a id="a-8b"></a>供养礼拜已，<a id="a-8c"></a>于一切众生边，<a id="a-8d"></a>当生慈心作如是言：<a id="a-8e"></a>‘虚空孕菩萨得大慈悲门，<a id="a-8f"></a>已得智慧，<a id="a-8g"></a>速念我，<a id="a-8h"></a>速念我！<a id="a-8i"></a>愿常与我正念三昧方便！<a id="a-8j"></a>’即诵咒曰：</p>
  <p id="a8k">“多地他(一)　嚧慕(二)　啰那弃(三)　博叉尼隶(四)　萨慕达啰多隶(五)　多那耶那耶(六)　摩诃迦流尼迦(七)　阿奴波阇婆三勿利帝(八)　阿迦罗阇婆三勿利帝(九)　拔折啰阎婆三勿利帝(十)　胡卢舍三勿利帝(十一)　阿那摩三勿利帝(十二)　蒱多俱致三勿利帝(十三)　莎呵(十四)。</p>
  <p id="a8l">“诵此咒已，<a id="a-8m"></a>彼菩萨威神力故，<a id="a-8n"></a>即得正念入诸三昧门。<a id="a-8o"></a>若复有人，<a id="a-8p"></a>欲诵种种经论，<a id="a-8q"></a>或诸佛所说，<a id="a-8r"></a>或声闻所说。<a id="a-8s"></a>彼人于后夜时，<a id="a-8t"></a>于东方处黄白现时，<a id="a-8u"></a>以香汤澡浴著净衣裳，<a id="a-8v"></a>东面胡跪烧沉水香，<a id="a-8w"></a>随力所办供养顶礼虚空孕菩萨，<a id="a-8x"></a>于一切众生所生慈悲心，<a id="a-8y"></a>作如是言：<a id="a-8z"></a>‘虚空孕菩萨，<a id="a-90"></a>善男子已得一切众生边不思议慈悲之心，<a id="a-91"></a>以大智慧念我念我！<a id="a-92"></a>汝是菩萨最胜富伽罗，<a id="a-93"></a>与我正念诸胜三昧方便巧妙深大智慧。<a id="a-94"></a>’即诵咒曰：</p>
  <p id="a95">“多地他(一)　尼罗涉鞞(二)　钳蒱沙涉鞞(三)　耶婆那涉鞞(四)　博察萨迷(五)　波吒罗阇驶(六)　萨他那苏嚧鞞(七)　贳萨多罗羯啰泥(八)　户摩户摩(九)　摩呵迦流尼迦(十)　莎呵(十一)。</p>
  <p id="a96">“善男子，<a id="a-97"></a>乃至若有众生，<a id="a-98"></a>欲入大海采诸珍宝，<a id="a-99"></a>或复心欲入于地下阿修罗宫，<a id="a-9A"></a>或复欲得服定年药，<a id="a-9B"></a>或复被禁牢狱系闭，<a id="a-9C"></a>或恩爱别离，<a id="a-9D"></a>或有怨憎交会而不能离，<a id="a-9E"></a>若在火难，<a id="a-9F"></a>若在水难，<a id="a-9G"></a>若刀杖难，<a id="a-9H"></a>若蛊毒难，<a id="a-9I"></a>若被咒咀言说，<a id="a-9J"></a>若被师子虎狼之难，<a id="a-9K"></a>若被蟒蛇蝮蝎之难，<a id="a-9L"></a>若被盗贼，<a id="a-9M"></a>或被幻惑之难，<a id="a-9N"></a>或被一切恐怖之难；<a id="a-9O"></a>若有众生，<a id="a-9P"></a>杻械枷锁禁系之难，<a id="a-9Q"></a>若被县官所录，<a id="a-9R"></a>若被刑流将断命根，<a id="a-9S"></a>或有长病困笃著床疫病所逼恐怖畏死，<a id="a-9T"></a>若乏衣食、<a id="a-9U"></a>卧具、<a id="a-9V"></a>汤药、<a id="a-9W"></a>资财之物。<a id="a-9X"></a>彼等众生，<a id="a-9Y"></a>于后夜间黄白出时，<a id="a-9Z"></a>香汤澡浴著净衣裳，<a id="a-9a"></a>顶礼虚空孕菩萨，<a id="a-9b"></a>胡跪合掌以面向东，<a id="a-9c"></a>随力随分所办供具供彼菩萨，<a id="a-9d"></a>为诸众生发慈悲心，<a id="a-9e"></a>口唱是言：<a id="a-9f"></a>‘虚空孕具大慈悲，<a id="a-9g"></a>为诸众生常作利益，<a id="a-9h"></a>念我念我，<a id="a-9i"></a>以慈悲心愿观我心，<a id="a-9j"></a>愿解脱我，<a id="a-9k"></a>如前所说之难。<a id="a-9l"></a>’应说偈言：</p>
  <p id="a9m">“‘我之无福相，<a id="a-9n"></a> 愿与我功德，</p>
  <p id="a9o">我今贫贱苦，<a id="a-9p"></a> 今应与我愿。</p>
  <p id="a9q">虚空孕菩萨，<a id="a-9r"></a> 是我归依处，</p>
  <p id="a9s">如于此世中，<a id="a-9t"></a> 未来与我乐。<a id="a-9u"></a>’</p>
  <p id="a9v">“尔时，<a id="a-9w"></a>虚空孕菩萨摩诃萨，<a id="a-9x"></a>闻彼众生音声之辞，<a id="a-9y"></a>或复现本菩萨之身，<a id="a-9z"></a>乃至或现童男童女身，<a id="a-A0"></a>在于彼前慰喻彼言，<a id="a-A1"></a>护诸怖难，<a id="a-A2"></a>所有恐怖皆悉除灭；<a id="a-A3"></a>乃至略说，<a id="a-A4"></a>有诸贫穷孤露众生，<a id="a-A5"></a>或无资财活命之者，<a id="a-A6"></a>观彼心意令满彼愿乃至所须一切施与。<a id="a-A7"></a>善男子，<a id="a-A8"></a>若有王子欲得灌顶之位，<a id="a-A9"></a>欲得称职，<a id="a-AA"></a>彼诸王子，<a id="a-AB"></a>应当供养彼大菩萨称其名号，<a id="a-AC"></a>随力随分供养彼虚空孕菩萨；<a id="a-AD"></a>乃至如是等欲得婆罗门位，<a id="a-AE"></a>欲得大富长者位，<a id="a-AF"></a>欲得大居士位，<a id="a-AG"></a>欲学诸伎术，<a id="a-AH"></a>欲证内法，<a id="a-AI"></a>欲得咒术，<a id="a-AJ"></a>欲学工巧，<a id="a-AK"></a>欲闻一颂，<a id="a-AL"></a>欲望解脱，<a id="a-AM"></a>彼诸众生闻是虚空孕名字，<a id="a-AN"></a>于后夜间黄白现时，<a id="a-AO"></a>以香汤洗浴著净衣裳，<a id="a-AP"></a>以面向东胡跪合掌，<a id="a-AQ"></a>顶礼虚空孕菩萨，<a id="a-AR"></a>归依彼已，<a id="a-AS"></a>合掌劝请，<a id="a-AT"></a>作如是言：<a id="a-AU"></a>‘虚空孕具大慈悲，<a id="a-AV"></a>我既薄福与我福相，<a id="a-AW"></a>满我心愿。<a id="a-AX"></a>’应当说于如是偈言：</p>
  <p id="aAY">“‘我心所求者，<a id="a-AZ"></a> 勿令乏少耳，</p>
  <p id="aAa">愿发怜愍心，<a id="a-Ab"></a> 慈悲称我愿。<a id="a-Ac"></a>’</p>
  <p id="aAd">“尔时，<a id="a-Ae"></a>虚空孕菩萨，<a id="a-Af"></a>以净天耳过于人耳，<a id="a-Ag"></a>闻彼众生此音声已，<a id="a-Ah"></a>为彼众生或现自身在众生前，<a id="a-Ai"></a>观察众生心心所行，<a id="a-Aj"></a>随堪可与，<a id="a-Ak"></a>如是如是，<a id="a-Al"></a>为彼众生示现方便。<a id="a-Am"></a>善男子，<a id="a-An"></a>是虚空孕菩萨，<a id="a-Ao"></a>得如是方便功能具足入大智海。<a id="a-Ap"></a>此虚空孕菩萨摩诃萨，<a id="a-Aq"></a>有如是等不思议事。</p>
  <p id="aAr">“善男子，<a id="a-As"></a>若复有人，<a id="a-At"></a>于四大海水滴滴数之能知多少，<a id="a-Au"></a>此虚空孕菩萨摩诃萨善巧胜智方便，<a id="a-Av"></a>教化诸众生等现作方便不可数知。<a id="a-Aw"></a>善男子，<a id="a-Ax"></a>假使有人十方虚空可现不可现处可知边际多少，<a id="a-Ay"></a>此虚空孕菩萨摩诃萨善巧方便教化众生不可得知边际之数。<a id="a-Az"></a>为诸众生作巧方便，<a id="a-B0"></a>变化自身而为显现，<a id="a-B1"></a>或作佛身而化众生，<a id="a-B2"></a>或作婆罗门身教化众生，<a id="a-B3"></a>乃至随所应现种种身相得受化者，<a id="a-B4"></a>即现彼身而不分别，<a id="a-B5"></a>应以畜生身而受化者即现畜生，<a id="a-B6"></a>应以地狱身而受化者即现地狱身，<a id="a-B7"></a>有诸众生在于现前化身显现，<a id="a-B8"></a>有诸众生应以睡梦现身益者于睡梦中即为现身。<a id="a-B9"></a>有诸众生临至命终唯有细识，<a id="a-BA"></a>欲灭众罪令断恶道欲将善道，<a id="a-BB"></a>为彼众生化种种身，<a id="a-BC"></a>是诸众生生存之日归依何天，<a id="a-BD"></a>应见彼天即得安乐者，<a id="a-BE"></a>乃至应将善处，<a id="a-BF"></a>即现彼天令其欢欣。<a id="a-BG"></a>善男子，<a id="a-BH"></a>是故此虚空孕菩萨，<a id="a-BI"></a>无人能知教化身数边际之量。<a id="a-BJ"></a>善男子，<a id="a-BK"></a>是虚空孕菩萨，<a id="a-BL"></a>得如是等不可思议方便胜智功能具足殊妙之法。<a id="a-BM"></a>此虚空孕菩萨摩诃萨，<a id="a-BN"></a>已入诸佛功德之海。<a id="a-BO"></a>善男子，<a id="a-BP"></a>是故虚空孕菩萨摩诃萨，<a id="a-BQ"></a>头戴显现摩尼应宝。<a id="a-BR"></a>”</p>
  <p id="aBS">尔时，<a id="a-BT"></a>一切大众在会中者，<a id="a-BU"></a>从佛所闻赞叹虚空孕菩萨已，<a id="a-BV"></a>于虚空孕菩萨即生希有殊特之心，<a id="a-BW"></a>生极尊重恭敬之心，<a id="a-BX"></a>皆悉合掌瞻仰而住持种种香花、<a id="a-BY"></a>末香、<a id="a-BZ"></a>涂香、<a id="a-Ba"></a>幡盖宝幢、<a id="a-Bb"></a>杂色衣服、<a id="a-Bc"></a>杂宝璎珞，<a id="a-Bd"></a>歌诵赞叹种种音乐，<a id="a-Be"></a>供养虚空孕菩萨。<a id="a-Bf"></a>时，<a id="a-Bg"></a>虚空孕菩萨摩诃萨，<a id="a-Bh"></a>持前供具供奉世尊；<a id="a-Bi"></a>奉世尊已，<a id="a-Bj"></a>在世尊前长跪合掌，<a id="a-Bk"></a>而白佛言：<a id="a-Bl"></a>“世尊，<a id="a-Bm"></a>云何于五浊之世被大黑闇无明所覆诸众生内，<a id="a-Bn"></a>能作佛事？<a id="a-Bo"></a>”</p>
  <p id="aBp">佛言：<a id="a-Bq"></a>“善男子，<a id="a-Br"></a>譬如虚空不缚不解无见无迷，<a id="a-Bs"></a>而虚空体本性清净。<a id="a-Bt"></a>而虚空内，<a id="a-Bu"></a>因风动现尘雾烟云，<a id="a-Bv"></a>故名虚空为不净耳！<a id="a-Bw"></a>因水雨故离彼尘等诸障碍法，<a id="a-Bx"></a>即得显现日月星宿，<a id="a-By"></a>便知刻漏罗婆时节、<a id="a-Bz"></a>昼夜长短、<a id="a-C0"></a>半月满月、<a id="a-C1"></a>年岁度数。<a id="a-C2"></a>如是，<a id="a-C3"></a>如是，<a id="a-C4"></a>善男子，<a id="a-C5"></a>如来一切诸法真如，<a id="a-C6"></a>随于虚空心之本相本性清净，<a id="a-C7"></a>但诸众生以客尘烦恼心意成浊，<a id="a-C8"></a>为彼等故，<a id="a-C9"></a>如来以慈悲等法门雨慈悲雨，<a id="a-CA"></a>被烦恼所浊诸众生辈，<a id="a-CB"></a>即得清净无有诸垢。<a id="a-CC"></a>而彼众生心得清净，<a id="a-CD"></a>即见佛日出现于世，<a id="a-CE"></a>得智光明润已，<a id="a-CF"></a>于不思议诸佛功德之内，<a id="a-CG"></a>自得晓了，<a id="a-CH"></a>建立彼于胜四念处及圣道中，<a id="a-CI"></a>乃至建立十八不共法大慈大悲真实法中，<a id="a-CJ"></a>是故有诸阿罗汉、<a id="a-CK"></a>辟支佛等、<a id="a-CL"></a>诸菩萨辈出现于世。<a id="a-CM"></a>善男子，<a id="a-CN"></a>于汝意云何？<a id="a-CO"></a>虚空之性能住于眼不？<a id="a-CP"></a>”</p>
  <p id="aCQ">答言：<a id="a-CR"></a>“不也，<a id="a-CS"></a>世尊。<a id="a-CT"></a>”</p>
  <p id="aCU">佛言：<a id="a-CV"></a>“眼能住于识不？<a id="a-CW"></a>”</p>
  <p id="aCX">答言：<a id="a-CY"></a>“不也，<a id="a-CZ"></a>世尊。<a id="a-Ca"></a>”</p>
  <p id="aCb">佛言：<a id="a-Cc"></a>“眼住触不？<a id="a-Cd"></a>”</p>
  <p id="aCe">答言：<a id="a-Cf"></a>“不也，<a id="a-Cg"></a>世尊。<a id="a-Ch"></a>”</p>
  <p id="aCi">佛言：<a id="a-Cj"></a>“眼内因触所生三种之受，<a id="a-Ck"></a>于是之中虚空住不？<a id="a-Cl"></a>”</p>
  <p id="aCm">答言：<a id="a-Cn"></a>“不也，<a id="a-Co"></a>世尊。<a id="a-Cp"></a>”</p>
  <p id="aCq">佛言：<a id="a-Cr"></a>“略说乃至耳鼻舌身亦复应当作如是观。<a id="a-Cs"></a>善男子，<a id="a-Ct"></a>于汝意云何？<a id="a-Cu"></a>意住空界不？<a id="a-Cv"></a>”</p>
  <p id="aCw">答言：<a id="a-Cx"></a>“不也，<a id="a-Cy"></a>世尊。<a id="a-Cz"></a>”</p>
  <p id="aD0">“乃至意中虚空住不？<a id="a-D1"></a>因是法中诸佛如来应正遍知出现于世不？<a id="a-D2"></a>”</p>
  <p id="aD3">答言：<a id="a-D4"></a>“不也，<a id="a-D5"></a>世尊。<a id="a-D6"></a>”</p>
  <p id="aD7">佛言：<a id="a-D8"></a>“善男子，<a id="a-D9"></a>诸众生等依住虚空不？<a id="a-DA"></a>”</p>
  <p id="aDB">答言：<a id="a-DC"></a>“不也，<a id="a-DD"></a>世尊。<a id="a-DE"></a>”</p>
  <p id="aDF">佛言：<a id="a-DG"></a>“善男子，<a id="a-DH"></a>于意云何？<a id="a-DI"></a>虚空之性依众生住不？<a id="a-DJ"></a>”</p>
  <p id="aDK">佛作是语已，<a id="a-DL"></a>虚空孕菩萨摩诃萨白佛言：<a id="a-DM"></a>“世尊，<a id="a-DN"></a>各各不相倚住，<a id="a-DO"></a>于自境界各不相侵。<a id="a-DP"></a>世尊，<a id="a-DQ"></a>一切诸法无有境界，<a id="a-DR"></a>空故无染，<a id="a-DS"></a>一如实际，<a id="a-DT"></a>一如如如，<a id="a-DU"></a>应作是知。<a id="a-DV"></a>世尊，<a id="a-DW"></a>譬如虚空，<a id="a-DX"></a>不可破坏，<a id="a-DY"></a>不可分别，<a id="a-DZ"></a>不作分别，<a id="a-Da"></a>不动无碍，<a id="a-Db"></a>无芽无子无果，<a id="a-Dc"></a>无名无字，<a id="a-Dd"></a>无思无念。<a id="a-De"></a>如是，<a id="a-Df"></a>如是，<a id="a-Dg"></a>世尊，<a id="a-Dh"></a>一切法相如是知已，<a id="a-Di"></a>菩萨摩诃萨于一切法中得无生忍。<a id="a-Dj"></a>”</p>
  <p id="aDk">尔时，<a id="a-Dl"></a>世尊而说咒曰：</p>
  <p id="aDm">“多地他(一)　缚婆何啰阇(二)　末奴叉夜(三)　祇那阇耶(四)　阇那腻莫(五)　牟尼呵啰(六)　阿那也(七)　破罗漂颇(八)　伽罗婆腻莫(九)　阿你捺也(十)　阿婆舍舍婆(十一)　舍那舍莫(十二)　那舍哆多(十三)　迦罗莫舍莫(十四)　吉唎摩妒毗沙莫(十五)　支多那也(十六)　鸡梨奢都(十七)　三舒沙腻(十八)　莎呵(十九)”</p>
  <p id="aDn">佛言：<a id="a-Do"></a>“善哉！<a id="a-Dp"></a>善哉！<a id="a-Dq"></a>善男子，<a id="a-Dr"></a>汝能于如是眼降伏胜师子安庠步水频申吼陀罗尼，<a id="a-Ds"></a>为诸众生命终之时，<a id="a-Dt"></a>最后出息命欲过时，<a id="a-Du"></a>能灭烦恼障、<a id="a-Dv"></a>业障、<a id="a-Dw"></a>法障，<a id="a-Dx"></a>灭是障已令生清净刹中。<a id="a-Dy"></a>善男子，<a id="a-Dz"></a>汝能行无量无边诸佛世界为诸众生起慈悲心，<a id="a-E0"></a>至于村落、<a id="a-E1"></a>城邑、<a id="a-E2"></a>府省、<a id="a-E3"></a>县官、<a id="a-E4"></a>宫殿及诸国土，<a id="a-E5"></a>至是处已，<a id="a-E6"></a>现种种形、<a id="a-E7"></a>种种威仪，<a id="a-E8"></a>说大乘经典教化众生，<a id="a-E9"></a>于刹利恶行乃至沙门恶行所，<a id="a-EA"></a>断于种种不善之法，<a id="a-EB"></a>安置一切诸善法中。<a id="a-EC"></a>”</p>
  <p id="aED">尔时，<a id="a-EE"></a>世尊说是法时，<a id="a-EF"></a>于大众中无量无边诸天世人得种种三昧陀罗尼诸忍，<a id="a-EG"></a>或复有得十地法中真实智慧，<a id="a-EH"></a>十千人等于无生法中得无生忍。<a id="a-EI"></a>若有众生执著虚空是有为者，<a id="a-EJ"></a>得此灯光明已，<a id="a-EK"></a>有为施根皆悉断灭，<a id="a-EL"></a>无为施行速现成就。</p>
  <p id="aEM">佛说经已，<a id="a-EN"></a>于大众中，<a id="a-EO"></a>诸比丘等及天、<a id="a-EP"></a>龙、<a id="a-EQ"></a>夜叉、<a id="a-ER"></a>乾闼婆、<a id="a-ES"></a>阿修罗、<a id="a-ET"></a>迦楼罗、<a id="a-EU"></a>紧陀罗、<a id="a-EV"></a>摩睺罗伽、<a id="a-EW"></a>梵、<a id="a-EX"></a>释、<a id="a-EY"></a>护世四大天王，<a id="a-EZ"></a>闻佛所说此妙经典，<a id="a-Ea"></a>一切皆悉欢欣奉行。</p>
 </body>
</html>