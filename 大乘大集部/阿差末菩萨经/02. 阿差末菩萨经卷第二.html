<!doctype html>
<html id="z3IBTNfFX" data-ver="1005">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘大集部">
  <meta period="西晋">
 </head>
 <body>
  <h1 id="a1">阿差末菩萨经卷第二</h1>
  <p id="a2">阿差末菩萨谓舍利弗：<a id="a-3"></a>“发菩萨心永无穷尽。<a id="a-4"></a>所以者何？<a id="a-5"></a>不文饰故。<a id="a-6"></a>亦不谀谄其心质直，<a id="a-7"></a>故曰殊特。<a id="a-8"></a>不为绮辞用清净故，<a id="a-9"></a>平正无邪。<a id="a-A"></a>其心柔软而无粗犷，<a id="a-B"></a>笃信真要未曾变改，<a id="a-C"></a>所立坚强而无动转正住不摇，<a id="a-D"></a>无能憎嫉而娆害者。<a id="a-E"></a>以何等故无能娆者？<a id="a-F"></a>其行治业莫能逮故，<a id="a-G"></a>有所建立无能诽者。<a id="a-H"></a>所以莫能讥谤者何？<a id="a-I"></a>敢所兴造无根源故，<a id="a-J"></a>所以无根用中正故。<a id="a-K"></a>所言至诚终无有异，<a id="a-L"></a>有所兴功无所希望不求名称，<a id="a-M"></a>为众所叹咸共戴仰无能得短。<a id="a-N"></a>所以无能得其短者？<a id="a-O"></a>有所造作长安隐故。<a id="a-P"></a>所以自致永安隐何？<a id="a-Q"></a>所兴功德无懈惓故。<a id="a-R"></a>所以不厌，<a id="a-S"></a>用愍一切众生之故。<a id="a-T"></a>所以愍念众生者何？<a id="a-U"></a>用无极慈为懈惓者而兴精进。<a id="a-V"></a>所以者何？<a id="a-W"></a>欲以养育众生之故。<a id="a-X"></a>所以养育众生者何？<a id="a-Y"></a>由斯之便成功德故。<a id="a-Z"></a>所修效力不希望福，<a id="a-a"></a>所以无求。<a id="a-b"></a>其心净故皆蒙法恩，<a id="a-c"></a>故无所求人亦有力。<a id="a-d"></a>何谓为力？<a id="a-e"></a>曰是佛力，<a id="a-f"></a>以是之义护一切故。<a id="a-g"></a>所以护之？<a id="a-h"></a>欲令群黎各得其所。<a id="a-i"></a>所以欲令各得所者？<a id="a-j"></a>使无恨故。<a id="a-k"></a>所以无恨？<a id="a-l"></a>所作事业极安谛故。<a id="a-m"></a>所以谛者？<a id="a-n"></a>由是之故，<a id="a-o"></a>无能制止无能谏抑令止寂然，<a id="a-p"></a>犹若紫金而无点污。<a id="a-q"></a>所以喻之如紫金色？<a id="a-r"></a>以无有秽。<a id="a-s"></a>所以无秽？<a id="a-t"></a>用本净故。<a id="a-u"></a>所以为净？<a id="a-v"></a>本行去秽故。<a id="a-w"></a>所以去秽？<a id="a-x"></a>内以净故。<a id="a-y"></a>所以消瑕？<a id="a-z"></a>瑕已尽故由是清净。<a id="a-10"></a>”</p>
  <p id="a11">阿差末谓舍利弗：<a id="a-12"></a>“心已净者贪欲转消，<a id="a-13"></a>其无贪欲是不可尽，<a id="a-14"></a>其诸恶心不能复乱，<a id="a-15"></a>又其心明护于恶意，<a id="a-16"></a>由是之故曰不可尽。<a id="a-17"></a>其心嗔怒有所众贪，<a id="a-18"></a>汲汲于欲贡高自大，<a id="a-19"></a>诸所不可皆悉尽索。<a id="a-1A"></a>将为菩萨常护是心，<a id="a-1B"></a>当晓是心而不可尽，<a id="a-1C"></a>舍无瞻势及诸垢浊，<a id="a-1D"></a>当达是心不令懈怠，<a id="a-1E"></a>则知其心为不可尽。<a id="a-1F"></a>若愦乱者随时将护，<a id="a-1G"></a>其无智者养育使成计于一切众生之党，<a id="a-1H"></a>有功德法、<a id="a-1I"></a>无功德法，<a id="a-1J"></a>咸便度脱至于大安，<a id="a-1K"></a>则知其心而不可尽。<a id="a-1L"></a>训诲一切众生之等诸在厄难，<a id="a-1M"></a>皆令兴立无极功德，<a id="a-1N"></a>则知是心永不可尽。<a id="a-1O"></a>”</p>
  <p id="a1P">阿差末菩萨谓舍利弗：<a id="a-1Q"></a>“菩萨所习亦不可尽。<a id="a-1R"></a>所以者何？<a id="a-1S"></a>用所布施故不可尽，<a id="a-1T"></a>诸可惠与，<a id="a-1U"></a>是名曰习施度无极。<a id="a-1V"></a>于一切物多少取足不以汲汲，<a id="a-1W"></a>是则名曰戒度无极。<a id="a-1X"></a>一切有娆于菩萨身，<a id="a-1Y"></a>不起嗔心如毛发者，<a id="a-1Z"></a>是则曰习忍度无极。<a id="a-1a"></a>所积功德常在众前而不在后，<a id="a-1b"></a>是则曰习进度无极。<a id="a-1c"></a>一切所学悉勤用心，<a id="a-1d"></a>是则曰习寂度无极。<a id="a-1e"></a>诸所听闻悉欲博达，<a id="a-1f"></a>是则曰习智度无极。<a id="a-1g"></a>菩萨当学修于大慈。<a id="a-1h"></a>何谓大慈？<a id="a-1i"></a>若有厄难来自归者欲求救济，<a id="a-1j"></a>宁亡身命不负要誓是则习慈。<a id="a-1k"></a>其行哀者等犹如称，<a id="a-1l"></a>若有加益不以忻悦，<a id="a-1m"></a>设诽谤者不以忧戚，<a id="a-1n"></a>是为菩萨随时等哀。<a id="a-1o"></a>菩萨所学则以三事，<a id="a-1p"></a>净身、<a id="a-1q"></a>口、<a id="a-1r"></a>心终不传恶，<a id="a-1s"></a>未曾念邪愚蠢之业。<a id="a-1t"></a>菩萨虽学独步无师亦不自大，<a id="a-1u"></a>其所学意不舍普智诸通敏慧，<a id="a-1v"></a>揽诸佛法菩萨之业，<a id="a-1w"></a>在人所求不逆其心无所短乏，<a id="a-1x"></a>致一切法而得自在。<a id="a-1y"></a>又习悔过，<a id="a-1z"></a>身有罪恶未曾藏匿。<a id="a-20"></a>用无量福劝助功德，<a id="a-21"></a>菩萨修学赞劝诸佛颁宣道义，<a id="a-22"></a>奉习勤学正士之法。<a id="a-23"></a>所以学此正士之法？<a id="a-24"></a>欲成觉故。<a id="a-25"></a>其心坚固不舍弘誓无极德铠。<a id="a-26"></a>所以不舍？<a id="a-27"></a>欲化一切众生之故。<a id="a-28"></a>”</p>
  <p id="a29">阿差末菩萨谓舍利弗：<a id="a-2A"></a>“菩萨有四为不可尽。<a id="a-2B"></a>何谓为四？<a id="a-2C"></a>一曰、<a id="a-2D"></a>开示之心，<a id="a-2E"></a>二曰、<a id="a-2F"></a>法施，<a id="a-2G"></a>三曰、<a id="a-2H"></a>训诲众生，<a id="a-2I"></a>四曰、<a id="a-2J"></a>积累功德。<a id="a-2K"></a>是为四。<a id="a-2L"></a>复有四：<a id="a-2M"></a>一曰、<a id="a-2N"></a>习在闲居山岩独处，<a id="a-2O"></a>有施多少趣足而已；<a id="a-2P"></a>二曰、<a id="a-2Q"></a>于众功德而无厌足；<a id="a-2R"></a>三曰、<a id="a-2S"></a>博学不惓；<a id="a-2T"></a>四曰、<a id="a-2U"></a>所愿智慧不以为劳。<a id="a-2V"></a>是为四。<a id="a-2W"></a>复有四：<a id="a-2X"></a>一曰、<a id="a-2Y"></a>校计规度，<a id="a-2Z"></a>二曰、<a id="a-2a"></a>思惟本末，<a id="a-2b"></a>三曰、<a id="a-2c"></a>智虑通达，<a id="a-2d"></a>四曰、<a id="a-2e"></a>所念普具。<a id="a-2f"></a>是为四。<a id="a-2g"></a>复有四：<a id="a-2h"></a>一曰、<a id="a-2i"></a>离于众恶而修上脱，<a id="a-2j"></a>二曰、<a id="a-2k"></a>其上脱者是菩萨教，<a id="a-2l"></a>三曰、<a id="a-2m"></a>解诸恶本，<a id="a-2n"></a>四曰、<a id="a-2o"></a>念于微妙无上之脱。<a id="a-2p"></a>是为四。<a id="a-2q"></a>复有四事：<a id="a-2r"></a>一曰、<a id="a-2s"></a>解于五阴，<a id="a-2t"></a>二曰、<a id="a-2u"></a>晓于四大地水火风，<a id="a-2v"></a>三曰、<a id="a-2w"></a>了六衰之原，<a id="a-2x"></a>四曰、<a id="a-2y"></a>其所睹见十二因缘无有边际。<a id="a-2z"></a>是为四。<a id="a-30"></a>复有四事：<a id="a-31"></a>一曰、<a id="a-32"></a>无常生死之语而不可尽，<a id="a-33"></a>二曰、<a id="a-34"></a>苦痛之教，<a id="a-35"></a>三曰、<a id="a-36"></a>无吾我训，<a id="a-37"></a>四曰、<a id="a-38"></a>寂寞无为之业亦不可尽。<a id="a-39"></a>是为四。<a id="a-3A"></a>”</p>
  <p id="a3B">阿差末谓舍利弗：<a id="a-3C"></a>“举要言之，<a id="a-3D"></a>诸菩萨学皆近佛道，<a id="a-3E"></a>以是之故分别道俗悉不可尽。<a id="a-3F"></a>”</p>
  <p id="a3G">阿差末菩萨谓舍利弗：<a id="a-3H"></a>“菩萨修行心不可尽。<a id="a-3I"></a>所以者何？<a id="a-3J"></a>于诸功德而不懈怠，<a id="a-3K"></a>从次转上成就其处。<a id="a-3L"></a>所云处者？<a id="a-3M"></a>菩萨十地。<a id="a-3N"></a>其所修行犹如大海所苞无厌。<a id="a-3O"></a>所以然者？<a id="a-3P"></a>多所救度一切众生，<a id="a-3Q"></a>其所修行则为元首。<a id="a-3R"></a>所以然者？<a id="a-3S"></a>出其上故。<a id="a-3T"></a>修行最上所可总揽，<a id="a-3U"></a>诸在下者令修专行一切法故持众善本。<a id="a-3V"></a>所以者何？<a id="a-3W"></a>用最尊故。<a id="a-3X"></a>所以修度？<a id="a-3Y"></a>因则受决，<a id="a-3Z"></a>皆由专精用不退故自致具足，<a id="a-3a"></a>因其专精所愿辄成。<a id="a-3b"></a>以成大愿，<a id="a-3c"></a>其所修行永无所恃则是定意，<a id="a-3d"></a>依修柔软所造行者而不缺漏，<a id="a-3e"></a>修行伏意是其道业修行自守。<a id="a-3f"></a>所以者何？<a id="a-3g"></a>以不复与众恶从事故。<a id="a-3h"></a>专精布施，<a id="a-3i"></a>菩萨不以身心有所贪爱，<a id="a-3j"></a>转增上故。<a id="a-3k"></a>专精奉戒亦为甚难。<a id="a-3l"></a>所以然者？<a id="a-3m"></a>教犯戒者使不为恶故。<a id="a-3n"></a>专精忍辱亦为甚难。<a id="a-3o"></a>所以然者？<a id="a-3p"></a>虽在尊位财富极乐，<a id="a-3q"></a>不轻贫贱羸劣弱者，<a id="a-3r"></a>是为忍辱。<a id="a-3s"></a>所修专行精进难及，<a id="a-3t"></a>坐佛树下若有人来，<a id="a-3u"></a>言：<a id="a-3v"></a>‘起避去！<a id="a-3w"></a>我坐其处，<a id="a-3x"></a>先取佛道。<a id="a-3y"></a>’即舍与处，<a id="a-3z"></a>是为精进。<a id="a-40"></a>专精禅思所以难者？<a id="a-41"></a>莫能及逮，<a id="a-42"></a>所修专精辄能成办，<a id="a-43"></a>无所希望故，<a id="a-44"></a>是曰禅思。<a id="a-45"></a>专智慧难。<a id="a-46"></a>所以者何？<a id="a-47"></a>积功累德不以劳烦，<a id="a-48"></a>是为智慧。<a id="a-49"></a>出入行步安庠和雅威仪备悉。<a id="a-4A"></a>所以然者？<a id="a-4B"></a>其功祚强无能危者。<a id="a-4C"></a>修无所畏晓了深法，<a id="a-4D"></a>钩玄致远故奉修尊心。<a id="a-4E"></a>所以然者？<a id="a-4F"></a>其明极微无不达故行不可尽。<a id="a-4G"></a>所以者何？<a id="a-4H"></a>所住坚固。<a id="a-4I"></a>何谓专精？<a id="a-4J"></a>其意坦然常念一切，<a id="a-4K"></a>无所依者令得其依，<a id="a-4L"></a>若有闇冥使睹道明，<a id="a-4M"></a>无所归者悉受其归，<a id="a-4N"></a>其无善友为之善厚，<a id="a-4O"></a>其谀谄者令修质朴，<a id="a-4P"></a>见其粗犷显示忍辱柔软和雅。<a id="a-4Q"></a>所以者何？<a id="a-4R"></a>以德化故。<a id="a-4S"></a>在谲诡中而为列露真正之义，<a id="a-4T"></a>于校饰中不为绮大，<a id="a-4U"></a>在无反复行报恩德，<a id="a-4V"></a>在众恶处而修善行，<a id="a-4W"></a>在废退处奉修德祚，<a id="a-4X"></a>在欺慢处常行恭恪，<a id="a-4Y"></a>在贡高处不怀自大，<a id="a-4Z"></a>在求便处无能得短，<a id="a-4a"></a>不念人恶不宣缺漏，<a id="a-4b"></a>若在不正辄往将护使入正谛。<a id="a-4c"></a>一切众生皆来到所，<a id="a-4d"></a>见之欣然无嗔恚心，<a id="a-4e"></a>其有谏喻示进退宜当然不然。<a id="a-4f"></a>心无增减，<a id="a-4g"></a>笃信祸福所作归身。<a id="a-4h"></a>若在旷野山居岩处如法无异，<a id="a-4i"></a>不贪利害，<a id="a-4j"></a>不惜身命，<a id="a-4k"></a>心净之故初不增减，<a id="a-4l"></a>常护其口不忘传语，<a id="a-4m"></a>不求奉敬。<a id="a-4n"></a>所以者何？<a id="a-4o"></a>恒知节限止足而已。<a id="a-4p"></a>其心柔和，<a id="a-4q"></a>不随弊恶失礼义者，<a id="a-4r"></a>有功德故，<a id="a-4s"></a>度于生死息众苦患。<a id="a-4t"></a>所以者何？<a id="a-4u"></a>由是之故，<a id="a-4v"></a>菩萨慧意永不可尽，<a id="a-4w"></a>生死往反亦不可尽。<a id="a-4x"></a>以权方便，<a id="a-4y"></a>明了随时训诲众生迷于终始。<a id="a-4z"></a>不可尽者，<a id="a-50"></a>使求佛道明不可尽。<a id="a-51"></a>”</p>
  <p id="a52">舍利弗问阿差末言：<a id="a-53"></a>“乃有异不可尽乎？<a id="a-54"></a>”</p>
  <p id="a55">阿差末言：<a id="a-56"></a>“有。<a id="a-57"></a>”</p>
  <p id="a58">问：<a id="a-59"></a>“何所是？<a id="a-5A"></a>”</p>
  <p id="a5B">阿差末曰：<a id="a-5C"></a>“菩萨布施复不可尽。<a id="a-5D"></a>所以者何？<a id="a-5E"></a>六度无极不可尽故。<a id="a-5F"></a>菩萨布施悉无有限，<a id="a-5G"></a>所谓限者某是某非，<a id="a-5H"></a>当施与某不施与某甲，<a id="a-5I"></a>施不普济不应为施。<a id="a-5J"></a>”</p>
  <p id="a5K">舍利弗问言：<a id="a-5L"></a>“菩萨之法当云何施？<a id="a-5M"></a>”</p>
  <p id="a5N">阿差末曰：<a id="a-5O"></a>“饥者食之。<a id="a-5P"></a>所以者何？<a id="a-5Q"></a>人依衣食乃得存命便能苏息，<a id="a-5R"></a>座起言语则为安隐，<a id="a-5S"></a>身体康宁气力强盛，<a id="a-5T"></a>渴者施浆除其消渴。<a id="a-5U"></a>所以者何？<a id="a-5V"></a>若在后世，<a id="a-5W"></a>周旋生死常不渴乏。<a id="a-5X"></a>有求车者辄随意与，<a id="a-5Y"></a>由是之报后所生处，<a id="a-5Z"></a>神足飞行在所至到。<a id="a-5a"></a>其无衣者因施与之，<a id="a-5b"></a>后世所生便不抵突常抱惭愧。<a id="a-5c"></a>若于冥处施之灯火，<a id="a-5d"></a>则得道眼通见十方。<a id="a-5e"></a>若于世尊师父寺舍、<a id="a-5f"></a>二亲长老前，<a id="a-5g"></a>而作倡伎以娱乐之，<a id="a-5h"></a>后世所生得道耳听彻闻无极。<a id="a-5i"></a>若无香者则施与之，<a id="a-5j"></a>后世所生逮致戒香、<a id="a-5k"></a>慧定解脱知见品香，<a id="a-5l"></a>是身为被德熏之香。<a id="a-5m"></a>若复有求杂香名熏，<a id="a-5n"></a>即与所好，<a id="a-5o"></a>后世所生身体香洁莫不悦豫。<a id="a-5p"></a>所有甘美殊异之味，<a id="a-5q"></a>人来求者辄从意与，<a id="a-5r"></a>后世所生常得肴馔，<a id="a-5s"></a>若不甘者入口即美，<a id="a-5t"></a>宿之所植而得是相。<a id="a-5u"></a>其无手巾因施与之，<a id="a-5v"></a>后世所生清净无垢，<a id="a-5w"></a>为人所护。<a id="a-5x"></a>其无护者为之将护犹若屋室，<a id="a-5y"></a>所以喻室覆盖人故，<a id="a-5z"></a>随其所乏而施与之，<a id="a-60"></a>后世所生悉获所当。<a id="a-61"></a>寻得周给病与医药，<a id="a-62"></a>后世所生身常无病不生不死，<a id="a-63"></a>无有众患恒获安隐，<a id="a-64"></a>一切备足靡所不主。<a id="a-65"></a>其无仆使给与奴婢，<a id="a-66"></a>后世所生自然具足，<a id="a-67"></a>万乘帝主制上御下无所乏少。<a id="a-68"></a>其求众宝则能与之，<a id="a-69"></a>后世所生备悉成就三十有二大人之相。<a id="a-6A"></a>布施杂物若干种品，<a id="a-6B"></a>后世所生得八十种众好之姿。<a id="a-6C"></a>象马施者，<a id="a-6D"></a>后得大乘无极之意。<a id="a-6E"></a>以田施与，<a id="a-6F"></a>因得具足寂度无极。<a id="a-6G"></a>妻子施与惠所珍爱，<a id="a-6H"></a>后无异心当得佛道。<a id="a-6I"></a>所以者何？<a id="a-6J"></a>佛者极上尊无俦匹。<a id="a-6K"></a>假使有人从其菩萨，<a id="a-6L"></a>求满仓谷即能与之未曾贪吝，<a id="a-6M"></a>后逮法藏充备道慧无所匮乏。<a id="a-6N"></a>菩萨设得为转轮王主四天下，<a id="a-6O"></a>七宝盈满。<a id="a-6P"></a>若有来求而不爱惜辄能尽施，<a id="a-6Q"></a>后所生处逮一切智，<a id="a-6R"></a>诸通圣慧广济一切。<a id="a-6S"></a>以妙伎乐而施与者，<a id="a-6T"></a>后得经典乐以法乐莫不欢然。<a id="a-6U"></a>若为势位有忠羽翼行菩萨法，<a id="a-6V"></a>犹如王者之忠臣，<a id="a-6W"></a>有人来求以自辅政即能与之，<a id="a-6X"></a>由是之故，<a id="a-6Y"></a>后佛法教欲坐道场，<a id="a-6Z"></a>于佛树下降伏魔兵。<a id="a-6a"></a>以手施人，<a id="a-6b"></a>后为一切道法之首。<a id="a-6c"></a>耳鼻施者，<a id="a-6d"></a>后身具足无一缺漏。<a id="a-6e"></a>以眼施者，<a id="a-6f"></a>后逮法眼为一切首道法之眼。<a id="a-6g"></a>以头施者，<a id="a-6h"></a>后所生处，<a id="a-6i"></a>三世特尊，<a id="a-6j"></a>独步无侣诸通敏慧。<a id="a-6k"></a>肌肉施者，<a id="a-6l"></a>后成佛道人来听经，<a id="a-6m"></a>舍诸不善皆获真正。<a id="a-6n"></a>菩萨破骨以髓施者，<a id="a-6o"></a>后得佛道，<a id="a-6p"></a>身如金刚无能动摇。<a id="a-6q"></a>”</p>
  <p id="a6r">阿差末曰：<a id="a-6s"></a>“菩萨不以色故而有所施，<a id="a-6t"></a>用修政故，<a id="a-6u"></a>若来求多后人求少，<a id="a-6v"></a>悉遍与之使各得足。<a id="a-6w"></a>若施与时，<a id="a-6x"></a>不恐不怖不畏不懅，<a id="a-6y"></a>无贪行施，<a id="a-6z"></a>不怀悔恨心未曾变。<a id="a-70"></a>菩萨无轻慢施，<a id="a-71"></a>专心而与；<a id="a-72"></a>无谀谄施，<a id="a-73"></a>不持恶物无所中者以与人也。<a id="a-74"></a>菩萨布施，<a id="a-75"></a>未曾观察某有福祚、<a id="a-76"></a>某有罪殃，<a id="a-77"></a>无有狐疑不别好丑，<a id="a-78"></a>不中断绝遗漏施也。<a id="a-79"></a>何谓中断遗漏施？<a id="a-7A"></a>于大会中独与一人，<a id="a-7B"></a>不与一人。<a id="a-7C"></a>悉欲遍济。<a id="a-7D"></a>所以者何？<a id="a-7E"></a>菩萨所施常怀笃信，<a id="a-7F"></a>不念懈惓无恼患施。<a id="a-7G"></a>菩萨布施不呼人至前，<a id="a-7H"></a>目自见面乃与之也。<a id="a-7I"></a>亦不思惟某善某恶，<a id="a-7J"></a>不必选求得成道者，<a id="a-7K"></a>来者便与，<a id="a-7L"></a>施人之后不作是念：<a id="a-7M"></a>‘某已得道，<a id="a-7N"></a>某不得道。<a id="a-7O"></a>’菩萨施与，<a id="a-7P"></a>见奉持戒人来受其物不以欣然，<a id="a-7Q"></a>见无戒者亦无异心。<a id="a-7R"></a>其所施与不望还报，<a id="a-7S"></a>有所施者不求名称使远近闻，<a id="a-7T"></a>不自咨嗟，<a id="a-7U"></a>不恶诽谤。<a id="a-7V"></a>菩萨施与，<a id="a-7W"></a>不行烦扰，<a id="a-7X"></a>不怀恨施，<a id="a-7Y"></a>无嗔恚施、<a id="a-7Z"></a>不欢喜施。<a id="a-7a"></a>菩萨布施，<a id="a-7b"></a>不念后世当得其福，<a id="a-7c"></a>不起忿心骂詈愚施，<a id="a-7d"></a>有来求者不前却彼乃施与之，<a id="a-7e"></a>不轻易施，<a id="a-7f"></a>不倩他人持物往与。<a id="a-7g"></a>所以者何？<a id="a-7h"></a>手自斟酌。<a id="a-7i"></a>亦不念言‘值吾前施，<a id="a-7j"></a>不当前者不施与之’，<a id="a-7k"></a>不挂碍施，<a id="a-7l"></a>自用心施，<a id="a-7m"></a>不卒暴施，<a id="a-7n"></a>手自授之。<a id="a-7o"></a>不沉吟施乍与乍不与，<a id="a-7p"></a>菩萨不念‘吾所可施疲惓劳极’。<a id="a-7q"></a>施从来者不多不少，<a id="a-7r"></a>不选择物恶者与之、<a id="a-7s"></a>好者留之，<a id="a-7t"></a>若有来求，<a id="a-7u"></a>如本言要未曾减损。<a id="a-7v"></a>菩萨所施愍念众生弘无偏党，<a id="a-7w"></a>欲令受者常获安隐。<a id="a-7x"></a>若施与时，<a id="a-7y"></a>则念其人是吾国界。<a id="a-7z"></a>所以者何？<a id="a-80"></a>一切皆是菩萨之道地也。<a id="a-81"></a>又所施者，<a id="a-82"></a>少不轻己，<a id="a-83"></a>多不欢喜。<a id="a-84"></a>虽布施多不自察言‘我今广施’，<a id="a-85"></a>所与如法无希望故。<a id="a-86"></a>菩萨所施，<a id="a-87"></a>不念是福当有所生受其功报。<a id="a-88"></a>所以者何？<a id="a-89"></a>施于一切众生蒙恩故。<a id="a-8A"></a>所施人者亦不念之：<a id="a-8B"></a>‘吾于天上天下人中独致尊势’，<a id="a-8C"></a>其所施与普为众生，<a id="a-8D"></a>不以其福求慕四王、<a id="a-8E"></a>释、<a id="a-8F"></a>梵之位，<a id="a-8G"></a>亦复不贪转轮圣王，<a id="a-8H"></a>不习声闻、<a id="a-8I"></a>缘觉之心。<a id="a-8J"></a>菩萨施与心不念言‘所施具足亦不惟少’，<a id="a-8K"></a>足与不足有所施者，<a id="a-8L"></a>使一切众不离于佛诸通敏慧。<a id="a-8M"></a>所施与者，<a id="a-8N"></a>常得其时无有不应，<a id="a-8O"></a>不以兵仗毒药施与，<a id="a-8P"></a>以安施人不加娆害。<a id="a-8Q"></a>菩萨布施从佛法教，<a id="a-8R"></a>所可惠施知一切空。<a id="a-8S"></a>所以施者？<a id="a-8T"></a>以为因缘有所兴发，<a id="a-8U"></a>由斯之故而不可尽。<a id="a-8V"></a>所施与者悉晓无想，<a id="a-8W"></a>为诸想者建其因缘故不可尽。<a id="a-8X"></a>所可施者皆达无愿，<a id="a-8Y"></a>为诸愿者作善因缘，<a id="a-8Z"></a>由是之宜故不可尽。<a id="a-8a"></a>以道法意而有所施，<a id="a-8b"></a>其心坚强完具甚安无所破坏。<a id="a-8c"></a>菩萨所施其在三界无能逮者，<a id="a-8d"></a>所可施与欲令其福归流一切菩萨之业，<a id="a-8e"></a>其志常建一切智心，<a id="a-8f"></a>以是之故为不可尽。<a id="a-8g"></a>所施与者以脱诸想，<a id="a-8h"></a>总揽众魔令不自在，<a id="a-8i"></a>离诸烦苛故不可尽。<a id="a-8j"></a>菩萨所施与众超异，<a id="a-8k"></a>明泥洹故，<a id="a-8l"></a>所可施者决众疑心故不可尽，<a id="a-8m"></a>所施与者正住佛道不怀异心，<a id="a-8n"></a>所施等愿故不可尽。<a id="a-8o"></a>菩萨所施坐佛树下得成正觉，<a id="a-8p"></a>所施与者及无央数不可称计众生之类，<a id="a-8q"></a>皆荷济度故不可尽。<a id="a-8r"></a>所施与者不可尽矣！<a id="a-8s"></a>其事广大，<a id="a-8t"></a>所施与者以得道处，<a id="a-8u"></a>无能动者无能超踰，<a id="a-8v"></a>况复施者！<a id="a-8w"></a>故不可尽。<a id="a-8x"></a>所施与者其心坦然，<a id="a-8y"></a>如一切智故不可尽。<a id="a-8z"></a>”</p>
  <p id="a90">舍利弗言：<a id="a-91"></a>“善哉！<a id="a-92"></a>善哉！<a id="a-93"></a>仁者阿差末，<a id="a-94"></a>叹菩萨施及不可尽，<a id="a-95"></a>快哉乃尔！<a id="a-96"></a>愿欲受听菩萨戒禁不可尽谊。<a id="a-97"></a>”</p>
  <p id="a98">阿差末曰：<a id="a-99"></a>“菩萨戒净亦不可尽，<a id="a-9A"></a>有六十四事。<a id="a-9B"></a>何谓六十四？<a id="a-9C"></a>菩萨行仁不怀害心加于众生，<a id="a-9D"></a>身亦不杀，<a id="a-9E"></a>不取人物，<a id="a-9F"></a>不犯他妻。<a id="a-9G"></a>若见菩萨及向众生，<a id="a-9H"></a>常行至诚未曾两舌，<a id="a-9I"></a>有诤讼者常和解之，<a id="a-9J"></a>终无骂詈不为恶口。<a id="a-9K"></a>所以者何？<a id="a-9L"></a>常有惭耻。<a id="a-9M"></a>所言护舌不妄说事，<a id="a-9N"></a>于一切人不念嫉妒，<a id="a-9O"></a>不兴恚心向于众生。<a id="a-9P"></a>所以者何？<a id="a-9Q"></a>由此能忍后世端正，<a id="a-9R"></a>常正其心不事余学，<a id="a-9S"></a>恒抱悦心在于佛道。<a id="a-9T"></a>所以者何？<a id="a-9U"></a>其心清净无有尘垢爱乐佛法。<a id="a-9V"></a>所以然者？<a id="a-9W"></a>解无异法能出上者，<a id="a-9X"></a>至心在道用慈仁故。<a id="a-9Y"></a>若见沙门、<a id="a-9Z"></a>梵志，<a id="a-9a"></a>辄以五体而自归礼。<a id="a-9b"></a>何谓为五？<a id="a-9c"></a>两手、<a id="a-9d"></a>两膝及其头脑稽首足下。<a id="a-9e"></a>所以者何？<a id="a-9f"></a>因得佛道一切归故。<a id="a-9g"></a>心常柔软，<a id="a-9h"></a>见人犯非慎己不为所不缺戒。<a id="a-9i"></a>无有声闻、<a id="a-9j"></a>缘觉心故，<a id="a-9k"></a>于诸犯戒而无所犯。<a id="a-9l"></a>所以者何？<a id="a-9m"></a>后世不欲生在于鱼猎愚闇家故。<a id="a-9n"></a>常修精进而不懈怠。<a id="a-9o"></a>所以者何？<a id="a-9p"></a>不与邪恶共从事故。<a id="a-9q"></a>戒禁完具未曾阙漏，<a id="a-9r"></a>亲近智德解深法者，<a id="a-9s"></a>不违远故。<a id="a-9t"></a>笃信禁戒，<a id="a-9u"></a>所奉正故。<a id="a-9v"></a>顺戒如法，<a id="a-9w"></a>一切众生皆歌叹故。<a id="a-9x"></a>其护戒禁清彻至真，<a id="a-9y"></a>本心快故。<a id="a-9z"></a>行持戒要，<a id="a-A0"></a>无能传非说其瑕秽，<a id="a-A1"></a>无邪心故。<a id="a-A2"></a>其戒完具，<a id="a-A3"></a>不复迷惑从六衰故。<a id="a-A4"></a>所奉戒行莫不宣闻，<a id="a-A5"></a>诸佛正觉之所知故。<a id="a-A6"></a>戒无所求，<a id="a-A7"></a>如己乐故。<a id="a-A8"></a>戒知止足，<a id="a-A9"></a>无所贪故。<a id="a-AA"></a>其戒纯淑不杂众恶，<a id="a-AB"></a>身意坦然无所乐故。<a id="a-AC"></a>常好闲居，<a id="a-AD"></a>未曾喜乐于众闹故。<a id="a-AE"></a>戒能备悉如道法训，<a id="a-AF"></a>不从他人有所受故。<a id="a-AG"></a>谨慎禁戒，<a id="a-AH"></a>不以好服而为绮饰，<a id="a-AI"></a>德无能逮誓如本愿，<a id="a-AJ"></a>不以甘美而乱意也。<a id="a-AK"></a>所以者何？<a id="a-AL"></a>以有道力制众恶故。<a id="a-AM"></a>所行如戒，<a id="a-AN"></a>诸天人民莫不悦故。<a id="a-AO"></a>行慈心戒，<a id="a-AP"></a>护众生故。<a id="a-AQ"></a>修悲哀戒，<a id="a-AR"></a>忍众苦故。<a id="a-AS"></a>遵于护戒，<a id="a-AT"></a>不解怠故。<a id="a-AU"></a>以等心戒为一切众，<a id="a-AV"></a>任于善恶无二心故。<a id="a-AW"></a>常察禁戒不为损耗，<a id="a-AX"></a>不听其心为驰骋故。<a id="a-AY"></a>戒不念恶，<a id="a-AZ"></a>不传人非，<a id="a-Aa"></a>护一切故。<a id="a-Ab"></a>坚执持戒，<a id="a-Ac"></a>不听其意随所欲故。<a id="a-Ad"></a>顺布施戒，<a id="a-Ae"></a>养育一切众生之故。<a id="a-Af"></a>为忍辱戒，<a id="a-Ag"></a>不起心故。<a id="a-Ah"></a>志精进戒，<a id="a-Ai"></a>不回转故。<a id="a-Aj"></a>禅思之戒，<a id="a-Ak"></a>得安定故。<a id="a-Al"></a>奉智慧戒，<a id="a-Am"></a>博听正义无厌足故。<a id="a-An"></a>修广闻戒，<a id="a-Ao"></a>觉要法故。<a id="a-Ap"></a>随善师戒，<a id="a-Aq"></a>达诸法故。<a id="a-Ar"></a>舍恶师戒，<a id="a-As"></a>离众邪学不真路故。<a id="a-At"></a>无倚身戒，<a id="a-Au"></a>知诸万物皆无常故。<a id="a-Av"></a>不贪命戒，<a id="a-Aw"></a>其功德业如紫金故。<a id="a-Ax"></a>无悔恨戒，<a id="a-Ay"></a>其意净故。<a id="a-Az"></a>无虚饰戒，<a id="a-B0"></a>学清净故。<a id="a-B1"></a>不烦苛戒，<a id="a-B2"></a>其意鲜明无垢浊故。<a id="a-B3"></a>不焦然戒，<a id="a-B4"></a>不烧身故。<a id="a-B5"></a>不迷惑戒，<a id="a-B6"></a>不随欲故。<a id="a-B7"></a>不危烧戒，<a id="a-B8"></a>无所害故。<a id="a-B9"></a>无抵突戒，<a id="a-BA"></a>心不乱故。<a id="a-BB"></a>伏心之戒，<a id="a-BC"></a>意无误故。<a id="a-BD"></a>通寂静戒，<a id="a-BE"></a>不为俗业之所废故。<a id="a-BF"></a>顺真正戒，<a id="a-BG"></a>智如教故。<a id="a-BH"></a>具诸愿戒，<a id="a-BI"></a>本清净故。<a id="a-BJ"></a>如如来戒。<a id="a-BK"></a>所以者何？<a id="a-BL"></a>随本要故。<a id="a-BM"></a>如佛定戒，<a id="a-BN"></a>常怀等心度众生故。<a id="a-BO"></a>从一切智入道门戒。<a id="a-BP"></a>所以者何？<a id="a-BQ"></a>不抱恨故。<a id="a-BR"></a>是为菩萨六十四事，<a id="a-BS"></a>清净禁戒而不可尽。<a id="a-BT"></a>”</p>
  <p id="aBU">阿差末菩萨复谓舍利弗言：<a id="a-BV"></a>“菩萨复有净戒，<a id="a-BW"></a>不自贪身，<a id="a-BX"></a>不念一切，<a id="a-BY"></a>不想我人，<a id="a-BZ"></a>不计寿命，<a id="a-Ba"></a>不思名、<a id="a-Bb"></a>色、<a id="a-Bc"></a>痛、<a id="a-Bd"></a>想、<a id="a-Be"></a>行、<a id="a-Bf"></a>识，<a id="a-Bg"></a>不倚四种地、<a id="a-Bh"></a>水、<a id="a-Bi"></a>火、<a id="a-Bj"></a>风，<a id="a-Bk"></a>各有四大戒，<a id="a-Bl"></a>不有眼色、<a id="a-Bm"></a>耳声、<a id="a-Bn"></a>鼻香、<a id="a-Bo"></a>舌味、<a id="a-Bp"></a>身触、<a id="a-Bq"></a>心法，<a id="a-Br"></a>无身口心其戒向净，<a id="a-Bs"></a>是相一心而不迷荒，<a id="a-Bt"></a>谛观诸法戒以过空无想不愿，<a id="a-Bu"></a>亦无形像过于三界不著不缚，<a id="a-Bv"></a>其戒不念尔故不为已生。<a id="a-Bw"></a>所以者何？<a id="a-Bx"></a>无所生故。<a id="a-By"></a>所以为戒，<a id="a-Bz"></a>无作不作本无所造，<a id="a-C0"></a>由是之故戒无部界。<a id="a-C1"></a>此止中间亦无所止，<a id="a-C2"></a>意净为戒识无所住。<a id="a-C3"></a>所以者何？<a id="a-C4"></a>无想念故。<a id="a-C5"></a>戒无所拘。<a id="a-C6"></a>所以然者？<a id="a-C7"></a>无欲力故。<a id="a-C8"></a>亦不住色亦不无色而俱同尘，<a id="a-C9"></a>是名曰戒。<a id="a-CA"></a>离淫怒痴因愚冥脱，<a id="a-CB"></a>是故曰戒。<a id="a-CC"></a>不著不断舍十二缘，<a id="a-CD"></a>是故曰戒。<a id="a-CE"></a>不念我所除我不我，<a id="a-CF"></a>不住欲故是故曰戒。<a id="a-CG"></a>无作不求不住色想，<a id="a-CH"></a>亦不处在一切名色，<a id="a-CI"></a>是故曰戒。<a id="a-CJ"></a>不随因缘无烦无苛，<a id="a-CK"></a>无我非我不与疑合，<a id="a-CL"></a>是故曰戒。<a id="a-CM"></a>亦不贪福不无功德，<a id="a-CN"></a>以越诸恶非法之事。<a id="a-CO"></a>所以者何？<a id="a-CP"></a>愚者非法是故曰戒。<a id="a-CQ"></a>无有扰恼，<a id="a-CR"></a>其身心止是故戒相。<a id="a-CS"></a>奉慎戒者如病得愈，<a id="a-CT"></a>不断诸佛经典正籍，<a id="a-CU"></a>法身坦然不可尽故不断法身。<a id="a-CV"></a>所以者何？<a id="a-CW"></a>无二业故：<a id="a-CX"></a>一者、<a id="a-CY"></a>不著，<a id="a-CZ"></a>二者、<a id="a-Ca"></a>不断。<a id="a-Cb"></a>不断圣众因用脱故，<a id="a-Cc"></a>不断诸学。<a id="a-Cd"></a>所以者何？<a id="a-Ce"></a>顺禁戒故。<a id="a-Cf"></a>”</p>
  <p id="aCg">阿差末菩萨谓舍利弗：<a id="a-Ch"></a>“因本清净故不可尽。<a id="a-Ci"></a>何谓俗戒？<a id="a-Cj"></a>谓生死处亦有尽矣！<a id="a-Ck"></a>所以者何？<a id="a-Cl"></a>在于五趣故名曰尽。<a id="a-Cm"></a>所以尽者？<a id="a-Cn"></a>有往反故不住一处。<a id="a-Co"></a>其外神仙五通之戒世俗之智，<a id="a-Cp"></a>求上长寿神足命尽。<a id="a-Cq"></a>所以者何？<a id="a-Cr"></a>戒禁尽故。<a id="a-Cs"></a>人戒十善亦复有尽。<a id="a-Ct"></a>所以者何？<a id="a-Cu"></a>违舍戒故。<a id="a-Cv"></a>诸欲天子戒亦有尽。<a id="a-Cw"></a>所以者何？<a id="a-Cx"></a>功德毕故。<a id="a-Cy"></a>诸色天子定戒亦尽。<a id="a-Cz"></a>所以者何？<a id="a-D0"></a>其定乱故。<a id="a-D1"></a>无色天子寂戒亦尽。<a id="a-D2"></a>所以者何？<a id="a-D3"></a>寂意荒故。<a id="a-D4"></a>其道迹学无学罗汉戒亦有尽。<a id="a-D5"></a>所以者何？<a id="a-D6"></a>倚泥洹故。<a id="a-D7"></a>其缘觉戒亦复有尽。<a id="a-D8"></a>所以者何？<a id="a-D9"></a>无大哀故。<a id="a-DA"></a>”</p>
  <p id="aDB">阿差末谓舍利弗言：<a id="a-DC"></a>“唯菩萨戒独不可尽。<a id="a-DD"></a>”</p>
  <p id="aDE">舍利弗问：<a id="a-DF"></a>“以何等故戒不可尽？<a id="a-DG"></a>”</p>
  <p id="aDH">阿差末曰：<a id="a-DI"></a>“其戒尽者，<a id="a-DJ"></a>斯皆非戒。<a id="a-DK"></a>所以菩萨戒不可尽？<a id="a-DL"></a>其心不舍一切智故，<a id="a-DM"></a>是正真戒，<a id="a-DN"></a>为不断种故不可尽。<a id="a-DO"></a>何谓果实道果无尽？<a id="a-DP"></a>所言种者谓菩萨心，<a id="a-DQ"></a>所云果实则佛十力至不可尽，<a id="a-DR"></a>故曰菩萨戒不可尽。<a id="a-DS"></a>”</p>
  <p id="aDT">阿差末谓舍利弗言：<a id="a-DU"></a>“菩萨忍辱亦不可尽，<a id="a-DV"></a>有三十二事。<a id="a-DW"></a>何谓三十二无尽？<a id="a-DX"></a>不著欲者，<a id="a-DY"></a>不兴此念‘是我妻子身皆不犯不令他犯’，<a id="a-DZ"></a>是故忍辱亦不可尽。<a id="a-Da"></a>不念众恶不恨一切，<a id="a-Db"></a>不恚众生不惟人恶，<a id="a-Dc"></a>不与人诤不忘助人，<a id="a-Dd"></a>有所毁击亦不掩戏，<a id="a-De"></a>自护身行将护众人，<a id="a-Df"></a>慎己心不随，<a id="a-Dg"></a>常思善德无爱欲意，<a id="a-Dh"></a>得庄严身，<a id="a-Di"></a>信作善恶当得报应，<a id="a-Dj"></a>口不妄语其心清净。<a id="a-Dk"></a>菩萨心强不舍一切，<a id="a-Dl"></a>谛自思计心所念邪，<a id="a-Dm"></a>即觉知之。<a id="a-Dn"></a>心和柔软，<a id="a-Do"></a>将护其心令恶不生，<a id="a-Dp"></a>修清净行生于梵天。<a id="a-Dq"></a>从天上下还在人间，<a id="a-Dr"></a>具足德相众好八十，<a id="a-Ds"></a>逮致和音犹如梵天，<a id="a-Dt"></a>脱淫怒痴，<a id="a-Du"></a>不以恶颜恚恨向人，<a id="a-Dv"></a>所作功德未曾亡失，<a id="a-Dw"></a>降伏外学众邪异术，<a id="a-Dx"></a>以舍众病不遭厄难，<a id="a-Dy"></a>以顺具足诸佛道法。<a id="a-Dz"></a>是为忍辱悉不可尽三十二。<a id="a-E0"></a>是菩萨忍辱。<a id="a-E1"></a>何谓忍辱？<a id="a-E2"></a>若骂詈身默不和之，<a id="a-E3"></a>若挝捶者不念报之，<a id="a-E4"></a>是谓忍辱。<a id="a-E5"></a>所以者何？<a id="a-E6"></a>不见挝者，<a id="a-E7"></a>不睹己身，<a id="a-E8"></a>杖本空故。<a id="a-E9"></a>若有嗔者亦不怀恨，<a id="a-EA"></a>言若幻化其起意来不生心逆，<a id="a-EB"></a>能伏意故。<a id="a-EC"></a>若念恶者，<a id="a-ED"></a>心若不知自思惟之：<a id="a-EE"></a>‘斯人赍恶，<a id="a-EF"></a>吾不宜效。<a id="a-EG"></a>’有称誉者不用悸喜。<a id="a-EH"></a>所以者何？<a id="a-EI"></a>不生此念得利益也，<a id="a-EJ"></a>降伏心故。<a id="a-EK"></a>若有衰耗不以忧戚，<a id="a-EL"></a>己知足故。<a id="a-EM"></a>见人叹者不用为绮，<a id="a-EN"></a>若有诽谤不以为动。<a id="a-EO"></a>所以者何？<a id="a-EP"></a>智广大故。<a id="a-EQ"></a>有恭敬者不自贡高，<a id="a-ER"></a>修性安故。<a id="a-ES"></a>设礼拜者不用悦豫，<a id="a-ET"></a>亦不说言卿宜当然，<a id="a-EU"></a>若得势位不以自大。<a id="a-EV"></a>所以者何？<a id="a-EW"></a>心不动故。<a id="a-EX"></a>愍哀众生虽在勤苦不以患厌，<a id="a-EY"></a>在于乐处不用欢喜，<a id="a-EZ"></a>晓了俗事皆无常故。<a id="a-Ea"></a>不以世八事而见倾动。<a id="a-Eb"></a>所以者何？<a id="a-Ec"></a>不处其中，<a id="a-Ed"></a>为人所娆终不还报，<a id="a-Ee"></a>无敢犯者，<a id="a-Ef"></a>假使有人节节解身悉能忍之，<a id="a-Eg"></a>因欲具足菩萨业故。<a id="a-Eh"></a>若害身者终无异意，<a id="a-Ei"></a>了身四大合成，<a id="a-Ej"></a>散灭何足可贪。<a id="a-Ek"></a>所以者何？<a id="a-El"></a>缘是忍故当得佛身，<a id="a-Em"></a>悉忍众恼不可计难。<a id="a-En"></a>所以者何？<a id="a-Eo"></a>缘是得致建立大安至道力故。<a id="a-Ep"></a>菩萨若在梵志学中，<a id="a-Eq"></a>现身入火无所伤害，<a id="a-Er"></a>欲令其人知心清净，<a id="a-Es"></a>化于惑意使志反真因得上天，<a id="a-Et"></a>其梵志学好喜火祠。<a id="a-Eu"></a>菩萨所现无所不变，<a id="a-Ev"></a>道德超殊莫能逮者。<a id="a-Ew"></a>所以者何？<a id="a-Ex"></a>诸梵、<a id="a-Ey"></a>帝释、<a id="a-Ez"></a>四方天王，<a id="a-F0"></a>稽首菩萨皆为作礼。<a id="a-F1"></a>菩萨忍辱无有边底，<a id="a-F2"></a>以是之故曰不可尽。<a id="a-F3"></a>其骂者忍不以为恨，<a id="a-F4"></a>亦不念之谁骂我者，<a id="a-F5"></a>因是寂然便入法忍。<a id="a-F6"></a>不思惟之骂吾眼耳鼻口身意，<a id="a-F7"></a>若骂心乎？<a id="a-F8"></a>骂所在耶？<a id="a-F9"></a>则过诸衰便逮法忍。<a id="a-FA"></a>不念一切谁来骂者，<a id="a-FB"></a>寻能得入无人之忍。<a id="a-FC"></a>是诸忍者悉不为忍。<a id="a-FD"></a>所以者何？<a id="a-FE"></a>假有号耳！<a id="a-FF"></a>谛计其忍犹山中响，<a id="a-FG"></a>有解此者入无常忍。<a id="a-FH"></a>不念得我及得他人，<a id="a-FI"></a>逮中和忍亦不自念，<a id="a-FJ"></a>身随法教某不住法，<a id="a-FK"></a>是名曰忍。<a id="a-FL"></a>‘我独住道，<a id="a-FM"></a>其余人者不建立道’不兴斯念。<a id="a-FN"></a>我念空不念实，<a id="a-FO"></a>念无思想不念有想，<a id="a-FP"></a>念忍无余不念忍余，<a id="a-FQ"></a>念忍无愿不念有愿，<a id="a-FR"></a>忍无生死不有终始，<a id="a-FS"></a>忍为可无不可，<a id="a-FT"></a>忍为有德不为无德，<a id="a-FU"></a>念忍无生不念所生，<a id="a-FV"></a>忍度于世不与世合，<a id="a-FW"></a>忍为入道不为无道，<a id="a-FX"></a>念忍为脱不为无脱，<a id="a-FY"></a>解忍泥洹不为生死，<a id="a-FZ"></a>菩萨忍辱不生此念。<a id="a-Fa"></a>所以者何？<a id="a-Fb"></a>不平等故。<a id="a-Fc"></a>菩萨等忍为何谓也？<a id="a-Fd"></a>解入空无所断无所著，<a id="a-Fe"></a>是菩萨忍，<a id="a-Ff"></a>亦不念生不念不生，<a id="a-Fg"></a>不念化生若无化生，<a id="a-Fh"></a>不兴念言有之与无，<a id="a-Fi"></a>晓了此义至不可尽，<a id="a-Fj"></a>以是名曰不可尽。<a id="a-Fk"></a>忍悉无所作，<a id="a-Fl"></a>不思当然及与不然，<a id="a-Fm"></a>无有现者无缚无脱，<a id="a-Fn"></a>亦无所生无造起者，<a id="a-Fo"></a>故无所生而不可尽。<a id="a-Fp"></a>其忍如斯，<a id="a-Fq"></a>是为逮得无所从生法忍。<a id="a-Fr"></a>如计无所从生法忍，<a id="a-Fs"></a>至于如来坐佛树下，<a id="a-Ft"></a>入此忍者应得受决曰不可尽。<a id="a-Fu"></a>”</p>
  <p id="aFv">说是法忍品时，<a id="a-Fw"></a>其在会者咸皆赞曰：<a id="a-Fx"></a>“善哉！<a id="a-Fy"></a>善哉！<a id="a-Fz"></a>如阿差末所说，<a id="a-G0"></a>诚无有异！<a id="a-G1"></a>”</p>
  <p id="aG2">时，<a id="a-G3"></a>十万天悉以天华名香幡盖，<a id="a-G4"></a>供养奉散阿差末身诸菩萨上，<a id="a-G5"></a>诸天伎乐自然为鸣以娱乐之，<a id="a-G6"></a>心各旷然怀宽弘意，<a id="a-G7"></a>一切皆言：<a id="a-G8"></a>“令诸众生普悉得明若如来忍，<a id="a-G9"></a>其闻此音，<a id="a-GA"></a>不恐不惧心不在懅。<a id="a-GB"></a>”诸华名香幡盖充满，<a id="a-GC"></a>遍于三千大千佛土。</p>
 </body>
</html>