<!doctype html>
<html id="z3IBTNkFa" data-ver="834">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘大集部">
  <meta period="西晋">
 </head>
 <body>
  <h1 id="a1">阿差末菩萨经卷第五</h1>
  <p id="a2">阿差末言：<a id="a-3"></a>“唯舍利弗，<a id="a-4"></a>菩萨神通知他心念亦不可尽。<a id="a-5"></a>何谓知心？<a id="a-6"></a>达诸群黎过去所念、<a id="a-7"></a>当来所思、<a id="a-8"></a>现在所想。<a id="a-9"></a>又其菩萨知心如幻，<a id="a-A"></a>则随时宜劝诲众生，<a id="a-B"></a>说报应行祸福所趣：<a id="a-C"></a>某人心和所报善德，<a id="a-D"></a>某人行中得中间报，<a id="a-E"></a>某人行劣得劣弱报。<a id="a-F"></a>某人志性心喜布施，<a id="a-G"></a>某人好持戒、<a id="a-H"></a>忍辱、<a id="a-I"></a>精进、<a id="a-J"></a>一心、<a id="a-K"></a>智慧，<a id="a-L"></a>某人志性爱乐慈心悲哀喜护，<a id="a-M"></a>某人志性慕学大乘，<a id="a-N"></a>某人志性好学声闻、<a id="a-O"></a>缘觉之乘，<a id="a-P"></a>某人体性本植所种各异不同，<a id="a-Q"></a>某人德本当以某药而疗治之，<a id="a-R"></a>用修薄福故生贱处，<a id="a-S"></a>某行净德心性不明，<a id="a-T"></a>某人心净所行本清，<a id="a-U"></a>某人心净所行了定。<a id="a-V"></a>如是比类，<a id="a-W"></a>悉知众生古昔世时，<a id="a-X"></a>心所念异所修不同，<a id="a-Y"></a>因其所行而为说法，<a id="a-Z"></a>是则名曰知他心念。<a id="a-a"></a>佛知当来众人所怀：<a id="a-b"></a>某人当来因奉禁戒报应如是，<a id="a-c"></a>布施所报亦复如是，<a id="a-d"></a>忍辱、<a id="a-e"></a>精进、<a id="a-f"></a>一心、<a id="a-g"></a>智慧其亦若兹，<a id="a-h"></a>所行俗业得俗事报。<a id="a-i"></a>某人来世修学大乘，<a id="a-j"></a>所行法则威仪礼节报应如是。<a id="a-k"></a>众生当来举动进止，<a id="a-l"></a>威仪诸业心念各异，<a id="a-m"></a>后当报受所种果实悉晓了之。<a id="a-n"></a>某人志性行不淳淑，<a id="a-o"></a>当随颠倒众患之难，<a id="a-p"></a>因其所知心行则解，<a id="a-q"></a>从其法器而为演法。<a id="a-r"></a>所宣法者终不倒错，<a id="a-s"></a>应病与药。<a id="a-t"></a>若演法时无所置思，<a id="a-u"></a>咸复达睹现在众生心念是非审谛明了，<a id="a-v"></a>知于某人怀贪欲心，<a id="a-w"></a>某性多嗔，<a id="a-x"></a>某挟痴冥，<a id="a-y"></a>知某无欲，<a id="a-z"></a>某无嗔恚愚騃之心，<a id="a-10"></a>因其尘劳心性驰逸。<a id="a-11"></a>悉解此等众生所念，<a id="a-12"></a>缘其劳秽而为说法各令解达。<a id="a-13"></a>所诣众会察其心本，<a id="a-14"></a>应病与药各为宣畅。<a id="a-15"></a>假使众人心怀犹豫，<a id="a-16"></a>志不自决迷惑驰骋，<a id="a-17"></a>虽有进退怀抱沉疑，<a id="a-18"></a>不明智慧惑心恶行，<a id="a-19"></a>行来所念不能卒解，<a id="a-1A"></a>觉了心性断除尘劳，<a id="a-1B"></a>又去挂碍离垢清净，<a id="a-1C"></a>光明显曜而无所受，<a id="a-1D"></a>无所造立舍于瑕疵，<a id="a-1E"></a>以法光明照于一切众生心行，<a id="a-1F"></a>随时入教而为说法悉令普达。<a id="a-1G"></a>是为菩萨知他心念无尽神通第三之业。<a id="a-1H"></a>”</p>
  <p id="a1I">阿差末言：<a id="a-1J"></a>“菩萨念往古知不可尽，<a id="a-1K"></a>敢可忆念思逮了本，<a id="a-1L"></a>群黎之类皆悉荷蒙，<a id="a-1M"></a>如来圣旨坚住法界，<a id="a-1N"></a>熟惟真宜而不可动，<a id="a-1O"></a>性不卒暴备悉禅定，<a id="a-1P"></a>不怀怨望住而审谛，<a id="a-1Q"></a>知十、<a id="a-1R"></a>五十、<a id="a-1S"></a>百世、<a id="a-1T"></a>千世，<a id="a-1U"></a>识不可计亿载世事，<a id="a-1V"></a>天地成败合散进退，<a id="a-1W"></a>一劫、<a id="a-1X"></a>十劫、<a id="a-1Y"></a>百劫、<a id="a-1Z"></a>千劫，<a id="a-1a"></a>了无数亿百千垓劫，<a id="a-1b"></a>名字种姓、<a id="a-1c"></a>言语、<a id="a-1d"></a>饮食、<a id="a-1e"></a>所更苦乐。<a id="a-1f"></a>自知本原见他众际，<a id="a-1g"></a>古昔从来别已种德，<a id="a-1h"></a>众生善本身所立功，<a id="a-1i"></a>劝助佛道照众生心，<a id="a-1j"></a>使识善本劝发道意，<a id="a-1k"></a>前世宿命苦乐安危，<a id="a-1l"></a>忽已悉过皆归无常、<a id="a-1m"></a>苦、<a id="a-1n"></a>空、<a id="a-1o"></a>非身。<a id="a-1p"></a>愚者迷惑，<a id="a-1q"></a>以色自倚贡高势富，<a id="a-1r"></a>憍恣眷属荒乱自大，<a id="a-1s"></a>恃怙贵位贪释梵职，<a id="a-1t"></a>慕四天王、<a id="a-1u"></a>转轮圣帝，<a id="a-1v"></a>乐诸所趣终如五旋，<a id="a-1w"></a>好于爱欲尊高之处，<a id="a-1x"></a>喜为己身求想安隐。<a id="a-1y"></a>缘是欲得化于他人，<a id="a-1z"></a>设慕世位当察非常、<a id="a-20"></a>苦、<a id="a-21"></a>空、<a id="a-22"></a>非身，<a id="a-23"></a>畅过去劫所行本末，<a id="a-24"></a>其现在事无有处所，<a id="a-25"></a>宁失身命不犯非义。<a id="a-26"></a>古昔所立功德之本，<a id="a-27"></a>咸用劝助悉具大道，<a id="a-28"></a>现在善本执御众生，<a id="a-29"></a>弃邪行业，<a id="a-2A"></a>不断三宝佛法圣众，<a id="a-2B"></a>发一切智。<a id="a-2C"></a>是为菩萨知往古世而自证明第四神通不可尽谊。</p>
  <p id="a2D">“何谓菩萨神足飞行？<a id="a-2E"></a>神通已达不可尽者，<a id="a-2F"></a>自察己心而好精进摄受法典，<a id="a-2G"></a>所修业行辄能成就，<a id="a-2H"></a>恒得由己常谛奉行，<a id="a-2I"></a>于四神足现在目前，<a id="a-2J"></a>诸通悉达无所复为。<a id="a-2K"></a>以无数品显现神足，<a id="a-2L"></a>威变无量，<a id="a-2M"></a>则以一身化无数身，<a id="a-2N"></a>以无数身还复一体，<a id="a-2O"></a>飞行飘疾如一念顷，<a id="a-2P"></a>不碍墙壁铁围山川，<a id="a-2Q"></a>经自通过如鸟游空，<a id="a-2R"></a>坐于虚空如处地上，<a id="a-2S"></a>履水而行如在陆土，<a id="a-2T"></a>出入无间如无门户。<a id="a-2U"></a>以是神足观察人根而开化之，<a id="a-2V"></a>从其众生因可训诲而显神足，<a id="a-2W"></a>为现端正颜色无比，<a id="a-2X"></a>或因毛孔而演大光，<a id="a-2Y"></a>或立威神随其形类而开度之，<a id="a-2Z"></a>应病与药各令得所。<a id="a-2a"></a>或声闻、<a id="a-2b"></a>缘觉像色貌立之，<a id="a-2c"></a>或现佛身而开化之，<a id="a-2d"></a>或现释梵色像形貌，<a id="a-2e"></a>亦如四镇、<a id="a-2f"></a>转轮圣王，<a id="a-2g"></a>种种异形教诲群生，<a id="a-2h"></a>或现畜生形貌像类，<a id="a-2i"></a>从其众人之所好喜，<a id="a-2j"></a>各为说法因而将养。<a id="a-2k"></a>势力坚强多怀毒害嗔恚盛者，<a id="a-2l"></a>因其所宜而阐慈心，<a id="a-2m"></a>或显大力或四征力，<a id="a-2n"></a>或半钩锁或具钩锁力，<a id="a-2o"></a>其力无极势不可限。<a id="a-2p"></a>须弥山王甚大巍巍，<a id="a-2q"></a>高三百三十六万里，<a id="a-2r"></a>广长入海其数亦等，<a id="a-2s"></a>以一指擎擎之挑掷他方佛国如投一果，<a id="a-2t"></a>其菩萨力终不损耗。<a id="a-2u"></a>又此三千大千世界，<a id="a-2v"></a>广长无边下尽地际，<a id="a-2w"></a>极于上方三十二天举著右掌，<a id="a-2x"></a>于若干劫擎之不劳。<a id="a-2y"></a>建神足力显其圣慧，<a id="a-2z"></a>以此威德圣慧所致恣意所欲，<a id="a-30"></a>能举大海投之牛迹，<a id="a-31"></a>在于牛迹亦不逼迮亦不漏逸，<a id="a-32"></a>能变牛迹以成大海。<a id="a-33"></a>假使劫烧天地欲坏，<a id="a-34"></a>建立威神变为洪水，<a id="a-35"></a>道化圣旨成为水灾，<a id="a-36"></a>欲使为火辄如意念。<a id="a-37"></a>取要言之，<a id="a-38"></a>在所显示无一蔽碍令变为幻，<a id="a-39"></a>上中下法如意所欲无不成者，<a id="a-3A"></a>无能动移妨废之者。<a id="a-3B"></a>释梵魔天及与他方，<a id="a-3C"></a>所作如法辄从经教，<a id="a-3D"></a>舍诸佛道威神无尽。<a id="a-3E"></a>其余众人天上世间，<a id="a-3F"></a>无能作威移菩萨德。<a id="a-3G"></a>以此威力，<a id="a-3H"></a>为诸民庶显若干变，<a id="a-3I"></a>悦豫功勋颁宣经道。<a id="a-3J"></a>有是神足，<a id="a-3K"></a>其心坚强未曾退还，<a id="a-3L"></a>度魔境界尘劳之秽，<a id="a-3M"></a>入佛境土不烦扰人，<a id="a-3N"></a>应其所乏各令得所。<a id="a-3O"></a>往古宿世所造德本，<a id="a-3P"></a>诸魔官属不能毁之。<a id="a-3Q"></a>是为菩萨神足变化第五神通而不可尽。<a id="a-3R"></a>”</p>
  <p id="a3S">阿差末复谓舍利弗言：<a id="a-3T"></a>“菩萨漏尽神通要者，<a id="a-3U"></a>不住有为，<a id="a-3V"></a>不处无为，<a id="a-3W"></a>以大慈故不造生死，<a id="a-3X"></a>以大悲故不住灭度，<a id="a-3Y"></a>欲成道德不著终始，<a id="a-3Z"></a>欲现佛身不住灭度，<a id="a-3a"></a>顾恋一切不迷尘欲，<a id="a-3b"></a>化度十方不取灭度，<a id="a-3c"></a>行施、<a id="a-3d"></a>戒、<a id="a-3e"></a>忍、<a id="a-3f"></a>精进、<a id="a-3g"></a>一心、<a id="a-3h"></a>智慧，<a id="a-3i"></a>随时不惑流润，<a id="a-3j"></a>行权方便不慕无为，<a id="a-3k"></a>欲具本愿志性清净，<a id="a-3l"></a>不违道慧方便开化，<a id="a-3m"></a>在于生死五道坦明，<a id="a-3n"></a>不乐无为，<a id="a-3o"></a>六通平正，<a id="a-3p"></a>不难五趣、<a id="a-3q"></a>六度、<a id="a-3r"></a>四等、<a id="a-3s"></a>四恩、<a id="a-3t"></a>四辩、<a id="a-3u"></a>三十七品，<a id="a-3v"></a>疗生病死成其佛土，<a id="a-3w"></a>严净三场不处有无，<a id="a-3x"></a>生死无为皆观自然等如虚空无进无退。<a id="a-3y"></a>是为菩萨第六神通而不可尽。<a id="a-3z"></a>”</p>
  <p id="a40">阿差末言：<a id="a-41"></a>“唯舍利弗，<a id="a-42"></a>菩萨大士有四恩行而不可尽。<a id="a-43"></a>何谓为四？<a id="a-44"></a>一曰、<a id="a-45"></a>布施，<a id="a-46"></a>二曰、<a id="a-47"></a>仁爱，<a id="a-48"></a>三曰、<a id="a-49"></a>利益，<a id="a-4A"></a>四曰、<a id="a-4B"></a>等与。<a id="a-4C"></a>其布施者谓有二品：<a id="a-4D"></a>一曰、<a id="a-4E"></a>衣食、<a id="a-4F"></a>金银珍宝、<a id="a-4G"></a>车马人从；<a id="a-4H"></a>二曰、<a id="a-4I"></a>法施，<a id="a-4J"></a>广布经典靡不周流。<a id="a-4K"></a>其仁爱者亦有二品：<a id="a-4L"></a>若有求者恣意与之，<a id="a-4M"></a>欲听经者为讲说法。<a id="a-4N"></a>其利益者亦有二品：<a id="a-4O"></a>自成己行，<a id="a-4P"></a>具他人愿。<a id="a-4Q"></a>其等与者亦有二品：<a id="a-4R"></a>如自己身所念思惟建立功德，<a id="a-4S"></a>来求衣食诸所可乏悉施与之；<a id="a-4T"></a>加复劝人令住道业。<a id="a-4U"></a>又所谓施，<a id="a-4V"></a>见乞求者踊跃与之，<a id="a-4W"></a>面色不变益加熙怡。<a id="a-4X"></a>彼仁爱者，<a id="a-4Y"></a>见来乞求愍如赤子，<a id="a-4Z"></a>彼利益者劝诸来求，<a id="a-4a"></a>令住坦然平等之地。<a id="a-4b"></a>彼等与者，<a id="a-4c"></a>假使有人身行口言心念缺漏，<a id="a-4d"></a>训之令护三事相副令入大乘。</p>
  <p id="a4e">“复次，<a id="a-4f"></a>舍心贪嫉则曰布施，<a id="a-4g"></a>精进不断名曰仁爱，<a id="a-4h"></a>有所利益志性清和后不怀恨乃曰利益，<a id="a-4i"></a>劝入大乘不堕小意是曰等与。<a id="a-4j"></a>复次，<a id="a-4k"></a>慈心顺穷则曰布施，<a id="a-4l"></a>兴发欢悦怀恕恋心乃曰仁爱，<a id="a-4m"></a>兴大悲哀被戒德铠为群黎故而忍众苦名曰利益，<a id="a-4n"></a>养护诸行令不损耗劝一切智是曰等与。<a id="a-4o"></a>复次，<a id="a-4p"></a>若求法者亦能惠与，<a id="a-4q"></a>无所吝惜则曰布施。<a id="a-4r"></a>其仁爱者有所施与，<a id="a-4s"></a>兼以法教使得坦然。<a id="a-4t"></a>其利益者亦为己身，<a id="a-4u"></a>复为他人兴隆道化。<a id="a-4v"></a>其等与者，<a id="a-4w"></a>为一切故，<a id="a-4x"></a>寻发道意诸通慧心。<a id="a-4y"></a>复次，<a id="a-4z"></a>内外所有皆能放舍，<a id="a-50"></a>不怀妄想则曰布施。<a id="a-51"></a>称誉一切功勋之慧，<a id="a-52"></a>不违师友乃曰仁爱。<a id="a-53"></a>舍身之安所便身谊，<a id="a-54"></a>念忧他人名曰利益。<a id="a-55"></a>合集要行若住苦恼，<a id="a-56"></a>既自勤修思慧成道观之如掌，<a id="a-57"></a>以惠他人不怀悒悒是曰等与。</p>
  <p id="a58">“何谓法施？<a id="a-59"></a>如己闻法为他人说。<a id="a-5A"></a>兴仁爱者，<a id="a-5B"></a>若有所演，<a id="a-5C"></a>不贪衣食利养之业。<a id="a-5D"></a>彼利益者，<a id="a-5E"></a>若教他人讽诵经法，<a id="a-5F"></a>随时而授未曾劳惓。<a id="a-5G"></a>何谓等与？<a id="a-5H"></a>未曾违远一切智心，<a id="a-5I"></a>常随法训不以为患。<a id="a-5J"></a>何谓布施？<a id="a-5K"></a>爱喜法者不乏衣食，<a id="a-5L"></a>钵器履屣、<a id="a-5M"></a>诸床卧具、<a id="a-5N"></a>病瘦医药所当得者，<a id="a-5O"></a>他人所乏辄能与之，<a id="a-5P"></a>观其志性寻为说法各使得所。<a id="a-5Q"></a>其等与者，<a id="a-5R"></a>能加施人净三道场，<a id="a-5S"></a>不望想报则用劝助无上正真最正觉心。<a id="a-5T"></a>复次，<a id="a-5U"></a>其法施者，<a id="a-5V"></a>于诸施中最第一尊，<a id="a-5W"></a>作是察已乃兴法施。<a id="a-5X"></a>其仁爱者，<a id="a-5Y"></a>斯心质朴显愍哀义。<a id="a-5Z"></a>其利益者，<a id="a-5a"></a>念道义理不受严饰。<a id="a-5b"></a>其等与者，<a id="a-5c"></a>班宣佛法道慧具足。<a id="a-5d"></a>复次，<a id="a-5e"></a>其布施者，<a id="a-5f"></a>具足备悉诸度无极。<a id="a-5g"></a>其仁爱者，<a id="a-5h"></a>成于戒禁忍度无极。<a id="a-5i"></a>其利益者进度无极，<a id="a-5j"></a>不堕颠倒退思补过。<a id="a-5k"></a>其等与者，<a id="a-5l"></a>广大禅思智度无极。<a id="a-5m"></a>复次，<a id="a-5n"></a>其布施者，<a id="a-5o"></a>则应初发菩萨心行。<a id="a-5p"></a>其仁爱者，<a id="a-5q"></a>奉修正行顺菩萨本。<a id="a-5r"></a>其利益者，<a id="a-5s"></a>成不退转菩萨法教。<a id="a-5t"></a>其等与者，<a id="a-5u"></a>则谓一生补处菩萨之基业也。<a id="a-5v"></a>复次，<a id="a-5w"></a>其布施者，<a id="a-5x"></a>立道根本。<a id="a-5y"></a>其仁爱者，<a id="a-5z"></a>喻于备悉芽茎枝叶稍成道教。<a id="a-60"></a>其利益者，<a id="a-61"></a>喻于道法究竟华茂芬葩炽盛。<a id="a-62"></a>其等与者，<a id="a-63"></a>究竟果实道德之业。<a id="a-64"></a>是为名曰菩萨四恩。<a id="a-65"></a>”</p>
  <p id="a66">阿差末言：<a id="a-67"></a>“唯舍利弗，<a id="a-68"></a>菩萨大士有四辩才亦不可尽。<a id="a-69"></a>何谓为四？<a id="a-6A"></a>一曰、<a id="a-6B"></a>义辩，<a id="a-6C"></a>二曰、<a id="a-6D"></a>法辩，<a id="a-6E"></a>三曰、<a id="a-6F"></a>应辩，<a id="a-6G"></a>四曰、<a id="a-6H"></a>辞辩。</p>
  <p id="a6I">“何谓义辩？<a id="a-6J"></a>晓于诸法真谛之义，<a id="a-6K"></a>明己所达，<a id="a-6L"></a>识报应慧所知和雅，<a id="a-6M"></a>不自修功入因缘慧，<a id="a-6N"></a>不坏法界悉达本净，<a id="a-6O"></a>入于无本悉解本无，<a id="a-6P"></a>了住本际永无有际，<a id="a-6Q"></a>晓解空义，<a id="a-6R"></a>奉修无想，<a id="a-6S"></a>在于无愿，<a id="a-6T"></a>晓无所求立无所行，<a id="a-6U"></a>明诸行者入一慧门，<a id="a-6V"></a>不计有人、<a id="a-6W"></a>不见吾我、<a id="a-6X"></a>无寿、<a id="a-6Y"></a>无命，<a id="a-6Z"></a>道智则一游正真慧，<a id="a-6a"></a>知于过去无央数劫，<a id="a-6b"></a>晓于当来无边际义，<a id="a-6c"></a>识于现在一切众行；<a id="a-6d"></a>悉解五阴犹如幻化、<a id="a-6e"></a>四种如蚖、<a id="a-6f"></a>诸入若空，<a id="a-6g"></a>灭寂内行外无所游，<a id="a-6h"></a>解诸国土无有境界，<a id="a-6i"></a>心意无形，<a id="a-6j"></a>其所行至为无所到；<a id="a-6k"></a>观其志性，<a id="a-6l"></a>明识审谛苦无处所，<a id="a-6m"></a>于诸所习而无所造，<a id="a-6n"></a>其灭尽者自然之相晓入径路；<a id="a-6o"></a>分别诸法句义所趣，<a id="a-6p"></a>通入诸根畅达五力建立寂然；<a id="a-6q"></a>明察所观一切所有，<a id="a-6r"></a>如幻、<a id="a-6s"></a>芭蕉、<a id="a-6t"></a>野马、<a id="a-6u"></a>形影、<a id="a-6v"></a>梦中所见、<a id="a-6w"></a>山中之响、<a id="a-6x"></a>水中之月，<a id="a-6y"></a>悉虚无实；<a id="a-6z"></a>以若干相了为一相，<a id="a-70"></a>知合会者必当别离，<a id="a-71"></a>今欣欣者后会忧戚。<a id="a-72"></a>晓声闻乘因音而解，<a id="a-73"></a>知缘觉乘从十二缘寂静归一，<a id="a-74"></a>畅大乘学积累无量一切德本乃成大道，<a id="a-75"></a>是谓义辩。<a id="a-76"></a>复次，<a id="a-77"></a>其义辩者唯归仰义，<a id="a-78"></a>一切诸法皆趣于义亦无所归。<a id="a-79"></a>所以者何？<a id="a-7A"></a>一切诸法所归趣者悉皆空空，<a id="a-7B"></a>是谓为义；<a id="a-7C"></a>一切诸法悉无有想，<a id="a-7D"></a>其解无想是谓为义；<a id="a-7E"></a>一切诸法悉无有愿，<a id="a-7F"></a>其无有愿是谓为义；<a id="a-7G"></a>一切诸法悉归澹泊，<a id="a-7H"></a>其澹泊者是谓为义；<a id="a-7I"></a>一切诸法悉无有人、<a id="a-7J"></a>无寿、<a id="a-7K"></a>无命，<a id="a-7L"></a>其无寿命是谓为义。<a id="a-7M"></a>若晓诸法分别如此，<a id="a-7N"></a>是谓义辩。<a id="a-7O"></a>其讲说法无所住当言有处所，<a id="a-7P"></a>彼土所讲则不可尽，<a id="a-7Q"></a>所演辩才无能障翳，<a id="a-7R"></a>诸佛世尊之所言教，<a id="a-7S"></a>悉遥劝助所宣圣慧，<a id="a-7T"></a>真谛无异无有罪衅，<a id="a-7U"></a>是谓义辩。</p>
  <p id="a7V">“何谓法辩？<a id="a-7W"></a>若了诸法随时而入，<a id="a-7X"></a>善恶祸福、<a id="a-7Y"></a>兴德罪衅、<a id="a-7Z"></a>有漏无漏、<a id="a-7a"></a>在世度世、<a id="a-7b"></a>苦乐危害、<a id="a-7c"></a>尘劳嗔恨各有品类，<a id="a-7d"></a>入于生死若处泥洹，<a id="a-7e"></a>分别法界方俗之业，<a id="a-7f"></a>是谓法辩。<a id="a-7g"></a>复次，<a id="a-7h"></a>其法辩者，<a id="a-7i"></a>晓诸贪欲心所恋慕，<a id="a-7j"></a>某人好色知当何药而疗治之，<a id="a-7k"></a>某淫泆盛，<a id="a-7l"></a>某贪欲强或有少欲，<a id="a-7m"></a>某可除欲某不可除，<a id="a-7n"></a>或从住本欲应欲来，<a id="a-7o"></a>或当来世习贪欲相，<a id="a-7p"></a>或于现世习贪欲相，<a id="a-7q"></a>或复有人内怀贪欲外无恩爱，<a id="a-7r"></a>或复有人外抱贪欲内无恩爱，<a id="a-7s"></a>或复有人内外有欲，<a id="a-7t"></a>或复有人睹其颜色而发情欲闻声不动，<a id="a-7u"></a>或复有人闻其音声而兴贪欲不以色动，<a id="a-7v"></a>或复有人因其声像而兴色欲，<a id="a-7w"></a>或复因香、<a id="a-7x"></a>诸味、<a id="a-7y"></a>细滑、<a id="a-7z"></a>由心诸法而起贪欲，<a id="a-80"></a>或复有人无色声香味细滑之念。<a id="a-81"></a>是为贪欲众生所行，<a id="a-82"></a>当作是入，<a id="a-83"></a>其贪欲门所习，<a id="a-84"></a>或欲二万一千，<a id="a-85"></a>其嗔恚行亦二万一千，<a id="a-86"></a>其愚痴行亦二万一千，<a id="a-87"></a>其等分行亦二万一千。<a id="a-88"></a>若能解了于此诸行八万四千，<a id="a-89"></a>便能随时而开化之无有损耗，<a id="a-8A"></a>其不入慧诱进令前，<a id="a-8B"></a>不失其节解知应器，<a id="a-8C"></a>殊特下劣有所颁宣无所侵抂，<a id="a-8D"></a>是谓法辩。</p>
  <p id="a8E">“何谓应辩？<a id="a-8F"></a>若能普入一切音词，<a id="a-8G"></a>诸天之声，<a id="a-8H"></a>世间人声，<a id="a-8I"></a>诸龙、<a id="a-8J"></a>鬼、<a id="a-8K"></a>神、<a id="a-8L"></a>揵沓和、<a id="a-8M"></a>阿须伦、<a id="a-8N"></a>迦留罗、<a id="a-8O"></a>真陀罗、<a id="a-8P"></a>摩休勒、<a id="a-8Q"></a>人与非人所有音声，<a id="a-8R"></a>悉能得闻五趣众生所说之响，<a id="a-8S"></a>随其音响而为黎庶讲说经法，<a id="a-8T"></a>是谓应辩。<a id="a-8U"></a>如是随顺而为演法，<a id="a-8V"></a>是则应辩。<a id="a-8W"></a>晓了经典，<a id="a-8X"></a>知其文字观所入义，<a id="a-8Y"></a>如是品类解一种言十种百种，<a id="a-8Z"></a>了男女言大小婴孩，<a id="a-8a"></a>亦知过去、<a id="a-8b"></a>当来、<a id="a-8c"></a>现在文字所趣，<a id="a-8d"></a>亦解一字，<a id="a-8e"></a>又了二字之所入处，<a id="a-8f"></a>亦知一字独而无侣，<a id="a-8g"></a>亦知二字而无有伴，<a id="a-8h"></a>是谓应辩。<a id="a-8i"></a>应于真谛言无缺漏，<a id="a-8j"></a>了了分明而无误失，<a id="a-8k"></a>讷隧之言义理备悉，<a id="a-8l"></a>所在众人皆悦其辞无怨望者，<a id="a-8m"></a>颁宣深义文辞至质合宜文饰，<a id="a-8n"></a>自察其心从佛之教，<a id="a-8o"></a>观于众生志性所趣，<a id="a-8p"></a>而为应义使心开解，<a id="a-8q"></a>欢然踊跃各得其所，<a id="a-8r"></a>是谓应辩。</p>
  <p id="a8s">“何谓辞辩？<a id="a-8t"></a>所说应时辞不乱错，<a id="a-8u"></a>言不中止无能制者，<a id="a-8v"></a>所可说义无能障塞，<a id="a-8w"></a>卒问寻对应机飘疾，<a id="a-8x"></a>答不迟晚如所问报，<a id="a-8y"></a>不失应节不违问者，<a id="a-8z"></a>辩才无诤，<a id="a-90"></a>所说辩才应真谛法，<a id="a-91"></a>立忍辱力，<a id="a-92"></a>所宣深妙演若干义，<a id="a-93"></a>辩才次第不越来意，<a id="a-94"></a>布施、<a id="a-95"></a>持戒、<a id="a-96"></a>忍辱、<a id="a-97"></a>精进、<a id="a-98"></a>一心、<a id="a-99"></a>智慧，<a id="a-9A"></a>分别一切章句义理，<a id="a-9B"></a>讲说意止、<a id="a-9C"></a>意断、<a id="a-9D"></a>神足、<a id="a-9E"></a>根、<a id="a-9F"></a>力、<a id="a-9G"></a>觉意，<a id="a-9H"></a>发心成道观察寂然，<a id="a-9I"></a>解畅一切禅思脱门三昧正受，<a id="a-9J"></a>入于圣慧剖判三乘，<a id="a-9K"></a>悦可一切众生所念，<a id="a-9L"></a>言词和雅，<a id="a-9M"></a>语无瑕秽亦无粗言不合义者，<a id="a-9N"></a>口不卒暴，<a id="a-9O"></a>舌不迷荒恶言之教，<a id="a-9P"></a>所语柔软清净无病，<a id="a-9Q"></a>言语徐详无不实词，<a id="a-9R"></a>随时事义所传辄正，<a id="a-9S"></a>不卒不暴方便随意，<a id="a-9T"></a>无有异词亦无细言窃微盗语，<a id="a-9U"></a>所语列露无屏处言，<a id="a-9V"></a>极高举声言词安隐，<a id="a-9W"></a>有所说者无能得短，<a id="a-9X"></a>诸贤圣众所共咨嗟，<a id="a-9Y"></a>所称扬者通流他国，<a id="a-9Z"></a>其音微妙亦如梵声闻者悉达，<a id="a-9a"></a>口所言词不违法教，<a id="a-9b"></a>皆见一切众生根本应其心念而为说法。<a id="a-9c"></a>其闻法者，<a id="a-9d"></a>辄随平等断苦恼患，<a id="a-9e"></a>是为菩萨词辩无尽。<a id="a-9f"></a>”</p>
  <p id="a9g">阿差末言：<a id="a-9h"></a>“唯舍利弗，<a id="a-9i"></a>菩萨辩才复有四事而不可尽。<a id="a-9j"></a>何谓为四？<a id="a-9k"></a>一曰、<a id="a-9l"></a>取义不取识，<a id="a-9m"></a>二曰、<a id="a-9n"></a>归慧不取所识，<a id="a-9o"></a>三曰、<a id="a-9p"></a>归于要经而不迷惑，<a id="a-9q"></a>四曰、<a id="a-9r"></a>自归于法而不取人。</p>
  <p id="a9s">“何谓为义？<a id="a-9t"></a>何谓为识？<a id="a-9u"></a>入于世法是谓识著，<a id="a-9v"></a>度世之法乃谓为义。<a id="a-9w"></a>所谓识者，<a id="a-9x"></a>布施调意明智安庠；<a id="a-9y"></a>所谓义者，<a id="a-9z"></a>化于调定寂寞澹泊归于圣慧。<a id="a-A0"></a>所谓识者，<a id="a-A1"></a>咨嗟生死而不患厌；<a id="a-A2"></a>所谓义者，<a id="a-A3"></a>虽在生死不处颠倒，<a id="a-A4"></a>悉能越度终始之患。<a id="a-A5"></a>所谓识者，<a id="a-A6"></a>咨嗟泥洹功德之勋；<a id="a-A7"></a>所谓义者，<a id="a-A8"></a>一切诸法本净灭度不怀望想。<a id="a-A9"></a>所谓识者，<a id="a-AA"></a>随其本乘而为分别；<a id="a-AB"></a>所谓义者，<a id="a-AC"></a>入一法慧。<a id="a-AD"></a>所谓识者，<a id="a-AE"></a>一切所有皆能布施无所爱惜；<a id="a-AF"></a>所谓义者，<a id="a-AG"></a>净三道场归一大道。<a id="a-AH"></a>所谓识者，<a id="a-AI"></a>护身口意普学禁戒，<a id="a-AJ"></a>叹誉止足功德之行；<a id="a-AK"></a>所谓义者，<a id="a-AL"></a>护身口意解不可得悉无所作，<a id="a-AM"></a>是谓禁戒能为清净。<a id="a-AN"></a>所谓识者，<a id="a-AO"></a>见诸贡高自大憍慢放恣怀嗔含毒之士，<a id="a-AP"></a>为演安庠忍辱之德；<a id="a-AQ"></a>所谓义者，<a id="a-AR"></a>行能自致无所从生法忍。<a id="a-AS"></a>所谓识者，<a id="a-AT"></a>殷勤精进，<a id="a-AU"></a>分别一切德本之义；<a id="a-AV"></a>所谓义者，<a id="a-AW"></a>无应不应，<a id="a-AX"></a>无双无只，<a id="a-AY"></a>所行精进而无所住。<a id="a-AZ"></a>所谓识者，<a id="a-Aa"></a>解脱禅思脱门安庠三昧正受；<a id="a-Ab"></a>所谓义者，<a id="a-Ac"></a>晓了灭尽定意正受。<a id="a-Ad"></a>所谓识者，<a id="a-Ae"></a>一切所闻辄能受持智慧道原；<a id="a-Af"></a>所谓义者，<a id="a-Ag"></a>观于智慧无有处所亦不可得。<a id="a-Ah"></a>所谓识者，<a id="a-Ai"></a>颁宣于斯三十七品道义之训；<a id="a-Aj"></a>所谓义者，<a id="a-Ak"></a>奉行遵修诸佛道法，<a id="a-Al"></a>因诸报应致道果证。<a id="a-Am"></a>所谓识者，<a id="a-An"></a>剖判苦谛及习尽道；<a id="a-Ao"></a>所谓义者，<a id="a-Ap"></a>至于灭寂证明澹泊。<a id="a-Aq"></a>所谓识者，<a id="a-Ar"></a>因其所生悉由无明至老病死；<a id="a-As"></a>所谓义者，<a id="a-At"></a>以灭无明及老病死亦无永除。<a id="a-Au"></a>所谓识者，<a id="a-Av"></a>讲说所观寂然之本根源所归；<a id="a-Aw"></a>所谓义者，<a id="a-Ax"></a>因其慧明而得解脱至微妙智。<a id="a-Ay"></a>所谓识者，<a id="a-Az"></a>解淫怒痴分数适等本不可别；<a id="a-B0"></a>所谓义者，<a id="a-B1"></a>以得永消众恶诸想不念怀恨。<a id="a-B2"></a>所谓识者，<a id="a-B3"></a>解脱一切诸阴盖法挂碍之难；<a id="a-B4"></a>所谓义者，<a id="a-B5"></a>游无蔽碍解脱慧门。<a id="a-B6"></a>所谓识者，<a id="a-B7"></a>咨嗟三宝功德无量；<a id="a-B8"></a>所谓义者，<a id="a-B9"></a>以离于贪不与欲合奉宣功勋。<a id="a-BA"></a>所谓识者，<a id="a-BB"></a>若有菩萨从初发意，<a id="a-BC"></a>常叹开士一切禁戒名称之美；<a id="a-BD"></a>所谓义者，<a id="a-BE"></a>一心念顷皆能晓了，<a id="a-BF"></a>寻得成就一切敏慧。<a id="a-BG"></a>取要言之，<a id="a-BH"></a>悉能讲宣八万四千诸品法藏，<a id="a-BI"></a>是谓为识；<a id="a-BJ"></a>于诸文字诸所识著，<a id="a-BK"></a>解无所得义无处所，<a id="a-BL"></a>是谓为义。</p>
  <p id="aBM">“何谓为慧？<a id="a-BN"></a>何谓为识？<a id="a-BO"></a>住于识者则有四事：<a id="a-BP"></a>一曰、<a id="a-BQ"></a>识在于色心处其中，<a id="a-BR"></a>二曰、<a id="a-BS"></a>而怀妄想处在缚著，<a id="a-BT"></a>三曰、<a id="a-BU"></a>游于生死识在周旋，<a id="a-BV"></a>四曰、<a id="a-BW"></a>迷惑识著不能自拔。<a id="a-BX"></a>是谓为四。<a id="a-BY"></a>何谓为慧？<a id="a-BZ"></a>其识不处住五阴地，<a id="a-Ba"></a>断诸阴盖色痛想行识，<a id="a-Bb"></a>是谓为慧。<a id="a-Bc"></a>复次，<a id="a-Bd"></a>所谓识者，<a id="a-Be"></a>晓了四大地水火风。<a id="a-Bf"></a>假使识行不住四种，<a id="a-Bg"></a>识不驰骋不坏法界，<a id="a-Bh"></a>是谓为慧。<a id="a-Bi"></a>复次，<a id="a-Bj"></a>所云识者，<a id="a-Bk"></a>眼色、<a id="a-Bl"></a>耳声、<a id="a-Bm"></a>鼻香、<a id="a-Bn"></a>舌味、<a id="a-Bo"></a>身触、<a id="a-Bp"></a>心法，<a id="a-Bq"></a>所识之著是谓为识。<a id="a-Br"></a>设使消除外不游逸，<a id="a-Bs"></a>慧之所导于一切法无所希望，<a id="a-Bt"></a>是谓为慧。<a id="a-Bu"></a>有所倚著则生识矣！<a id="a-Bv"></a>亦从想念希望多求而生识矣！<a id="a-Bw"></a>是谓为识。<a id="a-Bx"></a>若无所受亦无希望，<a id="a-By"></a>心不怀念无所慕乐，<a id="a-Bz"></a>志不望报是谓为慧。<a id="a-C0"></a>有为行法则住于识；<a id="a-C1"></a>修无为行识无所住，<a id="a-C2"></a>奉无为明乃谓为慧。<a id="a-C3"></a>若住起分名谓为识，<a id="a-C4"></a>不起不灭识无所住乃谓为慧。</p>
  <p id="aC5">“何谓为取经义？<a id="a-C6"></a>何谓为取？<a id="a-C7"></a>殷勤元元求诸经典，<a id="a-C8"></a>是谓为取；<a id="a-C9"></a>若于经典致入道果，<a id="a-CA"></a>是谓取义。<a id="a-CB"></a>若于诸经成就众行，<a id="a-CC"></a>是谓为取；<a id="a-CD"></a>若能分别诸经本末，<a id="a-CE"></a>是谓取义。<a id="a-CF"></a>若在诸经入造行业，<a id="a-CG"></a>是谓为取；<a id="a-CH"></a>若于诸经灭尽罪福，<a id="a-CI"></a>永除尘劳是谓取义。<a id="a-CJ"></a>若于诸经采取要慧，<a id="a-CK"></a>而为他人说尘劳业，<a id="a-CL"></a>是谓为取；<a id="a-CM"></a>若于诸经了了分别清净章句，<a id="a-CN"></a>是谓取义。<a id="a-CO"></a>若于诸经厌生死难，<a id="a-CP"></a>愁戚不乐是谓为取；<a id="a-CQ"></a>其于诸经观察生死及与灭度不以为二，<a id="a-CR"></a>是谓取义。<a id="a-CS"></a>若于诸经但宣杂句严饰之教，<a id="a-CT"></a>是谓为取；<a id="a-CU"></a>若于诸经爱乐深义，<a id="a-CV"></a>钩奥致远坦然无为，<a id="a-CW"></a>是谓取义。<a id="a-CX"></a>若于诸经想识无数心念众生，<a id="a-CY"></a>是谓为取；<a id="a-CZ"></a>若于诸经意于识知心无所生，<a id="a-Ca"></a>是谓取义。<a id="a-Cb"></a>若于正经计吾我人及与寿命，<a id="a-Cc"></a>含血之类怀可不可造立希望，<a id="a-Cd"></a>所可说者悉无有主，<a id="a-Ce"></a>强立本末君长之主，<a id="a-Cf"></a>是谓为取；<a id="a-Cg"></a>其于诸经解空无想无愿之法，<a id="a-Ch"></a>不起不生悉无所行，<a id="a-Ci"></a>不计吾我及与寿命，<a id="a-Cj"></a>讲三脱门是谓取义。</p>
  <p id="aCk">“何谓为法？<a id="a-Cl"></a>何谓为人？<a id="a-Cm"></a>若著人者何从修法，<a id="a-Cn"></a>是谓为人；<a id="a-Co"></a>若在于人不舍诸法而住境界，<a id="a-Cp"></a>是谓取法。<a id="a-Cq"></a>复次，<a id="a-Cr"></a>所谓人者，<a id="a-Cs"></a>云诸凡夫凡庶性行乃谓为人。<a id="a-Ct"></a>若于凡夫奉真人义，<a id="a-Cu"></a>修于笃信执持经典，<a id="a-Cv"></a>合八等人、<a id="a-Cw"></a>道迹人、<a id="a-Cx"></a>往来人、<a id="a-Cy"></a>不还人、<a id="a-Cz"></a>无著人、<a id="a-D0"></a>缘觉人、<a id="a-D1"></a>菩萨人。<a id="a-D2"></a>复有一人出现于世，<a id="a-D3"></a>多所愍伤多诸安隐，<a id="a-D4"></a>慈哀三界诸天世人，<a id="a-D5"></a>及三恶趣莫不蒙济，<a id="a-D6"></a>名曰如来。<a id="a-D7"></a>如来正真普安一切，<a id="a-D8"></a>显示径路化于黎庶使入道义。<a id="a-D9"></a>假使有人依倚著求则无有护，<a id="a-DA"></a>因欲开化此等迷惑，<a id="a-DB"></a>故为说是当归于法、<a id="a-DC"></a>莫取于人。<a id="a-DD"></a>计于法者无所造作，<a id="a-DE"></a>无有同像无作不作，<a id="a-DF"></a>住无所住亦无根本，<a id="a-DG"></a>普行平等等于正真，<a id="a-DH"></a>亦等邪业以邪等正以正等邪，<a id="a-DI"></a>邪正无二无所希望悉无所行，<a id="a-DJ"></a>于一切法逮致自然，<a id="a-DK"></a>其相究竟犹如虚空，<a id="a-DL"></a>是谓为法。<a id="a-DM"></a>所开导法亦不思念以为恩德。<a id="a-DN"></a>若入于此法门义者，<a id="a-DO"></a>观一切法皆为道法，<a id="a-DP"></a>悉御诸法不以劳惓。<a id="a-DQ"></a>是诸菩萨四归之义而不可尽。<a id="a-DR"></a>”</p>
 </body>
</html>