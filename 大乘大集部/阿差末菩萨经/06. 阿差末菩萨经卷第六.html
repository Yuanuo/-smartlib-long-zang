<!doctype html>
<html id="z3IBTNmFb" data-ver="839">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘大集部">
  <meta period="西晋">
 </head>
 <body>
  <h1 id="a1">阿差末菩萨经卷第六</h1>
  <p id="a2">阿差末言：<a id="a-3"></a>“唯舍利弗，<a id="a-4"></a>菩萨功德业及圣慧业亦不可尽。<a id="a-5"></a>何谓德业？<a id="a-6"></a>若能布施出身所有，<a id="a-7"></a>持戒之德道慧之业，<a id="a-8"></a>常行慈心思惟定意，<a id="a-9"></a>行无极哀奉众善本，<a id="a-A"></a>为己身施亦为他人，<a id="a-B"></a>合集功德劝施一切三世众生，<a id="a-C"></a>普及诸学及与不学、<a id="a-D"></a>诸缘觉乘，<a id="a-E"></a>亦复劝助诸初发意学菩萨法逮入行者，<a id="a-F"></a>不退转等、<a id="a-G"></a>一生补处、<a id="a-H"></a>过去当来诸现在佛普劝德本，<a id="a-I"></a>所行休祚咸皆祝愿。<a id="a-J"></a>诸佛贤圣、<a id="a-K"></a>讲经法师，<a id="a-L"></a>以是功德使得长存寿命无极，<a id="a-M"></a>劝众德本虽合福祚，<a id="a-N"></a>其不发意劝发道心，<a id="a-O"></a>已发心者使度无极，<a id="a-P"></a>若有贫匮救摄以财，<a id="a-Q"></a>其身病者给与医药，<a id="a-R"></a>随时供养不怀谀谄，<a id="a-S"></a>其羸劣者劝立忍辱，<a id="a-T"></a>其蔽藏罪令不匿过，<a id="a-U"></a>常怀羞耻列露殃舋，<a id="a-V"></a>奉敬现在诸过去佛，<a id="a-W"></a>爱敬归命其师和尚，<a id="a-X"></a>常行法施化无师主，<a id="a-Y"></a>勤修精进求法不懈，<a id="a-Z"></a>见诸法师视之如佛，<a id="a-a"></a>听法无厌抱念心怀，<a id="a-b"></a>闻远有经十四千里，<a id="a-c"></a>故自举往不以为劳。<a id="a-d"></a>虽说经法不慕利养，<a id="a-e"></a>孝顺父母夙夜供养不离左侧，<a id="a-f"></a>常念反复乳哺之恩，<a id="a-g"></a>不以怀恨，<a id="a-h"></a>积德无厌，<a id="a-i"></a>身行谨敕体无绮饰，<a id="a-j"></a>常护口辞不演粗言，<a id="a-k"></a>自守其意心不怀毒，<a id="a-l"></a>建立佛寺讲说精舍，<a id="a-m"></a>所获功报犹如梵天。<a id="a-n"></a>何谓梵福？<a id="a-o"></a>初成佛时寻欲灭度，<a id="a-p"></a>诸天俨然皆来劝助：<a id="a-q"></a>‘本为一切欲度十方，<a id="a-r"></a>五江三源流泆不息，<a id="a-s"></a>愿守本誓开度一切。<a id="a-t"></a>迷惑盲冥颠倒上下六十二见，<a id="a-u"></a>沉塞闭在九十六径，<a id="a-v"></a>唯须大圣以明济之！<a id="a-w"></a>’佛言：<a id="a-x"></a>‘善哉！<a id="a-y"></a>天王怀慈。<a id="a-z"></a>五浊之世甚难开化，<a id="a-10"></a>当分三乘开化诱进，<a id="a-11"></a>然后能入无上大道。<a id="a-12"></a>’此梵天福不可称限，<a id="a-13"></a>其兴佛寺功德亦然积无量度，<a id="a-14"></a>因此功勋具足诸相三十有二；<a id="a-15"></a>奉行若干众善之本，<a id="a-16"></a>由是周满八十种好；<a id="a-17"></a>修行十善而不自大，<a id="a-18"></a>庄严其身端正姝好；<a id="a-19"></a>弃捐一切恶言粗辞，<a id="a-1A"></a>缘是庄严口演辩才；<a id="a-1B"></a>常有慈心不怀毒害，<a id="a-1C"></a>则庄严心净如明珠；<a id="a-1D"></a>庄严佛土神通变化，<a id="a-1E"></a>庄严经典为他人说，<a id="a-1F"></a>庄严众会令奉道教；<a id="a-1G"></a>弃除两舌恶口、<a id="a-1H"></a>谗言斗人；<a id="a-1I"></a>咨受经典而观察之，<a id="a-1J"></a>以何开度令至大道；<a id="a-1K"></a>有所颁宣未曾越次，<a id="a-1L"></a>亦无所抂；<a id="a-1M"></a>颜色和悦，<a id="a-1N"></a>众人见之莫不欢然；<a id="a-1O"></a>剪去阴盖一心听经，<a id="a-1P"></a>其意明利以为庄严；<a id="a-1Q"></a>稽首归命诸佛正觉，<a id="a-1R"></a>庄严道场遵众德本以为元首；<a id="a-1S"></a>净所生处，<a id="a-1T"></a>将护罪福爱欲尘劳；<a id="a-1U"></a>逮得宝掌，<a id="a-1V"></a>皆能布施一切重宝故无所望；<a id="a-1W"></a>以无极财而施与者，<a id="a-1X"></a>得致无尽广大宝藏；<a id="a-1Y"></a>面常和悦不兴戚颜，<a id="a-1Z"></a>以故亲友伴党同学莫不喜欢；<a id="a-1a"></a>等心众生，<a id="a-1b"></a>缘是得致平坦如掌，<a id="a-1c"></a>不轻未学；<a id="a-1d"></a>喜燃灯火贡上佛寺，<a id="a-1e"></a>父母师友得净光明靡所不照；<a id="a-1f"></a>积德奉戒行无点污，<a id="a-1g"></a>世世所生在清净处不演他秽，<a id="a-1h"></a>若在胎藏常无垢染；<a id="a-1i"></a>奉行十善生于天上，<a id="a-1j"></a>还在人间未曾想念一切结网，<a id="a-1k"></a>以故独步而无虚妄；<a id="a-1l"></a>训无师法，<a id="a-1m"></a>故于诸法最极尊豪；<a id="a-1n"></a>志性清净，<a id="a-1o"></a>普世众人视之无厌；<a id="a-1p"></a>不惜身命未曾欺中无所侵枉，<a id="a-1q"></a>因本诸愿悉能具成诸佛道法，<a id="a-1r"></a>缘是之故备众德本。<a id="a-1s"></a>是舍利弗薄立德本，<a id="a-1t"></a>将育随时获福无量，<a id="a-1u"></a>复过于此不可称限，<a id="a-1v"></a>吾粗举要不悉敷之。</p>
  <p id="a1w">“何谓慧业？<a id="a-1x"></a>所从因由？<a id="a-1y"></a>受其神识知五慧通。<a id="a-1z"></a>何谓为因？<a id="a-20"></a>何谓为由？<a id="a-21"></a>其多欲者常求佛法，<a id="a-22"></a>明慧亲友常与其俱咨受奉敬，<a id="a-23"></a>执御佛慧不求声闻、<a id="a-24"></a>缘觉之乘，<a id="a-25"></a>离于自大奉如尊圣敬如正觉，<a id="a-26"></a>志性和调睹诸亲友，<a id="a-27"></a>遵于慧义不著言辞，<a id="a-28"></a>见诸法师所行道品，<a id="a-29"></a>不乐外形闻所说法勤修法教。<a id="a-2A"></a>斯行法者是为慧业。<a id="a-2B"></a>何谓法业？<a id="a-2C"></a>希求少欲不在汲汲，<a id="a-2D"></a>少辞鲜言常自觉悟修行精进，<a id="a-2E"></a>有所闻义思惟称量，<a id="a-2F"></a>饥虚于法未曾懈惓，<a id="a-2G"></a>其心鲜明不为五盖之所覆蔽，<a id="a-2H"></a>悔其罪舋消化众殃，<a id="a-2I"></a>其意质朴而无谀谄，<a id="a-2J"></a>以行为要爱法乐法，<a id="a-2K"></a>以法为本举动为法，<a id="a-2L"></a>恒求经义如救头燃发索及肌，<a id="a-2M"></a>勤勤修身习行元元未曾违远，<a id="a-2N"></a>驰趣殊胜捐弃乱会，<a id="a-2O"></a>独在一处乐于闲居，<a id="a-2P"></a>习仁贤行限节知足未曾退还，<a id="a-2Q"></a>乐于法乐不慕世荣，<a id="a-2R"></a>求度世法志不忽忘，<a id="a-2S"></a>举动进止常乐要义，<a id="a-2T"></a>求柔顺业积累坚要，<a id="a-2U"></a>常怀惭耻修敏念慧，<a id="a-2V"></a>遣诸无智弃除愚痴，<a id="a-2W"></a>盲冥罗网慧眼清净，<a id="a-2X"></a>其所觉了极为旷远，<a id="a-2Y"></a>以无为慧圣意远照，<a id="a-2Z"></a>现在智慧当来功勋，<a id="a-2a"></a>不自扬名叹他功勋，<a id="a-2b"></a>善修圣业不离罪福净修道慧。<a id="a-2c"></a>复次，<a id="a-2d"></a>其慧业者，<a id="a-2e"></a>有四事施而得致之：<a id="a-2f"></a>一曰、<a id="a-2g"></a>施纸竹帛；<a id="a-2h"></a>二曰、<a id="a-2i"></a>以笔施惠令写经本；<a id="a-2j"></a>三曰、<a id="a-2k"></a>施与好墨及以上砚；<a id="a-2l"></a>四曰、<a id="a-2m"></a>法师所演讲若干法因从启受，<a id="a-2n"></a>一切世间诸可难致供养法师，<a id="a-2o"></a>或以颂偈施与于人，<a id="a-2p"></a>若有妙法授与法师，<a id="a-2q"></a>不怀谀谄至诚布施。<a id="a-2r"></a>施此四事得致慧业，<a id="a-2s"></a>逮于五事信、<a id="a-2t"></a>戒、<a id="a-2u"></a>慧、<a id="a-2v"></a>解、<a id="a-2w"></a>度知见品，<a id="a-2x"></a>将护四慧而得自在。<a id="a-2y"></a>何谓为四？<a id="a-2z"></a>一曰、<a id="a-30"></a>将护法师以为师主，<a id="a-31"></a>二曰、<a id="a-32"></a>将护种姓不起乱心，<a id="a-33"></a>三曰、<a id="a-34"></a>将护土地乡邑人意，<a id="a-35"></a>四曰、<a id="a-36"></a>自守护心令不驰骋。<a id="a-37"></a>是为四事。<a id="a-38"></a>复有四事亲近慧业令德成就。<a id="a-39"></a>何谓为四？<a id="a-3A"></a>一曰、<a id="a-3B"></a>以深经典奉进法师，<a id="a-3C"></a>二曰、<a id="a-3D"></a>昼夜殷勤亲近慧义，<a id="a-3E"></a>三曰、<a id="a-3F"></a>衣食供给所乏，<a id="a-3G"></a>四曰、<a id="a-3H"></a>渐近道场而不退还。<a id="a-3I"></a>是为四，<a id="a-3J"></a>缘是之故致五力慧。<a id="a-3K"></a>何谓为五？<a id="a-3L"></a>一曰、<a id="a-3M"></a>信力；<a id="a-3N"></a>二曰、<a id="a-3O"></a>解脱力，<a id="a-3P"></a>精进不废博闻无厌；<a id="a-3Q"></a>三曰、<a id="a-3R"></a>意力，<a id="a-3S"></a>不舍道心；<a id="a-3T"></a>四曰、<a id="a-3U"></a>定力，<a id="a-3V"></a>等视诸法；<a id="a-3W"></a>五曰、<a id="a-3X"></a>智力，<a id="a-3Y"></a>所闻不忘。<a id="a-3Z"></a>是为五力。<a id="a-3a"></a>戒慧力业复有四事。<a id="a-3b"></a>何谓为四？<a id="a-3c"></a>一曰、<a id="a-3d"></a>以法安谛奉行禁本，<a id="a-3e"></a>二曰、<a id="a-3f"></a>思惟经典察义所归，<a id="a-3g"></a>三曰、<a id="a-3h"></a>以法劝助于正真道，<a id="a-3i"></a>四曰、<a id="a-3j"></a>务求要训以法为戒。<a id="a-3k"></a>是为四慧。<a id="a-3l"></a>忍行业复有四事。<a id="a-3m"></a>何谓为四？<a id="a-3n"></a>一曰、<a id="a-3o"></a>精进求法，<a id="a-3p"></a>若加恶者骂詈其身而皆忍之；<a id="a-3q"></a>二曰、<a id="a-3r"></a>爱乐法者，<a id="a-3s"></a>若遇斗讼饥渴寒热悉能忍之；<a id="a-3t"></a>三曰、<a id="a-3u"></a>奉敬善师顺和尚命；<a id="a-3v"></a>四曰、<a id="a-3w"></a>元元思法忍、<a id="a-3x"></a>空无想不愿之义。<a id="a-3y"></a>是为四。<a id="a-3z"></a>精进行业复有四事：<a id="a-40"></a>一曰、<a id="a-41"></a>勤求听经不以劳惓，<a id="a-42"></a>二曰、<a id="a-43"></a>闻则执持未曾遗忘，<a id="a-44"></a>三曰、<a id="a-45"></a>精修说法不以懈废，<a id="a-46"></a>四曰、<a id="a-47"></a>元元奉行以为正业。<a id="a-48"></a>是为四。<a id="a-49"></a>禅定行业复有四事：<a id="a-4A"></a>一曰、<a id="a-4B"></a>根心寂静而无愦闹，<a id="a-4C"></a>二曰、<a id="a-4D"></a>常一其意苦乐无二，<a id="a-4E"></a>三曰、<a id="a-4F"></a>一心精专求诸神通，<a id="a-4G"></a>四曰、<a id="a-4H"></a>入于佛慧消除俗智。<a id="a-4I"></a>是为四。<a id="a-4J"></a>智慧行业复有四事：<a id="a-4K"></a>一曰、<a id="a-4L"></a>不住断灭；<a id="a-4M"></a>二曰、<a id="a-4N"></a>不处有常；<a id="a-4O"></a>三曰、<a id="a-4P"></a>其心不迷，<a id="a-4Q"></a>晓了不乱缘起之本；<a id="a-4R"></a>四曰、<a id="a-4S"></a>信无吾我。<a id="a-4T"></a>是为四矣！<a id="a-4U"></a>善权慧业复有四事：<a id="a-4V"></a>一曰、<a id="a-4W"></a>乐世法者随俗而化，<a id="a-4X"></a>二曰、<a id="a-4Y"></a>计有人者随之牵来，<a id="a-4Z"></a>三曰、<a id="a-4a"></a>复以经道因遂诱进，<a id="a-4b"></a>四曰、<a id="a-4c"></a>修慧解者因明而度之。<a id="a-4d"></a>是为四。<a id="a-4e"></a>道慧之业复有四事：<a id="a-4f"></a>一曰、<a id="a-4g"></a>修六度无极而得至道，<a id="a-4h"></a>二曰、<a id="a-4i"></a>以达归尽游于正化，<a id="a-4j"></a>三曰、<a id="a-4k"></a>其学调心调七觉意，<a id="a-4l"></a>四曰、<a id="a-4m"></a>常进遵行一切智慧之本。<a id="a-4n"></a>是为四。<a id="a-4o"></a>无厌圣业复有四事：<a id="a-4p"></a>一曰、<a id="a-4q"></a>闻法无厌，<a id="a-4r"></a>二曰、<a id="a-4s"></a>颁宣经典而无懈难，<a id="a-4t"></a>三曰、<a id="a-4u"></a>[言+戈]緫察原不以为劳，<a id="a-4v"></a>四曰、<a id="a-4w"></a>明达高节通利无惓。<a id="a-4x"></a>是为四矣。<a id="a-4y"></a>”</p>
  <p id="a4z">阿差末复言：<a id="a-50"></a>“其能周入，<a id="a-51"></a>若布施者当正观业，<a id="a-52"></a>持戒、<a id="a-53"></a>忍辱、<a id="a-54"></a>精进、<a id="a-55"></a>一心、<a id="a-56"></a>智慧、<a id="a-57"></a>慈悲喜护。<a id="a-58"></a>所以者何？<a id="a-59"></a>菩萨一切虽未成就，<a id="a-5A"></a>演智慧首为圣土地，<a id="a-5B"></a>悉归于道住于正慧，<a id="a-5C"></a>化无慧义使归大乘，<a id="a-5D"></a>一切诸魔不得其便，<a id="a-5E"></a>皆为诸佛所见建立，<a id="a-5F"></a>至一切智无上正真，<a id="a-5G"></a>是为菩萨圣慧之业而不可尽。<a id="a-5H"></a>”</p>
  <p id="a5I">阿差末言：<a id="a-5J"></a>“唯舍利弗，<a id="a-5K"></a>菩萨意止亦不可尽。<a id="a-5L"></a>彼自观身、<a id="a-5M"></a>观他人身，<a id="a-5N"></a>观身本行成精进业，<a id="a-5O"></a>察身报应所从合成，<a id="a-5P"></a>知身无主无可贪者，<a id="a-5Q"></a>犹如观外草木众果丛林刍草，<a id="a-5R"></a>从因缘生悉无主名。<a id="a-5S"></a>是身如是，<a id="a-5T"></a>犹如草木、<a id="a-5U"></a>墙壁瓦石、<a id="a-5V"></a>水中之影，<a id="a-5W"></a>五阴四大诸入所惑，<a id="a-5X"></a>观己身空无有吾我，<a id="a-5Y"></a>不得久常无有坚固，<a id="a-5Z"></a>危脆之物分离之法，<a id="a-5a"></a>以是之故不当计身是我所也！<a id="a-5b"></a>以此危脆无坚固身当求要义。<a id="a-5c"></a>何谓为要？<a id="a-5d"></a>如来身者乃谓真要。<a id="a-5e"></a>‘吾当勤求成佛圣体无极法身，<a id="a-5f"></a>犹如金刚不可破坏，<a id="a-5g"></a>超越一切三界俗身。<a id="a-5h"></a>’纵使此体瑕疵无量，<a id="a-5i"></a>因是当除一切秽浊，<a id="a-5j"></a>当致如来空慧法身，<a id="a-5k"></a>以勤修力合集众德，<a id="a-5l"></a>真诚俱会察四大身：<a id="a-5m"></a>‘吾以此身皆为众生志求修道。<a id="a-5n"></a>犹如察外所有四大地水火风成若干形，<a id="a-5o"></a>门户井窖造立屋宅，<a id="a-5p"></a>生活之业以安众人；<a id="a-5q"></a>吾四大身亦复如是，<a id="a-5r"></a>以若干事而依怙之，<a id="a-5s"></a>兴若干便无量财货，<a id="a-5t"></a>尔乃得安养身之业。<a id="a-5u"></a>’观身苦痛不可称限，<a id="a-5v"></a>观形无常生死往反，<a id="a-5w"></a>不当复贪无极受形。<a id="a-5x"></a>观身无我，<a id="a-5y"></a>而众生类不解本末，<a id="a-5z"></a>当训诲之令患厌此。<a id="a-60"></a>观身寂然，<a id="a-61"></a>将至一定令修静默。<a id="a-62"></a>当观身空无想无愿，<a id="a-63"></a>便归澹泊清净本际。<a id="a-64"></a>彼自观身、<a id="a-65"></a>观他人身，<a id="a-66"></a>无所慕乐不计坚固知不长存，<a id="a-67"></a>察内身行，<a id="a-68"></a>不复听从内诸尘劳爱欲之患。<a id="a-69"></a>又观外身，<a id="a-6A"></a>未曾得与外尘俱合，<a id="a-6B"></a>身无劳秽所行清净，<a id="a-6C"></a>身以清净然后遂致，<a id="a-6D"></a>像好体严身像已成，<a id="a-6E"></a>为过诸天及世间人，<a id="a-6F"></a>颜容巍巍无有俦匹。<a id="a-6G"></a>是为菩萨自观己身、<a id="a-6H"></a>观他人身建立意止。</p>
  <p id="a6I">“何谓菩萨自观痛痒、<a id="a-6J"></a>观他人痛痒而得意止？<a id="a-6K"></a>菩萨发意观察如是，<a id="a-6L"></a>所可经历皆是苦恼。<a id="a-6M"></a>彼察痛痒采求圣慧，<a id="a-6N"></a>选择明智慕乐寂然，<a id="a-6O"></a>正使遭乐不系在欲，<a id="a-6P"></a>若存在欲缘致苦痛。<a id="a-6Q"></a>见诸众生堕诸恶趣三塗之难为兴大哀，<a id="a-6R"></a>不以结网而见系缚。<a id="a-6S"></a>虽身以值不苦不乐诸痛痒者，<a id="a-6T"></a>不为痴冥结网而见系缚。<a id="a-6U"></a>虽在痛痒意故寂定，<a id="a-6V"></a>从来所更不苦乐痛，<a id="a-6W"></a>则以圣慧显示众生，<a id="a-6X"></a>弃捐痛痒无益之义，<a id="a-6Y"></a>蠲除一切众生痛痒被澹泊铠，<a id="a-6Z"></a>心自念言：<a id="a-6a"></a>‘此等群黎归在痛痒不自觉知，<a id="a-6b"></a>缚在众苦痛痒之地常怀忧戚，<a id="a-6c"></a>依倚不苦不乐之痛为之迷荒，<a id="a-6d"></a>以是之故不入智慧。<a id="a-6e"></a>’摄大哀者入于智慧，<a id="a-6f"></a>晓了休息一切痛痒，<a id="a-6g"></a>因此大哀使诸众生免除众难为宣经典。<a id="a-6h"></a>何谓名之为痛痒也？<a id="a-6i"></a>心中怀恼或复成乐。<a id="a-6j"></a>何谓选择此无痛痒无我人寿？<a id="a-6k"></a>又彼菩萨不倚痛痒亦无贪护，<a id="a-6l"></a>所受痛痒无反覆行无倒痛痒，<a id="a-6m"></a>亦无妄想诸见痛痒，<a id="a-6n"></a>亦无眼耳鼻口身心之痛痒，<a id="a-6o"></a>亦无色声香味细滑之痛痒。<a id="a-6p"></a>眼所属者从因缘起，<a id="a-6q"></a>计于苦乐无苦无乐是谓痛痒。<a id="a-6r"></a>取要言之，<a id="a-6s"></a>内外亦然从因缘生以致痛痒、<a id="a-6t"></a>苦乐、<a id="a-6u"></a>善恶、<a id="a-6v"></a>不苦不乐。<a id="a-6w"></a>其一痛痒，<a id="a-6x"></a>因一心识；<a id="a-6y"></a>二痛痒者，<a id="a-6z"></a>谓有内外；<a id="a-70"></a>三痛痒者，<a id="a-71"></a>随过去教，<a id="a-72"></a>从当来行，<a id="a-73"></a>因现在识；<a id="a-74"></a>四痛痒者，<a id="a-75"></a>谓从四种地、<a id="a-76"></a>水、<a id="a-77"></a>火、<a id="a-78"></a>风；<a id="a-79"></a>五痛痒者，<a id="a-7A"></a>从念五阴色、<a id="a-7B"></a>痛痒、<a id="a-7C"></a>思想、<a id="a-7D"></a>生死、<a id="a-7E"></a>识；<a id="a-7F"></a>六痛痒者，<a id="a-7G"></a>从六衰故；<a id="a-7H"></a>七痛痒者，<a id="a-7I"></a>从七识故；<a id="a-7J"></a>八痛痒者，<a id="a-7K"></a>或从八邪而迷荒故；<a id="a-7L"></a>九痛痒者，<a id="a-7M"></a>谓九神处；<a id="a-7N"></a>十痛痒者，<a id="a-7O"></a>谓十恶业。<a id="a-7P"></a>取要言之，<a id="a-7Q"></a>一切痛痒皆由贪乐，<a id="a-7R"></a>因从念欲而致众痛，<a id="a-7S"></a>是故言曰不可数人其痛无量。<a id="a-7T"></a>菩萨于彼观己痛痒，<a id="a-7U"></a>观他人痛痒，<a id="a-7V"></a>知众群黎起分痛痒，<a id="a-7W"></a>当显慧业使诸众生因痛痒慧睹见德本除去诸罪。<a id="a-7X"></a>是为菩萨观己痛痒、<a id="a-7Y"></a>观他人痛痒心意止也。</p>
  <p id="a7Z">“何谓菩萨自观己心、<a id="a-7a"></a>观他人心其意止也？<a id="a-7b"></a>其菩萨心未曾忽忘，<a id="a-7c"></a>举动行步常自将护而复察之：<a id="a-7d"></a>‘心适起已寻便消灭，<a id="a-7e"></a>无常住处不住在内，<a id="a-7f"></a>亦不在外，<a id="a-7g"></a>不两间得。<a id="a-7h"></a>吾从初始发菩萨心已来，<a id="a-7i"></a>彼心尽灭离别星散悉无有处，<a id="a-7j"></a>其无无处不可处之。<a id="a-7k"></a>心在某处其心所集众德之本，<a id="a-7l"></a>是亦灭尽离别星散，<a id="a-7m"></a>无处不处不可分别，<a id="a-7n"></a>所可因劝发道意者亦复自然。<a id="a-7o"></a>以是故曰心者不知心，<a id="a-7p"></a>心者不见心，<a id="a-7q"></a>心心不相待。<a id="a-7r"></a>’何谓其心而发无上正真道意成最正觉？<a id="a-7s"></a>其道心者不与善合，<a id="a-7t"></a>其善本心不与劝助意共俱合，<a id="a-7u"></a>其清净心不舍道心，<a id="a-7v"></a>其人观此不恐不怖亦不怀懅，<a id="a-7w"></a>又复心念十二因缘甚为深妙不失报应所种果实，<a id="a-7x"></a>心亦不著于一切法：<a id="a-7y"></a>‘假使因缘从报应致，<a id="a-7z"></a>一切诸法无有真谛亦无君主，<a id="a-80"></a>恣其所欲而自迷惑。<a id="a-81"></a>吾当精进执其一心使不回转。<a id="a-82"></a>’何谓心法？<a id="a-83"></a>何谓迷惑？<a id="a-84"></a>心如幻化无能净者，<a id="a-85"></a>是为心法。<a id="a-86"></a>假使皆舍解迷惑事，<a id="a-87"></a>劝助佛国是亦迷惑。<a id="a-88"></a>心如夜梦觉不知处，<a id="a-89"></a>是为心法。<a id="a-8A"></a>若于禁戒而行谨慎然后自劝，<a id="a-8B"></a>是五神通是为化变。<a id="a-8C"></a>心如野马本末灭尽，<a id="a-8D"></a>是为心法。<a id="a-8E"></a>设以顺从一切忍力，<a id="a-8F"></a>安和正觉庄严其心而化变矣，<a id="a-8G"></a>用劝助之是为化变。<a id="a-8H"></a>心如水月究竟自然，<a id="a-8I"></a>寂静澹泊是为心法。<a id="a-8J"></a>若悉精进劝发具足，<a id="a-8K"></a>无数佛法是为化变。<a id="a-8L"></a>心不可持亦不可见，<a id="a-8M"></a>是为心法。<a id="a-8N"></a>若复备悉禅思脱门三昧正受，<a id="a-8O"></a>愿佛定意是为化变。<a id="a-8P"></a>心者无形无比无教，<a id="a-8Q"></a>亦无像色是为心法。<a id="a-8R"></a>若能颁宣分别智慧，<a id="a-8S"></a>劝助佛道推往古世是为化变。<a id="a-8T"></a>心无因缘终不起生，<a id="a-8U"></a>是为心法。<a id="a-8V"></a>若能导御一切德本，<a id="a-8W"></a>是为化变。<a id="a-8X"></a>设无有对心终不起，<a id="a-8Y"></a>是为心法。<a id="a-8Z"></a>若因法报修于道心，<a id="a-8a"></a>是谓为变。<a id="a-8b"></a>其心境界永离垢浊初无所生，<a id="a-8c"></a>是为心法。<a id="a-8d"></a>若导御心得致报应，<a id="a-8e"></a>至于佛界是谓为变。<a id="a-8f"></a>菩萨自观己心、<a id="a-8g"></a>观他人心，<a id="a-8h"></a>得神通已其心一定，<a id="a-8i"></a>寻见一切众生心念，<a id="a-8j"></a>因说罪福皆自然矣！<a id="a-8k"></a>菩萨自见其心、<a id="a-8l"></a>见他心已则兴大哀，<a id="a-8m"></a>已兴大哀教化众生不以劳倦，<a id="a-8n"></a>其心不灭亦复不尽，<a id="a-8o"></a>坚住其心不与生死，<a id="a-8p"></a>而俱同尘能自制心，<a id="a-8q"></a>以此圣慧通达之心，<a id="a-8r"></a>入于不起无所生法，<a id="a-8s"></a>不堕声闻、<a id="a-8t"></a>缘觉之地，<a id="a-8u"></a>常自御心堪任具足诸佛道法，<a id="a-8v"></a>一心念顷以智慧心，<a id="a-8w"></a>逮得无上正真之道为最正觉。<a id="a-8x"></a>是为菩萨自察己心、<a id="a-8y"></a>观他人心得至意止。</p>
  <p id="a8z">“何谓菩萨自观其法、<a id="a-90"></a>观他人法得法意止？<a id="a-91"></a>以明智眼普见诸法，<a id="a-92"></a>未曾中忘至成佛道。<a id="a-93"></a>自观其法、<a id="a-94"></a>观他人法，<a id="a-95"></a>是时菩萨悉见诸法，<a id="a-96"></a>其想于空令脱空义，<a id="a-97"></a>脱无想愿度无所生，<a id="a-98"></a>亦无所灭而离诸行，<a id="a-99"></a>等见诸法舍于缘起十二牵连观法界行。<a id="a-9A"></a>菩萨察法不随非法，<a id="a-9B"></a>不计吾我，<a id="a-9C"></a>亦不计人、<a id="a-9D"></a>寿命、<a id="a-9E"></a>处所，<a id="a-9F"></a>是谓为法。<a id="a-9G"></a>何谓非法？<a id="a-9H"></a>自见吾我，<a id="a-9I"></a>计人寿命，<a id="a-9J"></a>睹于断灭，<a id="a-9K"></a>计有常存，<a id="a-9L"></a>而见有无合散之事。<a id="a-9M"></a>一切诸法皆亦是法，<a id="a-9N"></a>一切诸法亦复非法。<a id="a-9O"></a>所以者何？<a id="a-9P"></a>晓空、<a id="a-9Q"></a>无想及无愿义，<a id="a-9R"></a>是一切法皆为应法；<a id="a-9S"></a>自计吾我缚在诸见，<a id="a-9T"></a>是一切法悉为非法。<a id="a-9U"></a>彼自观法、<a id="a-9V"></a>观他人法，<a id="a-9W"></a>菩萨行此不见诸法何所佛法、<a id="a-9X"></a>谁非佛法，<a id="a-9Y"></a>其无径路无有解脱亦无生死，<a id="a-9Z"></a>皆能开导一切诸法，<a id="a-9a"></a>处于众生逮得无盖无极大哀，<a id="a-9b"></a>疗诸尘劳己心发念是无尘欲亦无不尘。<a id="a-9c"></a>所以者何？<a id="a-9d"></a>是所趣者开度平等，<a id="a-9e"></a>不疑尘劳不畏贪欲，<a id="a-9f"></a>晓了是者乃名曰佛。<a id="a-9g"></a>尘欲自然，<a id="a-9h"></a>道亦自然，<a id="a-9i"></a>立心如是，<a id="a-9j"></a>虽有所住亦无处所，<a id="a-9k"></a>不住立意而名曰住，<a id="a-9l"></a>是谓为住。<a id="a-9m"></a>立于法界，<a id="a-9n"></a>不住法界，<a id="a-9o"></a>不住人界，<a id="a-9p"></a>则无所住名曰虚空，<a id="a-9q"></a>一切诸法等如虚空。<a id="a-9r"></a>若有菩萨自观身法、<a id="a-9s"></a>观他人法，<a id="a-9t"></a>则能导御诸佛道法。<a id="a-9u"></a>一切诸法皆归解法，<a id="a-9v"></a>若晓了者乃能显发，<a id="a-9w"></a>尽于无为亦无所尽，<a id="a-9x"></a>道无生处、<a id="a-9y"></a>不生之处，<a id="a-9z"></a>观察众生未曾舍离，<a id="a-A0"></a>无生本际趣法意止，<a id="a-A1"></a>意在诸法而令坚住，<a id="a-A2"></a>不著声闻、<a id="a-A3"></a>缘觉、<a id="a-A4"></a>佛法。<a id="a-A5"></a>何谓不著？<a id="a-A6"></a>何谓处当？<a id="a-A7"></a>心所在处常能坚住，<a id="a-A8"></a>其住不迷未曾忽忘，<a id="a-A9"></a>观已来际其法所由，<a id="a-AA"></a>亦观他法而得意止，<a id="a-AB"></a>颁宣无量分别章句，<a id="a-AC"></a>所行无际等御佛法，<a id="a-AD"></a>可悦一切众生心念，<a id="a-AE"></a>降伏众魔得自在慧乃谓道义。<a id="a-AF"></a>是为菩萨自见己法、<a id="a-AG"></a>见他人法得至意止。</p>
  <p id="aAH">“何谓四意断而不可尽？<a id="a-AI"></a>身诸恶法未兴起者令不起生，<a id="a-AJ"></a>以生寻灭而修精进，<a id="a-AK"></a>自摄其心所念顺义益加精勤，<a id="a-AL"></a>是谓平等奉精进行，<a id="a-AM"></a>不失顺节习修平均，<a id="a-AN"></a>以能摄心观于正谛此之谓也。<a id="a-AO"></a>所以者何？<a id="a-AP"></a>所念顺义，<a id="a-AQ"></a>恶不善法不复重来。<a id="a-AR"></a>何谓不善？<a id="a-AS"></a>毁戒、<a id="a-AT"></a>乱定、<a id="a-AU"></a>惑于智慧。<a id="a-AV"></a>何谓毁戒？<a id="a-AW"></a>欲生天上则谓毁戒，<a id="a-AX"></a>不从法教其缺戒品是谓毁戒。<a id="a-AY"></a>何谓乱定？<a id="a-AZ"></a>违失礼谊行不专精，<a id="a-Aa"></a>心在他念是乱定意。<a id="a-Ab"></a>何谓惑于智慧？<a id="a-Ac"></a>断诸邪见见若干品颠倒诸事，<a id="a-Ad"></a>阴盖碍法其缺智慧是谓不善。<a id="a-Ae"></a>假使诸恶如是像法兴起来者而不听之，<a id="a-Af"></a>是一意断。<a id="a-Ag"></a>假使诸恶不善法兴即寻觉之，<a id="a-Ah"></a>知之非法不善报应，<a id="a-Ai"></a>了之损耗为行秽矣！<a id="a-Aj"></a>名之冥室修奉顺义消不净欲，<a id="a-Ak"></a>则以慈心而除嗔恚，<a id="a-Al"></a>解十二因缘而灭愚冥，<a id="a-Am"></a>其尽尘劳是谓为断。<a id="a-An"></a>同因缘起观其所生，<a id="a-Ao"></a>不得本末而无所断，<a id="a-Ap"></a>一切诸法从习行致，<a id="a-Aq"></a>是二意断。<a id="a-Ar"></a>设令善法未兴起者劝令兴发，<a id="a-As"></a>显使精进自摄其心叹无量德。<a id="a-At"></a>所以者何？<a id="a-Au"></a>善法无量，<a id="a-Av"></a>菩萨大士所应修行。<a id="a-Aw"></a>当乐慧根众德之本，<a id="a-Ax"></a>皆由精进致诸福庆，<a id="a-Ay"></a>显扬通致德祚之原，<a id="a-Az"></a>是三意断。<a id="a-B0"></a>所可谓言善法若兴令得坚住，<a id="a-B1"></a>不畏失节不忽忘之，<a id="a-B2"></a>益乐元元夙夜精进，<a id="a-B3"></a>自摄其心以劝助道斯谓平等。<a id="a-B4"></a>所以者何？<a id="a-B5"></a>劝道心者德本不朽。<a id="a-B6"></a>所以者何？<a id="a-B7"></a>其心清净，<a id="a-B8"></a>虽处三界而无所著。<a id="a-B9"></a>若有劝助德倚三界则谓尽索。<a id="a-BA"></a>若能劝乐志一切智，<a id="a-BB"></a>谓通慧本终不损耗，<a id="a-BC"></a>是四意断。</p>
  <p id="aBD">“何谓菩萨而修神足？<a id="a-BE"></a>神足有四，<a id="a-BF"></a>已自发乐殷勤精进。<a id="a-BG"></a>彼以何习兴神足本？<a id="a-BH"></a>当行四等慈悲喜护，<a id="a-BI"></a>常当遵习四无放逸，<a id="a-BJ"></a>广大其心而不贪身，<a id="a-BK"></a>以能治心奉第一禅，<a id="a-BL"></a>如是至四以得禅定身心轻便，<a id="a-BM"></a>身心已便所谓入神通，<a id="a-BN"></a>以入神通即生神足，<a id="a-BO"></a>勤修精进元元志道，<a id="a-BP"></a>以勤乐故辄亲道义，<a id="a-BQ"></a>以精进故能成此法，<a id="a-BR"></a>以勤修故而致此义，<a id="a-BS"></a>一心观察以方便法，<a id="a-BT"></a>晓致神通故谓神足。<a id="a-BU"></a>常爱乐故能有所变，<a id="a-BV"></a>以精进故能使成就，<a id="a-BW"></a>以专精故能了广大，<a id="a-BX"></a>聊自修德辄成于道。<a id="a-BY"></a>有计于彼菩萨神足，<a id="a-BZ"></a>缘是之故而得亲近，<a id="a-Ba"></a>有心自在所欲至到无能违者，<a id="a-Bb"></a>谛行所致究竟根源众行备悉，<a id="a-Bc"></a>魔不能制等如虚空，<a id="a-Bd"></a>彻视无边，<a id="a-Be"></a>洞听无际，<a id="a-Bf"></a>定意无限，<a id="a-Bg"></a>神足无底，<a id="a-Bh"></a>见一切根自睹其原。<a id="a-Bi"></a>是为菩萨行四神足而不可尽。</p>
  <p id="aBj">“何谓菩萨修于五根而不可尽？<a id="a-Bk"></a>何谓为五？<a id="a-Bl"></a>一曰、<a id="a-Bm"></a>信根，<a id="a-Bn"></a>二曰、<a id="a-Bo"></a>精进根，<a id="a-Bp"></a>三曰、<a id="a-Bq"></a>意根，<a id="a-Br"></a>四曰、<a id="a-Bs"></a>定根，<a id="a-Bt"></a>五曰、<a id="a-Bu"></a>慧根。<a id="a-Bv"></a>何谓信根？<a id="a-Bw"></a>常信诸法。<a id="a-Bx"></a>何谓为法？<a id="a-By"></a>其正见者信游生死，<a id="a-Bz"></a>随其神足以成彼行，<a id="a-C0"></a>不乐他神而解第一真谛之义，<a id="a-C1"></a>脱于深妙十二因缘，<a id="a-C2"></a>无吾我人，<a id="a-C3"></a>空无想愿无所著相，<a id="a-C4"></a>普信诸法不堕诸见，<a id="a-C5"></a>信诸佛法，<a id="a-C6"></a>信于十力、<a id="a-C7"></a>四无所畏，<a id="a-C8"></a>不怀狐疑亦无犹豫，<a id="a-C9"></a>合集佛法令无限际，<a id="a-CA"></a>是谓信根。<a id="a-CB"></a>何谓精进根？<a id="a-CC"></a>所信法者因此精进，<a id="a-CD"></a>诸根益明踰日月光，<a id="a-CE"></a>是精进根。<a id="a-CF"></a>所可用法修精进根，<a id="a-CG"></a>由是之故不失意根，<a id="a-CH"></a>其意广大不住崖际，<a id="a-CI"></a>是谓意根。<a id="a-CJ"></a>斯意静然，<a id="a-CK"></a>不违意根意广如空，<a id="a-CL"></a>以之意根专精不乱，<a id="a-CM"></a>是谓定根。<a id="a-CN"></a>其定意根常住寂名而专守一，<a id="a-CO"></a>是谓慧根。<a id="a-CP"></a>观察晓了，<a id="a-CQ"></a>若于此法如是色像，<a id="a-CR"></a>分别无我是谓慧根。<a id="a-CS"></a>如是五根能具足者具诸佛法，<a id="a-CT"></a>其能具者住受决地而不动移。<a id="a-CU"></a>犹如外学五通仙人，<a id="a-CV"></a>虽视胎中不能豫别男女之根；<a id="a-CW"></a>诸佛世尊亦复如是，<a id="a-CX"></a>菩萨所学未成五根则不授决，<a id="a-CY"></a>五根已达然后受决。<a id="a-CZ"></a>是为菩萨五根无尽。</p>
  <p id="aCa">“何谓诸力则有五力而不可尽？<a id="a-Cb"></a>何谓为五？<a id="a-Cc"></a>一曰、<a id="a-Cd"></a>信力，<a id="a-Ce"></a>二曰、<a id="a-Cf"></a>精进力，<a id="a-Cg"></a>三曰、<a id="a-Ch"></a>意力，<a id="a-Ci"></a>四曰、<a id="a-Cj"></a>定力，<a id="a-Ck"></a>五曰、<a id="a-Cl"></a>慧力。<a id="a-Cm"></a>何谓信力？<a id="a-Cn"></a>常怀笃心在一寂静而不迷荒，<a id="a-Co"></a>无有色像住见佛形，<a id="a-Cp"></a>亦知他法一心寂静，<a id="a-Cq"></a>所在信力未曾退转，<a id="a-Cr"></a>是谓信力。<a id="a-Cs"></a>何谓精进力？<a id="a-Ct"></a>设常元元修于精进，<a id="a-Cu"></a>在在修德勤于经典，<a id="a-Cv"></a>所生之处其心坚强，<a id="a-Cw"></a>所修德本天上世间无能毁者，<a id="a-Cx"></a>亦不能制令不增益，<a id="a-Cy"></a>由是之故德本兴盛至无限量，<a id="a-Cz"></a>是精进力。<a id="a-D0"></a>何谓意力？<a id="a-D1"></a>所在念法心不懈废，<a id="a-D2"></a>爱欲众难无能犯者，<a id="a-D3"></a>以此意力越众尘劳。<a id="a-D4"></a>其菩萨者意之所念，<a id="a-D5"></a>天上世间无能乱者，<a id="a-D6"></a>是谓意力。<a id="a-D7"></a>何谓定力？<a id="a-D8"></a>若在众会游愦闹中所在寂静，<a id="a-D9"></a>颁宣道力进止行步，<a id="a-DA"></a>第一禅者无能蔽碍，<a id="a-DB"></a>所修德本专精道行亦无能毁；<a id="a-DC"></a>第二禅者修于欢悦，<a id="a-DD"></a>内清澹泊而不有碍；<a id="a-DE"></a>第三禅者欲化众生，<a id="a-DF"></a>将护正法无所观察；<a id="a-DG"></a>逮于四禅者亦无所碍。<a id="a-DH"></a>以此四禅修禅品类无能踰者，<a id="a-DI"></a>所修定意无能乱者，<a id="a-DJ"></a>定意自在是谓定力。<a id="a-DK"></a>何谓慧力？<a id="a-DL"></a>若处俗法及度世法悉能晓了，<a id="a-DM"></a>所生之处无能为师，<a id="a-DN"></a>悉知世俗章句文字所造立业，<a id="a-DO"></a>神仙异术、<a id="a-DP"></a>五经六艺、<a id="a-DQ"></a>方俗异书，<a id="a-DR"></a>菩萨不学自然知之，<a id="a-DS"></a>及度世法无所不通。<a id="a-DT"></a>菩萨以此圣明之慧，<a id="a-DU"></a>心能通畅天上世间独步无侣，<a id="a-DV"></a>随时颁宣，<a id="a-DW"></a>是谓慧力而不可尽。</p>
 </body>
</html>