<!doctype html>
<html id="z3IBTNdFW" data-ver="925">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘大集部">
  <meta period="西晋">
 </head>
 <body>
  <h1 id="a1">阿差末菩萨经卷第一</h1>
  <p id="a2">闻如是：<a id="a-3"></a>一时，<a id="a-4"></a>佛在如来所游居土，<a id="a-5"></a>于宝严净巍巍道场，<a id="a-6"></a>悉是正觉之所建立，<a id="a-7"></a>大德庄严而依积累神妙行业，<a id="a-8"></a>成佛报应诸菩萨宫，<a id="a-9"></a>宣扬无量如来变化，<a id="a-A"></a>入无底慧游于殊胜，<a id="a-B"></a>心怀悦豫，<a id="a-C"></a>剖判普等，<a id="a-D"></a>所修圣行，<a id="a-E"></a>咨嗟当来，<a id="a-F"></a>无际功勋名称无限，<a id="a-G"></a>平等正觉以成佛道，<a id="a-H"></a>善转法轮，<a id="a-I"></a>开化无数诸学门徒，<a id="a-J"></a>而于诸法常得自在，<a id="a-K"></a>知众生性晓了诸根度于彼岸，<a id="a-L"></a>随时方便除诸挂碍，<a id="a-M"></a>佛事无处住无所住。<a id="a-N"></a>与大比丘众六百万人俱，<a id="a-O"></a>心行和安，<a id="a-P"></a>消灭尘劳恩爱众弊，<a id="a-Q"></a>则是如来为法王子，<a id="a-R"></a>修深奥法因正法生，<a id="a-S"></a>威仪礼节进止光光，<a id="a-T"></a>为大众祐亲归如来。<a id="a-U"></a>复与无极诸菩萨俱，<a id="a-V"></a>其数甚多不可称限，<a id="a-W"></a>一切大圣神通已达，<a id="a-X"></a>逮得总持辩才无碍，<a id="a-Y"></a>神智妙达不可攀喻，<a id="a-Z"></a>一心念顷游无量国，<a id="a-a"></a>供养十方诸如来众，<a id="a-b"></a>明识所奉听法无厌咨受奉宣，<a id="a-c"></a>常怀勤修训诲群黎权智普备，<a id="a-d"></a>所度无极立无盖门，<a id="a-e"></a>皆越妄想无应不应，<a id="a-f"></a>近一切智诸通慧地。<a id="a-g"></a>其名曰：<a id="a-h"></a>天明菩萨、<a id="a-i"></a>选战菩萨、<a id="a-j"></a>照藏菩萨、<a id="a-k"></a>除慢菩萨、<a id="a-l"></a>勇步菩萨、<a id="a-m"></a>眼根菩萨、<a id="a-n"></a>离言菩萨、<a id="a-o"></a>除冥菩萨。<a id="a-p"></a>如是等类菩萨会者，<a id="a-q"></a>浩浩皓皓不可思议德皆如是。</p>
  <p id="ar">尔时，<a id="a-s"></a>世尊入诸菩萨所愿成行，<a id="a-t"></a>其法名曰无阴盖门，<a id="a-u"></a>净诸开士严妙道场，<a id="a-v"></a>正觉法力具无所畏，<a id="a-w"></a>圣慧之室游于诸法而得自在，<a id="a-x"></a>摄总持印，<a id="a-y"></a>晓了辩才，<a id="a-z"></a>所入道门以大神通普至启明，<a id="a-10"></a>讲畅分别不退法轮等御诸乘，<a id="a-11"></a>通一法界无所破坏，<a id="a-12"></a>颁宣众生诸根意性，<a id="a-13"></a>敏达坚要决一切法，<a id="a-14"></a>降伏魔场随应顺法皆能开化，<a id="a-15"></a>尘劳结著迷惑邪见六十二疑，<a id="a-16"></a>阐无碍智明解无际，<a id="a-17"></a>所劝助业寻为发遣，<a id="a-18"></a>入于诸佛平等道慧，<a id="a-19"></a>无施无望无处所门，<a id="a-1A"></a>演说诸法如审真谛，<a id="a-1B"></a>等处有想及与无想，<a id="a-1C"></a>晓了深奥十二缘起，<a id="a-1D"></a>积功累德不可称限，<a id="a-1E"></a>庄严诸佛身口意行，<a id="a-1F"></a>志得由身所知无尽，<a id="a-1G"></a>修四圣谛，<a id="a-1H"></a>教授声闻身心静寂，<a id="a-1I"></a>化缘觉乘逮一切智，<a id="a-1J"></a>具阿惟颜兴大乘学，<a id="a-1K"></a>入一切法恣已独步，<a id="a-1L"></a>叹咏如来功勋之德，<a id="a-1M"></a>随时宣示委靡抚恤训诲以渐，<a id="a-1N"></a>导阐法藏显其处所，<a id="a-1O"></a>除斯微翳开示明曜。<a id="a-1P"></a>世尊陶演讲释法教，<a id="a-1Q"></a>使普流布周于十方。</p>
  <p id="a1R">于时，<a id="a-1S"></a>东方自然出现大金色光。<a id="a-1T"></a>其光照此宝净道场，<a id="a-1U"></a>及曜三千大千世界靡不周遍。<a id="a-1V"></a>大明暐晔皆蔽此土，<a id="a-1W"></a>日月释梵及四天王，<a id="a-1X"></a>所有威曜悉不复现；<a id="a-1Y"></a>大神妙天诸尊巍巍，<a id="a-1Z"></a>天、<a id="a-1a"></a>龙、<a id="a-1b"></a>鬼、<a id="a-1c"></a>神、<a id="a-1d"></a>揵沓和、<a id="a-1e"></a>阿须伦、<a id="a-1f"></a>迦留罗、<a id="a-1g"></a>真陀罗、<a id="a-1h"></a>摩睺勒，<a id="a-1i"></a>光明悉歇；<a id="a-1j"></a>诸明月珠焰光宝珠，<a id="a-1k"></a>大火锭燎悉亦消灭。<a id="a-1l"></a>如来至真无极大光，<a id="a-1m"></a>诸阿惟颜菩萨身明独显现耳！<a id="a-1n"></a>其余一切所有光明皆没不现。<a id="a-1o"></a>此大千国回远悬绝窈隐闇冥，<a id="a-1p"></a>日月光明虽为广大，<a id="a-1q"></a>威神巍巍不能及逮，<a id="a-1r"></a>照于彼乡悉蒙光晖。<a id="a-1s"></a>其明不碍树木、<a id="a-1t"></a>墙壁、<a id="a-1u"></a>须弥大山、<a id="a-1v"></a>雪山、<a id="a-1w"></a>黑山、<a id="a-1x"></a>目邻山、<a id="a-1y"></a>大目邻山、<a id="a-1z"></a>铁围山、<a id="a-20"></a>大铁围山，<a id="a-21"></a>其明通过照于三千大千世界，<a id="a-22"></a>至无择狱极于上方。<a id="a-23"></a>地狱、<a id="a-24"></a>饿鬼、<a id="a-25"></a>畜生中者，<a id="a-26"></a>其身皆荷此道明曜，<a id="a-27"></a>众苦悉除，<a id="a-28"></a>恼痛休息，<a id="a-29"></a>身心为安，<a id="a-2A"></a>各相庆贺自谓遭时。<a id="a-2B"></a>于佛左侧宝净道场，<a id="a-2C"></a>寻自然生六十亿垓七宝莲华。<a id="a-2D"></a>其香芬馥普悉流布，<a id="a-2E"></a>闻莫不欢。<a id="a-2F"></a>其华柔软大如车轮，<a id="a-2G"></a>光色炜晔叶无数亿，<a id="a-2H"></a>百千宝成其形正圆，<a id="a-2I"></a>而斯华上施交露帐校饰珠盖。<a id="a-2J"></a>其华所演甘美好熏，<a id="a-2K"></a>悉遍三千大千世界。<a id="a-2L"></a>此三千国诸天人民所有名香，<a id="a-2M"></a>值斯华香悉亦消索。<a id="a-2N"></a>天上世间所游居类，<a id="a-2O"></a>荷此华香咸乐法香不好爱欲。</p>
  <p id="a2P">于时，<a id="a-2Q"></a>贤者舍利弗，<a id="a-2R"></a>睹如是像无极光明清净莲华，<a id="a-2S"></a>惊喜无量，<a id="a-2T"></a>即从座起行诣佛所，<a id="a-2U"></a>长跪叉手问世尊曰：<a id="a-2V"></a>“今者所睹为何瑞应？<a id="a-2W"></a>现如是像显大光明，<a id="a-2X"></a>清净莲华不可称计，<a id="a-2Y"></a>自昔已来未曾见闻？<a id="a-2Z"></a>”</p>
  <p id="a2a">佛告舍利弗：<a id="a-2b"></a>“有一菩萨名阿差末从东方来，<a id="a-2c"></a>与六十亿菩萨俱，<a id="a-2d"></a>与眷属围绕欲至此土故前现瑞。<a id="a-2e"></a>”佛说未久，<a id="a-2f"></a>阿差末菩萨应时现身，<a id="a-2g"></a>与六十亿菩萨俱进，<a id="a-2h"></a>则以菩萨无极威神显大神足开士变化震动佛国，<a id="a-2i"></a>奋大晖曜雨众华香，<a id="a-2j"></a>亦复俱作百千伎乐，<a id="a-2k"></a>至于宝净广普道场，<a id="a-2l"></a>往诣佛所，<a id="a-2m"></a>住上虚空如处于地，<a id="a-2n"></a>叉手自归，<a id="a-2o"></a>以一音声请告三千大千世界，<a id="a-2p"></a>则以义偈赞世尊曰：</p>
  <p id="a2q">“圣雄舍贪欲，<a id="a-2r"></a> 鲜洁无垢染，</p>
  <p id="a2s">其慧除窈冥，<a id="a-2t"></a> 施以清净眼。</p>
  <p id="a2u">断三垢劳惓，<a id="a-2v"></a> 消尽众瑕疵，</p>
  <p id="a2w">永灭诸尘劳，<a id="a-2x"></a> 今故稽首佛。</p>
  <p id="a2y">弃去所破坏，<a id="a-2z"></a> 化裂愚痴网，</p>
  <p id="a30">圣主有十力，<a id="a-31"></a> 畏者悉降伏。</p>
  <p id="a32">超越于众会，<a id="a-33"></a> 舍寂三放逸，</p>
  <p id="a34">独步如师子，<a id="a-35"></a> 所游无恐惧。</p>
  <p id="a36">其离垢光明，<a id="a-37"></a> 无所不照曜，</p>
  <p id="a38">普念于一切，<a id="a-39"></a> 济度众瑕秽。</p>
  <p id="a3A">无明在蔽隐，<a id="a-3B"></a> 消除诸闇塞，</p>
  <p id="a3C">其光所照曜，<a id="a-3D"></a> 如日出于云。</p>
  <p id="a3E">见众人孤苦，<a id="a-3F"></a> 则为兴愍哀，</p>
  <p id="a3G">蠲除老病死，<a id="a-3H"></a> 无救为设护。</p>
  <p id="a3I">导师诱众生，<a id="a-3J"></a> 弘慈常愍哀，</p>
  <p id="a3K">其所修行业，<a id="a-3L"></a> 如医疗诸疾。</p>
  <p id="a3M">尊舍利御众，<a id="a-3N"></a> 化无明愚憨，</p>
  <p id="a3O">闻已他人患，<a id="a-3P"></a> 度之如船师。</p>
  <p id="a3Q">化无数尘劳，<a id="a-3R"></a> 所兴众妄想，</p>
  <p id="a3S">其所游居处，<a id="a-3T"></a> 无著如莲华。</p>
  <p id="a3U">了一切诸法，<a id="a-3V"></a> 本净是寂寞，</p>
  <p id="a3W">口所演音声，<a id="a-3X"></a> 悉从因缘生。</p>
  <p id="a3Y">无本横造作，<a id="a-3Z"></a> 由习而致此，</p>
  <p id="a3a">愍世怀慈哀，<a id="a-3b"></a> 降训于众生。</p>
  <p id="a3c">归命如虚空，<a id="a-3d"></a> 见一切如此，</p>
  <p id="a3e">处在于世法，<a id="a-3f"></a> 不动如大山。</p>
  <p id="a3g">众生因无觉，<a id="a-3h"></a> 习行不要业，</p>
  <p id="a3i">虽游习居处，<a id="a-3j"></a> 皆度生死难。</p>
  <p id="a3k">道眼甚鲜明，<a id="a-3l"></a> 犹如青莲华，</p>
  <p id="a3m">其威神巍巍，<a id="a-3n"></a> 如月之盛满。</p>
  <p id="a3o">一切世间人，<a id="a-3p"></a> 咸共咨嗟德，</p>
  <p id="a3q">舍恼不乐俗，<a id="a-3r"></a> 以故稽首佛。<a id="a-3s"></a>”</p>
  <p id="a3t">于是阿差末，<a id="a-3u"></a>与六十亿菩萨，<a id="a-3v"></a>颂此偈赞佛已，<a id="a-3w"></a>从虚空下稽首佛足，<a id="a-3x"></a>绕圣七匝却坐莲华。</p>
  <p id="a3y">时，<a id="a-3z"></a>舍利弗承佛威神，<a id="a-40"></a>而前问言：<a id="a-41"></a>“唯然，<a id="a-42"></a>世尊，<a id="a-43"></a>阿差末菩萨为从何来？<a id="a-44"></a>其佛所号？<a id="a-45"></a>国土何类？<a id="a-46"></a>世界远近去是几所？<a id="a-47"></a>”</p>
  <p id="a48">佛言：<a id="a-49"></a>“汝自以此问阿差末，<a id="a-4A"></a>当见发遣。<a id="a-4B"></a>”</p>
  <p id="a4C">时，<a id="a-4D"></a>舍利弗问阿差末：<a id="a-4E"></a>“仁族姓子，<a id="a-4F"></a>所从来处去此远近？<a id="a-4G"></a>其佛所号？<a id="a-4H"></a>世界云何？<a id="a-4I"></a>”</p>
  <p id="a4J">时，<a id="a-4K"></a>阿差末报舍利弗：<a id="a-4L"></a>“耆年续有去来想乎？<a id="a-4M"></a>”</p>
  <p id="a4N">舍利弗曰：<a id="a-4O"></a>“唯族姓子，<a id="a-4P"></a>吾想已断。<a id="a-4Q"></a>”</p>
  <p id="a4R">阿差末曰：<a id="a-4S"></a>“唯舍利弗，<a id="a-4T"></a>其想断者志不怀二，<a id="a-4U"></a>何缘兴念而发此问从何所来？<a id="a-4V"></a>唯舍利弗，<a id="a-4W"></a>其有来者为合会迹，<a id="a-4X"></a>假使去者为别离迹；<a id="a-4Y"></a>若令不会无别离者，<a id="a-4Z"></a>彼无去来，<a id="a-4a"></a>其无去来为圣道行。<a id="a-4b"></a>唯舍利弗，<a id="a-4c"></a>其有来者自然造相，<a id="a-4d"></a>若有去者罪福尽相，<a id="a-4e"></a>计罪福者为自然相；<a id="a-4f"></a>若于罪福尽诸相者则无有相，<a id="a-4g"></a>无往相者圣道所趣。<a id="a-4h"></a>唯舍利弗，<a id="a-4i"></a>其有来者谓所愿相，<a id="a-4j"></a>若有往者离于所愿；<a id="a-4k"></a>其所愿相离所往相则圣道相。<a id="a-4l"></a>唯舍利弗，<a id="a-4m"></a>其有来者为起生相，<a id="a-4n"></a>若有往者则为灭相；<a id="a-4o"></a>除生往相不起不灭，<a id="a-4p"></a>无所往者则圣道相。<a id="a-4q"></a>唯舍利弗，<a id="a-4r"></a>其有来者为训诲门，<a id="a-4s"></a>若有往者教授尽索；<a id="a-4t"></a>生无教授无尽之门则趣圣道。<a id="a-4u"></a>唯舍利弗，<a id="a-4v"></a>若有往来则堕于俗，<a id="a-4w"></a>无有去来乃谓为道。<a id="a-4x"></a>唯舍利弗，<a id="a-4y"></a>以消去来，<a id="a-4z"></a>除于当来及诸境界，<a id="a-50"></a>乃趣圣道。<a id="a-51"></a>唯舍利弗，<a id="a-52"></a>其有来者为现在相，<a id="a-53"></a>若有去者为是离相；<a id="a-54"></a>至于现在及去离相则趣圣道。<a id="a-55"></a>唯舍利弗，<a id="a-56"></a>其有来者为是报应缘起之相，<a id="a-57"></a>若有去者尽报应相；<a id="a-58"></a>无有报应不起不灭，<a id="a-59"></a>至于无相乃趣圣道。<a id="a-5A"></a>唯舍利弗，<a id="a-5B"></a>其有来者随俗缘合而致径路，<a id="a-5C"></a>若有去者谓是音声言教文字为径路也；<a id="a-5D"></a>设除音声文字因缘径路则趣圣道。<a id="a-5E"></a>”</p>
  <p id="a5F">时，<a id="a-5G"></a>舍利弗问阿差末：<a id="a-5H"></a>“唯族姓子，<a id="a-5I"></a>吾今以此仁有辩才故欲相问。<a id="a-5J"></a>所以然者？<a id="a-5K"></a>欲得听采本所未闻。<a id="a-5L"></a>犹族姓子，<a id="a-5M"></a>关尹主者，<a id="a-5N"></a>应得推问出入往反，<a id="a-5O"></a>设有重货，<a id="a-5P"></a>若复空行，<a id="a-5Q"></a>欲得责税故宜难诘：<a id="a-5R"></a>‘卿何所赍？<a id="a-5S"></a>以时输税！<a id="a-5T"></a>’唯族姓子，<a id="a-5U"></a>吾亦如是鄙等徒类为声闻种，<a id="a-5V"></a>依倚他音而得解脱，<a id="a-5W"></a>合与缘响常宜咨受。<a id="a-5X"></a>诸正士等以用护斯将养大乘，<a id="a-5Y"></a>从是出生声闻、<a id="a-5Z"></a>缘觉。<a id="a-5a"></a>以是之故，<a id="a-5b"></a>善哉族姓子！<a id="a-5c"></a>为分别说所从来处？<a id="a-5d"></a>去此远近？<a id="a-5e"></a>如来国土号字云何？<a id="a-5f"></a>”</p>
  <p id="a5g">阿差末曰：<a id="a-5h"></a>“唯舍利弗，<a id="a-5i"></a>如来在前，<a id="a-5j"></a>便可启问！<a id="a-5k"></a>当为发遣，<a id="a-5l"></a>众会被蒙决诸疑网。<a id="a-5m"></a>”</p>
  <p id="a5n">时，<a id="a-5o"></a>舍利弗前问佛言：<a id="a-5p"></a>“阿差末菩萨所从来处去是远近？<a id="a-5q"></a>其佛所号？<a id="a-5r"></a>国土何类？<a id="a-5s"></a>其闻名者无央数人，<a id="a-5t"></a>咸发道意被大德铠。<a id="a-5u"></a>”</p>
  <p id="a5v">佛言：<a id="a-5w"></a>“舍利弗，<a id="a-5x"></a>谛听善思！<a id="a-5y"></a>彼世界名有称功勋，<a id="a-5z"></a>及如来号若有闻者，<a id="a-60"></a>勿得怀疑，<a id="a-61"></a>悉共信之。<a id="a-62"></a>”</p>
  <p id="a63">“如来至真无所挂碍亦无阴盖，<a id="a-64"></a>一切敏达靡不通畅。<a id="a-65"></a>”咸言受教。</p>
  <p id="a66">佛告舍利弗：<a id="a-67"></a>“东方去此度十江沙，<a id="a-68"></a>诸佛国土满中诸尘，<a id="a-69"></a>过若干刹有世界，<a id="a-6A"></a>名阿尼弥沙，<a id="a-6B"></a>彼有佛号三曼跋陀如来至真等正觉，<a id="a-6C"></a>现在说法。<a id="a-6D"></a>不眴世界无有声闻、<a id="a-6E"></a>缘觉之名，<a id="a-6F"></a>世尊圣众纯诸菩萨，<a id="a-6G"></a>于往古世造行已备，<a id="a-6H"></a>布施调意，<a id="a-6I"></a>安庠圣哲，<a id="a-6J"></a>禁戒博闻寂无放逸，<a id="a-6K"></a>止足功勋建立闲静，<a id="a-6L"></a>以忍辱力心不怀害，<a id="a-6M"></a>坚固精进积功累德，<a id="a-6N"></a>每生勀励，<a id="a-6O"></a>普皆禅思脱门三昧而正受矣！<a id="a-6P"></a>以神通慧而自娱乐，<a id="a-6Q"></a>以无极智光明之曜随时分别班宣一切章句义理，<a id="a-6R"></a>所怀慈心等如虚空，<a id="a-6S"></a>其哀坚强愍于众生，<a id="a-6T"></a>知其志性而开化之。<a id="a-6U"></a>其喜悦者，<a id="a-6V"></a>为雨甘露道法之味，<a id="a-6W"></a>雪除一切嗔恨怨结。<a id="a-6X"></a>其行护者离于二乘，<a id="a-6Y"></a>以空无想立无愿法，<a id="a-6Z"></a>拔济尘劳众魔秽浊危害之患。<a id="a-6a"></a>明识众生根本所趣十二缘起，<a id="a-6b"></a>观察其疾应病与药；<a id="a-6c"></a>执御斯心平等恒一，<a id="a-6d"></a>如地水火风无有憎爱；<a id="a-6e"></a>降弃一切众邪异学，<a id="a-6f"></a>若干法战坚跱幢幡，<a id="a-6g"></a>犹如勇将大军之师折伏严敌。<a id="a-6h"></a>入于深觉诸佛正法，<a id="a-6i"></a>十力无畏，<a id="a-6j"></a>离二品会，<a id="a-6k"></a>顺从因缘有无之业，<a id="a-6l"></a>超越诸见中间之行，<a id="a-6m"></a>弃捐吾我及人寿命有无处所反真向伪倒见之本。<a id="a-6n"></a>诸经典门，<a id="a-6o"></a>如来法王法印印之，<a id="a-6p"></a>所演辩才无所挂碍，<a id="a-6q"></a>于无央数亿百千劫所畅音辞无能障塞使不通流。<a id="a-6r"></a>以佛神足感化无量佛国，<a id="a-6s"></a>周旋往反终而复始，<a id="a-6t"></a>晓了随时，<a id="a-6u"></a>蠲除一切恐惧嗔恚憍慢自大，<a id="a-6v"></a>所演音声如师子吼，<a id="a-6w"></a>亦如雷震。<a id="a-6x"></a>察于众生上中下行，<a id="a-6y"></a>坚固亲友永立究竟灭度之地，<a id="a-6z"></a>兴无极云感法雷震，<a id="a-70"></a>畅慧解电雨甘露水，<a id="a-71"></a>宣道法珍不断三宝。<a id="a-72"></a>志性清净如明月珠表里通达，<a id="a-73"></a>正觉照曜相好殊胜，<a id="a-74"></a>则以禁戒而自庄严，<a id="a-75"></a>以百千德而文饰体，<a id="a-76"></a>以诸佛法至阿惟颜一生补处。<a id="a-77"></a>奉遵修行笃信众生闻化解脱，<a id="a-78"></a>随其志性令各得所。<a id="a-79"></a>觉意总持为师子座严净道场，<a id="a-7A"></a>明识超入四无所畏，<a id="a-7B"></a>皆现诸佛所兴事业正觉圣体，<a id="a-7C"></a>取舍进退其心强勇而得自在，<a id="a-7D"></a>转于无上法轮之宝。<a id="a-7E"></a>”</p>
  <p id="a7F">尔时，<a id="a-7G"></a>众会闻诸菩萨功勋之德，<a id="a-7H"></a>欢喜踊跃不能自胜明心生焉！<a id="a-7I"></a>则取天上青黄红白上好莲华及诸意华，<a id="a-7J"></a>佥共供养佛，<a id="a-7K"></a>散阿差末诸菩萨上，<a id="a-7L"></a>同俱举声称扬威德：<a id="a-7M"></a>“我等善利为获福庆，<a id="a-7N"></a>乃能遭值此等正士得睹晓遇，<a id="a-7O"></a>稽首归命而供养之！<a id="a-7P"></a>”其有众生，<a id="a-7Q"></a>得闻此党诸菩萨名德不可量，<a id="a-7R"></a>因斯所闻悉当兴发菩萨大心。<a id="a-7S"></a>于时于彼三万六千诸来会人，<a id="a-7T"></a>咸发无上正真道意。</p>
  <p id="a7U">佛语舍利弗：<a id="a-7V"></a>“阿尼弥沙土者，<a id="a-7W"></a>无地狱、<a id="a-7X"></a>饿鬼、<a id="a-7Y"></a>畜生众恶诸苦，<a id="a-7Z"></a>无奉戒敕亦无犯禁，<a id="a-7a"></a>不闻见女人。<a id="a-7b"></a>所以者何？<a id="a-7c"></a>皆由化生莲华交露。<a id="a-7d"></a>无有悭贪，<a id="a-7e"></a>亦无淫恚，<a id="a-7f"></a>离于痴畏，<a id="a-7g"></a>悉都无此三毒之名，<a id="a-7h"></a>何况余乎？<a id="a-7i"></a>其土人民无上中下好丑差别，<a id="a-7j"></a>普等无殊，<a id="a-7k"></a>亦无是我及非我所，<a id="a-7l"></a>复不饮食。<a id="a-7m"></a>所以者何？<a id="a-7n"></a>喜法为食，<a id="a-7o"></a>解义为浆，<a id="a-7p"></a>常自坦然，<a id="a-7q"></a>了不念渴亦无饥想，<a id="a-7r"></a>亦非我故，<a id="a-7s"></a>亦无他故，<a id="a-7t"></a>亦无众魔恐难之患。<a id="a-7u"></a>又其佛土甚极广大，<a id="a-7v"></a>一日月照六十亿四方之域。<a id="a-7w"></a>所以者何？<a id="a-7x"></a>诸菩萨本愿之所致也，<a id="a-7y"></a>由是之故共一日月。<a id="a-7z"></a>又其土地无有丘墟高下斜倾，<a id="a-80"></a>普悉平正，<a id="a-81"></a>皆绀琉璃，<a id="a-82"></a>皆以众宝而杂厕间。<a id="a-83"></a>其地柔软如天綩綖，<a id="a-84"></a>以十八事庄严国界。<a id="a-85"></a>其树悉宝行伍相当，<a id="a-86"></a>常生华实，<a id="a-87"></a>冬夏恒茂，<a id="a-88"></a>无沙砾石众秽之瑕。<a id="a-89"></a>黑山、<a id="a-8A"></a>雪山其土诸山，<a id="a-8B"></a>皆以诸宝杂合而成犹如须弥。<a id="a-8C"></a>于彼佛土，<a id="a-8D"></a>天上天下适等无异，<a id="a-8E"></a>舍于世业以法为土则无王者，<a id="a-8F"></a>唯以如来普贤至真而为法王。<a id="a-8G"></a>又其土法不用文辞告诲诸菩萨也，<a id="a-8H"></a>欲咨受经往诣佛所，<a id="a-8I"></a>观之无厌不以为惓。<a id="a-8J"></a>所以者何？<a id="a-8K"></a>其心欣然应时逮得佛心定意，<a id="a-8L"></a>寻则近至无所从生法忍，<a id="a-8M"></a>由是之故其土号曰不眴也。</p>
  <p id="a8N">“何谓得佛心定意？<a id="a-8O"></a>不以色相，<a id="a-8P"></a>不以种好，<a id="a-8Q"></a>亦复不以本宿行故而致是德，<a id="a-8R"></a>亦不希望作是致是。<a id="a-8S"></a>所以者何？<a id="a-8T"></a>不念过去当来之者，<a id="a-8U"></a>亦复不念今现在世，<a id="a-8V"></a>亦不由从五阴、<a id="a-8W"></a>六衰而致之也。<a id="a-8X"></a>何谓为五？<a id="a-8Y"></a>其五阴者，<a id="a-8Z"></a>谓思六根。<a id="a-8a"></a>其六根者，<a id="a-8b"></a>谓眼、<a id="a-8c"></a>耳、<a id="a-8d"></a>鼻、<a id="a-8e"></a>口、<a id="a-8f"></a>身、<a id="a-8g"></a>意所别。<a id="a-8h"></a>其六衰者，<a id="a-8i"></a>知色、<a id="a-8j"></a>声、<a id="a-8k"></a>香、<a id="a-8l"></a>味、<a id="a-8m"></a>细滑、<a id="a-8n"></a>法。<a id="a-8o"></a>不用见闻心意识此众业之所致也，<a id="a-8p"></a>不以巧伪生灭之所致也，<a id="a-8q"></a>无等无邪亦不造意无所希望，<a id="a-8r"></a>亦非以是亦非不是之所致也，<a id="a-8s"></a>亦不从一二三之所致也，<a id="a-8t"></a>不因心意识，<a id="a-8u"></a>亦不以晓内外众念妄想是非之事而致之也，<a id="a-8v"></a>亦不色、<a id="a-8w"></a>痛、<a id="a-8x"></a>想、<a id="a-8y"></a>行、<a id="a-8z"></a>识之所由致，<a id="a-90"></a>亦不用戒、<a id="a-91"></a>定、<a id="a-92"></a>意、<a id="a-93"></a>慧、<a id="a-94"></a>解度知见。<a id="a-95"></a>十力不护、<a id="a-96"></a>四无所畏诸佛之法，<a id="a-97"></a>不可以意想知之，<a id="a-98"></a>不用见闻故之所致，<a id="a-99"></a>不以想相亦无我想，<a id="a-9A"></a>不以五阴、<a id="a-9B"></a>六衰生灭之处，<a id="a-9C"></a>亦无所住亦无不住，<a id="a-9D"></a>无色、<a id="a-9E"></a>痛、<a id="a-9F"></a>想、<a id="a-9G"></a>行、<a id="a-9H"></a>识之处，<a id="a-9I"></a>亦不眼色、<a id="a-9J"></a>耳声、<a id="a-9K"></a>鼻香、<a id="a-9L"></a>舌味、<a id="a-9M"></a>身软、<a id="a-9N"></a>心法之所致也，<a id="a-9O"></a>亦不得处。<a id="a-9P"></a>所以者何？<a id="a-9Q"></a>不可以目而见众相，<a id="a-9R"></a>不可想处见不可见，<a id="a-9S"></a>不起不灭其不终者则不有始。<a id="a-9T"></a>斯住处者，<a id="a-9U"></a>因缘所为乃致于是，<a id="a-9V"></a>消除归灭尘劳之秽。<a id="a-9W"></a>所以者何？<a id="a-9X"></a>用爱欲故，<a id="a-9Y"></a>故曰当灭，<a id="a-9Z"></a>由斯之故断于因缘。<a id="a-9a"></a>用吾我故以是当灭，<a id="a-9b"></a>其净咸明不增不减，<a id="a-9c"></a>亦复不念是安是苦，<a id="a-9d"></a>作是计者不离于欲，<a id="a-9e"></a>亦不用念而以为烦，<a id="a-9f"></a>诸想本脱故行备悉，<a id="a-9g"></a>已能备悉达如无身，<a id="a-9h"></a>色何可得？<a id="a-9i"></a>无有痛者，<a id="a-9j"></a>何从有痒？<a id="a-9k"></a>常住如法，<a id="a-9l"></a>若不想道则非俗业，<a id="a-9m"></a>设无所闻，<a id="a-9n"></a>何从有识？<a id="a-9o"></a>无所见者亦无所得，<a id="a-9p"></a>无所得者可谓脱矣！<a id="a-9q"></a>亦复不得意念普思心所惟法，<a id="a-9r"></a>亦不赍持无所生矣！<a id="a-9s"></a>不睹来者，<a id="a-9t"></a>不见往生，<a id="a-9u"></a>本不可得犹如诸法皆等无异。<a id="a-9v"></a>譬如有人上向瞻空，<a id="a-9w"></a>其目所睹，<a id="a-9x"></a>不能别知何所是空、<a id="a-9y"></a>何非虚空。<a id="a-9z"></a>佛意如是，<a id="a-A0"></a>菩萨得佛心定意时，<a id="a-A1"></a>知诸佛法，<a id="a-A2"></a>众相种好悉具足成道慧备悉；<a id="a-A3"></a>如来所宣，<a id="a-A4"></a>诸菩萨等皆能解畅，<a id="a-A5"></a>则寻启受讽诵通利，<a id="a-A6"></a>普能周备晓诸佛法。<a id="a-A7"></a>”</p>
  <p id="aA8">佛告舍利弗：<a id="a-A9"></a>“普贤如来，<a id="a-AA"></a>其所颁宣初无二言。<a id="a-AB"></a>何谓为二？<a id="a-AC"></a>一不讲著，<a id="a-AD"></a>二不说断，<a id="a-AE"></a>悉修平等无有适莫。<a id="a-AF"></a>何谓为无？<a id="a-AG"></a>未曾有念从人咨受，<a id="a-AH"></a>亦不自念己有所知。<a id="a-AI"></a>斯诸菩萨适见佛已，<a id="a-AJ"></a>辄则具足六度无极。<a id="a-AK"></a>”</p>
  <p id="aAL">佛言：<a id="a-AM"></a>“云何具足？<a id="a-AN"></a>舍众色想无所希望，<a id="a-AO"></a>是则具足施度无极。<a id="a-AP"></a>不想佛身达之本无，<a id="a-AQ"></a>则已备悉戒度无极。<a id="a-AR"></a>所以者何？<a id="a-AS"></a>不自想故以得成就三十二相，<a id="a-AT"></a>计于诸法假有号耳！<a id="a-AU"></a>相无有尽住是不起，<a id="a-AV"></a>是故名曰忍度无极。<a id="a-AW"></a>一切诸法普不可见亦无所闻。<a id="a-AX"></a>所以者何？<a id="a-AY"></a>菩萨大士，<a id="a-AZ"></a>见善不悦，<a id="a-Aa"></a>见恶不戚，<a id="a-Ab"></a>心无适莫，<a id="a-Ac"></a>是故名曰进度无极。<a id="a-Ad"></a>心不想念，<a id="a-Ae"></a>不可想者而寂恬怕，<a id="a-Af"></a>是故名曰寂度无极。<a id="a-Ag"></a>解色相空，<a id="a-Ah"></a>不以此相而怀自大，<a id="a-Ai"></a>是故名曰智度无极。<a id="a-Aj"></a>”</p>
  <p id="aAk">佛言：<a id="a-Al"></a>“其诸菩萨在彼土者，<a id="a-Am"></a>因便具足六度无极，<a id="a-An"></a>逮得无所从生法忍，<a id="a-Ao"></a>遍察十方诸佛国土。<a id="a-Ap"></a>众菩萨学少有能逮不眴刹土普贤所诲诸菩萨者！<a id="a-Aq"></a>”</p>
  <p id="aAr">舍利弗谓阿差末菩萨：<a id="a-As"></a>“快哉！<a id="a-At"></a>仁者，<a id="a-Au"></a>彼之佛土诸菩萨众功勋难量。<a id="a-Av"></a>”</p>
  <p id="aAw">阿差末寻问舍利弗：<a id="a-Ax"></a>“贤者欲见不眴国土普贤如来乎？<a id="a-Ay"></a>”</p>
  <p id="aAz">舍利弗报：<a id="a-B0"></a>“唯欲见之，<a id="a-B1"></a>及众会者皆当被蒙，<a id="a-B2"></a>咸荷福庆功德转增。<a id="a-B3"></a>”</p>
  <p id="aB4">时，<a id="a-B5"></a>阿差末即于座上，<a id="a-B6"></a>三昧正受而现神足。<a id="a-B7"></a>所入三昧其号名曰遍见诸佛土，<a id="a-B8"></a>使诸会者及舍利弗，<a id="a-B9"></a>皆得尽见不眴佛国普贤如来，<a id="a-BA"></a>莫不欣然为未曾有，<a id="a-BB"></a>咸共起住，<a id="a-BC"></a>佥为彼佛稽首作礼。<a id="a-BD"></a>佛之圣旨使舍利弗及众会者，<a id="a-BE"></a>于衣裓上自然有天华香，<a id="a-BF"></a>则取东向散彼佛上。<a id="a-BG"></a>其华至彼，<a id="a-BH"></a>于其国土在于佛上，<a id="a-BI"></a>遍诸菩萨普同佛界。<a id="a-BJ"></a>彼土菩萨自问其佛：<a id="a-BK"></a>“今此众华微妙殊特，<a id="a-BL"></a>为所从来光光若斯？<a id="a-BM"></a>”</p>
  <p id="aBN">普贤如来告诸菩萨：<a id="a-BO"></a>“此之瑞应，<a id="a-BP"></a>是阿差末今到忍界，<a id="a-BQ"></a>奉养咨受释迦文佛。<a id="a-BR"></a>十方菩萨咸往会彼。<a id="a-BS"></a>所以然者？<a id="a-BT"></a>讲大乘故。<a id="a-BU"></a>”</p>
  <p id="aBV">彼土菩萨复问佛言：<a id="a-BW"></a>“此间显变，<a id="a-BX"></a>何佛威神之所恩化？<a id="a-BY"></a>”</p>
  <p id="aBZ">彼佛告曰：<a id="a-Ba"></a>“释迦文佛十方菩萨咸往会彼。<a id="a-Bb"></a>所以者何？<a id="a-Bc"></a>讲大乘故。<a id="a-Bd"></a>”</p>
  <p id="aBe">彼土菩萨复问佛言：<a id="a-Bf"></a>“此间闻之？<a id="a-Bg"></a>”</p>
  <p id="aBh">彼佛告曰：<a id="a-Bi"></a>“释迦文佛演畅分别大会缘品。<a id="a-Bj"></a>”</p>
  <p id="aBk">时，<a id="a-Bl"></a>彼菩萨复问其佛：<a id="a-Bm"></a>“其忍世界去是远近？<a id="a-Bn"></a>”</p>
  <p id="aBo">佛言：<a id="a-Bp"></a>“西方去此如十江沙，<a id="a-Bq"></a>诸佛国土满中诸尘，<a id="a-Br"></a>设举一尘著一佛土。<a id="a-Bs"></a>如是尽取一一诸尘，<a id="a-Bt"></a>次布西方诸佛世界，<a id="a-Bu"></a>众尘悉索，<a id="a-Bv"></a>过若干土，<a id="a-Bw"></a>乃至忍界释迦文佛游居教处。<a id="a-Bx"></a>”</p>
  <p id="aBy">彼土菩萨复白佛言：<a id="a-Bz"></a>“唯愿欲见能仁大圣兴隆道化。<a id="a-C0"></a>”</p>
  <p id="aC1">时，<a id="a-C2"></a>普贤佛演身光明通照十方，<a id="a-C3"></a>彼诸菩萨及众会者皆睹此土。<a id="a-C4"></a>彼诸菩萨寻时皆起遥自归命，<a id="a-C5"></a>为释迦文佛一心作礼。<a id="a-C6"></a>彼众菩萨遥见忍界充满菩萨无空缺处，<a id="a-C7"></a>怪之惊喜自问其佛。<a id="a-C8"></a>彼佛告曰：<a id="a-C9"></a>“十方佛国诸菩萨众不可称载，<a id="a-CA"></a>闻当颁宣大会缘品故往启受。<a id="a-CB"></a>”</p>
  <p id="aCC">舍利弗问阿差末菩萨：<a id="a-CD"></a>“谁字仁者名阿差末(阿差末者晋曰无尽意)？<a id="a-CE"></a>”</p>
  <p id="aCF">答舍利弗：<a id="a-CG"></a>“用诸法故曰不可尽。<a id="a-CH"></a>所以者何？<a id="a-CI"></a>一切诸法亦不可尽。<a id="a-CJ"></a>”</p>
  <p id="aCK">舍利弗言：<a id="a-CL"></a>“愿以不可尽法而解说之。<a id="a-CM"></a>”</p>
  <p id="aCN">阿差末言：<a id="a-CO"></a>“本发意时亦不可尽。<a id="a-CP"></a>所以者何？<a id="a-CQ"></a>悉遍诸欲淫怒痴醉而无所缚。<a id="a-CR"></a>所以者何？<a id="a-CS"></a>不与罗汉及缘觉乘而俱同尘故，<a id="a-CT"></a>发心已来坚固其志不可转移。<a id="a-CU"></a>所以者何？<a id="a-CV"></a>不为邪业之所迷误，<a id="a-CW"></a>一切众魔不能坏意，<a id="a-CX"></a>有是心者其诸功德悉为成办，<a id="a-CY"></a>游于无常而独总揽众之元首。<a id="a-CZ"></a>所以者何？<a id="a-Ca"></a>有计常者则生死业。<a id="a-Cb"></a>所以特尊解道有常，<a id="a-Cc"></a>名曰为尊，<a id="a-Cd"></a>出无常故，<a id="a-Ce"></a>从发心来其心坦然无所缚著。<a id="a-Cf"></a>所以者何？<a id="a-Cg"></a>不离诸佛功德业故，<a id="a-Ch"></a>所修事业无能得短。<a id="a-Ci"></a>所以然者？<a id="a-Cj"></a>一切众恶悉尽索故。<a id="a-Ck"></a>其心永安，<a id="a-Cl"></a>不可动故，<a id="a-Cm"></a>其心无侣。<a id="a-Cn"></a>所以然者？<a id="a-Co"></a>希有逮故。<a id="a-Cp"></a>心如金刚。<a id="a-Cq"></a>所以然者？<a id="a-Cr"></a>皆知一切诸法之故所不可尽。<a id="a-Cs"></a>包裹诸法道慧之故，<a id="a-Ct"></a>从发心来强若金刚；<a id="a-Cu"></a>等众生故，<a id="a-Cv"></a>其心质直而无谀谄，<a id="a-Cw"></a>故号曰正而无偏颇。<a id="a-Cx"></a>从发心来常怀鲜明。<a id="a-Cy"></a>所以然者？<a id="a-Cz"></a>本清净故。<a id="a-D0"></a>以去众垢悉消诸冥，<a id="a-D1"></a>其慧显曜窈隐皆明，<a id="a-D2"></a>从发心来沐浴众秽。<a id="a-D3"></a>所以然者？<a id="a-D4"></a>其信甚固无所舍故。<a id="a-D5"></a>发心甚大无有边崖。<a id="a-D6"></a>所以然者？<a id="a-D7"></a>心若虚空。<a id="a-D8"></a>发心旷然。<a id="a-D9"></a>所以然者？<a id="a-DA"></a>含受众生当因度故。<a id="a-DB"></a>发心无尽。<a id="a-DC"></a>所以然者？<a id="a-DD"></a>其慧玄旷无所挂碍。<a id="a-DE"></a>从初发心无所不入。<a id="a-DF"></a>所以然者？<a id="a-DG"></a>大慈无极亦无尽故。<a id="a-DH"></a>其发心行无能断者。<a id="a-DI"></a>所以然者？<a id="a-DJ"></a>功德愿故。<a id="a-DK"></a>发心甚安极可爱敬。<a id="a-DL"></a>所以然者？<a id="a-DM"></a>为诸众生所喜乐故。<a id="a-DN"></a>发心特尊与众超异。<a id="a-DO"></a>所以然者？<a id="a-DP"></a>一切外学、<a id="a-DQ"></a>声闻、<a id="a-DR"></a>缘觉之所奉故。<a id="a-DS"></a>其所发心无能知意。<a id="a-DT"></a>所以然者？<a id="a-DU"></a>非诸凡俗之所及逮，<a id="a-DV"></a>犹如农夫不能达知圣王之事。<a id="a-DW"></a>发种类心。<a id="a-DX"></a>所以然者？<a id="a-DY"></a>各各从其本种之业皆获其果，<a id="a-DZ"></a>一切诸法常存在故。<a id="a-Da"></a>从初发心以为道本。<a id="a-Db"></a>所以然者？<a id="a-Dc"></a>由是所致得大安故。<a id="a-Dd"></a>发心已来而自庄严。<a id="a-De"></a>所以然者？<a id="a-Df"></a>成功勋故。<a id="a-Dg"></a>发心已来与众殊别。<a id="a-Dh"></a>所以然者？<a id="a-Di"></a>达圣慧故。<a id="a-Dj"></a>发心已来甚为微妙。<a id="a-Dk"></a>所以然者？<a id="a-Dl"></a>用广布施普及众生。<a id="a-Dm"></a>发心已来建立至愿。<a id="a-Dn"></a>所以然者？<a id="a-Do"></a>具足戒禁。<a id="a-Dp"></a>其发心已来而无等侣。<a id="a-Dq"></a>所以然者？<a id="a-Dr"></a>无所不忍。<a id="a-Ds"></a>其发心来无能抑制。<a id="a-Dt"></a>所以然者？<a id="a-Du"></a>用精进行无懈废故。<a id="a-Dv"></a>其发心来无所慕乐。<a id="a-Dw"></a>所以然者？<a id="a-Dx"></a>寂度无极致定意故。<a id="a-Dy"></a>其发心来无所归趣，<a id="a-Dz"></a>因其晓了智度无极。<a id="a-E0"></a>其发心来永无所住。<a id="a-E1"></a>所以然者？<a id="a-E2"></a>用无极慈故。<a id="a-E3"></a>其发心来根株坚强。<a id="a-E4"></a>所以然者？<a id="a-E5"></a>用行悲哀故。<a id="a-E6"></a>其发心来常怀悦豫。<a id="a-E7"></a>所以然者？<a id="a-E8"></a>于诸众生怀等心故。<a id="a-E9"></a>其发心来虽遇苦乐不以为动。<a id="a-EA"></a>所以然者？<a id="a-EB"></a>护一切故。<a id="a-EC"></a>其发心来为诸如来所见将养。<a id="a-ED"></a>所以然者？<a id="a-EE"></a>用顺十方诸佛教故。<a id="a-EF"></a>其发心来欲度一切五趣众难。<a id="a-EG"></a>所以然者？<a id="a-EH"></a>兴隆导化。<a id="a-EI"></a>其发心来不舍三宝无所违废。<a id="a-EJ"></a>所以然者？<a id="a-EK"></a>将顺佛戒成圣众故。<a id="a-EL"></a>”</p>
  <p id="aEM">阿差末菩萨复谓舍利弗言：<a id="a-EN"></a>“一切智心宁可尽乎？<a id="a-EO"></a>”</p>
  <p id="aEP">舍利弗报言：<a id="a-EQ"></a>“不也。<a id="a-ER"></a>犹如虚空不可穷极，<a id="a-ES"></a>其一切智心不可尽极亦复若斯。<a id="a-ET"></a>如来禁戒亦不可尽。<a id="a-EU"></a>所以者何？<a id="a-EV"></a>戒是根源故不可尽。<a id="a-EW"></a>如来定意由无有尽，<a id="a-EX"></a>智慧、<a id="a-EY"></a>解脱度知见无根故不可尽。<a id="a-EZ"></a>计于十力、<a id="a-Ea"></a>四无所畏、<a id="a-Eb"></a>十八不共诸佛之法，<a id="a-Ec"></a>斯则是根，<a id="a-Ed"></a>此亦心本故不可尽。<a id="a-Ee"></a>取要言之，<a id="a-Ef"></a>一切诸佛法为元首，<a id="a-Eg"></a>由斯心行故不可尽。<a id="a-Eh"></a>三宝无断，<a id="a-Ei"></a>因是之心故不可尽。<a id="a-Ej"></a>犹如一切众生四大。<a id="a-Ek"></a>何谓四大？<a id="a-El"></a>地水火风亦不可尽。<a id="a-Em"></a>计是智慧用一切故，<a id="a-En"></a>咸复晓了不可思议众生心行，<a id="a-Eo"></a>本愿不断故不可尽。<a id="a-Ep"></a>所以者何？<a id="a-Eq"></a>修奉道愿故不可尽。<a id="a-Er"></a>皆无所生靡不恍惚，<a id="a-Es"></a>一切诸法根源无穷，<a id="a-Et"></a>故不可尽。<a id="a-Eu"></a>”</p>
 </body>
</html>