<!doctype html>
<html id="z3IBTNjFZ" data-ver="932">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘大集部">
  <meta period="西晋">
 </head>
 <body>
  <h1 id="a1">阿差末菩萨经卷第四</h1>
  <p id="a2">阿差末菩萨谓舍利弗言：<a id="a-3"></a>“菩萨习智入于诸法，<a id="a-4"></a>故无所著是名曰慧。<a id="a-5"></a>有十六事不与慧合。<a id="a-6"></a>何谓十六？<a id="a-7"></a>用无明故而起阴阳，<a id="a-8"></a>从生老死皆不与慧同。<a id="a-9"></a>诸所作为亦不同尘，<a id="a-A"></a>亦复不与六十二见而杂错也。<a id="a-B"></a>不自贡高亦不卑己，<a id="a-C"></a>有利无利、<a id="a-D"></a>若誉若谤、<a id="a-E"></a>若称失名、<a id="a-F"></a>若苦若乐，<a id="a-G"></a>过世八事贡高自大谦卑恭慎。<a id="a-H"></a>俗间有是二十一事不与合同，<a id="a-I"></a>去众烦恼不为愚冥，<a id="a-J"></a>觉寤睡眠脱诸恐惧，<a id="a-K"></a>不与罪合及诸心垢，<a id="a-L"></a>不除五阴故至生死，<a id="a-M"></a>身魔、<a id="a-N"></a>罪魔、<a id="a-O"></a>死魔、<a id="a-P"></a>天魔而共合也。<a id="a-Q"></a>一切众生我人寿命，<a id="a-R"></a>无所希望而造因缘，<a id="a-S"></a>诸有希望俗间之念，<a id="a-T"></a>当尔不尔是与非事皆缚著业。<a id="a-U"></a>有所贪慕与戒反矣！<a id="a-V"></a>不奉禁戒、<a id="a-W"></a>奉禁戒者，<a id="a-X"></a>忍辱嗔恚，<a id="a-Y"></a>精进懈怠，<a id="a-Z"></a>一心乱意，<a id="a-a"></a>智慧愚冥，<a id="a-b"></a>以度无极，<a id="a-c"></a>贡高谦逊，<a id="a-d"></a>皆离是事坚住不住谓梵志也。<a id="a-e"></a>定意坚强功德刚柔，<a id="a-f"></a>消一切念使无有余，<a id="a-g"></a>便属无为。<a id="a-h"></a>国土好丑、<a id="a-i"></a>众生吉凶、<a id="a-j"></a>一切善恶、<a id="a-k"></a>愚慧识明、<a id="a-l"></a>生死灭度、<a id="a-m"></a>谛与不谛，<a id="a-n"></a>离一切念，<a id="a-o"></a>其智者无所睹、<a id="a-p"></a>无有见、<a id="a-q"></a>无有想不想泥洹。<a id="a-r"></a>何谓为慧？<a id="a-s"></a>察之计校八法功德，<a id="a-t"></a>晓了八法。<a id="a-u"></a>何谓为八？<a id="a-v"></a>晓于五阴，<a id="a-w"></a>了四大，<a id="a-x"></a>解六衰，<a id="a-y"></a>别四谛，<a id="a-z"></a>达十二缘，<a id="a-10"></a>畅明三世，<a id="a-11"></a>识分别一切罗汉及缘觉至菩萨演诸法。</p>
  <p id="a12">“何谓晓五阴？<a id="a-13"></a>诸所生灭犹如幻化、<a id="a-14"></a>梦中所见、<a id="a-15"></a>芭蕉、<a id="a-16"></a>野马、<a id="a-17"></a>山中之响、<a id="a-18"></a>镜中之像、<a id="a-19"></a>水中泡沫；<a id="a-1A"></a>观于诸色、<a id="a-1B"></a>我、<a id="a-1C"></a>人、<a id="a-1D"></a>寿命，<a id="a-1E"></a>解色如此；<a id="a-1F"></a>痛如水泡，<a id="a-1G"></a>想若野马，<a id="a-1H"></a>生死如芭蕉，<a id="a-1I"></a>识者如幻，<a id="a-1J"></a>计水泡沫、<a id="a-1K"></a>野马、<a id="a-1L"></a>芭蕉、<a id="a-1M"></a>幻化。<a id="a-1N"></a>所以者何？<a id="a-1O"></a>此微妙故。<a id="a-1P"></a>其微妙者，<a id="a-1Q"></a>无我、<a id="a-1R"></a>无人、<a id="a-1S"></a>无寿、<a id="a-1T"></a>无命，<a id="a-1U"></a>是晓五阴、<a id="a-1V"></a>我、<a id="a-1W"></a>人、<a id="a-1X"></a>寿命犹如幻矣！<a id="a-1Y"></a>识亦如幻，<a id="a-1Z"></a>是晓五阴。<a id="a-1a"></a>五阴堕俗，<a id="a-1b"></a>世俗相者闪现便无，<a id="a-1c"></a>是为世相。<a id="a-1d"></a>其世相者，<a id="a-1e"></a>非常、<a id="a-1f"></a>苦、<a id="a-1g"></a>空，<a id="a-1h"></a>非身之业，<a id="a-1i"></a>其知是者曰晓五阴。</p>
  <p id="a1j">“何谓了四大地水火风？<a id="a-1k"></a>其法界者不为刚强，<a id="a-1l"></a>水者法界则无有水，<a id="a-1m"></a>火亦法界不以自热，<a id="a-1n"></a>风者法界不用动摇。<a id="a-1o"></a>其四大者，<a id="a-1p"></a>谓眼所识计于法界，<a id="a-1q"></a>不以眼视，<a id="a-1r"></a>视悉知之。<a id="a-1s"></a>其法界者，<a id="a-1t"></a>不以耳而听声，<a id="a-1u"></a>鼻不向香，<a id="a-1v"></a>口不味味，<a id="a-1w"></a>身不细滑，<a id="a-1x"></a>意不著法，<a id="a-1y"></a>悉解法界悉以具足。<a id="a-1z"></a>众生法界如讲授之，<a id="a-20"></a>叹情志性法界平等平等如称，<a id="a-21"></a>欲界法界亦等如称，<a id="a-22"></a>色、<a id="a-23"></a>无色界法界悉等如称，<a id="a-24"></a>生死之界、<a id="a-25"></a>泥洹之界、<a id="a-26"></a>法身之界等称如空，<a id="a-27"></a>法界亦如。<a id="a-28"></a>所以者何？<a id="a-29"></a>有德无德亦等如空而无有异，<a id="a-2A"></a>亦不可量悉叵称载。<a id="a-2B"></a>其泥洹界亦复若兹不可讲说，<a id="a-2C"></a>此入法界是名曰智，<a id="a-2D"></a>号了四大。</p>
  <p id="a2E">“何谓解六衰？<a id="a-2F"></a>如解言曰：<a id="a-2G"></a>其眼亦空，<a id="a-2H"></a>而无吾我，<a id="a-2I"></a>亦不无我，<a id="a-2J"></a>是亦悉空。<a id="a-2K"></a>所以者何？<a id="a-2L"></a>解我空者在于诸衰而不为衰，<a id="a-2M"></a>是则名曰解于六衰。<a id="a-2N"></a>谛计六衰不著不断，<a id="a-2O"></a>是为菩萨解于六衰。<a id="a-2P"></a>眼色为衰所视不堕。<a id="a-2Q"></a>所以者何？<a id="a-2R"></a>不中道取证。<a id="a-2S"></a>耳、<a id="a-2T"></a>鼻、<a id="a-2U"></a>口、<a id="a-2V"></a>身、<a id="a-2W"></a>意亦悉如是，<a id="a-2X"></a>是曰菩萨解于六衰。<a id="a-2Y"></a>何谓六衰？<a id="a-2Z"></a>其能分别六衰，<a id="a-2a"></a>别六衰已便入于道，<a id="a-2b"></a>不别衰者则非是道。<a id="a-2c"></a>又如菩萨用大哀故不近不远，<a id="a-2d"></a>以众生故不舍大道亦不离施，<a id="a-2e"></a>是曰菩萨解于六衰。</p>
  <p id="a2f">“何谓别四谛？<a id="a-2g"></a>知苦、<a id="a-2h"></a>习、<a id="a-2i"></a>尽、<a id="a-2j"></a>道。<a id="a-2k"></a>不得五阴处是曰知苦，<a id="a-2l"></a>所生为习，<a id="a-2m"></a>色现寻灭名曰为尽，<a id="a-2n"></a>得道无道心以等住故曰为道。<a id="a-2o"></a>菩萨知四谛而不取证。<a id="a-2p"></a>所以者何？<a id="a-2q"></a>护一切故，<a id="a-2r"></a>是曰别四谛。<a id="a-2s"></a>复有三事。<a id="a-2t"></a>何谓为三？<a id="a-2u"></a>其真谛相审解如本，<a id="a-2v"></a>其世俗言假有号耳！<a id="a-2w"></a>了真谛心不念有无，<a id="a-2x"></a>审解本者一切诸色悉为平等。<a id="a-2y"></a>所以者何？<a id="a-2z"></a>不中道取证以相为应，<a id="a-30"></a>是则名曰别于四谛。<a id="a-31"></a>”</p>
  <p id="a32">阿差末菩萨曰：<a id="a-33"></a>“其谛有一无有二也。<a id="a-34"></a>所以者何？<a id="a-35"></a>如来至真无所希望，<a id="a-36"></a>亦不想求色与无色，<a id="a-37"></a>无所希望适得其中，<a id="a-38"></a>是别四谛。<a id="a-39"></a>复有五阴苦者是恼之相，<a id="a-3A"></a>好解空者，<a id="a-3B"></a>是曰苦谛。<a id="a-3C"></a>畅达五阴所从缘起，<a id="a-3D"></a>是曰习谛。<a id="a-3E"></a>所见万物皆有想求，<a id="a-3F"></a>别了其意而不贪慕，<a id="a-3G"></a>虽不求者亦复不忘，<a id="a-3H"></a>是曰等知尽灭之义。<a id="a-3I"></a>不与去来今现在事而俱同尘亦不住中，<a id="a-3J"></a>是曰尽谛。<a id="a-3K"></a>欲致道者，<a id="a-3L"></a>了苦习尽不在二事，<a id="a-3M"></a>所谓二事犹豫结网，<a id="a-3N"></a>是曰尽谛。<a id="a-3O"></a>谛观察之知之为苦，<a id="a-3P"></a>是为菩萨别于四谛。<a id="a-3Q"></a>一切所见苦乐善恶，<a id="a-3R"></a>心睹世间悉了本末，<a id="a-3S"></a>是曰知苦。<a id="a-3T"></a>诸缘皆苦，<a id="a-3U"></a>是名曰习。<a id="a-3V"></a>解慕世苦不以为求，<a id="a-3W"></a>虽不求望不堕尽证。<a id="a-3X"></a>所以者何？<a id="a-3Y"></a>不中取证故。<a id="a-3Z"></a>是曰菩萨因知求道。<a id="a-3a"></a>犹欲渡水而不求船，<a id="a-3b"></a>不能横越；<a id="a-3c"></a>思惟其便，<a id="a-3d"></a>若得板木，<a id="a-3e"></a>乘骑其上可以得度。<a id="a-3f"></a>所以者何？<a id="a-3g"></a>不忧不度不愁在苦，<a id="a-3h"></a>作是行住如四谛教，<a id="a-3i"></a>不以色诤而堕取证，<a id="a-3j"></a>是曰菩萨别于谛矣！<a id="a-3k"></a>意察生苦，<a id="a-3l"></a>苦从缘生亦不从缘，<a id="a-3m"></a>是曰知生。<a id="a-3n"></a>一切所生亦无所生无有起者，<a id="a-3o"></a>亦不灭尽不兴灭意，<a id="a-3p"></a>是曰意寂而苦灭矣！<a id="a-3q"></a>乐知求胜而伏其心意解入此，<a id="a-3r"></a>是曰知道不住其中。<a id="a-3s"></a>所以者何？<a id="a-3t"></a>慧无住故。<a id="a-3u"></a>是曰菩萨别知四谛。</p>
  <p id="a3v">“何谓达于十二因缘？<a id="a-3w"></a>谓因无明便致生死，<a id="a-3x"></a>如诸法教其有所生，<a id="a-3y"></a>了不可见亦不可知。<a id="a-3z"></a>所以者何？<a id="a-40"></a>无有生故亦非不生，<a id="a-41"></a>以了如斯因缘之事，<a id="a-42"></a>缘求泥洹谛了众生，<a id="a-43"></a>所行不等有上中下，<a id="a-44"></a>缘作罪福故造行道，<a id="a-45"></a>所当致者兴无生缘，<a id="a-46"></a>修诸法业与道合者，<a id="a-47"></a>是为名曰解十二缘。<a id="a-48"></a>设无是缘则消除矣！<a id="a-49"></a>所谓消除谓无明灭，<a id="a-4A"></a>无明灭者谓老病死灭，<a id="a-4B"></a>老死已灭，<a id="a-4C"></a>能达此者解十二缘。<a id="a-4D"></a>诸所有因悉法所总，<a id="a-4E"></a>诸所有缘皆法所合，<a id="a-4F"></a>其因缘合非我非彼，<a id="a-4G"></a>亦复不是我、<a id="a-4H"></a>人、<a id="a-4I"></a>寿命，<a id="a-4J"></a>悉无所入，<a id="a-4K"></a>如是入者不在一切诸所有也，<a id="a-4L"></a>其意普解是十二缘。<a id="a-4M"></a>菩萨悉欲具足诸法，<a id="a-4N"></a>具诸法已皆了无常不堕取证。<a id="a-4O"></a>所以者何？<a id="a-4P"></a>护众生故。<a id="a-4Q"></a>是曰菩萨解十二缘。</p>
  <p id="a4R">“何谓明三世？<a id="a-4S"></a>悉知去意有德无德，<a id="a-4T"></a>观身他人等无有异。<a id="a-4U"></a>所以者何？<a id="a-4V"></a>身有误失他人有过，<a id="a-4W"></a>悉代悔之逮所作福，<a id="a-4X"></a>因此福祚发心求道，<a id="a-4Y"></a>是为菩萨过去功德。<a id="a-4Z"></a>其当来意所作功德，<a id="a-4a"></a>悉用发心立菩萨愿，<a id="a-4b"></a>诸所发心以护制持，<a id="a-4c"></a>执心坚固不受浊意，<a id="a-4d"></a>是当来福。<a id="a-4e"></a>今现在意所作求德，<a id="a-4f"></a>以正众缘是为功德，<a id="a-4g"></a>悉舍诸秽不随非教是不离德。<a id="a-4h"></a>所以者何？<a id="a-4i"></a>近佛道故，<a id="a-4j"></a>是现在福。<a id="a-4k"></a>察去来今信三世空，<a id="a-4l"></a>观三世法，<a id="a-4m"></a>则以智慧无元劝助，<a id="a-4n"></a>去来今佛用善权故，<a id="a-4o"></a>曰则三世诸去法尽。<a id="a-4p"></a>所以者何？<a id="a-4q"></a>不可见故。<a id="a-4r"></a>不以去德而变其心，<a id="a-4s"></a>诸当来法视无所生不以是疑，<a id="a-4t"></a>察现在法亦无所住则无处所。<a id="a-4u"></a>所以者何？<a id="a-4v"></a>不舍道心，<a id="a-4w"></a>是故名曰明于三世普达智慧。<a id="a-4x"></a>过去已灭，<a id="a-4y"></a>当来未至，<a id="a-4z"></a>现在无住，<a id="a-50"></a>智无破坏，<a id="a-51"></a>菩萨兴德悉欲合同，<a id="a-52"></a>是故名曰明于三世。<a id="a-53"></a>以慧悉念过去功德。<a id="a-54"></a>所以者何？<a id="a-55"></a>今者所作皆前世福，<a id="a-56"></a>因发来心当来发心故，<a id="a-57"></a>斯智慧业具足所愿。<a id="a-58"></a>其现作德不以为难。<a id="a-59"></a>所以者何？<a id="a-5A"></a>菩萨愿故。<a id="a-5B"></a>是则名曰明于三世。<a id="a-5C"></a>为诸众生于过去世悉知作德。<a id="a-5D"></a>所以者何？<a id="a-5E"></a>护众生故。<a id="a-5F"></a>往古所教今续化之，<a id="a-5G"></a>所教训者欲令其人见当来佛神足变化，<a id="a-5H"></a>于法道义便有增益，<a id="a-5I"></a>有增益已亦增福利益诸群黎。<a id="a-5J"></a>佛以兴世多所饶益，<a id="a-5K"></a>其所誓愿悉无挂碍，<a id="a-5L"></a>是则名曰明于三世。</p>
  <p id="a5M">“何谓明解罗汉及缘觉乘、<a id="a-5N"></a>诸菩萨德？<a id="a-5O"></a>若无佛者则无罗汉，<a id="a-5P"></a>佛兴于世有罗汉法，<a id="a-5Q"></a>罗汉法者因声听解，<a id="a-5R"></a>得闻声者便备戒禁，<a id="a-5S"></a>戒禁已备谓以如戒，<a id="a-5T"></a>已如戒者具戒、<a id="a-5U"></a>定、<a id="a-5V"></a>慧、<a id="a-5W"></a>度、<a id="a-5X"></a>知见品，<a id="a-5Y"></a>是则名曰明解声闻。<a id="a-5Z"></a>从是所缘得阿罗汉，<a id="a-5a"></a>知德无德而了非常得脱生死，<a id="a-5b"></a>在于三界悉厌众欲达非常苦。<a id="a-5c"></a>所以者何？<a id="a-5d"></a>诸法无常。<a id="a-5e"></a>其泥洹寂亦无所有不求所生。<a id="a-5f"></a>所以者何？<a id="a-5g"></a>畏生死故。<a id="a-5h"></a>畏生死者不信俗业，<a id="a-5i"></a>身如怨仇，<a id="a-5j"></a>四大若蚖，<a id="a-5k"></a>六衰空野不愿所生，<a id="a-5l"></a>五趣周旋受泥洹护，<a id="a-5m"></a>如是行者明解声闻。</p>
  <p id="a5n">“何谓识解缘觉者菩萨皆知？<a id="a-5o"></a>云何缘觉所造立德，<a id="a-5p"></a>所兴功祚出罗汉上？<a id="a-5q"></a>所以者何？<a id="a-5r"></a>所行精进超越过上，<a id="a-5s"></a>施与持戒声闻不逮。<a id="a-5t"></a>所以者何？<a id="a-5u"></a>声闻所行其心局迮，<a id="a-5v"></a>所奉供佛慧不足言，<a id="a-5w"></a>既入佛法所学乐小不愚不慧。<a id="a-5x"></a>所以者何？<a id="a-5y"></a>闻众乐音而秽厌之，<a id="a-5z"></a>所学少少常喜怀恨，<a id="a-60"></a>依大德勉而乐尊务，<a id="a-61"></a>所兴施与思十二缘，<a id="a-62"></a>由求得脱己身校计，<a id="a-63"></a>独信守道从缘起行而建立功德，<a id="a-64"></a>是则名曰识解缘觉。</p>
  <p id="a65">“何谓畅解大乘之业？<a id="a-66"></a>所入晓德不可称载，<a id="a-67"></a>其乘广大旷然无极，<a id="a-68"></a>为众生党行权方便，<a id="a-69"></a>其德庄严不以为难，<a id="a-6A"></a>皆惠众生之所钦乐，<a id="a-6B"></a>以度无极化成大乘，<a id="a-6C"></a>悉知一切人心所行，<a id="a-6D"></a>欲度脱之越众缘起，<a id="a-6E"></a>不谓佛道为难得也！<a id="a-6F"></a>复以光明照于众生，<a id="a-6G"></a>其心特尊卓然无侣，<a id="a-6H"></a>度一切苦晓了诸法，<a id="a-6I"></a>无有阴盖，<a id="a-6J"></a>降伏众邪皆令清和，<a id="a-6K"></a>总摄道法三十七品，<a id="a-6L"></a>威德殊特犹跱幢幡，<a id="a-6M"></a>游十二缘不著不断，<a id="a-6N"></a>诸所可见忧戚睡眠、<a id="a-6O"></a>淫恚调戏不可之事悉远离之，<a id="a-6P"></a>真以佛慧、<a id="a-6Q"></a>诸相种好而为绮饰，<a id="a-6R"></a>以乘严己身口意行。<a id="a-6S"></a>所以者何？<a id="a-6T"></a>无有罪咎，<a id="a-6U"></a>是则名曰大乘功德。<a id="a-6V"></a>大乘功德则是天上天下众生之度。<a id="a-6W"></a>何谓一切众生之度？<a id="a-6X"></a>诸法悉合谓脱不脱。<a id="a-6Y"></a>脱不脱者，<a id="a-6Z"></a>菩萨大士充续功祚，<a id="a-6a"></a>是名曰脱。<a id="a-6b"></a>晓了生死所兴功德，<a id="a-6c"></a>谓身口心以明晓了，<a id="a-6d"></a>口作功德身立福祚，<a id="a-6e"></a>身口心行三事生死，<a id="a-6f"></a>菩萨以缘晓知脱便，<a id="a-6g"></a>愿萨云若诸通敏慧，<a id="a-6h"></a>是曰明达。<a id="a-6i"></a>脱以复晓诸不脱者，<a id="a-6j"></a>五度无极入智度无极，<a id="a-6k"></a>谓为脱者不以为难，<a id="a-6l"></a>解度无极常悉总摄。<a id="a-6m"></a>菩萨善权皆蒙光明照于一切。<a id="a-6n"></a>所以者何？<a id="a-6o"></a>则以四事总及他人，<a id="a-6p"></a>无我、<a id="a-6q"></a>无人、<a id="a-6r"></a>无寿、<a id="a-6s"></a>无命、<a id="a-6t"></a>无执无舍，<a id="a-6u"></a>是故分别。<a id="a-6v"></a>用脱之故造菩萨愿明解度脱，<a id="a-6w"></a>谓于生死稍稍得进以无所断，<a id="a-6x"></a>无所断者不灭生死，<a id="a-6y"></a>不灭生死者是为菩萨，<a id="a-6z"></a>无所破坏。<a id="a-70"></a>所以者何？<a id="a-71"></a>不与无瞻势者从事，<a id="a-72"></a>以是故曰分别未脱，<a id="a-73"></a>空无想愿以此法察，<a id="a-74"></a>晓了诸见菩萨信故。<a id="a-75"></a>所以者何？<a id="a-76"></a>于三脱中能不堕者，<a id="a-77"></a>是曰未脱；<a id="a-78"></a>谓不取证，<a id="a-79"></a>在于三界而无所著，<a id="a-7A"></a>是名曰脱。<a id="a-7B"></a>虽在三界广施方便。<a id="a-7C"></a>所以者何？<a id="a-7D"></a>用明智故不堕取证，<a id="a-7E"></a>是则名曰晓了脱德。<a id="a-7F"></a>所造功法皆以具足诸通敏慧，<a id="a-7G"></a>已具通慧不离普智，<a id="a-7H"></a>是晓诸法。<a id="a-7I"></a>”</p>
  <p id="a7J">阿差末菩萨谓舍利弗：<a id="a-7K"></a>“是八事法与智慧合而不可尽，<a id="a-7L"></a>是智慧法咸知分明，<a id="a-7M"></a>以能分明如佛法者无有殊异。<a id="a-7N"></a>所以者何？<a id="a-7O"></a>以去睡眠非法之故。<a id="a-7P"></a>是则愿力便逮道法，<a id="a-7Q"></a>诸经慧相、<a id="a-7R"></a>智慧光明照于本际已入于慧，<a id="a-7S"></a>诸欲见者悉以晓了能至泥洹，<a id="a-7T"></a>总持慧故不舍道法，<a id="a-7U"></a>以信智慧众垢悉除。<a id="a-7V"></a>其大智者则是诸法之元首也！<a id="a-7W"></a>自然慧者无有师主，<a id="a-7X"></a>皆解诸欲而无所著。<a id="a-7Y"></a>所以者何？<a id="a-7Z"></a>因逮道明以慧断根故不可尽，<a id="a-7a"></a>众想悉空所以造根，<a id="a-7b"></a>由痴冥故欲致圣明，<a id="a-7c"></a>则以慧药教守道者咸得正住。<a id="a-7d"></a>其来学者以慧训诲各使得所，<a id="a-7e"></a>用智慧明悉照痴冥各令得明。<a id="a-7f"></a>其无眼者悉获法眼佥得彻视，<a id="a-7g"></a>无余慧明皆越诸色，<a id="a-7h"></a>真谛之慧无复结网，<a id="a-7i"></a>以慧教告。<a id="a-7j"></a>其不伏者悉令自降，<a id="a-7k"></a>为诸闇冥显智慧眼，<a id="a-7l"></a>不可尽慧靡所不入行莫不周。<a id="a-7m"></a>所以者何？<a id="a-7n"></a>畅十二缘，<a id="a-7o"></a>所宣智明，<a id="a-7p"></a>解诸缚著令无误失，<a id="a-7q"></a>不以生死而为迷荒。<a id="a-7r"></a>”</p>
  <p id="a7s">阿差末菩萨谓舍利弗：<a id="a-7t"></a>“菩萨大士以慧总揽，<a id="a-7u"></a>入众生心随其所行，<a id="a-7v"></a>皆见心念明解分别群黎之党，<a id="a-7w"></a>无功德者以慧导利。<a id="a-7x"></a>菩萨智慧悉遍声闻、<a id="a-7y"></a>缘觉之乘上至正觉，<a id="a-7z"></a>是为慧处。<a id="a-80"></a>斯菩萨学名曰智慧而不可尽，<a id="a-81"></a>演智度无极畅不可尽。<a id="a-82"></a>”</p>
  <p id="a83">说道品法时，<a id="a-84"></a>三万二千菩萨悉得无所从生法忍。</p>
  <p id="a85">阿差末菩萨复谓舍利弗：<a id="a-86"></a>“慈氏菩萨而不可尽。<a id="a-87"></a>所以者何？<a id="a-88"></a>其慈旷大无边际故。<a id="a-89"></a>仁若虚空不可限量。<a id="a-8A"></a>所以无边者？<a id="a-8B"></a>犹若众生四大如空无所不周，<a id="a-8C"></a>以慈普覆亦如四大，<a id="a-8D"></a>地水火风不可称限故不可尽；<a id="a-8E"></a>菩萨弘慈亦复若兹不可穷极，<a id="a-8F"></a>故曰无际。<a id="a-8G"></a>犹空无边一切四大悉不可量，<a id="a-8H"></a>众生无尽仁不可限，<a id="a-8I"></a>故曰菩萨大慈无尽。<a id="a-8J"></a>”</p>
  <p id="a8K">尔时，<a id="a-8L"></a>舍利弗问阿差末：<a id="a-8M"></a>“众生四大数不可尽为何谓也？<a id="a-8N"></a>”</p>
  <p id="a8O">阿差末曰：<a id="a-8P"></a>“地水火风，<a id="a-8Q"></a>其数过于药草丛林。<a id="a-8R"></a>”</p>
  <p id="a8S">时，<a id="a-8T"></a>舍利弗复问：<a id="a-8U"></a>“可为众生兴引譬乎？<a id="a-8V"></a>”</p>
  <p id="a8W">阿差末曰：<a id="a-8X"></a>“可假借喻，<a id="a-8Y"></a>不可以民庶为数极。<a id="a-8Z"></a>”</p>
  <p id="a8a">舍利弗问：<a id="a-8b"></a>“所喻云何？<a id="a-8c"></a>”</p>
  <p id="a8d">阿差末曰：<a id="a-8e"></a>“犹如东西南北、<a id="a-8f"></a>四维、<a id="a-8g"></a>上、<a id="a-8h"></a>下合为世界，<a id="a-8i"></a>各如江沙十方佛土合为大海，<a id="a-8j"></a>取一切人尽住海边，<a id="a-8k"></a>各以一毛取海水数，<a id="a-8l"></a>举一渧水为一江沙人，<a id="a-8m"></a>举二渧水为二江沙人；<a id="a-8n"></a>如是渧数大海水尽，<a id="a-8o"></a>众生之限不可尽极，<a id="a-8p"></a>群黎四大亦不可数亦复若斯，<a id="a-8q"></a>菩萨大慈靡所不周。<a id="a-8r"></a>”</p>
  <p id="a8s">阿差末菩萨谓舍利弗：<a id="a-8t"></a>“若能弘慈，<a id="a-8u"></a>其德福庆不可尽极！<a id="a-8v"></a>”</p>
  <p id="a8w">舍利弗言：<a id="a-8x"></a>“实不可尽。<a id="a-8y"></a>”</p>
  <p id="a8z">阿差末曰：<a id="a-90"></a>“若有菩萨闻众生数不可穷尽，<a id="a-91"></a>不恐不惧不以怀懅，<a id="a-92"></a>尔乃应曰慈不可尽。<a id="a-93"></a>”</p>
  <p id="a94">阿差末谓舍利弗言：<a id="a-95"></a>“其弘慈者是菩萨护，<a id="a-96"></a>复为众生有功效业。<a id="a-97"></a>所以者何？<a id="a-98"></a>无有失故。<a id="a-99"></a>众恶粗犷悉永消除，<a id="a-9A"></a>伏众怒害及诸爱欲，<a id="a-9B"></a>其有见者莫不悦颜。<a id="a-9C"></a>所以者何？<a id="a-9D"></a>无有众邪，<a id="a-9E"></a>诸有恐惧咸悉尽爱。<a id="a-9F"></a>其道正端而无偏邪，<a id="a-9G"></a>悉能化导诸乱心者，<a id="a-9H"></a>其有危难往就慰济。<a id="a-9I"></a>所以者何？<a id="a-9J"></a>欲度脱故。<a id="a-9K"></a>诸有系缚莫不解散，<a id="a-9L"></a>诸谀谄者修备质朴，<a id="a-9M"></a>唯学道要不慕世荣，<a id="a-9N"></a>悉为释梵之所钦奉，<a id="a-9O"></a>常以智慧靡所不睹。<a id="a-9P"></a>所以者何？<a id="a-9Q"></a>护众生故。<a id="a-9R"></a>修四等心，<a id="a-9S"></a>不怀异意悉弃尘劳，<a id="a-9T"></a>入佛道要总持慧业，<a id="a-9U"></a>以德自严以超众德，<a id="a-9V"></a>三十二相八十种好，<a id="a-9W"></a>皆以具足诸不备悉，<a id="a-9X"></a>度脱快哉快哉泥洹显导众生，<a id="a-9Y"></a>不在八懅不闲之地，<a id="a-9Z"></a>乐以法乐以法自娱，<a id="a-9a"></a>总摄众欲不贪王土，<a id="a-9b"></a>等心众生所行无异净此普慧。<a id="a-9c"></a>其犯戒者悉将护之，<a id="a-9d"></a>现忍辱力无得自用而怀慢恣。<a id="a-9e"></a>不舍精进、<a id="a-9f"></a>禅思、<a id="a-9g"></a>一心，<a id="a-9h"></a>三昧正受其心不乱，<a id="a-9i"></a>以智慧业诸所听受，<a id="a-9j"></a>弘慈具足自从身出，<a id="a-9k"></a>不依仰人，<a id="a-9l"></a>不从魔教。<a id="a-9m"></a>所以者何？<a id="a-9n"></a>以获大安。<a id="a-9o"></a>因智慧解耻诸非法，<a id="a-9p"></a>悉愈众病覆护众生，<a id="a-9q"></a>常自安身亦安一切。<a id="a-9r"></a>罗汉法者，<a id="a-9s"></a>但欲自护不护众生。<a id="a-9t"></a>当以大慈加哀一切！<a id="a-9u"></a>”</p>
  <p id="a9v">阿差末谓舍利弗言：<a id="a-9w"></a>“慈有三事。<a id="a-9x"></a>何谓为三？<a id="a-9y"></a>一曰、<a id="a-9z"></a>慈施一切，<a id="a-A0"></a>晓了慈施法等；<a id="a-A1"></a>二曰、<a id="a-A2"></a>慈正真等；<a id="a-A3"></a>三曰、<a id="a-A4"></a>常以普慈加于众生。<a id="a-A5"></a>所谓等者发菩萨心，<a id="a-A6"></a>慈与法等谓成就业，<a id="a-A7"></a>与慈普等因成忍辱，<a id="a-A8"></a>是谓三事慈不可尽。<a id="a-A9"></a>”</p>
  <p id="aAA">阿差末谓舍利弗言：<a id="a-AB"></a>“菩萨大士奉无极哀而不可尽。<a id="a-AC"></a>何谓为人？<a id="a-AD"></a>所云人者喘息为本，<a id="a-AE"></a>本者谓命。<a id="a-AF"></a>菩萨至行以哀为本，<a id="a-AG"></a>成大乘故。<a id="a-AH"></a>犹转轮王紫磨金轮以为始元，<a id="a-AI"></a>然后七宝辄来具足；<a id="a-AJ"></a>菩萨大乘亦复若斯，<a id="a-AK"></a>以有大哀，<a id="a-AL"></a>诸佛法宝普悉周备。<a id="a-AM"></a>犹如长者有一微妙清和之乐，<a id="a-AN"></a>其音哀美入于骨髓；<a id="a-AO"></a>菩萨大士逮致弘哀，<a id="a-AP"></a>愍念众生过于骨肉。<a id="a-AQ"></a>犹如长者而有一子爱之无极，<a id="a-AR"></a>菩萨之业大哀为本然后具足。<a id="a-AS"></a>所以者何？<a id="a-AT"></a>为一切教大哀无谄，<a id="a-AU"></a>无谄行者有弘哀故，<a id="a-AV"></a>便不自大专自用意，<a id="a-AW"></a>亦不虚饰以至真行，<a id="a-AX"></a>心中至直而无有异，<a id="a-AY"></a>是为弘哀。<a id="a-AZ"></a>所以者何？<a id="a-Aa"></a>无有邪心以逮愍哀，<a id="a-Ab"></a>其心敦诚亦无憍慢而自放逸，<a id="a-Ac"></a>顺随一切诱进开化而度脱之。<a id="a-Ad"></a>身无所损，<a id="a-Ae"></a>以势力故不贪寿命，<a id="a-Af"></a>则自爱己众恶离散，<a id="a-Ag"></a>覆护众生其心已净，<a id="a-Ah"></a>不舍贫匮诸厄难者。<a id="a-Ai"></a>所以者何？<a id="a-Aj"></a>不以劳故其心坚固，<a id="a-Ak"></a>是则愍哀。<a id="a-Al"></a>其心不退因入大道，<a id="a-Am"></a>菩萨真意能勤将护，<a id="a-An"></a>是为大哀。<a id="a-Ao"></a>若为诸佛作证解明，<a id="a-Ap"></a>亦为自己证明供养，<a id="a-Aq"></a>复至大哀其心清净所行无异。<a id="a-Ar"></a>所以者何？<a id="a-As"></a>能舍己安而安众生，<a id="a-At"></a>见危厄者身欲代之，<a id="a-Au"></a>心不协恨，<a id="a-Av"></a>荷负一切不以为重，<a id="a-Aw"></a>坚志精进，<a id="a-Ax"></a>是名曰哀。<a id="a-Ay"></a>所以然者？<a id="a-Az"></a>能忍辱故。<a id="a-B0"></a>其羸劣者将护扶之，<a id="a-B1"></a>若有病者身体臭处其心不恶，<a id="a-B2"></a>欲以劳赉众厄难故，<a id="a-B3"></a>请讲法者不以为惓，<a id="a-B4"></a>具足道心随人所喜。<a id="a-B5"></a>随人所喜者，<a id="a-B6"></a>谓入异学各得开解，<a id="a-B7"></a>常抱功德以为庄严，<a id="a-B8"></a>身诸根具而不堕苦，<a id="a-B9"></a>因成愍哀心等无余，<a id="a-BA"></a>以安一切所以曰哀，<a id="a-BB"></a>无人诤讼。<a id="a-BC"></a>所以者何？<a id="a-BD"></a>无所贪故乃能备哀，<a id="a-BE"></a>心无悔恨常护禁戒，<a id="a-BF"></a>悉乐导利一切众生，<a id="a-BG"></a>身若金刚不可毁伤，<a id="a-BH"></a>以身惠施无所吝惜，<a id="a-BI"></a>劝助他人令兴功德，<a id="a-BJ"></a>是则愍哀。<a id="a-BK"></a>虽身立德而怀欣然，<a id="a-BL"></a>不如劝人建立福祚不用禅悦。<a id="a-BM"></a>所以者何？<a id="a-BN"></a>常为一切既在欲中，<a id="a-BO"></a>思察道慧不以为劳，<a id="a-BP"></a>是则愍哀。<a id="a-BQ"></a>所造功德未曾懈惓，<a id="a-BR"></a>为无畏施舍贪吝心，<a id="a-BS"></a>欲使众生咸成所愿，<a id="a-BT"></a>思开达者辄令建立无极大哀。<a id="a-BU"></a>所以者何？<a id="a-BV"></a>为懈废护劝赞导首也。<a id="a-BW"></a>若有犯戒及诽谤人，<a id="a-BX"></a>菩萨静定不念是言。<a id="a-BY"></a>所以者何？<a id="a-BZ"></a>常以佛戒教训十方，<a id="a-Ba"></a>有行恶者心哀伤之，<a id="a-Bb"></a>以如来忍诲无瞻势及愚冥党。<a id="a-Bc"></a>所以者何？<a id="a-Bd"></a>化令其人内入佛法，<a id="a-Be"></a>菩萨普教令学于佛三十二相，<a id="a-Bf"></a>哀亦不可尽。<a id="a-Bg"></a>”</p>
  <p id="aBh">阿差末复谓舍利弗言：<a id="a-Bi"></a>“菩萨大士一切所施以哀为本，<a id="a-Bj"></a>故曰建立无极大哀，<a id="a-Bk"></a>亦皆以应布施、<a id="a-Bl"></a>持戒、<a id="a-Bm"></a>忍辱、<a id="a-Bn"></a>精进、<a id="a-Bo"></a>一心、<a id="a-Bp"></a>智慧六度无极，<a id="a-Bq"></a>亦复备悉三十七品。<a id="a-Br"></a>所以者何？<a id="a-Bs"></a>独能游步无能为师，<a id="a-Bt"></a>所行安谛而无瑕秽，<a id="a-Bu"></a>以慧愍成一切众生，<a id="a-Bv"></a>曰菩萨哀为不可尽。<a id="a-Bw"></a>何谓菩萨喜不可尽？<a id="a-Bx"></a>所由等心为不可尽。<a id="a-By"></a>所以者何？<a id="a-Bz"></a>思察法典，<a id="a-C0"></a>其心悦豫不以为劳，<a id="a-C1"></a>舍诸音乐不以为乐，<a id="a-C2"></a>心普住法以法自娱身意降伏。<a id="a-C3"></a>所谓伏者，<a id="a-C4"></a>见人所作不应义理，<a id="a-C5"></a>衣毛为竖心悲雨泪。<a id="a-C6"></a>好菩萨道其心钦乐，<a id="a-C7"></a>愿如来身具诸种好三十二相以为庄严，<a id="a-C8"></a>诸法功勋常欲听经未曾厌饱，<a id="a-C9"></a>恒执经文常欲坚持。<a id="a-CA"></a>以应法者不以世荣而在心怀，<a id="a-CB"></a>常以法乐而以自娱，<a id="a-CC"></a>等心一切随其所喜而开化之。<a id="a-CD"></a>所以者何？<a id="a-CE"></a>各令得所如佛法教，<a id="a-CF"></a>是曰行喜。<a id="a-CG"></a>执意觉弘不违如来至真之法，<a id="a-CH"></a>究畅威灵。<a id="a-CI"></a>其羸劣者心不慕法，<a id="a-CJ"></a>诸贪餮者心不清净。<a id="a-CK"></a>虽在三藏不怀自大，<a id="a-CL"></a>能谨慎者代之欢悦。<a id="a-CM"></a>其犯非者加之愍哀显示道径，<a id="a-CN"></a>身心已越恶趣恐惧，<a id="a-CO"></a>坚奉戒法犹如来禁等无差别。<a id="a-CP"></a>若骂詈者心不协恚伏令柔忍，<a id="a-CQ"></a>尊敬长老谦逊年幼，<a id="a-CR"></a>颜色常和心无错乱，<a id="a-CS"></a>应人随顺先人问讯未曾谀谄，<a id="a-CT"></a>是则名曰菩萨行护而不可尽。<a id="a-CU"></a>”</p>
  <p id="aCV">阿差末谓舍利弗：<a id="a-CW"></a>“菩萨神通亦不可尽。<a id="a-CX"></a>何谓神通？<a id="a-CY"></a>一曰、<a id="a-CZ"></a>天眼，<a id="a-Ca"></a>二曰、<a id="a-Cb"></a>天耳，<a id="a-Cc"></a>三曰、<a id="a-Cd"></a>知他心念，<a id="a-Ce"></a>四曰、<a id="a-Cf"></a>知往古，<a id="a-Cg"></a>五曰、<a id="a-Ch"></a>飞行，<a id="a-Ci"></a>六曰、<a id="a-Cj"></a>漏尽。<a id="a-Ck"></a>何谓天眼？<a id="a-Cl"></a>计诸天眼，<a id="a-Cm"></a>龙、<a id="a-Cn"></a>揵沓和及诸鬼神、<a id="a-Co"></a>罗汉、<a id="a-Cp"></a>缘觉目所见者，<a id="a-Cq"></a>不如菩萨目之所睹，<a id="a-Cr"></a>悉超于彼，<a id="a-Cs"></a>一切彻视无能及者，<a id="a-Ct"></a>为尊为上为最殊妙巍巍无匹。<a id="a-Cu"></a>菩萨眼者，<a id="a-Cv"></a>靡所不达睹诸径路，<a id="a-Cw"></a>其眼所见周于十方无边世界，<a id="a-Cx"></a>诸有色像粗细大小远近广狭，<a id="a-Cy"></a>悉以天眼见之明了一一分别。<a id="a-Cz"></a>因彼天眼见十方已，<a id="a-D0"></a>睹于五趣所生住处，<a id="a-D1"></a>而察群黎生死所归，<a id="a-D2"></a>知其报应所当获果，<a id="a-D3"></a>识斯根源，<a id="a-D4"></a>亦复晓了诸根强弱。<a id="a-D5"></a>其十方界诸佛世尊国土功勋清净鲜明，<a id="a-D6"></a>咸亦睹之察其戒净。<a id="a-D7"></a>以此功勋劝助己土，<a id="a-D8"></a>常住禁戒所愿辄成。<a id="a-D9"></a>以此天眼则观诸佛，<a id="a-DA"></a>不退转地诸菩萨众适见斯义，<a id="a-DB"></a>正士之党学其所行，<a id="a-DC"></a>威仪礼节举动进止，<a id="a-DD"></a>安庠和雅立于法门，<a id="a-DE"></a>总持辩才智慧善权，<a id="a-DF"></a>随时方便教学具足。<a id="a-DG"></a>以真谛眼普见一切无所挂碍，<a id="a-DH"></a>察一切色悉为虚伪无一真正。<a id="a-DI"></a>以至诚眼亦见解脱及与结缚。<a id="a-DJ"></a>以至诚眼见之本净显曜鲜明，<a id="a-DK"></a>于诸境界悉无所著。<a id="a-DL"></a>以至诚眼不复起生尘劳结网，<a id="a-DM"></a>见若干冥不怀沉吟。<a id="a-DN"></a>以至诚眼不住颠倒一切蔽碍不慎之法，<a id="a-DO"></a>所视明彻用法光晖而照曜之。<a id="a-DP"></a>以至诚眼宣布圣慧，<a id="a-DQ"></a>不慕饰著因缘诸行，<a id="a-DR"></a>未曾怀恨无结无望，<a id="a-DS"></a>不倚尘劳一切放逸。<a id="a-DT"></a>以至诚眼剖判劳惓，<a id="a-DU"></a>厌贤圣者随根所由而开化之，<a id="a-DV"></a>不违失相皆遣光明等照众生。<a id="a-DW"></a>以至诚眼其心清净，<a id="a-DX"></a>除诸根株永令无余，<a id="a-DY"></a>离于自大无有垢秽，<a id="a-DZ"></a>心性清净而无所著。<a id="a-Da"></a>以至诚眼逮见佛眼，<a id="a-Db"></a>舍心自在而不驰骋，<a id="a-Dc"></a>除去虚伪不安诸疾众结之党。<a id="a-Dd"></a>以至诚眼达知义理进退所归，<a id="a-De"></a>其法净者慧圣章句，<a id="a-Df"></a>行无挂碍执御众生，<a id="a-Dg"></a>建立大哀刈弃乱法，<a id="a-Dh"></a>谛度彼岸使无有挂，<a id="a-Di"></a>所见审谛亲近道场，<a id="a-Dj"></a>无所依怙见乞求者不怀嗔恨，<a id="a-Dk"></a>诲毁戒者护众恨心将养懈怠，<a id="a-Dl"></a>其乱心者为现禅定，<a id="a-Dm"></a>其邪智者施以慧眼，<a id="a-Dn"></a>若失径者显以正路，<a id="a-Do"></a>志在小乘教以佛道微妙大法，<a id="a-Dp"></a>令入普智顺从正觉不废神通。<a id="a-Dq"></a>是为菩萨天眼彻视无尽神通。</p>
  <p id="aDr">“何谓天耳无尽神通？<a id="a-Ds"></a>以此天耳普闻十方不可称限，<a id="a-Dt"></a>诸佛世界所有形类，<a id="a-Du"></a>天、<a id="a-Dv"></a>龙、<a id="a-Dw"></a>鬼、<a id="a-Dx"></a>神、<a id="a-Dy"></a>揵沓和、<a id="a-Dz"></a>阿须伦、<a id="a-E0"></a>迦留罗、<a id="a-E1"></a>真陀罗、<a id="a-E2"></a>摩睺勒所说音声，<a id="a-E3"></a>人与非人言语所趣，<a id="a-E4"></a>一切贤圣诸佛、<a id="a-E5"></a>声闻、<a id="a-E6"></a>缘觉言辞，<a id="a-E7"></a>诸菩萨等所畅音教，<a id="a-E8"></a>以此天耳咸悉得闻，<a id="a-E9"></a>所听了了无一蔽碍。<a id="a-EA"></a>及复察闻地狱、<a id="a-EB"></a>饿鬼、<a id="a-EC"></a>畜生音声，<a id="a-ED"></a>么么小虫、<a id="a-EE"></a>蚊虻蚊蜂、<a id="a-EF"></a>[肖+毛]拂音声皆得闻之。<a id="a-EG"></a>其心所乐善恶是非，<a id="a-EH"></a>皆从众生口之所演，<a id="a-EI"></a>悉亦知之口之所宣罪福报应：<a id="a-EJ"></a>若有口说贪淫嗔恚愚痴系缚，<a id="a-EK"></a>或有怀结口辞粗犷，<a id="a-EL"></a>或口贪恚出现愚痴，<a id="a-EM"></a>或口讷钝所说粗犷弊恶之言，<a id="a-EN"></a>或口贪欲而演结染，<a id="a-EO"></a>或怀结怒演凶坚辞，<a id="a-EP"></a>或怀愚冥口演騃痴，<a id="a-EQ"></a>或有心性清净和调口言侏张，<a id="a-ER"></a>或口言善心性怀害，<a id="a-ES"></a>或口柔和心性安隐所说清净，<a id="a-ET"></a>或身口意不相应者，<a id="a-EU"></a>悉天耳听神通无碍皆晓了之。<a id="a-EV"></a>以此天耳闻诸仁贤及诸不贤，<a id="a-EW"></a>于贤不贤亦无所著。<a id="a-EX"></a>耳听恶声不怀忧戚，<a id="a-EY"></a>常兴悲哀广大慈愍。<a id="a-EZ"></a>若遇恶声致无极慈，<a id="a-Ea"></a>悉知去来现在众生一切所行达如审谛。<a id="a-Eb"></a>以此天耳闻十方佛所颁宣法，<a id="a-Ec"></a>辄能受持念之不忘，<a id="a-Ed"></a>如己所闻常乐道法，<a id="a-Ee"></a>察如应器而训诲之，<a id="a-Ef"></a>各令得所不但一反，<a id="a-Eg"></a>闻如来法数数启受，<a id="a-Eh"></a>无能妨废使心退忘。<a id="a-Ei"></a>又其菩萨本行道时，<a id="a-Ej"></a>皆从诸佛启奉道教。<a id="a-Ek"></a>若干众会各各说法，<a id="a-El"></a>悉察众生诸耳所听，<a id="a-Em"></a>辄能自然演其法教。<a id="a-En"></a>彼若群生识经义者听所说法，<a id="a-Eo"></a>不识义者不肯听之。<a id="a-Ep"></a>假使耳根法界清净，<a id="a-Eq"></a>其天耳界圣慧清净。<a id="a-Er"></a>设使耳界自然净者，<a id="a-Es"></a>众生亦净。<a id="a-Et"></a>若察耳界随其音声，<a id="a-Eu"></a>文字言义悉能听了。<a id="a-Ev"></a>一切众生生在五趣，<a id="a-Ew"></a>传若干响所语不同不可称载，<a id="a-Ex"></a>随斯音畅而入说法。<a id="a-Ey"></a>其耳所听皆从真谛，<a id="a-Ez"></a>咸以劝助如来道耳不乐余乘，<a id="a-F0"></a>是为菩萨天耳所听无尽神通。<a id="a-F1"></a>”</p>
 </body>
</html>