<!doctype html>
<html id="z3IBTNnFc" data-ver="681">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘大集部">
  <meta period="西晋">
 </head>
 <body>
  <h1 id="a1">阿差末菩萨经卷第七</h1>
  <p id="a2">“何谓觉意？<a id="a-3"></a>菩萨所行有七觉意。<a id="a-4"></a>何谓为七？<a id="a-5"></a>一曰、<a id="a-6"></a>意觉意，<a id="a-7"></a>二曰、<a id="a-8"></a>法觉意，<a id="a-9"></a>三曰、<a id="a-A"></a>精进觉意，<a id="a-B"></a>四曰、<a id="a-C"></a>喜觉意，<a id="a-D"></a>五曰、<a id="a-E"></a>信觉意，<a id="a-F"></a>六曰、<a id="a-G"></a>定觉意，<a id="a-H"></a>七曰、<a id="a-I"></a>护觉意。<a id="a-J"></a>何谓意觉意？<a id="a-K"></a>所思念法而观察经，<a id="a-L"></a>审于正典思惟经法，<a id="a-M"></a>称扬专念自察其意，<a id="a-N"></a>不得法相能晓了此。<a id="a-O"></a>何谓诸法无有相者？<a id="a-P"></a>其相自然诸法悉空，<a id="a-Q"></a>其能晓了如是觉念，<a id="a-R"></a>是谓意觉意。<a id="a-S"></a>何谓法觉意？<a id="a-T"></a>若能分别八万四千诸经法藏，<a id="a-U"></a>选择诸法应于藏义、<a id="a-V"></a>若不应藏，<a id="a-W"></a>归于正义、<a id="a-X"></a>若无正义，<a id="a-Y"></a>近义远义、<a id="a-Z"></a>清义深义，<a id="a-a"></a>若第一义晓了法力，<a id="a-b"></a>合者散者、<a id="a-c"></a>决不决者，<a id="a-d"></a>悉能选择知其本末，<a id="a-e"></a>是谓法觉意。<a id="a-f"></a>何谓精进觉意？<a id="a-g"></a>若以此意由是宣法，<a id="a-h"></a>摄取信定所护圣慧，<a id="a-i"></a>以微妙力乐于强识无能制远，<a id="a-j"></a>精进修行此平等行，<a id="a-k"></a>是精进觉意。<a id="a-l"></a>何谓喜觉意？<a id="a-m"></a>所爱乐法笃信不离，<a id="a-n"></a>常怀喜悦而不怯弱，<a id="a-o"></a>其身口心常得休息，<a id="a-p"></a>思务道法消化尘劳爱欲之患，<a id="a-q"></a>是谓喜觉意。<a id="a-r"></a>何谓信觉意？<a id="a-s"></a>若能所信永离身心，<a id="a-t"></a>爱欲尘劳心住定意，<a id="a-u"></a>是谓信觉意。<a id="a-v"></a>何谓定觉意？<a id="a-w"></a>由以意定达了诸法，<a id="a-x"></a>分别圣慧心以专精，<a id="a-y"></a>明识诸法诸根通利，<a id="a-z"></a>断众倒见所住无处，<a id="a-10"></a>皆由定故能致此耳！<a id="a-11"></a>解无吾我诸法平等，<a id="a-12"></a>是谓定觉意。<a id="a-13"></a>何谓护觉意？<a id="a-14"></a>若能思惟分别法界，<a id="a-15"></a>心不驰骋倚在俗法，<a id="a-16"></a>心无边际，<a id="a-17"></a>不为俗法之所迷惑，<a id="a-18"></a>不住假号无能动者，<a id="a-19"></a>无思无念无喜无戚，<a id="a-1A"></a>由是之故得至圣路柔顺法忍，<a id="a-1B"></a>是谓护觉意。<a id="a-1C"></a>此七觉意而不可尽。</p>
  <p id="a1D">“何谓正见？<a id="a-1E"></a>贤圣度世不住吾我，<a id="a-1F"></a>不住人寿命无所倚见，<a id="a-1G"></a>不住有见及与无见，<a id="a-1H"></a>不住德本不堕邪见六十二疑，<a id="a-1I"></a>是谓正见。<a id="a-1J"></a>何谓正念？<a id="a-1K"></a>凡夫所念淫怒痴病尘劳之弊，<a id="a-1L"></a>菩萨学者不想念此，<a id="a-1M"></a>唯念戒、<a id="a-1N"></a>定、<a id="a-1O"></a>慧、<a id="a-1P"></a>解、<a id="a-1Q"></a>度知见事所示现品，<a id="a-1R"></a>常念道义恒一其志，<a id="a-1S"></a>谓心不邪是谓正念。<a id="a-1T"></a>何谓正语？<a id="a-1U"></a>所说言辞不自见身不见他人，<a id="a-1V"></a>言语柔和不演粗义，<a id="a-1W"></a>以此宣教入于圣道，<a id="a-1X"></a>不说世谈无益之言，<a id="a-1Y"></a>是谓正语。<a id="a-1Z"></a>何谓正治？<a id="a-1a"></a>所修行者罪福众义不行此法，<a id="a-1b"></a>唯修正道平等之义，<a id="a-1c"></a>是谓正治。<a id="a-1d"></a>何谓正业？<a id="a-1e"></a>演贤圣辞多所悦豫，<a id="a-1f"></a>而知止足不舍限节，<a id="a-1g"></a>不贪利养不怀谀谄，<a id="a-1h"></a>心不游逸所修辄善将养威仪，<a id="a-1i"></a>见他得供不怀嫉妒，<a id="a-1j"></a>己所得养安身而已，<a id="a-1k"></a>不犯殃衅随佛教训，<a id="a-1l"></a>是谓正业。<a id="a-1m"></a>何谓正便？<a id="a-1n"></a>若修方便从其正教，<a id="a-1o"></a>不从淫、<a id="a-1p"></a>怒、<a id="a-1q"></a>愚痴、<a id="a-1r"></a>爱欲而俱同尘，<a id="a-1s"></a>常远此便乐于圣道，<a id="a-1t"></a>至成灭度无为之义，<a id="a-1u"></a>常思念此是谓正便。<a id="a-1v"></a>何谓正意？<a id="a-1w"></a>其意所住真正不受不怀谀谄，<a id="a-1x"></a>而悉睹见生死之难，<a id="a-1y"></a>一心思惟无为之道，<a id="a-1z"></a>不忘圣路是谓正意。<a id="a-20"></a>何谓正定？<a id="a-21"></a>以定意故乃谓平等，<a id="a-22"></a>由是之故诸法悉等，<a id="a-23"></a>其于正定而立平等，<a id="a-24"></a>若有菩萨住此定者，<a id="a-25"></a>等度众生不越正慧，<a id="a-26"></a>是谓正定而不可尽。<a id="a-27"></a>去来今佛皆游此路，<a id="a-28"></a>若有菩萨顺从此教习学颁宣，<a id="a-29"></a>是则名曰八道而不可尽。<a id="a-2A"></a>”</p>
  <p id="a2B">阿差末言：<a id="a-2C"></a>“唯舍利弗，<a id="a-2D"></a>菩萨寂然所观察者亦不可尽。<a id="a-2E"></a>何谓寂然？<a id="a-2F"></a>其心澹泊寂寞定然，<a id="a-2G"></a>诸根不乱专精无想，<a id="a-2H"></a>作性安隐不卒不暴，<a id="a-2I"></a>庠序静思舍不顺念，<a id="a-2J"></a>乐于一义除众愦闹，<a id="a-2K"></a>好喜闲静其身寂寞，<a id="a-2L"></a>心未曾乱思于闲居，<a id="a-2M"></a>无有众恶不匿其过，<a id="a-2N"></a>不堕邪见而知止足，<a id="a-2O"></a>志性清净威仪备悉，<a id="a-2P"></a>不越礼节知其随时，<a id="a-2Q"></a>举动应宜供养顺教，<a id="a-2R"></a>合集德力而不自大，<a id="a-2S"></a>不倚名称功勋远闻，<a id="a-2T"></a>其心专精乐于独处，<a id="a-2U"></a>一心禅思兴于慈悲而行悲哀，<a id="a-2V"></a>修于喜悦奉行观护，<a id="a-2W"></a>从第一禅至八不思议定意之门，<a id="a-2X"></a>是谓寂然。<a id="a-2Y"></a>又其寂然业不可量，<a id="a-2Z"></a>若能通达于此业者，<a id="a-2a"></a>是谓寂然。</p>
  <p id="a2b">“何谓为观？<a id="a-2c"></a>分别智慧奉修道法，<a id="a-2d"></a>无我无人无寿无命，<a id="a-2e"></a>观五阴身四大法种，<a id="a-2f"></a>观诸衰入犹如空聚，<a id="a-2g"></a>分别具成而观察知，<a id="a-2h"></a>十二因缘顺无所乱，<a id="a-2i"></a>舍离诸见睹诸报应因缘果实晓识德果，<a id="a-2j"></a>所造证明入于正真，<a id="a-2k"></a>已能入中省众圣慧。<a id="a-2l"></a>所谓观者平等法明，<a id="a-2m"></a>所见诸法而正谛观不见异法，<a id="a-2n"></a>空无想愿唯睹于此三脱之门。<a id="a-2o"></a>所谓观者，<a id="a-2p"></a>不见处所屋室之宅，<a id="a-2q"></a>亦复不无不见起分，<a id="a-2r"></a>不得颠倒妄想之业。<a id="a-2s"></a>所谓观者永无所见，<a id="a-2t"></a>设无所见是谓为观。<a id="a-2u"></a>于诸所见而无所见是谓为观。<a id="a-2v"></a>如是见者名真谛见，<a id="a-2w"></a>乃能晓了随佛之教。<a id="a-2x"></a>如是见者为菩萨故，<a id="a-2y"></a>不堕无行不住正行是谓为观。<a id="a-2z"></a>此则名曰菩萨寂然正观而不可尽。<a id="a-30"></a>”</p>
  <p id="a31">阿差末言：<a id="a-32"></a>“唯舍利弗，<a id="a-33"></a>菩萨总持辩不可尽。<a id="a-34"></a>何谓总持？<a id="a-35"></a>积累德本，<a id="a-36"></a>思惟大业八万四千诸品法藏执持诵念，<a id="a-37"></a>思之怀之不舍精进，<a id="a-38"></a>是谓总持。<a id="a-39"></a>又总持者，<a id="a-3A"></a>皆能启受诸法所说，<a id="a-3B"></a>声闻、<a id="a-3C"></a>缘觉、<a id="a-3D"></a>诸菩萨众，<a id="a-3E"></a>一切群黎文辞言说，<a id="a-3F"></a>所讲义理悉能识念，<a id="a-3G"></a>是谓总持。<a id="a-3H"></a>假使劫烧天地遇灾其身寿终，<a id="a-3I"></a>又彼菩萨虽遭此难，<a id="a-3J"></a>续识总持怀在心中，<a id="a-3K"></a>未曾忽忘亦不迷荒，<a id="a-3L"></a>以圣慧眼普见诸法如自察掌，<a id="a-3M"></a>是为总持亦不可尽。</p>
  <p id="a3N">“何谓辩才无有尽者？<a id="a-3O"></a>所谓辩者所说无碍，<a id="a-3P"></a>若讲谊时无能制者，<a id="a-3Q"></a>辩才通利无能断者，<a id="a-3R"></a>音辩无限节，<a id="a-3S"></a>卒问寻对应机无难，<a id="a-3T"></a>通达如水无一质碍。<a id="a-3U"></a>前世宿命所造清净行，<a id="a-3V"></a>报应所致乃得此辩！<a id="a-3W"></a>诸佛所护，<a id="a-3X"></a>诸天宿卫，<a id="a-3Y"></a>所讲说者终不唐举，<a id="a-3Z"></a>辞无所侵趣无为道，<a id="a-3a"></a>如是辩才皆为备悉。<a id="a-3b"></a>恭恪谦下，<a id="a-3c"></a>相人之器而为宣法，<a id="a-3d"></a>其有闻者各得其所，<a id="a-3e"></a>不豫思惟有来问者吾当说此，<a id="a-3f"></a>所诣众会趣见人根发生心念而为说法。<a id="a-3g"></a>本所从来生在人间志性真正，<a id="a-3h"></a>一劫宣经而不休息，<a id="a-3i"></a>所讲经典无所挂碍。<a id="a-3j"></a>是为菩萨辩不可尽。<a id="a-3k"></a>”</p>
  <p id="a3l">阿差末言：<a id="a-3m"></a>“又有菩萨讲一切法皆归无常，<a id="a-3n"></a>物非我有，<a id="a-3o"></a>其慧所说而不可尽；<a id="a-3p"></a>一切皆苦诸法无我，<a id="a-3q"></a>菩萨宣此亦不可尽。<a id="a-3r"></a>何谓无常？<a id="a-3s"></a>观本末事悉归无常无有科律，<a id="a-3t"></a>其无常者不可令常，<a id="a-3u"></a>从始以来无不无常，<a id="a-3v"></a>是谓无常义。<a id="a-3w"></a>何谓苦义？<a id="a-3x"></a>虽有欢乐会当归尽，<a id="a-3y"></a>愿不久存论说众苦悉趣空无，<a id="a-3z"></a>其空无者亦虚无实，<a id="a-40"></a>虚空苦义正等无异。<a id="a-41"></a>何谓非身？<a id="a-42"></a>于我不我永无本末，<a id="a-43"></a>彼亦为虚寂静无要，<a id="a-44"></a>有计其空及空义者悉无有身。<a id="a-45"></a>何谓寂义？<a id="a-46"></a>于寂无寂乃谓为寂，<a id="a-47"></a>所解脱者而于澹泊亦无澹泊是谓为寂。<a id="a-48"></a>所谓脱者，<a id="a-49"></a>修于静默除一切想，<a id="a-4A"></a>除诸想已斯曰无为泥洹之寂，<a id="a-4B"></a>此谓寂灭义。<a id="a-4C"></a>是为菩萨行四谛之法而不可尽。</p>
  <p id="a4D">“菩萨所行常修一道不遵他行。<a id="a-4E"></a>何谓一乘道？<a id="a-4F"></a>菩萨独步而无有侣，<a id="a-4G"></a>唯一己身得成无上正真之道为最正觉。<a id="a-4H"></a>被大德铠，<a id="a-4I"></a>自摄精进无极势力，<a id="a-4J"></a>其身独立不从他教，<a id="a-4K"></a>超诸俗力一己游步，<a id="a-4L"></a>被于坚固非常德铠，<a id="a-4M"></a>以此开化一切众生是谓教化。<a id="a-4N"></a>所训诲者诸贤圣教菩萨大士，<a id="a-4O"></a>所训诲者是谓教化。<a id="a-4P"></a>施非我伴我是施侣，<a id="a-4Q"></a>持戒、<a id="a-4R"></a>忍辱、<a id="a-4S"></a>精进、<a id="a-4T"></a>一心、<a id="a-4U"></a>智慧，<a id="a-4V"></a>则非我伴吾是慧侣，<a id="a-4W"></a>亦复不住六度无极。<a id="a-4X"></a>吾顺奉行诸度无极四恩之行，<a id="a-4Y"></a>不兴发我吾当建立摄诸四恩。<a id="a-4Z"></a>取要言之，<a id="a-4a"></a>诸善德本不能立我，<a id="a-4b"></a>吾当建立摄诸德本。<a id="a-4c"></a>如是像法无有伴侣，<a id="a-4d"></a>当自独立而无二伴，<a id="a-4e"></a>住金刚场以己身力降伏众魔，<a id="a-4f"></a>一发心顷得成无上正真之道为最正觉。<a id="a-4g"></a>是为菩萨一乘之道而不可尽。<a id="a-4h"></a>”</p>
  <p id="a4i">阿差末言：<a id="a-4j"></a>“唯舍利弗，<a id="a-4k"></a>菩萨善权亦不可尽。<a id="a-4l"></a>何谓善权？<a id="a-4m"></a>诸佛世尊随时便宜，<a id="a-4n"></a>道法自遇有所开化，<a id="a-4o"></a>以权方便亲近道心。<a id="a-4p"></a>其善权者因虚空生无有边际，<a id="a-4q"></a>志性随时令致殊特。<a id="a-4r"></a>其善权者皆能具足诸度无极，<a id="a-4s"></a>所生之处因权行戒、<a id="a-4t"></a>布施、<a id="a-4u"></a>忍辱，<a id="a-4v"></a>护身口心得至佛道不废精进，<a id="a-4w"></a>若无权者违失精进。<a id="a-4x"></a>善权一心转进圣慧不尔心乱，<a id="a-4y"></a>善权智慧不舍生死周旋之难，<a id="a-4z"></a>善权慈者多所养护除诸不仁，<a id="a-50"></a>善权哀者不厌生死开化一切，<a id="a-51"></a>善权喜者不乐一切诸所好慕，<a id="a-52"></a>善权护者修众德本而不回还，<a id="a-53"></a>善权天眼得佛十眼彻视十方而无边际，<a id="a-54"></a>善权天耳得佛十耳闻十方声心所念形，<a id="a-55"></a>善权知心见众生根悉晓本末，<a id="a-56"></a>善权方便念过世事见于三世去来今义，<a id="a-57"></a>善权神足在所至到而无限节多所开化十方黎庶，<a id="a-58"></a>善权方便知众生性随以方便而诱恤之，<a id="a-59"></a>善权修行晓众人相本末终始，<a id="a-5A"></a>善权所度过于此际令至彼岸，<a id="a-5B"></a>善权入尘化众爱欲令度诸垢，<a id="a-5C"></a>善权下担去诸五阴所负重殃，<a id="a-5D"></a>善权行限而所颁宣不可称载以诸有限说无边际，<a id="a-5E"></a>善权劝化诸弱劣根诱进退者使广无极。<a id="a-5F"></a>以权方便知其时节，<a id="a-5G"></a>增减进退非时行时；<a id="a-5H"></a>以权方便因其正路，<a id="a-5I"></a>入于邪径众生之类，<a id="a-5J"></a>住于邪路化入正道；<a id="a-5K"></a>以权方便能使鲜少变为广大，<a id="a-5L"></a>其广大者能使无限；<a id="a-5M"></a>以权方便，<a id="a-5N"></a>诸诤乱者伴侣相憎劝令和合；<a id="a-5O"></a>以权方便其在下士小乘之党，<a id="a-5P"></a>使住微妙；<a id="a-5Q"></a>以权方便得至灭度，<a id="a-5R"></a>还入生死免此余人；<a id="a-5S"></a>以权方便解诸系缚闭塞罗网；<a id="a-5T"></a>以权方便能使坏结心志忍辱；<a id="a-5U"></a>以权方便常在寂静不堕灭尽；<a id="a-5V"></a>以权方便悉能解达一切所修，<a id="a-5W"></a>威仪礼节不失仪式；<a id="a-5X"></a>以权方便观诸众生，<a id="a-5Y"></a>而不毁戒常顺正禁；<a id="a-5Z"></a>以权方便有所摄取而不诤讼；<a id="a-5a"></a>以权方便兴隆道法宣布十方；<a id="a-5b"></a>以权方便独步三界而无患难；<a id="a-5c"></a>以权方便得至脱门致无所行；<a id="a-5d"></a>以权方便弃不贤行，<a id="a-5e"></a>虽在其中不与同尘；<a id="a-5f"></a>以权方便与道者俱入不违训，<a id="a-5g"></a>善权方便舍于无为，<a id="a-5h"></a>能入生死济脱众患；<a id="a-5i"></a>以权方便入于魔界，<a id="a-5j"></a>照诸尘劳爱欲之根；<a id="a-5k"></a>以权方便计于一切无有一切亦不无有。<a id="a-5l"></a>是则名曰菩萨所行善权，<a id="a-5m"></a>方便入不可尽。<a id="a-5n"></a>”</p>
  <p id="a5o">阿差末言：<a id="a-5p"></a>“是舍利弗，<a id="a-5q"></a>菩萨所行八十品第而不可尽。<a id="a-5r"></a>诸佛世尊皆由此法，<a id="a-5s"></a>八十无尽而出生矣！<a id="a-5t"></a>”</p>
  <p id="a5u">阿差末菩萨说是法门不可尽品时，<a id="a-5v"></a>七万八千人从本以来未发道心，<a id="a-5w"></a>应时皆发无上正真道意。<a id="a-5x"></a>五万二千菩萨，<a id="a-5y"></a>寻时逮得无所从生法忍。<a id="a-5z"></a>一切众会咸取众华，<a id="a-60"></a>若干种香诸宝华盖，<a id="a-61"></a>以用供散如来至真，<a id="a-62"></a>及阿差末诸菩萨上，<a id="a-63"></a>奉敬归此无极经要。<a id="a-64"></a>天于虚空鼓诸天乐，<a id="a-65"></a>举声称叹：<a id="a-66"></a>“佛者世尊，<a id="a-67"></a>从无数劫所积德本，<a id="a-68"></a>自致正觉广度一切。<a id="a-69"></a>今阿差末菩萨大士，<a id="a-6A"></a>称举经典宣扬本末不可尽谊。<a id="a-6B"></a>若有人闻此不可尽经典要者，<a id="a-6C"></a>心不怀疑信持讽诵，<a id="a-6D"></a>为他人说笃佛言者，<a id="a-6E"></a>亦当逮得如是功德不可尽谊。<a id="a-6F"></a>”</p>
  <p id="a6G">佛取体衣赐阿差末，<a id="a-6H"></a>一时嗟叹阿差末菩萨言：<a id="a-6I"></a>“善哉！<a id="a-6J"></a>善哉！<a id="a-6K"></a>快说此经。<a id="a-6L"></a>如来所劝代之悦豫，<a id="a-6M"></a>十方江沙今现在佛亦共咨嗟。<a id="a-6N"></a>”</p>
  <p id="a6O">时，<a id="a-6P"></a>阿差末取佛所赐，<a id="a-6Q"></a>著其顶上而叹说言：<a id="a-6R"></a>“此世尊衣当以顶奉夙夜承事，<a id="a-6S"></a>为是天上世间拥护至尊无量佛之所服。<a id="a-6T"></a>”</p>
  <p id="a6U">应时，<a id="a-6V"></a>十方各有宝幢、<a id="a-6W"></a>宝盖、<a id="a-6X"></a>宝幡，<a id="a-6Y"></a>各自然至，<a id="a-6Z"></a>覆阿差末菩萨之上。<a id="a-6a"></a>宝衣、<a id="a-6b"></a>宝盖、<a id="a-6c"></a>宝幢幡中，<a id="a-6d"></a>自然演教而出音言：<a id="a-6e"></a>“善哉！<a id="a-6f"></a>善哉！<a id="a-6g"></a>阿差末菩萨，<a id="a-6h"></a>快说此辞能讲颁宣无尽法门，<a id="a-6i"></a>十方诸佛咸共嗟叹。<a id="a-6j"></a>”</p>
  <p id="a6k">时，<a id="a-6l"></a>舍利弗前问佛言：<a id="a-6m"></a>“今此宝衣、<a id="a-6n"></a>宝盖、<a id="a-6o"></a>宝幢，<a id="a-6p"></a>从何所来乃演此音？<a id="a-6q"></a>”</p>
  <p id="a6r">佛告舍利弗：<a id="a-6s"></a>“阿差末菩萨前所曾化众生之类，<a id="a-6t"></a>使发无上正真道意，<a id="a-6u"></a>各于十方皆成正觉。<a id="a-6v"></a>此如来等故遣此来，<a id="a-6w"></a>供养报恩正士本德，<a id="a-6x"></a>颁宣洪业大会之品，<a id="a-6y"></a>供养经典故覆其上。<a id="a-6z"></a>”</p>
  <p id="a70">时，<a id="a-71"></a>诸众会见此变化，<a id="a-72"></a>闻佛所说，<a id="a-73"></a>益复加敬阿差末菩萨大士，<a id="a-74"></a>欢喜踊跃：<a id="a-75"></a>“我等善利宿本禄厚，<a id="a-76"></a>乃得值见阿差末菩萨！<a id="a-77"></a>”</p>
  <p id="a78">“稽首咨讲其闻此法福不可量！<a id="a-79"></a>假使有人闻阿差末菩萨名者，<a id="a-7A"></a>德无能限，<a id="a-7B"></a>况复面值得归闻经！<a id="a-7C"></a>其佛大圣嗟叹劝之，<a id="a-7D"></a>岂况凡庶！<a id="a-7E"></a>”佛告舍利弗：<a id="a-7F"></a>“若族姓子、<a id="a-7G"></a>族姓女学菩萨乘，<a id="a-7H"></a>诸佛世尊住世一劫，<a id="a-7I"></a>咸共供养布施所有，<a id="a-7J"></a>奉修禁戒而无所毁，<a id="a-7K"></a>假使众人加之痛害皆能忍之，<a id="a-7L"></a>元元精进行如救头所火燃炽，<a id="a-7M"></a>禅思一心不怀愦乱，<a id="a-7N"></a>观察智慧不失时节，<a id="a-7O"></a>奉敬诸佛如是终劫。<a id="a-7P"></a>复有族姓子、<a id="a-7Q"></a>族姓女，<a id="a-7R"></a>闻此经典笃信受持，<a id="a-7S"></a>而讽诵读专修奉行进退在心，<a id="a-7T"></a>佛叹此等六度无极，<a id="a-7U"></a>皆为备悉疾逮无上正真之道为最正觉。<a id="a-7V"></a>所以者何？<a id="a-7W"></a>若有菩萨学此经典，<a id="a-7X"></a>心自发念我学斯经，<a id="a-7Y"></a>具为人说颁宣悉周，<a id="a-7Z"></a>是则名曰能悉备具施度无极。<a id="a-7a"></a>所以者何？<a id="a-7b"></a>受此经者计于法施，<a id="a-7c"></a>众施之上近于佛道。<a id="a-7d"></a>若具禁戒所度无极无所犯负，<a id="a-7e"></a>众行周悉无一缺漏，<a id="a-7f"></a>是故名曰戒度无极。<a id="a-7g"></a>所以者何？<a id="a-7h"></a>菩萨若宣此经典时普备禁戒，<a id="a-7i"></a>一切众生不能称载，<a id="a-7j"></a>功德之勋所不能逮。<a id="a-7k"></a>假使菩萨忍一切法，<a id="a-7l"></a>众所娆害而心不起，<a id="a-7m"></a>不如诵学此经典要，<a id="a-7n"></a>悉为人说以为行智，<a id="a-7o"></a>而得具足忍度无极。<a id="a-7p"></a>其身口心常行精进，<a id="a-7q"></a>欲度一切未曾懈废，<a id="a-7r"></a>是则名曰进度无极。<a id="a-7s"></a>其有专精于此经典，<a id="a-7t"></a>思惟不乱一心定意，<a id="a-7u"></a>是第一禅所度无极。<a id="a-7v"></a>若于此经现在察慧，<a id="a-7w"></a>拾取其义知行所趣，<a id="a-7x"></a>是则名曰智度无极。<a id="a-7y"></a>是舍利弗，<a id="a-7z"></a>若有精学此经典者，<a id="a-80"></a>因少行故具足菩萨六度无极。<a id="a-81"></a>以是之故当作斯观：<a id="a-82"></a>若有菩萨取此经典诵在心怀，<a id="a-83"></a>若载竹帛上著经卷，<a id="a-84"></a>为以得摄一切诸法，<a id="a-85"></a>诸佛经典执在手掌，<a id="a-86"></a>可使四大变之令异，<a id="a-87"></a>无能作威转其道意。<a id="a-88"></a>所以者何？<a id="a-89"></a>是经名曰诸菩萨印，<a id="a-8A"></a>当求斯印。<a id="a-8B"></a>假使有人奉是印者，<a id="a-8C"></a>则能遵奉一切佛法。<a id="a-8D"></a>”</p>
  <p id="a8E">时四天王与营从俱，<a id="a-8F"></a>皆执兵仗舍之一面，<a id="a-8G"></a>叉手白佛：<a id="a-8H"></a>“我等四天是佛弟子，<a id="a-8I"></a>以得道迹能共堪任，<a id="a-8J"></a>供养此等诸族姓子及族姓女周匝宿卫，<a id="a-8K"></a>受是经典持讽诵者奉之如佛。<a id="a-8L"></a>所以者何？<a id="a-8M"></a>一切诸乘皆由此生。<a id="a-8N"></a>”</p>
  <p id="a8O">于是天帝前白佛言：<a id="a-8P"></a>“数从如来咨受经典，<a id="a-8Q"></a>其数百千未曾得闻如此经义，<a id="a-8R"></a>畅达进理无有遗疑。<a id="a-8S"></a>我曾往昔与忉利天，<a id="a-8T"></a>数数闻经初未值斯。<a id="a-8U"></a>若有郡国县邑村落州城大邦宣此经者，<a id="a-8V"></a>当诣其所听所咨讲，<a id="a-8W"></a>拥护法师益其气力，<a id="a-8X"></a>精进坚强勇猛不怯，<a id="a-8Y"></a>辩才通利独步无畏，<a id="a-8Z"></a>斯族姓子以无所畏独在众中、<a id="a-8a"></a>若在屏处广宣此经。<a id="a-8b"></a>”</p>
  <p id="a8c">佛言：<a id="a-8d"></a>“善哉！<a id="a-8e"></a>善哉！<a id="a-8f"></a>拘翼，<a id="a-8g"></a>若发勇意欲护法师，<a id="a-8h"></a>乐令气力精勤无难。<a id="a-8i"></a>”</p>
  <p id="a8j">佛言：<a id="a-8k"></a>“拘翼，<a id="a-8l"></a>若护法师则护经典，<a id="a-8m"></a>以护经典则能将护一切众生。<a id="a-8n"></a>”</p>
  <p id="a8o">时，<a id="a-8p"></a>梵忍天王前白佛言：<a id="a-8q"></a>“吾当舍离梵天之乐、<a id="a-8r"></a>禅思等心，<a id="a-8s"></a>往诣法师所说经处拥护法师，<a id="a-8t"></a>现四瑞应令觉知之，<a id="a-8u"></a>其梵天王来至斯会从诸天人。<a id="a-8v"></a>何谓为四？<a id="a-8w"></a>一者、<a id="a-8x"></a>令见微妙光明，<a id="a-8y"></a>二者、<a id="a-8z"></a>得闻天香，<a id="a-90"></a>三者、<a id="a-91"></a>法师所说流利而无质碍，<a id="a-92"></a>四者、<a id="a-93"></a>章句相次义不相越。<a id="a-94"></a>是谓四事。<a id="a-95"></a>说是经时，<a id="a-96"></a>心无所忘口语辩慧，<a id="a-97"></a>一切众会悉欲来试无能乱者，<a id="a-98"></a>心怀念法一心听经。<a id="a-99"></a>以此四事所现慧意，<a id="a-9A"></a>当知梵天与诸眷属来诣彼会。<a id="a-9B"></a>”</p>
  <p id="a9C">时，<a id="a-9D"></a>魔波旬前白佛言：<a id="a-9E"></a>“因此经典，<a id="a-9F"></a>令我羸劣无一势力。<a id="a-9G"></a>若有菩萨闻斯经典则为受决，<a id="a-9H"></a>所游诸国视之如佛。<a id="a-9I"></a>唯然，<a id="a-9J"></a>世尊，<a id="a-9K"></a>我身于今见阿差末威神圣力，<a id="a-9L"></a>弃诸贡高不怀自大。<a id="a-9M"></a>所以者何？<a id="a-9N"></a>以此经典当兴拥护宿卫法师，<a id="a-9O"></a>从今自制不敢违教，<a id="a-9P"></a>所在流布行此经典，<a id="a-9Q"></a>遥将养之不敢娆乱。<a id="a-9R"></a>”</p>
  <p id="a9S">尔时，<a id="a-9T"></a>世尊告阿难曰：<a id="a-9U"></a>“汝当勤受于此经典，<a id="a-9V"></a>持讽诵读为他人说，<a id="a-9W"></a>当令正法永得久存。<a id="a-9X"></a>”</p>
  <p id="a9Y">阿难白佛言：<a id="a-9Z"></a>“唯然，<a id="a-9a"></a>世尊，<a id="a-9b"></a>我已启受讽诵已达，<a id="a-9c"></a>但不能堪令普流布如诸菩萨。<a id="a-9d"></a>”</p>
  <p id="a9e">佛告阿难：<a id="a-9f"></a>“汝且默安，<a id="a-9g"></a>自当有人普令流布。<a id="a-9h"></a>今此会中，<a id="a-9i"></a>有诸菩萨主护正法，<a id="a-9j"></a>当令奉宣布此大化。<a id="a-9k"></a>”</p>
  <p id="a9l">干时，<a id="a-9m"></a>彼会有六十亿诸菩萨众，<a id="a-9n"></a>寻从座起应护正法，<a id="a-9o"></a>前白佛言：<a id="a-9p"></a>“唯然，<a id="a-9q"></a>大圣，<a id="a-9r"></a>吾等俱共当受此经大会法品，<a id="a-9s"></a>随时流布遍于十方，<a id="a-9t"></a>及此忍界皆当蒙恩。<a id="a-9u"></a>弥勒菩萨护法王典，<a id="a-9v"></a>当广宣布斯经典要。<a id="a-9w"></a>佛灭度后若有菩萨，<a id="a-9x"></a>在于末俗五浊之世，<a id="a-9y"></a>得闻此经持讽诵读，<a id="a-9z"></a>当知弥勒之所建立。<a id="a-A0"></a>”</p>
  <p id="aA1">时，<a id="a-A2"></a>佛赞告诸菩萨曰：<a id="a-A3"></a>“善哉！<a id="a-A4"></a>善哉！<a id="a-A5"></a>诸正士众，<a id="a-A6"></a>汝等佛前而自咨嗟欲护正法，<a id="a-A7"></a>则为拥护十方江沙诸佛正法。<a id="a-A8"></a>”</p>
  <p id="aA9">时，<a id="a-AA"></a>阿差末菩萨前白佛言：<a id="a-AB"></a>“唯然，<a id="a-AC"></a>大圣，<a id="a-AD"></a>当见原恕。<a id="a-AE"></a>向者我身所讲经典，<a id="a-AF"></a>力少智薄，<a id="a-AG"></a>所宣句谊或能不备，<a id="a-AH"></a>是故归佛见舍罪衅，<a id="a-AI"></a>及诸菩萨奉无尽法。<a id="a-AJ"></a>”</p>
  <p id="aAK">佛告阿差末：<a id="a-AL"></a>“卿所说法句谊相次，<a id="a-AM"></a>无一违理逮无挂碍。<a id="a-AN"></a>若有菩萨无阴盖者，<a id="a-AO"></a>所宣道教无有缺漏，<a id="a-AP"></a>分别经义审如所言，<a id="a-AQ"></a>况今正士畅此经典，<a id="a-AR"></a>表里通达所度无极岂不及乎？<a id="a-AS"></a>今阿差末得四分别，<a id="a-AT"></a>辩才智慧所畅自在，<a id="a-AU"></a>而于大乘无所依仰独步无侣，<a id="a-AV"></a>宣决众疑度于彼岸。<a id="a-AW"></a>若有菩萨住此道地，<a id="a-AX"></a>其身口心终无缺漏，<a id="a-AY"></a>于一切慧以为元首无所不通，<a id="a-AZ"></a>身口心行而皆备悉。<a id="a-Aa"></a>十方无数百千亿佛，<a id="a-Ab"></a>皆共咨叹卿所讲说。<a id="a-Ac"></a>今佛相恕表里通达无一遗漏，<a id="a-Ad"></a>十方诸佛亦复俱然。<a id="a-Ae"></a>”</p>
  <p id="aAf">于是阿难前白佛言：<a id="a-Ag"></a>“此经典者，<a id="a-Ah"></a>所号云何？<a id="a-Ai"></a>以何奉持？<a id="a-Aj"></a>”</p>
  <p id="aAk">佛告阿难：<a id="a-Al"></a>“此经名曰《阿差末菩萨之所讲说义理章句而不可尽》，<a id="a-Am"></a>其要名曰《阿差末品》。<a id="a-An"></a>阿难，<a id="a-Ao"></a>若有人受此经法者，<a id="a-Ap"></a>其心转明强识义理，<a id="a-Aq"></a>功勋之正转百千倍，<a id="a-Ar"></a>为他人说则立佛事。<a id="a-As"></a>”</p>
  <p id="aAt">佛说如此，<a id="a-Au"></a>阿差末菩萨、<a id="a-Av"></a>贤者阿难、<a id="a-Aw"></a>诸天龙神，<a id="a-Ax"></a>莫不欢喜，<a id="a-Ay"></a>稽首而去。</p>
 </body>
</html>