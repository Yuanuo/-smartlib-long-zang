<!doctype html>
<html id="z3IBTMjF9" data-ver="1199">
 <head>
  <meta charset="utf-8">
  <meta author="那连提耶舍">
  <meta author="法智">
  <meta library="龙藏">
  <meta catalog="大乘大集部">
  <meta period="unknown">
 </head>
 <body>
  <h1 id="a1">大集须弥藏经卷上</h1>
  <h2 id="a2">声闻品第一</h2>
  <p id="a3">南无十方一切诸佛</p>
  <p id="a4">如是我闻：<a id="a-5"></a>一时，<a id="a-6"></a>婆伽婆在佉罗帝山，<a id="a-7"></a>依牟尼仙住处，<a id="a-8"></a>与大声闻众过出众数，<a id="a-9"></a>一切皆是佛大弟子。<a id="a-A"></a>与大菩萨众无量无边，<a id="a-B"></a>悉从十方诸佛世界而来集会，<a id="a-C"></a>次第究竟梵翼记分。</p>
  <p id="aD">尔时，<a id="a-E"></a>众中去佛不远，<a id="a-F"></a>有功德天住于佛前，<a id="a-G"></a>为听法故即从座起，<a id="a-H"></a>合掌向佛而白佛言：<a id="a-I"></a>“大德婆伽婆，<a id="a-J"></a>有诸菩萨以施福船筏渡生死海。<a id="a-K"></a>何以故？<a id="a-L"></a>此佛世界五浊极秽，<a id="a-M"></a>多有众生功德智慧悉皆减少，<a id="a-N"></a>以是因缘故，<a id="a-O"></a>菩萨摩诃萨于此众生起大悲心。</p>
  <p id="aP">“又此众生说无因论，<a id="a-Q"></a>资财乏短，<a id="a-R"></a>勤苦追求而不能得。<a id="a-S"></a>此诸菩萨若不行施，<a id="a-T"></a>不能化彼罪恶众生，<a id="a-U"></a>是故诸菩萨作如是念：<a id="a-V"></a>‘我今被檀度铠起大精进，<a id="a-W"></a>泛施船筏越生死海。<a id="a-X"></a>’是诸菩萨摩诃萨，<a id="a-Y"></a>修行布施福德之事，<a id="a-Z"></a>令入诸佛无上大海，<a id="a-a"></a>乃至获得最上灌顶法王之位。</p>
  <p id="ab">“世尊，<a id="a-c"></a>复有众生计存常见，<a id="a-d"></a>广乏资财，<a id="a-e"></a>苦身求索亦不能得。<a id="a-f"></a>菩萨若不修行戒施，<a id="a-g"></a>则不成熟彼诸众生，<a id="a-h"></a>是故菩萨摩诃萨于计常众生起大悲心，<a id="a-i"></a>复作是念：<a id="a-j"></a>‘我当化彼计常众生。<a id="a-k"></a>我以如是持戒铠筏，<a id="a-l"></a>欲度生死大海，<a id="a-m"></a>乃至得受灌顶法王之位。<a id="a-n"></a>’是诸菩萨以持戒福事行及十善道，<a id="a-o"></a>成熟众生令入无上诸佛大海，<a id="a-p"></a>乃至安置灌顶法王之位。</p>
  <p id="aq">“世尊，<a id="a-r"></a>此复有众生行十善道而不清净，<a id="a-s"></a>于杀盗淫乃至贪嗔等身见众生，<a id="a-t"></a>福德智慧减少故，<a id="a-u"></a>赀财乏短，<a id="a-v"></a>勤苦追求亦不能得。<a id="a-w"></a>彼诸众生若不以出家清净戒，<a id="a-x"></a>无以成熟。<a id="a-y"></a>是故菩萨摩诃萨，<a id="a-z"></a>于彼杀、<a id="a-10"></a>盗、<a id="a-11"></a>淫、<a id="a-12"></a>妄语、<a id="a-13"></a>两舌、<a id="a-14"></a>恶口、<a id="a-15"></a>绮语、<a id="a-16"></a>贪嗔等身见恶行众生所，<a id="a-17"></a>起大悲心，<a id="a-18"></a>以无常方便令诸众生入佛法中，<a id="a-19"></a>以出家戒成熟众生：<a id="a-1A"></a>‘此即是我忍进钾胄，<a id="a-1B"></a>是出家戒即为船筏渡生死海。<a id="a-1C"></a>’以是缘故，<a id="a-1D"></a>菩萨摩诃萨以持戒福德及无常方便，<a id="a-1E"></a>教化成熟出家律仪戒众生。<a id="a-1F"></a>彼菩萨以是业故，<a id="a-1G"></a>乃至令入无上诸佛大海，<a id="a-1H"></a>乃至安置灌顶法王之位，<a id="a-1I"></a>菩萨摩诃萨便自能入无上诸佛大海。<a id="a-1J"></a>”</p>
  <p id="a1K">尔时，<a id="a-1L"></a>功德天白佛言：<a id="a-1M"></a>“大德婆伽婆，<a id="a-1N"></a>云何菩萨摩诃萨，<a id="a-1O"></a>最初修学禅波罗蜜本业，<a id="a-1P"></a>学已知诸禅分能出欲界，<a id="a-1Q"></a>断除五支成就五支，<a id="a-1R"></a>于四神足游戏神通，<a id="a-1S"></a>善能往诣一切佛刹迅疾如电，<a id="a-1T"></a>于一切佛所供养听法，<a id="a-1U"></a>为竭众生三种道故。<a id="a-1V"></a>何等为三？<a id="a-1W"></a>谓业道、<a id="a-1X"></a>烦恼道、<a id="a-1Y"></a>苦道，<a id="a-1Z"></a>满足禅波罗蜜。<a id="a-1a"></a>云何满足禅波罗蜜？<a id="a-1b"></a>具足六波罗蜜。<a id="a-1c"></a>满足六波罗蜜已，<a id="a-1d"></a>速得阿耨多罗三藐三菩提。<a id="a-1e"></a>”</p>
  <p id="a1f">佛言：<a id="a-1g"></a>“善哉！<a id="a-1h"></a>善哉！<a id="a-1i"></a>清净智！<a id="a-1j"></a>汝清净智，<a id="a-1k"></a>于此法中以为疲劳满此法行，<a id="a-1l"></a>为众生故，<a id="a-1m"></a>能于如来应正遍知所问于此义。<a id="a-1n"></a>汝清净智，<a id="a-1o"></a>当至心听，<a id="a-1p"></a>善思念之，<a id="a-1q"></a>我今为汝分别演说。<a id="a-1r"></a>”</p>
  <p id="a1s">功德天言：<a id="a-1t"></a>“如是，<a id="a-1u"></a>世尊，<a id="a-1v"></a>我当听受，<a id="a-1w"></a>唯愿说之。<a id="a-1x"></a>”</p>
  <p id="a1y">于是世尊告功德天言：<a id="a-1z"></a>“清净智，<a id="a-20"></a>如汝所问，<a id="a-21"></a>云何菩萨摩诃萨最初修学禅波罗蜜本业，<a id="a-22"></a>学已智于禅分能过欲界，<a id="a-23"></a>除断五支成就五支，<a id="a-24"></a>于四神足游戏神通，<a id="a-25"></a>善能往诣一切佛刹迅疾如电，<a id="a-26"></a>于一切佛所供养听法，<a id="a-27"></a>为竭众生三种道故。<a id="a-28"></a>何等为三？<a id="a-29"></a>谓业道、<a id="a-2A"></a>烦恼道、<a id="a-2B"></a>苦道。<a id="a-2C"></a>能生修道所作福事，<a id="a-2D"></a>满足禅波罗蜜；<a id="a-2E"></a>禅波罗蜜满足故，<a id="a-2F"></a>具足六波罗蜜；<a id="a-2G"></a>满足六波罗蜜已，<a id="a-2H"></a>速得阿耨多罗三藐三菩提？</p>
  <p id="a2I">“清净智，<a id="a-2J"></a>此菩萨摩诃萨初修禅定，<a id="a-2K"></a>于一切出入息相系心缘念。<a id="a-2L"></a>彼菩萨摩诃萨以不乱心出息入息，<a id="a-2M"></a>随入息触心，<a id="a-2N"></a>彼入息触心者名为觉；<a id="a-2O"></a>随出息触心，<a id="a-2P"></a>随出息触心者名为观；<a id="a-2Q"></a>乃至喜乐一心不乱心，<a id="a-2R"></a>将出欲界离于觉观，<a id="a-2S"></a>断除贪欲及嗔恚盖，<a id="a-2T"></a>伏一切恶法，<a id="a-2U"></a>得于初禅有觉有观。<a id="a-2V"></a>彼时即有如是相起，<a id="a-2W"></a>一切身分悉皆震动充遍于身。<a id="a-2X"></a>若菩萨增上勇猛，<a id="a-2Y"></a>系念专住，<a id="a-2Z"></a>彼时便能灭于觉观，<a id="a-2a"></a>喜乐一心得第二禅。<a id="a-2b"></a>为除喜过精勤不止，<a id="a-2c"></a>既灭喜已得第三禅乐。<a id="a-2d"></a>菩萨尔时其身适乐，<a id="a-2e"></a>犹如暖乳以灌身体，<a id="a-2f"></a>得希有乐如天身想。<a id="a-2g"></a>彼得成就如是胜乐，<a id="a-2h"></a>于三宝中得增上信心，<a id="a-2i"></a>复作是念：<a id="a-2j"></a>‘我为利益一切众生，<a id="a-2k"></a>被服大铠勤修禅定，<a id="a-2l"></a>我今应舍身乐。<a id="a-2m"></a>’彼菩萨摩诃萨止出入息，<a id="a-2n"></a>舍相续攀缘心，<a id="a-2o"></a>系意鼻端，<a id="a-2p"></a>于出入息住心观察。<a id="a-2q"></a>又观彼心刹那散坏，<a id="a-2r"></a>知生知灭。<a id="a-2s"></a>又知彼心刹那相应散坏无生，<a id="a-2t"></a>如水中月、<a id="a-2u"></a>如光影、<a id="a-2v"></a>如阳焰、<a id="a-2w"></a>如电，<a id="a-2x"></a>心意识一切阴界入如泡，<a id="a-2y"></a>是故弃舍身乐，<a id="a-2z"></a>思念彼法生灭，<a id="a-30"></a>入第四禅。<a id="a-31"></a>尔时即有如是相起，<a id="a-32"></a>菩萨虽复闭目，<a id="a-33"></a>如大日光照见明了。<a id="a-34"></a>彼菩萨作是念：<a id="a-35"></a>‘以此攀缘光明相故，<a id="a-36"></a>一切众生阴界入不断增长炽然。<a id="a-37"></a>我今应当心念止于攀缘光明。<a id="a-38"></a>’彼复于此以灭方便，<a id="a-39"></a>舍受想思触忆集生灭，<a id="a-3A"></a>入胜清净善寂灭城，<a id="a-3B"></a>住止身口意业。<a id="a-3C"></a>彼菩萨还从定起，<a id="a-3D"></a>取出入息相，<a id="a-3E"></a>观触念相还入空定；<a id="a-3F"></a>从空定起，<a id="a-3G"></a>复观出入息生灭攀缘相，<a id="a-3H"></a>便入无愿三昧；<a id="a-3I"></a>从无愿三昧起，<a id="a-3J"></a>见出入息寂灭，<a id="a-3K"></a>住无相定，<a id="a-3L"></a>如是则能修满四念处及三解脱门。<a id="a-3M"></a>彼菩萨以观出入息生灭，<a id="a-3N"></a>观于生灭故修四正勤满足。<a id="a-3O"></a>彼菩萨以观出入息出没相，<a id="a-3P"></a>便能具修满四神足。<a id="a-3Q"></a>彼观出入息故，<a id="a-3R"></a>即能散坏其身犹如窗尘，<a id="a-3S"></a>尔时即得修满五根。<a id="a-3T"></a>以出入息出没方便，<a id="a-3U"></a>观察三行，<a id="a-3V"></a>如是便能修满五力。<a id="a-3W"></a>彼以除出入息受想方便，<a id="a-3X"></a>观察除寂灭，<a id="a-3Y"></a>如是修七菩提分满足。<a id="a-3Z"></a>彼以出入息风方便念，<a id="a-3a"></a>散坏一切大地界，<a id="a-3b"></a>及一切色悉皆无余。<a id="a-3c"></a>彼无有相无有语言，<a id="a-3d"></a>无有状貌无有假名，<a id="a-3e"></a>三行寂静极寂静寂灭，<a id="a-3f"></a>得无缘三昧。<a id="a-3g"></a>此如是名游戏禅定禅波罗蜜本业，<a id="a-3h"></a>诸菩萨摩诃萨共一切声闻、<a id="a-3i"></a>辟支佛禅本业。<a id="a-3j"></a>若住于此以下精进，<a id="a-3k"></a>或证须陀洹果，<a id="a-3l"></a>或斯陀含果、<a id="a-3m"></a>阿那含果，<a id="a-3n"></a>或乃至住阿罗汉果。<a id="a-3o"></a>若菩萨坚固精进大悲心，<a id="a-3p"></a>顾念一切众生，<a id="a-3q"></a>无量福德智慧聚为之疲劳。<a id="a-3r"></a>彼菩萨摩诃萨于如是禅本业，<a id="a-3s"></a>游戏三昧方便安住，<a id="a-3t"></a>不退阿耨多罗三藐三菩提，<a id="a-3u"></a>不堕声闻决定聚中，<a id="a-3v"></a>不舍禅定本业大铠。<a id="a-3w"></a>彼菩萨摩诃萨满足禅波罗蜜，<a id="a-3x"></a>满足禅波罗蜜已，<a id="a-3y"></a>便能满足六波罗蜜。</p>
  <p id="a3z">“清净智，<a id="a-40"></a>乃至若国土中或比丘、<a id="a-41"></a>比丘尼、<a id="a-42"></a>优婆塞、<a id="a-43"></a>优婆夷，<a id="a-44"></a>欲趣声闻乘，<a id="a-45"></a>欲趣缘觉乘，<a id="a-46"></a>或趣大乘；<a id="a-47"></a>或善男子、<a id="a-48"></a>善女人，<a id="a-49"></a>于如是禅本业游戏三昧系念思惟者，<a id="a-4A"></a>随所住处，<a id="a-4B"></a>彼国土一切天王常善守护，<a id="a-4C"></a>一切龙王、<a id="a-4D"></a>一切夜叉王、<a id="a-4E"></a>一切阿修罗王、<a id="a-4F"></a>一切紧那罗王、<a id="a-4G"></a>一切摩睺罗伽王、<a id="a-4H"></a>一切饿鬼王、<a id="a-4I"></a>一切毗舍阇王、<a id="a-4J"></a>一切罗刹王等，<a id="a-4K"></a>当善护彼国。<a id="a-4L"></a>若国土中有如是禅相应福田住者，<a id="a-4M"></a>彼国土彼刹利王，<a id="a-4N"></a>得十种可爱乐法。<a id="a-4O"></a>何等为十？<a id="a-4P"></a>一者、<a id="a-4Q"></a>安隐灭一切患，<a id="a-4R"></a>二者、<a id="a-4S"></a>长命，<a id="a-4T"></a>三者、<a id="a-4U"></a>得上妙色，<a id="a-4V"></a>四者、<a id="a-4W"></a>皮肤鲜软，<a id="a-4X"></a>五者、<a id="a-4Y"></a>支节可爱，<a id="a-4Z"></a>六者、<a id="a-4a"></a>得善眷属，<a id="a-4b"></a>七者、<a id="a-4c"></a>能修善业，<a id="a-4d"></a>八者、<a id="a-4e"></a>系念慈悲方便，<a id="a-4f"></a>九者、<a id="a-4g"></a>恒与名称福器相应，<a id="a-4h"></a>十者、<a id="a-4i"></a>命终生于天上。<a id="a-4j"></a>是为十。<a id="a-4k"></a>又彼国土复得成就十种殊胜利益。<a id="a-4l"></a>何等为十？<a id="a-4m"></a>一者、<a id="a-4n"></a>不为自贼他贼之所劫害；<a id="a-4o"></a>二者、<a id="a-4p"></a>亦无恶贼毒兽、<a id="a-4q"></a>蚊虻蝗虫等；<a id="a-4r"></a>三者、<a id="a-4s"></a>无有旱潦及非时风雨寒热等触；<a id="a-4t"></a>四者、<a id="a-4u"></a>土地平正，<a id="a-4v"></a>无诸丘墟溪涧崄圹；<a id="a-4w"></a>五者、<a id="a-4x"></a>彼国一切种子、<a id="a-4y"></a>五谷诸药、<a id="a-4z"></a>草木林树蓊蔚茂盛，<a id="a-50"></a>无诸辛苦涩恶等味华果；<a id="a-51"></a>六者、<a id="a-52"></a>无诸恶声、<a id="a-53"></a>斗诤反逆、<a id="a-54"></a>饥俭病患及非时死；<a id="a-55"></a>七者、<a id="a-56"></a>彼国众生长命端正，<a id="a-57"></a>适乐丰盈无秽浊心，<a id="a-58"></a>游戏快乐，<a id="a-59"></a>如法修行生于天上；<a id="a-5A"></a>八者、<a id="a-5B"></a>其国土中诸福田器之所依住，<a id="a-5C"></a>爱乐随顺禅定三昧；<a id="a-5D"></a>九者、<a id="a-5E"></a>彼国众生饮食所须悉皆无乏，<a id="a-5F"></a>上妙可爱资成四大，<a id="a-5G"></a>称顺根性增长无违；<a id="a-5H"></a>十者、<a id="a-5I"></a>其土人民勇健强记有慈悲心，<a id="a-5J"></a>命终生天。<a id="a-5K"></a>清净智，<a id="a-5L"></a>此十种法善能庄严于彼国土。</p>
  <p id="a5M">“清净智，<a id="a-5N"></a>此菩萨摩诃萨以业障碍舍离大乘，<a id="a-5O"></a>住声闻地违化众生，<a id="a-5P"></a>此是声闻禅波罗蜜游戏三昧。<a id="a-5Q"></a>声闻以此了知满足禅分，<a id="a-5R"></a>出三界窟宅及诸有缚，<a id="a-5S"></a>断除五支成就五支，<a id="a-5T"></a>越过三界住无学地，<a id="a-5U"></a>游戏神通到八解脱，<a id="a-5V"></a>禅定彼岸一劫修行，<a id="a-5W"></a>得为一切诸佛之子，<a id="a-5X"></a>从佛口生，<a id="a-5Y"></a>从法化生。<a id="a-5Z"></a>彼虽如是，<a id="a-5a"></a>犹故不能往诸佛土、<a id="a-5b"></a>供养诸佛、<a id="a-5c"></a>从佛听法，<a id="a-5d"></a>亦复不能干竭众生三种道。<a id="a-5e"></a>若能如是游戏三昧者，<a id="a-5f"></a>随其所住国土，<a id="a-5g"></a>获得如上大功德利。<a id="a-5h"></a>”</p>
  <p data-pb></p>
  <h2 id="a5i">菩萨禅本业品第二</h2>
  <p id="a5j">尔时，<a id="a-5k"></a>佛告功德天言：<a id="a-5l"></a>“清净智，<a id="a-5m"></a>云何菩萨摩诃萨不共一切声闻、<a id="a-5n"></a>辟支佛禅波罗蜜本业差别满足？<a id="a-5o"></a>若菩萨摩诃萨满足禅波罗蜜已，<a id="a-5p"></a>便能满足余五波罗蜜。<a id="a-5q"></a>清净智，<a id="a-5r"></a>此菩萨摩诃萨于一切出入息中及五受阴，<a id="a-5s"></a>观其生灭；<a id="a-5t"></a>既观察已消竭渴爱，<a id="a-5u"></a>不堕声闻决定聚中，<a id="a-5v"></a>于四神足游戏神通，<a id="a-5w"></a>善能往诣一切佛刹迅疾如电，<a id="a-5x"></a>于诸佛所供养听法，<a id="a-5y"></a>干竭一切众生三道，<a id="a-5z"></a>谓烦恼道、<a id="a-60"></a>业道、<a id="a-61"></a>苦道，<a id="a-62"></a>虽出欲界而不舍欲界，<a id="a-63"></a>为化众生故现生诸趣，<a id="a-64"></a>不为胎染，<a id="a-65"></a>断除众生烦恼罗网，<a id="a-66"></a>然于众生而无所得。</p>
  <p id="a67">“清净智，<a id="a-68"></a>此菩萨摩诃萨随出入息各各别观，<a id="a-69"></a>但新非故如实了知，<a id="a-6A"></a>如是出入息中色受阴如实了知，<a id="a-6B"></a>受想行阴亦如实了知，<a id="a-6C"></a>如是出入息中识受阴如实了知。<a id="a-6D"></a>于出息异、<a id="a-6E"></a>入息异，<a id="a-6F"></a>知出息异，<a id="a-6G"></a>知入息异，<a id="a-6H"></a>知入息异中受想思触念，<a id="a-6I"></a>知出息异中受想思触念亦如是。<a id="a-6J"></a>入息受时非出息受，<a id="a-6K"></a>出息受时非入息受，<a id="a-6L"></a>如是三有轮转受想思触念因缘故相续不断，<a id="a-6M"></a>漂生死海而不能渡，<a id="a-6N"></a>数数生老死已还生，<a id="a-6O"></a>不能如实觉知此法，<a id="a-6P"></a>不能如实出彼生死，<a id="a-6Q"></a>于出入息不能如实觉察。<a id="a-6R"></a>复次，<a id="a-6S"></a>如是出入息，<a id="a-6T"></a>于九疮门出入往来，<a id="a-6U"></a>如是九十九那由他百千毛孔门，<a id="a-6V"></a>一切皆悉息出息入，<a id="a-6W"></a>而于九十九那由他百千毛孔不增不减，<a id="a-6X"></a>不能觉知非过去、<a id="a-6Y"></a>非未来、<a id="a-6Z"></a>非初、<a id="a-6a"></a>非中、<a id="a-6b"></a>非后，<a id="a-6c"></a>不知住不知出。<a id="a-6d"></a>复作是念：<a id="a-6e"></a>‘我今一切毛孔出息入息生灭方便，<a id="a-6f"></a>应与生灭相相应住。<a id="a-6g"></a>’是菩萨摩诃萨随九疮门出息入息生灭观察如是，<a id="a-6h"></a>九十九那由他百千毛孔门，<a id="a-6i"></a>一一毛孔中观察出入息生灭，<a id="a-6j"></a>观察出入息生灭相应住。<a id="a-6k"></a>若菩萨欲观毛孔小相，<a id="a-6l"></a>但见毛端息从往来，<a id="a-6m"></a>即能见小；<a id="a-6n"></a>若欲见大，<a id="a-6o"></a>便能得见如芥子许；<a id="a-6p"></a>若欲得见如庵摩勒果许，<a id="a-6q"></a>即能得见；<a id="a-6r"></a>若欲得见频螺果许，<a id="a-6s"></a>亦即能见；<a id="a-6t"></a>若欲得见一由旬、<a id="a-6u"></a>千由旬乃至一四天下，<a id="a-6v"></a>一一毛孔而观察之，<a id="a-6w"></a>随欲见广即能见广。<a id="a-6x"></a>彼时菩萨作如是念：<a id="a-6y"></a>‘众生以眼迷惑，<a id="a-6z"></a>系缚生死相续不断，<a id="a-70"></a>漂生死流受种种苦。<a id="a-71"></a>’彼菩萨复作是念：<a id="a-72"></a>‘我今弃舍一切色想，<a id="a-73"></a>已得无言三昧，<a id="a-74"></a>非诸声闻、<a id="a-75"></a>辟支佛地。<a id="a-76"></a>于彼地界亦无所得，<a id="a-77"></a>水界、<a id="a-78"></a>火界、<a id="a-79"></a>风界、<a id="a-7A"></a>虚空界、<a id="a-7B"></a>识界亦无所得，<a id="a-7C"></a>不行阴界入，<a id="a-7D"></a>非前际非后际、<a id="a-7E"></a>非此世非他世、<a id="a-7F"></a>非善业报非恶业报、<a id="a-7G"></a>非生非灭、<a id="a-7H"></a>非有烦恼非离烦恼，<a id="a-7I"></a>无有所得。<a id="a-7J"></a>’菩萨如是住寂灭住，<a id="a-7K"></a>彼若欲得于无量劫于此一切法无语言空三昧，<a id="a-7L"></a>若住若加；<a id="a-7M"></a>菩萨如是自智加持三昧力故，<a id="a-7N"></a>便能于此一切法无语言空三昧，<a id="a-7O"></a>无量劫住，<a id="a-7P"></a>亦能满足六波罗蜜，<a id="a-7Q"></a>为成就众生因缘故。</p>
  <p id="a7R">“清净智，<a id="a-7S"></a>如是地藏菩萨摩诃萨于此一切法无语言空三昧，<a id="a-7T"></a>到自在彼岸。<a id="a-7U"></a>是菩萨若欲入此三昧时，<a id="a-7V"></a>以福德智慧力，<a id="a-7W"></a>为成熟众生故，<a id="a-7X"></a>先作是愿：<a id="a-7Y"></a>‘乃至我未出三昧已来，<a id="a-7Z"></a>于此时中欲令此国土境界及四天下，<a id="a-7a"></a>此佛世界一切众生诸有所须资生之具，<a id="a-7b"></a>随其相貌，<a id="a-7c"></a>随其多少，<a id="a-7d"></a>随其所乐。<a id="a-7e"></a>’所谓饮食、<a id="a-7f"></a>衣服、<a id="a-7g"></a>卧具、<a id="a-7h"></a>璎珞庄严之具，<a id="a-7i"></a>园林屋宅、<a id="a-7j"></a>形色状貌、<a id="a-7k"></a>肢节身分，<a id="a-7l"></a>可爱色声香味触等，<a id="a-7m"></a>欲见如是等事，<a id="a-7n"></a>是时菩萨便入此三昧。<a id="a-7o"></a>菩萨入此三昧已，<a id="a-7p"></a>随其时节，<a id="a-7q"></a>于此佛世界四天下一切众生，<a id="a-7r"></a>如上所说所须之具便得充足。<a id="a-7s"></a>或复作是念：<a id="a-7t"></a>‘随我住定时节远近，<a id="a-7u"></a>随诸众生多少分齐，<a id="a-7v"></a>欲除众生身心之病。<a id="a-7w"></a>’谓风黄癊等分之病，<a id="a-7x"></a>或人非人所作，<a id="a-7y"></a>如是欲灭贪嗔痴等烦恼诸病，<a id="a-7z"></a>及灭十不善业，<a id="a-80"></a>令住十善业道中，<a id="a-81"></a>便即入此三昧。<a id="a-82"></a>彼菩萨摩诃萨随其住定时节久近，<a id="a-83"></a>随其所为多少众生，<a id="a-84"></a>如上所说身心病苦悉皆除灭。<a id="a-85"></a>又菩萨复作是愿：<a id="a-86"></a>‘随我住定时节已来，<a id="a-87"></a>欲灭地狱种种诸苦，<a id="a-88"></a>畜生之中互相残食等苦，<a id="a-89"></a>阎魔罗界饥渴等苦，<a id="a-8A"></a>及寒热苦、<a id="a-8B"></a>怨憎会苦、<a id="a-8C"></a>爱别离苦、<a id="a-8D"></a>求不得苦。<a id="a-8E"></a>随愿分齐，<a id="a-8F"></a>令诸众生离一切苦恼及不善法，<a id="a-8G"></a>成就一切善法。<a id="a-8H"></a>令诸众生慈心相向，<a id="a-8I"></a>生利益心、<a id="a-8J"></a>不动心、<a id="a-8K"></a>无怨心、<a id="a-8L"></a>无诤心、<a id="a-8M"></a>无斗讼心、<a id="a-8N"></a>哀愍心，<a id="a-8O"></a>乃至禅正受善住心、<a id="a-8P"></a>不迷惑心，<a id="a-8Q"></a>及灭众生愚惑之心，<a id="a-8R"></a>又灭众生常见、<a id="a-8S"></a>断见及诸见聚，<a id="a-8T"></a>于三宝所恭敬供养生希有心。<a id="a-8U"></a>令诸众生离四颠倒住四不颠倒，<a id="a-8V"></a>于四圣谛及第一义谛心善安住。<a id="a-8W"></a>’如是菩萨福德智慧善巧方便力之所加持，<a id="a-8X"></a>菩萨尔时为化众生因缘故欲入三昧，<a id="a-8Y"></a>乃至未出三昧已来，<a id="a-8Z"></a>令此国土及阎浮提四天下，<a id="a-8a"></a>乃至此一佛刹所有众生，<a id="a-8b"></a>随其分齐安乐之事，<a id="a-8c"></a>如上所说欲令获得，<a id="a-8d"></a>然后入于无语言一切法空三昧。<a id="a-8e"></a>彼菩萨摩诃萨入此三昧时间乃至佛刹，<a id="a-8f"></a>随所要期众生分齐，<a id="a-8g"></a>彼菩萨以福德智慧三昧力故，<a id="a-8h"></a>随住定时，<a id="a-8i"></a>如上所说种种资生及诸乐具，<a id="a-8j"></a>乃至未出定来，<a id="a-8k"></a>令诸众生悉皆获得。<a id="a-8l"></a>彼菩萨入此定时，<a id="a-8m"></a>无有身苦心苦亦无饥渴，<a id="a-8n"></a>火不能烧，<a id="a-8o"></a>水不能漂，<a id="a-8p"></a>乃至劫火所不能害，<a id="a-8q"></a>及以劫水亦不能烂，<a id="a-8r"></a>不为风灾之所散坏，<a id="a-8s"></a>又复不为疫病、<a id="a-8t"></a>饥馑、<a id="a-8u"></a>刀兵等劫尽其命根，<a id="a-8v"></a>欲取灭度随意自在，<a id="a-8w"></a>又人非人毒风暴热不能侵恼。<a id="a-8x"></a>又彼菩萨在定未起随其所念，<a id="a-8y"></a>欲令无量佛刹入一微尘，<a id="a-8z"></a>又复十方国土一切诸佛及大菩萨、<a id="a-90"></a>声闻眷属，<a id="a-91"></a>于一爪甲悉能得见令无遗余。<a id="a-92"></a>又令一切众生入一毛孔，<a id="a-93"></a>而彼众生于自境界悉见如故。<a id="a-94"></a>又十方世界无量佛刹所有诸风，<a id="a-95"></a>菩萨悉令入一毛端，<a id="a-96"></a>随风境界游行虚空，<a id="a-97"></a>广狭去来无诸障碍，<a id="a-98"></a>于彼毛端亦无增减如本不异。<a id="a-99"></a>又十方一切诸佛世界所有水界，<a id="a-9A"></a>菩萨能令入一豆[禾+會]，<a id="a-9B"></a>随水广狭流注往来亦无障碍，<a id="a-9C"></a>于彼豆[禾+會]而无增减。<a id="a-9D"></a>又彼菩萨不复处胎，<a id="a-9E"></a>除自愿力，<a id="a-9F"></a>不生恶趣，<a id="a-9G"></a>不受女形，<a id="a-9H"></a>不生下劣，<a id="a-9I"></a>诸根具足终不缺减，<a id="a-9J"></a>身口意行无有过失，<a id="a-9K"></a>亦不生于无佛世界，<a id="a-9L"></a>除自愿力为化众生。<a id="a-9M"></a>是菩萨常不远离见佛闻法、<a id="a-9N"></a>供侍众僧，<a id="a-9O"></a>亦不远离福德智慧无畏方便教化众生，<a id="a-9P"></a>乃至入于无上涅槃。</p>
  <p id="a9Q">“如是，<a id="a-9R"></a>清净智，<a id="a-9S"></a>彼菩萨摩诃萨被于如是大坚固铠，<a id="a-9T"></a>最初修习禅波罗蜜本业，<a id="a-9U"></a>能过欲界了知禅分，<a id="a-9V"></a>断除五支成就五支，<a id="a-9W"></a>乃至游戏于四神足，<a id="a-9X"></a>善能往诣一切佛刹迅疾如电，<a id="a-9Y"></a>供养一切诸佛听闻正法，<a id="a-9Z"></a>干竭众生所有三道，<a id="a-9a"></a>所谓烦恼道、<a id="a-9b"></a>业道、<a id="a-9c"></a>苦道。<a id="a-9d"></a>如是，<a id="a-9e"></a>清净智，<a id="a-9f"></a>菩萨摩诃萨满足禅波罗蜜已，<a id="a-9g"></a>便能满足六波罗蜜；<a id="a-9h"></a>满足六波罗蜜已，<a id="a-9i"></a>速得阿耨多罗三藐三菩提。<a id="a-9j"></a>”</p>
  <p id="a9k">尔时，<a id="a-9l"></a>世尊说是禅波罗蜜本业时，<a id="a-9m"></a>于彼众中，<a id="a-9n"></a>五万众生曾于过去修行此法，<a id="a-9o"></a>是故今得无生法忍；<a id="a-9p"></a>八万四千菩萨得首楞严三昧；<a id="a-9q"></a>九万九千菩萨得满足禅波罗蜜；<a id="a-9r"></a>无量无边众生发未曾发无上菩提心，<a id="a-9s"></a>发是心已住不退转地。</p>
  <p data-pb></p>
  <h2 id="a9t">灭非时风雨品第三</h2>
  <p id="a9u">于时，<a id="a-9v"></a>地藏菩萨摩诃萨告功德天言：<a id="a-9w"></a>“清净智，<a id="a-9x"></a>汝今当观此四天下端严殊妙，<a id="a-9y"></a>一切菩萨所应供养忆念守护，<a id="a-9z"></a>于其长夜应当恭敬。<a id="a-A0"></a>今释迦牟尼佛集一切菩萨摩诃萨故，<a id="a-A1"></a>显示一切菩提道，<a id="a-A2"></a>行不退转轮，<a id="a-A3"></a>究竟善巧方便佛灌顶地，<a id="a-A4"></a>乃至汝行檀波罗蜜，<a id="a-A5"></a>满足最上不退转行。<a id="a-A6"></a>若汝于如是最上福田，<a id="a-A7"></a>以诸饮食而修供养，<a id="a-A8"></a>以此精勤速能满足六波罗蜜；<a id="a-A9"></a>满足六波罗蜜已，<a id="a-AA"></a>则能究竟安住一切种智。<a id="a-AB"></a>”</p>
  <p id="aAC">时，<a id="a-AD"></a>功德天作如是言：<a id="a-AE"></a>“如是，<a id="a-AF"></a>如是，<a id="a-AG"></a>如仁者所说，<a id="a-AH"></a>唯愿听我说本因缘。<a id="a-AI"></a>我念往昔过无量劫，<a id="a-AJ"></a>我共释迦牟尼佛修菩萨行同发誓愿：<a id="a-AK"></a>‘汝若能得成无上道时，<a id="a-AL"></a>愿我于彼四天下中到功德处；<a id="a-AM"></a>得功德处已，<a id="a-AN"></a>于一切众生中，<a id="a-AO"></a>随其所须衣食之具悉皆给与。<a id="a-AP"></a>’仁者善听，<a id="a-AQ"></a>于过去世过无量劫，<a id="a-AR"></a>彼时有佛，<a id="a-AS"></a>号因陀罗幢相王如来、<a id="a-AT"></a>应供、<a id="a-AU"></a>正遍知、<a id="a-AV"></a>明行足、<a id="a-AW"></a>善逝、<a id="a-AX"></a>世间解、<a id="a-AY"></a>无上士、<a id="a-AZ"></a>调御丈夫、<a id="a-Aa"></a>天人师、<a id="a-Ab"></a>佛世尊，<a id="a-Ac"></a>出现于世，<a id="a-Ad"></a>人寿千岁。<a id="a-Ae"></a>彼时有优婆塞，<a id="a-Af"></a>名光无垢德，<a id="a-Ag"></a>聪慧调柔，<a id="a-Ah"></a>多闻无畏，<a id="a-Ai"></a>为四众说法，<a id="a-Aj"></a>众所归伏多有眷属。<a id="a-Ak"></a>彼有长子名无垢德，<a id="a-Al"></a>即以偈颂问其父曰：</p>
  <p id="aAm">“‘父今何故，<a id="a-An"></a> 勤心不下，<a id="a-Ao"></a> 舍其事业，<a id="a-Ap"></a> 及自身命，</p>
  <p id="aAq">为护众生，<a id="a-Ar"></a> 勇猛增勤？<a id="a-As"></a> 何故此身，<a id="a-At"></a> 不取灭度？<a id="a-Au"></a>’</p>
  <p id="aAv">“尔时，<a id="a-Aw"></a>光无垢德复以偈颂而报子言：</p>
  <p id="aAx">“‘吾见世苦，<a id="a-Ay"></a> 极迷众生，<a id="a-Az"></a> 生老病死，<a id="a-B0"></a> 之所逼迫，</p>
  <p id="aB1">烦恼火炽，<a id="a-B2"></a> 沉流恶道，<a id="a-B3"></a> 故我勇猛，<a id="a-B4"></a> 欲灭彼火。</p>
  <p id="aB5">又智减少，<a id="a-B6"></a> 不见未来，<a id="a-B7"></a> 堕生死河，<a id="a-B8"></a> 极重恶处，</p>
  <p id="aB9">对于恶道，<a id="a-BA"></a> 迷失正路，<a id="a-BB"></a> 为救度彼，<a id="a-BC"></a> 故我修行。</p>
  <p id="aBD">又不能成，<a id="a-BE"></a> 布施调摄，<a id="a-BF"></a> 而常远离，<a id="a-BG"></a> 人天安乐，</p>
  <p id="aBH">于善知识，<a id="a-BI"></a> 常相乖背，<a id="a-BJ"></a> 愿示众生，<a id="a-BK"></a> 出世要路。</p>
  <p id="aBL">烦恼狱中，<a id="a-BM"></a> 常系众生，<a id="a-BN"></a> 无有眼目，<a id="a-BO"></a> 复无救者，</p>
  <p id="aBP">执著恶见，<a id="a-BQ"></a> 啖食血肉，<a id="a-BR"></a> 为除彼故，<a id="a-BS"></a> 故我修行。</p>
  <p id="aBT">我于众生，<a id="a-BU"></a> 如是悲念，<a id="a-BV"></a> 为一一人，<a id="a-BW"></a> 住阿鼻狱，</p>
  <p id="aBX">具受种种，<a id="a-BY"></a> 尤剧苦恼，<a id="a-BZ"></a> 如为一人，<a id="a-Ba"></a> 众多亦然。</p>
  <p id="aBb">我不乐求，<a id="a-Bc"></a> 声闻智慧，<a id="a-Bd"></a> 及缘觉智，<a id="a-Be"></a> 亦不愿求，</p>
  <p id="aBf">唯求无上，<a id="a-Bg"></a> 最胜智慧，<a id="a-Bh"></a> 子今当知，<a id="a-Bi"></a> 我行胜道。</p>
  <p id="aBj">乃至无量，<a id="a-Bk"></a> 恒河沙数，<a id="a-Bl"></a> 苦恼众生，<a id="a-Bm"></a> 未脱苦来，</p>
  <p id="aBn">为欲度彼，<a id="a-Bo"></a> 诸众生故，<a id="a-Bp"></a> 我终不取，<a id="a-Bq"></a> 菩提正觉。</p>
  <p id="aBr">汝今当知，<a id="a-Bs"></a> 亦应如是，<a id="a-Bt"></a> 于诸众生，<a id="a-Bu"></a> 常应起悲，</p>
  <p id="aBv">应常勇猛，<a id="a-Bw"></a> 修行善法，<a id="a-Bx"></a> 以此回向，<a id="a-By"></a> 无上圣道。</p>
  <p id="aBz">烦恼火中，<a id="a-C0"></a> 救脱众生，<a id="a-C1"></a> 汝应勇猛，<a id="a-C2"></a> 何极苦恼？</p>
  <p id="aC3">应当修行，<a id="a-C4"></a> 布施调柔，<a id="a-C5"></a> 得成佛道，<a id="a-C6"></a> 无有疑也。</p>
  <p id="aC7">若我得成，<a id="a-C8"></a> 无上菩提，<a id="a-C9"></a> 汝于众生，<a id="a-CA"></a> 给施饮食，</p>
  <p id="aCB">我时授汝，<a id="a-CC"></a> 胜菩提记，<a id="a-CD"></a> 汝当安住，<a id="a-CE"></a> 坚固誓愿。<a id="a-CF"></a>’”</p>
  <p id="aCG">尔时，<a id="a-CH"></a>功德天语地藏菩萨摩诃萨言：<a id="a-CI"></a>“善男子，<a id="a-CJ"></a>我于尔时于因陀罗幢相王佛所，<a id="a-CK"></a>作如是愿：<a id="a-CL"></a>‘乃至我住世间随其久近，<a id="a-CM"></a>种种精勤难行苦行、<a id="a-CN"></a>布施调伏、<a id="a-CO"></a>禁摄放逸及诸禅定，<a id="a-CP"></a>营助众事，<a id="a-CQ"></a>多闻舍行，<a id="a-CR"></a>皆悉修习，<a id="a-CS"></a>所有种种难舍能舍。<a id="a-CT"></a>如是我父，<a id="a-CU"></a>于当来世人寿百岁、<a id="a-CV"></a>烦恼怨诤秽浊迷惑恶世界中，<a id="a-CW"></a>成阿耨多罗三藐三菩提，<a id="a-CX"></a>我于彼国中现为功德主。<a id="a-CY"></a>于释迦牟尼佛境界众生及其眷属，<a id="a-CZ"></a>得施无上衣服、<a id="a-Ca"></a>饮食、<a id="a-Cb"></a>资身之具。<a id="a-Cc"></a>即于释迦牟尼佛前，<a id="a-Cd"></a>得受阿耨多罗三藐三菩提记。<a id="a-Ce"></a>若彼土众生暴恶粗犷无慈愍心，<a id="a-Cf"></a>亦无反复恶行恶心，<a id="a-Cg"></a>成就如是种种诸恶，<a id="a-Ch"></a>风雨不时或复旱潦，<a id="a-Ci"></a>寒热不调作诸灾变，<a id="a-Cj"></a>众生所有诸华果实，<a id="a-Ck"></a>五谷药草及诸美味，<a id="a-Cl"></a>悉皆殄灭夺其精气，<a id="a-Cm"></a>众生资产皆悉衰耗而作闇冥，<a id="a-Cn"></a>愿我尔时于彼众生福德加被智慧威力，<a id="a-Co"></a>悉令遮止生其信心。<a id="a-Cp"></a>又令众生资生不乏，<a id="a-Cq"></a>不令行恶，<a id="a-Cr"></a>增长善法，<a id="a-Cs"></a>佛所应度受化众生，<a id="a-Ct"></a>绍三宝性使不断绝，<a id="a-Cu"></a>势力增盛。<a id="a-Cv"></a>又令我得依报自在，<a id="a-Cw"></a>教化众生令得阿耨多罗三藐三菩提。<a id="a-Cx"></a>于今佛前所发誓愿，<a id="a-Cy"></a>于未来世得满足者，<a id="a-Cz"></a>唯愿印可赐言善哉！<a id="a-D0"></a>’尔时，<a id="a-D1"></a>因陀罗幢相王佛即便印可赞言：<a id="a-D2"></a>‘善哉！<a id="a-D3"></a>善哉！<a id="a-D4"></a>善男子，<a id="a-D5"></a>如汝所愿必得满足。<a id="a-D6"></a>又善男子，<a id="a-D7"></a>我当施汝作世水宅心陀罗尼。<a id="a-D8"></a>汝以此陀罗尼心能成就众多众生，<a id="a-D9"></a>又令无量众生丰足资生果报无乏，<a id="a-DA"></a>又能度于烦恼暴流。<a id="a-DB"></a>’即说咒曰：</p>
  <p id="aDC">“‘多地耶他　阇蓝婆　摩诃阇蓝婆　阿奴呵阇蓝婆　娑啰阇蓝婆　郁伽阇蓝婆　夜叉毗梨阇蓝婆　那伽毗梨阇蓝婆优罗伽毗梨　阇蓝婆阿萨帝鼻梨阇蓝婆　阿输婆比　梨阇蓝婆　摩嗟比　梨阇蓝婆　曼厨迦比梨阇蓝婆　佉目罗比梨阇蓝婆　崩起比梨阇蓝婆阿摩比梨阇蓝婆　苏脂目佉阇蓝婆　婆摩啰婆摩啰阇蓝婆　摩啰比阇迦茶钵多啰布疏波颇蓝婆　素叉犁牛婆索达摩耶若　比利使致搔醯蓝婆　伽苫步(上声)　罗婆穷(去声)　穷婆罗穷频头穷　婆罗阇比　娑婆呵。</p>
  <p id="aDD">“‘是陀罗尼句，<a id="a-DE"></a>若为他人及自己身，<a id="a-DF"></a>称其名号为诵此陀罗尼，<a id="a-DG"></a>一切怖畏、<a id="a-DH"></a>一切殃祸悉皆消灭。<a id="a-DI"></a>善男子，<a id="a-DJ"></a>此作世水宅心陀罗尼，<a id="a-DK"></a>汝若以此心陀罗尼，<a id="a-DL"></a>便能成就众多众生。<a id="a-DM"></a>’</p>
  <p id="aDN">“汝善男子，<a id="a-DO"></a>我昔于彼因陀罗幢相王佛所，<a id="a-DP"></a>受持此作世水宅心陀罗尼，<a id="a-DQ"></a>于彼佛所种种供养，<a id="a-DR"></a>持戒多闻布施精勤；<a id="a-DS"></a>从是以来，<a id="a-DT"></a>复于十千佛所，<a id="a-DU"></a>增进如是愿行。<a id="a-DV"></a>以此善根，<a id="a-DW"></a>今于贤劫中得大功德处，<a id="a-DX"></a>今犹不堪成此大业。<a id="a-DY"></a>何以故？<a id="a-DZ"></a>从昔以来无量恶龙及夜叉、<a id="a-Da"></a>罗刹、<a id="a-Db"></a>阿修罗、<a id="a-Dc"></a>鸠槃茶、<a id="a-Dd"></a>饿鬼、<a id="a-De"></a>毗舍遮等出生世间，<a id="a-Df"></a>于诸众生毒恶凶暴、<a id="a-Dg"></a>无信无悲、<a id="a-Dh"></a>无慈愍心行于恶法，<a id="a-Di"></a>非时风雨旱潦灾雹，<a id="a-Dj"></a>寒热不调种种返逆，<a id="a-Dk"></a>自军他军怨憎斗诤，<a id="a-Dl"></a>热风暴起不顾来世。<a id="a-Dm"></a>是诸众生于彼过去诸佛之所加持作世水宅心陀罗尼不生信乐。<a id="a-Dn"></a>彼恶众生不信乐故，<a id="a-Do"></a>于诸种子芽茎、<a id="a-Dp"></a>枝叶花果、<a id="a-Dq"></a>美味五谷、<a id="a-Dr"></a>药草及诸资生，<a id="a-Ds"></a>破灭毁坏夺其精气，<a id="a-Dt"></a>于诸地味放毒气吹。<a id="a-Du"></a>以是毒气，<a id="a-Dv"></a>令其地味杂毒涩恶，<a id="a-Dw"></a>杂病无腻臭秽无味，<a id="a-Dx"></a>令此大地作如是等，<a id="a-Dy"></a>由是因缘众生不乐。<a id="a-Dz"></a>若依地味众生食此种子芽茎、<a id="a-E0"></a>枝叶华果、<a id="a-E1"></a>诸味五谷、<a id="a-E2"></a>药草资身之具者，<a id="a-E3"></a>便生恶心刚犷毒恶，<a id="a-E4"></a>于诸众生无悲愍心不顾后世，<a id="a-E5"></a>为诸病所逼身色粗恶，<a id="a-E6"></a>种种烦恼诸苦所害，<a id="a-E7"></a>具足恶见住邪归依，<a id="a-E8"></a>于三宝所不生信乐尊重恭敬希有之心，<a id="a-E9"></a>乃至禽兽亦复执于种种恶见，<a id="a-EA"></a>迷失本道，<a id="a-EB"></a>谄曲无实但有口言。<a id="a-EC"></a>彼诸众生于三宝中，<a id="a-ED"></a>身口心意违失善法；<a id="a-EE"></a>破戒比丘不能禁摄，<a id="a-EF"></a>于彼持戒任放相应，<a id="a-EG"></a>辩才大德诸比丘所常生远离不能亲近，<a id="a-EH"></a>骂詈毁谤轻弄恼乱称扬其过，<a id="a-EI"></a>远离惭愧离十善道，<a id="a-EJ"></a>心不爱乐一切善行起远离心。<a id="a-EK"></a>尔时众生远离福智，<a id="a-EL"></a>寿命短促趣向恶道。<a id="a-EM"></a>是故我今于彼众生，<a id="a-EN"></a>不能令其丰足所须，<a id="a-EO"></a>亦复不能成熟众生。</p>
  <p id="aEP">“汝于今者是大丈夫，<a id="a-EQ"></a>于正法中而得自在智慧善巧，<a id="a-ER"></a>又汝已度一切三昧陀罗尼忍，<a id="a-ES"></a>善能观察智慧彼岸，<a id="a-ET"></a>慈悲庄严通智彼岸汝悉已度。<a id="a-EU"></a>又汝于彼诸菩萨中为最胜幢，<a id="a-EV"></a>已能成就一切众生。<a id="a-EW"></a>汝今为我应当于此四天下中起悲愍心自智观察，<a id="a-EX"></a>云何能令此四天下诸恶毒龙、<a id="a-EY"></a>夜叉、<a id="a-EZ"></a>罗刹、<a id="a-Ea"></a>阿修罗、<a id="a-Eb"></a>鸠槃茶、<a id="a-Ec"></a>饿鬼、<a id="a-Ed"></a>毗舍遮、<a id="a-Ee"></a>迦吒富单那等，<a id="a-Ef"></a>一切恶鬼皆悉降伏，<a id="a-Eg"></a>风雨顺时水旱调适，<a id="a-Eh"></a>秋实丰茂寒温和平；<a id="a-Ei"></a>以是因缘，<a id="a-Ej"></a>令诸地味增长势力气味香美，<a id="a-Ek"></a>食用无患增益念力，<a id="a-El"></a>色貌充润甚可爱乐，<a id="a-Em"></a>称意之事皆出于世，<a id="a-En"></a>依此大地诸众生等，<a id="a-Eo"></a>食用无过增长念力如上所说？<a id="a-Ep"></a>”</p>
  <p id="aEq">尔时，<a id="a-Er"></a>地藏菩萨告功德天言：<a id="a-Es"></a>“清净智，<a id="a-Et"></a>我今能令此佛刹土所有四大普遍无余，<a id="a-Eu"></a>悉能令变为天饮食，<a id="a-Ev"></a>使诸众生于百千劫食不能尽。<a id="a-Ew"></a>何以故？<a id="a-Ex"></a>但此众生薄福德故所不能食，<a id="a-Ey"></a>于此胜报非其应器。<a id="a-Ez"></a>清净智，<a id="a-F0"></a>我又能令此娑婆佛刹变为天宫及天卧具，<a id="a-F1"></a>庄严衣服香华果树，<a id="a-F2"></a>种种音声众妙伎乐，<a id="a-F3"></a>众宝庄严悉能为作。<a id="a-F4"></a>此诸众生远离福德，<a id="a-F5"></a>又非其器不堪受用，<a id="a-F6"></a>唯除如来应正遍知，<a id="a-F7"></a>十住菩萨及住首楞严三昧得自在者乃能受用。<a id="a-F8"></a>清净智，<a id="a-F9"></a>又我能令一切众生置第四禅令无有余，<a id="a-FA"></a>岂可不能降伏龙、<a id="a-FB"></a>富单那等？<a id="a-FC"></a>又我不应佛未听许而现神变。<a id="a-FD"></a>譬如转轮圣王主兵藏臣，<a id="a-FE"></a>不奉王教而发四兵，<a id="a-FF"></a>无有是处；<a id="a-FG"></a>如是菩萨悉是佛子，<a id="a-FH"></a>从佛心生，<a id="a-FI"></a>从佛口生，<a id="a-FJ"></a>从法化生，<a id="a-FK"></a>是故一切诸菩萨等，<a id="a-FL"></a>无有不请如来而现神变。<a id="a-FM"></a>清净智，<a id="a-FN"></a>复有陀罗尼轮，<a id="a-FO"></a>名水风摩尼宫集一切咒术章句，<a id="a-FP"></a>建立一切三世诸佛三宝之性。<a id="a-FQ"></a>清净智，<a id="a-FR"></a>汝今可问如来水风摩尼宫大陀罗尼轮集一切咒术章句，<a id="a-FS"></a>若佛说者我亦随喜。<a id="a-FT"></a>汝等若能受持此陀罗尼者，<a id="a-FU"></a>一切所愿皆悉满足。<a id="a-FV"></a>”</p>
  <p id="aFW">尔时，<a id="a-FX"></a>大功德天女与大辩天女、<a id="a-FY"></a>大坚固天女、<a id="a-FZ"></a>作光大天女、<a id="a-Fa"></a>可喜天女、<a id="a-Fb"></a>安隐天女、<a id="a-Fc"></a>多摩罗坚固天女、<a id="a-Fd"></a>明星主天女、<a id="a-Fe"></a>奢摩天女、<a id="a-Ff"></a>颇梨天女，<a id="a-Fg"></a>如是等上首天女，<a id="a-Fh"></a>八万四千那由他天，<a id="a-Fi"></a>百千众前后围绕，<a id="a-Fj"></a>从座而起合掌向佛。<a id="a-Fk"></a>时，<a id="a-Fl"></a>功德天女即于佛前而说偈言：</p>
  <p id="aFm">“能灭极恶浊烦恼，<a id="a-Fn"></a> 离垢无垢清净行，</p>
  <p id="aFo">我等渴仰陀罗尼，<a id="a-Fp"></a> 唯愿演说总持轮。</p>
  <p id="aFq">牟尼说寂无秽浊，<a id="a-Fr"></a> 三宝炽然最胜句，</p>
  <p id="aFs">令修罗等得净心，<a id="a-Ft"></a> 增长地味无毒恶。</p>
  <p id="aFu">能除寒热暴风雨，<a id="a-Fv"></a> 愿说守护夺精气，</p>
  <p id="aFw">令食谷药果味等，<a id="a-Fx"></a> 强记除患修善行。</p>
  <p id="aFy">灭除毒害诸恶见，<a id="a-Fz"></a> 归信最胜无上法，</p>
  <p id="aG0">或夺精气多烦恼，<a id="a-G1"></a> 云何教化此众生？</p>
  <p id="aG2">此诸天等于牟尼，<a id="a-G3"></a> 希求最上甚深妙，</p>
  <p id="aG4">显示趣向菩提道，<a id="a-G5"></a> 令诸众生入大乘。</p>
  <p id="aG6">大众云集果愿满，<a id="a-G7"></a> 十方菩萨赞佛德，</p>
  <p id="aG8">云何降伏诸恶龙，<a id="a-G9"></a> 雨泽调适苗稼茂？<a id="a-GA"></a>”</p>
  <p id="aGB">尔时，<a id="a-GC"></a>佛告功德天言：<a id="a-GD"></a>“清净智，<a id="a-GE"></a>此大陀罗尼，<a id="a-GF"></a>诸佛如来时乃说之。<a id="a-GG"></a>如来今于大众会前而自要誓，<a id="a-GH"></a>此水风摩尼宫陀罗尼轮，<a id="a-GI"></a>一切十方三世诸佛之所加持，<a id="a-GJ"></a>今当显示。<a id="a-GK"></a>一切十方诸来菩萨得闻此者，<a id="a-GL"></a>彼诸菩萨能住十方无佛国土五浊世中，<a id="a-GM"></a>能显示此水风摩尼宫陀罗尼轮。<a id="a-GN"></a>以此陀罗尼力故，<a id="a-GO"></a>其国所有非时风热寒温旱潦悉皆除灭。<a id="a-GP"></a>由此陀罗尼故，<a id="a-GQ"></a>令彼毒恶无慈愍众生不顾来世，<a id="a-GR"></a>谓天龙、<a id="a-GS"></a>夜叉、<a id="a-GT"></a>罗刹、<a id="a-GU"></a>阿修罗、<a id="a-GV"></a>迦楼罗、<a id="a-GW"></a>紧那罗、<a id="a-GX"></a>摩睺罗伽、<a id="a-GY"></a>鸠槃茶、<a id="a-GZ"></a>饿鬼、<a id="a-Ga"></a>毗舍遮、<a id="a-Gb"></a>富单那、<a id="a-Gc"></a>迦吒富单那、<a id="a-Gd"></a>人非人等，<a id="a-Ge"></a>乃至禽兽，<a id="a-Gf"></a>得信乐心柔和软善，<a id="a-Gg"></a>念力善巧乐求正法，<a id="a-Gh"></a>护持正法绍三宝种。<a id="a-Gi"></a>以此陀罗尼力故，<a id="a-Gj"></a>彼佛刹土所有众生，<a id="a-Gk"></a>增长寿命，<a id="a-Gl"></a>增长身色，<a id="a-Gm"></a>增长五谷，<a id="a-Gn"></a>增长资生，<a id="a-Go"></a>增长安乐，<a id="a-Gp"></a>增长无患，<a id="a-Gq"></a>增长名誉，<a id="a-Gr"></a>增长持戒，<a id="a-Gs"></a>增长多闻，<a id="a-Gt"></a>增长布施，<a id="a-Gu"></a>增长慈悲，<a id="a-Gv"></a>增长智慧，<a id="a-Gw"></a>增长方便，<a id="a-Gx"></a>增长三昧，<a id="a-Gy"></a>增长陀罗尼，<a id="a-Gz"></a>增长地观，<a id="a-H0"></a>增长乐出世，<a id="a-H1"></a>增长化众生，<a id="a-H2"></a>增长入大乘，<a id="a-H3"></a>增长胜愿，<a id="a-H4"></a>增长地地转入，<a id="a-H5"></a>增长观察阴界入，<a id="a-H6"></a>增长惭愧，<a id="a-H7"></a>增长摄功德庄严佛土，<a id="a-H8"></a>增长六波罗蜜行，<a id="a-H9"></a>增长一切十方诸佛常所护念，<a id="a-HA"></a>增长值遇佛一切菩萨善友，<a id="a-HB"></a>增长游戏神足，<a id="a-HC"></a>增长坏一切烦恼不令增长，<a id="a-HD"></a>增长神通度于彼岸，<a id="a-HE"></a>不令退减一切善法乃至无上涅槃。<a id="a-HF"></a>”即说咒曰：</p>
  <p id="aHG">“多地他　苏婆罗　婆罗底　那耶婆罗底　掣(平声)沙吒婆罗底　阿那婆罗底　奢婆多曷　啰婆罗底　奢啰拏婆罗底　鸠牟尼婆罗底　珊支啰婆罗底　制(平声)陁娑罗婆罗底　娑罗婆罗底　娑罗钵利诃利　娑罗婆罗多(上声)钵利诃利　那耶钵利诃利　婢毗迦钵利诃利耶若钵利诃利　苏婆罗钵利诃利频头钵利诃利　阇罗钵利诃利憩多罗钵利诃利　特叉钵利诃利　珊尼摩钵利诃利　苏婆婆钵提犁　劬摩耶婆　末陁索溪　阿那耶波卢誓　迷罗跋迷　阿罗那求师佉罗毗阇鞞　那罗延拏婢谌林鞞　忧罗伽阿尼弥簁　宫阇啰婆胡迷　诃阇赁鞞　羯摩毗罗犁　舍罗摩拏婆离犁　佉曷罗伽奢迷　阿斯那迷　阿耆尼钵底利　能求耽鼻犁婆耶遮婆留尼　犍咃赁鞞犁释迦啰是若移　阿那鵄提　帝利　那耶　娜尼利帝利耶头婆佛阿诃地子瑟痴帝　莎婆诃　使此国天子及其眷属悉皆吉祥莎婆呵　那罗延拏　尼罗移莎婆呵　斫迦啰跋多迦罗迷　莎婆呵。<a id="a-HH"></a>”</p>
  <p id="aHI">说此水风摩尼宫陀罗尼轮一切咒术章句时，<a id="a-HJ"></a>一切佛刹所有大地六种震动，<a id="a-HK"></a>诸来大众战栗不安，<a id="a-HL"></a>心惊恐怖同声唱言：<a id="a-HM"></a>“南无南无佛陀耶！<a id="a-HN"></a>”</p>
  <p id="aHO">尔时，<a id="a-HP"></a>佛告功德天言：<a id="a-HQ"></a>“清净智，<a id="a-HR"></a>汝以此水风摩尼宫陀罗尼轮力，<a id="a-HS"></a>能除一切斗诤，<a id="a-HT"></a>一切毒害夜叉、<a id="a-HU"></a>罗刹、<a id="a-HV"></a>修罗、<a id="a-HW"></a>恶龙，<a id="a-HX"></a>乃至人非人等及诸禽兽，<a id="a-HY"></a>一切非时风热、<a id="a-HZ"></a>寒冷灾雹、<a id="a-Ha"></a>旱潦等过，<a id="a-Hb"></a>悉皆消灭。<a id="a-Hc"></a>清净智，<a id="a-Hd"></a>此陀罗尼能令五谷悉皆成好，<a id="a-He"></a>令诸众生增益寿命，<a id="a-Hf"></a>增长果报，<a id="a-Hg"></a>乃至增长一切善法，<a id="a-Hh"></a>未入无上涅槃已来不令失坏。<a id="a-Hi"></a>若闻此陀罗尼，<a id="a-Hj"></a>受持读诵如说行者，<a id="a-Hk"></a>彼人必定趣于涅槃安住三界。<a id="a-Hl"></a>”</p>
  <p id="aHm">尔时，<a id="a-Hn"></a>地藏菩萨白佛言：<a id="a-Ho"></a>“世尊，<a id="a-Hp"></a>我亦欲说磨刀大陀罗尼。<a id="a-Hq"></a>以此陀罗尼力，<a id="a-Hr"></a>令一切众果报所须，<a id="a-Hs"></a>及以地味悉无减损，<a id="a-Ht"></a>无能毁夺地之精气，<a id="a-Hu"></a>又亦无能放毒气者，<a id="a-Hv"></a>亦复无能坏其美味，<a id="a-Hw"></a>不能令其变为涩恶，<a id="a-Hx"></a>亦复不能令其隐没，<a id="a-Hy"></a>亦复不能令此大地不生五谷、<a id="a-Hz"></a>芽茎枝叶、<a id="a-I0"></a>华果药草，<a id="a-I1"></a>亦复不能夺其精气，<a id="a-I2"></a>又复不令有其毒气，<a id="a-I3"></a>亦不干枯，<a id="a-I4"></a>又不涩恶，<a id="a-I5"></a>不令不熟，<a id="a-I6"></a>寒热不伤，<a id="a-I7"></a>食用无障，<a id="a-I8"></a>食已无毒，<a id="a-I9"></a>若食有毒能令食者腹痛吐下。<a id="a-IA"></a>身心逼恼支体挛缩，<a id="a-IB"></a>热病颠狂心乱失念，<a id="a-IC"></a>迭相劫夺斗诤，<a id="a-ID"></a>杀生偷盗乃至邪见，<a id="a-IE"></a>是诸众生常与如上恶法相应，<a id="a-IF"></a>所谓若天、<a id="a-IG"></a>或龙，<a id="a-IH"></a>或夜叉、<a id="a-II"></a>罗刹、<a id="a-IJ"></a>阿修罗、<a id="a-IK"></a>迦楼罗、<a id="a-IL"></a>紧那罗、<a id="a-IM"></a>鸠槃茶、<a id="a-IN"></a>乾闼婆、<a id="a-IO"></a>饿鬼、<a id="a-IP"></a>毗舍遮，<a id="a-IQ"></a>或富单那，<a id="a-IR"></a>或迦吒富单那，<a id="a-IS"></a>或人或非人，<a id="a-IT"></a>于诸众生不能恼害。</p>
  <p id="aIU">“多地他　那鼻　摩诃那鼻　初何啰那鞞　阿鼻具那鞞(去声)僧输沙拏那鞞　鼻何啰闇佉鞞　阿婆啰牟尼　多嚧那胡嚧醯　那他(上声)钵帝利　阇婆徒迷　魔啰娑帝　帝弭罗钵帝利　蹇荼　涅利何隶　斫初婆嘶　佉拏(上声)毗迷踦(上声)帝都裔　莎波呵　鸯求啰踦　莎波呵　布疏簸耶迷　莎波呵　颇罗债鞞　莎波呵　萨智耶都裔　莎波呵　赊梨啰　那婆迦罗摩毗沙　莎波呵　此陀罗尼句拥护此国主　莎波呵。</p>
  <p id="aIV">“汝清净智，<a id="a-IW"></a>此是磨刀大陀罗尼。<a id="a-IX"></a>汝以此磨刀大陀罗尼力，<a id="a-IY"></a>于诸众生，<a id="a-IZ"></a>能作如上诸大业事，<a id="a-Ia"></a>能为大药。<a id="a-Ib"></a>以是因缘故，<a id="a-Ic"></a>汝今则能令诸众生禀受汝化。<a id="a-Id"></a>”</p>
  <p id="aIe">于是一切诸来大众，<a id="a-If"></a>赞地藏菩萨言：<a id="a-Ig"></a>“善哉！<a id="a-Ih"></a>善哉！<a id="a-Ii"></a>”</p>
  <p id="aIj">尔时，<a id="a-Ik"></a>世尊亦赞地藏菩萨言：<a id="a-Il"></a>“善哉！<a id="a-Im"></a>善哉！<a id="a-In"></a>善男子，<a id="a-Io"></a>汝今能为一切众生如大妙药。<a id="a-Ip"></a>何以故？<a id="a-Iq"></a>汝身即是微妙大药。<a id="a-Ir"></a>汝于此四天下一切众生中众生之药，<a id="a-Is"></a>能灭一切众生苦恼，<a id="a-It"></a>能施一切众生乐具，<a id="a-Iu"></a>成就大悲。<a id="a-Iv"></a>汝能显示如是甚深磨刀大陀罗尼力故，<a id="a-Iw"></a>令此众生地味、<a id="a-Ix"></a>精气种子、<a id="a-Iy"></a>芽茎枝叶、<a id="a-Iz"></a>华果诸味、<a id="a-J0"></a>五谷药草而不衰损，<a id="a-J1"></a>无毒增长，<a id="a-J2"></a>具足成就众生食者，<a id="a-J3"></a>令彼众生秽浊斗诤悉皆消灭堪修善行，<a id="a-J4"></a>此四天下非时风热寒温旱潦皆悉消除，<a id="a-J5"></a>日月星宿、<a id="a-J6"></a>昼夜、<a id="a-J7"></a>月半月尽、<a id="a-J8"></a>时节年岁变怪为灭此故说此磨刀大陀罗尼。<a id="a-J9"></a>以此陀罗尼力故，<a id="a-JA"></a>令我三宝种及以法眼得久住世，<a id="a-JB"></a>使此愚闇薄福我慢所坏者，<a id="a-JC"></a>不修善根恶刹利及诸宰相，<a id="a-JD"></a>于我如是百千万亿阿僧祇劫精勤苦行所集之法不灭不坏，<a id="a-JE"></a>比丘、<a id="a-JF"></a>比丘尼、<a id="a-JG"></a>优婆塞、<a id="a-JH"></a>优婆夷无有恼乱，<a id="a-JI"></a>以无恼故诸天不忿，<a id="a-JJ"></a>天不忿故一切众生悉皆获得如上乐具。<a id="a-JK"></a>”</p>
 </body>
</html>