<!doctype html>
<html id="z3IBTOxG2" data-ver="1253">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘大集部">
  <meta period="姚秦">
 </head>
 <body>
  <h1 id="a1">自在王菩萨经卷上</h1>
  <p id="a2">如是我闻：<a id="a-3"></a>一时，<a id="a-4"></a>佛在舍卫城祇陀树林给孤独园，<a id="a-5"></a>与大比丘众二万人俱，<a id="a-6"></a>菩萨摩诃萨皆是一生补处。<a id="a-7"></a>其名曰：<a id="a-8"></a>弥勒菩萨、<a id="a-9"></a>得大势菩萨、<a id="a-A"></a>师子意菩萨、<a id="a-B"></a>师子相菩萨、<a id="a-C"></a>大相菩萨，<a id="a-D"></a>如是上首一万人俱。<a id="a-E"></a>尔时，<a id="a-F"></a>世尊大众围绕恭敬，<a id="a-G"></a>为发大乘意众生演说经典。</p>
  <p id="aH">尔时，<a id="a-I"></a>众中有菩萨，<a id="a-J"></a>名自在王，<a id="a-K"></a>从座而起，<a id="a-L"></a>偏袒右肩，<a id="a-M"></a>右膝著地，<a id="a-N"></a>合掌白佛言：<a id="a-O"></a>“世尊，<a id="a-P"></a>欲有所问，<a id="a-Q"></a>若蒙听许，<a id="a-R"></a>乃敢发言。<a id="a-S"></a>”</p>
  <p id="aT">佛告自在王：<a id="a-U"></a>“诸有所问佛无不听，<a id="a-V"></a>随意所问，<a id="a-W"></a>当为汝说令汝得解。<a id="a-X"></a>”</p>
  <p id="aY">自在王菩萨，<a id="a-Z"></a>得蒙听许喜悦无量，<a id="a-a"></a>白佛言：<a id="a-b"></a>“世尊，<a id="a-c"></a>云何菩萨摩诃萨于大乘法中得自在行，<a id="a-d"></a>而能为人演说此法，<a id="a-e"></a>以自在力摧伏诸魔增上慢者，<a id="a-f"></a>及诸外道有所见得诸贪著者，<a id="a-g"></a>令住大乘，<a id="a-h"></a>具足大愿，<a id="a-i"></a>成就戒行，<a id="a-j"></a>得阿耨多罗三藐三菩提？<a id="a-k"></a>”</p>
  <p id="al">佛告自在王菩萨：<a id="a-m"></a>“善哉！<a id="a-n"></a>善哉！<a id="a-o"></a>汝能问佛是义，<a id="a-p"></a>当为汝说，<a id="a-q"></a>一心谛听善思念之！<a id="a-r"></a>诸菩萨云何能令众生得住大乘，<a id="a-s"></a>具足大愿，<a id="a-t"></a>成就戒行，<a id="a-u"></a>得阿耨多罗三藐三菩提？<a id="a-v"></a>”自在王菩萨受教而听。</p>
  <p id="aw">佛告自在王：<a id="a-x"></a>“菩萨摩诃萨有四自在法，<a id="a-y"></a>以是法故，<a id="a-z"></a>能自在行令诸众生得住大乘。<a id="a-10"></a>何等四？<a id="a-11"></a>一者、<a id="a-12"></a>戒自在，<a id="a-13"></a>二者、<a id="a-14"></a>神通自在，<a id="a-15"></a>三者、<a id="a-16"></a>智自在，<a id="a-17"></a>四者、<a id="a-18"></a>慧自在。<a id="a-19"></a>戒自在者，<a id="a-1A"></a>菩萨摩诃萨行具足戒，<a id="a-1B"></a>不毁不缺，<a id="a-1C"></a>不穿不浊，<a id="a-1D"></a>不有所得，<a id="a-1E"></a>不悔不诃，<a id="a-1F"></a>不有热恼，<a id="a-1G"></a>智所称赞随顺道戒，<a id="a-1H"></a>教众生戒，<a id="a-1I"></a>护法戒，<a id="a-1J"></a>欢悦戒，<a id="a-1K"></a>不依生处戒，<a id="a-1L"></a>住定戒，<a id="a-1M"></a>随慧戒，<a id="a-1N"></a>信解深法戒，<a id="a-1O"></a>不退神通戒，<a id="a-1P"></a>空、<a id="a-1Q"></a>无相、<a id="a-1R"></a>无作戒，<a id="a-1S"></a>寂灭戒，<a id="a-1T"></a>摄佛法戒，<a id="a-1U"></a>说佛法戒，<a id="a-1V"></a>不舍一切众生戒，<a id="a-1W"></a>慈护戒，<a id="a-1X"></a>大悲根本戒，<a id="a-1Y"></a>信净戒，<a id="a-1Z"></a>不转仪式戒，<a id="a-1a"></a>头陀细行戒，<a id="a-1b"></a>随顺福田戒，<a id="a-1c"></a>毕竟净戒，<a id="a-1d"></a>不断佛种戒，<a id="a-1e"></a>护法种戒，<a id="a-1f"></a>示圣众戒，<a id="a-1g"></a>安住菩提心戒，<a id="a-1h"></a>助六波罗蜜戒，<a id="a-1i"></a>修四念处戒，<a id="a-1j"></a>修四正勤、<a id="a-1k"></a>四如意足、<a id="a-1l"></a>五根、<a id="a-1m"></a>五力、<a id="a-1n"></a>七菩提分、<a id="a-1o"></a>八圣道分戒，<a id="a-1p"></a>能生一切助菩提法戒。<a id="a-1q"></a>自在王，<a id="a-1r"></a>若菩萨摩诃萨能持如是戒，<a id="a-1s"></a>戒则具足所愿皆得。<a id="a-1t"></a>若菩萨持如是净戒者，<a id="a-1u"></a>三千大千世界劫尽烧时愿欲灭火，<a id="a-1v"></a>言火当灭火即为灭；<a id="a-1w"></a>欲令三千大千世界皆变为水，<a id="a-1x"></a>欲令三千大千世界普雨众华，<a id="a-1y"></a>欲令三千大千世界皆为珍宝，<a id="a-1z"></a>欲令如恒河沙世界诸须弥山合为一山，<a id="a-20"></a>欲令如恒河沙世界大海合为一海，<a id="a-21"></a>即皆如意无不成者。<a id="a-22"></a>持戒力故所愿皆得，<a id="a-23"></a>所为神力无不称意。<a id="a-24"></a>菩萨安立如是戒中得如是自在力，<a id="a-25"></a>持净戒故深愿毕成，<a id="a-26"></a>得阿耨多罗三藐三菩提。</p>
  <p id="a27">“自在王，<a id="a-28"></a>乃往古世过无量阿僧祇劫，<a id="a-29"></a>有佛名净明光王如来、<a id="a-2A"></a>应、<a id="a-2B"></a>正遍知、<a id="a-2C"></a>明行足、<a id="a-2D"></a>善逝、<a id="a-2E"></a>世间解、<a id="a-2F"></a>无上士、<a id="a-2G"></a>调御丈夫、<a id="a-2H"></a>天人师、<a id="a-2I"></a>佛世尊。<a id="a-2J"></a>尔时，<a id="a-2K"></a>有菩萨比丘，<a id="a-2L"></a>名金刚齐，<a id="a-2M"></a>得持戒力，<a id="a-2N"></a>行净戒故常在闲处林中经行，<a id="a-2O"></a>欲具佛法故修习正行，<a id="a-2P"></a>修正行已作如是念：<a id="a-2Q"></a>‘不得一切法是则名戒，<a id="a-2R"></a>不贪一切法是则名戒，<a id="a-2S"></a>灭一切结是则名戒，<a id="a-2T"></a>观身如镜中像是则名戒，<a id="a-2U"></a>于诸言辞如呼声响是则名戒，<a id="a-2V"></a>观心相如幻是则名戒，<a id="a-2W"></a>善不善法无二无别是则名戒，<a id="a-2X"></a>为贪欲故观身不净是则名戒，<a id="a-2Y"></a>为嗔恚故生于慈心是则名戒，<a id="a-2Z"></a>以智慧破痴网是则名戒，<a id="a-2a"></a>不得贪恚本是则名戒，<a id="a-2b"></a>于法无观无想分别是则名戒，<a id="a-2c"></a>无我见、<a id="a-2d"></a>无众生见、<a id="a-2e"></a>无寿者见、<a id="a-2f"></a>无人见、<a id="a-2g"></a>无常见、<a id="a-2h"></a>无灭见是则名戒，<a id="a-2i"></a>于一切法不作不起是则名戒，<a id="a-2j"></a>心无所畏是则名戒，<a id="a-2k"></a>不依三界是则名戒，<a id="a-2l"></a>信无生法是则名戒，<a id="a-2m"></a>信解无生法忍是则名戒，<a id="a-2n"></a>不贪利养是则名戒，<a id="a-2o"></a>于诸法空心不惊畏、<a id="a-2p"></a>坏离诸相、<a id="a-2q"></a>蠲除诸愿是则名戒，<a id="a-2r"></a>心无所念是则名戒，<a id="a-2s"></a>不自高不轻彼是则名戒，<a id="a-2t"></a>不著诸入是则名戒，<a id="a-2u"></a>不起五欲是则名戒，<a id="a-2v"></a>了知诸阴同于法阴是则名戒，<a id="a-2w"></a>了知诸性同于法性是则名戒，<a id="a-2x"></a>乐无诤讼是则名戒，<a id="a-2y"></a>于善法中不舍勤行是则名戒，<a id="a-2z"></a>知一切法必寂灭相而以身证是则名戒。<a id="a-30"></a>’</p>
  <p id="a31">“自在王，<a id="a-32"></a>金刚齐比丘如是安住于戒，<a id="a-33"></a>修习圣法正念无倒。<a id="a-34"></a>时有魔子名曰障碍，<a id="a-35"></a>见金刚齐比丘如是持戒，<a id="a-36"></a>修习圣法正念无倒，<a id="a-37"></a>与八万四千诸魔及其眷属，<a id="a-38"></a>贯钾持兵来到其所，<a id="a-39"></a>自隐其身观是比丘心在何行，<a id="a-3A"></a>千岁随逐乃至不见一念心散可得恼坏。<a id="a-3B"></a>于是魔子及与眷属现其魔身，<a id="a-3C"></a>执持刀鉾在比丘前，<a id="a-3D"></a>欲以相怖。<a id="a-3E"></a>比丘见魔大众兵仗欲以相怖，<a id="a-3F"></a>作是誓言：<a id="a-3G"></a>‘若我戒净习于圣法正行不倒，<a id="a-3H"></a>以是缘故，<a id="a-3I"></a>魔众兵仗皆当变成青黄赤白杂色莲华、<a id="a-3J"></a>须曼那华、<a id="a-3K"></a>婆梨师华、<a id="a-3L"></a>奇妙名华以为璎珞。<a id="a-3M"></a>’是时，<a id="a-3N"></a>魔子与其眷属形色仪法皆如我身。<a id="a-3O"></a>自在王，<a id="a-3P"></a>金刚齐比丘说是语时，<a id="a-3Q"></a>魔众兵仗即皆变成妙色之华，<a id="a-3R"></a>殊妙香洁以为璎珞。<a id="a-3S"></a>一切诸魔皆自见身，<a id="a-3T"></a>如此比丘剃除须发著染袈裟。<a id="a-3U"></a>魔子见比丘现大神力，<a id="a-3V"></a>怪未曾有发希有心，<a id="a-3W"></a>与其眷属俱礼其足，<a id="a-3X"></a>作如是言：<a id="a-3Y"></a>‘汝得何法乃有是力？<a id="a-3Z"></a>’比丘言：<a id="a-3a"></a>‘此力不从有所得生，<a id="a-3b"></a>亦不依于身口意及一切法生。<a id="a-3c"></a>是力不以住相故生，<a id="a-3d"></a>以无住处故。<a id="a-3e"></a>’魔言：<a id="a-3f"></a>‘比丘，<a id="a-3g"></a>我于千岁求汝心行不能知处。<a id="a-3h"></a>’比丘言：<a id="a-3i"></a>‘汝若以恒河沙劫求之，<a id="a-3j"></a>亦不能得。<a id="a-3k"></a>何以故？<a id="a-3l"></a>是心不在内、<a id="a-3m"></a>不在外、<a id="a-3n"></a>不在中，<a id="a-3o"></a>汝宁能得幻化人心所行处不？<a id="a-3p"></a>’答言：<a id="a-3q"></a>‘幻化之人尚无有心，<a id="a-3r"></a>况心行处？<a id="a-3s"></a>’比丘言：<a id="a-3t"></a>‘如来说一切法空皆如幻化，<a id="a-3u"></a>此中亦无心无思。<a id="a-3v"></a>’魔言：<a id="a-3w"></a>‘若不得心不得思，<a id="a-3x"></a>云何有来去有言说？<a id="a-3y"></a>’比丘言：<a id="a-3z"></a>‘幻人去来言说，<a id="a-40"></a>我去来言说亦如是。<a id="a-41"></a>’魔言：<a id="a-42"></a>‘汝以是进行住于持戒修习圣法，<a id="a-43"></a>为何所趣？<a id="a-44"></a>’比丘言：<a id="a-45"></a>‘趣无所趣。<a id="a-46"></a>’魔言：<a id="a-47"></a>‘云何趣无所趣？<a id="a-48"></a>’比丘言：<a id="a-49"></a>‘是中无先去、<a id="a-4A"></a>无今去、<a id="a-4B"></a>无当去，<a id="a-4C"></a>无所趣者，<a id="a-4D"></a>即是无作脱门。<a id="a-4E"></a>汝问以是进行安于戒修习圣法何所趣者，<a id="a-4F"></a>我不趣色生、<a id="a-4G"></a>不趣色灭、<a id="a-4H"></a>不趣色住，<a id="a-4I"></a>不趣受想行识灭、<a id="a-4J"></a>不趣受想行识住，<a id="a-4K"></a>于一切法亦不趣生、<a id="a-4L"></a>亦不趣灭、<a id="a-4M"></a>亦不趣住，<a id="a-4N"></a>是名正趣。<a id="a-4O"></a>魔子，<a id="a-4P"></a>正趣者，<a id="a-4Q"></a>名不取色，<a id="a-4R"></a>不取受想行识，<a id="a-4S"></a>无所见法是我所趣。<a id="a-4T"></a>我所趣者，<a id="a-4U"></a>不取色，<a id="a-4V"></a>不取受想行识。<a id="a-4W"></a>我所趣者，<a id="a-4X"></a>是诸圣所趣。<a id="a-4Y"></a>’魔言：<a id="a-4Z"></a>‘比丘，<a id="a-4a"></a>于是法中云何有趣？<a id="a-4b"></a>’比丘言：<a id="a-4c"></a>‘诸凡夫法及诸佛法，<a id="a-4d"></a>同是一法无二无别。<a id="a-4e"></a>学法阿罗汉法、<a id="a-4f"></a>辟支佛法、<a id="a-4g"></a>佛法，<a id="a-4h"></a>同是一切法无二无别。<a id="a-4i"></a>若过去法、<a id="a-4j"></a>若未来法、<a id="a-4k"></a>若现在法，<a id="a-4l"></a>同是一法无二无别，<a id="a-4m"></a>无出无生以等相故。<a id="a-4n"></a>不舍如是诸法等相者，<a id="a-4o"></a>欲以是法示众生故而为说法，<a id="a-4p"></a>如是趣者名为正趣。<a id="a-4q"></a>魔子，<a id="a-4r"></a>夫正趣者，<a id="a-4s"></a>不趣欲界，<a id="a-4t"></a>不趣色界，<a id="a-4u"></a>不趣无色界。<a id="a-4v"></a>住等法者，<a id="a-4w"></a>于法实相不动不退，<a id="a-4x"></a>是名正趣。<a id="a-4y"></a>如如趣，<a id="a-4z"></a>一切法趣亦如是。<a id="a-50"></a>如法性趣，<a id="a-51"></a>一切法趣亦如是。<a id="a-52"></a>如实际趣，<a id="a-53"></a>一切法趣亦如是求。<a id="a-54"></a>如是趣者，<a id="a-55"></a>亦不念不著诸趣，<a id="a-56"></a>是名正趣。<a id="a-57"></a>’魔子语金刚齐比丘：<a id="a-58"></a>‘汝以是正行为得何法？<a id="a-59"></a>’答言：<a id="a-5A"></a>‘我以是正行得离诸法分别，<a id="a-5B"></a>以是无念无分别故具足等相。<a id="a-5C"></a>汝问得何法者，<a id="a-5D"></a>是正行中无有得相，<a id="a-5E"></a>无增上慢。<a id="a-5F"></a>以是正行于法无所得，<a id="a-5G"></a>正行者即是无行义。<a id="a-5H"></a>’魔子问金刚齐比丘：<a id="a-5I"></a>‘汝以此戒当得何法？<a id="a-5J"></a>’答言：<a id="a-5K"></a>‘我以此戒当得阿耨多罗三藐三菩提，<a id="a-5L"></a>乃至小法不可得故。<a id="a-5M"></a>’魔子言：<a id="a-5N"></a>‘云何得菩提？<a id="a-5O"></a>’比丘言：<a id="a-5P"></a>‘色等则是得菩提，<a id="a-5Q"></a>受想行识等则是得菩提，<a id="a-5R"></a>一切法等则是得菩提。<a id="a-5S"></a>’魔子言：<a id="a-5T"></a>‘如是菩提于何处求？<a id="a-5U"></a>’比丘言：<a id="a-5V"></a>‘当于我见性中求。<a id="a-5W"></a>’魔子言：<a id="a-5X"></a>‘云何而求？<a id="a-5Y"></a>’比丘言：<a id="a-5Z"></a>‘求时不起菩提见。<a id="a-5a"></a>’魔言：<a id="a-5b"></a>‘比丘，<a id="a-5c"></a>汝师是谁？<a id="a-5d"></a>谁所教诲辩乃如是？<a id="a-5e"></a>’比丘言：<a id="a-5f"></a>‘不坏我见性而得菩提，<a id="a-5g"></a>是则我师。<a id="a-5h"></a>不在垢、<a id="a-5i"></a>不在净，<a id="a-5j"></a>是则我师。<a id="a-5k"></a>若识不在有为、<a id="a-5l"></a>不在无为，<a id="a-5m"></a>是则我师。<a id="a-5n"></a>若不从他闻于诸法，<a id="a-5o"></a>不住不舍能度诸流，<a id="a-5p"></a>是则我师。<a id="a-5q"></a>若遍知一切法而不至一切法，<a id="a-5r"></a>是则我师。<a id="a-5s"></a>若一切所说音声言辞，<a id="a-5t"></a>于不可说诸法相中而不动转，<a id="a-5u"></a>是则我师。<a id="a-5v"></a>若一切法不生不起不出而能转圣法轮，<a id="a-5w"></a>是则我师。<a id="a-5x"></a>不住此岸、<a id="a-5y"></a>不在彼岸、<a id="a-5z"></a>不在中流，<a id="a-60"></a>是则我师。<a id="a-61"></a>若一切法不生故生，<a id="a-62"></a>是则我师。<a id="a-63"></a>若一切法不灭故灭，<a id="a-64"></a>是则我师。<a id="a-65"></a>我随如是师教故辩如是。<a id="a-66"></a>’魔子言：<a id="a-67"></a>‘如来以何而转法轮？<a id="a-68"></a>’答言：<a id="a-69"></a>‘如来于色不转不还，<a id="a-6A"></a>色如、<a id="a-6B"></a>色法、<a id="a-6C"></a>色空、<a id="a-6D"></a>色无相、<a id="a-6E"></a>色无作、<a id="a-6F"></a>色灭、<a id="a-6G"></a>色离、<a id="a-6H"></a>色无生、<a id="a-6I"></a>色相、<a id="a-6J"></a>色性亦不转不还；<a id="a-6K"></a>受想行识不转不还，<a id="a-6L"></a>识如、<a id="a-6M"></a>识法、<a id="a-6N"></a>识空、<a id="a-6O"></a>识无相、<a id="a-6P"></a>识无作、<a id="a-6Q"></a>识灭、<a id="a-6R"></a>识离、<a id="a-6S"></a>识无生、<a id="a-6T"></a>识相、<a id="a-6U"></a>识性亦不转不还。<a id="a-6V"></a>如来以是一切法不转故转于法轮，<a id="a-6W"></a>如是法轮若转若不转，<a id="a-6X"></a>于无量法性终不出过。<a id="a-6Y"></a>若能解此转法轮者，<a id="a-6Z"></a>是人则能转于法轮。<a id="a-6a"></a>’尔时，<a id="a-6b"></a>魔子及其眷属，<a id="a-6c"></a>皆为金刚齐比丘作弟子，<a id="a-6d"></a>发是言：<a id="a-6e"></a>‘我从今日归依于师。<a id="a-6f"></a>’比丘言：<a id="a-6g"></a>‘汝莫归依我，<a id="a-6h"></a>当归依净明光王佛！<a id="a-6i"></a>我所说者是佛所教。<a id="a-6j"></a>’魔子言：<a id="a-6k"></a>‘可共诣佛。<a id="a-6l"></a>’时金刚齐比丘，<a id="a-6m"></a>与魔子及八万四千魔众，<a id="a-6n"></a>俱诣净明光王佛所，<a id="a-6o"></a>头面礼佛足，<a id="a-6p"></a>合掌恭敬在一面立。<a id="a-6q"></a>净明光王佛因其净戒及圣法行，<a id="a-6r"></a>为说如是法，<a id="a-6s"></a>皆得不退于阿耨多罗三藐三菩提。</p>
  <p id="a6t">“自在王，<a id="a-6u"></a>彼时金刚齐比丘岂异人乎？<a id="a-6v"></a>汝身是也。<a id="a-6w"></a>障碍魔子者，<a id="a-6x"></a>持地菩萨是。<a id="a-6y"></a>自在王，<a id="a-6z"></a>是名菩萨摩诃萨戒自在。<a id="a-70"></a>菩萨得是戒自在者，<a id="a-71"></a>能示众生不思议愿力，<a id="a-72"></a>教化无量众生于阿耨多罗三藐三菩提，<a id="a-73"></a>亦能自降魔怨，<a id="a-74"></a>疾成阿耨多罗三藐三菩提。<a id="a-75"></a>”</p>
  <p id="a76">佛告自在王：<a id="a-77"></a>“何谓菩萨摩诃萨神通自在？<a id="a-78"></a>谓天眼、<a id="a-79"></a>天耳、<a id="a-7A"></a>他心智、<a id="a-7B"></a>宿命智、<a id="a-7C"></a>如意足。<a id="a-7D"></a>自在王，<a id="a-7E"></a>何谓菩萨天眼自在也？<a id="a-7F"></a>若菩萨眼根，<a id="a-7G"></a>不为墙壁山林、<a id="a-7H"></a>须弥铁围、<a id="a-7I"></a>世界中间之所障碍，<a id="a-7J"></a>是名天眼自在。<a id="a-7K"></a>菩萨以是无碍眼根，<a id="a-7L"></a>见十方无量阿僧祇佛土为一佛土。<a id="a-7M"></a>何以故？<a id="a-7N"></a>空相无别异故，<a id="a-7O"></a>而诸佛土彼此虽别而不合不异。<a id="a-7P"></a>又见诸佛大众围绕皆为一佛，<a id="a-7Q"></a>以法性不坏相故。<a id="a-7R"></a>以见一佛净故见一切佛净，<a id="a-7S"></a>以一切佛净故见自身净，<a id="a-7T"></a>自身净故见一切法净，<a id="a-7U"></a>于自身净诸净之中不生二相。<a id="a-7V"></a>又见诸佛弟子不异见佛净，<a id="a-7W"></a>菩萨以见弟子正见见佛，<a id="a-7X"></a>以见佛正见见弟子。<a id="a-7Y"></a>又菩萨于十方无量阿僧祇世界所有众生，<a id="a-7Z"></a>若地狱、<a id="a-7a"></a>若畜生、<a id="a-7b"></a>若饿鬼、<a id="a-7c"></a>若人、<a id="a-7d"></a>若天，<a id="a-7e"></a>除无色界，<a id="a-7f"></a>即以天眼悉皆能见生死所趣善恶之处，<a id="a-7g"></a>又知众生行业及报。<a id="a-7h"></a>菩萨虽见众生不取众生相。<a id="a-7i"></a>何以故？<a id="a-7j"></a>信无我际故，<a id="a-7k"></a>虽见行业及报而知一切法无业无报。<a id="a-7l"></a>菩萨以是天眼，<a id="a-7m"></a>见一切色皆无色相，<a id="a-7n"></a>信一切法无所有故，<a id="a-7o"></a>知诸形色皆是虚妄，<a id="a-7p"></a>本来不生故。<a id="a-7q"></a>是名菩萨天眼。<a id="a-7r"></a>菩萨得是天眼智力故，<a id="a-7s"></a>随所能见，<a id="a-7t"></a>或见有数色，<a id="a-7u"></a>或见无数色，<a id="a-7v"></a>或无所不见。<a id="a-7w"></a>菩萨虽在百千万种众生之中，<a id="a-7x"></a>而能入于禅定背舍三昧，<a id="a-7y"></a>乃至不见有一众生。<a id="a-7z"></a>何以故？<a id="a-80"></a>菩萨达诸法无我如故。<a id="a-81"></a>是菩萨于色界诸天净妙形前，<a id="a-82"></a>为现其身令诸天子见，<a id="a-83"></a>而是菩萨亦见诸天身。<a id="a-84"></a>菩萨又能令诸天见其身，<a id="a-85"></a>而诸天不自见身，<a id="a-86"></a>或令诸天自见其身，<a id="a-87"></a>而不见菩萨身。<a id="a-88"></a>自在王，<a id="a-89"></a>是名菩萨天眼自在。</p>
  <p id="a8A">“自在王，<a id="a-8B"></a>何谓菩萨摩诃萨天耳自在？<a id="a-8C"></a>若菩萨得是天耳，<a id="a-8D"></a>于十方无量阿僧祇世界所有诸声，<a id="a-8E"></a>天声、<a id="a-8F"></a>夜叉、<a id="a-8G"></a>乾闼婆、<a id="a-8H"></a>阿修罗、<a id="a-8I"></a>迦楼罗、<a id="a-8J"></a>紧那罗、<a id="a-8K"></a>摩睺罗伽、<a id="a-8L"></a>人非人声，<a id="a-8M"></a>悉皆得闻。<a id="a-8N"></a>闻是声时，<a id="a-8O"></a>于诸声中无所分别，<a id="a-8P"></a>信一切声是不可说相。<a id="a-8Q"></a>又闻是声，<a id="a-8R"></a>不生我相、<a id="a-8S"></a>众生相及音声相，<a id="a-8T"></a>达一切声本来不可说相，<a id="a-8U"></a>信知是声无有住时。<a id="a-8V"></a>菩萨耳性耳识性无有碍故，<a id="a-8W"></a>闻是声时解其实义者，<a id="a-8X"></a>一切声不可说是灭相故。<a id="a-8Y"></a>以是实义，<a id="a-8Z"></a>而依于义不依于声，<a id="a-8a"></a>一切法无生相故。<a id="a-8b"></a>又闻十方无量阿僧祇现在诸佛之所说法而无有碍，<a id="a-8c"></a>如所闻能持。<a id="a-8d"></a>持已不忘。<a id="a-8e"></a>何以故？<a id="a-8f"></a>菩萨乃至无有一句不知而灭。<a id="a-8g"></a>菩萨有所问法，<a id="a-8h"></a>若有漏若无漏、<a id="a-8i"></a>若有为若无为、<a id="a-8j"></a>若世法若出世法、<a id="a-8k"></a>若善若不善、<a id="a-8l"></a>若有罪若无罪、<a id="a-8m"></a>若声闻乘若辟支佛乘若佛乘，<a id="a-8n"></a>能令是法入一性味，<a id="a-8o"></a>谓离自性。<a id="a-8p"></a>虽有所问不著六尘，<a id="a-8q"></a>虽复闻法不住诸相。<a id="a-8r"></a>菩萨贵法，<a id="a-8s"></a>依法不依非法。<a id="a-8t"></a>何等为法？<a id="a-8u"></a>法名离染，<a id="a-8v"></a>法名无相，<a id="a-8w"></a>法名无为，<a id="a-8x"></a>法名无归处，<a id="a-8y"></a>法名无生无起无得，<a id="a-8z"></a>法名无比。<a id="a-90"></a>于是法中以相分别，<a id="a-91"></a>取舍戏论是名非法。<a id="a-92"></a>自在王，<a id="a-93"></a>菩萨依于义不依语，<a id="a-94"></a>不离语入义心听法。<a id="a-95"></a>云何名入义心？<a id="a-96"></a>不堕空义见，<a id="a-97"></a>无相义见，<a id="a-98"></a>无作义见，<a id="a-99"></a>是名入义心。<a id="a-9A"></a>菩萨以是入义心听法依于义，<a id="a-9B"></a>是义不可得，<a id="a-9C"></a>不可得亦不可得。<a id="a-9D"></a>又自在王，<a id="a-9E"></a>菩萨若能如是听诸佛法，<a id="a-9F"></a>依了义经不依不了义经。<a id="a-9G"></a>了义经者，<a id="a-9H"></a>一切诸经皆是了义，<a id="a-9I"></a>以依义故，<a id="a-9J"></a>一切法不可说故。<a id="a-9K"></a>菩萨如是名为依了义经。<a id="a-9L"></a>若人于一切经不能如是依义，<a id="a-9M"></a>是名不了义。<a id="a-9N"></a>何故名不了？<a id="a-9O"></a>是人不了义故，<a id="a-9P"></a>行尘垢道常为所牵。<a id="a-9Q"></a>为谁所牵？<a id="a-9R"></a>为声所牵。<a id="a-9S"></a>了义者不随于声。<a id="a-9T"></a>何以故？<a id="a-9U"></a>其义不可说故。<a id="a-9V"></a>菩萨知一切法离诸边非了相。<a id="a-9W"></a>自在王，<a id="a-9X"></a>依如是义趣法者，<a id="a-9Y"></a>一切诸经皆是了义。<a id="a-9Z"></a>不如是依者，<a id="a-9a"></a>一切诸经皆是不了义。<a id="a-9b"></a>又自在王，<a id="a-9c"></a>菩萨于诸佛所听受法时，<a id="a-9d"></a>依于智不依识。<a id="a-9e"></a>何以故？<a id="a-9f"></a>菩萨知识虚妄如幻离相，<a id="a-9g"></a>无性无色无形无对不可识，<a id="a-9h"></a>如是知识相即名为智，<a id="a-9i"></a>不名为识。<a id="a-9j"></a>菩萨依智故不随识，<a id="a-9k"></a>知他识亦不是识，<a id="a-9l"></a>是故不著识如，<a id="a-9m"></a>故说智如。<a id="a-9n"></a>自在王，<a id="a-9o"></a>依智菩萨不住于识，<a id="a-9p"></a>能知他说而为说法。<a id="a-9q"></a>又自在王，<a id="a-9r"></a>菩萨说法时，<a id="a-9s"></a>虽说众生名，<a id="a-9t"></a>而依于法不依众生。<a id="a-9u"></a>何以故？<a id="a-9v"></a>若于我法中实有众生者，<a id="a-9w"></a>终无净无解。<a id="a-9x"></a>是故，<a id="a-9y"></a>自在王，<a id="a-9z"></a>一切法毕竟无我无众生，<a id="a-A0"></a>如来以世法故说有众生，<a id="a-A1"></a>诸法实无众生，<a id="a-A2"></a>是故菩萨依于法不依众生。<a id="a-A3"></a>法者即是法性义，<a id="a-A4"></a>法性者是不生性义，<a id="a-A5"></a>不生者是毕竟不起不作义，<a id="a-A6"></a>义者是不可说义。<a id="a-A7"></a>何以故？<a id="a-A8"></a>以语说法法不在语中，<a id="a-A9"></a>是故以语示义。<a id="a-AA"></a>有所示说皆非语非说，<a id="a-AB"></a>有所分别、<a id="a-AC"></a>有所说者即非佛法，<a id="a-AD"></a>无分别无所说即是佛法，<a id="a-AE"></a>是故言无说是佛法。<a id="a-AF"></a>若人欲入佛法应如是入而以语说众生，<a id="a-AG"></a>若说法不应生见。<a id="a-AH"></a>若有二者不名佛语，<a id="a-AI"></a>无二无分别即是佛语。<a id="a-AJ"></a>若有言声即非佛法，<a id="a-AK"></a>若有论说亦非佛法，<a id="a-AL"></a>若无言声亦无论说是名佛法。<a id="a-AM"></a>是故，<a id="a-AN"></a>自在王，<a id="a-AO"></a>若菩萨入佛法中，<a id="a-AP"></a>则得如是天耳，<a id="a-AQ"></a>以一切声随诸法实相行，<a id="a-AR"></a>能得阿耨多罗三藐三菩提。<a id="a-AS"></a>自在王，<a id="a-AT"></a>是名菩萨天耳自在。</p>
  <p id="aAU">“自在王，<a id="a-AV"></a>何谓菩萨摩诃萨他心智自在？<a id="a-AW"></a>若菩萨得他心智自在者，<a id="a-AX"></a>以己心知他心，<a id="a-AY"></a>所至之处为众说法先观众心，<a id="a-AZ"></a>知是众生有何深心、<a id="a-Aa"></a>何行、<a id="a-Ab"></a>何因、<a id="a-Ac"></a>何相，<a id="a-Ad"></a>随而为说。<a id="a-Ae"></a>菩萨自心净故，<a id="a-Af"></a>入一切众生心净。<a id="a-Ag"></a>自在王，<a id="a-Ah"></a>譬如明镜照诸形色，<a id="a-Ai"></a>相貌长短、<a id="a-Aj"></a>大小粗细，<a id="a-Ak"></a>随其本形皆有像现，<a id="a-Al"></a>不增不减镜无分别，<a id="a-Am"></a>以明净故能示诸像。<a id="a-An"></a>菩萨亦如是，<a id="a-Ao"></a>以自心净法性照明故，<a id="a-Ap"></a>众生所起心心数法，<a id="a-Aq"></a>皆能得知而无所碍。<a id="a-Ar"></a>若是众中有多欲者，<a id="a-As"></a>能知其心，<a id="a-At"></a>亦见离欲相。<a id="a-Au"></a>何以故？<a id="a-Av"></a>心相非染故。<a id="a-Aw"></a>若众中有多恚多痴，<a id="a-Ax"></a>能知其心，<a id="a-Ay"></a>亦见离恚离痴相。<a id="a-Az"></a>何以故？<a id="a-B0"></a>心相非恚非痴故。<a id="a-B1"></a>若众中有乐声闻乘者，<a id="a-B2"></a>知其行道法性不作小。<a id="a-B3"></a>若众中有乐辟支佛道者，<a id="a-B4"></a>知其行道法性不作中。<a id="a-B5"></a>若众中有乐大乘者，<a id="a-B6"></a>知其行道法性不作大。<a id="a-B7"></a>菩萨随知众生心性而为说法，<a id="a-B8"></a>不取心相；<a id="a-B9"></a>虽知诸乘而为说法，<a id="a-BA"></a>不坏法性；<a id="a-BB"></a>不坏法性故不坏一切性，<a id="a-BC"></a>而知众生所行。<a id="a-BD"></a>菩萨自以心观他心，<a id="a-BE"></a>自心他心无违无顺，<a id="a-BF"></a>亦知众生心相续生，<a id="a-BG"></a>又知心性即是法性。<a id="a-BH"></a>自在王，<a id="a-BI"></a>是名菩萨他心智自在。<a id="a-BJ"></a>以是自在故，<a id="a-BK"></a>于天上人中无不知识。</p>
  <p id="aBL">“自在王，<a id="a-BM"></a>何谓菩萨摩诃萨宿命智自在？<a id="a-BN"></a>若菩萨得宿命智自在，<a id="a-BO"></a>以念力强故，<a id="a-BP"></a>定根利故，<a id="a-BQ"></a>忆本所生自身他身恒沙劫事而为他说：<a id="a-BR"></a>我于彼处如是种类姓名寿命，<a id="a-BS"></a>受如是苦乐。<a id="a-BT"></a>又知众生宿世所种善根，<a id="a-BU"></a>有因力者，<a id="a-BV"></a>有缘力者，<a id="a-BW"></a>是人有声闻因，<a id="a-BX"></a>是人有辟支佛因，<a id="a-BY"></a>是人有大乘因，<a id="a-BZ"></a>知其先世所因，<a id="a-Ba"></a>如是随其所应而为说法。<a id="a-Bb"></a>菩萨得是宿命智故，<a id="a-Bc"></a>自知本生于诸佛所种诸善根。<a id="a-Bd"></a>若先世有善根，<a id="a-Be"></a>而不回向阿耨多罗三藐三菩提者，<a id="a-Bf"></a>今当以是善根回向。<a id="a-Bg"></a>菩萨虽知宿命亦知先世法无有来者，<a id="a-Bh"></a>不见法从先世至后世，<a id="a-Bi"></a>亦不见今世至先世，<a id="a-Bj"></a>知一切法无所从来亦无所去，<a id="a-Bk"></a>又念先际不生先见，<a id="a-Bl"></a>亦不生后际中见边见，<a id="a-Bm"></a>知一切法无边无中。<a id="a-Bn"></a>菩萨虽念众生宿命，<a id="a-Bo"></a>亦知先际色离相，<a id="a-Bp"></a>知先际受想行识离相，<a id="a-Bq"></a>先际五阴离相即是后际五阴离相，<a id="a-Br"></a>后际离相即是现在离相。<a id="a-Bs"></a>菩萨知先际一切法性空，<a id="a-Bt"></a>知现在一切法性空，<a id="a-Bu"></a>知后际一切法性空。<a id="a-Bv"></a>自在王，<a id="a-Bw"></a>菩萨如是知宿命时善根增长，<a id="a-Bx"></a>先世罪业因缘灭尽。<a id="a-By"></a>何以故？<a id="a-Bz"></a>菩萨达一切法相无新无故，<a id="a-C0"></a>成如是智已，<a id="a-C1"></a>信解一切有为法皆空如梦。<a id="a-C2"></a>自在王，<a id="a-C3"></a>譬如梦中见生死苦乐，<a id="a-C4"></a>菩萨信解一切有为法亦如是。<a id="a-C5"></a>如是信解者，<a id="a-C6"></a>往来生死心不疲倦，<a id="a-C7"></a>于众生中而生悲心，<a id="a-C8"></a>于一切法生假作相。<a id="a-C9"></a>菩萨作是念：<a id="a-CA"></a>‘如我若干千万亿劫生死往来，<a id="a-CB"></a>皆虚妄无所有。<a id="a-CC"></a>一切众生亦如是，<a id="a-CD"></a>生死往来虚妄不实。<a id="a-CE"></a>实名不起四大，<a id="a-CF"></a>四大是虚妄法。<a id="a-CG"></a>’自在王，<a id="a-CH"></a>菩萨见宿命时，<a id="a-CI"></a>诸有为法皆是虚妄。<a id="a-CJ"></a>何以故？<a id="a-CK"></a>菩萨念先世转轮王乐，<a id="a-CL"></a>皆悉无常变异之相；<a id="a-CM"></a>念帝释乐，<a id="a-CN"></a>亦皆无常变异之相；<a id="a-CO"></a>亦见诸佛严净世界，<a id="a-CP"></a>声闻众严净，<a id="a-CQ"></a>菩萨众严净，<a id="a-CR"></a>所用诸物严净，<a id="a-CS"></a>亦念诸佛色身具足而转法轮，<a id="a-CT"></a>皆悉无常变异之相。<a id="a-CU"></a>如是念时，<a id="a-CV"></a>于有为法无所贪惜。<a id="a-CW"></a>何以故？<a id="a-CX"></a>菩萨作是念：<a id="a-CY"></a>‘如是净土诸佛色身无常灭尽，<a id="a-CZ"></a>况我所著？<a id="a-Ca"></a>’即入无我无我所法中。<a id="a-Cb"></a>依于无常变异之相，<a id="a-Cc"></a>作如是念：<a id="a-Cd"></a>‘诸有为法皆悉无常，<a id="a-Ce"></a>众生于此而生常想。<a id="a-Cf"></a>’即于众生生大悲心，<a id="a-Cg"></a>于一切法生放舍想。<a id="a-Ch"></a>自在王，<a id="a-Ci"></a>是为菩萨宿命智自在。<a id="a-Cj"></a>菩萨得是自在，<a id="a-Ck"></a>信一切法无常，<a id="a-Cl"></a>而为成众生故受身，<a id="a-Cm"></a>为不受故受，<a id="a-Cn"></a>为不取故取，<a id="a-Co"></a>但为教化一切众生故。</p>
  <p id="aCp">“自在王，<a id="a-Cq"></a>何谓菩萨摩诃萨如意足自在？<a id="a-Cr"></a>若菩萨心自在故，<a id="a-Cs"></a>从圣相生如意足欲力、<a id="a-Ct"></a>进力、<a id="a-Cu"></a>断行信解力。<a id="a-Cv"></a>菩萨得是信解如意足非作非起，<a id="a-Cw"></a>若欲普至恒沙世界，<a id="a-Cx"></a>一念之顷皆能得至。<a id="a-Cy"></a>彼诸众生皆见其来，<a id="a-Cz"></a>而自于先本处不动。<a id="a-D0"></a>彼见说法，<a id="a-D1"></a>而于此处说法不绝。<a id="a-D2"></a>自在王，<a id="a-D3"></a>是名菩萨如意足自在。<a id="a-D4"></a>菩萨以是如意足自在力，<a id="a-D5"></a>若有众生应以如意足度者，<a id="a-D6"></a>以如意足度之。<a id="a-D7"></a>若诸天人著常相者，<a id="a-D8"></a>示其劫烧。<a id="a-D9"></a>是诸众生见三千大千世界普皆烧尽，<a id="a-DA"></a>而是世界无所损减。<a id="a-DB"></a>若有众生慢心自大，<a id="a-DC"></a>则作执金刚神，<a id="a-DD"></a>执火焰金刚杵而以示之，<a id="a-DE"></a>令生恐畏除其慢心自归礼敬。<a id="a-DF"></a>若有众生乐转轮王形者，<a id="a-DG"></a>以转轮王身而为说法。<a id="a-DH"></a>若有众生乐释提桓因形者，<a id="a-DI"></a>以释提桓因身而为说法。<a id="a-DJ"></a>若有众生乐梵天王形者，<a id="a-DK"></a>以梵天王身而为说法。<a id="a-DL"></a>若有众生乐魔王形者，<a id="a-DM"></a>以魔王身而为说法。<a id="a-DN"></a>若有众生乐见佛身者，<a id="a-DO"></a>则现佛身而为说法。<a id="a-DP"></a>菩萨或为众生住于空中结跏趺坐，<a id="a-DQ"></a>身放光明而为说法。<a id="a-DR"></a>或有众生乐严净世界者，<a id="a-DS"></a>则为庄严三千大千世界，<a id="a-DT"></a>悬缯幡盖，<a id="a-DU"></a>竖诸幢幡，<a id="a-DV"></a>以宝罗网遍覆其上，<a id="a-DW"></a>烧诸名香，<a id="a-DX"></a>作众伎乐，<a id="a-DY"></a>然后说法。<a id="a-DZ"></a>或为众生现三千大千世界为一海水，<a id="a-Da"></a>青红赤白种种莲华遍覆其上，<a id="a-Db"></a>于其水中现师子坐，<a id="a-Dc"></a>身处其上而为说法。<a id="a-Dd"></a>或为众生自现其身，<a id="a-De"></a>坐须弥山顶而为说法，<a id="a-Df"></a>声至梵天。<a id="a-Dg"></a>或为众生不现其身，<a id="a-Dh"></a>但以音声而为说法。<a id="a-Di"></a>或为众生现乾闼婆身，<a id="a-Dj"></a>以众乐音而为说法。<a id="a-Dk"></a>或为众生现龙王身，<a id="a-Dl"></a>起云雷震放大电光，<a id="a-Dm"></a>又霔大雨而为说法。<a id="a-Dn"></a>或有众生饥渴逼切，<a id="a-Do"></a>则与天食身得充满，<a id="a-Dp"></a>具足悦乐而为说法。<a id="a-Dq"></a>若有地狱众生苦恼逼迫，<a id="a-Dr"></a>而以神力灭地狱火，<a id="a-Ds"></a>以天精气令其毛孔皆得安乐而为说法。<a id="a-Dt"></a>若有盲者，<a id="a-Du"></a>如意神力以天眼与，<a id="a-Dv"></a>令得开明而为说法。<a id="a-Dw"></a>若有聋者，<a id="a-Dx"></a>如意神力与其耳根，<a id="a-Dy"></a>令得闻声而为说法。<a id="a-Dz"></a>若有种种病，<a id="a-E0"></a>自以神力令其除愈而为说法。<a id="a-E1"></a>若有犯罪送至死处，<a id="a-E2"></a>如意神力化人代之，<a id="a-E3"></a>令得免罪心得安乐而为说法。<a id="a-E4"></a>若有众生刖足斩手、<a id="a-E5"></a>刓截耳鼻、<a id="a-E6"></a>形残丑陋，<a id="a-E7"></a>常自愧耻而心退没，<a id="a-E8"></a>如意神力皆令完具而为说法。<a id="a-E9"></a>若有众生在于胎中藏血屎尿不净之处，<a id="a-EA"></a>如意神力化作宝台楼阁令处其中，<a id="a-EB"></a>亦成意识而为说法。<a id="a-EC"></a>若其始生诸根未成，<a id="a-ED"></a>如意神力令其具足，<a id="a-EE"></a>堪任听受而为说法。<a id="a-EF"></a>自在王，<a id="a-EG"></a>是名菩萨成如意足，<a id="a-EH"></a>以如是等种种不思议神力而为说法。<a id="a-EI"></a>菩萨如意神力故，<a id="a-EJ"></a>为度奉事日月众生，<a id="a-EK"></a>以三千大千世界置其右掌远掷他方无量世界，<a id="a-EL"></a>令诸人众皆见其去，<a id="a-EM"></a>而此世界本处不动。<a id="a-EN"></a>又以恒河沙世界入一毛孔举至梵天，<a id="a-EO"></a>掷置他方无量世界，<a id="a-EP"></a>令诸众生无去来想。<a id="a-EQ"></a>若恒河沙无量世界劫尽火烧，<a id="a-ER"></a>能一吹令灭，<a id="a-ES"></a>或以两手障蔽日月，<a id="a-ET"></a>身出光明照诸世界而为说法。<a id="a-EU"></a>自在王，<a id="a-EV"></a>是菩萨或坐诸佛前，<a id="a-EW"></a>若欲供养佛，<a id="a-EX"></a>以一掬华如须弥山散佛身上，<a id="a-EY"></a>华至半身。<a id="a-EZ"></a>又三千大千世界一切草木皆成为炬，<a id="a-Ea"></a>遍满世界火落如雨。<a id="a-Eb"></a>自在王，<a id="a-Ec"></a>是菩萨随诸众生所贵形色皆悉为现，<a id="a-Ed"></a>若释、<a id="a-Ee"></a>若梵、<a id="a-Ef"></a>若声闻形、<a id="a-Eg"></a>若辟支佛形，<a id="a-Eh"></a>是名菩萨神通自在。<a id="a-Ei"></a>谓天眼见无碍故，<a id="a-Ej"></a>得天耳闻无障故，<a id="a-Ek"></a>得他心智达一切心心心法故，<a id="a-El"></a>证宿命智忆过去无量阿僧祇劫故，<a id="a-Em"></a>得如意足于一切形色随意示现故。<a id="a-En"></a>自在王，<a id="a-Eo"></a>神通自在者，<a id="a-Ep"></a>能以一切佛事示诸众生，<a id="a-Eq"></a>亦能了达分别众生诸根利钝，<a id="a-Er"></a>能以声闻乘度众生，<a id="a-Es"></a>辟支佛乘度众生，<a id="a-Et"></a>大乘度众生故，<a id="a-Eu"></a>于生死中众所知识，<a id="a-Ev"></a>成众生故众所知识，<a id="a-Ew"></a>于善法中出家行道故众所知识，<a id="a-Ex"></a>以方便力故众所知识，<a id="a-Ey"></a>檀波罗蜜回向故众所知识，<a id="a-Ez"></a>尸罗波罗蜜、<a id="a-F0"></a>羼提波罗蜜、<a id="a-F1"></a>毗梨耶波罗蜜、<a id="a-F2"></a>禅波罗蜜、<a id="a-F3"></a>般若波罗蜜回向故众所知识，<a id="a-F4"></a>降伏诸魔令种善根故，<a id="a-F5"></a>名为神通自在。<a id="a-F6"></a>又自在王，<a id="a-F7"></a>菩萨得是神通自在故，<a id="a-F8"></a>色身之力、<a id="a-F9"></a>名闻称赞、<a id="a-FA"></a>家姓财物、<a id="a-FB"></a>眷属人民，<a id="a-FC"></a>普皆殊胜众所知识，<a id="a-FD"></a>是故名为神通自在。<a id="a-FE"></a>又自在王，<a id="a-FF"></a>菩萨得是神通自在故众所知识，<a id="a-FG"></a>谓诸天、<a id="a-FH"></a>龙、<a id="a-FI"></a>夜叉、<a id="a-FJ"></a>乾闼婆、<a id="a-FK"></a>阿修罗、<a id="a-FL"></a>紧那罗、<a id="a-FM"></a>迦楼罗、<a id="a-FN"></a>摩睺罗伽、<a id="a-FO"></a>人非人、<a id="a-FP"></a>帝释、<a id="a-FQ"></a>梵王、<a id="a-FR"></a>诸护世者，<a id="a-FS"></a>诸佛正遍知者，<a id="a-FT"></a>皆所知识，<a id="a-FU"></a>是故说名多识。<a id="a-FV"></a>自在王，<a id="a-FW"></a>菩萨以是神通不退本誓，<a id="a-FX"></a>而能示现一切众事。</p>
  <p id="aFY">“自在王，<a id="a-FZ"></a>何谓菩萨摩诃萨智自在？<a id="a-Fa"></a>谓阴智、<a id="a-Fb"></a>性智、<a id="a-Fc"></a>入智、<a id="a-Fd"></a>因缘智、<a id="a-Fe"></a>谛智。<a id="a-Ff"></a>自在王，<a id="a-Fg"></a>何谓阴智？<a id="a-Fh"></a>色前际空、<a id="a-Fi"></a>后际空、<a id="a-Fj"></a>中亦空，<a id="a-Fk"></a>受想行识前际空、<a id="a-Fl"></a>后际空、<a id="a-Fm"></a>中亦空，<a id="a-Fn"></a>五阴毕竟空，<a id="a-Fo"></a>是名阴智。<a id="a-Fp"></a>自在王，<a id="a-Fq"></a>何谓性智？<a id="a-Fr"></a>地性是法性，<a id="a-Fs"></a>水性是法性，<a id="a-Ft"></a>火性是法性，<a id="a-Fu"></a>风性是法性。<a id="a-Fv"></a>何以故？<a id="a-Fw"></a>四性入于法性，<a id="a-Fx"></a>皆为一性谓之空性；<a id="a-Fy"></a>空性、<a id="a-Fz"></a>法性同一无性，<a id="a-G0"></a>此中无地性、<a id="a-G1"></a>无水性、<a id="a-G2"></a>无火性、<a id="a-G3"></a>无风性。<a id="a-G4"></a>何以故？<a id="a-G5"></a>不坏性是法性，<a id="a-G6"></a>无二性是法性，<a id="a-G7"></a>无生性是法性，<a id="a-G8"></a>无垢性是法性，<a id="a-G9"></a>无净性是法性。<a id="a-GA"></a>如法性，<a id="a-GB"></a>寿性、<a id="a-GC"></a>众生性、<a id="a-GD"></a>生死性、<a id="a-GE"></a>涅槃性亦如是。<a id="a-GF"></a>如涅槃性，<a id="a-GG"></a>欲性、<a id="a-GH"></a>色性、<a id="a-GI"></a>无色性、<a id="a-GJ"></a>有为性、<a id="a-GK"></a>无为性亦如是。<a id="a-GL"></a>如是性智不随他得，<a id="a-GM"></a>是名性智。<a id="a-GN"></a>自在王，<a id="a-GO"></a>何谓入智？<a id="a-GP"></a>眼从本来，<a id="a-GQ"></a>不生不起无有作者；<a id="a-GR"></a>耳鼻舌身意从本已来，<a id="a-GS"></a>不生不起无有作者。<a id="a-GT"></a>自在王，<a id="a-GU"></a>眼无有主，<a id="a-GV"></a>是中无有见者；<a id="a-GW"></a>耳无有主，<a id="a-GX"></a>是中无有听者；<a id="a-GY"></a>鼻无有主，<a id="a-GZ"></a>是中无有嗅者；<a id="a-Ga"></a>舌无有主，<a id="a-Gb"></a>是中无有尝者；<a id="a-Gc"></a>身无有主，<a id="a-Gd"></a>是中无有觉者；<a id="a-Ge"></a>意无有主，<a id="a-Gf"></a>是中无有识者。<a id="a-Gg"></a>自在王，<a id="a-Gh"></a>眼性不能见色，<a id="a-Gi"></a>耳性不能听声，<a id="a-Gj"></a>鼻性不能嗅香，<a id="a-Gk"></a>舌性不能知味，<a id="a-Gl"></a>身性不能觉触，<a id="a-Gm"></a>意性不能识法。<a id="a-Gn"></a>何以故？<a id="a-Go"></a>眼无所作，<a id="a-Gp"></a>与草木土石无异；<a id="a-Gq"></a>耳鼻舌身意亦无所作，<a id="a-Gr"></a>与草木土石无异。<a id="a-Gs"></a>自在王，<a id="a-Gt"></a>眼不染不离，<a id="a-Gu"></a>耳鼻舌身意不染不离。<a id="a-Gv"></a>何以故？<a id="a-Gw"></a>眼从本来是离相，<a id="a-Gx"></a>耳鼻舌身意从本已来是离相。<a id="a-Gy"></a>自在王，<a id="a-Gz"></a>若能如是知一切入则能离欲，<a id="a-H0"></a>是名入智。<a id="a-H1"></a>自在王，<a id="a-H2"></a>菩萨如是知诸阴性入，<a id="a-H3"></a>不生不起以毕竟灭，<a id="a-H4"></a>灭已而受生退没。<a id="a-H5"></a>虽受阴性入，<a id="a-H6"></a>而不舍阴性入智，<a id="a-H7"></a>是名智自在。<a id="a-H8"></a>谓知阴性入，<a id="a-H9"></a>知阴性入相，<a id="a-HA"></a>而能不舍，<a id="a-HB"></a>现于三界而不住诸结，<a id="a-HC"></a>示有生灭而不生不灭，<a id="a-HD"></a>是名智自在。<a id="a-HE"></a>自在王，<a id="a-HF"></a>何谓缘智？<a id="a-HG"></a>无明缘行，<a id="a-HH"></a>无明不作是念‘我起行’；<a id="a-HI"></a>行缘识，<a id="a-HJ"></a>行不作是念‘我起识’；<a id="a-HK"></a>识缘名色，<a id="a-HL"></a>识不作是念‘我起名色’；<a id="a-HM"></a>名色缘六入，<a id="a-HN"></a>名色不作是念‘我起六入’；<a id="a-HO"></a>六入缘触，<a id="a-HP"></a>六入不作是念‘我起触’；<a id="a-HQ"></a>触缘受，<a id="a-HR"></a>触不作是念‘我起受’；<a id="a-HS"></a>受缘爱，<a id="a-HT"></a>受不作是念‘我起爱’；<a id="a-HU"></a>爱缘取，<a id="a-HV"></a>爱不作是念‘我起取’；<a id="a-HW"></a>取缘有，<a id="a-HX"></a>取不作是念‘我起有’；<a id="a-HY"></a>有缘生，<a id="a-HZ"></a>有不作是念‘我起生’；<a id="a-Ha"></a>生缘老死，<a id="a-Hb"></a>生不作是念‘我起老死’；<a id="a-Hc"></a>老死缘忧悲苦恼，<a id="a-Hd"></a>老死不作是念‘我起忧悲苦恼’。<a id="a-He"></a>自在王，<a id="a-Hf"></a>若菩萨能如是观十二缘者，<a id="a-Hg"></a>不堕诸见——若断见、<a id="a-Hh"></a>若常见。<a id="a-Hi"></a>菩萨作是念：<a id="a-Hj"></a>‘法属众缘，<a id="a-Hk"></a>推求众缘则不可得。<a id="a-Hl"></a>’即于十二缘而得真智。<a id="a-Hm"></a>何谓真智？<a id="a-Hn"></a>知十二缘生法同于无生，<a id="a-Ho"></a>无生同空无相无作，<a id="a-Hp"></a>空无相无作同众缘生法。<a id="a-Hq"></a>如来所用等得一切法，<a id="a-Hr"></a>是法同十二缘生法，<a id="a-Hs"></a>十二缘生法无有法生，<a id="a-Ht"></a>是故说应见十二缘生无生，<a id="a-Hu"></a>十二缘无生智即是十二缘生智。<a id="a-Hv"></a>自在王，<a id="a-Hw"></a>明无明无二，<a id="a-Hx"></a>知如是者则知缘；<a id="a-Hy"></a>生法行非行无二，<a id="a-Hz"></a>知如是者则知缘生法；<a id="a-I0"></a>识非识无二，<a id="a-I1"></a>知如是者则知缘生法；<a id="a-I2"></a>名色非名色无二，<a id="a-I3"></a>知如是者则知缘生法；<a id="a-I4"></a>六入非六入无二，<a id="a-I5"></a>知如是者则知缘生法；<a id="a-I6"></a>触非触无二，<a id="a-I7"></a>知如是者则知缘生法；<a id="a-I8"></a>受非受无二，<a id="a-I9"></a>知如是者则知缘生法；<a id="a-IA"></a>爱非爱无二，<a id="a-IB"></a>知如是者则知缘生法；<a id="a-IC"></a>取非取无二，<a id="a-ID"></a>知如是者则知缘生法；<a id="a-IE"></a>有非有无二，<a id="a-IF"></a>知如是者则知缘生法；<a id="a-IG"></a>生非生无二，<a id="a-IH"></a>知如是者则知缘生法；<a id="a-II"></a>老死非老死无二，<a id="a-IJ"></a>知如是者则知缘生法。<a id="a-IK"></a>从缘生者无有是处，<a id="a-IL"></a>从缘生则是无我、<a id="a-IM"></a>则是空也，<a id="a-IN"></a>从缘生者则是无来无去，<a id="a-IO"></a>从缘生者则非真实，<a id="a-IP"></a>从缘生者则无一相，<a id="a-IQ"></a>从缘生者则无所行，<a id="a-IR"></a>如是知者是名缘生智。<a id="a-IS"></a>见缘法者不见无明、<a id="a-IT"></a>不见行、<a id="a-IU"></a>不见识、<a id="a-IV"></a>不见名色、<a id="a-IW"></a>不见六入、<a id="a-IX"></a>不见触、<a id="a-IY"></a>不见受、<a id="a-IZ"></a>不见爱、<a id="a-Ia"></a>不见取、<a id="a-Ib"></a>不见有、<a id="a-Ic"></a>不见生、<a id="a-Id"></a>不见老死，<a id="a-Ie"></a>若不见如是法者，<a id="a-If"></a>是名见缘生法。<a id="a-Ig"></a>若见缘生法，<a id="a-Ih"></a>是名见法。<a id="a-Ii"></a>云何见法？<a id="a-Ij"></a>见离染法。<a id="a-Ik"></a>云何离染？<a id="a-Il"></a>行者于一切法离染见故名为离染，<a id="a-Im"></a>是故说见离染法。<a id="a-In"></a>云何为见？<a id="a-Io"></a>不为增不为减，<a id="a-Ip"></a>如是见如不动不著，<a id="a-Iq"></a>如是见如不坏法性亦不见合，<a id="a-Ir"></a>如与法性不坏不合，<a id="a-Is"></a>如是见者不毁实际，<a id="a-It"></a>如是见者亦不见，<a id="a-Iu"></a>非以肉眼见，<a id="a-Iv"></a>非以天眼见，<a id="a-Iw"></a>非以慧眼见。<a id="a-Ix"></a>何以故？<a id="a-Iy"></a>肉眼无无作故不见，<a id="a-Iz"></a>天眼作起相故不见无为法，<a id="a-J0"></a>慧眼无分别相，<a id="a-J1"></a>无分别故不见。<a id="a-J2"></a>自在王，<a id="a-J3"></a>若菩萨能如是见一切法则能见佛，<a id="a-J4"></a>不以色故见，<a id="a-J5"></a>不以受想行识故见，<a id="a-J6"></a>不以诸相故见，<a id="a-J7"></a>不以法故见，<a id="a-J8"></a>不以戒故见，<a id="a-J9"></a>不以定、<a id="a-JA"></a>慧、<a id="a-JB"></a>解脱知见故见，<a id="a-JC"></a>不以过去故见，<a id="a-JD"></a>不以未来、<a id="a-JE"></a>现在故见，<a id="a-JF"></a>如是见者是名见佛。<a id="a-JG"></a>”</p>
  <p id="aJH">自在王菩萨白佛言：<a id="a-JI"></a>“世尊，<a id="a-JJ"></a>颇有所缘，<a id="a-JK"></a>菩萨见如是诸法，<a id="a-JL"></a>而能见佛耶？<a id="a-JM"></a>”</p>
  <p id="aJN">佛言：<a id="a-JO"></a>“有。<a id="a-JP"></a>何以故？<a id="a-JQ"></a>色是尽相，<a id="a-JR"></a>性无生故，<a id="a-JS"></a>能见色如是，<a id="a-JT"></a>是名见如来；<a id="a-JU"></a>受想行色是尽相，<a id="a-JV"></a>性无生故，<a id="a-JW"></a>能见识如是，<a id="a-JX"></a>是名见如来。<a id="a-JY"></a>戒是无为无作无起相，<a id="a-JZ"></a>能见戒如是，<a id="a-Ja"></a>是名见如来；<a id="a-Jb"></a>定、<a id="a-Jc"></a>慧、<a id="a-Jd"></a>解脱知见等亦如是，<a id="a-Je"></a>是名见如来。<a id="a-Jf"></a>自在王，<a id="a-Jg"></a>我于过去燃灯佛时得见佛净，<a id="a-Jh"></a>我于尔时见缘生法故见法，<a id="a-Ji"></a>以见法故见如来。<a id="a-Jj"></a>”</p>
  <p id="aJk">自在王言：<a id="a-Jl"></a>“于燃灯佛已前，<a id="a-Jm"></a>云何见诸佛？<a id="a-Jn"></a>”</p>
  <p id="aJo">佛言：<a id="a-Jp"></a>“以色身相见故见，<a id="a-Jq"></a>不以不二法身见故见。<a id="a-Jr"></a>今为汝说，<a id="a-Js"></a>我从初发心未曾见佛。<a id="a-Jt"></a>何以故？<a id="a-Ju"></a>不以色相见故名为见佛。<a id="a-Jv"></a>是故，<a id="a-Jw"></a>自在王，<a id="a-Jx"></a>若菩萨欲得见佛，<a id="a-Jy"></a>应如我见燃灯佛，<a id="a-Jz"></a>以诸法一相故。<a id="a-K0"></a>云何一相？<a id="a-K1"></a>如我身，<a id="a-K2"></a>燃灯佛身亦如是。<a id="a-K3"></a>如燃灯佛身，<a id="a-K4"></a>我身亦尔。<a id="a-K5"></a>一身故以 身二不分别入一法相，<a id="a-K6"></a>是名见缘生法；<a id="a-K7"></a>以见缘生法名为见法；<a id="a-K8"></a>以见法故名为见佛。<a id="a-K9"></a>若菩萨能于一切念中，<a id="a-KA"></a>证灭而不实灭，<a id="a-KB"></a>生死不可得而以方便智故示，<a id="a-KC"></a>是名菩萨智自在。</p>
 </body>
</html>