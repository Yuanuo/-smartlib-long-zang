<!doctype html>
<html id="z3IBTP0G3" data-ver="1153">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘大集部">
  <meta period="姚秦">
 </head>
 <body>
  <h1 id="a1">自在王菩萨经卷下</h1>
  <p id="a2">“自在王，<a id="a-3"></a>何谓菩萨摩诃萨谛智？<a id="a-4"></a>求声闻者，<a id="a-5"></a>以谛法证声闻解脱，<a id="a-6"></a>菩萨得此谛而不证解脱，<a id="a-7"></a>是名自在。<a id="a-8"></a>求辟支佛者，<a id="a-9"></a>以谛法证辟支佛解脱，<a id="a-A"></a>菩萨得此谛而不证解脱，<a id="a-B"></a>是名自在。<a id="a-C"></a>谛智者，<a id="a-D"></a>苦谛虚妄知见。<a id="a-E"></a>云何知见苦？<a id="a-F"></a>虚妄不实得时故为苦，<a id="a-G"></a>以倒故有。<a id="a-H"></a>若菩萨知苦无生无起，<a id="a-I"></a>是名知见苦谛。<a id="a-J"></a>云何断集？<a id="a-K"></a>诸法随集断。<a id="a-L"></a>云何为集？<a id="a-M"></a>集平等故，<a id="a-N"></a>断亦如是。<a id="a-O"></a>无所从来故，<a id="a-P"></a>集无所去故断。<a id="a-Q"></a>是名诸法性，<a id="a-R"></a>是中无有实法，<a id="a-S"></a>生已当断。<a id="a-T"></a>随所爱使故有集，<a id="a-U"></a>若断爱使是名断集。<a id="a-V"></a>云何苦灭谛？<a id="a-W"></a>毕竟灭苦集而无法可坏故，<a id="a-X"></a>是名苦灭。<a id="a-Y"></a>一切诸缘相灭故，<a id="a-Z"></a>一切法如是灭相于此中不生不灭名为灭谛。<a id="a-a"></a>云何道谛？<a id="a-b"></a>随以何道求一切法不得，<a id="a-c"></a>若善若不善、<a id="a-d"></a>若有漏若无漏、<a id="a-e"></a>若有为若无为，<a id="a-f"></a>是名道谛。<a id="a-g"></a>是道平等，<a id="a-h"></a>不分别一切法故；<a id="a-i"></a>是道寂灭，<a id="a-j"></a>离诸结热故；<a id="a-k"></a>是道安乐，<a id="a-l"></a>离一切忧恼故；<a id="a-m"></a>是道无漏，<a id="a-n"></a>一切漏尽故；<a id="a-o"></a>是道一切有所得者所不能行，<a id="a-p"></a>正行禅定者易修行故；<a id="a-q"></a>是道诸佛所不舍；<a id="a-r"></a>是道无相，<a id="a-s"></a>断一切相故。<a id="a-t"></a>以如是道不堕于二，<a id="a-u"></a>是名道谛。<a id="a-v"></a>若菩萨以如是门知四谛者，<a id="a-w"></a>是名谛智。<a id="a-x"></a>若菩萨先以四谛，<a id="a-y"></a>为求声闻、<a id="a-z"></a>辟支佛者说，<a id="a-10"></a>于此乘中亦无所贪，<a id="a-11"></a>是名谛智自在。<a id="a-12"></a>又自在王，<a id="a-13"></a>菩萨知声闻乘不于中住，<a id="a-14"></a>知辟支佛乘不于中住，<a id="a-15"></a>知佛乘不于中住，<a id="a-16"></a>是名谛智自在。<a id="a-17"></a>又自在王，<a id="a-18"></a>若以一心知一切众生心，<a id="a-19"></a>以一心性知一切心性，<a id="a-1A"></a>而于心智不作二行，<a id="a-1B"></a>是名智自在。<a id="a-1C"></a>又有智自在，<a id="a-1D"></a>知见过去世无碍，<a id="a-1E"></a>心不至过去世；<a id="a-1F"></a>知见未来世无碍，<a id="a-1G"></a>心不至未来世；<a id="a-1H"></a>知见现在世无碍，<a id="a-1I"></a>心不至现在世，<a id="a-1J"></a>不于过去、<a id="a-1K"></a>未来、<a id="a-1L"></a>现在世而生戏论。<a id="a-1M"></a>又有智自在，<a id="a-1N"></a>知一切有为法尽灭而不尽诸善根，<a id="a-1O"></a>知法无生而以摄法摄集众生，<a id="a-1P"></a>是名智自在。<a id="a-1Q"></a>又不从他知一切法毕竟灭相，<a id="a-1R"></a>以是智力而自不灭教化众生，<a id="a-1S"></a>是名智自在。<a id="a-1T"></a>自在王，<a id="a-1U"></a>菩萨于此，<a id="a-1V"></a>若欲得智自在力而自在者，<a id="a-1W"></a>应随智行，<a id="a-1X"></a>不随意行。<a id="a-1Y"></a>云何意行？<a id="a-1Z"></a>所有意业皆是意行，<a id="a-1a"></a>所有识业皆是意行，<a id="a-1b"></a>所有心业皆是意行，<a id="a-1c"></a>所有著心起诸善根皆是意行，<a id="a-1d"></a>堕见行施、<a id="a-1e"></a>堕相持戒、<a id="a-1f"></a>依我行忍皆是意行，<a id="a-1g"></a>‘我是菩萨’则是意行，<a id="a-1h"></a>‘我发菩提’亦是意行，<a id="a-1i"></a>‘我不断佛种，<a id="a-1j"></a>不断法种，<a id="a-1k"></a>不断僧种’亦是意行，<a id="a-1l"></a>‘我为利众生故发心’亦是意行，<a id="a-1m"></a>‘我当度未度者，<a id="a-1n"></a>解未解者，<a id="a-1o"></a>安未安者，<a id="a-1p"></a>灭未灭者’皆是意行，<a id="a-1q"></a>‘我是施主’、<a id="a-1r"></a>‘我是持戒’、<a id="a-1s"></a>‘我是行忍’、<a id="a-1t"></a>‘我是行进’、<a id="a-1u"></a>‘我是行定’、<a id="a-1v"></a>‘我是行智’皆是意行，<a id="a-1w"></a>‘我是行慈者、<a id="a-1x"></a>行悲者、<a id="a-1y"></a>行喜者、<a id="a-1z"></a>行舍者’皆是意行，<a id="a-20"></a>‘我是少欲知足离行者、<a id="a-21"></a>不杂行者、<a id="a-22"></a>头陀行者、<a id="a-23"></a>阿兰若者、<a id="a-24"></a>细行者’如是分别皆是意行，<a id="a-25"></a>‘我是空行者’、<a id="a-26"></a>‘我是无相行者’、<a id="a-27"></a>‘我是无作行者’如是分别皆是意行，<a id="a-28"></a>‘我是谛语者、<a id="a-29"></a>实语者、<a id="a-2A"></a>如说行者’皆是意行，<a id="a-2B"></a>‘我是过诸魔业离四魔者’、<a id="a-2C"></a>‘我断一切见得忍’如是分别皆是意行，<a id="a-2D"></a>‘我当得阿耨多罗三藐三菩提转法轮度众生，<a id="a-2E"></a>当于无余涅槃而般涅槃’如是分别皆是意行。<a id="a-2F"></a>自在王，<a id="a-2G"></a>云何菩萨智业？<a id="a-2H"></a>随无心意识行处，<a id="a-2I"></a>是名智业。<a id="a-2J"></a>菩萨常作智业，<a id="a-2K"></a>不起意业。<a id="a-2L"></a>云何菩萨智业？<a id="a-2M"></a>菩萨智业有二种。<a id="a-2N"></a>何等二？<a id="a-2O"></a>一者、<a id="a-2P"></a>成众生。<a id="a-2Q"></a>二者、<a id="a-2R"></a>受持正法。<a id="a-2S"></a>云何成众生？<a id="a-2T"></a>菩萨随以所知能成众生。<a id="a-2U"></a>云何受持正法？<a id="a-2V"></a>若不受一切法，<a id="a-2W"></a>是名受持正法。<a id="a-2X"></a>若受持色，<a id="a-2Y"></a>非受持正法；<a id="a-2Z"></a>受持受想行识，<a id="a-2a"></a>非受持正法；<a id="a-2b"></a>若受诸入诸性，<a id="a-2c"></a>非受持正法；<a id="a-2d"></a>若受善不善法，<a id="a-2e"></a>非受持正法；<a id="a-2f"></a>若受罪不罪、<a id="a-2g"></a>有漏无漏、<a id="a-2h"></a>有为无为、<a id="a-2i"></a>世法出世法，<a id="a-2j"></a>非受持正法；<a id="a-2k"></a>若受施相，<a id="a-2l"></a>非受持正法；<a id="a-2m"></a>若受戒、<a id="a-2n"></a>忍、<a id="a-2o"></a>进、<a id="a-2p"></a>定、<a id="a-2q"></a>智，<a id="a-2r"></a>非受持正法。<a id="a-2s"></a>何以故？<a id="a-2t"></a>所可取缘皆是非法非善，<a id="a-2u"></a>非受持正法。<a id="a-2v"></a>何以故？<a id="a-2w"></a>如来所得法，<a id="a-2x"></a>是法无相无碍。<a id="a-2y"></a>若取缘相，<a id="a-2z"></a>非受持正法。<a id="a-30"></a>如是菩萨业中智，<a id="a-31"></a>是名智业。<a id="a-32"></a>以如是智而作智业不尽于智，<a id="a-33"></a>是名智自在。</p>
  <p id="a34">“自在王，<a id="a-35"></a>何谓菩萨摩诃萨慧自在？<a id="a-36"></a>菩萨得慧自在，<a id="a-37"></a>能知诸法解释章句，<a id="a-38"></a>得四无碍智力故，<a id="a-39"></a>谓义无碍智、<a id="a-3A"></a>法无碍智、<a id="a-3B"></a>辞无碍智、<a id="a-3C"></a>乐说无碍智。<a id="a-3D"></a>云何义无碍智？<a id="a-3E"></a>若菩萨于诸语中，<a id="a-3F"></a>依义不依语。<a id="a-3G"></a>义者，<a id="a-3H"></a>于一切法正智。<a id="a-3I"></a>云何正智？<a id="a-3J"></a>谓不可说义是。<a id="a-3K"></a>此义在语中更无异声，<a id="a-3L"></a>从本已来离诸相故，<a id="a-3M"></a>是名为义。<a id="a-3N"></a>不应离语依于义，<a id="a-3O"></a>语中等相即是义，<a id="a-3P"></a>能如是知，<a id="a-3Q"></a>名义无碍智。<a id="a-3R"></a>又达一切法义，<a id="a-3S"></a>亦名义无碍智。<a id="a-3T"></a>云何法无碍智？<a id="a-3U"></a>菩萨依于法不依非法，<a id="a-3V"></a>依于法者不见非法。<a id="a-3W"></a>何以故？<a id="a-3X"></a>知一切法离相但有名故。<a id="a-3Y"></a>又法无碍者，<a id="a-3Z"></a>虽说三乘不坏法性。<a id="a-3a"></a>何以故？<a id="a-3b"></a>法性是一性，<a id="a-3c"></a>谓无相是。<a id="a-3d"></a>菩萨以语说法，<a id="a-3e"></a>即知语同响相，<a id="a-3f"></a>有所说法信解皆同法性，<a id="a-3g"></a>于智于语而无所碍，<a id="a-3h"></a>是名法无碍智。<a id="a-3i"></a>云何辞无碍智？<a id="a-3j"></a>知诸天言辞，<a id="a-3k"></a>知龙、<a id="a-3l"></a>夜叉、<a id="a-3m"></a>乾闼婆、<a id="a-3n"></a>阿修罗、<a id="a-3o"></a>迦楼罗、<a id="a-3p"></a>紧那罗、<a id="a-3q"></a>摩睺罗伽、<a id="a-3r"></a>人非人言辞，<a id="a-3s"></a>知帝释、<a id="a-3t"></a>梵天王、<a id="a-3u"></a>护世者言辞，<a id="a-3v"></a>知一言、<a id="a-3w"></a>二言、<a id="a-3x"></a>多言、<a id="a-3y"></a>略言、<a id="a-3z"></a>广言、<a id="a-40"></a>男言女言、<a id="a-41"></a>非男言非女言、<a id="a-42"></a>过去言未来言现在言，<a id="a-43"></a>随以方便言辞令其得解，<a id="a-44"></a>自以净妙言辞，<a id="a-45"></a>亦不轻毁他语。<a id="a-46"></a>何以故？<a id="a-47"></a>知一切法无有言辞。<a id="a-48"></a>菩萨作是念：<a id="a-49"></a>‘以言辞说法令其得解。<a id="a-4A"></a>是法于言辞中不可得，<a id="a-4B"></a>言辞于法中亦不可得，<a id="a-4C"></a>从本已来无有言辞。<a id="a-4D"></a>若有言辞，<a id="a-4E"></a>不应以善言辞说不善法。<a id="a-4F"></a>’是故当知，<a id="a-4G"></a>言辞能示善恶。<a id="a-4H"></a>又辞无碍者，<a id="a-4I"></a>即以众生言辞而使行法。<a id="a-4J"></a>何以故？<a id="a-4K"></a>法不行法，<a id="a-4L"></a>能如是行一切法，<a id="a-4M"></a>以言辞说此行使彼得解，<a id="a-4N"></a>是名辞无碍智。<a id="a-4O"></a>云何乐说无碍智？<a id="a-4P"></a>若菩萨于一切文字皆能乐说，<a id="a-4Q"></a>于一切音声亦能乐说，<a id="a-4R"></a>一切名字亦能乐说，<a id="a-4S"></a>是名乐说。<a id="a-4T"></a>云何为乐？<a id="a-4U"></a>菩萨若说法时，<a id="a-4V"></a>乐法乐实乐谛。<a id="a-4W"></a>若信乐修多罗者，<a id="a-4X"></a>为说修多罗；<a id="a-4Y"></a>信乐岐夜、<a id="a-4Z"></a>伽陀、<a id="a-4a"></a>弊迦兰奈、<a id="a-4b"></a>讴陀那、<a id="a-4c"></a>祢陀那、<a id="a-4d"></a>阿波陀那、<a id="a-4e"></a>伊提郁多伽、<a id="a-4f"></a>阇陀伽、<a id="a-4g"></a>裴佛略、<a id="a-4h"></a>阿浮陀达摩者，<a id="a-4i"></a>皆为说之；<a id="a-4j"></a>信乐过去者为说本事。<a id="a-4k"></a>一切众生所乐诸根皆随所乐而为说法，<a id="a-4l"></a>乐信根者因信根为说法，<a id="a-4m"></a>乐进根者因进根为说法，<a id="a-4n"></a>乐念根者因念根为说法，<a id="a-4o"></a>乐定根者因定根为说法，<a id="a-4p"></a>乐慧根者因慧根为说法，<a id="a-4q"></a>如是诸根皆因而为说法。<a id="a-4r"></a>淫欲多者分别有二万一千，<a id="a-4s"></a>佛知有八万四千根，<a id="a-4t"></a>如来因此诸根皆能乐说，<a id="a-4u"></a>菩萨次能乐说。<a id="a-4v"></a>嗔恚多者分别有二万一千，<a id="a-4w"></a>佛知有八万四千根，<a id="a-4x"></a>如来因此诸根皆能乐说，<a id="a-4y"></a>菩萨次能乐说。<a id="a-4z"></a>愚痴多者分别有二万一千，<a id="a-50"></a>佛知有八万四千根，<a id="a-51"></a>如来因此诸根，<a id="a-52"></a>皆能乐说菩萨次能乐说。<a id="a-53"></a>杂分者分别有二万一千，<a id="a-54"></a>佛知有八万四千根，<a id="a-55"></a>如来因此诸根皆能乐说，<a id="a-56"></a>菩萨次能乐说。<a id="a-57"></a>自在王，<a id="a-58"></a>是名乐说无碍智。<a id="a-59"></a>于此义无碍、<a id="a-5A"></a>法无碍、<a id="a-5B"></a>辞无碍、<a id="a-5C"></a>乐说无碍，<a id="a-5D"></a>皆以慧为本，<a id="a-5E"></a>慧所住处，<a id="a-5F"></a>慧之所摄。<a id="a-5G"></a>菩萨以慧力故用四自在及余自在皆得自在。<a id="a-5H"></a>”</p>
  <p id="a5I">“世尊，<a id="a-5J"></a>慧以何为本？<a id="a-5K"></a>为住何处？<a id="a-5L"></a>何处所摄？<a id="a-5M"></a>”</p>
  <p id="a5N">“自在王，<a id="a-5O"></a>慧以多闻为本，<a id="a-5P"></a>住多闻处，<a id="a-5Q"></a>多闻所摄。<a id="a-5R"></a>”</p>
  <p id="a5S">“世尊，<a id="a-5T"></a>多闻以何为本？<a id="a-5U"></a>为住何处？<a id="a-5V"></a>何处所摄？<a id="a-5W"></a>”</p>
  <p id="a5X">“自在王，<a id="a-5Y"></a>多闻以善知识为本，<a id="a-5Z"></a>住善知识处，<a id="a-5a"></a>善知识所摄。<a id="a-5b"></a>”</p>
  <p id="a5c">“世尊，<a id="a-5d"></a>善知识以何为本？<a id="a-5e"></a>为住何处？<a id="a-5f"></a>何处所摄？<a id="a-5g"></a>”</p>
  <p id="a5h">“自在王，<a id="a-5i"></a>善知识以敬心为本，<a id="a-5j"></a>住于敬心，<a id="a-5k"></a>敬心所摄。<a id="a-5l"></a>”</p>
  <p id="a5m">“世尊，<a id="a-5n"></a>敬心以何为本？<a id="a-5o"></a>为住何处？<a id="a-5p"></a>何处所摄？<a id="a-5q"></a>”</p>
  <p id="a5r">“自在王，<a id="a-5s"></a>敬心以深心为本，<a id="a-5t"></a>住于深心，<a id="a-5u"></a>深心所摄。<a id="a-5v"></a>”</p>
  <p id="a5w">“世尊，<a id="a-5x"></a>深心以何为本？<a id="a-5y"></a>为住何处？<a id="a-5z"></a>何处所摄？<a id="a-60"></a>”</p>
  <p id="a61">“自在王，<a id="a-62"></a>深心以质直为本，<a id="a-63"></a>住于质直，<a id="a-64"></a>质直所摄。<a id="a-65"></a>”</p>
  <p id="a66">“世尊，<a id="a-67"></a>质直以何为本？<a id="a-68"></a>为住何处？<a id="a-69"></a>何处所摄？<a id="a-6A"></a>”</p>
  <p id="a6B">“自在王，<a id="a-6C"></a>质直以大悲为本，<a id="a-6D"></a>住于大悲，<a id="a-6E"></a>大悲所摄。<a id="a-6F"></a>”</p>
  <p id="a6G">“世尊，<a id="a-6H"></a>大悲以何为本？<a id="a-6I"></a>为住何处？<a id="a-6J"></a>何处所摄？<a id="a-6K"></a>”</p>
  <p id="a6L">“自在王，<a id="a-6M"></a>大悲以众生为本，<a id="a-6N"></a>住于众生，<a id="a-6O"></a>众生所摄。<a id="a-6P"></a>何以故？<a id="a-6Q"></a>自在王，<a id="a-6R"></a>菩萨为度一切众生，<a id="a-6S"></a>生大悲心，<a id="a-6T"></a>生一切智心，<a id="a-6U"></a>是名菩萨慧自在。<a id="a-6V"></a>又慧自在菩萨，<a id="a-6W"></a>以慧自在故因一法门，<a id="a-6X"></a>若一劫若减一劫，<a id="a-6Y"></a>种种异辞广说诸法，<a id="a-6Z"></a>于实相中无所违失。<a id="a-6a"></a>菩萨或欲不现其身为众生说法，<a id="a-6b"></a>或从身毛孔演出法音，<a id="a-6c"></a>随众生所行而为说法。<a id="a-6d"></a>菩萨或欲现其身为众生说法，<a id="a-6e"></a>一切外道论师不能穷尽。<a id="a-6f"></a>又外道仙人所作，<a id="a-6g"></a>若曼哆逻咒术经、<a id="a-6h"></a>韦陀、<a id="a-6i"></a>若语论、<a id="a-6j"></a>若钵追、<a id="a-6k"></a>若诸神通、<a id="a-6l"></a>若诸智门、<a id="a-6m"></a>若日月五星经、<a id="a-6n"></a>若梦经、<a id="a-6o"></a>若地动经、<a id="a-6p"></a>若陀魔陀咒术、<a id="a-6q"></a>若鸟语经、<a id="a-6r"></a>若鸟兽经、<a id="a-6s"></a>若龙乾闼婆夜叉入身经、<a id="a-6t"></a>若王相经、<a id="a-6u"></a>若丰乐饥馑相经、<a id="a-6v"></a>若诸遑游戏经，<a id="a-6w"></a>如是世界经书智慧、<a id="a-6x"></a>伎艺文章、<a id="a-6y"></a>算数色相、<a id="a-6z"></a>音乐歌舞、<a id="a-70"></a>箜篌筝笛，<a id="a-71"></a>如音曲折菩萨转身，<a id="a-72"></a>自然在心皆能通了，<a id="a-73"></a>以慧力故皆能得知、<a id="a-74"></a>皆能示现、<a id="a-75"></a>皆能达知。<a id="a-76"></a>菩萨虽知如是方术，<a id="a-77"></a>不恼众生，<a id="a-78"></a>亦不以是为净妙道。<a id="a-79"></a>自在王，<a id="a-7A"></a>慧自在菩萨，<a id="a-7B"></a>与百千万诸梵王共住共坐，<a id="a-7C"></a>自现其身与共语论，<a id="a-7D"></a>亦不著梵王光明德相，<a id="a-7E"></a>而诸梵王迎送菩萨生尊敬心；<a id="a-7F"></a>如是皆于一切天宫现自在力而亦不著，<a id="a-7G"></a>但生无常、<a id="a-7H"></a>苦、<a id="a-7I"></a>空、<a id="a-7J"></a>无我想，<a id="a-7K"></a>依无生法依度一切众生之心。<a id="a-7L"></a>自在王，<a id="a-7M"></a>是名菩萨慧自在。<a id="a-7N"></a>又自在王，<a id="a-7O"></a>慧自在菩萨，<a id="a-7P"></a>如魔所有天宫，<a id="a-7Q"></a>复令殊胜自现其身，<a id="a-7R"></a>胜魔所有百千万倍，<a id="a-7S"></a>令诸魔等生渴爱心生贪著心，<a id="a-7T"></a>以此自严破魔慢心，<a id="a-7U"></a>令住阿耨多罗三藐三菩提，<a id="a-7V"></a>然后说法。<a id="a-7W"></a>自在王，<a id="a-7X"></a>慧是菩萨遍行法，<a id="a-7Y"></a>若施、<a id="a-7Z"></a>若受、<a id="a-7a"></a>若以施回向，<a id="a-7b"></a>而于此处必应用慧；<a id="a-7c"></a>若自持戒、<a id="a-7d"></a>教他持戒、<a id="a-7e"></a>以持戒回向，<a id="a-7f"></a>而于此处亦应用慧；<a id="a-7g"></a>若修行忍、<a id="a-7h"></a>若教他忍、<a id="a-7i"></a>以忍回向，<a id="a-7j"></a>而于此处亦应用慧；<a id="a-7k"></a>若自行进、<a id="a-7l"></a>教他行进、<a id="a-7m"></a>以进回向，<a id="a-7n"></a>而于此处亦应用慧；<a id="a-7o"></a>若自行禅、<a id="a-7p"></a>若教他禅、<a id="a-7q"></a>以禅回向，<a id="a-7r"></a>而于此处亦应用慧；<a id="a-7s"></a>若读诸经、<a id="a-7t"></a>若为他说法、<a id="a-7u"></a>若如所闻以慧正念，<a id="a-7v"></a>一切行立坐卧、<a id="a-7w"></a>一切仪法、<a id="a-7x"></a>一切舍心，<a id="a-7y"></a>皆应用慧。<a id="a-7z"></a>慧力菩萨，<a id="a-80"></a>则是一切善法力者。<a id="a-81"></a>慧增上菩萨，<a id="a-82"></a>于一切法得增上自在。<a id="a-83"></a>慧自在菩萨，<a id="a-84"></a>于一切法能自在行。<a id="a-85"></a>执慧力菩萨，<a id="a-86"></a>知佛能拒魔军。<a id="a-87"></a>有慧菩萨，<a id="a-88"></a>自在随行诸法而不用力。<a id="a-89"></a>如人仰射其箭，<a id="a-8A"></a>还时不须弓力。<a id="a-8B"></a>菩萨亦如是，<a id="a-8C"></a>以慧力故遣自在智入诸善法，<a id="a-8D"></a>坐道场时得是智力，<a id="a-8E"></a>以是力故以右手动十方世界，<a id="a-8F"></a>破大魔军得佛十力，<a id="a-8G"></a>以是十力一切天人无能伏者。</p>
  <p id="a8H">“自在王，<a id="a-8I"></a>是戒自在、<a id="a-8J"></a>神通自在、<a id="a-8K"></a>智自在、<a id="a-8L"></a>慧自在，<a id="a-8M"></a>若人不种善根，<a id="a-8N"></a>不能得闻如斯经典。<a id="a-8O"></a>自在王，<a id="a-8P"></a>若人得闻是经心欢悦者，<a id="a-8Q"></a>当知是人得四自在，<a id="a-8R"></a>以是自在现自在力。<a id="a-8S"></a>何以故？<a id="a-8T"></a>自在王，<a id="a-8U"></a>是诸自在，<a id="a-8V"></a>一切声闻、<a id="a-8W"></a>辟支佛之所无有。<a id="a-8X"></a>”</p>
  <p id="a8Y">尔时，<a id="a-8Z"></a>自在王菩萨闻佛所说，<a id="a-8a"></a>心大喜悦，<a id="a-8b"></a>合掌礼敬，<a id="a-8c"></a>瞻仰尊愿，<a id="a-8d"></a>目不暂舍，<a id="a-8e"></a>作如是言：<a id="a-8f"></a>“世尊，<a id="a-8g"></a>佛今以是四自在力，<a id="a-8h"></a>一切众生亦当得是四自在力。<a id="a-8i"></a>”佛以神力，<a id="a-8j"></a>使自在王菩萨以种种好色香华满其衣裓，<a id="a-8k"></a>以散佛上及诸菩萨。<a id="a-8l"></a>蒙华散者皆成金色，<a id="a-8m"></a>三十二相以严其身。</p>
  <p id="a8n">空中百千万亿诸天，<a id="a-8o"></a>同声叹言：<a id="a-8p"></a>“若有众生信受如是四自在力，<a id="a-8q"></a>发阿耨多罗三藐三菩提心者，<a id="a-8r"></a>是诸众生以佛庄严而以自严。<a id="a-8s"></a>何以故？<a id="a-8t"></a>是四自在皆随一切智心。<a id="a-8u"></a>世尊，<a id="a-8v"></a>若佛本不发阿耨多罗三藐三菩提心者，<a id="a-8w"></a>是诸众生，<a id="a-8x"></a>云何得闻如是不可思议诸自在经？<a id="a-8y"></a>”</p>
  <p id="a8z">诸天子叹已，<a id="a-90"></a>佛告自在王菩萨：<a id="a-91"></a>“我念过世于燃灯佛前，<a id="a-92"></a>第七十佛号普净光王如来，<a id="a-93"></a>亦广说此四自在法。<a id="a-94"></a>时有菩萨名智行足，<a id="a-95"></a>亦以此法问佛。<a id="a-96"></a>佛说此法时，<a id="a-97"></a>八千菩萨得此四自在及无生法忍，<a id="a-98"></a>三万二千人发阿耨多罗三藐三菩提心。<a id="a-99"></a>自在王，<a id="a-9A"></a>我于尔时初闻此四自在，<a id="a-9B"></a>闻已受持，<a id="a-9C"></a>至燃灯佛时乃得具足。<a id="a-9D"></a>是故，<a id="a-9E"></a>自在王，<a id="a-9F"></a>若于今世若我灭后，<a id="a-9G"></a>有人一心求佛道者，<a id="a-9H"></a>受持是经，<a id="a-9I"></a>当知是人疾得无生法忍。<a id="a-9J"></a>”</p>
  <p id="a9K">说此自在王经时，<a id="a-9L"></a>三万二千天人发阿耨多罗三藐三菩提心。<a id="a-9M"></a>诸天子供奉佛故，<a id="a-9N"></a>作百千伎乐雨于天华。<a id="a-9O"></a>以佛神力，<a id="a-9P"></a>从众伎乐出如是音：<a id="a-9Q"></a>“若有众生闻此自在王经，<a id="a-9R"></a>信解受持，<a id="a-9S"></a>当知是人诸根明利，<a id="a-9T"></a>乐于佛法，<a id="a-9U"></a>其智广博，<a id="a-9V"></a>为善知识所护，<a id="a-9W"></a>深种善根，<a id="a-9X"></a>于诸众生行大悲道。<a id="a-9Y"></a>”</p>
  <p id="a9Z">尔时，<a id="a-9a"></a>自在王菩萨白佛言：<a id="a-9b"></a>“世尊，<a id="a-9c"></a>佛有十力、<a id="a-9d"></a>四无所畏、<a id="a-9e"></a>十八不共法，<a id="a-9f"></a>菩萨亦有十力、<a id="a-9g"></a>四无所畏、<a id="a-9h"></a>十八不共法不？<a id="a-9i"></a>”</p>
  <p id="a9j">佛告自在王：<a id="a-9k"></a>“有阿鞞跋致菩萨，<a id="a-9l"></a>已久习行得无生法忍，<a id="a-9m"></a>住第八地欲入九地，<a id="a-9n"></a>为般若波罗蜜方便所护，<a id="a-9o"></a>如是菩萨则能具成菩萨十力、<a id="a-9p"></a>四无所畏、<a id="a-9q"></a>十八不共法。<a id="a-9r"></a>自在王，<a id="a-9s"></a>云何菩萨十力？<a id="a-9t"></a>为萨婆若故，<a id="a-9u"></a>发深坚心力具慈心故，<a id="a-9v"></a>不舍一切众生力，<a id="a-9w"></a>不求一切利养故，<a id="a-9x"></a>舍一切世界饰好故，<a id="a-9y"></a>具大悲力信一切佛法故，<a id="a-9z"></a>能成是法故，<a id="a-A0"></a>心不退没故，<a id="a-A1"></a>具大进力行念安慧故，<a id="a-A2"></a>不坏仪法故，<a id="a-A3"></a>住不动定力离二边故，<a id="a-A4"></a>顺缘生法故，<a id="a-A5"></a>断一切见不别戏论故，<a id="a-A6"></a>具般若波罗蜜力成众生故，<a id="a-A7"></a>受无量生死故，<a id="a-A8"></a>习善德无厌足故，<a id="a-A9"></a>信解有为法如梦故，<a id="a-AA"></a>于生死中无疲倦力观诸法相故，<a id="a-AB"></a>无我无人无众生故，<a id="a-AC"></a>信解不生不起法故，<a id="a-AD"></a>信乐无生法论故，<a id="a-AE"></a>无生法忍力入空无相无作法故，<a id="a-AF"></a>观诸脱门故，<a id="a-AG"></a>得声闻、<a id="a-AH"></a>辟支佛乘解知见故，<a id="a-AI"></a>得脱门力于深法中不随他智故，<a id="a-AJ"></a>观一切众生心所行故，<a id="a-AK"></a>具无碍智力。<a id="a-AL"></a>自在王，<a id="a-AM"></a>是名菩萨十力。</p>
  <p id="aAN">“自在王，<a id="a-AO"></a>何谓菩萨四无所畏？<a id="a-AP"></a>得陀罗尼故，<a id="a-AQ"></a>一切所闻能持故，<a id="a-AR"></a>常不忘念故，<a id="a-AS"></a>于大众中说法无所畏。<a id="a-AT"></a>随一切众生所信解，<a id="a-AU"></a>而为说法如随病合药，<a id="a-AV"></a>知见一切众生诸根随应说法，<a id="a-AW"></a>于大众中而无所畏。<a id="a-AX"></a>是菩萨众中说法无所疑难，<a id="a-AY"></a>无有东方、<a id="a-AZ"></a>南方、<a id="a-Aa"></a>西方、<a id="a-Ab"></a>北方有来问我我不能答，<a id="a-Ac"></a>乃至无有微畏之相，<a id="a-Ad"></a>恣于众生之所问难，<a id="a-Ae"></a>随问为答而无所畏，<a id="a-Af"></a>善能断疑故，<a id="a-Ag"></a>于大众中说法而无所畏。<a id="a-Ah"></a>自在王，<a id="a-Ai"></a>是名菩萨四无所畏。</p>
  <p id="aAj">“自在王，<a id="a-Ak"></a>何谓菩萨十八不共法？<a id="a-Al"></a>菩萨从生已来自能行施，<a id="a-Am"></a>无有教言：<a id="a-An"></a>‘汝当行施乐行舍心。<a id="a-Ao"></a>’若魔作佛形来语之言：<a id="a-Ap"></a>‘汝行于施当堕地狱。<a id="a-Aq"></a>’菩萨若生悭悔之心无有是处。<a id="a-Ar"></a>乐舍一切分布施与，<a id="a-As"></a>以是行施为阿耨多罗三藐三菩提，<a id="a-At"></a>不求果报，<a id="a-Au"></a>利益众生故。<a id="a-Av"></a>是为菩萨初不共法。<a id="a-Aw"></a>自在王，<a id="a-Ax"></a>菩萨自能持戒无有教者，<a id="a-Ay"></a>虽不值佛而亦不从他人受戒，<a id="a-Az"></a>善能护持一切诸戒常乐持戒，<a id="a-B0"></a>谓虽在家如戒所说尽能奉持；<a id="a-B1"></a>若其出家戒经所说，<a id="a-B2"></a>不须教导皆能履行，<a id="a-B3"></a>乃至不为寿命诸缘而舍于戒，<a id="a-B4"></a>所持诸戒皆顺菩提，<a id="a-B5"></a>为断众生破戒法故。<a id="a-B6"></a>是为菩萨二不共法。<a id="a-B7"></a>自在王，<a id="a-B8"></a>若贫穷下贱及旃陀罗工巧之人，<a id="a-B9"></a>嗔恚加恶、<a id="a-BA"></a>苦言骂辱、<a id="a-BB"></a>节节支解，<a id="a-BC"></a>菩萨尔时其心不动，<a id="a-BD"></a>于此众生慈心普润，<a id="a-BE"></a>有力能报而不加害，<a id="a-BF"></a>但依于法‘我以佛法缘故忍受此苦’，<a id="a-BG"></a>亦愿是人心得善净发大庄严。<a id="a-BH"></a>是为菩萨三不共法。<a id="a-BI"></a>自在王，<a id="a-BJ"></a>菩萨虽遭急难犹故进行，<a id="a-BK"></a>不懈不息而终不生退没之心。<a id="a-BL"></a>若见声闻入于涅槃，<a id="a-BM"></a>见世苦恼而于声闻灭度法中心不贪乐。<a id="a-BN"></a>若见辟支佛灭度，<a id="a-BO"></a>又见生死苦恼，<a id="a-BP"></a>于辟支佛涅槃法中心不贪乐。<a id="a-BQ"></a>若见诸佛已成大利，<a id="a-BR"></a>佛法具足入于涅槃，<a id="a-BS"></a>自见其身未得具足六波罗蜜及诸佛法，<a id="a-BT"></a>于此法中心亦不没而勤行进：<a id="a-BU"></a>‘我当于此大乘涅槃而取灭度’。<a id="a-BV"></a>是为菩萨四不共法。<a id="a-BW"></a>自在王，<a id="a-BX"></a>菩萨若作转轮王、<a id="a-BY"></a>若作帝释、<a id="a-BZ"></a>若作魔王，<a id="a-Ba"></a>百千侍女作天伎乐具受欲乐，<a id="a-Bb"></a>而于禅定及无量心皆现在前，<a id="a-Bc"></a>常乐舍离愦闹之处，<a id="a-Bd"></a>于生死中生大恐畏想，<a id="a-Be"></a>于五欲中生大不净想，<a id="a-Bf"></a>于五阴中生怨仇想，<a id="a-Bg"></a>于四大中生毒蛇想，<a id="a-Bh"></a>于诸入中生空聚想，<a id="a-Bi"></a>于己眷属生怨贼想，<a id="a-Bj"></a>于宫宅侍女中如在死尸间想，<a id="a-Bk"></a>但求行法，<a id="a-Bl"></a>但求见佛，<a id="a-Bm"></a>但念欲度一切众生，<a id="a-Bn"></a>于伎乐之声出禅定法音，<a id="a-Bo"></a>或时魔障其声，<a id="a-Bp"></a>先世善根力故而于空中得闻佛音、<a id="a-Bq"></a>法音、<a id="a-Br"></a>僧音，<a id="a-Bs"></a>闻此音已弃舍世界自在之乐出家入林。<a id="a-Bt"></a>是为菩萨五不共法。<a id="a-Bu"></a>自在王，<a id="a-Bv"></a>菩萨于世禅定之中不生坚想，<a id="a-Bw"></a>以智分别离于诸见依法依义，<a id="a-Bx"></a>此不共法乃至梦中不生我见、<a id="a-By"></a>不生法见。<a id="a-Bz"></a>菩萨不为诸结见缠所使，<a id="a-C0"></a>离诸疑悔，<a id="a-C1"></a>乃至恶魔不能障蔽令其疑悔离于正法。<a id="a-C2"></a>菩萨为成众生故，<a id="a-C3"></a>或破仪法而于其中无有疑悔。<a id="a-C4"></a>自在王，<a id="a-C5"></a>是为菩萨六不共法。<a id="a-C6"></a>自在王，<a id="a-C7"></a>菩萨从生已来自得身净，<a id="a-C8"></a>离于杀生，<a id="a-C9"></a>不以手足刀杖瓦石有所恼害，<a id="a-CA"></a>常舍刀杖，<a id="a-CB"></a>资生丰足无所乏少，<a id="a-CC"></a>一把之草不与不取，<a id="a-CD"></a>珍宝满地不生贪心，<a id="a-CE"></a>饥穷死困不以邪命而自活也。<a id="a-CF"></a>常修梵行至于心想，<a id="a-CG"></a>不念五欲离诸欲恼，<a id="a-CH"></a>不以五欲之缘而行非法，<a id="a-CI"></a>以智为首成善身业。<a id="a-CJ"></a>是为菩萨七不共法。<a id="a-CK"></a>自在王，<a id="a-CL"></a>菩萨净于口业真语实语，<a id="a-CM"></a>言行相应不自欺身，<a id="a-CN"></a>不诳诸佛、<a id="a-CO"></a>诸天、<a id="a-CP"></a>龙、<a id="a-CQ"></a>神、<a id="a-CR"></a>夜叉、<a id="a-CS"></a>乾闼婆、<a id="a-CT"></a>阿修罗、<a id="a-CU"></a>迦楼罗、<a id="a-CV"></a>紧那罗、<a id="a-CW"></a>摩睺罗伽、<a id="a-CX"></a>人非人等。<a id="a-CY"></a>菩萨不行两舌，<a id="a-CZ"></a>眷属亲爱终始不离。<a id="a-Ca"></a>菩萨不行恶口，<a id="a-Cb"></a>常行爱语、<a id="a-Cc"></a>软语、<a id="a-Cd"></a>和柔语、<a id="a-Ce"></a>不恶语、<a id="a-Cf"></a>不粗语、<a id="a-Cg"></a>有理语、<a id="a-Ch"></a>乐语、<a id="a-Ci"></a>先意语、<a id="a-Cj"></a>和悦语。<a id="a-Ck"></a>菩萨于诸恶口粗言，<a id="a-Cl"></a>侵克苦语，<a id="a-Cm"></a>人不喜闻、<a id="a-Cn"></a>自恼恼他如是诸语，<a id="a-Co"></a>终不出口。<a id="a-Cp"></a>菩萨不为无义语，<a id="a-Cq"></a>有则言有，<a id="a-Cr"></a>无则言无，<a id="a-Cs"></a>深心净故口业皆净。<a id="a-Ct"></a>自在王，<a id="a-Cu"></a>菩萨得此不共法故，<a id="a-Cv"></a>世世所生，<a id="a-Cw"></a>常得如是随法语口，<a id="a-Cx"></a>能以是语，<a id="a-Cy"></a>不净之人令其得净，<a id="a-Cz"></a>已净人者令起礼敬供奉之心。<a id="a-D0"></a>以是深心不共法故，<a id="a-D1"></a>得实语口，<a id="a-D2"></a>诸有所说皆实无虚。<a id="a-D3"></a>是为菩萨八不共法。<a id="a-D4"></a>自在王，<a id="a-D5"></a>菩萨己心自在得自在行，<a id="a-D6"></a>不贪他物，<a id="a-D7"></a>不恚恼众生行于正见，<a id="a-D8"></a>于菩萨心无等等心终不忘失。<a id="a-D9"></a>菩萨常离一切谄曲不直之心，<a id="a-DA"></a>昼夜常行善净慈心。<a id="a-DB"></a>是为菩萨九不共法。<a id="a-DC"></a>自在王，<a id="a-DD"></a>菩萨所生之处，<a id="a-DE"></a>一切经书咒术医方算数为最为上，<a id="a-DF"></a>不须师教自能知之皆悉了达，<a id="a-DG"></a>亦于世法、<a id="a-DH"></a>出世法中得不随他慧，<a id="a-DI"></a>又不承望听采他语，<a id="a-DJ"></a>常为诸天世人之所瞻仰，<a id="a-DK"></a>有所言说皆悉随学。<a id="a-DL"></a>是为菩萨十不共法。<a id="a-DM"></a>自在王，<a id="a-DN"></a>菩萨或为众生疗治诸病，<a id="a-DO"></a>不求利养以大悲为首，<a id="a-DP"></a>疗治病时发心愿言：<a id="a-DQ"></a>‘当令众生得出世法，<a id="a-DR"></a>灭诸苦恼令至涅槃’。<a id="a-DS"></a>是为菩萨十一不共法。<a id="a-DT"></a>自在王，<a id="a-DU"></a>菩萨不求不愿转轮王位、<a id="a-DV"></a>释梵天王之处而自得之。<a id="a-DW"></a>何以故？<a id="a-DX"></a>菩萨不为身色端严故行道，<a id="a-DY"></a>不为世界眷属荣位名闻称赞故行道，<a id="a-DZ"></a>如是之福不求而得。<a id="a-Da"></a>是为菩萨十二不共法。<a id="a-Db"></a>自在王，<a id="a-Dc"></a>菩萨住尊贵处，<a id="a-Dd"></a>长寿诸天曾见佛者常来拥护，<a id="a-De"></a>如是劝发：<a id="a-Df"></a>‘应作是行，<a id="a-Dg"></a>行是业者能至菩提。<a id="a-Dh"></a>是则退法，<a id="a-Di"></a>是则进法。<a id="a-Dj"></a>如是行者，<a id="a-Dk"></a>诸根随顺阿耨多罗三藐三菩提。<a id="a-Dl"></a>’是诸天神常以如是随宜劝发，<a id="a-Dm"></a>令不违失阿耨多罗三藐三菩提。<a id="a-Dn"></a>是为菩萨十三不共法。<a id="a-Do"></a>自在王，<a id="a-Dp"></a>若有凶暴嗔恚恶人，<a id="a-Dq"></a>见此菩萨身口心业，<a id="a-Dr"></a>不能加恶心得善净。<a id="a-Ds"></a>若或有人恼此菩萨忍受不报，<a id="a-Dt"></a>令其心净得住于法。<a id="a-Du"></a>若有众生侵害菩萨，<a id="a-Dv"></a>不令以此堕于恶道。<a id="a-Dw"></a>何以故？<a id="a-Dx"></a>菩萨本来已得具足不共善净之愿：<a id="a-Dy"></a>‘若有众生以身口意侵害恼我，<a id="a-Dz"></a>令不以此堕于恶道。<a id="a-E0"></a>’菩萨净持戒故随愿皆得。<a id="a-E1"></a>是为菩萨十四不共法。<a id="a-E2"></a>自在王，<a id="a-E3"></a>或有众生悭贪不信，<a id="a-E4"></a>不见业行，<a id="a-E5"></a>不依果报，<a id="a-E6"></a>不识佛法僧，<a id="a-E7"></a>于诸沙门、<a id="a-E8"></a>婆罗门心不善净，<a id="a-E9"></a>不能敬礼听受其语，<a id="a-EA"></a>心不尊重不生希有之想。<a id="a-EB"></a>是诸众生见此菩萨身口意行仪法语论，<a id="a-EC"></a>心即得净礼敬随顺，<a id="a-ED"></a>便生尊重希有之心。<a id="a-EE"></a>何以故？<a id="a-EF"></a>菩萨得不共法故。<a id="a-EG"></a>是为菩萨十五不共法。<a id="a-EH"></a>自在王，<a id="a-EI"></a>若一切诸天、<a id="a-EJ"></a>龙、<a id="a-EK"></a>神、<a id="a-EL"></a>夜叉、<a id="a-EM"></a>乾闼婆、<a id="a-EN"></a>诸仙大人、<a id="a-EO"></a>婆罗门等世之大师见此菩萨生师尊想，<a id="a-EP"></a>于此诸人名称最胜。<a id="a-EQ"></a>又诸天、<a id="a-ER"></a>龙、<a id="a-ES"></a>神、<a id="a-ET"></a>夜叉、<a id="a-EU"></a>乾闼婆、<a id="a-EV"></a>仙人、<a id="a-EW"></a>婆罗门等世界之师，<a id="a-EX"></a>诣此菩萨曲躬礼敬供给使令，<a id="a-EY"></a>诸师弟子亦皆礼敬尊重迎送心念知胜得是信心。<a id="a-EZ"></a>是为菩萨十六不共法。<a id="a-Ea"></a>自在王，<a id="a-Eb"></a>菩萨所在国界聚落城邑，<a id="a-Ec"></a>能修善法离不善法，<a id="a-Ed"></a>能化众生护正法者而生其中，<a id="a-Ee"></a>得正见父母，<a id="a-Ef"></a>所生之处常为师长礼敬尊重，<a id="a-Eg"></a>国界之中众生命终无堕恶道。<a id="a-Eh"></a>何以故？<a id="a-Ei"></a>菩萨以善法摄众生令行福故，<a id="a-Ej"></a>命终之后皆生人天。<a id="a-Ek"></a>是为菩萨十七不共法。<a id="a-El"></a>自在王，<a id="a-Em"></a>菩萨随顺一切助道之法，<a id="a-En"></a>诸明神通皆具足故，<a id="a-Eo"></a>一切诸魔不能得便。<a id="a-Ep"></a>是为菩萨十八不共法。<a id="a-Eq"></a>自在王，<a id="a-Er"></a>何故名为不共法？<a id="a-Es"></a>菩萨随顺一切佛法故，<a id="a-Et"></a>诸声闻、<a id="a-Eu"></a>辟支佛、<a id="a-Ev"></a>初发意者之所无有，<a id="a-Ew"></a>而况凡夫？<a id="a-Ex"></a>”</p>
  <p id="aEy">尔时，<a id="a-Ez"></a>自在王菩萨白佛言：<a id="a-F0"></a>“希有世尊！<a id="a-F1"></a>世尊今者，<a id="a-F2"></a>与诸菩萨大智法明无量法光。<a id="a-F3"></a>如我解佛所说义者，<a id="a-F4"></a>若有菩萨得闻此经不乐余经。<a id="a-F5"></a>若人闻此经受持读诵，<a id="a-F6"></a>已为受持一切佛法。<a id="a-F7"></a>若人受持此经已为他人说，<a id="a-F8"></a>则为能以佛之正法以成众生。<a id="a-F9"></a>若人正习此经，<a id="a-FA"></a>则为正习一切佛法。<a id="a-FB"></a>若人于此经中得忍名为顺忍。<a id="a-FC"></a>若人于此经中如所说行，<a id="a-FD"></a>则为随顺一切法行。<a id="a-FE"></a>世尊，<a id="a-FF"></a>若有菩萨不离此经，<a id="a-FG"></a>当知是人已得诸明神通为坐道场。<a id="a-FH"></a>”</p>
  <p id="aFI">佛告自在王：<a id="a-FJ"></a>“如汝所说，<a id="a-FK"></a>若人不离此经，<a id="a-FL"></a>当知是人得诸明神通为坐道场。<a id="a-FM"></a>自在王，<a id="a-FN"></a>过去燃灯佛前，<a id="a-FO"></a>威德佛、<a id="a-FP"></a>提沙佛、<a id="a-FQ"></a>弗沙佛、<a id="a-FR"></a>光明佛前有佛，<a id="a-FS"></a>号天王如来、<a id="a-FT"></a>应、<a id="a-FU"></a>正遍知、<a id="a-FV"></a>明行足、<a id="a-FW"></a>善逝、<a id="a-FX"></a>世间解、<a id="a-FY"></a>无上士、<a id="a-FZ"></a>调御丈夫、<a id="a-Fa"></a>天人师、<a id="a-Fb"></a>佛世尊。<a id="a-Fc"></a>其佛世界严净丰乐，<a id="a-Fd"></a>天人充满。<a id="a-Fe"></a>其土平正，<a id="a-Ff"></a>琉璃为地，<a id="a-Fg"></a>阎浮檀金以为莲华遍覆其土，<a id="a-Fh"></a>柔软细滑譬如天衣。<a id="a-Fi"></a>是时世人身色长短、<a id="a-Fj"></a>资生所有、<a id="a-Fk"></a>园林池观，<a id="a-Fl"></a>皆如兜率天上，<a id="a-Fm"></a>所须饮食应念即至与天无异，<a id="a-Fn"></a>唯有名别。<a id="a-Fo"></a>其三千世界，<a id="a-Fp"></a>佛为法王，<a id="a-Fq"></a>是故其佛号为天王。<a id="a-Fr"></a>如转轮王坐于正座，<a id="a-Fs"></a>以法化民无不承顺；<a id="a-Ft"></a>天王如来亦复如是，<a id="a-Fu"></a>坐师子法座为一切天人演说于法。<a id="a-Fv"></a>大众坐处，<a id="a-Fw"></a>东西八万四千由旬，<a id="a-Fx"></a>南北亦尔八万四千由旬。<a id="a-Fy"></a>天王如来说法之时，<a id="a-Fz"></a>音声遍满三千大千世界。<a id="a-G0"></a>其诸天人尽敬尊重赞叹，<a id="a-G1"></a>行无上法以为法供。<a id="a-G2"></a>其土众生无有乐下法者，<a id="a-G3"></a>唯乐佛法。<a id="a-G4"></a>无有声闻、<a id="a-G5"></a>辟支佛名，<a id="a-G6"></a>况发心行者？<a id="a-G7"></a>唯有菩萨以为眷属。<a id="a-G8"></a>无有女人，<a id="a-G9"></a>亦不闻有淫欲之名，<a id="a-GA"></a>皆于莲华结跏趺坐自然化生。<a id="a-GB"></a>唯乐三法。<a id="a-GC"></a>何等为三？<a id="a-GD"></a>一者、<a id="a-GE"></a>乐喜见佛，<a id="a-GF"></a>二者、<a id="a-GG"></a>乐喜闻法，<a id="a-GH"></a>三者、<a id="a-GI"></a>乐观于法好喜离行。<a id="a-GJ"></a>其诸人众修习经法常不放逸，<a id="a-GK"></a>福慧具足，<a id="a-GL"></a>寿命无量阿僧祇劫，<a id="a-GM"></a>命终生天，<a id="a-GN"></a>谓到他佛土。<a id="a-GO"></a>若有菩萨命欲终时，<a id="a-GP"></a>上升于空高七多罗树，<a id="a-GQ"></a>唱大音言：<a id="a-GR"></a>‘我于此土今当退没。<a id="a-GS"></a>’时众坐菩萨闻此声已，<a id="a-GT"></a>皆共集会试其法忍，<a id="a-GU"></a>作如是言：<a id="a-GV"></a>‘何等法退？<a id="a-GW"></a>何等法生？<a id="a-GX"></a>’时是菩萨于大众中而作是言：<a id="a-GY"></a>‘此中无法若退若生。<a id="a-GZ"></a>如来得阿耨多罗三藐三菩提时，<a id="a-Ga"></a>知一切法无退无生。<a id="a-Gb"></a>何以故？<a id="a-Gc"></a>色不退不生，<a id="a-Gd"></a>受想行识不退不生，<a id="a-Ge"></a>更无异法必定可得，<a id="a-Gf"></a>若我、<a id="a-Gg"></a>若众生、<a id="a-Gh"></a>若寿命，<a id="a-Gi"></a>退者、<a id="a-Gj"></a>生者。<a id="a-Gk"></a>如来得阿耨多罗三藐三菩提时，<a id="a-Gl"></a>知一切法皆空无相，<a id="a-Gm"></a>空无相法不退不生。<a id="a-Gn"></a>诸法离际，<a id="a-Go"></a>不作际、<a id="a-Gp"></a>不起际、<a id="a-Gq"></a>无生际。<a id="a-Gr"></a>佛以为证，<a id="a-Gs"></a>如是诸际亦不退不生。<a id="a-Gt"></a>退名众缘离，<a id="a-Gu"></a>生名众缘合，<a id="a-Gv"></a>而是诸缘亦不退不生。<a id="a-Gw"></a>’是菩萨于大众中说是法已，<a id="a-Gx"></a>然后乃退。<a id="a-Gy"></a>其身灭已无灰无烟，<a id="a-Gz"></a>即生他方现在佛前。<a id="a-H0"></a>是天王佛及诸菩萨，<a id="a-H1"></a>不著袈裟，<a id="a-H2"></a>皆著自生净妙天衣。<a id="a-H3"></a>亦无结惑，<a id="a-H4"></a>世人调顺皆得无生法忍。<a id="a-H5"></a>不为众生广说诸法，<a id="a-H6"></a>而诸众生其根明利小发即悟。<a id="a-H7"></a>若天王佛为诸菩萨演说法时，<a id="a-H8"></a>其诸天人普皆能知，<a id="a-H9"></a>或得法忍，<a id="a-HA"></a>或得陀罗尼，<a id="a-HB"></a>或得乐说无碍，<a id="a-HC"></a>或得诸三昧。</p>
  <p id="aHD">“自在王，<a id="a-HE"></a>是天王佛其大名闻普流十方，<a id="a-HF"></a>于一切天人之中广说此四自在经，<a id="a-HG"></a>七万二千菩萨得受阿耨多罗三藐三菩提记。<a id="a-HH"></a>时有菩萨名曰净光不得受记，<a id="a-HI"></a>作如是念：<a id="a-HJ"></a>‘今诸菩萨得受记者，<a id="a-HK"></a>持戒仪式、<a id="a-HL"></a>行道念慧、<a id="a-HM"></a>方便神力、<a id="a-HN"></a>陀罗尼三昧不胜于我，<a id="a-HO"></a>以何缘故，<a id="a-HP"></a>今得受记，<a id="a-HQ"></a>而我不得？<a id="a-HR"></a>’时天王佛知其心念，<a id="a-HS"></a>告净光言：<a id="a-HT"></a>‘善男子，<a id="a-HU"></a>于未来世当有佛出，<a id="a-HV"></a>号曰燃灯，<a id="a-HW"></a>彼佛当与汝受记。<a id="a-HX"></a>’时净光菩萨闻佛语已，<a id="a-HY"></a>心大喜悦，<a id="a-HZ"></a>上升于空作如是言：<a id="a-Ha"></a>‘若燃灯佛过恒沙劫而后乃出，<a id="a-Hb"></a>当知我已得受阿耨多罗三藐三菩提记。<a id="a-Hc"></a>何以故？<a id="a-Hd"></a>诸佛所言皆无虚妄，<a id="a-He"></a>诸佛皆是真实语者。<a id="a-Hf"></a>’自在王，<a id="a-Hg"></a>于意云何？<a id="a-Hh"></a>彼时净光菩萨，<a id="a-Hi"></a>岂异人乎？<a id="a-Hj"></a>则我身是。<a id="a-Hk"></a>我从是来得值光明佛，<a id="a-Hl"></a>我从彼佛得闻是法，<a id="a-Hm"></a>闻已受持得光印三昧。<a id="a-Hn"></a>从是已后复值弗沙佛，<a id="a-Ho"></a>我从彼佛得闻是法，<a id="a-Hp"></a>闻已受持得众明三昧。<a id="a-Hq"></a>从是已后复值提沙佛得闻是法，<a id="a-Hr"></a>闻已受持得照明三昧。<a id="a-Hs"></a>从是已后复值威德佛，<a id="a-Ht"></a>我从彼佛得闻是法，<a id="a-Hu"></a>闻已受持得顺法忍。<a id="a-Hv"></a>从是已后复值然灯佛，<a id="a-Hw"></a>我从彼佛得无生法忍，<a id="a-Hx"></a>证此四自在，<a id="a-Hy"></a>谓戒自在、<a id="a-Hz"></a>神通自在、<a id="a-I0"></a>智自在、<a id="a-I1"></a>慧自在。<a id="a-I2"></a>自在王，<a id="a-I3"></a>以是缘故，<a id="a-I4"></a>若于今世若我灭后，<a id="a-I5"></a>善男子、<a id="a-I6"></a>善女人求菩萨乘者，<a id="a-I7"></a>得闻是经闻已受持，<a id="a-I8"></a>当知是等皆疾得为菩提真智，<a id="a-I9"></a>得此四自在能转法轮，<a id="a-IA"></a>于佛无上正法之中当得慧光。<a id="a-IB"></a>”</p>
  <p id="aIC">说是经时，<a id="a-ID"></a>万六千菩萨得无生法忍，<a id="a-IE"></a>万二千人皆发阿耨多罗三藐三菩提心，<a id="a-IF"></a>三千大千世界六种震动，<a id="a-IG"></a>百千万诸天喜而唱言：<a id="a-IH"></a>“在在处处有说是经，<a id="a-II"></a>当知此中则为是佛。<a id="a-IJ"></a>若有众生得闻此经，<a id="a-IK"></a>当知此人善根深厚。<a id="a-IL"></a>”</p>
  <p id="aIM">尔时，<a id="a-IN"></a>慧命阿难白佛言：<a id="a-IO"></a>“世尊，<a id="a-IP"></a>当何名此经？<a id="a-IQ"></a>云何受持？<a id="a-IR"></a>”</p>
  <p id="aIS">佛告阿难：<a id="a-IT"></a>“此经名为《四自在神力》，<a id="a-IU"></a>当奉持之。<a id="a-IV"></a>”</p>
  <p id="aIW">佛说此已，<a id="a-IX"></a>自在王菩萨及阿难、<a id="a-IY"></a>一切天人，<a id="a-IZ"></a>闻佛所说，<a id="a-Ia"></a>欢喜受持。</p>
 </body>
</html>