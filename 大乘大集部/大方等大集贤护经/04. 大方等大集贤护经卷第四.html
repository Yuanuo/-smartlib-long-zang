<!doctype html>
<html id="z3IBTNvFg" data-ver="1236">
 <head>
  <meta charset="utf-8">
  <meta author="阇那崛多">
  <meta author="笈多">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">大方等大集贤护经卷第四</h1>
  <h2 id="a2">称赞功德品第八</h2>
  <p id="a3">尔时，<a id="a-4"></a>贤护菩萨，<a id="a-5"></a>及宝得离车子，<a id="a-6"></a>善商主长者，<a id="a-7"></a>伽诃岌多居士子，<a id="a-8"></a>那罗达多摩纳，<a id="a-9"></a>水天长者与五百徒众等，<a id="a-A"></a>闻佛所说皆大欢喜，<a id="a-B"></a>即以五百上服奉覆世尊，<a id="a-C"></a>复以多种供具供养世尊，<a id="a-D"></a>心乐法故各以己身奉承如来。</p>
  <p id="aE">尔时，<a id="a-F"></a>世尊告阿难言：<a id="a-G"></a>“是贤护菩萨，<a id="a-H"></a>当于彼等五百徒众，<a id="a-I"></a>而作义师说诸法要，<a id="a-J"></a>教化慰喻令彼欢喜。<a id="a-K"></a>以欢喜故，<a id="a-L"></a>彼辈即得随顺之心、<a id="a-M"></a>真实之心、<a id="a-N"></a>清净之心、<a id="a-O"></a>离欲之心，<a id="a-P"></a>除诸烦恼无复盖缠。<a id="a-Q"></a>”时五百人一心合掌，<a id="a-R"></a>恭敬顶礼退住一面。</p>
  <p id="aS">尔时，<a id="a-T"></a>贤护即白佛言：<a id="a-U"></a>“世尊，<a id="a-V"></a>菩萨摩诃萨具足几法，<a id="a-W"></a>而能得此念佛三昧也？<a id="a-X"></a>”</p>
  <p id="aY">尔时，<a id="a-Z"></a>世尊告贤护言：<a id="a-a"></a>“贤护，<a id="a-b"></a>若菩萨摩诃萨具足四法得是三昧。<a id="a-c"></a>何等为四？<a id="a-d"></a>一者、<a id="a-e"></a>不著一切外道语言，<a id="a-f"></a>二者、<a id="a-g"></a>不乐一切诸爱欲事，<a id="a-h"></a>三者、<a id="a-i"></a>常不远离头陀功德，<a id="a-j"></a>四者、<a id="a-k"></a>常厌三界诸有生处。<a id="a-l"></a>贤护，<a id="a-m"></a>是为菩萨摩诃萨具足四法得此三昧。<a id="a-n"></a>复次，<a id="a-o"></a>贤护，<a id="a-p"></a>若有善男子、<a id="a-q"></a>善女人，<a id="a-r"></a>读诵受持是三昧典，<a id="a-s"></a>或时复能为他解说，<a id="a-t"></a>现前即获五种功德。<a id="a-u"></a>何等为五？<a id="a-v"></a>一者、<a id="a-w"></a>一切众毒不能损害，<a id="a-x"></a>二者、<a id="a-y"></a>一切兵仗不能破伤，<a id="a-z"></a>三者、<a id="a-10"></a>一切诸水不能漂没，<a id="a-11"></a>四者、<a id="a-12"></a>一切猛火不能焚烧，<a id="a-13"></a>五者、<a id="a-14"></a>恶王县官不能得便。<a id="a-15"></a>所以者何？<a id="a-16"></a>由是三昧慈心力故。<a id="a-17"></a>贤护，<a id="a-18"></a>若彼善男子、<a id="a-19"></a>善女人，<a id="a-1A"></a>一心勤求是三昧时，<a id="a-1B"></a>读诵受持是三昧时，<a id="a-1C"></a>思惟修习是三昧时，<a id="a-1D"></a>为他解释是三昧时，<a id="a-1E"></a>若有众毒及以兵仗、<a id="a-1F"></a>一切水火、<a id="a-1G"></a>恶王县官，<a id="a-1H"></a>能伤害者无有是处。</p>
  <p id="a1I">“复次，<a id="a-1J"></a>贤护，<a id="a-1K"></a>假使世间坏劫之火，<a id="a-1L"></a>世界焰赫天地洞燃，<a id="a-1M"></a>若彼受持此三昧典诸善男子及善女人，<a id="a-1N"></a>设令堕落大劫火中，<a id="a-1O"></a>三昧威神彼火即灭。<a id="a-1P"></a>贤护，<a id="a-1Q"></a>又如罂水能灭小火。<a id="a-1R"></a>如是，<a id="a-1S"></a>贤护，<a id="a-1T"></a>假使持经诸善男子及善女人落彼火中，<a id="a-1U"></a>三昧力故大火随灭，<a id="a-1V"></a>若不灭者无有是处。<a id="a-1W"></a>复次，<a id="a-1X"></a>贤护，<a id="a-1Y"></a>若彼善男子、<a id="a-1Z"></a>善女人受持经时，<a id="a-1a"></a>若彼恶王、<a id="a-1b"></a>若恶官、<a id="a-1c"></a>若劫贼、<a id="a-1d"></a>若师子、<a id="a-1e"></a>若虎狼、<a id="a-1f"></a>若蛇毒，<a id="a-1g"></a>若能作障碍者无有是处。<a id="a-1h"></a>又设彼等行是经时，<a id="a-1i"></a>若被夜叉、<a id="a-1j"></a>若罗刹、<a id="a-1k"></a>若饿鬼、<a id="a-1l"></a>若鸠槃茶、<a id="a-1m"></a>若毗舍阇乃至一切非人能为障碍，<a id="a-1n"></a>亦无有是处。<a id="a-1o"></a>又若彼男子女人读诵经时，<a id="a-1p"></a>正思惟时，<a id="a-1q"></a>为他说时，<a id="a-1r"></a>入三昧时，<a id="a-1s"></a>行梵行时，<a id="a-1t"></a>若失衣若失钵，<a id="a-1u"></a>乃至有诸障碍事者，<a id="a-1v"></a>无有是处，<a id="a-1w"></a>唯除宿殃不可转者。<a id="a-1x"></a>复次，<a id="a-1y"></a>贤护，<a id="a-1z"></a>若彼受持三昧经典诸善男子、<a id="a-20"></a>善女人辈，<a id="a-21"></a>若患眼、<a id="a-22"></a>若患耳、<a id="a-23"></a>若患鼻、<a id="a-24"></a>若患舌、<a id="a-25"></a>若患身、<a id="a-26"></a>若患心，<a id="a-27"></a>复有诸余种种患难，<a id="a-28"></a>乃至命难、<a id="a-29"></a>梵行难者，<a id="a-2A"></a>亦无是处。<a id="a-2B"></a>复次，<a id="a-2C"></a>贤护，<a id="a-2D"></a>若彼男子女人于此经中，<a id="a-2E"></a>得如是闻，<a id="a-2F"></a>得如是见，<a id="a-2G"></a>得如是知，<a id="a-2H"></a>如是具足已，<a id="a-2I"></a>若不值佛，<a id="a-2J"></a>若谤正法，<a id="a-2K"></a>破和合僧，<a id="a-2L"></a>背佛菩提者，<a id="a-2M"></a>亦无是处。<a id="a-2N"></a>贤护当知，<a id="a-2O"></a>即彼持经男子女人，<a id="a-2P"></a>如上诸事莫能为碍，<a id="a-2Q"></a>唯除宿殃不能转耳！</p>
  <p id="a2R">“复次，<a id="a-2S"></a>贤护，<a id="a-2T"></a>彼善男子、<a id="a-2U"></a>善女人持是经者，<a id="a-2V"></a>常为一切诸天称赞，<a id="a-2W"></a>亦为一切诸龙称赞，<a id="a-2X"></a>又为一切夜叉称赞，<a id="a-2Y"></a>又为一切乾闼婆等之所称赞，<a id="a-2Z"></a>又为一切阿修罗等之所称赞，<a id="a-2a"></a>又为一切迦楼罗等之所称赞，<a id="a-2b"></a>又为一切紧那罗等之所称赞，<a id="a-2c"></a>又为一切摩睺罗伽之所称赞，<a id="a-2d"></a>又为一切人非人等之所称赞，<a id="a-2e"></a>又为一切四大天王之所称赞，<a id="a-2f"></a>又为一切忉利天王之所称赞，<a id="a-2g"></a>又为一切大梵天王之所称赞，<a id="a-2h"></a>如是乃至常为一切诸佛世尊之所称赞也。<a id="a-2i"></a>复次，<a id="a-2j"></a>贤护，<a id="a-2k"></a>又彼诸善男子、<a id="a-2l"></a>善女人持是经者，<a id="a-2m"></a>常为一切诸天爱敬，<a id="a-2n"></a>如是乃至常为一切诸龙、<a id="a-2o"></a>夜叉、<a id="a-2p"></a>乾闼婆、<a id="a-2q"></a>阿修罗、<a id="a-2r"></a>迦楼罗、<a id="a-2s"></a>紧那罗、<a id="a-2t"></a>摩睺罗迦、<a id="a-2u"></a>人非人等之所爱敬，<a id="a-2v"></a>又为一切四天大王之所爱敬，<a id="a-2w"></a>如是常为一切忉利天王乃至一切大梵天王之所爱敬，<a id="a-2x"></a>如是常为一切诸菩萨辈乃至一切诸佛世尊之所爱念也。<a id="a-2y"></a>复次，<a id="a-2z"></a>贤护，<a id="a-30"></a>又彼诸善男子及善女人以经力故，<a id="a-31"></a>常为一切诸天守护，<a id="a-32"></a>如是常为一切诸龙、<a id="a-33"></a>夜叉、<a id="a-34"></a>乾闼婆、<a id="a-35"></a>阿修罗、<a id="a-36"></a>迦楼罗、<a id="a-37"></a>紧那罗、<a id="a-38"></a>摩睺罗伽及人非人之所守护，<a id="a-39"></a>又为一切四天大王，<a id="a-3A"></a>如是忉利天王乃至大梵天王之所守护，<a id="a-3B"></a>如是当为一切诸菩萨辈乃至一切诸佛世尊，<a id="a-3C"></a>悉皆覆护十方世界无量阿僧祇世界中现持法者。</p>
  <p id="a3D">“复次，<a id="a-3E"></a>贤护，<a id="a-3F"></a>又彼诸善男子、<a id="a-3G"></a>善女人，<a id="a-3H"></a>以经威力故，<a id="a-3I"></a>一切诸天皆欲见之，<a id="a-3J"></a>如是一切诸龙、<a id="a-3K"></a>夜叉、<a id="a-3L"></a>乾闼婆、<a id="a-3M"></a>阿修罗、<a id="a-3N"></a>迦楼罗、<a id="a-3O"></a>紧那罗、<a id="a-3P"></a>摩睺罗伽及人非人等皆思欲见，<a id="a-3Q"></a>又彼一切四天大王，<a id="a-3R"></a>如是一切忉利天王乃至一切大梵天王皆思欲见，<a id="a-3S"></a>如是一切诸菩萨辈乃至一切诸佛世尊各欲见之。<a id="a-3T"></a>复次，<a id="a-3U"></a>贤护，<a id="a-3V"></a>又彼诸善男子、<a id="a-3W"></a>善女人以经威故，<a id="a-3X"></a>一切诸天常至其所亲见其形令彼观睹，<a id="a-3Y"></a>如是一切诸龙、<a id="a-3Z"></a>夜叉、<a id="a-3a"></a>乾闼婆、<a id="a-3b"></a>阿修罗、<a id="a-3c"></a>迦楼罗、<a id="a-3d"></a>紧那罗、<a id="a-3e"></a>摩睺罗伽、<a id="a-3f"></a>人非人等，<a id="a-3g"></a>皆见其形随宜利益。<a id="a-3h"></a>又彼一切四天大王、<a id="a-3i"></a>忉利天王乃至一切大梵天王等皆亲临视，<a id="a-3j"></a>如是一切诸菩萨辈乃至一切诸佛世尊，<a id="a-3k"></a>非但昼日或于梦中为现形像，<a id="a-3l"></a>自称名号摩顶慰安称扬劝发也。<a id="a-3m"></a>复次，<a id="a-3n"></a>贤护，<a id="a-3o"></a>又彼诸善男子、<a id="a-3p"></a>善女人，<a id="a-3q"></a>虽未曾闻诸余经典，<a id="a-3r"></a>以是三昧威神力故，<a id="a-3s"></a>自然有人来至其所，<a id="a-3t"></a>乃至梦中为其宣说，<a id="a-3u"></a>令彼得闻忆持不失也。<a id="a-3v"></a>复次，<a id="a-3w"></a>贤护，<a id="a-3x"></a>我若说彼诸善男子及善女人，<a id="a-3y"></a>暂持三昧微妙经典所得功德，<a id="a-3z"></a>设经劫数终不能尽，<a id="a-40"></a>我之智辩虽复无穷亦不能说，<a id="a-41"></a>何况彼辈闻此三昧依教修行如法而住也！<a id="a-42"></a>”</p>
  <p id="a43">尔时，<a id="a-44"></a>世尊为重明此义，<a id="a-45"></a>而说偈曰：</p>
  <p id="a46">“若人有能解释斯，<a id="a-47"></a> 诸佛大寂胜三昧，</p>
  <p id="a48">假令我今说功德，<a id="a-49"></a> 犹彼恒河取一沙。</p>
  <p id="a4A">若能为他说三昧，<a id="a-4B"></a> 水不能溺火不烧，</p>
  <p id="a4C">刀杖毒害所不伤，<a id="a-4D"></a> 王贼恶官不得便。</p>
  <p id="a4E">若能读诵三昧经，<a id="a-4F"></a> 不畏一切恐怖事，</p>
  <p id="a4G">如彼大蛇诸大毒，<a id="a-4H"></a> 此等经力能灭除。</p>
  <p id="a4I">若有受持是经典，<a id="a-4J"></a> 不畏一切诸恶人，</p>
  <p id="a4K">夜叉罗刹及诸龙，<a id="a-4L"></a> 彼徒终无得其便。</p>
  <p id="a4M">若常守护供养者，<a id="a-4N"></a> 便在兰若为朋类，</p>
  <p id="a4O">师子虎狼诸兽等，<a id="a-4P"></a> 犀牛豺豹及野干。</p>
  <p id="a4Q">若能护持此三昧，<a id="a-4R"></a> 彼有威力不可当，</p>
  <p id="a4S">远离一切恶心人，<a id="a-4T"></a> 及诸夜叉啖精气。</p>
  <p id="a4U">若能解说此三昧，<a id="a-4V"></a> 彼无诸病及障灾，</p>
  <p id="a4W">所生报眼终不衰，<a id="a-4X"></a> 言词清妙有大辩。</p>
  <p id="a4Y">若人证知深寂禅，<a id="a-4Z"></a> 身体雄健无众病，</p>
  <p id="a4a">一生永绝诸恶色，<a id="a-4b"></a> 后终不畏地狱道。</p>
  <p id="a4c">若有能读三昧典，<a id="a-4d"></a> 诸天守护及龙神，</p>
  <p id="a4e">夜叉罗刹与怨仇，<a id="a-4f"></a> 彼虽恶临不惊惧。</p>
  <p id="a4g">若能为他说斯经，<a id="a-4h"></a> 人龙夜叉皆欢喜，</p>
  <p id="a4i">诸天昼夜常歌叹，<a id="a-4j"></a> 一切世尊爱若子。</p>
  <p id="a4k">若人为他常转读，<a id="a-4l"></a> 一切法中无有疑，</p>
  <p id="a4m">彼诸容色无等伦，<a id="a-4n"></a> 岂于菩提有退减？</p>
  <p id="a4o">若能转教诸众生，<a id="a-4p"></a> 遭值恶王民人乱，</p>
  <p id="a4q">时年亢旱谷价贵，<a id="a-4r"></a> 终无受弊及饥荒。</p>
  <p id="a4s">若人解说此三昧，<a id="a-4t"></a> 所有功德不思议，</p>
  <p id="a4u">假虽魔娆诸众生，<a id="a-4v"></a> 不能动斯一毛发。</p>
  <p id="a4w">我前说彼持经人，<a id="a-4x"></a> 众患恐怖及烦恼，</p>
  <p id="a4y">彼终不能加损害，<a id="a-4z"></a> 唯除往业先定殃。</p>
  <p id="a50">若有护持于此经，<a id="a-51"></a> 是则于吾为长子，</p>
  <p id="a52">我已称赞于彼等，<a id="a-53"></a> 当来之世亦复然。</p>
  <p id="a54">若能护持如斯法，<a id="a-55"></a> 自应恒发欢喜心，</p>
  <p id="a56">咸共宣通勿放舍，<a id="a-57"></a> 我今为汝如是说。<a id="a-58"></a>”</p>
  <p data-pb></p>
  <h2 id="a59">饶益品第九</h2>
  <p id="a5A">尔时，<a id="a-5B"></a>世尊复告贤护菩萨言：<a id="a-5C"></a>“贤护，<a id="a-5D"></a>我念往昔过于无量阿僧祇劫，<a id="a-5E"></a>时有一佛，<a id="a-5F"></a>号无畏王如来、<a id="a-5G"></a>应供、<a id="a-5H"></a>等正觉、<a id="a-5I"></a>明行足、<a id="a-5J"></a>善逝、<a id="a-5K"></a>世间解、<a id="a-5L"></a>无上士、<a id="a-5M"></a>调御丈夫、<a id="a-5N"></a>天人师、<a id="a-5O"></a>佛世尊，<a id="a-5P"></a>出兴于世。<a id="a-5Q"></a>当尔之时，<a id="a-5R"></a>有长者子名须达多，<a id="a-5S"></a>与二万人俱诣彼佛无畏王所，<a id="a-5T"></a>到已顶礼彼世尊足，<a id="a-5U"></a>敬礼毕已退坐一面。<a id="a-5V"></a>时须达多即便请彼无畏王如来，<a id="a-5W"></a>广宣如是三昧深义。<a id="a-5X"></a>贤护，<a id="a-5Y"></a>尔时彼无畏王如来应供等正觉，<a id="a-5Z"></a>知长者子有深信心，<a id="a-5a"></a>乐欲听闻如是三昧，<a id="a-5b"></a>应时随顺而为敷演。<a id="a-5c"></a>贤护，<a id="a-5d"></a>时须达多于彼佛所，<a id="a-5e"></a>闻三昧已读诵受持，<a id="a-5f"></a>思惟其义即如说行。<a id="a-5g"></a>既修行已，<a id="a-5h"></a>还即于彼无畏王如来法中舍家出家，<a id="a-5i"></a>剃除须发，<a id="a-5j"></a>服袈裟衣，<a id="a-5k"></a>经八万岁思惟住持如是三昧。<a id="a-5l"></a>又复在彼无畏王如来所，<a id="a-5m"></a>闻一切法皆悉受持。<a id="a-5n"></a>是后复经诸如来所，<a id="a-5o"></a>闻说斯法亦皆能持，<a id="a-5p"></a>于诸佛所种诸善根，<a id="a-5q"></a>能广成就不思议已，<a id="a-5r"></a>然后舍命即得上生三十三天同受果报。<a id="a-5s"></a>即彼劫中还复值遇第二如来，<a id="a-5t"></a>而彼如来从刹利生出家成道，<a id="a-5u"></a>名曰电德如来应供等正觉。<a id="a-5v"></a>而复于彼电德如来法中，<a id="a-5w"></a>出家修行经八万四千岁，<a id="a-5x"></a>还复思惟如是三昧。<a id="a-5y"></a>而更值遇第三如来，<a id="a-5z"></a>彼第三佛于婆罗门家生已亦出家成道，<a id="a-60"></a>号曰光王如来应供等正觉。<a id="a-61"></a>复于彼如来所出家修行，<a id="a-62"></a>亦于八万四千岁中，<a id="a-63"></a>常得思惟如是三昧。<a id="a-64"></a>贤护，<a id="a-65"></a>时彼长者子须达多，<a id="a-66"></a>自是之后过百余劫，<a id="a-67"></a>即得成就阿耨多罗三藐三菩提。<a id="a-68"></a>贤护，<a id="a-69"></a>汝应当知，<a id="a-6A"></a>尔时彼长者子须达多者岂异人乎？<a id="a-6B"></a>即彼过去燃灯如来应供等正觉是也。<a id="a-6C"></a>贤护，<a id="a-6D"></a>是故当知，<a id="a-6E"></a>彼长者子须达多者，<a id="a-6F"></a>以有如是爱乐法故，<a id="a-6G"></a>复有如是求法行故，<a id="a-6H"></a>能速成就阿耨多罗三藐三菩提也。</p>
  <p id="a6I">“复次，<a id="a-6J"></a>贤护，<a id="a-6K"></a>汝今当观是三昧王，<a id="a-6L"></a>为诸菩萨及众生辈，<a id="a-6M"></a>而作几许大弘益事？<a id="a-6N"></a>所谓当得一切诸佛智地故，<a id="a-6O"></a>复能摄受一切诸佛多闻海故。<a id="a-6P"></a>贤护，<a id="a-6Q"></a>是故汝等当应勤求如是三昧，<a id="a-6R"></a>常乐听闻、<a id="a-6S"></a>读诵受持、<a id="a-6T"></a>思惟修行。<a id="a-6U"></a>既闻受已，<a id="a-6V"></a>当复为他读诵受持、<a id="a-6W"></a>解释义理，<a id="a-6X"></a>令他勤求、<a id="a-6Y"></a>咸得闻受、<a id="a-6Z"></a>正念思惟、<a id="a-6a"></a>如说修行。<a id="a-6b"></a>所以者何？<a id="a-6c"></a>贤护，<a id="a-6d"></a>若能勤求、<a id="a-6e"></a>读诵受持、<a id="a-6f"></a>正念修行、<a id="a-6g"></a>广宣流布是三昧者，<a id="a-6h"></a>不久当得证诸佛智、<a id="a-6i"></a>诸如来智、<a id="a-6j"></a>大自在智、<a id="a-6k"></a>不思议智、<a id="a-6l"></a>不可称智、<a id="a-6m"></a>无等等智、<a id="a-6n"></a>一切智智，<a id="a-6o"></a>乃至得彼不共他智故。<a id="a-6p"></a>贤护，<a id="a-6q"></a>若复有人能善宣说，<a id="a-6r"></a>彼应正言：<a id="a-6s"></a>‘今此三昧即是一切诸菩萨眼、<a id="a-6t"></a>诸菩萨父、<a id="a-6u"></a>诸菩萨母，<a id="a-6v"></a>能与一切诸菩萨辈诸佛智者。<a id="a-6w"></a>’贤护，<a id="a-6x"></a>如是说者是为善说时善说是三昧也。<a id="a-6y"></a>贤护，<a id="a-6z"></a>若复有诸男子女人能善说时，<a id="a-70"></a>彼当正言是三昧者，<a id="a-71"></a>即是佛性，<a id="a-72"></a>即是法性，<a id="a-73"></a>即是僧性，<a id="a-74"></a>即是佛地，<a id="a-75"></a>是多闻海，<a id="a-76"></a>是无尽藏头陀，<a id="a-77"></a>是无尽藏头陀功德，<a id="a-78"></a>是无尽藏诸佛功德，<a id="a-79"></a>是无尽藏能生深忍，<a id="a-7A"></a>是能生大慈、<a id="a-7B"></a>能生大悲、<a id="a-7C"></a>能生菩提也。<a id="a-7D"></a>贤护，<a id="a-7E"></a>是为彼能善说时说是三昧也。<a id="a-7F"></a>贤护，<a id="a-7G"></a>若复有人能善宣说是三昧时，<a id="a-7H"></a>彼应正言：<a id="a-7I"></a>‘是三昧王，<a id="a-7J"></a>能破一切诸法黑闇，<a id="a-7K"></a>能作一切大法光明。<a id="a-7L"></a>’贤护，<a id="a-7M"></a>是为彼能善说三昧也。</p>
  <p id="a7N">“贤护，<a id="a-7O"></a>汝宜观此菩萨念佛现前三昧，<a id="a-7P"></a>为诸众生作大利益。<a id="a-7Q"></a>乃至一切诸菩萨辈，<a id="a-7R"></a>住于此土，<a id="a-7S"></a>遍见十方一切世界诸佛世尊，<a id="a-7T"></a>到诸佛所恭敬礼拜，<a id="a-7U"></a>听闻正法，<a id="a-7V"></a>供养众僧，<a id="a-7W"></a>亦不贪著。<a id="a-7X"></a>贤护，<a id="a-7Y"></a>以是义故，<a id="a-7Z"></a>诸菩萨等，<a id="a-7a"></a>若欲成就三昧王者，<a id="a-7b"></a>常当专心精勤观察彼四念处。<a id="a-7c"></a>贤护，<a id="a-7d"></a>云何菩萨观四念处？<a id="a-7e"></a>贤护，<a id="a-7f"></a>菩萨摩诃萨常当专心观察身行，<a id="a-7g"></a>毕竟不见一切诸身；<a id="a-7h"></a>常当专心观察受行，<a id="a-7i"></a>而亦不见一切诸受；<a id="a-7j"></a>常当一心观察心行，<a id="a-7k"></a>而亦不见一切诸心；<a id="a-7l"></a>常当一心观察法行，<a id="a-7m"></a>而亦不见一切诸法。<a id="a-7n"></a>贤护，<a id="a-7o"></a>如是等事谁能信者？<a id="a-7p"></a>唯彼漏尽阿罗汉及以阿毗跋致诸菩萨等。<a id="a-7q"></a>贤护，<a id="a-7r"></a>是中一切愚惑凡夫，<a id="a-7s"></a>于彼念佛现前三昧，<a id="a-7t"></a>常当思惟诸佛世尊不得生著，<a id="a-7u"></a>又亦思惟诸佛世尊说如斯法而亦不著，<a id="a-7v"></a>又亦思惟我听闻法，<a id="a-7w"></a>一切所为皆不得著。<a id="a-7x"></a>何以故？<a id="a-7y"></a>贤护，<a id="a-7z"></a>诸法皆空，<a id="a-80"></a>本来无生故。<a id="a-81"></a>贤护，<a id="a-82"></a>诸法不可念，<a id="a-83"></a>无念处故。<a id="a-84"></a>贤护，<a id="a-85"></a>诸法远离，<a id="a-86"></a>绝心想故。<a id="a-87"></a>贤护，<a id="a-88"></a>诸法不可执持，<a id="a-89"></a>真如无得故。<a id="a-8A"></a>贤护，<a id="a-8B"></a>诸法无染，<a id="a-8C"></a>如虚空故。<a id="a-8D"></a>贤护，<a id="a-8E"></a>诸法清净，<a id="a-8F"></a>远离众生故。<a id="a-8G"></a>贤护，<a id="a-8H"></a>诸法无浊，<a id="a-8I"></a>因缘灭故。<a id="a-8J"></a>贤护，<a id="a-8K"></a>诸法无为，<a id="a-8L"></a>福伽罗不可得故。<a id="a-8M"></a>贤护，<a id="a-8N"></a>诸法即涅槃相，<a id="a-8O"></a>本性清净故。<a id="a-8P"></a>贤护，<a id="a-8Q"></a>诸法无所有，<a id="a-8R"></a>一切物不可得故。</p>
  <p id="a8S">“贤护，<a id="a-8T"></a>是故诸菩萨等，<a id="a-8U"></a>若欲思惟此三昧者，<a id="a-8V"></a>不可异相而能得入，<a id="a-8W"></a>无得相故得见诸佛，<a id="a-8X"></a>正念诸佛和合相应，<a id="a-8Y"></a>亦得思惟助菩提分，<a id="a-8Z"></a>念闻正法思量分别选择菩提分，<a id="a-8a"></a>而不见自身亦不证诸法。<a id="a-8b"></a>所以者何？<a id="a-8c"></a>贤护，<a id="a-8d"></a>是中不可以色相故而得见佛，<a id="a-8e"></a>不可以声相故而得闻法，<a id="a-8f"></a>不可以希望心成就檀波罗蜜，<a id="a-8g"></a>不可以乐著诸有具足尸波罗蜜，<a id="a-8h"></a>不可以悭吝秘法而得涅槃，<a id="a-8i"></a>不可以深著福伽罗想而获多闻，<a id="a-8j"></a>不可以攀缘诸行而能远离诸事，<a id="a-8k"></a>不可以乐著住处而得证果，<a id="a-8l"></a>不可以随顺贪爱诫诸过非，<a id="a-8m"></a>不可以常乐斗诤成就诸忍，<a id="a-8n"></a>不可以常行恶业而得善果，<a id="a-8o"></a>不可以声闻乘人而证菩萨念佛三昧，<a id="a-8p"></a>亦不可得诸菩萨忍，<a id="a-8q"></a>亦不可以嫉妒取著而得空三昧，<a id="a-8r"></a>亦不可以行爱欲而入奢摩他，<a id="a-8s"></a>亦不可以懈怠懒惰证诸圣道，<a id="a-8t"></a>乃至不可以不舍异念诸物而能成就思惟也。<a id="a-8u"></a>贤护，<a id="a-8v"></a>是故我今以此三昧付嘱世间诸天王辈，<a id="a-8w"></a>受持守护，<a id="a-8x"></a>亦付于汝，<a id="a-8y"></a>当来宣布勿令断绝。<a id="a-8z"></a>”</p>
  <p id="a90">于是世尊说斯法时，<a id="a-91"></a>有八那由他欲色界诸天子，<a id="a-92"></a>皆发阿耨多罗三藐三菩提心。<a id="a-93"></a>复有无量百千人，<a id="a-94"></a>亦发阿耨多罗三藐三菩提心。<a id="a-95"></a>然而斯辈皆于未来过恒沙劫，<a id="a-96"></a>尽得成就阿耨多罗三藐三菩提，<a id="a-97"></a>皆同一号，<a id="a-98"></a>名正解脱如来应供等正觉，<a id="a-99"></a>住世教化寿命亦等。</p>
  <p id="a9A">“贤护，<a id="a-9B"></a>以斯初发菩提心故，<a id="a-9C"></a>尚得如是无量功德，<a id="a-9D"></a>具足成就阿耨多罗三藐三菩提，<a id="a-9E"></a>况复我昔行菩提时供养我者，<a id="a-9F"></a>彼宁不速成就阿耨多罗三藐三菩提也？<a id="a-9G"></a>贤护，<a id="a-9H"></a>复有无量无边众生，<a id="a-9I"></a>闻说此法得净智眼。<a id="a-9J"></a>复有八百诸比丘等，<a id="a-9K"></a>于诸漏中心得解脱。<a id="a-9L"></a>”</p>
  <p id="a9M">尔时，<a id="a-9N"></a>世尊为重明此义，<a id="a-9O"></a>而说偈言：</p>
  <p id="a9P">“谁当受持此三昧，<a id="a-9Q"></a> 彼于福聚不可量，</p>
  <p id="a9R">斯等戒行无尘垢，<a id="a-9S"></a> 本心清净犹如镜？</p>
  <p id="a9T">谁当受持是三昧，<a id="a-9U"></a> 多闻深广无边崖，</p>
  <p id="a9V">智慧自然无缺减，<a id="a-9W"></a> 功德盛满若明月？</p>
  <p id="a9X">谁当受持是三昧，<a id="a-9Y"></a> 得睹诸佛不思议，</p>
  <p id="a9Z">智慧观察希有法，<a id="a-9a"></a> 不思议人皆守护？</p>
  <p id="a9b">谁常受持此三昧，<a id="a-9c"></a> 曾见无量诸世尊，</p>
  <p id="a9d">彼佛说法难称量，<a id="a-9e"></a> 皆当奉承修供养？</p>
  <p id="a9f">谁能受持此三昧，<a id="a-9g"></a> 彼为世间作灯光，</p>
  <p id="a9h">大悲如斯拔众生，<a id="a-9i"></a> 所有世尊悉供养？</p>
  <p id="a9j">谁能受持此三昧，<a id="a-9k"></a> 未来无数诸圣尊，</p>
  <p id="a9l">若有菩萨欲见者，<a id="a-9m"></a> 清净信心修供养？</p>
  <p id="a9n">谁能受持此三昧，<a id="a-9o"></a> 彼胜得利难思议，</p>
  <p id="a9p">善能下生于人间，<a id="a-9q"></a> 常得出家善求食？</p>
  <p id="a9r">谁能护持此三昧，<a id="a-9s"></a> 彼受多福不思议，</p>
  <p id="a9t">复能住持于将来，<a id="a-9u"></a> 获斯功德最后利？<a id="a-9v"></a>”</p>
  <p data-pb></p>
  <h2 id="a9w">具五法品第十</h2>
  <p id="a9x">尔时，<a id="a-9y"></a>贤护菩萨从座而起，<a id="a-9z"></a>整理衣服，<a id="a-A0"></a>偏袒右肩，<a id="a-A1"></a>右膝著地，<a id="a-A2"></a>恭敬合掌而白佛言：<a id="a-A3"></a>“世尊，<a id="a-A4"></a>唯愿世尊及比丘僧，<a id="a-A5"></a>明日食时临顾我家受我供养，<a id="a-A6"></a>怜愍我等诸众生故。<a id="a-A7"></a>”世尊默然受贤护请。</p>
  <p id="aA8">时，<a id="a-A9"></a>彼贤护知佛受已，<a id="a-AA"></a>顶礼尊足，<a id="a-AB"></a>右绕三匝，<a id="a-AC"></a>于是辞还。<a id="a-AD"></a>遂复诣彼摩诃波阇波提比丘尼所，<a id="a-AE"></a>到已顶礼波阇波提比丘尼足，<a id="a-AF"></a>而即白言：<a id="a-AG"></a>“愿阿梨耶，<a id="a-AH"></a>及诸尼众怜愍我故，<a id="a-AI"></a>受我明朝所设微供。<a id="a-AJ"></a>”尔时，<a id="a-AK"></a>摩诃波阇波提比丘尼默然受请，<a id="a-AL"></a>贤护知已顶礼辞还。</p>
  <p id="aAM">时，<a id="a-AN"></a>彼贤护复诣宝德离车子所，<a id="a-AO"></a>语宝德言：<a id="a-AP"></a>“宝德，<a id="a-AQ"></a>汝来！<a id="a-AR"></a>汝之所有亲戚眷属朋友知识，<a id="a-AS"></a>及此会中优婆塞众，<a id="a-AT"></a>乃至一切王舍大城，<a id="a-AU"></a>及以自余城邑聚落诸新来者，<a id="a-AV"></a>为我请曰，<a id="a-AW"></a>受我明朝所设饭食。<a id="a-AX"></a>”尔时，<a id="a-AY"></a>宝德离车童子受贤护言，<a id="a-AZ"></a>即告会中诸优婆塞亲戚眷属等曰：<a id="a-Aa"></a>“仁辈当知，<a id="a-Ab"></a>彼贤护菩萨令我告汝：<a id="a-Ac"></a>‘明日食时受我微供。<a id="a-Ad"></a>’”</p>
  <p id="aAe">尔时，<a id="a-Af"></a>贤护菩萨，<a id="a-Ag"></a>宝德离车子，<a id="a-Ah"></a>及善商主长者，<a id="a-Ai"></a>伽诃岌多居士子，<a id="a-Aj"></a>那罗达多摩纳水天长者，<a id="a-Ak"></a>并及一切诸余眷属朋友知识等，<a id="a-Al"></a>顶礼佛足已，<a id="a-Am"></a>还彼贤护菩萨舍宅。<a id="a-An"></a>到已佐彼贤护经营，<a id="a-Ao"></a>即于其夜约敕家人，<a id="a-Ap"></a>办具诸种精妙上膳，<a id="a-Aq"></a>所谓世间凡可食啖，<a id="a-Ar"></a>色香美味百物备有。<a id="a-As"></a>乃至外国远来贫穷乞丐，<a id="a-At"></a>亦为办具种种精膳而供给之，<a id="a-Au"></a>与诸大众一等无异。<a id="a-Av"></a>所以者何？<a id="a-Aw"></a>凡诸菩萨心无憎爱不敢轻他，<a id="a-Ax"></a>于诸众生皆平等故。<a id="a-Ay"></a>尔时，<a id="a-Az"></a>娑婆世界主大梵天王，<a id="a-B0"></a>乃至忉利天王释提桓因，<a id="a-B1"></a>四天大王提头赖吒等，<a id="a-B2"></a>及彼善德天子与诸眷属，<a id="a-B3"></a>咸为人身赞助其事，<a id="a-B4"></a>欲令贤护菩提果报速成就故。<a id="a-B5"></a>尔时，<a id="a-B6"></a>贤护与诸眷属善友知识等，<a id="a-B7"></a>扫洒其家乃至王舍大城街巷道路，<a id="a-B8"></a>处处皆悉悬妙幡盖，<a id="a-B9"></a>广设种种诸庄严具而庄饰之。<a id="a-BA"></a>又以诸种微妙华香布散其地，<a id="a-BB"></a>复烧世间第一名香而为供养。</p>
  <p id="aBC">时，<a id="a-BD"></a>彼贤护如是庄严王舍大城及妙食已，<a id="a-BE"></a>于明旦时，<a id="a-BF"></a>与诸眷属诣世尊所，<a id="a-BG"></a>头面礼敬而启白言：<a id="a-BH"></a>“世尊，<a id="a-BI"></a>我事已办，<a id="a-BJ"></a>愿知此时。<a id="a-BK"></a>”</p>
  <p id="aBL">尔时，<a id="a-BM"></a>世尊于晨朝时，<a id="a-BN"></a>为贤护故著衣持钵，<a id="a-BO"></a>与彼无量比丘、<a id="a-BP"></a>比丘尼、<a id="a-BQ"></a>优婆塞、<a id="a-BR"></a>优婆夷、<a id="a-BS"></a>天人大众，<a id="a-BT"></a>左右围绕，<a id="a-BU"></a>向彼贤护菩萨舍宅。<a id="a-BV"></a>于是贤护发如斯念：<a id="a-BW"></a>“我家隘小不受多众，<a id="a-BX"></a>自非世尊威灵加护，<a id="a-BY"></a>令宅宽广尽为琉璃，<a id="a-BZ"></a>令诸城内一切人民莫不明见，<a id="a-Ba"></a>亦令今此天人大众随意受用无所乏少，<a id="a-Bb"></a>不亦快乎！<a id="a-Bc"></a>”</p>
  <p id="aBd">尔时，<a id="a-Be"></a>世尊知彼贤护心所念已，<a id="a-Bf"></a>即以神力令其家宅严丽宽广，<a id="a-Bg"></a>所有众具变成琉璃，<a id="a-Bh"></a>亦令城内一切人民皆得睹见分明显了，<a id="a-Bi"></a>足令大众随意用之。</p>
  <p id="aBj">尔时，<a id="a-Bk"></a>世尊入贤护宅，<a id="a-Bl"></a>随其床座安详而坐，<a id="a-Bm"></a>亦令一切诸比丘、<a id="a-Bn"></a>比丘尼、<a id="a-Bo"></a>优婆塞、<a id="a-Bp"></a>优婆夷、<a id="a-Bq"></a>人天大众，<a id="a-Br"></a>随其部类次第而坐。<a id="a-Bs"></a>时，<a id="a-Bt"></a>彼贤护及宝德离车子、<a id="a-Bu"></a>善商主优婆塞、<a id="a-Bv"></a>伽诃岌多长者子、<a id="a-Bw"></a>那罗达多长者子，<a id="a-Bx"></a>既见世尊，<a id="a-By"></a>与彼四部天人大众皆安坐已，<a id="a-Bz"></a>于是贤护躬以自手，<a id="a-C0"></a>持最妙食奉上世尊。<a id="a-C1"></a>世尊受已，<a id="a-C2"></a>然后授与诸四部众，<a id="a-C3"></a>及与一切天人大众种种上妙香美味食，<a id="a-C4"></a>咸令自恣悉皆丰满。<a id="a-C5"></a>如是一切饭食斯毕，<a id="a-C6"></a>澡手漱口乃至洗涤钵器持举皆竟，<a id="a-C7"></a>贤护于是别置小座，<a id="a-C8"></a>在世尊前头面顶礼，<a id="a-C9"></a>然后退坐一心瞻仰。<a id="a-CA"></a>尔时，<a id="a-CB"></a>世尊即为贤护菩萨，<a id="a-CC"></a>及宝德离车子、<a id="a-CD"></a>善商主优婆塞、<a id="a-CE"></a>伽诃岌多长者子、<a id="a-CF"></a>那罗达多摩纳等，<a id="a-CG"></a>乃至四部天人大众等，<a id="a-CH"></a>如应说法令其解知，<a id="a-CI"></a>开导慰喻令其欢喜，<a id="a-CJ"></a>然后与诸比丘、<a id="a-CK"></a>比丘尼、<a id="a-CL"></a>天人大众归还本所。</p>
  <p id="aCM">时，<a id="a-CN"></a>彼贤护菩萨后食毕已，<a id="a-CO"></a>将诸眷属善友知识，<a id="a-CP"></a>及百千众左右围绕，<a id="a-CQ"></a>至世尊所恭敬礼拜，<a id="a-CR"></a>退坐一面胡跪合掌，<a id="a-CS"></a>而白佛言：<a id="a-CT"></a>“世尊，<a id="a-CU"></a>菩萨摩诃萨具足几法，<a id="a-CV"></a>当能证此现前三昧？<a id="a-CW"></a>”</p>
  <p id="aCX">佛言：<a id="a-CY"></a>“贤护，<a id="a-CZ"></a>菩萨若能成就五法，<a id="a-Ca"></a>则便得此现前三昧。<a id="a-Cb"></a>何等为五？<a id="a-Cc"></a>所谓：<a id="a-Cd"></a>一者、<a id="a-Ce"></a>具甚深忍灭除至尽，<a id="a-Cf"></a>二者、<a id="a-Cg"></a>实无所尽无有尽处，<a id="a-Ch"></a>三者、<a id="a-Ci"></a>本无有乱灭除诸乱，<a id="a-Cj"></a>四者、<a id="a-Ck"></a>本无有垢灭除诸垢，<a id="a-Cl"></a>五者、<a id="a-Cm"></a>本无有尘断离诸尘。<a id="a-Cn"></a>贤护，<a id="a-Co"></a>是为菩萨摩诃萨具足成就无生忍故，<a id="a-Cp"></a>而能得此现前三昧。<a id="a-Cq"></a>复次，<a id="a-Cr"></a>贤护，<a id="a-Cs"></a>菩萨摩诃萨复有五法能得三昧：<a id="a-Ct"></a>一者、<a id="a-Cu"></a>深厌诸有不受诸行，<a id="a-Cv"></a>二者、<a id="a-Cw"></a>一切生处念菩提心，<a id="a-Cx"></a>三者、<a id="a-Cy"></a>所生常见诸佛世尊，<a id="a-Cz"></a>四者、<a id="a-D0"></a>终不耽著阴界诸入，<a id="a-D1"></a>五者、<a id="a-D2"></a>终不爱著受欲乐事。<a id="a-D3"></a>贤护，<a id="a-D4"></a>是为菩萨摩诃萨具足五法成就三昧。<a id="a-D5"></a>复次，<a id="a-D6"></a>贤护，<a id="a-D7"></a>菩萨摩诃萨复有五法能得三昧：<a id="a-D8"></a>一者、<a id="a-D9"></a>常当思念无边际心，<a id="a-DA"></a>二者、<a id="a-DB"></a>常能善入禅定思惟，<a id="a-DC"></a>三者、<a id="a-DD"></a>分别思惟一切诸法，<a id="a-DE"></a>四者、<a id="a-DF"></a>于诸众生无有诤心，<a id="a-DG"></a>五者、<a id="a-DH"></a>常以四摄摄受众生，<a id="a-DI"></a>所谓布施、<a id="a-DJ"></a>爱语、<a id="a-DK"></a>利行、<a id="a-DL"></a>同事。<a id="a-DM"></a>贤护，<a id="a-DN"></a>是为菩萨摩诃萨具足五法成就三昧。<a id="a-DO"></a>复次，<a id="a-DP"></a>贤护，<a id="a-DQ"></a>菩萨摩诃萨复有五法能得三昧：<a id="a-DR"></a>一者、<a id="a-DS"></a>于诸众生所常行慈心；<a id="a-DT"></a>二者、<a id="a-DU"></a>于一切时念修圣行；<a id="a-DV"></a>三者、<a id="a-DW"></a>常行忍辱，<a id="a-DX"></a>见破戒者恒生敬心；<a id="a-DY"></a>四者、<a id="a-DZ"></a>于自和尚阿阇梨所不说己能；<a id="a-Da"></a>五者、<a id="a-Db"></a>于一切处不敢轻他。<a id="a-Dc"></a>贤护，<a id="a-Dd"></a>是为菩萨摩诃萨具足五法则能证是现前三昧。<a id="a-De"></a>复次，<a id="a-Df"></a>贤护，<a id="a-Dg"></a>菩萨摩诃萨复有五法能得三昧：<a id="a-Dh"></a>一者、<a id="a-Di"></a>常依圣教如说修行，<a id="a-Dj"></a>二者、<a id="a-Dk"></a>清净意业灭身口恶，<a id="a-Dl"></a>三者、<a id="a-Dm"></a>清净戒行断除诸见，<a id="a-Dn"></a>四者、<a id="a-Do"></a>常求多闻深信诸善，<a id="a-Dp"></a>五者、<a id="a-Dq"></a>常念如来应等正觉。<a id="a-Dr"></a>贤护，<a id="a-Ds"></a>是为菩萨摩诃萨具足五法则能获得现前三昧。</p>
  <p id="aDt">“复次，<a id="a-Du"></a>贤护，<a id="a-Dv"></a>菩萨摩诃萨复有五法能得三昧：<a id="a-Dw"></a>一者、<a id="a-Dx"></a>常行大施，<a id="a-Dy"></a>能为施主不起悭贪，<a id="a-Dz"></a>心无嫉妒弘广心施纯直无谄，<a id="a-E0"></a>于诸沙门及婆罗门、<a id="a-E1"></a>贫穷孤独一切乞人，<a id="a-E2"></a>无所爱惜，<a id="a-E3"></a>无有胜上可重之物而不施者，<a id="a-E4"></a>所谓一切微妙饮食、<a id="a-E5"></a>名衣上服、<a id="a-E6"></a>第一房舍、<a id="a-E7"></a>诸种敷具、<a id="a-E8"></a>灯烛花香，<a id="a-E9"></a>凡所受用皆悉舍之。<a id="a-EA"></a>虽常行施而不求报，<a id="a-EB"></a>怜愍一切无疑惑心，<a id="a-EC"></a>既施之后终无变悔。<a id="a-ED"></a>二者、<a id="a-EE"></a>常为施主而行法施，<a id="a-EF"></a>所谓常为众生说如斯法，<a id="a-EG"></a>所谓第一、<a id="a-EH"></a>最上最胜、<a id="a-EI"></a>最妙最精。<a id="a-EJ"></a>修行如是大法施时，<a id="a-EK"></a>能出一切无碍辩才，<a id="a-EL"></a>文义次第相续不断，<a id="a-EM"></a>如来所说甚深法中，<a id="a-EN"></a>皆能安住成就深忍。<a id="a-EO"></a>或时被他诽谤骂辱、<a id="a-EP"></a>捶击鞭打，<a id="a-EQ"></a>终无嗔恨秽浊毒心，<a id="a-ER"></a>亦无惊惧种种苦恼，<a id="a-ES"></a>而心无畏常怀欢喜。<a id="a-ET"></a>三者、<a id="a-EU"></a>若闻他说此三昧时，<a id="a-EV"></a>至心听受书写读诵思惟其义，<a id="a-EW"></a>广为他人分别演说，<a id="a-EX"></a>令是妙法久住世间，<a id="a-EY"></a>终无秘藏使法疾灭。<a id="a-EZ"></a>四者、<a id="a-Ea"></a>常无嫉妒远离诸恼，<a id="a-Eb"></a>弃舍盖缠断除尘垢，<a id="a-Ec"></a>不自称誉亦不毁他。<a id="a-Ed"></a>五者、<a id="a-Ee"></a>于诸佛所常重信心，<a id="a-Ef"></a>于诸师长常行敬畏，<a id="a-Eg"></a>于知识处常生惭愧，<a id="a-Eh"></a>于诸幼稚常怀慈怜，<a id="a-Ei"></a>乃至受他小恩尚思厚报，<a id="a-Ej"></a>何况人有重德而敢辄忘？<a id="a-Ek"></a>常住实言未曾妄语。<a id="a-El"></a>贤护，<a id="a-Em"></a>是为菩萨摩诃萨具足五法则能获得如是三昧。<a id="a-En"></a>”</p>
  <p id="aEo">尔时，<a id="a-Ep"></a>世尊为重明此义，<a id="a-Eq"></a>以偈颂曰：</p>
  <p id="aEr">“若于深法心欲乐，<a id="a-Es"></a> 厌离一切诸后有，</p>
  <p id="aEt">智者不愿一切生，<a id="a-Eu"></a> 若能如是得三昧。</p>
  <p id="aEv">不用一切诸外论，<a id="a-Ew"></a> 乃至语言不听受，</p>
  <p id="aEx">永断世间诸五欲，<a id="a-Ey"></a> 若能如是证三昧。</p>
  <p id="aEz">清净持戒住梵行，<a id="a-F0"></a> 所生不念诸女人，</p>
  <p id="aF1">深厌五欲真佛子，<a id="a-F2"></a> 若能如是证三昧。</p>
  <p id="aF3">常行大施不求报，<a id="a-F4"></a> 亦无住著悔恨心，</p>
  <p id="aF5">一舍已后不重缘，<a id="a-F6"></a> 唯当摄念思诸佛。</p>
  <p id="aF7">怜愍众生行施时，<a id="a-F8"></a> 决定除疑无变退，</p>
  <p id="aF9">安住调柔而修施，<a id="a-FA"></a> 若能如是得三昧。</p>
  <p id="aFB">若于财施为大主，<a id="a-FC"></a> 无有憍慢嫉妒心，</p>
  <p id="aFD">行一切施常踊跃，<a id="a-FE"></a> 若能如是得三昧。</p>
  <p id="aFF">又于法施为上首，<a id="a-FG"></a> 善解微妙修多罗，</p>
  <p id="aFH">能知甚深寂灭法，<a id="a-FI"></a> 若能如是得三昧。</p>
  <p id="aFJ">安住甚深诸法中，<a id="a-FK"></a> 善能堪忍无嫉妒，</p>
  <p id="aFL">虽被挝骂无恼恨，<a id="a-FM"></a> 若能如是得三昧。</p>
  <p id="aFN">或时闻说此经典，<a id="a-FO"></a> 书写读诵巧广宣，</p>
  <p id="aFP">唯为法住利世间，<a id="a-FQ"></a> 若能如是得三昧。</p>
  <p id="aFR">于诸法中不秘吝，<a id="a-FS"></a> 不求利养及名闻，</p>
  <p id="aFT">但为绍隆诸佛种，<a id="a-FU"></a> 若能如是证三昧。</p>
  <p id="aFV">远离睡眠与衰恼，<a id="a-FW"></a> 除断嫉妒及盖缠，</p>
  <p id="aFX">不自称赞轻毁他，<a id="a-FY"></a> 能灭我相得三昧。</p>
  <p id="aFZ">正信诸佛及法僧，<a id="a-Fa"></a> 常行诚心无欺诳，</p>
  <p id="aFb">不忘一切诸恩报，<a id="a-Fc"></a> 彼证三昧无艰难。</p>
  <p id="aFd">若能真说无妄言，<a id="a-Fe"></a> 凡有所行亦不失，</p>
  <p id="aFf">所作虽微获报广，<a id="a-Fg"></a> 彼于证法无障碍。</p>
  <p id="aFh">若人有能具斯法，<a id="a-Fi"></a> 清净持戒护有恩，</p>
  <p id="aFj">彼得菩提尚不难，<a id="a-Fk"></a> 何况甚深微妙定！<a id="a-Fl"></a>”</p>
  <p data-pb></p>
  <h2 id="aFm">授记品第十一</h2>
  <p id="aFn">尔时，<a id="a-Fo"></a>世尊告贤护菩萨言：<a id="a-Fp"></a>“贤护，<a id="a-Fq"></a>我念往昔过于无量阿僧祇，<a id="a-Fr"></a>复过无量阿僧祇劫，<a id="a-Fs"></a>初于燃灯佛世尊所闻此三昧，<a id="a-Ft"></a>闻已即证如斯三昧，<a id="a-Fu"></a>见诸如来常现在前。<a id="a-Fv"></a>从是已来，<a id="a-Fw"></a>经于无量阿僧祇诸世尊所，<a id="a-Fx"></a>皆受是经修行供养。<a id="a-Fy"></a>彼佛世尊授我记曰：<a id="a-Fz"></a>‘摩纳，<a id="a-G0"></a>汝于来世当得作佛，<a id="a-G1"></a>号释迦牟尼如来、<a id="a-G2"></a>应供、<a id="a-G3"></a>等正觉、<a id="a-G4"></a>明行足、<a id="a-G5"></a>善逝、<a id="a-G6"></a>世间解、<a id="a-G7"></a>无上士、<a id="a-G8"></a>调御丈夫、<a id="a-G9"></a>天人师、<a id="a-GA"></a>佛世尊。<a id="a-GB"></a>’贤护，<a id="a-GC"></a>汝辈亦当专精一心思惟修习如斯圣法，<a id="a-GD"></a>非是凡夫所见境界，<a id="a-GE"></a>甚深寂静众相灭处，<a id="a-GF"></a>如是学已未来自然成就阿耨多罗三藐三菩提，<a id="a-GG"></a>无有艰难如我不异。<a id="a-GH"></a>汝等当知，<a id="a-GI"></a>若有安住是三昧者，<a id="a-GJ"></a>自然当得近大菩提。<a id="a-GK"></a>”</p>
  <p id="aGL">尔时，<a id="a-GM"></a>世尊为重明此义，<a id="a-GN"></a>以偈颂曰：</p>
  <p id="aGO">“我昔遇彼燃灯佛，<a id="a-GP"></a> 见已即得三摩提，</p>
  <p id="aGQ">从是常睹诸如来，<a id="a-GR"></a> 具足功德大名称。</p>
  <p id="aGS">汝但多集诸功德，<a id="a-GT"></a> 一切专念即得成！</p>
  <p id="aGU">若人能行此法中，<a id="a-GV"></a> 当得无上菩提道！<a id="a-GW"></a>”</p>
  <p data-pb></p>
  <h2 id="aGX">甚深品第十二</h2>
  <p id="aGY">尔时，<a id="a-GZ"></a>贤护菩萨复白佛言：<a id="a-Ga"></a>“世尊，<a id="a-Gb"></a>云何思惟如是三昧？<a id="a-Gc"></a>”</p>
  <p id="aGd">佛言：<a id="a-Ge"></a>“贤护，<a id="a-Gf"></a>若有善男子、<a id="a-Gg"></a>善女人，<a id="a-Gh"></a>念欲思惟此三昧者，<a id="a-Gi"></a>观彼色时不应取著，<a id="a-Gj"></a>于彼声中不应取著，<a id="a-Gk"></a>于彼香中不应取著，<a id="a-Gl"></a>于彼味中不应取著，<a id="a-Gm"></a>于彼触中不应取著，<a id="a-Gn"></a>于诸法中不应取著，<a id="a-Go"></a>于诸生中不应取著，<a id="a-Gp"></a>于一切处不应取著，<a id="a-Gq"></a>于是法中当起真实大慈行也。<a id="a-Gr"></a>是中何等名为三昧？<a id="a-Gs"></a>所谓于一切法中如法行故。<a id="a-Gt"></a>若诸菩萨观念处时当应如是，<a id="a-Gu"></a>观察身行终不分别见身行处，<a id="a-Gv"></a>观察受行亦不分别见受行处，<a id="a-Gw"></a>观察心行亦不分别见心行处，<a id="a-Gx"></a>观察法行亦不分别见法行处。<a id="a-Gy"></a>菩萨当应如是观察思惟三昧。<a id="a-Gz"></a>何以故？<a id="a-H0"></a>贤护，<a id="a-H1"></a>彼菩萨观身行时于身不起思惟分别，<a id="a-H2"></a>观受行时于受不起思惟分别，<a id="a-H3"></a>观心行时于心不起思惟分别，<a id="a-H4"></a>观法行时于法不起思惟分别故。<a id="a-H5"></a>所以者何？<a id="a-H6"></a>一切法不可得故。<a id="a-H7"></a>如是诸法既不可得，<a id="a-H8"></a>云何当有分别思惟？<a id="a-H9"></a>贤护，<a id="a-HA"></a>是故一切法无有分别，<a id="a-HB"></a>无分别者无有思惟，<a id="a-HC"></a>无思惟者，<a id="a-HD"></a>当知彼中无法可见。<a id="a-HE"></a>贤护，<a id="a-HF"></a>无可见故便为无碍，<a id="a-HG"></a>一切法中无障碍故，<a id="a-HH"></a>即是菩萨现前三昧。<a id="a-HI"></a>菩萨成就是三昧故，<a id="a-HJ"></a>即得睹见无量无数过阿僧祇诸佛世尊，<a id="a-HK"></a>并所宣说皆悉听闻，<a id="a-HL"></a>闻彼法已咸能受持彼诸如来应等正觉所有一切无碍解脱、<a id="a-HM"></a>解脱知见，<a id="a-HN"></a>亦即能得彼无碍智。</p>
  <p id="aHO">“复次，<a id="a-HP"></a>贤护，<a id="a-HQ"></a>菩萨观察四念处时，<a id="a-HR"></a>无法可见，<a id="a-HS"></a>无声可闻，<a id="a-HT"></a>无见闻故则无有法可得分别，<a id="a-HU"></a>亦无有法可得思惟，<a id="a-HV"></a>而亦复非瞽盲聋类，<a id="a-HW"></a>但是诸法无可见故。<a id="a-HX"></a>是故观时不生住著而见诸道，<a id="a-HY"></a>思惟道故即于诸法无有疑网，<a id="a-HZ"></a>无疑网故见佛如来，<a id="a-Ha"></a>见如来故永离迷谬，<a id="a-Hb"></a>无迷谬故知一切法终无可见。<a id="a-Hc"></a>何以故？<a id="a-Hd"></a>菩萨若有如斯见者则取彼见，<a id="a-He"></a>取彼见故则取法相，<a id="a-Hf"></a>取法相故则取事业，<a id="a-Hg"></a>取事业故则见众生，<a id="a-Hh"></a>见众生故则见寿命，<a id="a-Hi"></a>见寿命故则见富伽罗，<a id="a-Hj"></a>见富伽罗故则见诸阴，<a id="a-Hk"></a>见诸阴故则见诸入，<a id="a-Hl"></a>见诸入故则见诸界，<a id="a-Hm"></a>见诸界故则见诸相，<a id="a-Hn"></a>见诸相故则见诸物，<a id="a-Ho"></a>见诸物故则见彼因，<a id="a-Hp"></a>见彼因故则复见缘，<a id="a-Hq"></a>以见缘故则便求取，<a id="a-Hr"></a>以求取故则有有生。<a id="a-Hs"></a>何以故？<a id="a-Ht"></a>贤护，<a id="a-Hu"></a>一切诸法终不可取，<a id="a-Hv"></a>无可取故。<a id="a-Hw"></a>菩萨于彼一切诸法，<a id="a-Hx"></a>不思不念，<a id="a-Hy"></a>不见不闻。<a id="a-Hz"></a>贤护，<a id="a-I0"></a>终不如诸外道若外道弟子，<a id="a-I1"></a>取著富伽罗及以我见也。<a id="a-I2"></a>贤护，<a id="a-I3"></a>菩萨终不作如是见。<a id="a-I4"></a>云何见？<a id="a-I5"></a>菩萨见者如如来见终不退转，<a id="a-I6"></a>菩萨见如辟支佛见、<a id="a-I7"></a>如阿罗汉见。<a id="a-I8"></a>菩萨当应作如斯见，<a id="a-I9"></a>如斯见故不忆不念不见不闻，<a id="a-IA"></a>以不忆念及见闻故灭诸妄想，<a id="a-IB"></a>即得思惟如斯三昧也。</p>
  <p id="aIC">“复次，<a id="a-ID"></a>贤护，<a id="a-IE"></a>譬如虚空本无形色，<a id="a-IF"></a>不可观见无有障碍，<a id="a-IG"></a>无所依止，<a id="a-IH"></a>无有住处，<a id="a-II"></a>清净无染亦无垢浊；<a id="a-IJ"></a>诸菩萨辈见一切法亦复如是，<a id="a-IK"></a>所谓于彼有为无为一切法中，<a id="a-IL"></a>无有处障碍乃至亦无处所，<a id="a-IM"></a>以眼清净无障碍故，<a id="a-IN"></a>一切诸法自然现前。<a id="a-IO"></a>彼诸菩萨如是念时即见诸佛，<a id="a-IP"></a>其所庄严状如金辇，<a id="a-IQ"></a>具足威仪如百千光，<a id="a-IR"></a>炎赫斯照如秋满月，<a id="a-IS"></a>众星围绕如转轮王，<a id="a-IT"></a>军众炽盛如天帝释，<a id="a-IU"></a>四辅中尊如大梵王，<a id="a-IV"></a>处彼天座如师子王威伏众兽，<a id="a-IW"></a>如鲜白鹄处空而飞，<a id="a-IX"></a>如须弥山王安住大海，<a id="a-IY"></a>如大雪山出诸良药，<a id="a-IZ"></a>如铁围山摄持猛风，<a id="a-Ia"></a>如彼水界住持大地，<a id="a-Ib"></a>如大风轮净虚空界，<a id="a-Ic"></a>如须弥顶壮丽天宫。<a id="a-Id"></a>如是，<a id="a-Ie"></a>贤护，<a id="a-If"></a>彼诸如来应等正觉，<a id="a-Ig"></a>以智德光照明一切三千大千诸佛世界，<a id="a-Ih"></a>其事若此。</p>
  <p id="aIi">“贤护，<a id="a-Ij"></a>彼诸菩萨于正观中复如斯念：<a id="a-Ik"></a>‘而诸如来有所宣说，<a id="a-Il"></a>我昔听闻，<a id="a-Im"></a>闻已读诵受持修行。<a id="a-In"></a>’如是念已从三昧起，<a id="a-Io"></a>如彼定中所闻诸法，<a id="a-Ip"></a>思惟其义为他宣说。<a id="a-Iq"></a>贤护当知，<a id="a-Ir"></a>是三昧王，<a id="a-Is"></a>为诸菩萨作斯利益，<a id="a-It"></a>能与如是诸功德聚，<a id="a-Iu"></a>所谓世间、<a id="a-Iv"></a>出世间一切诸法也。<a id="a-Iw"></a>贤护，<a id="a-Ix"></a>是故，<a id="a-Iy"></a>若彼善男子、<a id="a-Iz"></a>善女人，<a id="a-J0"></a>随欲求证无上菩提，<a id="a-J1"></a>当应听闻如是三昧，<a id="a-J2"></a>闻已书写读诵受持，<a id="a-J3"></a>修习思惟广为他说，<a id="a-J4"></a>令是妙法流布世间。<a id="a-J5"></a>”</p>
  <p id="aJ6">尔时，<a id="a-J7"></a>世尊为重明此义，<a id="a-J8"></a>以偈颂曰：</p>
  <p id="aJ9">“诸佛清净离尘垢，<a id="a-JA"></a> 功德深广无所依，</p>
  <p id="aJB">钟鼓铿锵众妙音，<a id="a-JC"></a> 万种咸备修供养，</p>
  <p id="aJD">布散诸种超世香，<a id="a-JE"></a> 精异花鬘上宝盖，</p>
  <p id="aJF">燃灯供养众塔庙，<a id="a-JG"></a> 所为求此三摩提。</p>
  <p id="aJH">佛法甚深难可见，<a id="a-JI"></a> 开示世谛令人知，</p>
  <p id="aJJ">彼如自性初不迁，<a id="a-JK"></a> 汝当随顺智无碍。</p>
  <p id="aJL">犹日月天初出时，<a id="a-JM"></a> 帝释佐天三十二，</p>
  <p id="aJN">众具庄严实周普，<a id="a-JO"></a> 求彼三昧亦复然。</p>
  <p id="aJP">譬如梵天处梵众，<a id="a-JQ"></a> 威仪寂静功德圆，</p>
  <p id="aJR">勇猛精进不可称，<a id="a-JS"></a> 彼求三昧亦如是。</p>
  <p id="aJT">又如医王处世间，<a id="a-JU"></a> 给施病者众妙药，</p>
  <p id="aJV">随顺诸佛清净心，<a id="a-JW"></a> 初未曾离本空性。</p>
  <p id="aJX">譬如雪山诸山王，<a id="a-JY"></a> 炜烨同于转轮帝，</p>
  <p id="aJZ">亦如宝辇妙庄严，<a id="a-Ja"></a> 彼见诸佛众相满。</p>
  <p id="aJb">又犹鹄王绝明白，<a id="a-Jc"></a> 处空自在无碍游，</p>
  <p id="aJd">如是诸佛金色身，<a id="a-Je"></a> 世尊真子如斯念。</p>
  <p id="aJf">无垢三昧净智灯，<a id="a-Jg"></a> 能破大冥诸黑闇，</p>
  <p id="aJh">彼除一切众物想，<a id="a-Ji"></a> 念诸佛智无碍光。</p>
  <p id="aJj">诸垢消灭无嗔毒，<a id="a-Jk"></a> 无明清净妙智人，</p>
  <p id="aJl">若能观是无自他，<a id="a-Jm"></a> 彼终无有诸色相。</p>
  <p id="aJn">无疑惑中净智生，<a id="a-Jo"></a> 悉能断斯诸有见，</p>
  <p id="aJp">亦已灭亡阴界想，<a id="a-Jq"></a> 闻法除恼得清凉。</p>
  <p id="aJr">比丘当知诸佛子，<a id="a-Js"></a> 及以清净比丘尼，</p>
  <p id="aJt">彼优婆塞优婆夷，<a id="a-Ju"></a> 若能念此得三昧。<a id="a-Jv"></a>”</p>
 </body>
</html>