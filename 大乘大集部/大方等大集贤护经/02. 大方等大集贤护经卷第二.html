<!doctype html>
<html id="z3IBTNrFe" data-ver="1041">
 <head>
  <meta charset="utf-8">
  <meta author="阇那崛多">
  <meta author="笈多">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">大方等大集贤护经卷第二</h1>
  <h2 id="a2">思惟品第一之二</h2>
  <p id="a3">“贤护，<a id="a-4"></a>我时则亦授彼佛记：<a id="a-5"></a>是人当来必得成佛，<a id="a-6"></a>号曰德光明如来应供等正觉乃至佛世尊。<a id="a-7"></a>贤护，<a id="a-8"></a>是中三昧谁当证知？<a id="a-9"></a>今我弟子摩诃迦葉、<a id="a-A"></a>帝释德菩萨、<a id="a-B"></a>善德天子，<a id="a-C"></a>及余无量诸菩萨辈，<a id="a-D"></a>咸已修得此三昧者，<a id="a-E"></a>是为证。<a id="a-F"></a>云何证？<a id="a-G"></a>所谓空三昧也。</p>
  <p id="aH">“贤护，<a id="a-I"></a>我念往昔有佛世尊，<a id="a-J"></a>号须波日。<a id="a-K"></a>时有一人行值旷野，<a id="a-L"></a>饥渴因苦遂即睡眠，<a id="a-M"></a>梦中具得诸种上妙美食，<a id="a-N"></a>食之既饱无复饥虚，<a id="a-O"></a>从是寤已还复饥渴。<a id="a-P"></a>是人因此即自思惟：<a id="a-Q"></a>‘如是诸法皆空无实，<a id="a-R"></a>犹梦所见本自非真。<a id="a-S"></a>’如是观时悟无生忍，<a id="a-T"></a>得不退转于阿耨多罗三藐三菩提。<a id="a-U"></a>如是，<a id="a-V"></a>贤护，<a id="a-W"></a>有诸菩萨若在家若出家，<a id="a-X"></a>闻有诸佛随何方所，<a id="a-Y"></a>即向彼方至心顶礼，<a id="a-Z"></a>心中渴仰欲见彼佛，<a id="a-a"></a>故作如是专精思惟；<a id="a-b"></a>复应当观如是色相，<a id="a-c"></a>亦即作彼虚空之想；<a id="a-d"></a>而彼成就虚空想已，<a id="a-e"></a>得住如是正思惟中；<a id="a-f"></a>住思惟已，<a id="a-g"></a>得见彼佛光明清彻如净琉璃，<a id="a-h"></a>其形端正如真金柱。<a id="a-i"></a>如是念者，<a id="a-j"></a>彼见如来亦复如是。</p>
  <p id="ak">“复次，<a id="a-l"></a>贤护，<a id="a-m"></a>譬如有人忽从本国至于他方，<a id="a-n"></a>虽在他方而常追忆本所生处曾如是见，<a id="a-o"></a>亦如是闻，<a id="a-p"></a>如是忆念，<a id="a-q"></a>如是了知；<a id="a-r"></a>久追忆故，<a id="a-s"></a>于睡梦中明见自身在本生处，<a id="a-t"></a>游从见闻如前所更。<a id="a-u"></a>是人后时向诸眷属，<a id="a-v"></a>具论梦中所见之事：<a id="a-w"></a>‘我如是见，<a id="a-x"></a>我如是闻，<a id="a-y"></a>我如是营，<a id="a-z"></a>为如是获得。<a id="a-10"></a>’如是，<a id="a-11"></a>贤护，<a id="a-12"></a>有诸菩萨若在家若出家，<a id="a-13"></a>若从他闻有佛世尊，<a id="a-14"></a>随何方所即向彼方，<a id="a-15"></a>至心顶礼欲见彼佛正念不乱，<a id="a-16"></a>应念即见彼佛形像，<a id="a-17"></a>或如琉璃或纯金色亦复如是。</p>
  <p id="a18">“复次，<a id="a-19"></a>贤护，<a id="a-1A"></a>譬如比丘修不净观，<a id="a-1B"></a>见新死尸形色始变或青或黄或黑或赤，<a id="a-1C"></a>或时膖胀或已烂坏脓血俱流，<a id="a-1D"></a>虫兽食啖，<a id="a-1E"></a>肉尽骨白，<a id="a-1F"></a>其色如珂，<a id="a-1G"></a>如是乃至观骨离散，<a id="a-1H"></a>而彼骨散无所从来亦无所去，<a id="a-1I"></a>唯心所作还见自心。<a id="a-1J"></a>如是，<a id="a-1K"></a>贤护，<a id="a-1L"></a>若诸菩萨欲得成就彼念诸佛现前三昧，<a id="a-1M"></a>随何方所，<a id="a-1N"></a>先念欲见彼佛世尊，<a id="a-1O"></a>随所念处即见如来。<a id="a-1P"></a>何以故？<a id="a-1Q"></a>因缘三昧得见如来。<a id="a-1R"></a>得见彼佛有三因缘。<a id="a-1S"></a>何者为三？<a id="a-1T"></a>一者、<a id="a-1U"></a>缘此三昧，<a id="a-1V"></a>二者、<a id="a-1W"></a>彼佛加持，<a id="a-1X"></a>三者、<a id="a-1Y"></a>自善根熟。<a id="a-1Z"></a>具足如是三因缘故，<a id="a-1a"></a>即得明见彼诸如来应供等正觉亦复如是。</p>
  <p id="a1b">“复次，<a id="a-1c"></a>贤护，<a id="a-1d"></a>如人盛壮容貌端严，<a id="a-1e"></a>欲观己形美恶好丑，<a id="a-1f"></a>即便取器盛彼清油，<a id="a-1g"></a>或持净水，<a id="a-1h"></a>或取水精，<a id="a-1i"></a>或执明镜，<a id="a-1j"></a>用是四物观己面像，<a id="a-1k"></a>善恶好丑显现分明。<a id="a-1l"></a>贤护，<a id="a-1m"></a>于意云何？<a id="a-1n"></a>彼所见像，<a id="a-1o"></a>于此油、<a id="a-1p"></a>水、<a id="a-1q"></a>水精、<a id="a-1r"></a>明镜四处现时，<a id="a-1s"></a>是为先有耶？<a id="a-1t"></a>”</p>
  <p id="a1u">贤护答言：<a id="a-1v"></a>“不也。<a id="a-1w"></a>”</p>
  <p id="a1x">曰：<a id="a-1y"></a>“是岂本无耶？<a id="a-1z"></a>”</p>
  <p id="a20">答言：<a id="a-21"></a>“不也。<a id="a-22"></a>”</p>
  <p id="a23">曰：<a id="a-24"></a>“是为在内耶？<a id="a-25"></a>”</p>
  <p id="a26">答言：<a id="a-27"></a>“不也。<a id="a-28"></a>”</p>
  <p id="a29">曰：<a id="a-2A"></a>“是岂在外耶？<a id="a-2B"></a>”</p>
  <p id="a2C">答言：<a id="a-2D"></a>“不也。<a id="a-2E"></a>世尊，<a id="a-2F"></a>唯彼油、<a id="a-2G"></a>水、<a id="a-2H"></a>精、<a id="a-2I"></a>镜诸物，<a id="a-2J"></a>清明无浊无滓，<a id="a-2K"></a>其形在前彼像随现。<a id="a-2L"></a>而彼现像不从四物出，<a id="a-2M"></a>亦非余处来，<a id="a-2N"></a>非自然有，<a id="a-2O"></a>非人造作。<a id="a-2P"></a>当知彼像无所从来，<a id="a-2Q"></a>亦无所去，<a id="a-2R"></a>无生无灭，<a id="a-2S"></a>无有住所。<a id="a-2T"></a>”</p>
  <p id="a2U">时彼贤护如是答已，<a id="a-2V"></a>佛言：<a id="a-2W"></a>“贤护，<a id="a-2X"></a>如是，<a id="a-2Y"></a>如是，<a id="a-2Z"></a>如汝所说。<a id="a-2a"></a>诸物清净彼色明朗，<a id="a-2b"></a>影像自现不用多功。<a id="a-2c"></a>菩萨亦尔，<a id="a-2d"></a>一心善思见诸如来，<a id="a-2e"></a>见已即住，<a id="a-2f"></a>住已问义，<a id="a-2g"></a>解释欢喜，<a id="a-2h"></a>即复思惟：<a id="a-2i"></a>‘今此佛者从何所来？<a id="a-2j"></a>而我是身复从何出？<a id="a-2k"></a>观彼如来竟无来处及以去处，<a id="a-2l"></a>我身亦尔，<a id="a-2m"></a>本无出趣岂有转还？<a id="a-2n"></a>’彼复应作如是思惟：<a id="a-2o"></a>‘今此三界唯是心有。<a id="a-2p"></a>何以故？<a id="a-2q"></a>随彼心念还自见心，<a id="a-2r"></a>今我从心见佛，<a id="a-2s"></a>我心作佛，<a id="a-2t"></a>我心是佛，<a id="a-2u"></a>我心是如来，<a id="a-2v"></a>我心是我身，<a id="a-2w"></a>我心见佛。<a id="a-2x"></a>心不知心，<a id="a-2y"></a>心不见心，<a id="a-2z"></a>心有想念则成生死，<a id="a-30"></a>心无想念即是涅槃。<a id="a-31"></a>诸法不真，<a id="a-32"></a>思想缘起；<a id="a-33"></a>所思既灭，<a id="a-34"></a>能想亦空。<a id="a-35"></a>贤护当知，<a id="a-36"></a>诸菩萨等因此三昧证大菩提。<a id="a-37"></a>”</p>
  <p data-pb></p>
  <h2 id="a38">三昧行品第二</h2>
  <p id="a39">尔时，<a id="a-3A"></a>世尊复告贤护菩萨摩诃萨言：<a id="a-3B"></a>“贤护，<a id="a-3C"></a>若诸菩萨摩诃萨具行四法，<a id="a-3D"></a>则能得是现前三昧。<a id="a-3E"></a>何等为四？<a id="a-3F"></a>一者、<a id="a-3G"></a>不坏信心，<a id="a-3H"></a>二者、<a id="a-3I"></a>不破精进，<a id="a-3J"></a>三者、<a id="a-3K"></a>智慧殊胜，<a id="a-3L"></a>四者、<a id="a-3M"></a>近善知识。<a id="a-3N"></a>贤护，<a id="a-3O"></a>是为菩萨具足四法，<a id="a-3P"></a>则得成就现前三昧也。<a id="a-3Q"></a>贤护，<a id="a-3R"></a>菩萨摩诃萨复有四法，<a id="a-3S"></a>能具足行则能成就现前三昧。<a id="a-3T"></a>何等为四？<a id="a-3U"></a>一者、<a id="a-3V"></a>乃至于刹那时无众生想；<a id="a-3W"></a>二者、<a id="a-3X"></a>于三月内不暂睡眠；<a id="a-3Y"></a>三者、<a id="a-3Z"></a>三月经行唯除便利；<a id="a-3a"></a>四者、<a id="a-3b"></a>若于食时布施以法，<a id="a-3c"></a>不求名利无望报心。<a id="a-3d"></a>贤护，<a id="a-3e"></a>是为菩萨具足四法，<a id="a-3f"></a>则得成就现前三昧也。<a id="a-3g"></a>贤护，<a id="a-3h"></a>菩萨摩诃萨复有四法能具足行，<a id="a-3i"></a>则得成就现前三昧。<a id="a-3j"></a>何等为四？<a id="a-3k"></a>一者、<a id="a-3l"></a>劝他见佛，<a id="a-3m"></a>二者、<a id="a-3n"></a>教人听法，<a id="a-3o"></a>三者、<a id="a-3p"></a>心无嫉妒，<a id="a-3q"></a>四者、<a id="a-3r"></a>劝他发菩提心。<a id="a-3s"></a>贤护，<a id="a-3t"></a>是为菩萨具足四法，<a id="a-3u"></a>则得成就现前三昧也。<a id="a-3v"></a>贤护，<a id="a-3w"></a>菩萨摩诃萨复有四法成就三昧。<a id="a-3x"></a>何等为四？<a id="a-3y"></a>一者、<a id="a-3z"></a>造佛形像劝行供养，<a id="a-40"></a>二者、<a id="a-41"></a>书写是经令他读诵，<a id="a-42"></a>三者、<a id="a-43"></a>慢法众生教令发心，<a id="a-44"></a>四者、<a id="a-45"></a>护持正法令得久住。<a id="a-46"></a>贤护，<a id="a-47"></a>是为菩萨具足四法，<a id="a-48"></a>则得成就现前三昧也。<a id="a-49"></a>”</p>
  <p id="a4A">尔时，<a id="a-4B"></a>世尊为重明此义，<a id="a-4C"></a>而说偈言：</p>
  <p id="a4D">“汝等当住佛法中，<a id="a-4E"></a> 勿藏正言及我法，</p>
  <p id="a4F">念勤精进除睡盖，<a id="a-4G"></a> 三月不坐唯经行，</p>
  <p id="a4H">食时广说而施他，<a id="a-4I"></a> 宣扬诸佛无比法，</p>
  <p id="a4J">不求名闻及利养，<a id="a-4K"></a> 无所著故得此禅。</p>
  <p id="a4L">莫生嫉妒及嗔恚，<a id="a-4M"></a> 当思解脱诸欲心，</p>
  <p id="a4N">乐此三昧求住者，<a id="a-4O"></a> 勤念无懈尔乃得。</p>
  <p id="a4P">金色百福庄严相，<a id="a-4Q"></a> 端正圆满若花荣，</p>
  <p id="a4R">世间乐见光明体，<a id="a-4S"></a> 常睹诸佛在现前。</p>
  <p id="a4T">往古诸佛及将来，<a id="a-4U"></a> 现在一切人中胜，</p>
  <p id="a4V">汝等一心恭敬礼，<a id="a-4W"></a> 亦常专念修供养。</p>
  <p id="a4X">汝若供养彼诸佛，<a id="a-4Y"></a> 应以华香及涂香，</p>
  <p id="a4Z">惠施美食起净心，<a id="a-4a"></a> 证此三昧殊非难。</p>
  <p id="a4b">诸佛塔前作众乐，<a id="a-4c"></a> 螺鼓钲铎诸妙音，</p>
  <p id="a4d">欢喜踊跃难称量，<a id="a-4e"></a> 必当成就此三昧。</p>
  <p id="a4f">劝造尊像无比身，<a id="a-4g"></a> 彩画庄严具足相，</p>
  <p id="a4h">金色光大无瑕垢，<a id="a-4i"></a> 证此三昧良非难。</p>
  <p id="a4j">各各常念修法施，<a id="a-4k"></a> 清持禁戒及多闻，</p>
  <p id="a4l">精勤勇猛除懈怠，<a id="a-4m"></a> 得此三昧终不久。</p>
  <p id="a4n">不应他所怀毒心，<a id="a-4o"></a> 亦舍世间诸欲事，</p>
  <p id="a4p">常以慈悲念一切，<a id="a-4q"></a> 三昧岂远在现前！</p>
  <p id="a4r">于法师所常随喜，<a id="a-4s"></a> 尊重恭敬等如来，</p>
  <p id="a4t">莫生轻慢与悭贪，<a id="a-4u"></a> 喜心供养除嫉妒。</p>
  <p id="a4v">无量诸佛共称扬，<a id="a-4w"></a> 汝但勤求自当得！</p>
  <p id="a4x">世尊郑重演说斯，<a id="a-4y"></a> 为修如是妙法故！<a id="a-4z"></a>”</p>
  <p data-pb></p>
  <h2 id="a50">见佛品第三</h2>
  <p id="a51">尔时，<a id="a-52"></a>世尊复告贤护菩萨言：<a id="a-53"></a>“贤护，<a id="a-54"></a>若诸菩萨摩诃萨欲得成就此三昧者，<a id="a-55"></a>当应于彼说法师所生诸佛想，<a id="a-56"></a>起尊重心勿生憍慢，<a id="a-57"></a>乃至无有诤竞违逆不顺心故，<a id="a-58"></a>然后于此胜三昧中，<a id="a-59"></a>精勤修学方能克证。<a id="a-5A"></a>贤护，<a id="a-5B"></a>若人于彼说法法师或比丘所，<a id="a-5C"></a>起不善心、<a id="a-5D"></a>苟违异心、<a id="a-5E"></a>诤竞之心、<a id="a-5F"></a>故陵辱心、<a id="a-5G"></a>诸不净心，<a id="a-5H"></a>乃至不生如诸佛想，<a id="a-5I"></a>如是菩萨假令修行，<a id="a-5J"></a>终不能证如是妙定，<a id="a-5K"></a>若得证者无有是处。</p>
  <p id="a5L">“贤护，<a id="a-5M"></a>譬如清净虚空无诸云翳，<a id="a-5N"></a>有明目人，<a id="a-5O"></a>于静夜时仰观空中，<a id="a-5P"></a>无量星宿区别方所，<a id="a-5Q"></a>形色各异了了分明。<a id="a-5R"></a>如是，<a id="a-5S"></a>贤护，<a id="a-5T"></a>菩萨摩诃萨思惟观彼法性虚空，<a id="a-5U"></a>以想成故见诸如来，<a id="a-5V"></a>其事若此。<a id="a-5W"></a>然彼菩萨观东方时，<a id="a-5X"></a>多见诸佛，<a id="a-5Y"></a>多见百佛，<a id="a-5Z"></a>多见千佛，<a id="a-5a"></a>多见百千佛，<a id="a-5b"></a>多见亿佛，<a id="a-5c"></a>多见亿百千佛，<a id="a-5d"></a>多见亿百千那由他佛，<a id="a-5e"></a>不假作意自然现前。<a id="a-5f"></a>而彼菩萨既作如是观东方已，<a id="a-5g"></a>欣观南方及西北方、<a id="a-5h"></a>四维、<a id="a-5i"></a>上、<a id="a-5j"></a>下，<a id="a-5k"></a>十方世界各多见佛，<a id="a-5l"></a>所谓多见百佛，<a id="a-5m"></a>多见千佛，<a id="a-5n"></a>多见百千佛，<a id="a-5o"></a>多见亿佛，<a id="a-5p"></a>多见亿百千佛，<a id="a-5q"></a>多见亿百千那由他佛，<a id="a-5r"></a>不假功用皆现在前。</p>
  <p id="a5s">“复次，<a id="a-5t"></a>贤护，<a id="a-5u"></a>如彼阿弥陀如来应供等正觉，<a id="a-5v"></a>其世界中诸菩萨等生彼国者，<a id="a-5w"></a>于初一日观察东方多见诸佛，<a id="a-5x"></a>多见百佛，<a id="a-5y"></a>乃至多见百千亿那由他佛已，<a id="a-5z"></a>然后于第二日观察南方如是，<a id="a-60"></a>乃至十方事皆若此。<a id="a-61"></a>如是，<a id="a-62"></a>贤护，<a id="a-63"></a>若菩萨摩诃萨成就菩萨思惟诸佛现前三昧，<a id="a-64"></a>如是菩萨，<a id="a-65"></a>于自土中观察十方多见诸佛，<a id="a-66"></a>多见百佛，<a id="a-67"></a>乃至多见百千亿那由他诸佛也。</p>
  <p id="a68">“复次，<a id="a-69"></a>贤护，<a id="a-6A"></a>如诸如来成就佛眼，<a id="a-6B"></a>如是具已，<a id="a-6C"></a>于一切处悉如是知、<a id="a-6D"></a>悉如是见。<a id="a-6E"></a>如是，<a id="a-6F"></a>贤护，<a id="a-6G"></a>若菩萨摩诃萨亦既成就菩萨思惟一切诸佛现前三昧已，<a id="a-6H"></a>自然满彼檀波罗蜜、<a id="a-6I"></a>尸波罗蜜、<a id="a-6J"></a>羼提波罗蜜、<a id="a-6K"></a>毗梨耶波罗蜜、<a id="a-6L"></a>禅波罗蜜、<a id="a-6M"></a>般若波罗蜜，<a id="a-6N"></a>乃至满彼一切菩萨诸功德等。<a id="a-6O"></a>”</p>
  <p id="a6P">尔时，<a id="a-6Q"></a>世尊为重明此义，<a id="a-6R"></a>以偈颂曰：</p>
  <p id="a6S">“犹如静夜除云雾，<a id="a-6T"></a> 有明眼者仰观空，</p>
  <p id="a6U">见彼众星过百千，<a id="a-6V"></a> 昼念明了亦无失。</p>
  <p id="a6W">菩萨如是得定已，<a id="a-6X"></a> 多见无量亿千佛，</p>
  <p id="a6Y">复于起斯三昧后，<a id="a-6Z"></a> 还为大众演最尊。</p>
  <p id="a6a">如我佛眼清净故，<a id="a-6b"></a> 无有障碍见世间，</p>
  <p id="a6c">是诸佛子菩萨眼，<a id="a-6d"></a> 出此三昧最胜观。</p>
  <p id="a6e">以无相想思如来，<a id="a-6f"></a> 而见十方诸等觉，</p>
  <p id="a6g">破除恼毒及诸想，<a id="a-6h"></a> 汝听菩萨妙功德。</p>
  <p id="a6i">若听彼法清凉心，<a id="a-6j"></a> 能入空寂无畏处，</p>
  <p id="a6k">如我当今说斯法，<a id="a-6l"></a> 为令众生证菩提。</p>
  <p id="a6m">如彼安乐诸菩萨，<a id="a-6n"></a> 多见无量佛世尊，</p>
  <p id="a6o">菩萨如是入思惟，<a id="a-6p"></a> 亦见百千多调御。</p>
  <p id="a6q">如此比丘唯阿难，<a id="a-6r"></a> 一闻我说悉能受，</p>
  <p id="a6s">菩萨如是得三昧，<a id="a-6t"></a> 听一切法能总持。</p>
  <p id="a6u">成就信惭具三昧，<a id="a-6v"></a> 悉舍一切世语言，</p>
  <p id="a6w">常以慈心慧他说，<a id="a-6x"></a> 要当到斯寂静地。<a id="a-6y"></a>”</p>
  <p data-pb></p>
  <h2 id="a6z">正信品第四</h2>
  <p id="a70">尔时，<a id="a-71"></a>世尊复告贤护菩萨言：<a id="a-72"></a>“贤护，<a id="a-73"></a>若诸菩萨摩诃萨为求如是三昧宝故，<a id="a-74"></a>当应勇猛发勤精进，<a id="a-75"></a>自然速能入此三昧也。<a id="a-76"></a>贤护，<a id="a-77"></a>譬如有人乘御大船入于大海，<a id="a-78"></a>恣意载满众妙珍宝，<a id="a-79"></a>已过一切诸大难处，<a id="a-7A"></a>垂至此岸未几之间，<a id="a-7B"></a>船忽破坏众宝沉没。<a id="a-7C"></a>当尔之时，<a id="a-7D"></a>阎浮提人发大叫声，<a id="a-7E"></a>生大悲苦，<a id="a-7F"></a>以失如是无价宝故。<a id="a-7G"></a>贤护，<a id="a-7H"></a>有善男子、<a id="a-7I"></a>善女人亦复如是，<a id="a-7J"></a>耳闻如斯胜三昧宝，<a id="a-7K"></a>不能书写读诵受持，<a id="a-7L"></a>复不能思惟如法而住。<a id="a-7M"></a>贤护，<a id="a-7N"></a>当知尔时，<a id="a-7O"></a>一切世间诸天神等，<a id="a-7P"></a>亦应如是发大叫呼生大悲恼，<a id="a-7Q"></a>作如是言：<a id="a-7R"></a>‘是诸众生深可怜愍，<a id="a-7S"></a>云何于此诸佛世尊胜三昧宝，<a id="a-7T"></a>一切诸佛之所称扬，<a id="a-7U"></a>一切诸佛之所印可，<a id="a-7V"></a>一切诸佛之所教诫，<a id="a-7W"></a>一切诸佛最上功德，<a id="a-7X"></a>具足成就圆满无缺，<a id="a-7Y"></a>菩萨闻已当应勤求，<a id="a-7Z"></a>反更远离不肯书写，<a id="a-7a"></a>不乐读诵，<a id="a-7b"></a>不能受持解释义理，<a id="a-7c"></a>不能思惟如法而住？<a id="a-7d"></a>如是放逸懈怠众生，<a id="a-7e"></a>未来必当受大损减。<a id="a-7f"></a>’贤护，<a id="a-7g"></a>何等名为众生损减？<a id="a-7h"></a>所谓于如是三昧宝中，<a id="a-7i"></a>闻已远离，<a id="a-7j"></a>不能书写读诵受持，<a id="a-7k"></a>不能解说思惟义理，<a id="a-7l"></a>不如法住专念修行，<a id="a-7m"></a>丧灭功德是为减损。<a id="a-7n"></a>贤护，<a id="a-7o"></a>是懈怠人恶众生辈，<a id="a-7p"></a>于斯法中得利益者无有是处。</p>
  <p id="a7q">“复次，<a id="a-7r"></a>贤护，<a id="a-7s"></a>譬如有人持赤栴檀示愚痴人，<a id="a-7t"></a>而彼痴人以愚痴故，<a id="a-7u"></a>于赤檀香起臭秽想。<a id="a-7v"></a>时主智人卖檀香者，<a id="a-7w"></a>告愚人曰：<a id="a-7x"></a>‘汝今不应于妙栴檀生臭恶想。<a id="a-7y"></a>何以故？<a id="a-7z"></a>是檀最精香气第一，<a id="a-80"></a>汝今何故反为臭恶？<a id="a-81"></a>若不信者，<a id="a-82"></a>应先嗅尝为臭为香？<a id="a-83"></a>又汝眼明，<a id="a-84"></a>亦应以目观察是檀，<a id="a-85"></a>光色文彩为瘦为肥为善为恶？<a id="a-86"></a>’然彼愚者，<a id="a-87"></a>虽闻智人如是语言种种称赞，<a id="a-88"></a>以愚痴故转生憎恶，<a id="a-89"></a>以手捻鼻不用嗅闻，<a id="a-8A"></a>掩闭其目不肯观视。<a id="a-8B"></a>如是，<a id="a-8C"></a>贤护，<a id="a-8D"></a>当来之世有恶比丘，<a id="a-8E"></a>憎恶是经其事亦尔。<a id="a-8F"></a>彼恶人辈不知修习身戒心慧，<a id="a-8G"></a>愚痴无智犹如白羊顽騃佷弊。<a id="a-8H"></a>彼诸恶人又薄福故，<a id="a-8I"></a>虽复得闻如是妙典正念诸佛现前三昧，<a id="a-8J"></a>不用书写，<a id="a-8K"></a>不能读诵，<a id="a-8L"></a>不能受持，<a id="a-8M"></a>不能思惟，<a id="a-8N"></a>不能为人宣扬广说，<a id="a-8O"></a>又亦不能广生随喜，<a id="a-8P"></a>云何能得如说修行？<a id="a-8Q"></a>若彼恶人能说行者，<a id="a-8R"></a>无有是处。<a id="a-8S"></a>又复闻已更兴诽谤，<a id="a-8T"></a>都无信心谓为真实，<a id="a-8U"></a>虽闻多说终无开解，<a id="a-8V"></a>复作是言：<a id="a-8W"></a>‘若斯法者，<a id="a-8X"></a>但为戏论故神异其事，<a id="a-8Y"></a>又为炽盛言教故过饰其词，<a id="a-8Z"></a>诱诳世间造斯经典，<a id="a-8a"></a>岂得方比圣者阿难诸比丘辈现在世时宣说如是诸修多罗也？<a id="a-8b"></a>’又于异时发如是言：<a id="a-8c"></a>‘此修多罗非佛所说，<a id="a-8d"></a>乃是恶人自造文章妄言经耳！<a id="a-8e"></a>’贤护当知，<a id="a-8f"></a>如斯恶人，<a id="a-8g"></a>长夜远离如是微妙无上大宝，<a id="a-8h"></a>如彼痴人见妙香已，<a id="a-8i"></a>掩眼塞鼻不用见闻。<a id="a-8j"></a>如是，<a id="a-8k"></a>贤护，<a id="a-8l"></a>彼愚恶辈，<a id="a-8m"></a>闻此妙经三昧宝已，<a id="a-8n"></a>不欲书写，<a id="a-8o"></a>不乐读诵，<a id="a-8p"></a>不念受持，<a id="a-8q"></a>不能宣说，<a id="a-8r"></a>所谓无心亲近不愿闻故。</p>
  <p id="a8s">“复次，<a id="a-8t"></a>贤护，<a id="a-8u"></a>譬如有人卖摩尼宝，<a id="a-8v"></a>有愚痴人见彼宝已，<a id="a-8w"></a>即便问言：<a id="a-8x"></a>‘仁者，<a id="a-8y"></a>斯宝其价云何？<a id="a-8z"></a>’宝主答言：<a id="a-90"></a>‘汝今当知是宝精胜，<a id="a-91"></a>世间所无，<a id="a-92"></a>非可造次以世价论也。<a id="a-93"></a>吾今且说此宝功能威德力用，<a id="a-94"></a>粗为约耳！<a id="a-95"></a>卿若欲知此摩尼宝光明所照近远若干，<a id="a-96"></a>卿今若须当以真金布满斯地，<a id="a-97"></a>尔乃相与。<a id="a-98"></a>’彼愚痴人闻是语已，<a id="a-99"></a>便大嗤笑种种呰毁是摩尼宝，<a id="a-9A"></a>竟不酬价。<a id="a-9B"></a>如是，<a id="a-9C"></a>贤护，<a id="a-9D"></a>彼未来世诸恶比丘，<a id="a-9E"></a>闻此经中胜三昧宝，<a id="a-9F"></a>无有信心多生嗤笑，<a id="a-9G"></a>更兴诽谤其事亦尔。<a id="a-9H"></a>或有比丘信根深厚慧根明利，<a id="a-9I"></a>已于过去诸如来所亲近承事听闻正法，<a id="a-9J"></a>如教修行种诸善根 。<a id="a-9K"></a>彼等闻此菩萨念佛现前三昧，<a id="a-9L"></a>即能读诵思惟义理，<a id="a-9M"></a>为人广说能多利益一切世间，<a id="a-9N"></a>所谓广宣流布，<a id="a-9O"></a>生大信心，<a id="a-9P"></a>发大智慧，<a id="a-9Q"></a>成就纯直，<a id="a-9R"></a>具足威仪，<a id="a-9S"></a>常行惭愧，<a id="a-9T"></a>怖畏众罪，<a id="a-9U"></a>修持禁戒，<a id="a-9V"></a>不受诸欲，<a id="a-9W"></a>信甚深法，<a id="a-9X"></a>能多受闻，<a id="a-9Y"></a>得深智忍，<a id="a-9Z"></a>常行慈悲。<a id="a-9a"></a>然而斯等信根深固得是三昧，<a id="a-9b"></a>得三昧已游诸方国，<a id="a-9c"></a>为他广说解释义理，<a id="a-9d"></a>常作是愿：<a id="a-9e"></a>‘令此菩萨念佛三昧甚深经典，<a id="a-9f"></a>广行流布常住于世。<a id="a-9g"></a>’或有众生，<a id="a-9h"></a>善根微薄福德鲜少，<a id="a-9i"></a>过去未曾亲近诸佛供养承事听闻正法，<a id="a-9j"></a>但为我慢所降，<a id="a-9k"></a>嫉妒所导，<a id="a-9l"></a>利养所覆，<a id="a-9m"></a>名闻所牵，<a id="a-9n"></a>广行放逸不持戒善，<a id="a-9o"></a>常乐乱心不修禅定，<a id="a-9p"></a>远离经教不求多闻，<a id="a-9q"></a>未遇善师唯逢恶友。<a id="a-9r"></a>斯人如是闻此三昧，<a id="a-9s"></a>诽谤轻毁无一信心谓为不实，<a id="a-9t"></a>志性顽愚意无开解，<a id="a-9u"></a>复作是言：<a id="a-9v"></a>‘如斯经典非佛所说！<a id="a-9w"></a>乃是世间钝根比丘，<a id="a-9x"></a>愚痴邪见自作文章严饰词句。<a id="a-9y"></a>若处众中应如是说，<a id="a-9z"></a>亦如是教。<a id="a-A0"></a>汝诸众生，<a id="a-A1"></a>当知今此修多罗典非佛所说！<a id="a-A2"></a>’如是痴人，<a id="a-A3"></a>不知亲近诸佛世尊，<a id="a-A4"></a>不种善根，<a id="a-A5"></a>不修供养，<a id="a-A6"></a>习近恶友多作众恶。<a id="a-A7"></a>当知是人，<a id="a-A8"></a>远离无上深妙法宝，<a id="a-A9"></a>永失无上最胜法利也。<a id="a-AA"></a>”</p>
  <p id="aAB">佛告贤护：<a id="a-AC"></a>“吾复语汝，<a id="a-AD"></a>我今现在一切世间，<a id="a-AE"></a>梵、<a id="a-AF"></a>魔、<a id="a-AG"></a>沙门、<a id="a-AH"></a>婆罗门，<a id="a-AI"></a>及诸天、<a id="a-AJ"></a>人、<a id="a-AK"></a>阿修罗等诸大众前，<a id="a-AL"></a>宣说如是妙三昧时。<a id="a-AM"></a>若彼善男子、<a id="a-AN"></a>善女人，<a id="a-AO"></a>闻已随喜，<a id="a-AP"></a>读诵受持念佛三昧，<a id="a-AQ"></a>思惟信解最以为真，<a id="a-AR"></a>发如是言‘是为真实诸佛说’者，<a id="a-AS"></a>当知彼人所获福聚不可思议。<a id="a-AT"></a>贤护，<a id="a-AU"></a>若复有诸善男子、<a id="a-AV"></a>善女人，<a id="a-AW"></a>持满三千大千世界种种珍宝，<a id="a-AX"></a>以用供养一切诸佛如来应供等正觉，<a id="a-AY"></a>所得功德虽为广大，<a id="a-AZ"></a>然望持经所获福聚，<a id="a-Aa"></a>百千万分不及其一，<a id="a-Ab"></a>乃至更以无量无边阿僧祇诸福德聚，<a id="a-Ac"></a>亦不及一。<a id="a-Ad"></a>”</p>
  <p id="aAe">尔时，<a id="a-Af"></a>世尊为重明此义，<a id="a-Ag"></a>而说偈言：</p>
  <p id="aAh">“邪曲愚惑人，<a id="a-Ai"></a> 放逸根不熟，</p>
  <p id="aAj">恶友之所坏，<a id="a-Ak"></a> 无有正信心。</p>
  <p id="aAl">破戒造众罪，<a id="a-Am"></a> 深著于我慢，</p>
  <p id="aAn">彼各言此经，<a id="a-Ao"></a> 非是诸佛说。</p>
  <p id="aAp">此诸修多罗，<a id="a-Aq"></a> 非是法王教，</p>
  <p id="aAr">彼辈自意言，<a id="a-As"></a> 我何能说此？</p>
  <p id="aAt">若见大调御，<a id="a-Au"></a> 世尊放光明，</p>
  <p id="aAv">我为彼广宣，<a id="a-Aw"></a> 彼亦能传说。</p>
  <p id="aAx">其或于此经，<a id="a-Ay"></a> 闻已生欢喜，</p>
  <p id="aAz">斯人无疑网，<a id="a-B0"></a> 不言非佛说。</p>
  <p id="aB1">如有戒清净，<a id="a-B2"></a> 所见能了知，</p>
  <p id="aB3">敬法起重心，<a id="a-B4"></a> 我为此陈说。</p>
  <p id="aB5">若以三千宝，<a id="a-B6"></a> 持奉诸如来，</p>
  <p id="aB7">为求大菩提，<a id="a-B8"></a> 其福不可说。</p>
  <p id="aB9">若有诸比丘，<a id="a-BA"></a> 说佛所叹定，</p>
  <p id="aBB">闻者生信心，<a id="a-BC"></a> 此福过于彼。<a id="a-BD"></a>”</p>
  <p data-pb></p>
  <h2 id="aBE">受持品第五</h2>
  <p id="aBF">尔时，<a id="a-BG"></a>世尊复告贤护菩萨言：<a id="a-BH"></a>“贤护，<a id="a-BI"></a>此众有人今在我前，<a id="a-BJ"></a>亲闻我说如是三昧，<a id="a-BK"></a>于我灭后其所生处，<a id="a-BL"></a>还复得闻是三昧宝，<a id="a-BM"></a>虽闻不信诽谤毁呰，<a id="a-BN"></a>远离善友随逐恶人。<a id="a-BO"></a>贤护，<a id="a-BP"></a>复有一人，<a id="a-BQ"></a>于善人所闻是三昧深妙经典，<a id="a-BR"></a>尚不生信不以为实不能开解，<a id="a-BS"></a>况恶人处闻是经典，<a id="a-BT"></a>宁能生信而复开解？<a id="a-BU"></a>何以故？<a id="a-BV"></a>贤护，<a id="a-BW"></a>诸佛如来所言难信，<a id="a-BX"></a>诸佛世尊智慧难知故。<a id="a-BY"></a>贤护，<a id="a-BZ"></a>若当成就如是三昧，<a id="a-Ba"></a>然后乃能于当来世，<a id="a-Bb"></a>与诸众生增长佛法。</p>
  <p id="aBc">“复次，<a id="a-Bd"></a>贤护，<a id="a-Be"></a>有诸菩萨摩诃萨，<a id="a-Bf"></a>若在家若出家，<a id="a-Bg"></a>闻此三昧不怖不惊、<a id="a-Bh"></a>不悔不退、<a id="a-Bi"></a>不谤不毁，<a id="a-Bj"></a>闻已随喜生信敬心，<a id="a-Bk"></a>决定真实无复疑网，<a id="a-Bl"></a>读诵受持思惟义趣。<a id="a-Bm"></a>贤护，<a id="a-Bn"></a>如是等人，<a id="a-Bo"></a>世尊悉见悉知悉识也。<a id="a-Bp"></a>贤护，<a id="a-Bq"></a>诸佛世尊云何见斯诸善男子及善女人？<a id="a-Br"></a>复云何知？<a id="a-Bs"></a>又云何识？<a id="a-Bt"></a>贤护，<a id="a-Bu"></a>若能读诵受持思念此三昧门，<a id="a-Bv"></a>如是之人终不为恶，<a id="a-Bw"></a>不破净戒，<a id="a-Bx"></a>不坏正信，<a id="a-By"></a>不入邪聚。<a id="a-Bz"></a>贤护，<a id="a-C0"></a>是诸善男子、<a id="a-C1"></a>善女人等，<a id="a-C2"></a>必定深信成就思惟，<a id="a-C3"></a>能分别成就思惟，<a id="a-C4"></a>于是法中具足信心，<a id="a-C5"></a>常能读诵摄持是法。<a id="a-C6"></a>贤护当知，<a id="a-C7"></a>是人决不求少功德，<a id="a-C8"></a>亦不种少善根。<a id="a-C9"></a>贤护，<a id="a-CA"></a>是善男子、<a id="a-CB"></a>善女人，<a id="a-CC"></a>凡所生处或乏资须，<a id="a-CD"></a>然诸善根广大不少。<a id="a-CE"></a>贤护，<a id="a-CF"></a>是故斯诸善男子、<a id="a-CG"></a>善女人，<a id="a-CH"></a>已于过去诸如来所，<a id="a-CI"></a>修行供养种诸善根。<a id="a-CJ"></a>贤护当知，<a id="a-CK"></a>此辈非于一如来所修行供养种诸善根也，<a id="a-CL"></a>亦非于二、<a id="a-CM"></a>三、<a id="a-CN"></a>四、<a id="a-CO"></a>五乃至十如来所种诸善根也，<a id="a-CP"></a>亦非于百千亿数诸如来所种诸善根也。<a id="a-CQ"></a>贤护当知，<a id="a-CR"></a>此诸善男子、<a id="a-CS"></a>善女人，<a id="a-CT"></a>已于过百千数无量无边诸如来所，<a id="a-CU"></a>修行供养种诸善根，<a id="a-CV"></a>方得闻此念佛现前三昧，<a id="a-CW"></a>闻已生信心开意解，<a id="a-CX"></a>即以为实无复疑网，<a id="a-CY"></a>既获闻已乐欲书写读诵受持，<a id="a-CZ"></a>乃至为他广宣是义。<a id="a-Ca"></a>何以故？<a id="a-Cb"></a>贤护，<a id="a-Cc"></a>斯诸善男子、<a id="a-Cd"></a>善女人，<a id="a-Ce"></a>往昔已于诸如来前，<a id="a-Cf"></a>闻是三昧读诵受持。<a id="a-Cg"></a>以是义故如来灭后，<a id="a-Ch"></a>于最末世五百年终，<a id="a-Ci"></a>法欲灭时，<a id="a-Cj"></a>法将坏时，<a id="a-Ck"></a>还当得闻如是三昧，<a id="a-Cl"></a>闻即生信无有惊疑，<a id="a-Cm"></a>不退不没生大欢喜遍满身心，<a id="a-Cn"></a>读诵受持思惟其义为他解说，<a id="a-Co"></a>乃至一日一夜行是三昧。<a id="a-Cp"></a>贤护，<a id="a-Cq"></a>若复有人，<a id="a-Cr"></a>闻此三昧无有惊怖，<a id="a-Cs"></a>亦不退没不生谤毁，<a id="a-Ct"></a>闻已随喜即以为实，<a id="a-Cu"></a>思惟分别心开意解，<a id="a-Cv"></a>但能为他暂时称善，<a id="a-Cw"></a>所获福聚尚不可量，<a id="a-Cx"></a>况能读诵受持勤思而行，<a id="a-Cy"></a>为他广说至一日夜。<a id="a-Cz"></a>贤护当知，<a id="a-D0"></a>是善男子、<a id="a-D1"></a>善女人，<a id="a-D2"></a>因是事故，<a id="a-D3"></a>即便获得过于无量阿僧祇大功德聚，<a id="a-D4"></a>遂得住于不退转地，<a id="a-D5"></a>随所愿欲如意即成。</p>
  <p id="aD6">“贤护，<a id="a-D7"></a>其事虽尔，<a id="a-D8"></a>我今为汝更宣譬喻明显此义。<a id="a-D9"></a>复次，<a id="a-DA"></a>贤护，<a id="a-DB"></a>譬如有人取此三千大千世界一切大地尽末为尘，<a id="a-DC"></a>复取一切草木枝叶，<a id="a-DD"></a>不问大小皆为微尘。<a id="a-DE"></a>彼人尔时于彼尘聚，<a id="a-DF"></a>取一微尘破坏分析，<a id="a-DG"></a>还令得作尔许微尘，<a id="a-DH"></a>然后复取彼一切尘，<a id="a-DI"></a>次第分析皆令等彼初微尘数。<a id="a-DJ"></a>贤护，<a id="a-DK"></a>于意云何？<a id="a-DL"></a>是微尘数可谓多不？<a id="a-DM"></a>”</p>
  <p id="aDN">贤护答曰：<a id="a-DO"></a>“甚多！<a id="a-DP"></a>世尊。<a id="a-DQ"></a>”</p>
  <p id="aDR">佛言：<a id="a-DS"></a>“贤护，<a id="a-DT"></a>若有善男子、<a id="a-DU"></a>善女人，<a id="a-DV"></a>取前尔许微尘数佛刹，<a id="a-DW"></a>盛满众宝持用布施。<a id="a-DX"></a>贤护，<a id="a-DY"></a>于意云何？<a id="a-DZ"></a>彼善男子、<a id="a-Da"></a>善女人，<a id="a-Db"></a>所获福聚复为多不？<a id="a-Dc"></a>”</p>
  <p id="aDd">贤护报曰：<a id="a-De"></a>“甚多！<a id="a-Df"></a>世尊。<a id="a-Dg"></a>然彼善男子、<a id="a-Dh"></a>善女人，<a id="a-Di"></a>因是事故获得过彼无量无边阿僧祇福聚。<a id="a-Dj"></a>”</p>
  <p id="aDk">佛复告言：<a id="a-Dl"></a>“贤护，<a id="a-Dm"></a>吾更语汝，<a id="a-Dn"></a>如彼善男子、<a id="a-Do"></a>善女人，<a id="a-Dp"></a>以尔许尘数佛刹盛满七宝，<a id="a-Dq"></a>持用布施获如斯福；<a id="a-Dr"></a>复有善男子、<a id="a-Ds"></a>善女人，<a id="a-Dt"></a>闻此念佛现前三昧，<a id="a-Du"></a>暂生随喜，<a id="a-Dv"></a>信心分别以为真实，<a id="a-Dw"></a>心开意解读诵受持，<a id="a-Dx"></a>乃至暂时为他解说，<a id="a-Dy"></a>是善男子、<a id="a-Dz"></a>善女人，<a id="a-E0"></a>所获福聚胜前施福无量无边，<a id="a-E1"></a>非可称算，<a id="a-E2"></a>非可校计，<a id="a-E3"></a>非可思量。<a id="a-E4"></a>贤护，<a id="a-E5"></a>如是善男子、<a id="a-E6"></a>善女人，<a id="a-E7"></a>闻此三昧生随喜心，<a id="a-E8"></a>乃至暂时为他解说，<a id="a-E9"></a>尚获无量无边福聚，<a id="a-EA"></a>何况是善男子、<a id="a-EB"></a>善女人，<a id="a-EC"></a>于此三昧修多罗中，<a id="a-ED"></a>如闻而信，<a id="a-EE"></a>如信而受，<a id="a-EF"></a>如受而说，<a id="a-EG"></a>如说而行也！<a id="a-EH"></a>”</p>
  <p id="aEI">尔时，<a id="a-EJ"></a>世尊为重明斯义，<a id="a-EK"></a>以偈颂曰：</p>
  <p id="aEL">“若以三千大千界，<a id="a-EM"></a> 盛满七宝用行檀，</p>
  <p id="aEN">我说彼福虽为多，<a id="a-EO"></a> 不如闻经少功德。</p>
  <p id="aEP">菩萨为求多福聚，<a id="a-EQ"></a> 信解读诵复思惟，</p>
  <p id="aER">解说修行念三昧，<a id="a-ES"></a> 斯所获福过于彼！</p>
  <p id="aET">抹三千界尽为尘，<a id="a-EU"></a> 复分一尘等前数，</p>
  <p id="aEV">尽取如是诸尘刹，<a id="a-EW"></a> 盛满珍宝以行檀。</p>
  <p id="aEX">诸佛所赞三昧经，<a id="a-EY"></a> 单以一偈为他说，</p>
  <p id="aEZ">我言斯人获功德，<a id="a-Ea"></a> 超彼檀福不可量！</p>
  <p id="aEb">若复为他具足说，<a id="a-Ec"></a> 下至一构牛乳间，</p>
  <p id="aEd">思惟增广诸善根，<a id="a-Ee"></a> 何况长远无量福！</p>
  <p id="aEf">一切众生尽作佛，<a id="a-Eg"></a> 净慧终竟证彼如，</p>
  <p id="aEh">假于亿数多劫中，<a id="a-Ei"></a> 说斯偈福不可尽。</p>
  <p id="aEj">其间彼佛皆灭已，<a id="a-Ek"></a> 多亿数劫常广宣，</p>
  <p id="aEl">终亦不尽彼福边，<a id="a-Em"></a> 缘此深经四句偈。</p>
  <p id="aEn">一切所有诸世界，<a id="a-Eo"></a> 四方上下及四维，</p>
  <p id="aEp">满中众宝持与他，<a id="a-Eq"></a> 为求胜福奉诸佛。</p>
  <p id="aEr">彼诸功德难可量，<a id="a-Es"></a> 称计与诸世界等，</p>
  <p id="aEt">其有闻受是三昧，<a id="a-Eu"></a> 善能宣说福过前。</p>
  <p id="aEv">若人于此无迟疑，<a id="a-Ew"></a> 其于诸法亦明了，</p>
  <p id="aEx">彼则永绝诸恶趣，<a id="a-Ey"></a> 能入胜寂三昧禅。</p>
  <p id="aEz">彼若常能供养我，<a id="a-F0"></a> 必受多福不思议，</p>
  <p id="aF1">增长多闻证菩提，<a id="a-F2"></a> 由思诸佛所赞定。</p>
  <p id="aF3">今我语汝诚实言，<a id="a-F4"></a> 当念精进莫放逸，</p>
  <p id="aF5">一心欢欣发勇猛，<a id="a-F6"></a> 自然速证彼菩提。</p>
  <p id="aF7">彼为供养百数佛，<a id="a-F8"></a> 乃能受是三摩提，</p>
  <p id="aF9">假于后世恐怖时，<a id="a-FA"></a> 自当速证微妙定。</p>
  <p id="aFB">若有见我与比丘，<a id="a-FC"></a> 及汝大士贤护等，</p>
  <p id="aFD">如是菩萨乐多闻，<a id="a-FE"></a> 决定当得此三昧。</p>
  <p id="aFF">若得闻此圣三昧，<a id="a-FG"></a> 为他解释或书写，</p>
  <p id="aFH">是陀罗尼世尊叹，<a id="a-FI"></a> 能证一切佛菩提。</p>
  <p id="aFJ">若人善思此三昧，<a id="a-FK"></a> 一切诸佛咸共称，</p>
  <p id="aFL">当得种姓及多闻，<a id="a-FM"></a> 诸佛次第而演说。<a id="a-FN"></a>”</p>
  <p data-pb></p>
  <h2 id="aFO">观察品第六</h2>
  <p id="aFP">尔时，<a id="a-FQ"></a>世尊复告贤护菩萨言：<a id="a-FR"></a>“贤护，<a id="a-FS"></a>若诸菩萨摩诃萨即欲思惟此三昧者，<a id="a-FT"></a>当云何思？<a id="a-FU"></a>贤护，<a id="a-FV"></a>彼诸菩萨欲思惟者，<a id="a-FW"></a>即应当作如是思惟，<a id="a-FX"></a>如我世尊今者现在天人众中宣说法要。<a id="a-FY"></a>贤护，<a id="a-FZ"></a>菩萨如是一心思惟，<a id="a-Fa"></a>诸佛如来坐师子座宣说正法，<a id="a-Fb"></a>具足成就一切相好，<a id="a-Fc"></a>最妙最极殊特端严乐观无厌。<a id="a-Fd"></a>如是观察诸大人相，<a id="a-Fe"></a>于一一相应当至心，<a id="a-Ff"></a>即得明了见诸如来应等正觉。<a id="a-Fg"></a>既得见已，<a id="a-Fh"></a>当先咨问不见顶相。<a id="a-Fi"></a>既得问已，<a id="a-Fj"></a>然后次第遍观诸相皆令明了。<a id="a-Fk"></a>如是观已更复思惟：<a id="a-Fl"></a>‘诸佛如来众相微妙是为希有！<a id="a-Fm"></a>愿我未来还得如是具足成就诸妙相身！<a id="a-Fn"></a>愿我未来亦得如是清净禁戒具足威仪！<a id="a-Fo"></a>愿我未来亦得如是具足三昧！<a id="a-Fp"></a>愿我未来亦得如是具足智慧！<a id="a-Fq"></a>愿我未来亦得如是具足解脱！<a id="a-Fr"></a>愿我未来亦得如是解脱知见！<a id="a-Fs"></a>愿我未来成满如是诸相身已，<a id="a-Ft"></a>即得成就阿耨多罗三藐三菩提！<a id="a-Fu"></a>既成佛已亦当如是处彼天人大众之中，<a id="a-Fv"></a>具足宣说如斯妙法！<a id="a-Fw"></a>’</p>
  <p id="aFx">“菩萨如是具足观察诸佛如来，<a id="a-Fy"></a>乃至成就一切种已，<a id="a-Fz"></a>复应更作如是思惟：<a id="a-G0"></a>‘是中何者是我？<a id="a-G1"></a>谁为我所法？<a id="a-G2"></a>谁能得成诸佛菩提？<a id="a-G3"></a>为身得耶？<a id="a-G4"></a>为心得耶？<a id="a-G5"></a>若身得者，<a id="a-G6"></a>是身顽騃无觉无知，<a id="a-G7"></a>犹如草木石壁镜像，<a id="a-G8"></a>然彼菩提无色无形非像非相，<a id="a-G9"></a>不可见知，<a id="a-GA"></a>不可触证，<a id="a-GB"></a>云何更以顽騃无知、<a id="a-GC"></a>无见、<a id="a-GD"></a>无识、<a id="a-GE"></a>无所分别、<a id="a-GF"></a>无作之身得彼菩提？<a id="a-GG"></a>菩提如是既无形色，<a id="a-GH"></a>非相非像，<a id="a-GI"></a>不可见知，<a id="a-GJ"></a>不可触证，<a id="a-GK"></a>谁复于中而行证者？<a id="a-GL"></a>若心得者，<a id="a-GM"></a>是心无色不可得见，<a id="a-GN"></a>是心无相不可得知，<a id="a-GO"></a>此心如是同于幻化。<a id="a-GP"></a>然彼菩提亦尔，<a id="a-GQ"></a>无色不可见，<a id="a-GR"></a>无相不可知，<a id="a-GS"></a>无漏无为亦同幻化，<a id="a-GT"></a>云何可证？<a id="a-GU"></a>云何觉知？<a id="a-GV"></a>而言身心得菩提耶？<a id="a-GW"></a>’彼菩萨摩诃萨如是观时，<a id="a-GX"></a>分明了了见是身相不得菩提，<a id="a-GY"></a>亦知是心不得菩提。<a id="a-GZ"></a>何以故？<a id="a-Ga"></a>诸法无有以色证色、<a id="a-Gb"></a>心证心故。<a id="a-Gc"></a>然彼于言说中知一切法，<a id="a-Gd"></a>虽无色无形、<a id="a-Ge"></a>无相、<a id="a-Gf"></a>无漏、<a id="a-Gg"></a>无可睹见、<a id="a-Gh"></a>无有证知，<a id="a-Gi"></a>亦非无证。<a id="a-Gj"></a>何以故？<a id="a-Gk"></a>以一切诸如来身无有漏故。<a id="a-Gl"></a>又诸如来身无漏故心亦无漏，<a id="a-Gm"></a>又诸如来心无漏故色亦无漏。</p>
 </body>
</html>