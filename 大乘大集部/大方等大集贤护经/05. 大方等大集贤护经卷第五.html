<!doctype html>
<html id="z3IBTNxFh" data-ver="1223">
 <head>
  <meta charset="utf-8">
  <meta author="阇那崛多">
  <meta author="笈多">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">大方等大集贤护经卷第五</h1>
  <h2 id="a2">现前三昧中十法八法品第十三</h2>
  <p id="a3">尔时，<a id="a-4"></a>世尊复告贤护菩萨言：<a id="a-5"></a>“贤护，<a id="a-6"></a>若有比丘，<a id="a-7"></a>乐欲修习此三昧者，<a id="a-8"></a>先当思惟彼无相想，<a id="a-9"></a>既思惟已我慢不生。<a id="a-A"></a>贤护，<a id="a-B"></a>除慢高已，<a id="a-C"></a>心意泰然远离众相，<a id="a-D"></a>尔时即应为他宣说如是三昧，<a id="a-E"></a>不应起诤。<a id="a-F"></a>是中云何名为诤也？<a id="a-G"></a>所谓妄想诽毁即谤于空名为诤也。<a id="a-H"></a>贤护，<a id="a-I"></a>是故彼比丘以无诤故，<a id="a-J"></a>当能修学为他宣说此三昧也。</p>
  <p id="aK">“贤护，<a id="a-L"></a>有诸善男子、<a id="a-M"></a>善女人，<a id="a-N"></a>若欲修学为他解释此三昧者，<a id="a-O"></a>应当具足成就十法，<a id="a-P"></a>然后为他解斯三昧。<a id="a-Q"></a>何等为十？<a id="a-R"></a>所谓：<a id="a-S"></a>一者、<a id="a-T"></a>彼诸善男子、<a id="a-U"></a>善女人，<a id="a-V"></a>先摧我慢起恭敬心；<a id="a-W"></a>二者、<a id="a-X"></a>知恩不忘心常念报；<a id="a-Y"></a>三者、<a id="a-Z"></a>心无倚著亦无嫉妒；<a id="a-a"></a>四者、<a id="a-b"></a>除断疑惑及诸障碍；<a id="a-c"></a>五者、<a id="a-d"></a>深信不坏系念思惟；<a id="a-e"></a>六者、<a id="a-f"></a>精进勤求经行无倦；<a id="a-g"></a>七者、<a id="a-h"></a>常行乞食不受别请；<a id="a-i"></a>八者、<a id="a-j"></a>少欲知足调伏诸根；<a id="a-k"></a>九者、<a id="a-l"></a>正信甚深无生法忍；<a id="a-m"></a>十者、<a id="a-n"></a>常念谁所有是三昧，<a id="a-o"></a>即于彼师生诸佛想，<a id="a-p"></a>然后修习如是三昧。</p>
  <p id="aq">“贤护，<a id="a-r"></a>是为彼善男子、<a id="a-s"></a>善女人具足如上十种法已，<a id="a-t"></a>应当修习如是三昧，<a id="a-u"></a>亦令他人受持读诵。<a id="a-v"></a>如是行者当得八事。<a id="a-w"></a>何等为八？<a id="a-x"></a>一者、<a id="a-y"></a>毕竟清净，<a id="a-z"></a>于诸禁戒无毁犯故；<a id="a-10"></a>二者、<a id="a-11"></a>知见清净，<a id="a-12"></a>智慧和合不与余相应故；<a id="a-13"></a>三者、<a id="a-14"></a>智慧清净，<a id="a-15"></a>更不复受诸后有故；<a id="a-16"></a>四者、<a id="a-17"></a>施与清净，<a id="a-18"></a>不愿一切诸行果报故；<a id="a-19"></a>五者、<a id="a-1A"></a>多闻清净，<a id="a-1B"></a>既闻法已毕竟不忘故；<a id="a-1C"></a>六者、<a id="a-1D"></a>精进清净，<a id="a-1E"></a>于一切时求佛菩提故；<a id="a-1F"></a>七者、<a id="a-1G"></a>远离清净，<a id="a-1H"></a>于一切名利不染著故；<a id="a-1I"></a>八者、<a id="a-1J"></a>不退清净，<a id="a-1K"></a>当得阿耨多罗三藐三菩提初不动摇故。<a id="a-1L"></a>贤护，<a id="a-1M"></a>是为彼善男子、<a id="a-1N"></a>善女人所获八法也。<a id="a-1O"></a>”</p>
  <p id="a1P">尔时，<a id="a-1Q"></a>世尊为重明此义，<a id="a-1R"></a>以说偈曰：</p>
  <p id="a1S">“智人不起有相想，<a id="a-1T"></a> 亦当除慢及我心，</p>
  <p id="a1U">于深忍中无取著，<a id="a-1V"></a> 彼能速宣此三昧。</p>
  <p id="a1W">空中本来灭诤根，<a id="a-1X"></a> 涅槃无相大寂定，</p>
  <p id="a1Y">于佛无嫌不谤法，<a id="a-1Z"></a> 彼能速宣此三昧。</p>
  <p id="a1a">智者不兴嫉妒意，<a id="a-1b"></a> 念佛知恩及法僧，</p>
  <p id="a1c">所生降伏无迁移，<a id="a-1d"></a> 如是寂静持三昧。</p>
  <p id="a1e">无有嫉妒亦无疑，<a id="a-1f"></a> 思惟深法真实信，</p>
  <p id="a1g">精进不懈离诸欲，<a id="a-1h"></a> 彼能如是得三昧。</p>
  <p id="a1i">常行比丘乞食法，<a id="a-1j"></a> 舍诸别请况求财？</p>
  <p id="a1k">断除垢染证真如，<a id="a-1l"></a> 彼能如是得三昧。</p>
  <p id="a1m">谁能有此三摩提，<a id="a-1n"></a> 我应听受广流布，</p>
  <p id="a1o">于教师所起佛想，<a id="a-1p"></a> 彼能如是得三昧。</p>
  <p id="a1q">若人修行此三昧，<a id="a-1r"></a> 当具功德超世间，</p>
  <p id="a1s">彼应速受八种法，<a id="a-1t"></a> 称诸佛心净无垢。</p>
  <p id="a1u">持戒清净无有边，<a id="a-1v"></a> 三昧菩提及胜见，</p>
  <p id="a1w">彼能清净诸有中，<a id="a-1x"></a> 住以最妙功德聚。</p>
  <p id="a1y">智慧清净不受有，<a id="a-1z"></a> 布施离垢入无为，</p>
  <p id="a20">得彼多闻未曾忘，<a id="a-21"></a> 其为智人功德藏。</p>
  <p id="a22">勇猛精进得菩提，<a id="a-23"></a> 于世名利不贪染，</p>
  <p id="a24">若诸智者善行此，<a id="a-25"></a> 彼入无上深妙禅。<a id="a-26"></a>”</p>
  <p data-pb></p>
  <h2 id="a27">不共功德品第十四</h2>
  <p id="a28">尔时，<a id="a-29"></a>世尊复告贤护菩萨摩诃萨言：<a id="a-2A"></a>“贤护，<a id="a-2B"></a>彼诸菩萨摩诃萨，<a id="a-2C"></a>复当成就十八不共法。<a id="a-2D"></a>何等名为不共法也？<a id="a-2E"></a>所谓如来初成阿耨多罗三藐三菩提，<a id="a-2F"></a>乃至般涅槃，<a id="a-2G"></a>于其中间如来所有三业智慧为首，<a id="a-2H"></a>一切身业随智慧行，<a id="a-2I"></a>一切口业随智慧行，<a id="a-2J"></a>一切意业随智慧行。<a id="a-2K"></a>又诸如来知见过去无有障碍，<a id="a-2L"></a>知见未来无有障碍，<a id="a-2M"></a>知见现在无有障碍。<a id="a-2N"></a>又诸如来所为无有错误，<a id="a-2O"></a>言无漏失，<a id="a-2P"></a>意无忘念，<a id="a-2Q"></a>无别异想，<a id="a-2R"></a>常在三昧无不知已舍。<a id="a-2S"></a>又诸如来意欲无减，<a id="a-2T"></a>精进无减，<a id="a-2U"></a>禅定无减，<a id="a-2V"></a>智慧无减，<a id="a-2W"></a>解脱无减，<a id="a-2X"></a>解脱知见无减。<a id="a-2Y"></a>贤护，<a id="a-2Z"></a>是为如来十八不共法，<a id="a-2a"></a>彼菩萨摩诃萨当应修习具足成满。</p>
  <p id="a2b">“复次，<a id="a-2c"></a>贤护，<a id="a-2d"></a>若菩萨摩诃萨，<a id="a-2e"></a>成就具足甚深难见摄受正法，<a id="a-2f"></a>即欲宣说是三昧者，<a id="a-2g"></a>应当更受十种胜法。<a id="a-2h"></a>何等为十？<a id="a-2i"></a>所谓如来十力。<a id="a-2j"></a>云何十力？<a id="a-2k"></a>贤护，<a id="a-2l"></a>是中如来是处非处力者，<a id="a-2m"></a>如来于诸处非处事，<a id="a-2n"></a>能以正智如实知故。<a id="a-2o"></a>贤护，<a id="a-2p"></a>如是处非处事，<a id="a-2q"></a>如来能以正智如实知者，<a id="a-2r"></a>此则如来处非处力。<a id="a-2s"></a>如来得此力已知真实处，<a id="a-2t"></a>于大众中作师子吼，<a id="a-2u"></a>转大梵轮昔所未转。<a id="a-2v"></a>若有沙门、<a id="a-2w"></a>婆罗门，<a id="a-2x"></a>若天、<a id="a-2y"></a>若梵、<a id="a-2z"></a>若魔、<a id="a-30"></a>若人，<a id="a-31"></a>一切世间终无有能如是转者。<a id="a-32"></a>贤护，<a id="a-33"></a>是为如来第一智力，<a id="a-34"></a>菩萨摩诃萨应当修学具足成满。</p>
  <p id="a35">“复次，<a id="a-36"></a>贤护，<a id="a-37"></a>是中如来一切至处道力者，<a id="a-38"></a>如来于一切处道差别，<a id="a-39"></a>皆以正智如实知故。<a id="a-3A"></a>贤护，<a id="a-3B"></a>如是一切至处道事，<a id="a-3C"></a>如来能以正智如实知者，<a id="a-3D"></a>此则如来至处道力也。<a id="a-3E"></a>如来得此力已知真实处，<a id="a-3F"></a>于大众中作师子吼，<a id="a-3G"></a>转大梵轮昔所未转。<a id="a-3H"></a>若诸世间沙门、<a id="a-3I"></a>婆罗门，<a id="a-3J"></a>若天、<a id="a-3K"></a>若梵、<a id="a-3L"></a>若魔、<a id="a-3M"></a>若人，<a id="a-3N"></a>终无有能如是转者。<a id="a-3O"></a>贤护，<a id="a-3P"></a>是为如来第二智力，<a id="a-3Q"></a>菩萨摩诃萨应当修学具足成满。</p>
  <p id="a3R">“复次，<a id="a-3S"></a>贤护，<a id="a-3T"></a>是中如来世间种种界力者，<a id="a-3U"></a>如来于世间种种诸界无量差别，<a id="a-3V"></a>能以正智如实知故。<a id="a-3W"></a>贤护，<a id="a-3X"></a>如是世间种种界事，<a id="a-3Y"></a>如来皆以正智如实知者，<a id="a-3Z"></a>此则如来世间界力也。<a id="a-3a"></a>如来得此力已知真实处，<a id="a-3b"></a>于大众中作师子吼，<a id="a-3c"></a>转大梵轮昔所未转。<a id="a-3d"></a>若诸世间沙门、<a id="a-3e"></a>婆罗门，<a id="a-3f"></a>若天、<a id="a-3g"></a>若梵、<a id="a-3h"></a>若魔、<a id="a-3i"></a>若人，<a id="a-3j"></a>终无有能如斯转者。<a id="a-3k"></a>贤护，<a id="a-3l"></a>是为如来第三智力，<a id="a-3m"></a>菩萨摩诃萨应当修学具足成满。</p>
  <p id="a3n">“复次，<a id="a-3o"></a>贤护，<a id="a-3p"></a>是中如来心行力者，<a id="a-3q"></a>如来于诸众生种种心行无量差别，<a id="a-3r"></a>皆以正智如实知故。<a id="a-3s"></a>贤护，<a id="a-3t"></a>如是众生种种心行无量差别，<a id="a-3u"></a>如来能以正智如实知者，<a id="a-3v"></a>此则如来知心行力也。<a id="a-3w"></a>如来得此力已知真实处，<a id="a-3x"></a>于大众中作师子吼，<a id="a-3y"></a>转大梵轮昔所未转。<a id="a-3z"></a>若诸世间沙门、<a id="a-40"></a>婆罗门，<a id="a-41"></a>若天、<a id="a-42"></a>若梵、<a id="a-43"></a>若魔、<a id="a-44"></a>若人，<a id="a-45"></a>终无有能如是转者。<a id="a-46"></a>贤护，<a id="a-47"></a>是为如来第四智力，<a id="a-48"></a>菩萨摩诃萨应当修学具足成满。</p>
  <p id="a49">“复次，<a id="a-4A"></a>贤护，<a id="a-4B"></a>如来知众生诸根差别力者，<a id="a-4C"></a>如来于众生诸根种种差别，<a id="a-4D"></a>皆以正智如实知故。<a id="a-4E"></a>贤护，<a id="a-4F"></a>如是众生诸根种种差别，<a id="a-4G"></a>如来皆以正智如实知者，<a id="a-4H"></a>是则如来诸根差别力也。<a id="a-4I"></a>如来得此力已知真实处，<a id="a-4J"></a>于大众中作师子吼，<a id="a-4K"></a>转大梵轮昔所未转。<a id="a-4L"></a>若诸世间沙门、<a id="a-4M"></a>婆罗门，<a id="a-4N"></a>若天、<a id="a-4O"></a>若梵、<a id="a-4P"></a>若魔、<a id="a-4Q"></a>若人，<a id="a-4R"></a>终无有能如是转者。<a id="a-4S"></a>贤护，<a id="a-4T"></a>是为如来第五智力，<a id="a-4U"></a>菩萨摩诃萨应当修学具足成满。</p>
  <p id="a4V">“复次，<a id="a-4W"></a>贤护，<a id="a-4X"></a>是中如来禅定力者，<a id="a-4Y"></a>如来于一切禅定解脱三昧，<a id="a-4Z"></a>生起烦恼及以灭除，<a id="a-4a"></a>斯以正智如实知故。<a id="a-4b"></a>贤护，<a id="a-4c"></a>如是一切禅定解脱三摩跋提生起烦恼乃至清净，<a id="a-4d"></a>如来皆以正智如实知者，<a id="a-4e"></a>是则如来禅定力也。<a id="a-4f"></a>如来得已知真正处，<a id="a-4g"></a>于大众中作师子吼，<a id="a-4h"></a>转大梵轮先所未转。<a id="a-4i"></a>若彼世间沙门、<a id="a-4j"></a>婆罗门，<a id="a-4k"></a>若天、<a id="a-4l"></a>若梵、<a id="a-4m"></a>若魔、<a id="a-4n"></a>若人，<a id="a-4o"></a>终无有能如是转者。<a id="a-4p"></a>贤护，<a id="a-4q"></a>是为如来第六智力，<a id="a-4r"></a>菩萨摩诃萨应当修学具足成满。</p>
  <p id="a4s">“复次，<a id="a-4t"></a>贤护，<a id="a-4u"></a>如来业力者，<a id="a-4v"></a>如来于彼一切诸业种种差别，<a id="a-4w"></a>及彼未来和合得报亦无量差别，<a id="a-4x"></a>如来斯以正智如实知故。<a id="a-4y"></a>贤护，<a id="a-4z"></a>如是诸业种种差别，<a id="a-50"></a>未来得果亦复差别，<a id="a-51"></a>如来皆以正智如实知者，<a id="a-52"></a>斯则如来知业力也。<a id="a-53"></a>如来得已知真实处，<a id="a-54"></a>于大众中作师子吼，<a id="a-55"></a>转大梵轮先所未转。<a id="a-56"></a>若彼世间若沙门、<a id="a-57"></a>婆罗门，<a id="a-58"></a>若天、<a id="a-59"></a>若梵、<a id="a-5A"></a>若魔、<a id="a-5B"></a>若人，<a id="a-5C"></a>终无有能如斯转者。<a id="a-5D"></a>贤护，<a id="a-5E"></a>是为如来第七业力，<a id="a-5F"></a>菩萨摩诃萨应当修学具足成满。</p>
  <p id="a5G">“复次，<a id="a-5H"></a>贤护，<a id="a-5I"></a>如来天眼力者，<a id="a-5J"></a>如来常以清净天眼过于人眼，<a id="a-5K"></a>见彼未来诸众生辈死此生彼，<a id="a-5L"></a>其所受身或美或丑或善或恶，<a id="a-5M"></a>所得诸色或好或恶或妙或粗，<a id="a-5N"></a>或生善道或生恶趣，<a id="a-5O"></a>又见众生所作诸业或善或恶。<a id="a-5P"></a>有诸众生，<a id="a-5Q"></a>具身恶业、<a id="a-5R"></a>具口恶业、<a id="a-5S"></a>具意恶业，<a id="a-5T"></a>诃骂圣人，<a id="a-5U"></a>诽谤正法，<a id="a-5V"></a>坏和合僧，<a id="a-5W"></a>具足如是诸恶业故，<a id="a-5X"></a>身坏命终生于恶道。<a id="a-5Y"></a>又诸众生，<a id="a-5Z"></a>具身善业、<a id="a-5a"></a>具口善业、<a id="a-5b"></a>具意善业，<a id="a-5c"></a>恭敬圣人，<a id="a-5d"></a>尊重正法，<a id="a-5e"></a>供养众僧，<a id="a-5f"></a>具行如是诸善业故，<a id="a-5g"></a>命终得生人天善趣，<a id="a-5h"></a>如是等事皆如实知。<a id="a-5i"></a>贤护，<a id="a-5j"></a>如来以净天眼见诸众生死此生彼，<a id="a-5k"></a>乃至命终生于天上，<a id="a-5l"></a>是则如来生死智力。<a id="a-5m"></a>得是力已知真实处，<a id="a-5n"></a>于大众中作师子吼，<a id="a-5o"></a>转大梵轮昔所未转。<a id="a-5p"></a>若彼世间若沙门、<a id="a-5q"></a>婆罗门，<a id="a-5r"></a>若天、<a id="a-5s"></a>若梵、<a id="a-5t"></a>若魔、<a id="a-5u"></a>若人，<a id="a-5v"></a>终无有能若斯转者。<a id="a-5w"></a>贤护，<a id="a-5x"></a>是为如来第八智力，<a id="a-5y"></a>菩萨摩诃萨应当修学具足成满。</p>
  <p id="a5z">“复次，<a id="a-60"></a>贤护，<a id="a-61"></a>如来宿命智力者，<a id="a-62"></a>如来能以诸宿命智，<a id="a-63"></a>知于过去诸宿命事，<a id="a-64"></a>所谓众生生此死彼，<a id="a-65"></a>或于一处初受一生、<a id="a-66"></a>或二、<a id="a-67"></a>或三、<a id="a-68"></a>或五、<a id="a-69"></a>或十、<a id="a-6A"></a>或百、<a id="a-6B"></a>或千，<a id="a-6C"></a>乃至或受无量百生、<a id="a-6D"></a>无量千生、<a id="a-6E"></a>无量百千生，<a id="a-6F"></a>如是乃至无量转劫、<a id="a-6G"></a>无量定劫、<a id="a-6H"></a>无量转不转劫等，<a id="a-6I"></a>皆如实知。<a id="a-6J"></a>又于彼所生趣，<a id="a-6K"></a>如是处、<a id="a-6L"></a>如是家、<a id="a-6M"></a>如是种姓、<a id="a-6N"></a>如是名字、<a id="a-6O"></a>如是相貌、<a id="a-6P"></a>如是生中、<a id="a-6Q"></a>如是服食、<a id="a-6R"></a>如是所作、<a id="a-6S"></a>如是善恶、<a id="a-6T"></a>如是忧喜、<a id="a-6U"></a>如是苦乐乃至若干寿命等，<a id="a-6V"></a>亦如实知。<a id="a-6W"></a>又于某处舍彼身已复生某处，<a id="a-6X"></a>如是身相、<a id="a-6Y"></a>如是所说、<a id="a-6Z"></a>如是所经，<a id="a-6a"></a>乃至寿命诸过去事，<a id="a-6b"></a>皆悉知故。<a id="a-6c"></a>贤护，<a id="a-6d"></a>如来能以种种无量诸宿命智，<a id="a-6e"></a>知彼众生宿命所经，<a id="a-6f"></a>始自一生及无量生，<a id="a-6g"></a>乃至寿命诸过去事如实知者，<a id="a-6h"></a>是则如来宿命智力也。<a id="a-6i"></a>得是力已，<a id="a-6j"></a>处大众中作师子吼，<a id="a-6k"></a>转大梵轮昔所未转。<a id="a-6l"></a>若彼世间沙门、<a id="a-6m"></a>婆罗门，<a id="a-6n"></a>若天、<a id="a-6o"></a>若梵、<a id="a-6p"></a>若魔、<a id="a-6q"></a>若人，<a id="a-6r"></a>终无有能若斯转者。<a id="a-6s"></a>贤护，<a id="a-6t"></a>是为如来第九智力，<a id="a-6u"></a>菩萨摩诃萨应当修学具足成满。</p>
  <p id="a6v">“复次，<a id="a-6w"></a>贤护，<a id="a-6x"></a>如来漏尽力者，<a id="a-6y"></a>如来能尽一切诸有，<a id="a-6z"></a>无复诸漏，<a id="a-70"></a>心慧解脱自觉法已，<a id="a-71"></a>是故唱言：<a id="a-72"></a>‘我生已尽，<a id="a-73"></a>梵行已立，<a id="a-74"></a>所作已办，<a id="a-75"></a>不受后有！<a id="a-76"></a>’贤护，<a id="a-77"></a>如来如是能尽诸漏，<a id="a-78"></a>心慧明脱自证知故，<a id="a-79"></a>故言‘我生已尽’乃至‘不受后有’如实知者，<a id="a-7A"></a>是则如来漏尽智力也。<a id="a-7B"></a>如来得已，<a id="a-7C"></a>处大众中作师子吼，<a id="a-7D"></a>转大梵轮昔所未转。<a id="a-7E"></a>若彼世间沙门、<a id="a-7F"></a>婆罗门，<a id="a-7G"></a>若天、<a id="a-7H"></a>若梵、<a id="a-7I"></a>若魔、<a id="a-7J"></a>若人，<a id="a-7K"></a>终无有能若斯转者。<a id="a-7L"></a>贤护，<a id="a-7M"></a>是为如来第十智力，<a id="a-7N"></a>菩萨摩诃萨当应修学具足成满。</p>
  <p id="a7O">“贤护，<a id="a-7P"></a>若诸菩萨摩诃萨，<a id="a-7Q"></a>读诵受持思惟修习是三昧者，<a id="a-7R"></a>则能摄受如来十力也。<a id="a-7S"></a>”</p>
  <p id="a7T">尔时，<a id="a-7U"></a>世尊为重明此义，<a id="a-7V"></a>以偈颂曰：</p>
  <p id="a7W">“十八不共等觉法，<a id="a-7X"></a> 十力明智诸佛同，</p>
  <p id="a7Y">菩萨修习此妙禅，<a id="a-7Z"></a> 自然成就斯二种。<a id="a-7a"></a>”</p>
  <p data-pb></p>
  <h2 id="a7b">随喜功德品第十五</h2>
  <p id="a7c">尔时，<a id="a-7d"></a>世尊复告贤护菩萨言：<a id="a-7e"></a>“贤护，<a id="a-7f"></a>若菩萨摩诃萨具足成就四随喜故，<a id="a-7g"></a>即当得斯现前三昧，<a id="a-7h"></a>速疾成满阿耨多罗三藐三菩提。<a id="a-7i"></a>何等名为四种随喜也？<a id="a-7j"></a>所谓彼菩萨摩诃萨应作如是念：<a id="a-7k"></a>‘如彼过去一切诸如来应供等正觉，<a id="a-7l"></a>各于往昔行菩萨时，<a id="a-7m"></a>皆因随喜得是三昧，<a id="a-7n"></a>因三昧故具足多闻，<a id="a-7o"></a>由多闻故速疾成就阿耨多罗三藐三菩提。<a id="a-7p"></a>如我今日亦应如是，<a id="a-7q"></a>依因随喜得是三昧，<a id="a-7r"></a>因三昧故具足多闻，<a id="a-7s"></a>由多闻故速得成就无上菩提。<a id="a-7t"></a>’贤护，<a id="a-7u"></a>是为菩萨摩诃萨第一随喜功德聚也。<a id="a-7v"></a>贤护，<a id="a-7w"></a>彼菩萨摩诃萨，<a id="a-7x"></a>复应如是念：<a id="a-7y"></a>‘如彼当来一切诸如来应供等正觉行菩萨时，<a id="a-7z"></a>皆因随喜得是三昧，<a id="a-80"></a>因此三昧故具足多闻，<a id="a-81"></a>由多闻故速疾成就阿耨多罗三藐三菩提。<a id="a-82"></a>如我今日亦应如是，<a id="a-83"></a>当因随喜得是三昧，<a id="a-84"></a>归凭三昧求满多闻，<a id="a-85"></a>由多闻故速疾成彼无上菩提。<a id="a-86"></a>’贤护，<a id="a-87"></a>是为菩萨摩诃萨第二随喜功德聚也。<a id="a-88"></a>贤护，<a id="a-89"></a>是菩萨摩诃萨，<a id="a-8A"></a>复应如是念：<a id="a-8B"></a>‘而今现在无量无边阿僧祇诸世界中，<a id="a-8C"></a>一切诸如来应供等正觉，<a id="a-8D"></a>各于往昔行菩萨时，<a id="a-8E"></a>亦因随喜得是三昧，<a id="a-8F"></a>因是三昧具足多闻，<a id="a-8G"></a>由多闻故现皆得成无上菩提。<a id="a-8H"></a>然我今日亦应随喜，<a id="a-8I"></a>乃至为欲速成无上菩提故。<a id="a-8J"></a>’贤护，<a id="a-8K"></a>是为菩萨第三随喜功德聚也。<a id="a-8L"></a>复次，<a id="a-8M"></a>贤护，<a id="a-8N"></a>彼菩萨摩诃萨，<a id="a-8O"></a>复应如是念：<a id="a-8P"></a>‘我今已得仰学，<a id="a-8Q"></a>三世一切诸如来本于过去行菩萨时，<a id="a-8R"></a>皆因随喜得是三昧，<a id="a-8S"></a>皆因三昧具足多闻，<a id="a-8T"></a>皆由多闻而得成佛。<a id="a-8U"></a>今我以此随喜功德，<a id="a-8V"></a>愿与一切众生共之，<a id="a-8W"></a>同生随喜，<a id="a-8X"></a>同获三昧，<a id="a-8Y"></a>同具多闻，<a id="a-8Z"></a>同悉成就阿耨多罗三藐三菩提。<a id="a-8a"></a>’贤护，<a id="a-8b"></a>是为菩萨摩诃萨第四随喜功德聚也。</p>
  <p id="a8c">“复次，<a id="a-8d"></a>贤护，<a id="a-8e"></a>而彼菩萨既得成就如是随喜、<a id="a-8f"></a>如是三昧、<a id="a-8g"></a>如是多闻，<a id="a-8h"></a>如是速疾成就菩提，<a id="a-8i"></a>以是功德悉与众生，<a id="a-8j"></a>共同回向阿耨多罗三藐三菩提，<a id="a-8k"></a>如是功德难可称量！<a id="a-8l"></a>我今为汝略开少分，<a id="a-8m"></a>汝宜谛听善思念之。<a id="a-8n"></a>贤护，<a id="a-8o"></a>譬如有人定寿百岁，<a id="a-8p"></a>身轻气猛行骏若飞，<a id="a-8q"></a>是人生已便即能行一世界，<a id="a-8r"></a>先行东方尽世界边，<a id="a-8s"></a>如是次第行于南西北方、<a id="a-8t"></a>四维、<a id="a-8u"></a>上、<a id="a-8v"></a>下，<a id="a-8w"></a>周旋十方穷极地际。<a id="a-8x"></a>贤护，<a id="a-8y"></a>于意云何？<a id="a-8z"></a>假使有人聪明出世善通算术，<a id="a-90"></a>能计是人所行地界道路近远长短耶？<a id="a-91"></a>”</p>
  <p id="a92">贤护白言：<a id="a-93"></a>“不也。<a id="a-94"></a>”</p>
  <p id="a95">“又能称量耶？<a id="a-96"></a>”</p>
  <p id="a97">“不也。<a id="a-98"></a>”</p>
  <p id="a99">“又能观察耶？<a id="a-9A"></a>”</p>
  <p id="a9B">“不也。<a id="a-9C"></a>”</p>
  <p id="a9D">“亦能思惟耶？<a id="a-9E"></a>”</p>
  <p id="a9F">“不也，<a id="a-9G"></a>世尊。<a id="a-9H"></a>”</p>
  <p id="a9I">“贤护，<a id="a-9J"></a>且置初行，<a id="a-9K"></a>即使是人满足百年速疾往返，<a id="a-9L"></a>遍至十方无量世界，<a id="a-9M"></a>彼明算人复能知否？<a id="a-9N"></a>”</p>
  <p id="a9O">贤护报言：<a id="a-9P"></a>“不也，<a id="a-9Q"></a>世尊。<a id="a-9R"></a>彼明算人尚不能知初时所行地界近远，<a id="a-9S"></a>云何能计是人一世尽力飞行周遍十方，<a id="a-9T"></a>无数世界道路由旬其数多少？<a id="a-9U"></a>若欲的知，<a id="a-9V"></a>唯独世尊及大弟子舍利弗与彼不退诸大菩萨等乃能知耳！<a id="a-9W"></a>”</p>
  <p id="a9X">佛告贤护：<a id="a-9Y"></a>“如是，<a id="a-9Z"></a>如是。<a id="a-9a"></a>我今语汝，<a id="a-9b"></a>若有善男子、<a id="a-9c"></a>善女人，<a id="a-9d"></a>起信敬心，<a id="a-9e"></a>于彼风行壮人所经世界盛满珍宝，<a id="a-9f"></a>持用奉献十方诸佛，<a id="a-9g"></a>其所获福虽曰极多，<a id="a-9h"></a>然尚不如随喜三昧功德少分！<a id="a-9i"></a>何以故？<a id="a-9j"></a>贤护，<a id="a-9k"></a>由彼菩萨摩诃萨修此三昧，<a id="a-9l"></a>具足如上四大随喜，<a id="a-9m"></a>回向阿耨多罗三藐三菩提，<a id="a-9n"></a>为求多闻成正觉故。<a id="a-9o"></a>贤护，<a id="a-9p"></a>以是因缘持彼施福，<a id="a-9q"></a>望前随喜所获功德，<a id="a-9r"></a>百分不及一，<a id="a-9s"></a>千分不及一，<a id="a-9t"></a>百千万分不及一，<a id="a-9u"></a>亿百千分不及一，<a id="a-9v"></a>乃至算数譬喻所不能及。</p>
  <p id="a9w">“贤护，<a id="a-9x"></a>汝今当知，<a id="a-9y"></a>诸菩萨等随喜回向所得功德。<a id="a-9z"></a>是故我今更为汝说菩萨随喜功德少分，<a id="a-A0"></a>汝宜谛听也。<a id="a-A1"></a>贤护，<a id="a-A2"></a>我念往昔过于无量无边阿僧祇劫，<a id="a-A3"></a>尔时有佛，<a id="a-A4"></a>号师子意如来、<a id="a-A5"></a>应供、<a id="a-A6"></a>等正觉、<a id="a-A7"></a>明行足、<a id="a-A8"></a>善逝、<a id="a-A9"></a>世间解、<a id="a-AA"></a>无上士、<a id="a-AB"></a>调御丈夫、<a id="a-AC"></a>天人师、<a id="a-AD"></a>佛世尊，<a id="a-AE"></a>出现于世。<a id="a-AF"></a>贤护，<a id="a-AG"></a>时此世界阎浮提中，<a id="a-AH"></a>人民炽盛多饶财宝，<a id="a-AI"></a>丰乐安隐甚可爱乐。<a id="a-AJ"></a>贤护，<a id="a-AK"></a>尔时此阎浮提其地弘广，<a id="a-AL"></a>具足一万八千由旬。<a id="a-AM"></a>其间城郭聚落乃有一万八千，<a id="a-AN"></a>一切皆以七宝所成。<a id="a-AO"></a>其城纵广十二由旬，<a id="a-AP"></a>于诸城内城别皆有九亿民家。<a id="a-AQ"></a>贤护，<a id="a-AR"></a>尔时大城名曰贤作，<a id="a-AS"></a>城中居民有六十亿。<a id="a-AT"></a>彼城即是师子意如来现生处也。<a id="a-AU"></a>贤护，<a id="a-AV"></a>尔时师子意如来，<a id="a-AW"></a>初会说法有九十亿人证阿罗汉果；<a id="a-AX"></a>过七日已，<a id="a-AY"></a>于第二会，<a id="a-AZ"></a>复有九十亿人得阿罗汉果；<a id="a-Aa"></a>过第二会，<a id="a-Ab"></a>第三会中，<a id="a-Ac"></a>复有九十亿人得阿罗汉果；<a id="a-Ad"></a>过三会已，<a id="a-Ae"></a>复有九十亿人咸从他方而来大集，<a id="a-Af"></a>悉是清净诸菩萨众，<a id="a-Ag"></a>自后彼佛恒有无量阿僧祇诸声闻众。<a id="a-Ah"></a>贤护，<a id="a-Ai"></a>尔时人民行十善业，<a id="a-Aj"></a>如彼未来弥勒佛世教诸众生，<a id="a-Ak"></a>具足成就十种业行。<a id="a-Al"></a>尔时人寿八万四千，<a id="a-Am"></a>如弥勒时人寿无异。</p>
  <p id="aAn">“贤护，<a id="a-Ao"></a>时彼大城有转轮王名曰胜游，<a id="a-Ap"></a>如法治世具足七宝，<a id="a-Aq"></a>所谓金轮宝、<a id="a-Ar"></a>象宝、<a id="a-As"></a>马宝、<a id="a-At"></a>摩尼宝、<a id="a-Au"></a>女宝、<a id="a-Av"></a>长者宝、<a id="a-Aw"></a>主兵宝，<a id="a-Ax"></a>是为七宝，<a id="a-Ay"></a>满足千子身相端严，<a id="a-Az"></a>成就威雄降伏怨敌。<a id="a-B0"></a>彼王所统尽世界边，<a id="a-B1"></a>不用刀兵亦无威迫，<a id="a-B2"></a>无所税敛众具自然。<a id="a-B3"></a>时胜游王诣师子意如来应供等正觉所，<a id="a-B4"></a>顶礼尊足然后退坐。<a id="a-B5"></a>尔时，<a id="a-B6"></a>师子意如来知胜游王渴仰心已，<a id="a-B7"></a>即为广宣现前三昧。<a id="a-B8"></a>时彼王既闻如是三昧，<a id="a-B9"></a>深自庆幸发随喜心，<a id="a-BA"></a>以一把宝奉散佛上。<a id="a-BB"></a>彼王缘此随喜善根，<a id="a-BC"></a>命终之后还生阎浮，<a id="a-BD"></a>为彼王子名曰梵德，<a id="a-BE"></a>复绍王位如法治化。<a id="a-BF"></a>彼佛灭后于正法中有一比丘，<a id="a-BG"></a>其名曰宝，<a id="a-BH"></a>聪明精进，<a id="a-BI"></a>常为四众宣扬广说如是经典。<a id="a-BJ"></a>贤护，<a id="a-BK"></a>尔时彼梵德王于比丘所闻三昧已，<a id="a-BL"></a>得深净信起随喜心，<a id="a-BM"></a>持上妙衣价直百千覆比丘上。<a id="a-BN"></a>贤护，<a id="a-BO"></a>又梵德王从比丘所闻三昧已，<a id="a-BP"></a>即发阿耨多罗三藐三菩提心，<a id="a-BQ"></a>为爱法故舍家出家，<a id="a-BR"></a>剃除须发，<a id="a-BS"></a>被服袈裟。<a id="a-BT"></a>是时亦有百千人众成就信心，<a id="a-BU"></a>即随彼王法服出家，<a id="a-BV"></a>亦为如是三昧经故。<a id="a-BW"></a>时彼梵德比丘，<a id="a-BX"></a>与彼百千诸比丘众，<a id="a-BY"></a>经八千岁供养承事彼宝比丘无有疲倦，<a id="a-BZ"></a>终不能得如是三昧，<a id="a-Ba"></a>唯除一闻。<a id="a-Bb"></a>闻已随喜，<a id="a-Bc"></a>具以四种随喜功德，<a id="a-Bd"></a>回向阿耨多罗三藐三菩提。<a id="a-Be"></a>如初随喜如是广行，<a id="a-Bf"></a>然后梵德比丘及百千众，<a id="a-Bg"></a>缘此善根寻得值遇六万八千诸佛世尊，<a id="a-Bh"></a>凡所生处常得为众颁宣广说如是三昧。<a id="a-Bi"></a>彼王比丘因彼善根，<a id="a-Bj"></a>复更值遇六万八千亿数诸佛，<a id="a-Bk"></a>如是次第种诸善根得此三昧，<a id="a-Bl"></a>具足圆满助菩提法已，<a id="a-Bm"></a>寻得成就阿耨多罗三藐三菩提，<a id="a-Bn"></a>号曰坚固精进如来、<a id="a-Bo"></a>应供、<a id="a-Bp"></a>等正觉、<a id="a-Bq"></a>明行足、<a id="a-Br"></a>善逝、<a id="a-Bs"></a>世间解、<a id="a-Bt"></a>无上士、<a id="a-Bu"></a>调御丈夫、<a id="a-Bv"></a>天人师、<a id="a-Bw"></a>佛世尊。<a id="a-Bx"></a>而彼百千诸比丘众得此三昧，<a id="a-By"></a>亦能成就助道法故，<a id="a-Bz"></a>皆已成于阿耨多罗三藐三菩提，<a id="a-C0"></a>名曰坚勇如来应供等正觉，<a id="a-C1"></a>复令无量百千众生住于阿耨多罗三藐三菩提。</p>
  <p id="aC2">“贤护，<a id="a-C3"></a>彼但耳闻尚获如是，<a id="a-C4"></a>何况菩萨闻受三昧，<a id="a-C5"></a>读诵忆持为他广说，<a id="a-C6"></a>复勤思行而不得也？<a id="a-C7"></a>贤护，<a id="a-C8"></a>以此义故，<a id="a-C9"></a>诸菩萨等闻是三昧谁不随喜，<a id="a-CA"></a>谁不读诵，<a id="a-CB"></a>谁不受持，<a id="a-CC"></a>谁不修习，<a id="a-CD"></a>谁不广说？<a id="a-CE"></a>何以故？<a id="a-CF"></a>贤护，<a id="a-CG"></a>以彼菩萨闻是三昧，<a id="a-CH"></a>即得成就助道法等，<a id="a-CI"></a>速疾成于阿耨多罗三藐三菩提故。<a id="a-CJ"></a>贤护，<a id="a-CK"></a>以是因缘吾今语汝，<a id="a-CL"></a>若人正信净心欲求阿耨多罗三藐三菩提者，<a id="a-CM"></a>要先至心求此三昧。<a id="a-CN"></a>菩萨若闻百由旬内有此甚深三昧经者，<a id="a-CO"></a>菩萨即应躬自往诣听是经典，<a id="a-CP"></a>闻已即应读诵受持、<a id="a-CQ"></a>修习思惟、<a id="a-CR"></a>为他广说。<a id="a-CS"></a>贤护，<a id="a-CT"></a>且置百由旬内当往听受。<a id="a-CU"></a>又彼菩萨若闻二百由旬、<a id="a-CV"></a>三百、<a id="a-CW"></a>四百、<a id="a-CX"></a>五百，<a id="a-CY"></a>乃至千由旬内有是三昧，<a id="a-CZ"></a>在某都城某聚落所，<a id="a-Ca"></a>菩萨即应躬往听受习诵受持。<a id="a-Cb"></a>何以故？<a id="a-Cc"></a>贤护，<a id="a-Cd"></a>以是菩萨清净信心，<a id="a-Ce"></a>为求成就阿耨多罗三藐三菩提故。<a id="a-Cf"></a>是故菩萨不应起懈怠心、<a id="a-Cg"></a>生懒惰心、<a id="a-Ch"></a>起散乱心，<a id="a-Ci"></a>当更发精进心、<a id="a-Cj"></a>发猛利心，<a id="a-Ck"></a>应当为是三昧速至千由旬所，<a id="a-Cl"></a>乃至但得闻是三昧，<a id="a-Cm"></a>何况读诵受持思惟解说！<a id="a-Cn"></a>何以故？<a id="a-Co"></a>贤护，<a id="a-Cp"></a>以是三昧能摄一切助道法故。</p>
  <p id="aCq">“复次，<a id="a-Cr"></a>贤护，<a id="a-Cs"></a>是中若有菩萨以纯净心为求菩提，<a id="a-Ct"></a>应当往诣千由旬所，<a id="a-Cu"></a>为听如是三昧法。<a id="a-Cv"></a>时，<a id="a-Cw"></a>菩萨应当承事供养彼说法师，<a id="a-Cx"></a>一切众具悉皆奉上，<a id="a-Cy"></a>常当随逐法师而行，<a id="a-Cz"></a>或时一年，<a id="a-D0"></a>或复二年，<a id="a-D1"></a>或十、<a id="a-D2"></a>二十或经百年，<a id="a-D3"></a>乃至尽寿随逐法师不得舍离，<a id="a-D4"></a>乃至但求闻是三昧，<a id="a-D5"></a>何况能得读诵受持、<a id="a-D6"></a>思惟义理、<a id="a-D7"></a>为他解释！<a id="a-D8"></a>如是菩萨随法师时，<a id="a-D9"></a>当舍自心诸所为事，<a id="a-DA"></a>常当随顺彼阿阇梨法师意行，<a id="a-DB"></a>谨心承事不得违教，<a id="a-DC"></a>起尊敬心及重爱心，<a id="a-DD"></a>除舍一切无爱敬事，<a id="a-DE"></a>于法师所发善知识想，<a id="a-DF"></a>乃至当起如诸佛心。<a id="a-DG"></a>贤护，<a id="a-DH"></a>彼菩萨于是法师阿阇梨所，<a id="a-DI"></a>能生如是敬爱心已，<a id="a-DJ"></a>若当不得读诵受持思惟广说，<a id="a-DK"></a>乃至听闻是三昧者终无是事，<a id="a-DL"></a>唯除往昔诽谤如是甚深经典，<a id="a-DM"></a>业时已熟定堕恶道业不净耳！<a id="a-DN"></a>复次，<a id="a-DO"></a>贤护，<a id="a-DP"></a>假彼菩萨或欲须离彼法师者，<a id="a-DQ"></a>常当知恩，<a id="a-DR"></a>常当念恩，<a id="a-DS"></a>常当报恩。<a id="a-DT"></a>何以故？<a id="a-DU"></a>贤护，<a id="a-DV"></a>以是法师宣讲因缘，<a id="a-DW"></a>令斯经典久住不没。</p>
  <p id="aDX">“复次，<a id="a-DY"></a>贤护，<a id="a-DZ"></a>若有菩萨为是三昧，<a id="a-Da"></a>尚当应往千由旬处，<a id="a-Db"></a>况复随近城都国邑聚落空处或山野中，<a id="a-Dc"></a>而当不往听受读诵、<a id="a-Dd"></a>思惟义理、<a id="a-De"></a>为他广说也？<a id="a-Df"></a>复次，<a id="a-Dg"></a>贤护，<a id="a-Dh"></a>我今语汝，<a id="a-Di"></a>若有菩萨为三昧故，<a id="a-Dj"></a>即能往至千由旬所，<a id="a-Dk"></a>乃至不得闻是三昧，<a id="a-Dl"></a>而彼菩萨虽复不得闻是三昧，<a id="a-Dm"></a>于是法中念求善根，<a id="a-Dn"></a>当发精进莫即懈惰。<a id="a-Do"></a>汝应当知如是之人，<a id="a-Dp"></a>则为已得不退转于阿耨多罗三藐三菩提，<a id="a-Dq"></a>何况听闻、<a id="a-Dr"></a>受持读诵、<a id="a-Ds"></a>思惟修习、<a id="a-Dt"></a>为他广宣！<a id="a-Du"></a>贤护，<a id="a-Dv"></a>汝今当观彼菩萨辈，<a id="a-Dw"></a>闻此三昧已而能受持思惟修行，<a id="a-Dx"></a>即得尔许大功德聚；<a id="a-Dy"></a>乃至求已不能得闻，<a id="a-Dz"></a>亦当具足几大善根。<a id="a-E0"></a>若闻不闻，<a id="a-E1"></a>皆为已住不退转地，<a id="a-E2"></a>毕竟成就阿耨多罗三藐三菩提，<a id="a-E3"></a>何况闻已读诵受持、<a id="a-E4"></a>思惟修习、<a id="a-E5"></a>广为他说，<a id="a-E6"></a>亦令多人闻已诵持、<a id="a-E7"></a>修习思惟、<a id="a-E8"></a>炽然流布也！<a id="a-E9"></a>”</p>
  <p id="aEA">尔时，<a id="a-EB"></a>世尊为重明此义，<a id="a-EC"></a>以偈颂曰：</p>
  <p id="aED">“我念过去有如来，<a id="a-EE"></a> 号师子意人中上，</p>
  <p id="aEF">彼时有王为众首，<a id="a-EG"></a> 亲往诣佛求三昧。</p>
  <p id="aEH">时大智王得闻已，<a id="a-EI"></a> 欢喜遍满不可宣，</p>
  <p id="aEJ">以手持宝奉散之，<a id="a-EK"></a> 供养人尊师子意。</p>
  <p id="aEL">内心思惟发是言：<a id="a-EM"></a> 我今归依无上觉，</p>
  <p id="aEN">为诸世间作饶益，<a id="a-EO"></a> 唯愿善说三摩提。</p>
  <p id="aEP">时王兴建此业已，<a id="a-EQ"></a> 舍身还生于彼宫，</p>
  <p id="aER">寻得值遇宝比丘，<a id="a-ES"></a> 大德名闻满十方。</p>
  <p id="aET">彼闻比丘善说时，<a id="a-EU"></a> 心生欢喜无称量，</p>
  <p id="aEV">即以胜妙众宝服，<a id="a-EW"></a> 答彼比丘为菩提。</p>
  <p id="aEX">复与数千众出家，<a id="a-EY"></a> 供养承事彼比丘，</p>
  <p id="aEZ">经历满于八千岁，<a id="a-Ea"></a> 为求如是三昧故。</p>
  <p id="aEb">彼唯一说不再宣，<a id="a-Ec"></a> 闻受深妙如大海，</p>
  <p id="aEd">尔时心智都无倦，<a id="a-Ee"></a> 求此如实胜寂禅。</p>
  <p id="aEf">彼辈如是修行已，<a id="a-Eg"></a> 值遇诸佛大威雄，</p>
  <p id="aEh">具满六万有八千，<a id="a-Ei"></a> 其间亦闻此三昧。</p>
  <p id="aEj">余世供养复承事，<a id="a-Ek"></a> 六万八千亿世尊，</p>
  <p id="aEl">所闻深妙悉随喜，<a id="a-Em"></a> 斯由师子如来故。</p>
  <p id="aEn">彼王如是具修行，<a id="a-Eo"></a> 终得成佛号坚进，</p>
  <p id="aEp">教化众生无量数，<a id="a-Eq"></a> 所在生死皆远尘。</p>
  <p id="aEr">从王出家数千众，<a id="a-Es"></a> 亦同得佛名坚勇，</p>
  <p id="aEt">德声遍满于十方，<a id="a-Eu"></a> 闻三昧名证大觉。</p>
  <p id="aEv">何况复能为他说，<a id="a-Ew"></a> 不染著彼诸世界，</p>
  <p id="aEx">当更广显妙思惟，<a id="a-Ey"></a> 若斯三昧诸佛演！</p>
  <p id="aEz">若知三昧百由旬，<a id="a-F0"></a> 为求菩提诣彼听，</p>
  <p id="aF1">于言教中莫辞倦，<a id="a-F2"></a> 闻者功德不可量。</p>
  <p id="aF3">若至于彼不得闻，<a id="a-F4"></a> 尚获若干诸福聚，</p>
  <p id="aF5">何况闻已思说者，<a id="a-F6"></a> 唯当速求此三昧！</p>
  <p id="aF7">当念彼具梵德人，<a id="a-F8"></a> 亲近承事勿生厌，</p>
  <p id="aF9">谁比丘所有此经，<a id="a-FA"></a> 即当诣彼修供养。<a id="a-FB"></a>”</p>
  <p data-pb></p>
  <h2 id="aFC">觉寤品第十六</h2>
  <p id="aFD">尔时，<a id="a-FE"></a>世尊复告贤护菩萨言：<a id="a-FF"></a>“贤护，<a id="a-FG"></a>我念往昔过多无量阿僧祇劫，<a id="a-FH"></a>有佛出世，<a id="a-FI"></a>名萨遮那摩如来应供等正觉，<a id="a-FJ"></a>十号具足。<a id="a-FK"></a>时有比丘名曰和轮，<a id="a-FL"></a>于佛灭后称扬广说是三昧经。<a id="a-FM"></a>我于尔时为大国王，<a id="a-FN"></a>一心专求是妙三昧，<a id="a-FO"></a>即于梦中闻有告言是三昧处。<a id="a-FP"></a>既觉寤已，<a id="a-FQ"></a>遂便躬诣比丘师所求是三昧，<a id="a-FR"></a>因请法师剃发出家。<a id="a-FS"></a>为求听受是三昧故，<a id="a-FT"></a>躬用承事和轮法师，<a id="a-FU"></a>备经三万有六千岁，<a id="a-FV"></a>天魔障蔽竟不得闻。<a id="a-FW"></a>”</p>
  <p id="aFX">时，<a id="a-FY"></a>佛复告诸比丘、<a id="a-FZ"></a>比丘尼、<a id="a-Fa"></a>优婆塞、<a id="a-Fb"></a>优婆夷言：<a id="a-Fc"></a>“我今语汝，<a id="a-Fd"></a>汝等当应急疾听受是三昧王，<a id="a-Fe"></a>无得赊迟亦无忘失，<a id="a-Ff"></a>善承事师无令失所，<a id="a-Fg"></a>求是三昧以得为期，<a id="a-Fh"></a>若经一劫乃至百千不生懈心，<a id="a-Fi"></a>无不得也。<a id="a-Fj"></a>贤护，<a id="a-Fk"></a>若人一心求是三昧，<a id="a-Fl"></a>常随逐师不得远离，<a id="a-Fm"></a>当设供养，<a id="a-Fn"></a>所谓汤药、<a id="a-Fo"></a>饮食、<a id="a-Fp"></a>衣服、<a id="a-Fq"></a>床敷种种众具，<a id="a-Fr"></a>及以一切金银珍宝，<a id="a-Fs"></a>凡是资用尽奉于师无所爱惜，<a id="a-Ft"></a>如其自无乞求而与，<a id="a-Fu"></a>趣得三昧勿生厌心。<a id="a-Fv"></a>贤护，<a id="a-Fw"></a>且置如斯寻常供具。<a id="a-Fx"></a>夫求法者，<a id="a-Fy"></a>师若有须，<a id="a-Fz"></a>乃至应当自割其身肌肤肢体供奉于师，<a id="a-G0"></a>师若须命尚无爱惜，<a id="a-G1"></a>况余外物而不奉师？<a id="a-G2"></a>贤护，<a id="a-G3"></a>其求法者，<a id="a-G4"></a>承事法师将护随顺其事若此。<a id="a-G5"></a>又承事师如奴随主，<a id="a-G6"></a>如臣事君，<a id="a-G7"></a>事师亦尔。<a id="a-G8"></a>斯人如是疾得三昧，<a id="a-G9"></a>得三昧已当念忆持，<a id="a-GA"></a>常念师恩恒思报答。<a id="a-GB"></a>贤护，<a id="a-GC"></a>是三昧宝不易可闻。<a id="a-GD"></a>正使有人过百千劫，<a id="a-GE"></a>但求闻名尚不得闻，<a id="a-GF"></a>何况闻已书写诵持，<a id="a-GG"></a>转复为他分别说也！<a id="a-GH"></a>贤护，<a id="a-GI"></a>假使恒河沙数诸佛世界，<a id="a-GJ"></a>盛满珍宝持以行檀，<a id="a-GK"></a>其福虽多，<a id="a-GL"></a>犹亦不如闻此经名，<a id="a-GM"></a>书写一偈所获功德无可校量！<a id="a-GN"></a>”</p>
  <p id="aGO">尔时，<a id="a-GP"></a>世尊为重明此义，<a id="a-GQ"></a>以偈颂曰：</p>
  <p id="aGR">“我念过去无量时，<a id="a-GS"></a> 具足数满六千岁，</p>
  <p id="aGT">常随法师不暂舍，<a id="a-GU"></a> 初不闻是三昧名。</p>
  <p id="aGV">有佛厥号为至诚，<a id="a-GW"></a> 时彼比丘名和轮，</p>
  <p id="aGX">其于世尊灭度后，<a id="a-GY"></a> 比丘广说是三昧。</p>
  <p id="aGZ">我时为彼天下王，<a id="a-Ga"></a> 梦中闻告三昧处：</p>
  <p id="aGb">和轮比丘常宣转，<a id="a-Gc"></a> 王当听受是妙经。</p>
  <p id="aGd">从梦寤已即推求，<a id="a-Ge"></a> 躬诣比丘请三昧，</p>
  <p id="aGf">遂舍王位而出家，<a id="a-Gg"></a> 恭敬供养不暂休。</p>
  <p id="aGh">经历三万六千年，<a id="a-Gi"></a> 但愿得逢彼宣流，</p>
  <p id="aGj">常为天魔来固扰，<a id="a-Gk"></a> 终竟未果一听闻。</p>
  <p id="aGl">是故比丘比丘尼，<a id="a-Gm"></a> 诸优婆塞优婆夷，</p>
  <p id="aGn">吾故诫汝此诚言：<a id="a-Go"></a> 汝当趣持是三昧。</p>
  <p id="aGp">其欲敬承彼法师，<a id="a-Gq"></a> 若经一劫及多劫，</p>
  <p id="aGr">备奉药汤诸妙膳，<a id="a-Gs"></a> 求闻如是三昧经。</p>
  <p id="aGt">又办亿数众衣服，<a id="a-Gu"></a> 床敷灯烛及诸珍，</p>
  <p id="aGv">精勤如是不觉疲，<a id="a-Gw"></a> 为听如是妙三昧。</p>
  <p id="aGx">比丘自无当乞奉，<a id="a-Gy"></a> 乃至身命无吝情，</p>
  <p id="aGz">何况余物有惜心，<a id="a-H0"></a> 如是求者得三昧！</p>
  <p id="aH1">受恩常念思报恩，<a id="a-H2"></a> 智人闻已应广说，</p>
  <p id="aH3">亿那由劫专精求，<a id="a-H4"></a> 斯妙三昧尔乃闻。</p>
  <p id="aH5">假使恒沙诸世界，<a id="a-H6"></a> 盛满珍宝用行檀，</p>
  <p id="aH7">能于是中说一偈，<a id="a-H8"></a> 此人功德过于彼！</p>
  <p id="aH9">正言宣说一偈者，<a id="a-HA"></a> 过于诸劫那由他，</p>
  <p id="aHB">何况闻已能广传，<a id="a-HC"></a> 斯人功德不可说！</p>
  <p id="aHD">若人乐行于菩提，<a id="a-HE"></a> 当为一切求是法，</p>
  <p id="aHF">必能正觉无上道，<a id="a-HG"></a> 闻已安住斯定中。<a id="a-HH"></a>”</p>
  <p data-pb></p>
  <h2 id="aHI">嘱累品第十七</h2>
  <p id="aHJ">尔时，<a id="a-HK"></a>世尊告贤护菩萨言：<a id="a-HL"></a>“贤护，<a id="a-HM"></a>是故彼善男子有净信者，<a id="a-HN"></a>常当精勤听此三昧，<a id="a-HO"></a>既闻受已读诵总持思惟其义，<a id="a-HP"></a>广为世间分别演说，<a id="a-HQ"></a>宜善书写安置藏中。<a id="a-HR"></a>所以者何？<a id="a-HS"></a>贤护，<a id="a-HT"></a>于我灭后当来之世，<a id="a-HU"></a>有诸菩萨摩诃萨辈净信心者，<a id="a-HV"></a>为众生故当求多闻，<a id="a-HW"></a>求多闻故当诣诸方听受正法。<a id="a-HX"></a>贤护，<a id="a-HY"></a>是故彼诸善男子，<a id="a-HZ"></a>有欲乐者，<a id="a-Ha"></a>具足信心者，<a id="a-Hb"></a>摄受正法者，<a id="a-Hc"></a>爱乐正法者，<a id="a-Hd"></a>总持修多罗者，<a id="a-He"></a>为如是等广宣说故，<a id="a-Hf"></a>以如来力加持故，<a id="a-Hg"></a>书写如是大乘经典，<a id="a-Hh"></a>以如来印印封之已，<a id="a-Hi"></a>然后安置于匣藏中。</p>
  <p id="aHj">“贤护，<a id="a-Hk"></a>是中何等为如来印？<a id="a-Hl"></a>所谓一切诸行无造无作、<a id="a-Hm"></a>无造作者、<a id="a-Hn"></a>未曾有、<a id="a-Ho"></a>无为、<a id="a-Hp"></a>无相、<a id="a-Hq"></a>无想、<a id="a-Hr"></a>无依、<a id="a-Hs"></a>无摄、<a id="a-Ht"></a>无取、<a id="a-Hu"></a>无住。<a id="a-Hv"></a>一切诸行尽、<a id="a-Hw"></a>苦因尽、<a id="a-Hx"></a>有尽、<a id="a-Hy"></a>一切烦恼尽，<a id="a-Hz"></a>无生无灭，<a id="a-I0"></a>无道无道果。<a id="a-I1"></a>一切诸圣无有覆藏，<a id="a-I2"></a>愚痴所毁，<a id="a-I3"></a>智者所称，<a id="a-I4"></a>巧者能受。<a id="a-I5"></a>”</p>
  <p id="aI6">如来世尊说此经时，<a id="a-I7"></a>无量众生皆于阿耨多罗三藐三菩提，<a id="a-I8"></a>种诸善根。<a id="a-I9"></a>彼恒河沙等诸佛世界，<a id="a-IA"></a>有无量阿僧祇诸菩萨摩诃萨众，<a id="a-IB"></a>皆从本国发来至此，<a id="a-IC"></a>咸为听受是三昧者，<a id="a-ID"></a>彼辈皆得不退转于阿耨多罗三藐三菩提。<a id="a-IE"></a>时此三千大千世界一切大地六种震动，<a id="a-IF"></a>所谓动、<a id="a-IG"></a>大动、<a id="a-IH"></a>等遍动，<a id="a-II"></a>涌、<a id="a-IJ"></a>大涌、<a id="a-IK"></a>等遍涌，<a id="a-IL"></a>起、<a id="a-IM"></a>大起、<a id="a-IN"></a>等遍起，<a id="a-IO"></a>震、<a id="a-IP"></a>大震、<a id="a-IQ"></a>等遍震，<a id="a-IR"></a>吼、<a id="a-IS"></a>大吼、<a id="a-IT"></a>等遍吼，<a id="a-IU"></a>觉、<a id="a-IV"></a>大觉、<a id="a-IW"></a>等遍觉，<a id="a-IX"></a>乃至边涌中没、<a id="a-IY"></a>中涌边没，<a id="a-IZ"></a>时此世界如是大动。</p>
  <p id="aIa">尔时，<a id="a-Ib"></a>世尊告尊者摩诃迦葉、<a id="a-Ic"></a>尊者舍利弗、<a id="a-Id"></a>尊者目揵连、<a id="a-Ie"></a>尊者阿难，<a id="a-If"></a>及贤护菩萨、<a id="a-Ig"></a>宝德离车子、<a id="a-Ih"></a>商主长者、<a id="a-Ii"></a>星德长者子、<a id="a-Ij"></a>伟德摩纳水天长者等五百人众，<a id="a-Ik"></a>并余诸天世人四部众等言：<a id="a-Il"></a>“迦葉，<a id="a-Im"></a>我今以是三大阿僧祇劫修成阿耨多罗三藐三菩提法，<a id="a-In"></a>付嘱汝等。<a id="a-Io"></a>如是等义，<a id="a-Ip"></a>一切世间所不能信。<a id="a-Iq"></a>何以故？<a id="a-Ir"></a>如来所说修多罗，<a id="a-Is"></a>最胜微妙第一甚深，<a id="a-It"></a>于当来世能与一切众生阿耨多罗三藐三菩提。<a id="a-Iu"></a>是故我今殷勤嘱汝，<a id="a-Iv"></a>汝当听受，<a id="a-Iw"></a>汝当读诵，<a id="a-Ix"></a>汝当忆持，<a id="a-Iy"></a>汝当思惟，<a id="a-Iz"></a>汝当修行，<a id="a-J0"></a>汝当开发，<a id="a-J1"></a>汝当广宣，<a id="a-J2"></a>汝当解释，<a id="a-J3"></a>汝当尽善，<a id="a-J4"></a>汝当流布勿令断绝。</p>
  <p id="aJ5">“复次，<a id="a-J6"></a>阿难，<a id="a-J7"></a>若有诸善男子、<a id="a-J8"></a>善女人，<a id="a-J9"></a>念欲修习此三昧经者，<a id="a-JA"></a>欲读诵者，<a id="a-JB"></a>欲受持者，<a id="a-JC"></a>欲思惟者，<a id="a-JD"></a>欲开示者，<a id="a-JE"></a>欲广说者，<a id="a-JF"></a>当应令他生正信故，<a id="a-JG"></a>令他读诵故，<a id="a-JH"></a>令他受持故，<a id="a-JI"></a>令他思惟故，<a id="a-JJ"></a>令他开示故，<a id="a-JK"></a>令他广说故，<a id="a-JL"></a>我今为彼安住大乘诸善男子、<a id="a-JM"></a>善女人辈，<a id="a-JN"></a>广开发已，<a id="a-JO"></a>当如是学，<a id="a-JP"></a>常当念我如斯教敕。<a id="a-JQ"></a>”</p>
  <p id="aJR">尔时，<a id="a-JS"></a>世尊说是经已，<a id="a-JT"></a>尊者摩诃迦葉、<a id="a-JU"></a>舍利弗、<a id="a-JV"></a>大目揵连、<a id="a-JW"></a>阿难，<a id="a-JX"></a>自余一切诸大声闻，<a id="a-JY"></a>及彼贤护、<a id="a-JZ"></a>宝德、<a id="a-Ja"></a>善商主、<a id="a-Jb"></a>星德、<a id="a-Jc"></a>伟德水天长者等五百优婆塞众，<a id="a-Jd"></a>及彼从十方他佛国土诸来菩萨摩诃萨众，<a id="a-Je"></a>乃至一切天龙鬼神、<a id="a-Jf"></a>人非人等，<a id="a-Jg"></a>闻如来说，<a id="a-Jh"></a>皆大欢喜，<a id="a-Ji"></a>奉教修行。</p>
 </body>
</html>