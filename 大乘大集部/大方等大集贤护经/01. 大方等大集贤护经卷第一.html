<!doctype html>
<html id="z3IBTNpFd" data-ver="915">
 <head>
  <meta charset="utf-8">
  <meta author="阇那崛多">
  <meta author="笈多">
  <meta library="龙藏">
  <meta catalog="大乘大集部">
  <meta period="隋">
 </head>
 <body>
  <h1 id="a1">大方等大集贤护经卷第一</h1>
  <h2 id="a2">思惟品第一之一</h2>
  <p id="a3">如是我闻：<a id="a-4"></a>一时，<a id="a-5"></a>佛在王舍城迦兰陀竹园精舍，<a id="a-6"></a>与大比丘众五百人俱，<a id="a-7"></a>皆是阿罗汉，<a id="a-8"></a>诸漏已尽，<a id="a-9"></a>无复烦恼，<a id="a-A"></a>咸得自在，<a id="a-B"></a>心善解脱，<a id="a-C"></a>慧善解脱，<a id="a-D"></a>调伏一切犹如大龙，<a id="a-E"></a>所作已办众行具备，<a id="a-F"></a>弃舍重担不受后生，<a id="a-G"></a>行于平等获真己利，<a id="a-H"></a>安住正教得到彼岸，<a id="a-I"></a>唯除长老阿难一人。</p>
  <p id="aJ">尔时，<a id="a-K"></a>复有五百诸比丘，<a id="a-L"></a>于晨朝时，<a id="a-M"></a>各从住处诣世尊所，<a id="a-N"></a>恭敬合掌，<a id="a-O"></a>顶礼佛足，<a id="a-P"></a>退坐一面。</p>
  <p id="aQ">尔时，<a id="a-R"></a>尊者舍利弗、<a id="a-S"></a>尊者大目连，<a id="a-T"></a>在舍卫城夏安居已，<a id="a-U"></a>亦与五百诸比丘俱，<a id="a-V"></a>次第游行城邑聚落至王舍城，<a id="a-W"></a>入迦兰陀竹园精舍诣世尊所，<a id="a-X"></a>到已恭敬顶礼佛足，<a id="a-Y"></a>退坐一面。</p>
  <p id="aZ">尔时，<a id="a-a"></a>世尊以神通力放大威光，<a id="a-b"></a>令彼诸国城邑聚落，<a id="a-c"></a>一切所有诸比丘众，<a id="a-d"></a>咸各来诣王舍大城，<a id="a-e"></a>入迦兰陀竹园精舍至世尊所，<a id="a-f"></a>恭敬合掌，<a id="a-g"></a>顶礼佛足，<a id="a-h"></a>退坐一面。</p>
  <p id="ai">尔时，<a id="a-j"></a>迦兰陀竹园精舍，<a id="a-k"></a>有百千数诸比丘等，<a id="a-l"></a>承佛威光皆已云集至世尊所，<a id="a-m"></a>恭敬合掌，<a id="a-n"></a>顶礼佛足，<a id="a-o"></a>退坐一面。</p>
  <p id="ap">尔时，<a id="a-q"></a>复有彼摩诃波阇波提比丘尼，<a id="a-r"></a>亦承世尊威神力故，<a id="a-s"></a>亦与二万比丘尼俱悉皆大集，<a id="a-t"></a>入迦兰陀竹园精舍诣世尊所，<a id="a-u"></a>恭敬合掌，<a id="a-v"></a>顶礼佛足，<a id="a-w"></a>退坐一面。</p>
  <p id="ax">尔时，<a id="a-y"></a>王舍大城有优婆塞，<a id="a-z"></a>名曰贤护，<a id="a-10"></a>为众上首，<a id="a-11"></a>亦与五百优婆塞俱，<a id="a-12"></a>受持五戒具足威仪，<a id="a-13"></a>是大菩萨，<a id="a-14"></a>久已住于阿耨多罗三藐三菩提行；<a id="a-15"></a>本愿力故，<a id="a-16"></a>常随世尊乐闻正法，<a id="a-17"></a>恒勤精进；<a id="a-18"></a>为满一切助道法故，<a id="a-19"></a>于朝旦时，<a id="a-1A"></a>承佛威神从本住处，<a id="a-1B"></a>入迦兰陀竹园精舍至世尊所，<a id="a-1C"></a>恭敬合掌，<a id="a-1D"></a>顶礼佛足，<a id="a-1E"></a>退坐一面。</p>
  <p id="a1F">尔时，<a id="a-1G"></a>毗耶离大城有一离车子，<a id="a-1H"></a>名曰宝生，<a id="a-1I"></a>为众上首，<a id="a-1J"></a>亦与二万八千诸离车俱，<a id="a-1K"></a>于晨朝时，<a id="a-1L"></a>承佛神力，<a id="a-1M"></a>皆自彼城发来入此迦兰陀园至如来所，<a id="a-1N"></a>恭敬合掌，<a id="a-1O"></a>顶礼佛足，<a id="a-1P"></a>退坐一面。</p>
  <p id="a1Q">尔时，<a id="a-1R"></a>瞻婆城有一长者子，<a id="a-1S"></a>名曰星藏，<a id="a-1T"></a>为众上首，<a id="a-1U"></a>亦与二万八千长者子俱，<a id="a-1V"></a>于晨朝时，<a id="a-1W"></a>承佛神力，<a id="a-1X"></a>自瞻婆城发来入此迦兰陀园至世尊所，<a id="a-1Y"></a>恭敬合掌，<a id="a-1Z"></a>顶礼佛足，<a id="a-1a"></a>退坐一面。</p>
  <p id="a1b">尔时，<a id="a-1c"></a>复有一摩那婆，<a id="a-1d"></a>名那罗达多，<a id="a-1e"></a>为众上首，<a id="a-1f"></a>亦与二万八千人俱，<a id="a-1g"></a>于晨朝时，<a id="a-1h"></a>自本住处发来入此迦兰陀园诣世尊所，<a id="a-1i"></a>恭敬合掌，<a id="a-1j"></a>顶礼佛足，<a id="a-1k"></a>退坐一面。</p>
  <p id="a1l">尔时，<a id="a-1m"></a>舍卫国复有长者，<a id="a-1n"></a>名大善商主，<a id="a-1o"></a>并彼给孤独长者，<a id="a-1p"></a>为众上首，<a id="a-1q"></a>亦与二万八千人俱，<a id="a-1r"></a>自彼舍卫国诣王舍城入迦兰陀园至世尊所，<a id="a-1s"></a>恭敬合掌，<a id="a-1t"></a>顶礼佛足，<a id="a-1u"></a>退坐一面。</p>
  <p id="a1v">尔时，<a id="a-1w"></a>王舍大城复有长者，<a id="a-1x"></a>名曰水天，<a id="a-1y"></a>为最上首，<a id="a-1z"></a>亦与二万八千人俱，<a id="a-20"></a>从本住处发来入此迦兰陀园诣世尊所，<a id="a-21"></a>恭敬合掌，<a id="a-22"></a>顶礼佛足，<a id="a-23"></a>退坐一面。</p>
  <p id="a24">尔时，<a id="a-25"></a>摩伽陀国主韦提希子阿阇世王，<a id="a-26"></a>亦与百千诸眷属俱，<a id="a-27"></a>于晨朝时，<a id="a-28"></a>亦来入此迦兰陀园诣世尊所，<a id="a-29"></a>顶礼佛足，<a id="a-2A"></a>退坐一面。</p>
  <p id="a2B">尔时，<a id="a-2C"></a>复有四大天王，<a id="a-2D"></a>及天帝释乃至欲界一切天众，<a id="a-2E"></a>各与无量百千亿那由他眷属天众俱，<a id="a-2F"></a>亦于晨朝，<a id="a-2G"></a>悉来入迦兰陀园至如来所，<a id="a-2H"></a>顶礼佛足，<a id="a-2I"></a>退坐一面。</p>
  <p id="a2J">尔时，<a id="a-2K"></a>复有娑婆世界主大梵天王，<a id="a-2L"></a>亦与无量百千亿那由他眷属天众俱，<a id="a-2M"></a>于晨朝时，<a id="a-2N"></a>悉入迦兰陀园至如来所，<a id="a-2O"></a>顶礼佛足，<a id="a-2P"></a>退坐一面。</p>
  <p id="a2Q">尔时，<a id="a-2R"></a>复有大自在天王，<a id="a-2S"></a>亦与无量百千净居诸天众俱，<a id="a-2T"></a>于晨朝时，<a id="a-2U"></a>悉入迦兰陀园，<a id="a-2V"></a>顶礼佛足，<a id="a-2W"></a>退坐一面。</p>
  <p id="a2X">尔时，<a id="a-2Y"></a>复有四阿修罗王，<a id="a-2Z"></a>各与无量百千眷属阿修罗众俱，<a id="a-2a"></a>亦于晨朝，<a id="a-2b"></a>入迦兰陀园诣如来所，<a id="a-2c"></a>顶礼佛足，<a id="a-2d"></a>退坐一面。</p>
  <p id="a2e">尔时，<a id="a-2f"></a>复有难陀龙王及跋难陀龙王，<a id="a-2g"></a>各与无量百千眷属诸龙众俱，<a id="a-2h"></a>亦于晨朝，<a id="a-2i"></a>入迦兰陀园诣如来所，<a id="a-2j"></a>顶礼佛足，<a id="a-2k"></a>退坐一面。</p>
  <p id="a2l">尔时，<a id="a-2m"></a>复有裟伽罗龙王、<a id="a-2n"></a>阿那婆达多龙王，<a id="a-2o"></a>及摩那斯龙王、<a id="a-2p"></a>伊跋罗龙王等，<a id="a-2q"></a>各与无量百千眷属诸龙众俱，<a id="a-2r"></a>亦于晨朝，<a id="a-2s"></a>入迦兰陀园诣如来所，<a id="a-2t"></a>顶礼佛足，<a id="a-2u"></a>退坐一面。</p>
  <p id="a2v">尔时，<a id="a-2w"></a>此三千大千世界，<a id="a-2x"></a>一切诸比丘、<a id="a-2y"></a>比丘尼、<a id="a-2z"></a>优婆塞、<a id="a-30"></a>优婆夷，<a id="a-31"></a>及以一切天、<a id="a-32"></a>龙、<a id="a-33"></a>夜叉、<a id="a-34"></a>乾闼婆、<a id="a-35"></a>阿修罗、<a id="a-36"></a>迦楼罗、<a id="a-37"></a>紧那罗、<a id="a-38"></a>摩睺罗伽，<a id="a-39"></a>乃至人非人，<a id="a-3A"></a>及诸王等信如来者，<a id="a-3B"></a>为听法故，<a id="a-3C"></a>一切皆集迦兰陀园诣如来所，<a id="a-3D"></a>顶礼佛足，<a id="a-3E"></a>各坐一面。</p>
  <p id="a3F">尔时，<a id="a-3G"></a>迦兰陀园其地弘广，<a id="a-3H"></a>如此三千大千世界所有地方大众充满，<a id="a-3I"></a>无空缺处若杖头许而不遍者。<a id="a-3J"></a>如是上至有顶下逮梵宫，<a id="a-3K"></a>所有一切大威德神通诸天大众，<a id="a-3L"></a>乃至一切诸龙、<a id="a-3M"></a>夜叉、<a id="a-3N"></a>乾闼婆、<a id="a-3O"></a>阿修罗、<a id="a-3P"></a>迦楼罗、<a id="a-3Q"></a>紧那罗、<a id="a-3R"></a>摩睺罗伽、<a id="a-3S"></a>人非人等皆来集会。</p>
  <p id="a3T">尔时，<a id="a-3U"></a>贤护菩萨摩诃萨即从座起，<a id="a-3V"></a>偏袒右肩，<a id="a-3W"></a>右膝著地，<a id="a-3X"></a>合掌向佛白佛言：<a id="a-3Y"></a>“世尊，<a id="a-3Z"></a>我于今者，<a id="a-3a"></a>欲得咨问如来应供等正觉，<a id="a-3b"></a>心中所疑。<a id="a-3c"></a>不审世尊，<a id="a-3d"></a>见垂听不？<a id="a-3e"></a>”</p>
  <p id="a3f">尔时，<a id="a-3g"></a>世尊复告贤护菩萨言：<a id="a-3h"></a>“贤护，<a id="a-3i"></a>如来世尊随汝所疑，<a id="a-3j"></a>恣汝所问，<a id="a-3k"></a>为汝宣释，<a id="a-3l"></a>令汝欢喜。<a id="a-3m"></a>”</p>
  <p id="a3n">时，<a id="a-3o"></a>彼贤护菩萨既蒙听许，<a id="a-3p"></a>复白佛言：<a id="a-3q"></a>“世尊，<a id="a-3r"></a>菩萨摩诃萨具足成就何等三昧，<a id="a-3s"></a>而能得彼大功德聚？<a id="a-3t"></a>云何得入多闻大海获智慧藏，<a id="a-3u"></a>问无疑惑故？<a id="a-3v"></a>云何复得无意戒聚不失成就于阿耨多罗三藐三菩提，<a id="a-3w"></a>无退减故？<a id="a-3x"></a>复云何得不生愚痴邪见，<a id="a-3y"></a>空处故？<a id="a-3z"></a>云何当得宿命智，<a id="a-40"></a>遍知去来故？<a id="a-41"></a>云何当得不离奉见诸佛世尊，<a id="a-42"></a>听闻正法乃至梦中故？<a id="a-43"></a>云何当得殊特端正上妙色身，<a id="a-44"></a>具足威仪众生乐见故？<a id="a-45"></a>云何当得常生大姓之家尊贵之位，<a id="a-46"></a>见者恭敬故？<a id="a-47"></a>云何复得父母兄弟宗亲眷属及以知识左右围绕，<a id="a-48"></a>恒无别离故？<a id="a-49"></a>云何当得广达博通所为殊异，<a id="a-4A"></a>亦终无缺减于阿耨多罗三藐三菩提心故？<a id="a-4B"></a>云何当得正念正行，<a id="a-4C"></a>节度不移心知足故？<a id="a-4D"></a>云何当得常生惭愧，<a id="a-4E"></a>远离耻辱故？<a id="a-4F"></a>云何当得正智谦恭，<a id="a-4G"></a>降伏我慢故？<a id="a-4H"></a>云何当得策勤精进，<a id="a-4I"></a>远离懈怠故？<a id="a-4J"></a>云何当得大慈大悲大喜大舍，<a id="a-4K"></a>平等与乐故？<a id="a-4L"></a>云何当得闻说甚深真空无相无愿法时，<a id="a-4M"></a>一切无有惊怖退没故？<a id="a-4N"></a>云何当得不乐懒惰，<a id="a-4O"></a>摄受正法故？<a id="a-4P"></a>云何当得智慧通达，<a id="a-4Q"></a>明了一切无与等者故？<a id="a-4R"></a>云何当得于一切佛刹，<a id="a-4S"></a>随意得生故？<a id="a-4T"></a>云何当得不为一切外道所摧坏故？<a id="a-4U"></a>云何当得如海，<a id="a-4V"></a>能受纳众问疑释难无减无尽故？<a id="a-4W"></a>云何当得如月满，<a id="a-4X"></a>白净法具足故？<a id="a-4Y"></a>云何当得如日初出，<a id="a-4Z"></a>破诸闇冥故？<a id="a-4a"></a>云何当得如灯炬，<a id="a-4b"></a>光明照了故？<a id="a-4c"></a>云何当得如虚空性，<a id="a-4d"></a>无有挂碍故？<a id="a-4e"></a>云何当得无所住著，<a id="a-4f"></a>心如虚空故？<a id="a-4g"></a>云何当得如金刚，<a id="a-4h"></a>穿彻通达一切法故？<a id="a-4i"></a>云何当得如须弥山，<a id="a-4j"></a>不可动摇故？<a id="a-4k"></a>云何当得如门阃，<a id="a-4l"></a>一切正住故？<a id="a-4m"></a>云何当得如猫狗兽等，<a id="a-4n"></a>心业成就故？<a id="a-4o"></a>云何当得无为一切诸法中故？<a id="a-4p"></a>云何当得如飞鸟，<a id="a-4q"></a>随意而去故？<a id="a-4r"></a>云何当得摧折憍慢，<a id="a-4s"></a>如旃陀罗子故？<a id="a-4t"></a>云何当得住阿兰若，<a id="a-4u"></a>如诸兽猕猴等不乐城邑聚落，<a id="a-4v"></a>一切出家在家不相参乱故？<a id="a-4w"></a>云何当得统领大众，<a id="a-4x"></a>教诏导示故？<a id="a-4y"></a>云何当得不乐生一切众生中，<a id="a-4z"></a>不动于一切众生故？<a id="a-50"></a>云何当得不为一切外道，<a id="a-51"></a>降伏天魔惑乱故？<a id="a-52"></a>云何当得大辩才，<a id="a-53"></a>于一切法决了知故？<a id="a-54"></a>云何当得于一切佛法，<a id="a-55"></a>不随他行故？<a id="a-56"></a>云何当得大坚固信，<a id="a-57"></a>无可毁坏故？<a id="a-58"></a>云何当得大慈力信，<a id="a-59"></a>不可动故？<a id="a-5A"></a>云何当得深入信，<a id="a-5B"></a>无所行故？<a id="a-5C"></a>云何当得润泽信，<a id="a-5D"></a>于一切法中多欢喜故？<a id="a-5E"></a>云何当得最胜信，<a id="a-5F"></a>供养承事一切诸佛无厌足故？<a id="a-5G"></a>云何当得种种入信，<a id="a-5H"></a>种诸善根故？<a id="a-5I"></a>云何当得真妙信，<a id="a-5J"></a>增长无虚伪行故？<a id="a-5K"></a>云何当得净喜信，<a id="a-5L"></a>除灭一切嫉妒故？<a id="a-5M"></a>云何当得清净信，<a id="a-5N"></a>得一切种智光明故？<a id="a-5O"></a>云何当得喜乐行信，<a id="a-5P"></a>除灭诸盖障恶故？<a id="a-5Q"></a>云何当得智喜信，<a id="a-5R"></a>摄受诸佛境界故？<a id="a-5S"></a>云何当得庄严行信，<a id="a-5T"></a>胜一切世间璎珞庄严，<a id="a-5U"></a>佛国清净成就故？<a id="a-5V"></a>云何当得清净戒行，<a id="a-5W"></a>永灭一切声闻、<a id="a-5X"></a>辟支佛心故？<a id="a-5Y"></a>云何当得庄严大誓，<a id="a-5Z"></a>一切所作皆究竟故？<a id="a-5a"></a>云何当得为一切众生中上首，<a id="a-5b"></a>欲行诸善法故？<a id="a-5c"></a>云何当得无有疲倦，<a id="a-5d"></a>为欲教授一切菩萨所学诸波罗蜜故？<a id="a-5e"></a>云何当得不退转，<a id="a-5f"></a>多求一切佛法故？<a id="a-5g"></a>云何当得不可坏，<a id="a-5h"></a>不为一切外道邪师所破故？<a id="a-5i"></a>云何当得深信一切诸佛，<a id="a-5j"></a>不舍此念常见诸佛故？<a id="a-5k"></a>云何当得如父想，<a id="a-5l"></a>绍隆一切佛法故？<a id="a-5m"></a>云何当得佛力加持，<a id="a-5n"></a>于一切佛法光明中生故？<a id="a-5o"></a>云何当得无障碍，<a id="a-5p"></a>一切佛法悉现在前故？<a id="a-5q"></a>云何当得如幻人，<a id="a-5r"></a>于一切法无思念故？<a id="a-5s"></a>云何当得如化者，<a id="a-5t"></a>观一切法无生灭故？<a id="a-5u"></a>云何当得如梦，<a id="a-5v"></a>观察三世无来去故？<a id="a-5w"></a>云何当得如镜像，<a id="a-5x"></a>一切世界斯现身中故？<a id="a-5y"></a>云何当得如响声，<a id="a-5z"></a>一切法无作无为因缘生故？<a id="a-60"></a>云何当得如形影，<a id="a-61"></a>于一切生法自无心取舍故？<a id="a-62"></a>云何当得空无所有，<a id="a-63"></a>远离一切诸佛想故？<a id="a-64"></a>云何当得无相，<a id="a-65"></a>观一切法无有二故？<a id="a-66"></a>云何当得法界边际，<a id="a-67"></a>菩提心无限量故？<a id="a-68"></a>云何当得不起著，<a id="a-69"></a>一切世界性无分别故？<a id="a-6A"></a>云何当得无碍行，<a id="a-6B"></a>遍游一切诸佛刹中故？<a id="a-6C"></a>云何当得诸陀罗尼，<a id="a-6D"></a>闻一知万善达一切文字分别说故？<a id="a-6E"></a>云何当得如诸法师，<a id="a-6F"></a>善知一切佛法故？<a id="a-6G"></a>云何当得一切诸佛所护念，<a id="a-6H"></a>一切佛威力加持故？<a id="a-6I"></a>云何当得雄猛不怯弱出声，<a id="a-6J"></a>如大牛王及大师子王步故？<a id="a-6K"></a>云何当得无畏，<a id="a-6L"></a>令一切世间欢喜故？<a id="a-6M"></a>云何当得无疑惑，<a id="a-6N"></a>于一切佛平等无二故？<a id="a-6O"></a>云何当得通达如如，<a id="a-6P"></a>灭除疑惑不著诸法故？<a id="a-6Q"></a>云何当得证深法界，<a id="a-6R"></a>善能解释所问义故？<a id="a-6S"></a>云何当得师利益他，<a id="a-6T"></a>具足大慈故？<a id="a-6U"></a>云何当得灭除懒惰，<a id="a-6V"></a>恒乐说法故？<a id="a-6W"></a>云何当得如法住，<a id="a-6X"></a>不舍一切众生故？<a id="a-6Y"></a>云何当得不谄曲，<a id="a-6Z"></a>性淳直故？<a id="a-6a"></a>云何当得如眼目，<a id="a-6b"></a>为一切世间灯明故？<a id="a-6c"></a>云何当得不可轻蔑，<a id="a-6d"></a>胜出一切三界故？<a id="a-6e"></a>云何当得无诤论，<a id="a-6f"></a>如教说行故？<a id="a-6g"></a>云何当得无艰难行，<a id="a-6h"></a>无住著故？<a id="a-6i"></a>云何当得知于实际，<a id="a-6j"></a>不分别诸法故？<a id="a-6k"></a>云何当得说一切语言智，<a id="a-6l"></a>令诸众生住于大乘故？<a id="a-6m"></a>云何当得至无畏处，<a id="a-6n"></a>远离恐怖永无一切毛竖等事故？<a id="a-6o"></a>云何当得知佛方便说，<a id="a-6p"></a>善达一切修多罗等故？<a id="a-6q"></a>云何当得不空生世间，<a id="a-6r"></a>恒入一切众中获利故？<a id="a-6s"></a>云何当得为一切智首，<a id="a-6t"></a>于一切世间应受供养大名闻故？<a id="a-6u"></a>云何当得无边赞叹功德，<a id="a-6v"></a>为一切众生福田故？<a id="a-6w"></a>云何当得大欢喜踊跃无量，<a id="a-6x"></a>常在诸如来师子座下故？<a id="a-6y"></a>云何当得胜上辩才，<a id="a-6z"></a>能问一切佛法故？<a id="a-70"></a>云何当得意不怯弱辩才，<a id="a-71"></a>于一切大众中无怖畏故？<a id="a-72"></a>云何当得一切论议辩如师子王，<a id="a-73"></a>降伏一切外道摄受诸异论师故？<a id="a-74"></a>云何当得不坏本誓庄严，<a id="a-75"></a>欲摧一切邪异朋党故？<a id="a-76"></a>云何当得善巧说法常处师子座，<a id="a-77"></a>一切诸佛印可故？<a id="a-78"></a>云何当得远离一切世间无义语言，<a id="a-79"></a>以通达一切正教故？<a id="a-7A"></a>云何当得深爱一切诸佛法，<a id="a-7B"></a>于诸如来生处行故？<a id="a-7C"></a>云何当得乐欲真法，<a id="a-7D"></a>知诸如来不生故？<a id="a-7E"></a>云何当得不懈慢，<a id="a-7F"></a>善承事知识故？<a id="a-7G"></a>云何当得不染著，<a id="a-7H"></a>游行一切世界故？<a id="a-7I"></a>云何当得愿行具足，<a id="a-7J"></a>为教化一切众生故？<a id="a-7K"></a>云何当得如珊瑚，<a id="a-7L"></a>得诸相故？<a id="a-7M"></a>云何当得如虚空，<a id="a-7N"></a>一切法无得相故？<a id="a-7O"></a>云何当得如菩萨，<a id="a-7P"></a>不断佛种故？<a id="a-7Q"></a>云何当得不休息行，<a id="a-7R"></a>诸菩萨道未曾远离大乘故？<a id="a-7S"></a>云何当得著大铠甲，<a id="a-7T"></a>诸佛广大戒中决定住故？<a id="a-7U"></a>云何当得一切诸佛所赞灌顶，<a id="a-7V"></a>住于诸如来十力地中故？<a id="a-7W"></a>云何当得一切所想，<a id="a-7X"></a>通达一切诸法行故？<a id="a-7Y"></a>云何当得一切算数，<a id="a-7Z"></a>巧方便知故？<a id="a-7a"></a>云何当得善知一切成坏，<a id="a-7b"></a>远离一切障碍行故？<a id="a-7c"></a>云何当得一切不住行，<a id="a-7d"></a>不取不舍故？<a id="a-7e"></a>云何当得一切大施主，<a id="a-7f"></a>能施无悔故？<a id="a-7g"></a>云何当得入诸法海，<a id="a-7h"></a>能施胜上法宝藏故？<a id="a-7i"></a>云何当得一切世间行，<a id="a-7j"></a>能舍世间诸相故？<a id="a-7k"></a>云何当得广大神通，<a id="a-7l"></a>随顺诸佛神通满足欢喜故？<a id="a-7m"></a>云何当得一刹那时间行，<a id="a-7n"></a>即能遍至一切诸佛前故？<a id="a-7o"></a>复云何当得住此佛刹，<a id="a-7p"></a>遍见一切十方诸佛听闻正法供养众僧，<a id="a-7q"></a>非但未得出世六通，<a id="a-7r"></a>而实未得世间五通，<a id="a-7s"></a>而亦未舍此世界身，<a id="a-7t"></a>亦无生彼诸佛国土，<a id="a-7u"></a>唯住此土见余世界诸佛世尊，<a id="a-7v"></a>悉闻诸佛所宣正法，<a id="a-7w"></a>一切听受如说修行？<a id="a-7x"></a>世尊，<a id="a-7y"></a>譬如今时圣者阿难，<a id="a-7z"></a>于世尊前亲闻法已，<a id="a-80"></a>皆悉受持如说奉行。<a id="a-81"></a>彼诸菩萨身居此土不至彼界，<a id="a-82"></a>而能遍睹诸佛世尊，<a id="a-83"></a>听闻法已悉能受持，<a id="a-84"></a>如说修行亦复如是；<a id="a-85"></a>从是已后一切生处，<a id="a-86"></a>常不远离诸佛世尊听闻正法，<a id="a-87"></a>乃至梦中咸若斯也。<a id="a-88"></a>”</p>
  <p id="a89">尔时，<a id="a-8A"></a>世尊告贤护菩萨摩诃萨言：<a id="a-8B"></a>“善哉！<a id="a-8C"></a>善哉！<a id="a-8D"></a>贤护，<a id="a-8E"></a>汝今乃能请问如来如是妙义。<a id="a-8F"></a>汝为利益一切世间诸众生故，<a id="a-8G"></a>亦为安乐诸众生故，<a id="a-8H"></a>复为怜愍诸天人故，<a id="a-8I"></a>复为摄受未来世中诸菩萨故。<a id="a-8J"></a>贤护，<a id="a-8K"></a>而汝往昔已曾供养无量诸佛种诸善根，<a id="a-8L"></a>听闻正法，<a id="a-8M"></a>受持正法，<a id="a-8N"></a>爱乐正法，<a id="a-8O"></a>敬重正法。<a id="a-8P"></a>汝今但以摩诃迦葉教化行故，<a id="a-8Q"></a>少欲知足，<a id="a-8R"></a>恒乐闲静阿兰若处，<a id="a-8S"></a>或居冢间，<a id="a-8T"></a>或在树下，<a id="a-8U"></a>亦露地坐，<a id="a-8V"></a>常坐不卧，<a id="a-8W"></a>一敷不移，<a id="a-8X"></a>受乞食法，<a id="a-8Y"></a>一食不再，<a id="a-8Z"></a>或一坐食，<a id="a-8a"></a>或唯一抟，<a id="a-8b"></a>唯畜三衣及粪扫衣，<a id="a-8c"></a>赞叹头陀，<a id="a-8d"></a>劝请诸菩萨，<a id="a-8e"></a>教菩萨行法，<a id="a-8f"></a>令诸菩萨喜，<a id="a-8g"></a>诃责诸菩萨，<a id="a-8h"></a>教示诸菩萨，<a id="a-8i"></a>成就诸菩萨，<a id="a-8j"></a>能为利益行大慈悲，<a id="a-8k"></a>于诸众生生平等心，<a id="a-8l"></a>咸得自在到于彼岸，<a id="a-8m"></a>随意得见一切诸佛，<a id="a-8n"></a>发广大愿行深妙行，<a id="a-8o"></a>乐一切智菩提梁柱，<a id="a-8p"></a>善能随顺如来种性，<a id="a-8q"></a>发菩提心犹如金刚，<a id="a-8r"></a>通达世间众生所念，<a id="a-8s"></a>广大妙行不可校算、<a id="a-8t"></a>不可称量，<a id="a-8u"></a>常在一切诸佛目前。<a id="a-8v"></a>贤护，<a id="a-8w"></a>于汝功德中未说少分也。<a id="a-8x"></a>贤护，<a id="a-8y"></a>今有菩萨三昧，<a id="a-8z"></a>名曰思惟诸佛现前三昧。<a id="a-90"></a>若有菩萨，<a id="a-91"></a>具足修习如是三昧，<a id="a-92"></a>当得成就如上所问诸功德等。<a id="a-93"></a>贤护当知，<a id="a-94"></a>更有无量无边胜上功德说不可尽。<a id="a-95"></a>”</p>
  <p id="a96">尔时，<a id="a-97"></a>贤护菩萨复白佛言：<a id="a-98"></a>“善哉！<a id="a-99"></a>世尊，<a id="a-9A"></a>唯愿说此菩萨念一切佛现前三昧，<a id="a-9B"></a>令此世间天、<a id="a-9C"></a>人、<a id="a-9D"></a>梵、<a id="a-9E"></a>魔、<a id="a-9F"></a>沙门、<a id="a-9G"></a>婆罗门，<a id="a-9H"></a>诸龙、<a id="a-9I"></a>夜叉、<a id="a-9J"></a>乾闼婆、<a id="a-9K"></a>阿修罗、<a id="a-9L"></a>迦楼罗、<a id="a-9M"></a>紧那罗、<a id="a-9N"></a>摩睺罗伽、<a id="a-9O"></a>人非人等，<a id="a-9P"></a>多获利益多受安乐故，<a id="a-9Q"></a>亦令当来无量众生多得利益受安乐故，<a id="a-9R"></a>又为未来诸菩萨辈作大光明承受威力故。<a id="a-9S"></a>又愿现在未来诸菩萨等，<a id="a-9T"></a>普得闻此念一切佛现前三昧。<a id="a-9U"></a>彼既闻已皆悉受持，<a id="a-9V"></a>既受持已一切皆当如实修学如教奉行，<a id="a-9W"></a>既学行已当令得不退转于阿耨多罗三藐三菩提，<a id="a-9X"></a>现前即能具足成就如是功德及余胜上功德等。<a id="a-9Y"></a>”</p>
  <p id="a9Z">尔时，<a id="a-9a"></a>世尊复告贤护菩萨言：<a id="a-9b"></a>“贤护，<a id="a-9c"></a>如汝言者，<a id="a-9d"></a>汝当谛听，<a id="a-9e"></a>善思念之，<a id="a-9f"></a>吾今为汝分别解脱。<a id="a-9g"></a>”</p>
  <p id="a9h">贤护复言：<a id="a-9i"></a>“善哉！<a id="a-9j"></a>世尊，<a id="a-9k"></a>我深乐闻如来所说。<a id="a-9l"></a>”</p>
  <p id="a9m">佛复告言：<a id="a-9n"></a>“贤护，<a id="a-9o"></a>云何名为菩萨思惟一切诸佛现前三昧？<a id="a-9p"></a>若有菩萨具足成就此三昧者，<a id="a-9q"></a>即获如前诸功德事，<a id="a-9r"></a>亦得其余殊异功德，<a id="a-9s"></a>所谓心念诸佛皆现在前，<a id="a-9t"></a>其心不乱，<a id="a-9u"></a>不舍作业，<a id="a-9v"></a>求胜上智，<a id="a-9w"></a>勇猛精勤，<a id="a-9x"></a>荷负重担度脱众生，<a id="a-9y"></a>承事供给诸善知识，<a id="a-9z"></a>常修空寂广大思惟，<a id="a-A0"></a>亲善知识灭除诸盖，<a id="a-A1"></a>远离恶友息世语言，<a id="a-A2"></a>塞诸根门，<a id="a-A3"></a>初中后夜减损睡眠，<a id="a-A4"></a>不贪衣服、<a id="a-A5"></a>食饮、<a id="a-A6"></a>汤药、<a id="a-A7"></a>堂房屋宇、<a id="a-A8"></a>床座众具，<a id="a-A9"></a>恒乐空闲住阿兰若，<a id="a-AA"></a>不爱己身不重我命，<a id="a-AB"></a>不著形色不纵其心，<a id="a-AC"></a>修以慈心薰以悲行，<a id="a-AD"></a>一切时喜常行舍心，<a id="a-AE"></a>破坏烦恼成就诸禅，<a id="a-AF"></a>于中思惟不著滋味，<a id="a-AG"></a>观察色想唯得空心不乱正念，<a id="a-AH"></a>不取诸阴不著诸入，<a id="a-AI"></a>不思诸界不贪生处，<a id="a-AJ"></a>调伏慢高不妒他财，<a id="a-AK"></a>为诸世间多作饶益，<a id="a-AL"></a>于诸众生起平等心，<a id="a-AM"></a>又于众生生父母想，<a id="a-AN"></a>亦于众生所作一子心，<a id="a-AO"></a>一切法中无有诤想，<a id="a-AP"></a>虽念持戒而不执著，<a id="a-AQ"></a>常在禅定亦无耽染，<a id="a-AR"></a>好乐多闻不起分别，<a id="a-AS"></a>戒聚不缺定聚不动，<a id="a-AT"></a>智聚不妄诸法无疑，<a id="a-AU"></a>不背诸佛不谤正法，<a id="a-AV"></a>不坏众僧不好乖离，<a id="a-AW"></a>亲近众圣远离愚痴，<a id="a-AX"></a>不志求出世，<a id="a-AY"></a>虽闻语言意不乐听，<a id="a-AZ"></a>亦不耽著世间六味，<a id="a-Aa"></a>习近熏修五解脱法，<a id="a-Ab"></a>除灭十恶念修十善，<a id="a-Ac"></a>断灭众生九种恼处，<a id="a-Ad"></a>心常不离九想观门，<a id="a-Ae"></a>常思弃捐八种懈怠，<a id="a-Af"></a>一心修习八大人觉，<a id="a-Ag"></a>不著禅味不恃多闻，<a id="a-Ah"></a>摧伏我慢一心听受，<a id="a-Ai"></a>求法殷重修道证知，<a id="a-Aj"></a>怜愍众生离我分别，<a id="a-Ak"></a>求寿命想毕竟难得，<a id="a-Al"></a>观察诸阴无有物想，<a id="a-Am"></a>不住涅槃不著生死，<a id="a-An"></a>诸行烦恼轮发大恐怖想、<a id="a-Ao"></a>诸阴怨家想、<a id="a-Ap"></a>诸入空宅想、<a id="a-Aq"></a>诸界毒蛇想、<a id="a-Ar"></a>三界衰恼想、<a id="a-As"></a>涅槃利安想，<a id="a-At"></a>观诸欲恶犹如唾涕，<a id="a-Au"></a>深乐出家不违佛教，<a id="a-Av"></a>于众生所劝行功德，<a id="a-Aw"></a>于诸世界无复染心，<a id="a-Ax"></a>见一切佛皆悉现前，<a id="a-Ay"></a>受一切身皆若幻梦，<a id="a-Az"></a>一切诸相观察灭除，<a id="a-B0"></a>思惟往来不见三世，<a id="a-B1"></a>于信清净深信真妙，<a id="a-B2"></a>念一切佛三世平等无有动转而能持诸善根，<a id="a-B3"></a>一切诸佛三昧自在，<a id="a-B4"></a>终不染著诸佛相身，<a id="a-B5"></a>于一切法皆悉平等，<a id="a-B6"></a>不与一切世间共诤，<a id="a-B7"></a>所可应作不相违背，<a id="a-B8"></a>通达甚深十二因缘，<a id="a-B9"></a>穷尽一切如来道地，<a id="a-BA"></a>得胜上忍入真法界，<a id="a-BB"></a>见众生界性无生灭，<a id="a-BC"></a>见涅槃界本来现前，<a id="a-BD"></a>慧眼清净观法无二，<a id="a-BE"></a>彼菩提心无中无边，<a id="a-BF"></a>一切诸佛体无差异，<a id="a-BG"></a>入于无碍清净智门，<a id="a-BH"></a>明见菩提自然觉知，<a id="a-BI"></a>于善知识起诸佛想，<a id="a-BJ"></a>于菩萨所不念乖离，<a id="a-BK"></a>已于生死破坏魔军，<a id="a-BL"></a>一切众事皆悉如化，<a id="a-BM"></a>见诸如来如镜中像，<a id="a-BN"></a>应当求彼菩提之心，<a id="a-BO"></a>诸波罗蜜莫不平等，<a id="a-BP"></a>实际无尽集佛功德。<a id="a-BQ"></a>贤护，<a id="a-BR"></a>是为菩萨思惟诸佛现前三昧。<a id="a-BS"></a>若有菩萨摩诃萨欲具成就如是三昧，<a id="a-BT"></a>当先成就如是功德。<a id="a-BU"></a>贤护，<a id="a-BV"></a>当知更有无量功德，<a id="a-BW"></a>然亦缘此三昧而生。<a id="a-BX"></a>”</p>
  <p id="aBY">佛复告贤护言：<a id="a-BZ"></a>“是中何等三昧能生如是诸功德行？<a id="a-Ba"></a>所谓菩萨思惟诸佛现前三昧，<a id="a-Bb"></a>能生如是诸功德法。</p>
  <p id="aBc">“复次，<a id="a-Bd"></a>贤护，<a id="a-Be"></a>云何名为菩萨思惟诸佛现前三昧也？<a id="a-Bf"></a>贤护，<a id="a-Bg"></a>若有比丘、<a id="a-Bh"></a>比丘尼、<a id="a-Bi"></a>优婆塞、<a id="a-Bj"></a>优婆夷，<a id="a-Bk"></a>清净持戒具足诸行，<a id="a-Bl"></a>独处空闲如是思惟，<a id="a-Bm"></a>于一切处随何方所，<a id="a-Bn"></a>即若西方阿弥陀如来应供等正觉。<a id="a-Bo"></a>是人尔时如所闻已，<a id="a-Bp"></a>即应自作如是想念：<a id="a-Bq"></a>‘如我所闻，<a id="a-Br"></a>彼阿弥陀如来应供等正觉今在西方，<a id="a-Bs"></a>经途去此过百千亿诸佛国土，<a id="a-Bt"></a>彼有世界名曰安乐。<a id="a-Bu"></a>如是如来今现在彼，<a id="a-Bv"></a>为诸菩萨周匝围绕，<a id="a-Bw"></a>处大众中说法教化。<a id="a-Bx"></a>’然而是人依所闻故，<a id="a-By"></a>系念思惟观察不已，<a id="a-Bz"></a>了了分明，<a id="a-C0"></a>终获见彼阿弥陀如来应供等正觉也。</p>
  <p id="aC1">“复次，<a id="a-C2"></a>贤护，<a id="a-C3"></a>譬如世间若男若女，<a id="a-C4"></a>于睡梦中见种种事，<a id="a-C5"></a>所谓金银众宝、<a id="a-C6"></a>珍财仓库，<a id="a-C7"></a>或见朋友诸知识辈，<a id="a-C8"></a>或见觉时心不乐者，<a id="a-C9"></a>是人梦中所对境界，<a id="a-CA"></a>或违或顺或忧或喜，<a id="a-CB"></a>有时语言欢欣极乐，<a id="a-CC"></a>有时躁戚尽意悲哀。<a id="a-CD"></a>是人寤已思惟忆念，<a id="a-CE"></a>如梦所见为他广宣，<a id="a-CF"></a>追念梦中便生忧喜。<a id="a-CG"></a>如是，<a id="a-CH"></a>贤护，<a id="a-CI"></a>彼善男子、<a id="a-CJ"></a>善女人，<a id="a-CK"></a>端坐系念专心想彼阿弥陀如来应供等正觉，<a id="a-CL"></a>如是相好，<a id="a-CM"></a>如是威仪，<a id="a-CN"></a>如是大众，<a id="a-CO"></a>如是说法，<a id="a-CP"></a>如闻系念一心相续次第不乱，<a id="a-CQ"></a>或经一日或复一夜，<a id="a-CR"></a>如是或至七日七夜，<a id="a-CS"></a>如先所闻具足念故，<a id="a-CT"></a>是人必睹阿弥陀如来应供等正觉也。<a id="a-CU"></a>若于昼时不能见者，<a id="a-CV"></a>若于夜分或睡梦中，<a id="a-CW"></a>阿弥陀佛必当现也。</p>
  <p id="aCX">“复次，<a id="a-CY"></a>贤护，<a id="a-CZ"></a>譬如世间若男若女远行他国，<a id="a-Ca"></a>于睡梦中见本居家，<a id="a-Cb"></a>时实不知为昼为夜，<a id="a-Cc"></a>而亦不知为内为外。<a id="a-Cd"></a>是人尔时，<a id="a-Ce"></a>所有眼根墙壁石山终不能障，<a id="a-Cf"></a>乃至幽冥黑闇亦不为碍也。<a id="a-Cg"></a>贤护，<a id="a-Ch"></a>菩萨摩诃萨心无障碍亦复如是，<a id="a-Ci"></a>当正念时于彼所有佛刹中间，<a id="a-Cj"></a>凡是一切须弥山王及铁围山、<a id="a-Ck"></a>大铁围山，<a id="a-Cl"></a>乃至自余诸黑山等，<a id="a-Cm"></a>不能与此眼根为障，<a id="a-Cn"></a>而亦不能覆蔽此心。<a id="a-Co"></a>然是人者其实未得天眼能见彼佛，<a id="a-Cp"></a>亦无天耳闻彼法音，<a id="a-Cq"></a>复非神通往彼世界，<a id="a-Cr"></a>又亦不于此世界没生彼佛前，<a id="a-Cs"></a>而实但在此世界中，<a id="a-Ct"></a>积念熏修久观明利故，<a id="a-Cu"></a>终得睹彼阿弥陀如来应等正觉，<a id="a-Cv"></a>僧众围绕菩萨会中，<a id="a-Cw"></a>或见自身在彼听法，<a id="a-Cx"></a>闻已忆念受持修行，<a id="a-Cy"></a>或时复得恭敬礼拜尊承供养彼阿弥陀如来应等正觉已。<a id="a-Cz"></a>是人然后起此三昧，<a id="a-D0"></a>其出观已次第思惟，<a id="a-D1"></a>如所见闻为他广说。</p>
  <p id="aD2">“复次，<a id="a-D3"></a>贤护，<a id="a-D4"></a>如此摩伽陀国有三丈夫：<a id="a-D5"></a>其第一者，<a id="a-D6"></a>闻毗耶离城有一淫女名须摩那；<a id="a-D7"></a>彼第二人，<a id="a-D8"></a>闻有淫女名庵罗波离；<a id="a-D9"></a>彼第三人，<a id="a-DA"></a>闻有淫女名莲华色。<a id="a-DB"></a>彼既闻已各设方便，<a id="a-DC"></a>系意勤求无时暂废。<a id="a-DD"></a>然彼三人实未曾睹如是诸女，<a id="a-DE"></a>直以遥闻即兴欲心专念不息，<a id="a-DF"></a>后因梦已在王舍城，<a id="a-DG"></a>与彼女人共行欲事，<a id="a-DH"></a>欲事既成求心亦息，<a id="a-DI"></a>希望既满遂便觉寤。<a id="a-DJ"></a>寤已追念梦中所行，<a id="a-DK"></a>如所闻见，<a id="a-DL"></a>如所证知，<a id="a-DM"></a>如是忆念来诣汝所，<a id="a-DN"></a>具为汝说者，<a id="a-DO"></a>汝应为彼方便说法随顺教化，<a id="a-DP"></a>令其得住不退转地，<a id="a-DQ"></a>究竟成就阿耨多罗三藐三菩提。<a id="a-DR"></a>彼于当来必得成佛，<a id="a-DS"></a>号曰善觉如来、<a id="a-DT"></a>应供、<a id="a-DU"></a>等正觉、<a id="a-DV"></a>明行足、<a id="a-DW"></a>善逝、<a id="a-DX"></a>世间解、<a id="a-DY"></a>无上士、<a id="a-DZ"></a>调御丈夫、<a id="a-Da"></a>天人师、<a id="a-Db"></a>佛世尊。<a id="a-Dc"></a>如是三人既得忍已，<a id="a-Dd"></a>还复忆念往昔诸事了了分明也。</p>
  <p id="aDe">“贤护，<a id="a-Df"></a>彼善男子、<a id="a-Dg"></a>善女人等，<a id="a-Dh"></a>若欲成就菩萨摩诃萨思惟一切诸佛现前三昧，<a id="a-Di"></a>亦复如是。<a id="a-Dj"></a>其身常住此世界中，<a id="a-Dk"></a>暂得闻彼阿弥陀如来应供等正觉名号，<a id="a-Dl"></a>而能系心相续思惟次第不乱，<a id="a-Dm"></a>分明睹彼阿弥陀佛，<a id="a-Dn"></a>是为菩萨思惟具足成就诸佛现前三昧。<a id="a-Do"></a>因此三昧得见佛故，<a id="a-Dp"></a>遂请问彼阿弥陀佛言：<a id="a-Dq"></a>‘世尊，<a id="a-Dr"></a>诸菩萨等成就何法，<a id="a-Ds"></a>而得生此佛刹中耶？<a id="a-Dt"></a>’尔时，<a id="a-Du"></a>阿弥陀佛语是菩萨言：<a id="a-Dv"></a>‘若人发心求生此者，<a id="a-Dw"></a>常当系心正念相续阿弥陀佛便得生也。<a id="a-Dx"></a>’既得生已，<a id="a-Dy"></a>世尊于是知彼心故亦即念彼，<a id="a-Dz"></a>彼方得见佛世尊耳！<a id="a-E0"></a>贤护，<a id="a-E1"></a>时彼阿弥陀如来应等正觉，<a id="a-E2"></a>告彼人言：<a id="a-E3"></a>‘诸善男子，<a id="a-E4"></a>汝当正念精勤修习发广大心必生此也。<a id="a-E5"></a>’贤护，<a id="a-E6"></a>时彼菩萨复白阿弥陀佛言：<a id="a-E7"></a>‘世尊，<a id="a-E8"></a>是中云何念佛世尊，<a id="a-E9"></a>精勤修习发广大心得生此刹耶？<a id="a-EA"></a>’贤护，<a id="a-EB"></a>时彼阿弥陀佛复告彼言：<a id="a-EC"></a>‘诸善男子，<a id="a-ED"></a>若汝今欲正念佛者，<a id="a-EE"></a>当如是念：<a id="a-EF"></a>今者阿弥陀如来、<a id="a-EG"></a>应、<a id="a-EH"></a>正觉、<a id="a-EI"></a>明行足、<a id="a-EJ"></a>善逝、<a id="a-EK"></a>世间解、<a id="a-EL"></a>无上士、<a id="a-EM"></a>调御丈夫、<a id="a-EN"></a>天人师、<a id="a-EO"></a>佛世尊，<a id="a-EP"></a>具有如是三十二相、<a id="a-EQ"></a>八十随形好，<a id="a-ER"></a>身色光明如融金聚，<a id="a-ES"></a>具足成就众宝辇轝，<a id="a-ET"></a>放大光明坐师子座，<a id="a-EU"></a>沙门众中说如斯法。<a id="a-EV"></a>其所说者，<a id="a-EW"></a>谓一切法本来不坏亦无坏者，<a id="a-EX"></a>如不坏色乃至不坏识等诸阴故，<a id="a-EY"></a>又如不坏地乃至不坏风等诸大故，<a id="a-EZ"></a>又不坏色乃至不坏触等诸入故，<a id="a-Ea"></a>又不坏梵乃至不坏一切世主等，<a id="a-Eb"></a>如是乃至不念彼如来亦不得彼如来。<a id="a-Ec"></a>彼作如是念如来已，<a id="a-Ed"></a>如是次第得空三昧。<a id="a-Ee"></a>’善男子，<a id="a-Ef"></a>是名正念诸佛现前三昧也。<a id="a-Eg"></a>贤护，<a id="a-Eh"></a>尔时彼菩萨从三昧起已，<a id="a-Ei"></a>来诣汝所说此三昧相者，<a id="a-Ej"></a>汝时即应为彼说法随顺教化，<a id="a-Ek"></a>令于阿耨多罗三藐三菩提得不退转。</p>
 </body>
</html>