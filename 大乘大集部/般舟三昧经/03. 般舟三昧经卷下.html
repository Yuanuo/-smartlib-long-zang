<!DOCTYPE html>
<html>
<head>
  <meta charset="utf-8"/>
  <meta name="author" content="支娄迦识/后汉"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>般舟三昧经卷下</title>
</head>
<body>
  <h1 class="head">般舟三昧经卷下</h1>
  <h2>请佛品第十</h2>
  <p>跋陀惒菩萨整衣服，长跪叉手白佛言：“我欲请佛及比丘僧，明日于舍食，愿佛哀受请。”佛及比丘僧默然悉受请。</p>
  <p>跋陀惒菩萨知佛已受请，起至摩诃波喻提比丘尼所，白比丘尼言：“愿受我请，明日与比丘尼俱，于舍小饭。”摩诃波喻提比丘尼即受请。</p>
  <p>跋陀惒菩萨语罗邻那竭菩萨：“舍弟，诸郡国其有新来人，悉请会佛所。”罗邻那竭菩萨前至佛所，为佛作礼，长跪叉手白佛言：“我兄请佛，所有新来人，悉欲请于舍食，愿哀受之。”</p>
  <p>跋陀惒菩萨、罗邻那竭菩萨、憍曰兜菩萨、那罗达菩萨、须深菩萨、摩诃须萨和菩萨、因坻达菩萨、和伦调菩萨，悉与宗亲俱，前以头面著佛足，及为比丘僧作礼。作礼已，竟从佛所去，归到罗阅祇国，至跋陀惒菩萨家，共相佐助作诸饭具。四天王、释提桓因、梵三钵，皆共疾来，佐助跋陀惒菩萨作众饭具。</p>
  <p>尔时，跋陀惒菩萨，宗亲共庄严罗阅祇国，持若干种杂缯帐覆一国中，其街巷市里皆悬缯幡，举一国中悉散华烧香，作百种味饭具用佛故。比丘僧、比丘尼、优婆塞、优婆夷，及诸贫穷乞丐者，其饭具适等。何以故？不有偏施，于人民及蜎飞蠕动之类悉平等。</p>
  <p>跋陀惒与八菩萨，与诸宗亲，以饭时俱往诣佛前，以头面著佛足，却白佛言：“饭食具以办，愿佛可行。”时佛与比丘僧，皆著衣持钵，俱诣来会者，皆随行佛入罗阅祇国中，到跋陀惒菩萨家。</p>
  <p>跋陀惒菩萨作是念：“今佛威神故，令我舍极广大，悉作琉璃，表里悉相见，城外悉见我舍中，我舍中悉见城外。”佛即知跋陀惒心所念。佛便放威神，令跋陀惒舍极广大，举一国中人民，悉见于舍中。佛前入跋陀惒菩萨家坐，比丘僧、比丘尼、优婆塞、优婆夷，各各异部悉坐于舍中。跋陀惒菩萨见佛比丘僧坐已，自供养佛、比丘僧，若干百种饭手自斟酌。佛及比丘、比丘尼、优婆塞、优婆夷，皆已乃饭。诸贫穷者悉等与，悉各平足，皆持佛威神恩使之足。跋陀惒菩萨，见佛诸弟子悉饭已，前行澡水，毕竟持一小机，于佛前坐听经。为跋陀惒菩萨及四辈弟子说经，莫不欢喜者，莫不乐闻者，莫不欲闻者。佛以经请比丘僧及诸弟子，佛起与比丘僧俱去。</p>
  <p>跋陀惒菩萨饭已，与宗亲俱，出罗阅祇国到佛所，前为佛作礼，皆却坐一面。及罗邻那竭菩萨、桥曰兜菩萨、那罗达菩萨、须深菩萨、摩诃须萨和菩萨、因坻达菩萨、和伦调菩萨、跋陀惒菩萨，见人众皆安坐已前问佛：“菩萨用几事得见现在佛悉在前立三昧？”</p>
  <p>佛告跋陀惒菩萨：“菩萨有五事，疾得见现在佛悉在前立三昧，学持谛行心不转。何等为五？一者、乐于深经无有尽时不可得极，悉脱于众灾变去，以脱诸垢中，以去冥入明，诸朦胧悉消尽。”</p>
  <p>佛告跋陀惒：“是菩萨逮得无所从来生法乐，逮得是三昧。复次，跋陀惒，不复乐所向生，是为二。不复乐喜于余道，是为三。不复乐于爱欲中，是为四。自守行无有极，是为五。</p>
  <p>“菩萨复有五事，疾得是三昧。何等为五？一者、布施心不得悔，无所贪，无所惜，从是不得有所希望，施人已后不复恨。复次，跋陀惒，菩萨持经布施，为他人说经，所语者安谛，无有疑，无所爱惜，说佛深语身自行立是中。复次，跋陀惒，菩萨不嫉妬，所作无有疑，却睡卧，却五所欲，不自说身善，亦不说他人恶。若有骂者，若有形者，亦不得恚，亦不得恨，亦不得瞋。何以故？入空行故。复次，跋陀惒，菩萨是三昧自学复教他人，书是经著好疋素上使久在。复次，跋陀惒，菩萨所信多乐，敬长老及知识，于新学人若得所施，当念报恩，常有识信，受人小施念报大，何况于多者！菩萨常乐重于经，弃捐无反复之意，常念有反复，如是者得三昧疾。”</p>
  <p>佛尔时颂偈言：</p>
  <p>“常爱乐法在深解，　于诸习欲不贪生，</p>
  <p>游步五道无所著，　如是行者得三昧。</p>
  <p>好喜布施不想报，　所惠无著不退念，</p>
  <p>所与不见有受者，　唯欲得解佛深慧。</p>
  <p>愍伤众生行布施，　其心喜勇不悔恨，</p>
  <p>常立布施及戒忍，　精进一心智慧事。</p>
  <p>具足六度摄一切，　慈悲喜护四等心，</p>
  <p>善权方便济众生，　如是行者得三昧。</p>
  <p>若有兴施除悭贪，　其心欢踊而授与，</p>
  <p>既施之后恒欣喜，　如是行者得三昧。</p>
  <p>晓知经法分别句，　闻深要义佛所教，</p>
  <p>讲说微妙道德化，　如是行者得三昧。</p>
  <p>其人学诵是三昧，　具足解慧为人说，</p>
  <p>令此经法得化存，　如是行者得三昧。</p>
  <p>常不秘奥佛经法，　不望供养乃为讲，</p>
  <p>唯求安隐佛道地，　如是行者得三昧。</p>
  <p>除去所著弃诸盖，　捐去贡高及慢大，</p>
  <p>不自称誉说彼短，　终不复起吾我想。</p>
  <p>其有寂定意不起，　便能解是道定慧，</p>
  <p>弃捐谀谄心清净，　用是速逮不起忍。</p>
  <p>常行至诚无绮饰，　其愿具足无缺减，</p>
  <p>植众正德无邪行，　爱乐法者得道疾。</p>
  <p>所诵习经常不忘，　常护禁戒清净行，</p>
  <p>如是行者得佛疾，　何况奉是寂三昧！”</p>
  <p>佛告跋陀惒菩萨：“往昔无数劫，提和竭罗佛时，我于提和竭罗佛所，闻是三昧即受持是三昧，见十方无央数佛，悉从闻经悉受持。尔时诸佛悉语我言：‘却后无央数劫，汝当作佛，名释迦文。’”</p>
  <p>佛告跋陀惒菩萨：“我故语汝，今自致作佛。是三昧若曹当学，为知内法第一，众所不能及，出众想去。其有于是三昧中立者，念得佛道。”</p>
  <p>佛尔时颂偈言：</p>
  <p>“忆念我昔定光佛，　于时逮得是三昧，</p>
  <p>即见十方无数佛，　闻说尊法深妙义。</p>
  <p>譬有德人行采宝，　所望如愿辄得之，</p>
  <p>菩萨大士亦如是，　经中求宝即得佛。”</p>
  <p>跋陀惒菩萨白佛：“当云何守是三昧？天中天。”</p>
  <p>佛告跋陀惒菩萨：“色不当著，不当有所向生，当行空，是三昧当守。何等为三昧？当随是法行。复次，跋陀惒，菩萨自观身无身，亦无所观，亦无见，亦无所著，本亦无所盲，亦无所聋。如经中法，视住亦无所见，亦无所著，无所著为守道者；于法中无所疑，不疑者为见佛，见佛者为疑断。诸法无所从来生。何以故？菩萨有法疑想便为著。何等为著？有人、有寿命、有德、有阴、有人、有对、有想、有根、有欲，是为著。何以故？菩萨见诸法无所著，是念亦不见。何等为不见？譬如愚人学余道自用，有人谓有身，菩萨不作是见。菩萨何等为见？譬如怛萨阿竭阿罗诃三耶三佛、阿惟越致、辟支佛、阿罗汉所见，不喜不忧；菩萨如是见，亦不喜亦不忧；守是三昧，亦不喜亦不忧。譬如虚空，无色无想，清净无瑕秽；菩萨见诸法如是，眼无所挂碍见诸法，用是故见诸佛。见诸佛如以明月珠持著琉璃上，如日初出时，如月十五日在众星中央时，如遮迦越王与诸群臣相随时，如忉利天王释提桓因在诸天中央时，如梵天王在众梵天中央最高坐，如炬火在高山顶烧，如医王持药行愈人病，如师子出独步，如众野鹰飞行虚空中道有导，如冬月高山上积雪四面皆见，如天地大界金刚山却臭秽，如下水持地，如风持水，诸秽浊悉清净，如虚空等，如须弥山上忉利天为庄严，诸佛如是，佛持戒，佛威神佛功德，无央数国土悉极明；是菩萨见十方佛如是，闻经悉受得。”</p>
  <p>佛尔时颂斯偈言：</p>
  <p>“佛无垢秽离尘劳，　功德众竟无所著，</p>
  <p>尊大神通妙音声，　法鼓导义喻诸音。</p>
  <p>觉天中天脱诸慧，　种种香华以供养，</p>
  <p>以无数德奉舍利，　旛盖杂香求三昧。</p>
  <p>闻法普妙学具足，　远离颠倒喻灭度，</p>
  <p>终不想著于空法，　当志解妙无碍慧。</p>
  <p>清净如月日出光，　譬如梵天立本宫，</p>
  <p>常清净心念世尊，　意无所著不相空。</p>
  <p>譬如冬月高山雪，　若如国王人中尊，</p>
  <p>摩尼清净超众宝，　观佛相好当如是。</p>
  <p>如鹰王飞前有导，　虚空清净无秽乱，</p>
  <p>紫磨金色佛如是，　佛子念此供养尊。</p>
  <p>去诸幽冥除暗愚，　即悉速逮净三昧，</p>
  <p>捐舍一切诸想求，　无垢秽行得定意。</p>
  <p>无有尘劳释垢秽，　弃去瞋恚无愚痴，</p>
  <p>其目清净自然明，　念佛功德无碍慧。</p>
  <p>思佛世尊清净戒，　心无所著不想求，</p>
  <p>不见吾我及所有，　亦不起在诸色相。</p>
  <p>舍离生死无众见，　弃舍贡高慧清净，</p>
  <p>远除憍慢不自大，　闻寂三昧离邪见。</p>
  <p>其有比丘佛子孙，　信比丘尼清信士，</p>
  <p>除去贪欲清信女，　念精进学得是法。”</p>
  <h2>无想品第十一</h2>
  <p>佛告跋陀惒菩萨：“若有菩萨，欲学是三昧疾得者，当先断色、思想，当弃自贡高；已断思想，已不自贡高，已却当学是三昧。不当诤。何等为诤？诽谤于空是故不当共诤。不当诽谤空，却诵是三昧。”</p>
  <p>佛告跋陀惒：“若有菩萨学诵是三昧者，有十事于其中立。何等为十？一者、其有他人，若馈遗钵、震越、衣服者不嫉妬；二者、悉当爱敬人，孝顺于长老；三者、当有反复念报恩；四者、不妄语远离非法；五者、常行乞食不受请；六者、当精进经行；七者、昼夜不得卧出；八者、常欲布施天上天下，无所惜终不悔；九者、深入慧中无所著；十者、先当敬事善师视如佛，乃当却诵是三昧。是为十事，当如法，作是行者便得八事。何等为八事？一者、于戒清净至究竟；二者、不与余道从事，出入智慧中；三者、于智慧中清净，无所复贪生；四者、眼清净，不复欲生死；五者、高明无所著；六者、清净于精进自致得佛；七者、若有人供养者不用故喜；八者、正在阿耨多罗三藐三菩提不复动。是为八事。”</p>
  <p>佛尔时颂偈言：</p>
  <p>“有黠慧者不起想，　弃捐贡高及自大，</p>
  <p>常行忍辱无粗漏，　尔乃为学是三昧。</p>
  <p>智者心明不诤空，　无想寂定是灭度，</p>
  <p>不诽谤法莫诤佛，　如是行者得三昧。</p>
  <p>明者于是无憍慢，　常念佛恩及法师，</p>
  <p>坚住净信志不动，　尔乃为学是三昧。</p>
  <p>心不怀嫉远杳冥，　不起狐疑常有信，</p>
  <p>当行精进不懈怠，　如是行者得三昧。</p>
  <p>比丘学是常分卫，　不行就请及聚会，</p>
  <p>心无所著不畜积，　如是行者得三昧。</p>
  <p>设使手得斯法教，　及持奉行此经卷，</p>
  <p>已具足意待如佛，　然后学诵是三昧。</p>
  <p>住是至德行诚信，　设有学诵三昧者，</p>
  <p>速逮疾得是八法，　清净无垢诸佛教。</p>
  <p>其清净戒有究竟，　三昧无瑕得等见，</p>
  <p>以为空净于生死，　住于是法得具足。</p>
  <p>智慧清净无有余，　无秽行者亦不著，</p>
  <p>博闻采智舍唐捐，　得行如是为黠慧。</p>
  <p>志精进者无所失，　于供养利而不贪，</p>
  <p>疾得无上成佛道，　学如是德为明智。”</p>
  <h2>十八不共十种力品第十二</h2>
  <p>佛言：“得是上八事者，便获佛十八事。何等为十八事？一者、用其日得佛，用其日般泥洹，从初得佛日，至般泥洹日佛无难；二者、无短；三者、无忘；四者、无不定时；五者、终无生法想言我所；六者、无有不能忍时；七者、无有不乐时；八者、无有不精进时；九者、无有不念时；十者、无有不三昧时；十一者、无有不知时；十二者、无有不脱见慧时；十三者、过去无央数世事无有能止佛无所挂碍所见慧时；十四者、当来无央数世事无有能止佛无所挂碍所见慧时；十五者、今现在十方无央数世事无有能止佛无所挂碍所见慧时；十六者、身所行事智慧，是本常与智慧俱；十七者、口所言事智慧，是本常与智慧俱；十八者、心所念事智慧，是本常与智慧俱。是为佛十八事。”</p>
  <p>佛告跋陀惒：“若有菩萨无所复著，求法悉护学是三昧者，有十法护。何等为十法护？佛十种力。何等为十种力？一者、有限无限悉知，二者、过去、当来、今现在本末悉知，三者、弃脱定清净悉知，四者、诸根精进种种各异所念悉知，五者、种种所信悉知，六者、若干种变无央数事悉知，七者、悉晓了悉知，八者、眼所视无所挂碍悉知，九者、本末无极悉知，十者、过去、当来、今现在悉平等无所适著。”</p>
  <p>佛告跋陀惒：“若有菩萨，无所从生法悉护，是菩萨得佛十种力。”</p>
  <p>佛尔时颂偈言：</p>
  <p>“十八不共正觉法，　世尊之力现有十，</p>
  <p>设使奉行是三昧，　疾速逮此终不久。”</p>
  <h2>劝助品第十三</h2>
  <p>佛告跋陀惒：“是菩萨持有四事，于是三昧中助其欢喜。过去佛时持是三昧助欢喜，学是经者自致阿耨多罗三耶三菩阿惟三佛，其智悉具足，我助欢喜如是。复次，跋陀惒，当来诸佛，求菩萨道者，于是三昧中助欢喜，学是三昧者自致阿耨多罗三耶三菩阿惟三佛，其智悉具足，其皆助欢喜如是。复次，跋陀惒，今现在十方无央数佛，本求菩萨道时，于是三昧中者助欢喜，学是三昧者自致得阿耨多罗三耶三菩阿惟三佛，其智悉具足，其皆助欢喜福。令其与十方人民，及蜎飞蠕动之类，共得阿耨多罗三耶三菩阿惟三佛，持是三昧助欢喜功德令其疾得是三昧，作阿耨多罗三耶三菩阿惟三佛得不久。”</p>
  <p>佛告跋陀惒：“是菩萨功德，于是三昧中四事助欢喜，我于是中说少所譬喻。譬如人寿百岁堕地行，至百岁无有休息时，其人行使过疾风周匝四方上下。云何，跋陀惒，宁有能计其道里者不？”</p>
  <p>跋陀惒言：“无有能计其道里者，天中天。独佛弟子舍利弗、罗阿惟越致菩萨，乃能计之耳！”</p>
  <p>佛告跋陀惒：“我故语诸菩萨：若有善男子、善女人，取是四方上下诸国土，其人所行处，满中珍宝布施与佛，不如闻是三昧。若有菩萨闻是三昧，于是四事中助欢喜，其福出过布施佛者，百倍、千倍、万倍、亿倍！若见不？跋陀惒，是菩萨助欢喜，其福宁多不？用是故当知之，是菩萨助欢喜，其福甚尊大！”</p>
  <p>佛尔时颂偈言：</p>
  <p>“于是经教中，　持有四事劝，</p>
  <p>过去及当来，　现在诸世尊，</p>
  <p>劝助功德行，　度脱诸十方，</p>
  <p>蜎飞之蠕动，　悉逮平等觉。</p>
  <p>譬如此周匝，　四方及上下，</p>
  <p>人生行百岁，　尽寿行不息，</p>
  <p>欲有计道里，　其数难度量，</p>
  <p>独佛弟子知，　不退转菩萨。</p>
  <p>满中珍宝施，　不如闻是法，</p>
  <p>四事之劝助，　其福出彼上。</p>
  <p>跋陀且观是，　四事之欢喜，</p>
  <p>布施亿万倍，　不与劝化等。”</p>
  <h2>师子意佛品第十四</h2>
  <p>佛尔时告跋陀惒：“乃去久远世时，其劫阿僧祇，不可计不可数不可量不可极阿僧祇，乃尔时有佛，名私诃摩提怛萨阿竭阿罗诃三耶三佛。其威神无有与等者，安隐于世间，于经中之尊，天上天下号曰天中天。于是国土空闲之处，是阎浮利国土丰熟人民炽盛乐。是时阎浮利内，纵广十八万拘利那术踰旬。是时阎浮利内，凡有六百四十万国。尔时阎浮利有大国名跋登加，其国中有六十亿人，私诃摩提佛在是国中。有遮迦越王名惟斯芩王，往到私诃摩提佛所，为佛作礼却坐一面。时私诃摩提佛，即知其王心所念，便为说是三昧。其王闻是三昧助欢喜，即时珍宝散佛上，其心即念：‘持是功德令十方人民皆安隐。’</p>
  <p>“时私诃摩提佛般泥洹后，惟斯芩遮迦越王，其寿终已后，还生王家作太子，名梵摩达。尔时阎浮利，有比丘高明名珍宝，是时为四部弟子，比丘、比丘尼、优婆塞、优婆夷，说是三昧。梵摩达太子，闻是三昧助欢喜心，踊跃乐喜闻是经，持珍宝直百亿，散是比丘上；复持好衣供养之，以发意求佛道。时与千人俱，于是比丘所剃头须作沙门，即于是比丘所从索学是三昧。与千比丘共，承事师八千岁不休懈前后一反得闻是三昧。</p>
  <p>“是比丘辈闻是三昧四事，助欢喜入高明之智；持是助欢喜功德，却后更见六万八千佛，辄于一一佛所闻是三昧，自守学复教他人学。其人持是助欢喜功德，其后得作佛，名坻罗惟是逮怛萨阿竭阿罗诃三耶三佛。时是千比丘，从得阿耨多罗三耶三菩阿惟三佛，皆名坻罗首罗郁沉怛萨阿竭阿罗诃三耶三佛，教不可计人民皆求佛道。”</p>
  <p>佛告跋陀惒：“何人闻是三昧不助欢喜者？何人不学者？何人不为他人说者？何人不守者？”</p>
  <p>佛告跋陀惒：“若有菩萨，守是三昧者疾逮得佛。跋陀惒，若有菩萨在四十里外，闻有持是三昧者，菩萨闻之便当行求往到其所。但闻如有是三昧常当求之，何况乃得闻学者！若去百里者，若远四千里，闻有持是三昧者，当行学到其所，但得闻知，何况乃得闻学者！”</p>
  <p>佛言：“去人远者常当自行求，何况去人十里、二十里，闻有持是三昧者，不行求学？跋陀惒，若有菩萨，闻是三昧欲行至彼，闻求是三昧者，当承事其师十岁、百岁，悉具足供养瞻视。是菩萨不得自用，当随其师教，常当念师恩。”</p>
  <p>佛言：“我故相为说之：若菩萨闻有是三昧处去四千里者，欲往到其所，设不得闻是三昧者。”佛言：“我告若曹，其人用精进行求故，终不复失佛道，会自致作佛。见不？跋陀惒，菩萨闻是三昧念欲求不离，其得利甚尊。”</p>
  <p>佛尔时颂偈言：</p>
  <p>“我念过去有如来，　人中尊号私诃末，</p>
  <p>尔时有王典主人，　至于彼佛闻三昧，</p>
  <p>至意黠慧听此经，　心悦无量奉持法，</p>
  <p>即以珍宝散其上，　供师子意人中尊，</p>
  <p>心念如是而叹言：‘我身于此当来世，</p>
  <p>奉行佛教不敢缺，　亦当逮得是三昧。’</p>
  <p>用是福愿寿终后，　辄复来还生王家，</p>
  <p>尔时见尊大比丘，　号曰珍宝智博达，</p>
  <p>应时从闻是三昧，　踊跃欢喜即受持，</p>
  <p>供以好物若千亿，　珍宝妙衣用道故。</p>
  <p>即与千人除须发，　秉志乐求是三昧，</p>
  <p>同时具足八千岁，　常随比丘不舍离。</p>
  <p>一反得闻不复二，　是三昧者譬如海，</p>
  <p>执持经卷讽诵说，　其所生处闻三昧。</p>
  <p>用积累是功德故，　当见诸佛大神通，</p>
  <p>其所具足八万岁，　所见诸佛辄供养。</p>
  <p>曾值诸佛六万亿，　加复供养六千尊，</p>
  <p>闻所说法大欢喜，　然后得见师子佛。</p>
  <p>蒙此功德生王家，　见佛号曰坚精进，</p>
  <p>化无数亿诸人民，　度脱一切生死恼。</p>
  <p>讽诵学是法以后，　便复见佛名坚勇，</p>
  <p>天上世间诵其称，　闻三昧声得作佛。</p>
  <p>何况受持诵说者，　于众世界无所著，</p>
  <p>广宣分流是三昧，　未曾疑忘于佛道！</p>
  <p>此三昧经真佛语，　设闻远方有是经，</p>
  <p>用道法故往听受，　一心讽诵不忘舍。</p>
  <p>假使往求不得闻，　其功德福不可尽，</p>
  <p>无能称量其德义，　何况闻已即受持！</p>
  <p>设有欲求是三昧，　当念往时彼梵达，</p>
  <p>教习奉行莫退转，　比丘得经当如是。”</p>
  <h2>至诚佛品第十五</h2>
  <p>佛言：“乃往昔时复有佛，名萨遮那摩怛萨阿竭阿罗诃三耶三佛。时有比丘名和轮，其佛般泥洹后，是比丘持是三昧。我尔时作国王刹利种，于梦中闻是三昧，觉已便行求持是三昧比丘，即从作沙门，欲得于是比丘所一反闻是三昧。承事师三万六千岁，魔事数数起不得一反闻。”</p>
  <p>佛告比丘、比丘尼、优婆塞、优婆夷：“我故语若曹：若曹当疾取是三昧无得忘失，善承事其师，持是三昧至一劫、若百劫、若千劫莫得有懈倦，趣当得是三昧。守善师不离，若饮食、资用、衣服、被、床卧，千万珍宝以用上师，供养于师无所爱惜。设无有者当行乞食给趣，当得是三昧莫厌。”</p>
  <p>佛言：“置是所供养者此不足言耳！常当自割其肌供养于善师，常不爱惜身，何况其余！当承事善师如奴事大夫。求是三昧者当知是，得是三昧已当坚持，常当念师恩。”</p>
  <p>佛言：“是三昧难得值，正使求是三昧至百亿劫，但欲得闻其名声不能得闻，何况得学者，转复行教人？正使如恒边沙佛刹，满其中珍宝持用布施，其福宁多不？不如书是三昧持经卷者，其福极不可计！”</p>
  <p>佛尔时颂偈言：</p>
  <p>“我自识念往世时，　其数具足六万岁，</p>
  <p>常随法师不舍离，　初不得闻是三昧。</p>
  <p>有佛号曰其至诚，　时知比丘名和轮，</p>
  <p>彼佛世尊泥曰后，　比丘常持是三昧。</p>
  <p>我时为王君子种，　梦中逮闻是三昧，</p>
  <p>和轮比丘有斯经，　王当从受此定意。</p>
  <p>从梦觉已即往求，　辄见比丘持三昧，</p>
  <p>即除须发作沙门，　学八千岁一时闻。</p>
  <p>其数具足八万岁，　供养奉事此比丘，</p>
  <p>时魔因缘数兴起，　初未曾得一反闻。</p>
  <p>是故比丘比丘尼，　及清信士清信女，</p>
  <p>持是经法嘱汝等，　闻是三昧疾受行。</p>
  <p>常敬习持是法师，　具足一劫无得懈，</p>
  <p>勿难千亿用道故，　当得闻是法三昧。</p>
  <p>衣服床卧若千亿，　比丘家家行乞食，</p>
  <p>以用供养于法师，　精进如是得三昧。</p>
  <p>灯火饮食所当得，　金银珍宝供养具，</p>
  <p>尚当自割其肌肉，　以用供养况饮食！</p>
  <p>明者得法疾持行，　受学经卷有反复，</p>
  <p>是三昧者难得值，　亿那术劫常当求。</p>
  <p>所周旋处闻是法，　当普宣示诸学者，</p>
  <p>假使亿千那术劫，　求是三昧难得闻。</p>
  <p>设令世界如恒沙，　满中珍宝用布施，</p>
  <p>若有受是一偈说，　敬用功德过于彼！”</p>
  <h2>佛印品第十六</h2>
  <p>佛于是语跋陀惒：“若有菩萨闻是三昧，闻者当助欢喜当学。得学者持佛威神使得学，当好书是三昧著素上，当得佛印印，当善供养。何等为佛印？所识不当行，无所贪，无所求，无所想，无所著，无所愿，无所向生，无所适，无所生，无所有，无所取，无所顾，无所往，无所碍，无所有，无所结，所有尽，所欲尽，无所从生，无所灭，无所坏，无所败，道要道本。是印中，阿罗汉、辟支佛不能坏、不能败、不能缺，愚痴者便疑是印，是印是为佛印。”</p>
  <p>佛言：“今我说是三昧时，千八百亿诸天、阿须轮、鬼、神、龙、人民皆得须陀洹道，八百比丘皆得阿罗汉道，五百比丘尼皆得阿罗汉道，万菩萨皆逮得是三昧，皆逮得无所从生法乐于中立，六万二千菩萨不复还。”</p>
  <p>佛语舍利弗、罗摩目揵连、比丘阿难、跋陀惒菩萨、罗邻那竭菩萨、憍曰兜菩萨、罗达菩萨、须深菩萨、摩诃须萨和菩萨、因坻达菩萨、和轮调菩萨，佛言：“我从无央数劫求佛道以来，今已得作佛，持是经嘱累若曹，学诵持守无得忘失。若有跋陀惒菩萨学是三昧者，当具足安谛学。其欲闻者当具闻，为他人说者当具说。”</p>
  <p>佛说经已，跋陀惒菩萨等，舍利弗、罗摩目揵连、比丘阿难等，诸天、阿须轮、龙、神、人民，皆大欢喜，前为佛作礼而去。</p>
  <p></p>
  <p></p>
</body></html>