<!DOCTYPE html>
<html>
<head>
  <meta charset="utf-8"/>
  <meta name="author" content="支娄迦识/后汉"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>般舟三昧经卷中</title>
</head>
<body>
  <h1 class="head">般舟三昧经卷中</h1>
  <h2>无著品第五</h2>
  <p>佛告跋陀惒：“是菩萨三昧当云何？譬如佛今于若前说经，菩萨当作是念：‘诸佛悉在前立。’当具足念诸佛端正，悉欲逮见一一相，当想识无有能见诸佛顶上者，悉具足作是想见诸佛，当作是念：‘我身亦当逮得如是，亦当逮得身相如是，亦当逮得持戒三昧如是。’当作是念：‘我当从心得？从身得？’当复更作念：‘佛亦不用心得，亦不用身得，亦不用心得佛，亦不用色得佛。何以故？心者佛无心，色者佛无色，不用是心色，得阿耨多罗三藐三菩提。何以故？佛色以尽，佛痛痒、思想、生死、识了尽。佛所说尽者，愚痴不见不知，智者晓了之。’作是念：‘当持何等念得佛？当持身得佛？当持智慧得佛？’复作是念：‘亦不用身得佛，亦不用智慧得佛。’何以故？智慧索不可得，自复索我了不可得，亦无所得，亦无所见。一切法本无所有，念有因著，无有反言有亦著；是两者亦不念，亦不复适得其中。但用是故，亦不在边，亦不在中，亦不有亦不无。何以故？诸法空，如泥洹，亦不坏，亦不腐，亦不坚，亦不在是间，亦不在彼边，无有想，不动摇。何等为不动摇？智者不计，是故不动摇。如是，跋陀惒，菩萨见佛已，菩萨心念无所著。何以故？说无所有，经说无所有，中不著，坏本绝本，是为无所著。如是，跋陀惒，是菩萨守是三昧，当作是见佛，不当著佛。何以故？设有所著为自烧。譬如大叚铁著火中烧正赤，有智者不当以手持。何以故？烧人手。如是，跋陀惒，菩萨见佛不当著，色、痛痒、思想、生死、识不当著。何以故？著者为烧身。见佛但当念其功德，当索摩诃衍。”</p>
  <p>佛告跋陀惒：“是菩萨于三昧中不当有所著，不著者疾得是三昧。”</p>
  <p>佛尔时颂偈言：</p>
  <p>“如新磨镜盛油器，　女人庄饰自照形，</p>
  <p>于中起生淫欲心，　放逸恣态甚迷惑。</p>
  <p>追不至诚虚捐法，　为色走使烧其身，</p>
  <p>女人患害从是起，　用不解法非常空。</p>
  <p>有想菩萨亦如是，　我当成佛逮甘露，</p>
  <p>度脱人民忧恼患，　有人想故为不解。</p>
  <p>求索人本不可得，　亦无生死及泥洹，</p>
  <p>法不可拥如水月，　观察佛道无归趣。</p>
  <p>黠慧菩萨当了是，　解知世间悉本无，</p>
  <p>于诸人物无所著，　疾速于世得佛道。</p>
  <p>诸佛从心解得道，　心者清净明无垢，</p>
  <p>五道鲜洁不受色，　有解是者成大道。</p>
  <p>一切诸法无色漏，　离想者空无想空，</p>
  <p>绝去淫欲则脱心，　有解此者得三昧。</p>
  <p>精进奉行求佛身，　当听诸法本清净，</p>
  <p>无得行求无不求，　于是三昧不难得。</p>
  <p>观察所有如虚空，　道意寂然审第一，</p>
  <p>无想无作亦无闻，　是为解了尊佛道。</p>
  <p>见一切色无想念，　眼无所著无往来，</p>
  <p>常观诸佛等如空，　已度世间诸所求。</p>
  <p>其人清净眼无垢，　奉行精进常寂然，</p>
  <p>无量经法悉受得，　思惟分别是三昧。</p>
  <p>行是三昧无所著，　除一切冥得定意，</p>
  <p>不见世雄无贤圣，　诸外异道闻此惑。</p>
  <p>超度思想当志行，　心以清净得见佛，</p>
  <p>睹诸佛已不复见，　尔乃解是尊三昧。</p>
  <p>于地水火莫能碍，　风种虚空亦不蔽，</p>
  <p>行是精进见十方，　坐遥听受所化法。</p>
  <p>如我于是讲说经，　乐道法者面见佛，</p>
  <p>作行勤力而不著，　唯从世尊所说法。</p>
  <p>行者如是无所念，　专听道义兴法施，</p>
  <p>当念解了是三昧，　普谛受诵佛所讲。</p>
  <p>过去诸佛皆论法，　当来世尊亦复然，</p>
  <p>讲说宣布分别义，　皆共叹讲是三昧。</p>
  <p>我亦如是为人尊，　在世无上众生父，</p>
  <p>皆悉解知此道眼，　故解说示寂三昧。</p>
  <p>其有讲受是三昧，　身常安隐意不荒，</p>
  <p>是为诸佛无量德，　致尊佛道获不难。</p>
  <p>广采众经不可议，　欲达一切诸佛化，</p>
  <p>速疾去欲诸垢尘，　精进行是净三昧。</p>
  <p>现世欲见无数佛，　乐从诸尊听受法，</p>
  <p>速疾去色除所著，　行是清净寂三昧。</p>
  <p>于是无贪及嗔恚，　舍离愚痴捐憎爱，</p>
  <p>弃远无黠除狐疑，　如是得解寂三昧。”</p>
  <h2>四辈品第六</h2>
  <p>跋陀惒菩萨白佛：“难及天中天说三昧者！若有菩萨，弃爱欲作比丘，闻是三昧已，当云何学？云何持？云何行？”</p>
  <p>佛言：“若有菩萨，弃爱欲作比丘，意欲学是三昧者，诵是三昧者，持是三昧者，当清净持戒，不得缺戒大如毛发。何等为菩萨不缺戒？一切悉护禁法，出入行法，悉当护不得犯戒大如毛发，常当怖畏远离于谀谄，悉当护禁，作是护者是为清净持戒。何等为菩萨缺戒者？是菩萨求色。何等为求色？其人意念：‘持是功德，使我后世生若作天，若作遮迦越王。’”</p>
  <p>佛言：“用是比丘菩萨为缺戒，其人久持是行持是戒，持是自守福欲所生处，乐于爱欲中，是为毁戒。”</p>
  <p>佛告跋陀惒：“是菩萨比丘，欲学是三昧者，清净持戒，完具持戒不谀谄。持戒当为智者所称誉，为罗汉所称誉。于经中当布施，当精进所念强，当多信劝乐，常承事于和尚，当承事于善师。所从闻是三昧者，所可闻是三昧处，当视其人如佛。”</p>
  <p>佛告跋陀惒：“是菩萨视师如视佛者，得三昧疾。设不恭敬于善师，轻易于善师，欺调于善师，正使久学是三昧，久持久行，设不恭敬师者疾忘之。”</p>
  <p>佛告跋陀惒：“是菩萨若从比丘、比丘尼、优婆塞、优婆夷所，得闻是三昧当视如佛，所闻是三昧处当尊敬。”</p>
  <p>佛告跋陀惒：“菩萨所闻是三昧处，不当持谄意，向是菩萨不得谄意，常当乐独处止，不惜身命，不得希望人有所索，常行乞食，不受请，不嫉妬，自守节度如法住，所有趣足而已，经行不得懈，不得卧出。如是，跋陀惒，如是经中教其弃爱欲作比丘学是三昧者，当如是守如是。”</p>
  <p>跋陀惒菩萨白佛：“难及天中天所说法！若有后世懈怠菩萨，闻是三昧已不肯精进，其人自念：‘我当于后世当来佛所索是三昧耳！’云言：‘我曹身羸极有病瘦恐不能求。’闻是经已懈怠不精进。若复有菩萨精进者，欲学是经，当教之随是经中法教。用是经故，不惜躯命，不望人有所得者，有人称誉者不用故喜，不大贪钵，震越无所爱慕，常无所欲，闻是经不懈怠常精进。其人不念：‘我当于后当来佛所乃求索。’自念：‘使我筋髓骨肉皆使枯腐，学是三昧终不懈怠。’自念：‘我终不懈怠死，闻是经已无不欢乐。’”</p>
  <p>时佛言：“善哉！善哉！跋陀惒，所说者无有异。我助其欢喜，过去、当来、今现在佛悉助欢喜。”</p>
  <p>佛尔时颂偈言：</p>
  <p>“如我今所说法，　悉受学独处止，</p>
  <p>行功德自守节，　是三昧不难得。</p>
  <p>常乞食不受请，　悉弃舍诸欲乐，</p>
  <p>所从闻是三昧，　敬法师如世尊。</p>
  <p>有诵行是三昧，　常精进莫懈怠，</p>
  <p>不得惜于经法，　不求供乃与经。</p>
  <p>其有受是三昧，　尔乃为是佛子，</p>
  <p>学奉行如是者，　得三昧终不久。</p>
  <p>常勤力不懈怠，　除睡眠心开解，</p>
  <p>当远离恶知识，　然后从是法行。</p>
  <p>去放逸不休息，　常舍离众聚会，</p>
  <p>比丘求斯三昧，　随佛教当如是。”</p>
  <p>跋陀惒菩萨白佛：“比丘尼求菩萨道，欲学是三昧，欲守是三昧，当持何等法，住学守是三昧？”</p>
  <p>佛告跋陀惒：“比丘尼求摩诃衍三跋致，是三昧学守者，当谦敬，不当嫉妬，不得嗔恚，去自贡高，去自贵大，却于懈怠，当勤精进弃于睡眠不得卧出，悉却财利，悉当净洁护，不得惜躯命，常当乐于经，当求多学，当弃淫恚痴出魔罗网去，当弃所好服饰珠环，不得恶口，不得贪爱好钵、震越，当为人所称誉不得有谀谄。学是三昧时，当敬善师视如佛，当承是经中教守是三昧。”</p>
  <p>佛尔时颂偈言：</p>
  <p>“比丘尼行恭敬，　不嫉妬离嗔恚，</p>
  <p>除憍慢弃自大，　行是者得三昧。</p>
  <p>当精进却睡卧，　捐所欲不贪寿，</p>
  <p>一心慈于是法，　求三昧当如是。</p>
  <p>无得听贪淫心，　弃嗔恚及愚痴，</p>
  <p>莫得堕魔罗网，　求三昧当如是。</p>
  <p>设有学是三昧，　无调戏舍贪身，</p>
  <p>一切捐众狐疑，　当至诚不虚饰。</p>
  <p>舍小慈向大慈，　敬善师无已已，</p>
  <p>当去离于众恶，　求三昧当如是。</p>
  <p>行求法欲得者，　不贪著钵震越，</p>
  <p>从人闻尔三昧，　视如佛等无异。”</p>
  <p>跋陀惒菩萨白佛：“若有白衣菩萨，居家修道，闻是三昧已欲学者，欲守者，当云何于法中立，学守是三昧？”</p>
  <p>佛告跋陀惒：“白衣菩萨，闻是三昧已欲学守者，当持五戒坚净洁住，酒不得饮，亦不得饮他人；不得与女人交通，不得自为，亦不得教他人为，不得有恩爱于妻子，不得念男女，不得念财产，常念欲弃妻子行作沙门；常持八关斋，斋时常当于佛寺斋；常当念布施，不念我当自得其福，当用万民施；常当大慈，于善师、见持戒比丘不得轻易说其恶。作是行已，当学当守是三昧。”</p>
  <p>佛尔时颂偈言：</p>
  <p>“有居家菩萨，　欲得是三昧，</p>
  <p>常当学究竟，　心无所贪慕。</p>
  <p>诵是三昧时，　思乐作沙门，</p>
  <p>不得贪妻子，　舍离于财色。</p>
  <p>常奉持五戒，　一月八关斋，</p>
  <p>斋时于佛寺，　学三昧通利。</p>
  <p>不得说人恶，　无形轻慢行，</p>
  <p>心无所荣冀，　当行是三昧。</p>
  <p>奉敬诸经法，　常喜乐于道，</p>
  <p>心无有谄伪，　弃舍悭妬意。</p>
  <p>有学是三昧，　常当行恭敬，</p>
  <p>舍自大放逸，　奉事比丘僧。”</p>
  <p>跋陀惒菩萨白佛：“若有优婆夷，求摩诃衍三跋致，闻是三昧已欲学守者，当行何等法，学守是三昧？”</p>
  <p>佛告跋陀惒：“若优婆夷，求摩诃衍三跋致，闻是三昧已欲学守者，当持五戒自归于三。何等为三？自归于佛，归命于法，归命于比丘僧。不得事余道，不得拜于天，不得示吉良日，不得调戏，不得慢恣，不得有贪心。优婆夷常当念布施，勤乐欲闻经，力多学问优婆夷常当敬重于善师，心常惓惓不懈。若比丘、比丘尼过者，常以坐席宾主饮食待之。”</p>
  <p>佛尔时颂偈言：</p>
  <p>“若有优婆夷，　诵是三昧者，</p>
  <p>当从佛法教，　奉五戒完具。</p>
  <p>守是三昧时，　当尊敬于佛，</p>
  <p>及法比丘众，　恭敬于善师。</p>
  <p>不得事外道，　勿祠祀于天，</p>
  <p>行是三昧者，　见人立迎逆。</p>
  <p>除去杀盗淫，　至诚不两舌，</p>
  <p>无得向酒家，　当行是三昧。</p>
  <p>心不得怀贪，　常当念施与，</p>
  <p>除去谀谄意，　无得说人短。</p>
  <p>常当恭敬事，　比丘比丘尼。</p>
  <p>闻法语悉受，　学三昧如是。”</p>
  <h2>授决品第七</h2>
  <p>跋陀惒菩萨问佛：“少有及者！天中天怛萨阿竭，乃说是三昧。诸菩萨所乐精进行，无有懈怠于阿耨多罗三藐三菩提。佛般泥洹后，是三昧者，当在阎浮利内不？”</p>
  <p>佛告跋陀惒菩萨：“我般泥洹后，是三昧者当现在四十岁，其后不复现。却后乱世佛经具欲断时，诸比丘不复承用佛教。然后乱世时，国国相伐，于是时是三昧当复现阎浮利内，用佛威神故，是三昧经复为出。”</p>
  <p>跋陀惒菩萨、罗邻那竭菩萨，从座起正衣服，叉手于佛前白佛：“佛般泥洹后乱世时，我曹共护是三昧，持是三昧，具足为人说之，闻是经卷无有厌极时。”</p>
  <p>摩诃须萨和菩萨、憍曰兜菩萨、那罗达菩萨、须深菩萨、因坻达菩萨、和轮调菩萨，共白佛言：“佛般泥洹去，却后乱世时，是经卷者，我辈自共护持，使佛道久在。其有未闻者，我辈当共为说，教授是深经。世间少有信者，我曹悉受之。”</p>
  <p>时五百人从座起，比丘、比丘尼、优婆塞、优婆夷，皆叉手于佛前往白佛：“佛般泥洹后乱世时，闻是三昧悉自持护。愿持我五百人嘱累是八菩萨。”</p>
  <p>时佛笑，口中金色光出，至十方不可计佛国，悉照明还绕身三匝从头上入。阿难从座起更被袈裟，前至佛所为佛作礼，却住叉手，以偈赞曰：</p>
  <p>“其心清净行无秽，　神通无极大变化，</p>
  <p>已过诸碍超众智，　光明除冥去垢尘。</p>
  <p>智慧无量心普解，　佛天中天鹖鸭音，</p>
  <p>一切外道莫能动，　何缘而笑出妙光？</p>
  <p>愿正真觉为解说，　慈愍一切众生尊，</p>
  <p>若有闻佛柔软音，　解释达圣化俗行。</p>
  <p>世尊所感非唐举，　众圣导师不妄笑，</p>
  <p>今者谁当在决中？　世雄愿为解此意。</p>
  <p>今日谁住道德坚？　谁当逮得兴妙行？</p>
  <p>谁今受得深法藏，　无上道德众所归？</p>
  <p>今日谁当愍世间？　谁当奉受是法教？</p>
  <p>谁坚立于佛智慧？　世尊愿为解说之。”</p>
  <p>佛尔时为阿难说偈言：</p>
  <p>“佛语阿难汝见不？　五百人等在前立，</p>
  <p>其心欢然歌颂曰：　我等亦当逮是法。</p>
  <p>颜色和悦敬礼佛：　我等何时得如是？</p>
  <p>皆悉竦立嗟叹佛：　我辈会当逮如是。</p>
  <p>五百人等今现在，　名字虽异本行同，</p>
  <p>常乐奉受是深经，　于当来世亦复然。</p>
  <p>今我嘱累告汝等，　佛慧无量知彼本，</p>
  <p>是等不独见一佛，　亦不立此得其慧。</p>
  <p>彻照彼之宿世命，　以曾更见八万佛，</p>
  <p>五百人等存在道，　常解经义勉行成。</p>
  <p>劝助无数诸菩萨，　常行慈哀护经法，</p>
  <p>劝化一切众人民，　悉令逮得大道行。</p>
  <p>知见过去诸世尊，　睹八十亿那术数，</p>
  <p>名德普大脱于心，　拥护是法三转行。</p>
  <p>现世于此受我教，　分布供养是舍利，</p>
  <p>安谛受习佛所化，　皆悉讽诵有所付。</p>
  <p></p>
  <p>著于塔寺及山中，　若付天龙乾陀罗，</p>
  <p>各各转授经卷已，　寿命终讫生天上。</p>
  <p>天上寿尽还世间，　各各而生异种性，</p>
  <p>当复取此佛道行，　分别是经如所愿。</p>
  <p>用爱乐斯经法故，　求辄得之持奉行，</p>
  <p>令无数人得听闻，　欣踊难量心无等。</p>
  <p>是等黠慧不厌法，　非贪躯体及寿命，</p>
  <p>降伏一切诸外道，　授与经法弘其志。</p>
  <p>是经法者无能得，　及持讽诵讲说者，</p>
  <p>今四辈人住我前，　五百之众能堪持。</p>
  <p>是八菩萨跋陀惒，　罗邻那竭那罗达，</p>
  <p>摩诃须萨和轮调，　因坻须深憍曰兜。</p>
  <p>比丘及尼清信士，　奉玄妙法上义句，</p>
  <p>常以经道哀世间，　宣畅方等普流化。</p>
  <p>跋陀惒等八菩萨，　于五百众为英雄，</p>
  <p>常当奉持方等经，　于世之俗无所著。</p>
  <p>释一切缚解空慧，　紫磨金色百福相，</p>
  <p>恒行慈哀度众生，　施以安隐灭诸尘。</p>
  <p>寿终之后生法家，　不复归于三恶道，</p>
  <p>世世相随常和协，　然后逮得尊佛道。</p>
  <p>已弃舍于八难处，　远离一切诸恶道，</p>
  <p>其功德行莫能称，　所受福佑无能量。</p>
  <p>当复值见弥勒佛，　咸同一心往自归，</p>
  <p>悉共供养等慈哀，　逮于无上寂灭句。</p>
  <p>其心佥然而和同，　正意奉事人中尊，</p>
  <p>不依俗事得法忍，　疾逮无上大道行。</p>
  <p>彼常奉持此经法，　夙兴夜寐而讽诵，</p>
  <p>植众功德修梵行，　睹弥勒时义若此。</p>
  <p>于是贤劫所兴佛，　慈哀世间放光明，</p>
  <p>每所在处普持法，　奉事去来现在佛。</p>
  <p>皆悉供养诸世雄，　见三世尊无众毒，</p>
  <p>当疾逮得尊佛道，　不可思议无有量。</p>
  <p>中有前得佛道者，　后人展转相供养，</p>
  <p>不可计劫那术数，　如是终竟乃断绝。</p>
  <p>于是居士跋陀惒，　罗邻那竭那罗达，</p>
  <p>及须萨和憍曰兜，　曾见诸佛如恒沙。</p>
  <p>彼当奉事正法化，　宣布诸佛无亿教，</p>
  <p>道行无量不可称，　至于无数亿劫中。</p>
  <p>假使有人受持名，　所周旋处若梦中，</p>
  <p>如是勇猛导世间，　皆当逮得无上道。</p>
  <p>若有睹见及闻声，　其心欣然踊跃者，</p>
  <p>皆得佛道不复疑，　何况奉受供养者！</p>
  <p>若嗔恚之及骂詈，　持恶意向挝捶者，</p>
  <p>于是八人威神恩，　当使得佛况恭敬！</p>
  <p>彼所受法不可议，　名称无量及寿命，</p>
  <p>光明无限德无疑，　智慧无量行亦然。</p>
  <p>常得面见无量佛，　清净之戒如恒沙，</p>
  <p>于是广普行布施，　以用求索无上道。</p>
  <p>无数亿劫说其福，　莫能齐限厥功德，</p>
  <p>受是经法诵习者，　逮于大道不复难。</p>
  <p>其有爱乐此经卷，　受诵讽持讲说者，</p>
  <p>当知五百人中人，　其心爱乐终不疑。</p>
  <p>假使施得是经法，　爱乐道义加精进，</p>
  <p>行清净戒除睡卧，　逮是三昧终不难。</p>
  <p>欲获安隐布经戒，　比丘受学在闲居，</p>
  <p>常行分卫知止足，　逮是三昧终不难。</p>
  <p>舍离众闹不受请，　口莫贪味弃爱欲，</p>
  <p>所从闻是经法者，　敬如世尊常供事。</p>
  <p>除去悭贪受是法，　断绝淫欲弃愚痴，</p>
  <p>发起大道心无疑，　然后学行是三昧。</p>
  <p>行无所著舍诸欲，　常自谨慎弃恚恨，</p>
  <p>精进奉行佛法教，　然后受学是三昧。</p>
  <p>不贪男女及所有，　远离憍慢并妻妾，</p>
  <p>居家修道常惭愧，　然后学诵是三昧。</p>
  <p>无贼害心行柔顺，　不乐谤讪舍诸恶，</p>
  <p>不用色求得法忍，　当善讽诵是三昧。</p>
  <p>若比丘尼学是法，　常当恭敬弃憍慢，</p>
  <p>远离调戏及贡高，　得是三昧不复难。</p>
  <p>常行精进除睡卧，　不计吾我诸人物，</p>
  <p>爱乐法者不惜命，　然后学诵是三昧。</p>
  <p>制淫劮意舍所著，　无嗔恚心弃谀谄，</p>
  <p>终不复堕魔罗网，　持是三昧得如是。</p>
  <p>于诸众生行平等，　除去放逸众尘埃，</p>
  <p>性无卒暴及粗言，　然后学诵是三昧。</p>
  <p>于钵震越及衣服，　不得须臾有贪爱，</p>
  <p>尊敬善师视如佛，　然后学诵是三昧。</p>
  <p>以逮善利离恶道，　一心信乐佛法教，</p>
  <p>远离一切八难处，　持是经者得如是。”</p>
  <h2>拥护品第八</h2>
  <p>跋陀惒菩萨、罗邻那竭菩萨、憍曰兜菩萨、那罗达菩萨、须深菩萨、摩诃须萨和菩萨、因坻达菩萨、和伦调菩萨，见佛所说，是八菩萨皆大欢喜，持五百劫波育锦衣，持珍宝布施，持身自归供养佛。</p>
  <p>佛语阿难：“是跋陀惒等，于五百菩萨人中之师，常持中正法，合会随顺教莫不欢喜者，欢乐心、随时心、清净心、却欲心。”</p>
  <p>是时，五百人皆叉手立佛前。跋陀惒菩萨白佛言：“菩萨持几事得是三昧？天中天。”</p>
  <p>佛言：“菩萨有四事疾得是三昧。何等为四？一者、不信余道，二者、断爱欲，三者、如法行，四者、无所贪生。是为四，菩萨疾得是三昧。”</p>
  <p>佛告跋陀惒：“若有菩萨学是三昧者，若持若诵若守，今世即自得五百功德。譬如，跋陀惒，慈心比丘终不中毒，终不中兵，火不能烧，入水不死，帝王不能得其便；如是菩萨守是三昧者，终不中毒，终不中兵，终不为火所烧，终不为水所没，终不为帝王得其便。譬如，跋陀惒，劫尽坏烧时，持是三昧菩萨者，正使堕是火中，火即为灭，譬如大罂水灭小火。”</p>
  <p>佛告跋陀惒：“我所语无有异！是菩萨持是三昧者，若帝王、若贼、若水、若火、若龙、若蛇、若阅叉鬼神、若猛兽、若大蟒、若蛟龙、若师子、若虎、若狼、若狗、若人、若非人、若[犭+加]玃、若薜荔、若鸠洹鬼神，若欲娆人，若欲杀人，若欲夺人钵、震越，若坏人禅夺人念，设欲中是菩萨者终不能中。”</p>
  <p>佛言：“如我所语无有异！除其宿命不请，其余无有能中者。”</p>
  <p>佛言：“我所语无有异！若有菩萨持是三昧者，终不病目若耳鼻口，身体无病，其心终不忧终不厄。是菩萨若死若近死，设有是患者，佛语为有异，除其宿命所作。</p>
  <p>“复次，跋陀惒，是菩萨诸天皆称誉，诸龙皆称誉，诸阅叉鬼神皆称誉，诸阿须轮皆称誉，迦留罗鬼神、真陀罗鬼神、摩睺勒鬼神、若人非人皆称誉是菩萨，诸佛天中天皆称誉是菩萨。复次，跋陀惒，是菩萨为诸天所护，为诸龙所护，四天王、释提桓因、梵三钵天皆护是菩萨，阅叉鬼神、乾陀罗鬼神、阿须伦鬼神、迦留罗鬼神、真陀罗鬼神、摩睺勒鬼神、若人非人皆共拥护是菩萨，诸佛天中天皆共拥护是菩萨。复次，跋陀惒，是菩萨为诸天所敬爱，诸龙、阅叉鬼神、乾陀罗鬼神、阿须伦鬼神、迦留罗鬼神、真陀罗鬼神、摩睺勒鬼神、若人非人皆共敬爱是菩萨，诸佛天中天皆无有爱欲，以道德故皆复敬爱是菩萨。复次，跋陀惒，是菩萨诸天皆欲见之，诸龙、阅叉鬼神、乾陀罗鬼神、阿须伦鬼神、迦留罗鬼神、真陀罗鬼神、摩睺勒鬼神、若人非人皆思乐欲见是菩萨，诸佛天中天皆各各欲使是菩萨往到其所，用人民故欲使往。复次，跋陀惒，是菩萨诸天皆来至其所，诸龙、阅叉鬼神、乾陀罗鬼神、阿须轮鬼神、迦留罗鬼神、真陀罗鬼神、摩睺勒鬼神、若人非人皆来至是菩萨所，与共相见。诸佛天中天，菩萨不但昼日见，夜于梦中，若见诸佛身，若诸佛各各自说其名字。</p>
  <p>“复次，跋陀惒，是菩萨所未诵经，前所不闻经卷，是菩萨持是三昧威神，梦中悉自得其经卷名，各各见悉闻经声。若昼日不得者，若夜于梦中悉见得。”</p>
  <p>佛告跋陀惒：“若一劫若复过一劫，我说是菩萨持是三昧者，说其功德不可尽竟，何况力求得是三昧者！”</p>
  <p>佛尔时颂偈言：</p>
  <p>“若有菩萨学诵是，　佛说三昧寂定义，</p>
  <p>假使欲叹其功德，　譬如恒边减一沙。</p>
  <p>刀刃矛戟不中伤，　盗贼怨家无能害，</p>
  <p>国王大臣喜悦向，　学此三昧得如是。</p>
  <p>蚖蛇含毒咸可畏，　见彼行者毒疾除，</p>
  <p>不复嗔恚吐恶气，　诵是三昧得如是。</p>
  <p>怨仇嫌隙莫能当，　天龙鬼神真陀罗，</p>
  <p>睹其威光皆默然，　学此三昧得如是。</p>
  <p>山野獘狼及大蟒，　师子猛虎鹿[犭+加]玃，</p>
  <p>无伤害心摄藏毒，　悉来亲护是行者。</p>
  <p>弊恶鬼神将人魂，　诸天人民怀害心，</p>
  <p>感其威神自然伏，　学此三昧得如是。</p>
  <p>其人不病无苦痛，　耳目聪明无暗塞，</p>
  <p>言辞辩慧有殊杰，　行三昧者速逮是。</p>
  <p>其人终不堕地狱，　离饿鬼道及畜生，</p>
  <p>世世所生识宿命，　学此三昧得如是。</p>
  <p>鬼神乾陀共拥护，　诸天人民亦如是，</p>
  <p>并阿须伦摩睺勒，　行此三昧得如是。</p>
  <p>诸天悉共颂其德，　天人龙鬼真陀罗，</p>
  <p>诸佛嗟叹令如愿，　讽诵说经为人故。</p>
  <p>其人道意不退转，　法慧之义而无尽，</p>
  <p>姿颜美艳无与等，　诵习此经开化人。</p>
  <p>国国相伐民荒乱，　饥馑荐臻怀苦穷，</p>
  <p>终不于中夭其命，　能诵此经化人者。</p>
  <p>勇猛降伏诸魔事，　心无所畏毛不竖，</p>
  <p>其功德行不可议，　行此三昧得如是。</p>
  <p>妖蛊幻化及符呪，　秽浊邪道不正行，</p>
  <p>终无有能中其身，　用爱乐法达本故。</p>
  <p>一切悉共歌其德，　具足空慧佛尊子，</p>
  <p>然后当来最末世，　手得是经得如是。</p>
  <p>常行精进怀喜踊，　同心和悦奉此法，</p>
  <p>受持经卷讲讽诵，　今我以是为彼说。”</p>
  <h2>羼罗耶佛品第九</h2>
  <p>佛告跋陀惒：“乃往昔时不可计阿僧祇劫，尔时有佛，名羼罗耶佛怛萨阿竭阿罗诃三耶三佛，于世间极尊，安定于世间，于经中大明，天上天下号曰天中天。尔时有长者子名须达，与二万人俱，来至羼罗耶佛所，为佛作礼却坐一面。须达长者子问羼罗耶佛是三昧，羼罗耶佛知须达长者子心所念，便为说是三昧。须达长者子闻是三昧已大欢喜，即悉讽受得作沙门，求是三昧八万岁。时长者子须达，从佛闻经甚众多，悉从无央数佛闻经，其智慧甚高明。长者子须达，其后寿终生忉利天上，以后复从天上来下生世间。尔时故劫中复有佛，名术阇波提怛萨阿竭阿罗呵三耶三菩。时佛在刹利家生，尔时长者子须达，复于佛所闻是三昧复求之。时长者子须达，其后复于故劫中复有佛，名赖毗罗耶怛萨阿竭阿罗诃三耶三佛，婆罗门种。时长者子须达，复于佛所受是三昧，求守八万四千岁。”</p>
  <p>佛告跋陀惒：“长者子须达，却后八万劫得作佛，名提和竭罗。尔时长者子须达，为人高明勇猛智慧甚广。”</p>
  <p>佛言：“见是三昧不？跋陀惒，饶益乃尔，使人成就得佛道。若有菩萨得是三昧者，当学诵、当持、当教人、当守，如是者得佛不久。若曹知不？跋陀惒，是三昧者是菩萨眼、诸菩萨母，诸菩萨所归仰，诸菩萨所出生。汝知不？跋陀惒，是三昧者破去于冥，明于天上天下。若知不？跋陀惒，是菩萨三昧者，是诸佛之藏、诸佛之地，是珍宝渊海之泉，是无量功德之镇益。明哲之经，当作是知三昧所出，如是从中出佛，闻经正立于四意止中。何等为四意止中？一者、自观身、观他人身，自观身、观他人身者，本无身；二者、自观痛痒、观他人痛痒，自观痛痒、观他人痛痒者，本无痛痒；三者、自观意、观他人意，自观意、观他人意者，本无意；四者、自观法、观他人法，自观法、观他人法者，本无法。”</p>
  <p>佛告跋陀惒：“是三昧谁当信者？独怛萨阿竭阿罗诃三耶三佛、阿惟越致、阿罗汉，乃信之耳！有愚痴迷惑心者，离是现在佛前立三昧远。何以故？是法当念佛，当见佛。”</p>
  <p>佛告跋陀惒：“是菩萨当念佛、当见佛、当闻经，不当有著。何以故？佛本无是法无所因。何以故？本空无所有，各各行自念，是法中无所取，是法无所著，如空等甚清净。是法人所想，了无所有。法无所有故，所因者空耳！如泥洹，是法无所有，本无是法，无所从来，亦无所从去。人本无，是法不著者近，有著者远。”</p>
  <p>佛告跋陀惒：“若有守是三昧者，因想入无想中，见佛念佛，守觉闻经念法，守觉不得念我，不得著法。何以故？有守觉，跋陀惒，有守觉不见佛，有所著如毛发不得法，施他人有所希望为不施，持戒有所希望为不净，贪于法不得泥洹，于经中有谀谄不得为高明。乐于众会中，喜于余道，终不能得一行。于欲中念，虽有嗔恚不能忍辱，有所憎恶不得说他人，善求阿罗汉道者，不得于是见现在佛悉在前立三昧中，不逮无所从来生法乐于中立，有所著不得空。菩萨终不得悭贪，有懈怠不得道，有淫劮不入观，有所念不入三昧。”</p>
  <p>佛尔时颂偈言：</p>
  <p>“是等功德不可计，　奉戒具足无瑕秽，</p>
  <p>其心清净离垢尘，　行此三昧得如是。</p>
  <p>设有持是三昧者，　智慧普大无缺减，</p>
  <p>博达众义常不忘，　功德之行如月明。</p>
  <p>设有持是三昧者，　解了觉意不可议，</p>
  <p>晓知无量之道法，　无数诸天护其德。</p>
  <p>设有持是三昧者，　常自面见无数佛，</p>
  <p>闻无量佛讲说法，　辄能受持念普行。</p>
  <p>设有持是三昧者，　恶罪勤苦皆灭除，</p>
  <p>诸佛于世行愍哀，　悉共嗟叹是菩萨。</p>
  <p>假使菩萨欲睹佛，　当来无数佛世尊，</p>
  <p>一心踊跃住正法，　当学讽诵是三昧。</p>
  <p>其有持是三昧者，　其功德福不可议，</p>
  <p>逮得人身最第一，　出家超异行分卫。</p>
  <p>若有末后得是经，　逮功德利最第一，</p>
  <p>得其福祚不可限，　住是三昧得如是。”</p>
</body></html>