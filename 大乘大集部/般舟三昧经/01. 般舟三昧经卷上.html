<!DOCTYPE html>
<html>
<head>
  <meta charset="utf-8"/>
  <meta name="author" content="支娄迦识/后汉"/>
  <meta name="library" content="龙藏"/>
  <meta name="catalog" content="龙藏/大乘大集部"/>
  <title>般舟三昧经卷上</title>
</head>
<body>
  <h1 class="head">般舟三昧经卷上</h1>
  <h2>一名十方现在佛悉在前立定经</h2>
  <h2>问事品第一</h2>
  <p>闻如是：一时，佛在罗阅祇迦邻竹园中，与大比丘众，比丘五百人皆是阿罗汉，诸漏已尽无复尘垢，生死悉除而得自在，心已解脱照明于慧，譬如大龙圣智通达，所作已办众行具足，弃捐重担所欲自从，已舍诸有其行平等，得制其心度于彼岸，唯除一人贤者阿难。</p>
  <p>尔时，有菩萨名颰陀和与五百菩萨俱，皆持五戒，晡时至佛所前，以头面著佛足却坐一面。并与五百沙门俱至佛所，前为佛作礼却坐一面。时佛放威神，诸比丘所在远方无不来者。即时十万比丘，俱相随来会佛所，前为佛作礼却坐一面。佛复放威神，摩诃波和提比丘尼，与三万比丘尼俱相随至佛所，前为佛作礼却坐一面。佛复放威神，罗邻那竭菩萨从堕舍利大国出，桥曰兜菩萨从占波大国出，那罗达菩萨从波罗斯大国出，须深菩萨从迦罗卫大国出，摩诃须萨和菩萨与阿难邠坻迦罗越俱从舍卫大国出，因坻达菩萨从鸠睒弥大国出，和伦调菩萨从沙只大国出，一一菩萨各与二万八千人俱来到佛所，前为佛作礼皆却坐一面。罗阅祇王阿阇世，与十万人俱来到佛所，前为佛作礼却坐一面。四天王、释提桓因、梵摩三钵摩夷亘天、阿迦尼吒天，各各与若干亿亿百千天子俱来到佛所，前为佛作礼却住一面。难头和难龙王、婆竭龙王、摩难斯龙王、阿耨达龙王，各各与若干龙王亿亿百千万俱来到佛所，前为佛作礼却住一面。四面阿须伦王，各与若干阿须伦民亿亿百千万俱来到佛所，前为佛作礼却住一面。时诸比丘、比丘尼、优婆塞、优婆夷、诸天、诸龙、诸阿须伦民、诸阅叉鬼神、诸迦留罗鬼神、诸真陀罗鬼神、诸摩睺勒鬼神、诸人非人，无央数都不可计。</p>
  <p>跋陀惒菩萨从座起整衣服，叉手长跪白佛言：“愿欲有所问，既问者欲有所因故。天中天听我言者，今当问佛。”</p>
  <p>佛告跋陀惒菩萨：“所用故者便问，佛当为汝说之。”</p>
  <p>跋陀惒菩萨问佛言：“菩萨当作何等三昧？所得智慧如大海，如须弥山，所问者不疑，终不失人中之将，自致成佛终不退，终不生愚痴之处，豫知去来之事，未曾离佛时，若于梦中亦不离佛，端正姝好于众中颜色无比，少小常在尊贵大姓家生，若其父母兄弟、宗亲知识无不敬爱者，高才广博所议作者与众绝异，自守节度常内惭色，终不自大常有慈哀，智虑通达于智中明无有与等者，威神无比精进难及，入诸经中多入诸经中，诸经中无不解者，安乐入禅入定入空，无所想无所著，于是三事中不恐，多为人说经便随护之，在所欲生何所自恣，无异本功德力、所信力，多所至到处其筋力强，无不欲爱力，无不有根力，明于所向力，明于所念力，明于所视力，明于所信力，明于所愿力，在所问如大海无有减尽时，如月盛满时悉遍照无有不减明者，如日初出时、如炬火在所照无所挂碍，不著心如虚空无所止，如金刚钻无所不入，安如须弥山不可动，如门阃正住坚，心软如鹄毛无有麤弃，身无所慕乐于山川如野鹿，常自守不与人从事，若沙门道人多所教授皆护视，若有轻娆者终无嗔恚心，一切诸魔不能动，解于诸经入诸慧中，学诸佛法无有能为作师者，威力圣意无有能动摇者，深入之行常随无所行常柔弱，于经中常悲，承事于诸佛无有厌，所行种种功德悉逮及，所行常至诚，所信常正无有能乱者，所行常净洁，临事能决无有难，清净于智悉明，得所乐行尽于五盖，智慧所行，稍稍追成佛之境界，庄严诸国土，于戒中清净，却罗汉、辟支佛心，所作为者皆究竟，所作功德常在上首，教授人民亦然，于菩萨中所教授无有厌，当所作者度无有极，一切余道无有能及者，未尝离佛不见佛，常念诸佛如父母无有异，稍稍得诸佛威神，悉得诸经，明眼所视无所挂碍，诸佛悉在前立，譬如幻师自在所化作诸法，不豫计念便成法，亦无所从来，亦无所从去，如化作，念过去、当来、今现在如梦中，所有分身悉遍至诸佛刹，如日照水中影悉遍见，所念悉得如向，亦不来亦不去，生死如影之分，便所想识如空，于法中无想，莫不归仰者，一切平等无有异，于经中悉逮知心不可计，一切诸利心不著无所适念，止于诸佛刹无所复挂碍，悉入诸陀罗尼门，于诸经中闻一知万，诸佛所说经悉能受持，侍诸佛悉得诸力，悉得佛威神，勇猛无所难，行步如猛师子无所畏，于诸国土无不用言者，所闻者未曾有忘时，一切诸佛之议等无有异，悉了知本无经不恐，欲得诸经便自知说，如诸佛终无厌，为世间人之师无不依附者，其行方幅无有谄伪，诸刹照明，眼不著于三处，所行无所挂碍，于众辈中无所适，于本际法中无所慕，于萨芸若教人入佛道中，未曾恐怖无有畏惧时，悉晓知佛诸经所有卷所在，众会中无不蒙福者，见佛极大慈欢喜，所学诸佛经通利，于大众中无所畏，于大众中无有能过者，名声极远，破坏诸疑难无不解者，于经中极尊，于师子座上坐自在，如诸佛法教，悉晓知佛万种语，悉入万亿音，爱重诸佛经，常念在左右侧，未曾离于诸佛慈，于佛经中乐行，常随佛出入，常在善知识边无有厌极时，于十方诸佛刹无所适止，悉逮得愿行，度脱十方万民，智慧珍宝，悉逮得经藏，身如虚空无有想，教人求菩萨道，使佛种不断，行菩萨道未曾离摩诃衍，逮得摩诃僧那僧涅极广大道，疾逮得一切智，诸佛皆称誉，近佛十力地一切所想悉入中，一切所计悉了知，世间之变悉晓知，成败之事生者灭者悉晓知，入经海宝开第一之藏悉布施，悉于诸刹行愿亦不在中止，极大变化如佛所乐行，心一反念佛悉在前立，一切适不复愿，适无所生处，十方不可计佛刹悉见，闻诸佛所说经，一一佛比丘僧悉见，是时不持仙道、罗汉、辟支佛，眼视不于是间，终生彼间佛刹尔乃见，便于是间坐悉见诸佛，悉闻诸佛所说经，悉皆受，譬如我今于佛前面见佛菩萨，如是未曾离佛，未曾不闻经。”</p>
  <p>佛告跋陀惒菩萨：“善哉！善哉！所问者多所安隐，于世间人民不可复计，天上天下悉安之。今若能问佛如是，若能前世过去佛时，所闻施行作功德所致，供养若干佛已所致，乐于经中所致，作道行守禁戒所致。自守法行清白不烦浊，辄以乞匃自食，多成就诸菩萨，合会教语诸菩萨，用是故极大慈哀，一切人民皆于等心，随时欲见佛即见佛，所愿极广大甚深之行，常念佛智慧，悉持经戒，悉具足佛种圣心如金刚，悉知世间人民心所念，悉在诸佛前。”</p>
  <p>佛告跋陀惒菩萨：“若功德以不可复计。”</p>
  <p>佛言：“今现在佛悉在前立三昧，其有行是三昧者，若所问者悉可得。”</p>
  <p>跋陀惒菩萨白佛言：“愿佛哀说之！今佛说者，多所过度，多所安隐，愿佛为诸菩萨现大明！”</p>
  <p>佛告跋陀惒菩萨：“一法行常当习持常当守，不复随余法，诸功德中最第一。何等为第一法行？是三昧名为现在佛悉在前立三昧。”</p>
  <h2>行品第二</h2>
  <p>佛告跋陀惒菩萨：“若有菩萨所念现在，定意向十方佛。若有定意，一切得菩萨高行。何等为定意？从念佛因缘，向佛念意不乱，从得黠不舍精进，与善知识共行空，除睡卧，不聚会，避恶知识近善知识，不乱精进，饭知足，不贪衣，不惜寿命，孑身避亲属离乡里，习等意得悲喜心，护行弃盖习禅，不随色，不受阴，不入衰，不念四大，不失意，不贪性，解不净，不舍十方人、活十方人、十方人计为我所、十方人计为非我所，一切不欲受，不贸诫习定行，欲讽经，不中犯戒，不失定意，不疑法，不诤佛，不却法，不乱比丘僧，离妄语，助道德家，避痴人世间语，不喜不欲，闻道语具欲闻亦喜，从因缘畜生，不欲闻六味、习为五习，为离十恶，为习十善，为晓九恼，行八精进，舍八懈怠，为习八使，为习九思八大人念，又不著禅闻，不贡高弃自大，听说法，欲闻经，欲行法，不随岁计，不受身相，离十方人，不欲受，不贪寿，为了阴不随或为不随所有求无为，不欲生死大畏生死，计阴如贼，计四大如蛇，十二衰计空，久在三界不安隐莫忘得无为，不欲贪欲，愿弃生死，不随人诤，不欲堕生死，常立佛前，受身计如梦，以受信不复疑，意无有异，一切灭思想过去事、未来事、今现在事等意，常念诸佛功德，自归为依佛，定意得自在，不随佛身相法，一切一计不与天下诤，所作不诤，从因缘生受了，从佛地度得可法，中法中得下，以了空意计人，亦不有亦不灭，自证无为黠眼以净，一切不二觉意不在中边，一切佛为一念入，无有痴黠，无有能诃，自得晓觉意故，佛黠不从他人待，得善知识计如佛无有异意，一切在菩萨无有离时，纵一切魔不能动，一切人如镜中像，见一切佛如昼，一切从法行，为入清净菩萨行如是。”</p>
  <p>佛言：“持是行法故，致三昧便得三昧，现在诸佛悉在前立。何因致现在诸佛悉在前立三昧？如是，跋陀惒，其有比丘、比丘尼、优婆塞、优婆夷，持戒完具，独一处止，心念西方阿弥陀佛。今现在随所闻当念，去是间千亿万佛刹，其国名须摩提，在众菩萨中央说经，一切常念阿弥陀佛。”</p>
  <p>佛告跋陀惒：“譬如人卧出于梦中，见所有金银珍宝，父母、兄弟、妻子、亲属知识，相与娱乐喜乐无背；其觉已为人说之，后自泪出念梦中所见。如是，跋陀惒菩萨，若沙门、白衣所闻西方阿弥陀佛刹，当念彼方佛不得缺戒，一心念若一日昼夜，若七日七夜；过七日已后，见阿弥陀佛，于觉不见，于梦中见之。譬如梦中所见，不知昼不知夜，亦不知内亦不知外，不用在冥中故不见，不用有所蔽碍故不见。如是，跋陀惒，菩萨心当作是念：‘时诸佛国界名大山须弥山，其有幽冥之处悉为开辟，目亦不蔽，心亦不碍。’是菩萨摩诃萨，不持天眼彻视，不持天耳彻听，不持神足到其佛刹，不于是间终生彼间佛刹乃见，便于是间坐，见阿弥陀佛，闻所说经悉受得，从三昧中悉能具足，为人说之。譬如有人，闻堕舍利国中，有淫女人名须门；若复有人，闻淫女人阿凡和利；若复有人，闻优婆洹作淫女人，是时三人皆在罗阅念。其人未曾见此三女人，闻之淫意即为动，便于梦中各往到其所。是时三人皆在罗阅祇国同时念，各于梦中到是淫女人所与共栖宿，其觉已各自念之。”</p>
  <p>佛告跋陀惒：“我持三人以付。若持是事为说经，使解此慧至不退转地无上正真道，然后得佛号曰善觉。如是，跋陀惒，菩萨于是间国土闻阿弥陀佛，数数念；用是念故，见阿弥陀佛，见佛已从问：‘当持何等法生阿弥陀佛国？’尔时，阿弥陀佛语是菩萨言：‘欲来生我国者，常念我数数，常当守念莫有休息，如是得来生我国。’”</p>
  <p>佛言：“是菩萨用是念佛故，当得生阿弥陀佛国。常念如是佛身，有三十二相，悉具足光明彻照，端正无比，在比丘僧中说经，说经不坏败色。何等为不坏败色？痛痒、思想、生死、识、魂神，地水火风，世间天上，上至梵摩诃梵，不坏败色，用念佛故得空三昧，如是为念佛。”</p>
  <p>佛告跋陀惒：“菩萨于三昧中谁当证者？我弟子摩诃迦叶、因坻达菩萨、须真天子，及时知是三昧者，有行得是三昧者是为证。何等为证？证是三昧知为空定。”</p>
  <p>佛告跋陀惒：“乃往过去时有佛，名须波日。时有人行出入大空泽中，不得饮食饥渴而卧，出便于梦中得香甘美食，饮食已其觉腹中空，自念：‘一切所有皆如梦耶？’”</p>
  <p>佛言：“其人用念空故，便逮得无所从生法乐，即逮得阿惟越致。如是，跋陀惒，菩萨其所向方，闻现在佛，常念所向方欲见佛，即念佛不当念有，亦无我所立，如想空当念佛立，如以珍宝倚琉璃上，菩萨如是见十方无央数佛清净。譬如人远出到他郡国，念本乡里、家室亲属、财产。其人于梦中，归到故乡里见家室亲属，喜共言语，于梦中见已，觉为知识说之：‘我归到故乡里见我家室亲属。’”</p>
  <p>佛言：“菩萨如是，其所向方闻佛名，常念所向方欲见佛，菩萨一切见佛，如持珍宝著琉璃上。譬如比丘观死人骨著前，有观青时，有观白时，有观赤时，有观黑时。其骨无有持来者，亦无有是骨，亦无所从来，是意所作想有耳！菩萨如是持佛威神力，于三昧中立，在所欲见何方佛，欲见即见。何以故？如是，跋陀惒，是三昧佛力所成，持佛威神。于三昧中立者，有三事：持佛威神力，持佛三昧力，持本功德力，用是三事故得见佛。譬如，跋陀惒，年少之人，端正姝好庄严，已如持净器盛好麻油，如持好器盛净水，如新磨镜，如无瑕水精，欲自见影，于是自照悉自见影。云何，跋陀惒，其所麻油、水镜、水精，其人自照，宁有影从外入中不？”</p>
  <p>跋陀惒言：“不，天中天。用麻油、水精、水镜净洁故，自见其影耳！其影亦不从中出，亦不从外入。”</p>
  <p>佛言：“善哉！善哉！跋陀惒。如是，跋陀惒，色清净，所有者清净，欲见佛即见，见即问，问即报，闻经大欢喜，作是念：‘佛从何所来？我为到何所？’自念：‘佛无所从来，我亦无所至。’自念三处：‘欲处、色处、无想处，是三处意所为耳！我所念即见。心作佛，心自见，心是佛，心是怛萨阿竭，心是我身，心见佛，心不自知心，心不自见心，心有想为痴，心无想是泥洹。是法无可乐者，皆念所为，设使念为空耳！设有念者亦了无所有！’如是，跋陀惒，菩萨在三昧中立者所见如是。”</p>
  <p>佛尔时颂偈曰：</p>
  <p>“心者不知心，　有心不见心，</p>
  <p>心起想则痴，　无想是泥洹。</p>
  <p>是法无坚固，　常立在于念，</p>
  <p>以解见空者，　一切无想念。</p>
  <h2>四事品第三</h2>
  <p>“菩萨有四法，疾逮得是三昧。何等为四？一者、所信无有能坏者，二者、精进无有能逮者，三者、所入智慧无有能及者，四者、常与善师从事。是为四。菩萨复有四事，疾得是三昧。何等为四？一者、不得有世间思想，如指相弹顷三月；二者、不得卧出，三月如指相弹顷。三者、经行不得休息，不得坐三月，除其饭食左右；四者、为人说经，不得望人衣服饮食。是为四。菩萨复有四事，疾得是三昧。何等为四？一者、合会人至佛所，二者、合会人使听经，三者、不嫉妬，四者、教人学佛道。是为四。菩萨复有四事，疾得是三昧。何等为四？一者、作佛形像若作画，用是三昧故；二者、用是三昧故，持好疋素令人写是三昧；三者、教自贡高人内佛道中；四者、常护佛法。是为四。”</p>
  <p>佛尔时颂偈曰：</p>
  <p>“常乐信于佛法，　受诵是道德化，</p>
  <p>精进行解深法，　立具足等慈哀。</p>
  <p>当普说佛经卷，　广分布道法教，</p>
  <p>慎无得贪供养，　无所著得是法。</p>
  <p>在不正嗔恚兴，　意善解便离欲，</p>
  <p>常乐定三昧禅，　谨慎行得是法。</p>
  <p>常念佛本功德，　天金色百福相，</p>
  <p>诸种好有威德，　现譬如像金山。</p>
  <p>悉知见诸世间，　过去佛及当来，</p>
  <p>并现在人中尊，　天中天皆说是。</p>
  <p>当供养斯善救，　上好华众捣香，</p>
  <p>欣踊心奉饭食，　得是法终不久。</p>
  <p>鼓琴瑟诸妓乐，　箫成供佛形象，</p>
  <p>欣然意悦无量，　尊道法得不难。</p>
  <p>当造起佛形象，　诸相好若干种，</p>
  <p>黄金色无秽漏，　疾逮得是道尊。</p>
  <p>坚固敬常以前，　听是法无乱心，</p>
  <p>常舍离懈怠行，　得三昧疾不久。</p>
  <p>无恚害向他人，　当行哀得慈法，</p>
  <p>普救护功德地，　得三昧疾不久。</p>
  <p>常恭敬于法师，　当奉事如世尊，</p>
  <p>无得惜是经法，　得三昧疾不久。</p>
  <p>慎无得疑斯经，　佛赞是正道化，</p>
  <p>一切佛所歌叹，　得三昧疾不久。”</p>
  <p>佛告跋陀惒：“如是等菩萨，当慈心，当乐于善师，所视师当如佛，悉具足承事。欲书是三昧经时，若欲学时，菩萨敬师如是。跋陀惒，菩萨于善师有嗔恚，有持善师短，视善师不如佛者，得三昧难。譬如，跋陀惒，菩萨明眼人夜半视星宿，见星宿甚众多。如是，跋陀惒，菩萨持佛威神于三昧中立，东向视若干百千佛、若干百万佛、若干百亿佛，如是十方等悉见诸佛。”</p>
  <p>佛告跋陀惒：“是菩萨如佛眼悉知悉见。如是，跋陀惒，是菩萨欲得今现在诸佛悉在前立三昧，布施当具足，持戒如是，忍辱、精进、一心、智慧、度脱智慧身悉具足。”</p>
  <p>佛尔时颂偈曰：</p>
  <p>“譬如有人眼清净，　于夜中半而起观，</p>
  <p>仰见星宿无数千，　昼日思念皆识知。</p>
  <p>菩萨如是得三昧，　见无央数百千佛，</p>
  <p>皆识念知于诸佛，　则为众会说世雄。</p>
  <p>譬如今我觉眼明，　清净无垢见世间，</p>
  <p>佛子菩萨眼若此，　三昧普达见世尊。</p>
  <p>终不复起吾我想，　见十方佛人中尊，</p>
  <p>除毒清净无想念，　观此菩萨奇特行。</p>
  <p>逮闻尊法寂然义，　速疾得解空定行，</p>
  <p>今我亦训于是法，　以成佛道多所安。</p>
  <p>如阿弥陀国菩萨，　见无央数百千佛，</p>
  <p>得是三昧菩萨然，　常见无数百千佛。</p>
  <p>比丘阿难如勇猛，　从我闻法皆受持，</p>
  <p>逮得三昧亦如是，　闻无数法悉奉持。</p>
  <p>当信三昧疾持行，　悉弃世间诸所有，</p>
  <p>当乐斯经行法施，　疾得清净寂定地。”</p>
  <h2>譬喻品第四</h2>
  <p>佛告跋陀惒：“菩萨慈求三昧者，得是三昧已，不精进行者。譬如，跋陀惒，有人载满船珍宝，欲持度大海，未至船中道坏，阎浮利人皆大悲念：‘亡我尔所珍宝。’如是，跋陀惒，是菩萨闻是三昧已，不书不学不诵，不持如中法，一切诸天人民皆为大悲忧言：‘乃亡我尔所经宝，用失是深三昧故。’”</p>
  <p>佛言：“是三昧经者，是佛所嘱，佛所称誉。闻是深三昧经者，不书不学不诵，不守不持如法者，无返复愚痴人，自用以为高，不受是经意欲高才，反不肯学是三昧。譬如，跋陀惒，愚痴之子，有人与满手栴檀香，不肯受之，反谓与之不净栴檀香。其货主语其人言：‘此栴檀香，卿莫谓不净乎！且取齅之知香不？试视之知净不？’痴人闭目不视不肯齅。”</p>
  <p>佛言：“其闻是三昧者，如是不肯受之，反弃舍去，是为不持戒人，反舍是珍宝经。是为愚痴无智，自用得禅具足为度，反呼世间为有，不入空，不知无。其人闻是三昧已，不乐不信，不入中，反作轻戏语：‘佛亦有深经乎！亦有威神乎！’反形言：‘世间亦有比丘如阿难乎！’”</p>
  <p>佛言：“其人从持是三昧者，所去两两三三，相与语云：‘是语是何等说？是何从所得是语？是为自合会作是语耳！是经非佛所说！’”</p>
  <p>佛告跋陀惒：“譬如贾客持摩尼珠，示田家痴子。其人问贾客：‘平此几钱？’贾客报言：‘夜半时于冥处，持摩尼珠著冥中，其明所照至，直满其中宝。’”</p>
  <p>佛言：“其人殊不晓其价，反形是摩尼珠言：‘其价能与一头牛等不？宁可贸一头牛，想是不复过。与我者善，不肯者已。’如是，跋陀惒，其人闻是三昧不信者，反形是经如是。”</p>
  <p>佛言：“如菩萨持是三昧，受信者便随行，四面皆拥护无所畏，持禁戒完具为得高明，黠慧深入为他人说之。菩萨当持是三昧分布语人，展转相传，令是三昧久在。”</p>
  <p>佛言：“痴人自于前世佛所不供养，不作功德，反自贡高，多行诽谤嫉妬，用财利故，但欲求名，但欲哗说，不得善师，亦不明经，闻是三昧已不信不乐不入中，反诽谤人言：‘是彼不知愧，为自作是经耳！是经非佛所说！’”</p>
  <p>佛告跋陀惒：“今我具语汝如是。跋陀惒，求菩萨道者，若善男子、善女人，持是三千国土满其中珍宝施与佛，设有是功德，不如闻是三昧。若有菩萨闻是三昧信乐者，其福转倍多。”</p>
  <p>佛尔时颂偈言：</p>
  <p>“假使三千界，　满中珍宝施，</p>
  <p>供养佛世尊，　以用求佛道；</p>
  <p>设复有比丘，　闻是佛三昧。</p>
  <p>信乐而不疑，　其福过彼上。</p>
  <p>谀谄怀自大，　无信在凶害，</p>
  <p>与恶师相随，　不信是法教。</p>
  <p>犯戒近恶友，　坚住自贡高，</p>
  <p>各各共议言：‘是经非佛语，</p>
  <p>佛不说是议，　为自共合造，</p>
  <p>此非法王教！’共诽谤如斯。</p>
  <p>竟无有是语，　此为诽谤佛，</p>
  <p>有乐道法者，　我故为说耳！</p>
  <p>有闻是经者，　仁贤而喜悦，</p>
  <p>其心常不疑，　不言非佛说。</p>
  <p>奉禁戒清净，　受法讽诵利，</p>
  <p>执经普讲说，　则具足道义。”</p>
  <p>佛告跋陀惒：“我所说无有异，尔故说是语耳！今见我说是三昧者，其人却后世时，闻是三昧终不疑，不形笑，不言不信。除在恶师边，正使在善师边，其功德薄少，如是辈人，复转与恶师从事。是辈人者，闻是三昧不信不乐不入中。何以故？其人未久学，所更佛少所信，智慧少故不信耳！”</p>
  <p>佛告跋陀惒：“其有菩萨闻是三昧，不形笑，不诽谤者，欢喜不中疑，不言乍信乍不信，乐书乐学，乐诵乐持。”佛言：“我悉预知预见已，其人不独于一佛，所作功德不于二、若三、若十，悉于百佛所闻是三昧。却后世时闻是三昧者，书学诵持经卷，最后守一日一夜，福不可计，自致阿惟越致，所愿者得。”</p>
  <p>佛告跋陀惒：“听我说譬喻如是，跋陀惒，有人取一佛刹，破碎如尘。其人取此一尘，悉复破碎如一佛刹尘，都卢悉取一一尘，皆复尘破尽如一佛刹尘。云何，跋陀惒，是尘其数宁多不？”</p>
  <p>跋陀惒言：“甚多，甚多，天中天。”</p>
  <p>佛告跋陀惒：“我为若曹引此譬喻。若有一菩萨，尽取此尘一尘置一佛刹，其数尔数佛刹，满其中珍宝悉持供养诸佛，不如闻是三昧。若一菩萨闻是三昧已，书学诵持为他人说，守须臾间，是菩萨功德不可复计！”</p>
  <p>佛言：“持是三昧者，书学诵持为他人说，其福乃尔，何况守是三昧悉具足者！”</p>
  <p>佛尔时颂偈曰：</p>
  <p>“三千大千之国土，　满中珍宝用布施，</p>
  <p>设使不闻是经像，　其功德福为薄少；</p>
  <p>若有菩萨求众德，　当讲奉行是三昧，</p>
  <p>疾信讽诵此经法，　其功德福无有量。</p>
  <p>如一佛国尘世界，　皆破坏碎以为尘，</p>
  <p>彼诸佛土过是数，　满中珍宝用布施；</p>
  <p>其有受持是世尊，　四句之义为人说，</p>
  <p>是三昧者诸佛慧，　得闻功德叵比喻。</p>
  <p>何况有人自讲说，　受持讽诵念须臾，</p>
  <p>转加增进奉行者，　其功德福无有量！</p>
  <p>假使一切皆为佛，　圣智清净慧第一，</p>
  <p>皆于亿劫过其数，　讲说一偈之功德，</p>
  <p>至于泥洹赞咏福，　无数亿劫悉叹诵，</p>
  <p>不能尽究其功德，　于是三昧一偈事。</p>
  <p>一切佛国所有地，　四方四隅及上下，</p>
  <p>满中珍宝以布施，　用供养佛天中天；</p>
  <p>若有闻是三昧者，　得其福佑过于彼，</p>
  <p>安谛讽诵讲说者，　引譬功德不可喻。</p>
  <p>其人贡高终不起，　亦无有趋恶道时，</p>
  <p>解了深法不疑结，　行斯三昧得如是。</p>
  <p>学士为以见奉吾，　德重精进普不著，</p>
  <p>增益信明为菩萨，　力学三昧佛所赞。</p>
  <p>嘱累汝等常劝教，　力行精进无放逸，</p>
  <p>自勖勇猛勤修行，　令得大道不复久。</p>
  <p>其有诵受是三昧，　已为面见百千佛，</p>
  <p>假使最后大恐惧，　持此三昧无所畏。</p>
  <p>行是比丘以见我，　常为随佛不远离，</p>
  <p>菩萨闻习三昧者，　义当受持为人说。</p>
  <p>菩萨得是三昧者，　尔乃名曰博达慧，</p>
  <p>为逮总持佛称誉，　疾成佛道智如海。</p>
  <p>常恒诵说是三昧，　当从佛法世尊教，</p>
  <p>闻其种姓得等觉，　如佛所叹无有异。”</p>
</body></html>