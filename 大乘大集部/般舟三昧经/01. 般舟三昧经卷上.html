<!doctype html>
<html id="z3IBTNWFT" data-ver="1191">
 <head>
  <meta charset="utf-8">
  <meta author="支娄迦识">
  <meta library="龙藏">
  <meta catalog="大乘大集部">
  <meta period="后汉">
 </head>
 <body>
  <h1 id="a1">般舟三昧经卷上</h1>
  <h2 id="a2">一名十方现在佛悉在前立定经</h2>
  <h2 id="a3">问事品第一</h2>
  <p id="a4">闻如是：<a id="a-5"></a>一时，<a id="a-6"></a>佛在罗阅祇迦邻竹园中，<a id="a-7"></a>与大比丘众，<a id="a-8"></a>比丘五百人皆是阿罗汉，<a id="a-9"></a>诸漏已尽无复尘垢，<a id="a-A"></a>生死悉除而得自在，<a id="a-B"></a>心已解脱照明于慧，<a id="a-C"></a>譬如大龙圣智通达，<a id="a-D"></a>所作已办众行具足，<a id="a-E"></a>弃捐重担所欲自从，<a id="a-F"></a>已舍诸有其行平等，<a id="a-G"></a>得制其心度于彼岸，<a id="a-H"></a>唯除一人贤者阿难。</p>
  <p id="aI">尔时，<a id="a-J"></a>有菩萨名颰陀和与五百菩萨俱，<a id="a-K"></a>皆持五戒，<a id="a-L"></a>晡时至佛所前，<a id="a-M"></a>以头面著佛足却坐一面。<a id="a-N"></a>并与五百沙门俱至佛所，<a id="a-O"></a>前为佛作礼却坐一面。<a id="a-P"></a>时佛放威神，<a id="a-Q"></a>诸比丘所在远方无不来者。<a id="a-R"></a>即时十万比丘，<a id="a-S"></a>俱相随来会佛所，<a id="a-T"></a>前为佛作礼却坐一面。<a id="a-U"></a>佛复放威神，<a id="a-V"></a>摩诃波和提比丘尼，<a id="a-W"></a>与三万比丘尼俱相随至佛所，<a id="a-X"></a>前为佛作礼却坐一面。<a id="a-Y"></a>佛复放威神，<a id="a-Z"></a>罗邻那竭菩萨从堕舍利大国出，<a id="a-a"></a>桥曰兜菩萨从占波大国出，<a id="a-b"></a>那罗达菩萨从波罗斯大国出，<a id="a-c"></a>须深菩萨从迦罗卫大国出，<a id="a-d"></a>摩诃须萨和菩萨与阿难邠坻迦罗越俱从舍卫大国出，<a id="a-e"></a>因坻达菩萨从鸠睒弥大国出，<a id="a-f"></a>和伦调菩萨从沙祇大国出，<a id="a-g"></a>一一菩萨各与二万八千人俱来到佛所，<a id="a-h"></a>前为佛作礼皆却坐一面。<a id="a-i"></a>罗阅祇王阿阇世，<a id="a-j"></a>与十万人俱来到佛所，<a id="a-k"></a>前为佛作礼却坐一面。<a id="a-l"></a>四天王、<a id="a-m"></a>释提桓因、<a id="a-n"></a>梵摩三钵摩夷亘天、<a id="a-o"></a>阿迦尼吒天，<a id="a-p"></a>各各与若干亿亿百千天子俱来到佛所，<a id="a-q"></a>前为佛作礼却住一面。<a id="a-r"></a>难头和难龙王、<a id="a-s"></a>婆竭龙王、<a id="a-t"></a>摩难斯龙王、<a id="a-u"></a>阿耨达龙王，<a id="a-v"></a>各各与若干龙王亿亿百千万俱来到佛所，<a id="a-w"></a>前为佛作礼却住一面。<a id="a-x"></a>四面阿须伦王，<a id="a-y"></a>各与若干阿须伦民亿亿百千万俱来到佛所，<a id="a-z"></a>前为佛作礼却住一面。<a id="a-10"></a>时诸比丘、<a id="a-11"></a>比丘尼、<a id="a-12"></a>优婆塞、<a id="a-13"></a>优婆夷、<a id="a-14"></a>诸天、<a id="a-15"></a>诸龙、<a id="a-16"></a>诸阿须伦民、<a id="a-17"></a>诸阅叉鬼神、<a id="a-18"></a>诸迦留罗鬼神、<a id="a-19"></a>诸真陀罗鬼神、<a id="a-1A"></a>诸摩睺勒鬼神、<a id="a-1B"></a>诸人非人，<a id="a-1C"></a>无央数都不可计。</p>
  <p id="a1D">跋陀惒菩萨从座起整衣服，<a id="a-1E"></a>叉手长跪白佛言：<a id="a-1F"></a>“愿欲有所问，<a id="a-1G"></a>既问者欲有所因故。<a id="a-1H"></a>天中天听我言者，<a id="a-1I"></a>今当问佛。<a id="a-1J"></a>”</p>
  <p id="a1K">佛告跋陀惒菩萨：<a id="a-1L"></a>“所用故者便问，<a id="a-1M"></a>佛当为汝说之。<a id="a-1N"></a>”</p>
  <p id="a1O">跋陀惒菩萨问佛言：<a id="a-1P"></a>“菩萨当作何等三昧？<a id="a-1Q"></a>所得智慧如大海，<a id="a-1R"></a>如须弥山，<a id="a-1S"></a>所问者不疑，<a id="a-1T"></a>终不失人中之将，<a id="a-1U"></a>自致成佛终不退，<a id="a-1V"></a>终不生愚痴之处，<a id="a-1W"></a>豫知去来之事，<a id="a-1X"></a>未曾离佛时，<a id="a-1Y"></a>若于梦中亦不离佛，<a id="a-1Z"></a>端正姝好于众中颜色无比，<a id="a-1a"></a>少小常在尊贵大姓家生，<a id="a-1b"></a>若其父母兄弟、<a id="a-1c"></a>宗亲知识无不敬爱者，<a id="a-1d"></a>高才广博所议作者与众绝异，<a id="a-1e"></a>自守节度常内惭色，<a id="a-1f"></a>终不自大常有慈哀，<a id="a-1g"></a>智虑通达于智中明无有与等者，<a id="a-1h"></a>威神无比精进难及，<a id="a-1i"></a>入诸经中多入诸经中，<a id="a-1j"></a>诸经中无不解者，<a id="a-1k"></a>安乐入禅入定入空，<a id="a-1l"></a>无所想无所著，<a id="a-1m"></a>于是三事中不恐，<a id="a-1n"></a>多为人说经便随护之，<a id="a-1o"></a>在所欲生何所自恣，<a id="a-1p"></a>无异本功德力、<a id="a-1q"></a>所信力，<a id="a-1r"></a>多所至到处其筋力强，<a id="a-1s"></a>无不欲爱力，<a id="a-1t"></a>无不有根力，<a id="a-1u"></a>明于所向力，<a id="a-1v"></a>明于所念力，<a id="a-1w"></a>明于所视力，<a id="a-1x"></a>明于所信力，<a id="a-1y"></a>明于所愿力，<a id="a-1z"></a>在所问如大海无有减尽时，<a id="a-20"></a>如月盛满时悉遍照无有不减明者，<a id="a-21"></a>如日初出时、<a id="a-22"></a>如炬火在所照无所挂碍，<a id="a-23"></a>不著心如虚空无所止，<a id="a-24"></a>如金刚钻无所不入，<a id="a-25"></a>安如须弥山不可动，<a id="a-26"></a>如门阃正住坚，<a id="a-27"></a>心软如鹄毛无有麤弃，<a id="a-28"></a>身无所慕乐于山川如野鹿，<a id="a-29"></a>常自守不与人从事，<a id="a-2A"></a>若沙门道人多所教授皆护视，<a id="a-2B"></a>若有轻娆者终无嗔恚心，<a id="a-2C"></a>一切诸魔不能动，<a id="a-2D"></a>解于诸经入诸慧中，<a id="a-2E"></a>学诸佛法无有能为作师者，<a id="a-2F"></a>威力圣意无有能动摇者，<a id="a-2G"></a>深入之行常随无所行常柔弱，<a id="a-2H"></a>于经中常悲，<a id="a-2I"></a>承事于诸佛无有厌，<a id="a-2J"></a>所行种种功德悉逮及，<a id="a-2K"></a>所行常至诚，<a id="a-2L"></a>所信常正无有能乱者，<a id="a-2M"></a>所行常净洁，<a id="a-2N"></a>临事能决无有难，<a id="a-2O"></a>清净于智悉明，<a id="a-2P"></a>得所乐行尽于五盖，<a id="a-2Q"></a>智慧所行，<a id="a-2R"></a>稍稍追成佛之境界，<a id="a-2S"></a>庄严诸国土，<a id="a-2T"></a>于戒中清净，<a id="a-2U"></a>却罗汉、<a id="a-2V"></a>辟支佛心，<a id="a-2W"></a>所作为者皆究竟，<a id="a-2X"></a>所作功德常在上首，<a id="a-2Y"></a>教授人民亦然，<a id="a-2Z"></a>于菩萨中所教授无有厌，<a id="a-2a"></a>当所作者度无有极，<a id="a-2b"></a>一切余道无有能及者，<a id="a-2c"></a>未尝离佛不见佛，<a id="a-2d"></a>常念诸佛如父母无有异，<a id="a-2e"></a>稍稍得诸佛威神，<a id="a-2f"></a>悉得诸经，<a id="a-2g"></a>明眼所视无所挂碍，<a id="a-2h"></a>诸佛悉在前立，<a id="a-2i"></a>譬如幻师自在所化作诸法，<a id="a-2j"></a>不豫计念便成法，<a id="a-2k"></a>亦无所从来，<a id="a-2l"></a>亦无所从去，<a id="a-2m"></a>如化作，<a id="a-2n"></a>念过去、<a id="a-2o"></a>当来、<a id="a-2p"></a>今现在如梦中，<a id="a-2q"></a>所有分身悉遍至诸佛刹，<a id="a-2r"></a>如日照水中影悉遍见，<a id="a-2s"></a>所念悉得如向，<a id="a-2t"></a>亦不来亦不去，<a id="a-2u"></a>生死如影之分，<a id="a-2v"></a>便所想识如空，<a id="a-2w"></a>于法中无想，<a id="a-2x"></a>莫不归仰者，<a id="a-2y"></a>一切平等无有异，<a id="a-2z"></a>于经中悉逮知心不可计，<a id="a-30"></a>一切诸利心不著无所适念，<a id="a-31"></a>止于诸佛刹无所复挂碍，<a id="a-32"></a>悉入诸陀罗尼门，<a id="a-33"></a>于诸经中闻一知万，<a id="a-34"></a>诸佛所说经悉能受持，<a id="a-35"></a>侍诸佛悉得诸力，<a id="a-36"></a>悉得佛威神，<a id="a-37"></a>勇猛无所难，<a id="a-38"></a>行步如猛师子无所畏，<a id="a-39"></a>于诸国土无不用言者，<a id="a-3A"></a>所闻者未曾有忘时，<a id="a-3B"></a>一切诸佛之议等无有异，<a id="a-3C"></a>悉了知本无经不恐，<a id="a-3D"></a>欲得诸经便自知说，<a id="a-3E"></a>如诸佛终无厌，<a id="a-3F"></a>为世间人之师无不依附者，<a id="a-3G"></a>其行方幅无有谄伪，<a id="a-3H"></a>诸刹照明，<a id="a-3I"></a>眼不著于三处，<a id="a-3J"></a>所行无所挂碍，<a id="a-3K"></a>于众辈中无所适，<a id="a-3L"></a>于本际法中无所慕，<a id="a-3M"></a>于萨芸若教人入佛道中，<a id="a-3N"></a>未曾恐怖无有畏惧时，<a id="a-3O"></a>悉晓知佛诸经所有卷所在，<a id="a-3P"></a>众会中无不蒙福者，<a id="a-3Q"></a>见佛极大慈欢喜，<a id="a-3R"></a>所学诸佛经通利，<a id="a-3S"></a>于大众中无所畏，<a id="a-3T"></a>于大众中无有能过者，<a id="a-3U"></a>名声极远，<a id="a-3V"></a>破坏诸疑难无不解者，<a id="a-3W"></a>于经中极尊，<a id="a-3X"></a>于师子座上坐自在，<a id="a-3Y"></a>如诸佛法教，<a id="a-3Z"></a>悉晓知佛万种语，<a id="a-3a"></a>悉入万亿音，<a id="a-3b"></a>爱重诸佛经，<a id="a-3c"></a>常念在左右侧，<a id="a-3d"></a>未曾离于诸佛慈，<a id="a-3e"></a>于佛经中乐行，<a id="a-3f"></a>常随佛出入，<a id="a-3g"></a>常在善知识边无有厌极时，<a id="a-3h"></a>于十方诸佛刹无所适止，<a id="a-3i"></a>悉逮得愿行，<a id="a-3j"></a>度脱十方万民，<a id="a-3k"></a>智慧珍宝，<a id="a-3l"></a>悉逮得经藏，<a id="a-3m"></a>身如虚空无有想，<a id="a-3n"></a>教人求菩萨道，<a id="a-3o"></a>使佛种不断，<a id="a-3p"></a>行菩萨道未曾离摩诃衍，<a id="a-3q"></a>逮得摩诃僧那僧涅极广大道，<a id="a-3r"></a>疾逮得一切智，<a id="a-3s"></a>诸佛皆称誉，<a id="a-3t"></a>近佛十力地一切所想悉入中，<a id="a-3u"></a>一切所计悉了知，<a id="a-3v"></a>世间之变悉晓知，<a id="a-3w"></a>成败之事生者灭者悉晓知，<a id="a-3x"></a>入经海宝开第一之藏悉布施，<a id="a-3y"></a>悉于诸刹行愿亦不在中止，<a id="a-3z"></a>极大变化如佛所乐行，<a id="a-40"></a>心一反念佛悉在前立，<a id="a-41"></a>一切适不复愿，<a id="a-42"></a>适无所生处，<a id="a-43"></a>十方不可计佛刹悉见，<a id="a-44"></a>闻诸佛所说经，<a id="a-45"></a>一一佛比丘僧悉见，<a id="a-46"></a>是时不持仙道、<a id="a-47"></a>罗汉、<a id="a-48"></a>辟支佛，<a id="a-49"></a>眼视不于是间，<a id="a-4A"></a>终生彼间佛刹尔乃见，<a id="a-4B"></a>便于是间坐悉见诸佛，<a id="a-4C"></a>悉闻诸佛所说经，<a id="a-4D"></a>悉皆受，<a id="a-4E"></a>譬如我今于佛前面见佛菩萨，<a id="a-4F"></a>如是未曾离佛，<a id="a-4G"></a>未曾不闻经。<a id="a-4H"></a>”</p>
  <p id="a4I">佛告跋陀惒菩萨：<a id="a-4J"></a>“善哉！<a id="a-4K"></a>善哉！<a id="a-4L"></a>所问者多所安隐，<a id="a-4M"></a>于世间人民不可复计，<a id="a-4N"></a>天上天下悉安之。<a id="a-4O"></a>今若能问佛如是，<a id="a-4P"></a>若能前世过去佛时，<a id="a-4Q"></a>所闻施行作功德所致，<a id="a-4R"></a>供养若干佛已所致，<a id="a-4S"></a>乐于经中所致，<a id="a-4T"></a>作道行守禁戒所致。<a id="a-4U"></a>自守法行清白不烦浊，<a id="a-4V"></a>辄以乞匃自食，<a id="a-4W"></a>多成就诸菩萨，<a id="a-4X"></a>合会教语诸菩萨，<a id="a-4Y"></a>用是故极大慈哀，<a id="a-4Z"></a>一切人民皆于等心，<a id="a-4a"></a>随时欲见佛即见佛，<a id="a-4b"></a>所愿极广大甚深之行，<a id="a-4c"></a>常念佛智慧，<a id="a-4d"></a>悉持经戒，<a id="a-4e"></a>悉具足佛种圣心如金刚，<a id="a-4f"></a>悉知世间人民心所念，<a id="a-4g"></a>悉在诸佛前。<a id="a-4h"></a>”</p>
  <p id="a4i">佛告跋陀惒菩萨：<a id="a-4j"></a>“若功德以不可复计。<a id="a-4k"></a>”</p>
  <p id="a4l">佛言：<a id="a-4m"></a>“今现在佛悉在前立三昧，<a id="a-4n"></a>其有行是三昧者，<a id="a-4o"></a>若所问者悉可得。<a id="a-4p"></a>”</p>
  <p id="a4q">跋陀惒菩萨白佛言：<a id="a-4r"></a>“愿佛哀说之！<a id="a-4s"></a>今佛说者，<a id="a-4t"></a>多所过度，<a id="a-4u"></a>多所安隐，<a id="a-4v"></a>愿佛为诸菩萨现大明！<a id="a-4w"></a>”</p>
  <p id="a4x">佛告跋陀惒菩萨：<a id="a-4y"></a>“一法行常当习持常当守，<a id="a-4z"></a>不复随余法，<a id="a-50"></a>诸功德中最第一。<a id="a-51"></a>何等为第一法行？<a id="a-52"></a>是三昧名为现在佛悉在前立三昧。<a id="a-53"></a>”</p>
  <p data-pb></p>
  <h2 id="a54">行品第二</h2>
  <p id="a55">佛告跋陀惒菩萨：<a id="a-56"></a>“若有菩萨所念现在，<a id="a-57"></a>定意向十方佛。<a id="a-58"></a>若有定意，<a id="a-59"></a>一切得菩萨高行。<a id="a-5A"></a>何等为定意？<a id="a-5B"></a>从念佛因缘，<a id="a-5C"></a>向佛念意不乱，<a id="a-5D"></a>从得黠不舍精进，<a id="a-5E"></a>与善知识共行空，<a id="a-5F"></a>除睡卧，<a id="a-5G"></a>不聚会，<a id="a-5H"></a>避恶知识近善知识，<a id="a-5I"></a>不乱精进，<a id="a-5J"></a>饭知足，<a id="a-5K"></a>不贪衣，<a id="a-5L"></a>不惜寿命，<a id="a-5M"></a>孑身避亲属离乡里，<a id="a-5N"></a>习等意得悲喜心，<a id="a-5O"></a>护行弃盖习禅，<a id="a-5P"></a>不随色，<a id="a-5Q"></a>不受阴，<a id="a-5R"></a>不入衰，<a id="a-5S"></a>不念四大，<a id="a-5T"></a>不失意，<a id="a-5U"></a>不贪性，<a id="a-5V"></a>解不净，<a id="a-5W"></a>不舍十方人、<a id="a-5X"></a>活十方人、<a id="a-5Y"></a>十方人计为我所、<a id="a-5Z"></a>十方人计为非我所，<a id="a-5a"></a>一切不欲受，<a id="a-5b"></a>不贸诫习定行，<a id="a-5c"></a>欲讽经，<a id="a-5d"></a>不中犯戒，<a id="a-5e"></a>不失定意，<a id="a-5f"></a>不疑法，<a id="a-5g"></a>不诤佛，<a id="a-5h"></a>不却法，<a id="a-5i"></a>不乱比丘僧，<a id="a-5j"></a>离妄语，<a id="a-5k"></a>助道德家，<a id="a-5l"></a>避痴人世间语，<a id="a-5m"></a>不喜不欲，<a id="a-5n"></a>闻道语具欲闻亦喜，<a id="a-5o"></a>从因缘畜生，<a id="a-5p"></a>不欲闻六味、<a id="a-5q"></a>习为五习，<a id="a-5r"></a>为离十恶，<a id="a-5s"></a>为习十善，<a id="a-5t"></a>为晓九恼，<a id="a-5u"></a>行八精进，<a id="a-5v"></a>舍八懈怠，<a id="a-5w"></a>为习八使，<a id="a-5x"></a>为习九思八大人念，<a id="a-5y"></a>又不著禅闻，<a id="a-5z"></a>不贡高弃自大，<a id="a-60"></a>听说法，<a id="a-61"></a>欲闻经，<a id="a-62"></a>欲行法，<a id="a-63"></a>不随岁计，<a id="a-64"></a>不受身相，<a id="a-65"></a>离十方人，<a id="a-66"></a>不欲受，<a id="a-67"></a>不贪寿，<a id="a-68"></a>为了阴不随或为不随所有求无为，<a id="a-69"></a>不欲生死大畏生死，<a id="a-6A"></a>计阴如贼，<a id="a-6B"></a>计四大如蛇，<a id="a-6C"></a>十二衰计空，<a id="a-6D"></a>久在三界不安隐莫忘得无为，<a id="a-6E"></a>不欲贪欲，<a id="a-6F"></a>愿弃生死，<a id="a-6G"></a>不随人诤，<a id="a-6H"></a>不欲堕生死，<a id="a-6I"></a>常立佛前，<a id="a-6J"></a>受身计如梦，<a id="a-6K"></a>以受信不复疑，<a id="a-6L"></a>意无有异，<a id="a-6M"></a>一切灭思想过去事、<a id="a-6N"></a>未来事、<a id="a-6O"></a>今现在事等意，<a id="a-6P"></a>常念诸佛功德，<a id="a-6Q"></a>自归为依佛，<a id="a-6R"></a>定意得自在，<a id="a-6S"></a>不随佛身相法，<a id="a-6T"></a>一切一计不与天下诤，<a id="a-6U"></a>所作不诤，<a id="a-6V"></a>从因缘生受了，<a id="a-6W"></a>从佛地度得可法，<a id="a-6X"></a>中法中得下，<a id="a-6Y"></a>以了空意计人，<a id="a-6Z"></a>亦不有亦不灭，<a id="a-6a"></a>自证无为黠眼以净，<a id="a-6b"></a>一切不二觉意不在中边，<a id="a-6c"></a>一切佛为一念入，<a id="a-6d"></a>无有痴黠，<a id="a-6e"></a>无有能诃，<a id="a-6f"></a>自得晓觉意故，<a id="a-6g"></a>佛黠不从他人待，<a id="a-6h"></a>得善知识计如佛无有异意，<a id="a-6i"></a>一切在菩萨无有离时，<a id="a-6j"></a>纵一切魔不能动，<a id="a-6k"></a>一切人如镜中像，<a id="a-6l"></a>见一切佛如昼，<a id="a-6m"></a>一切从法行，<a id="a-6n"></a>为入清净菩萨行如是。<a id="a-6o"></a>”</p>
  <p id="a6p">佛言：<a id="a-6q"></a>“持是行法故，<a id="a-6r"></a>致三昧便得三昧，<a id="a-6s"></a>现在诸佛悉在前立。<a id="a-6t"></a>何因致现在诸佛悉在前立三昧？<a id="a-6u"></a>如是，<a id="a-6v"></a>跋陀惒，<a id="a-6w"></a>其有比丘、<a id="a-6x"></a>比丘尼、<a id="a-6y"></a>优婆塞、<a id="a-6z"></a>优婆夷，<a id="a-70"></a>持戒完具，<a id="a-71"></a>独一处止，<a id="a-72"></a>心念西方阿弥陀佛。<a id="a-73"></a>今现在随所闻当念，<a id="a-74"></a>去是间千亿万佛刹，<a id="a-75"></a>其国名须摩提，<a id="a-76"></a>在众菩萨中央说经，<a id="a-77"></a>一切常念阿弥陀佛。<a id="a-78"></a>”</p>
  <p id="a79">佛告跋陀惒：<a id="a-7A"></a>“譬如人卧出于梦中，<a id="a-7B"></a>见所有金银珍宝，<a id="a-7C"></a>父母、<a id="a-7D"></a>兄弟、<a id="a-7E"></a>妻子、<a id="a-7F"></a>亲属知识，<a id="a-7G"></a>相与娱乐喜乐无背；<a id="a-7H"></a>其觉已为人说之，<a id="a-7I"></a>后自泪出念梦中所见。<a id="a-7J"></a>如是，<a id="a-7K"></a>跋陀惒菩萨，<a id="a-7L"></a>若沙门、<a id="a-7M"></a>白衣所闻西方阿弥陀佛刹，<a id="a-7N"></a>当念彼方佛不得缺戒，<a id="a-7O"></a>一心念若一日昼夜，<a id="a-7P"></a>若七日七夜；<a id="a-7Q"></a>过七日已后，<a id="a-7R"></a>见阿弥陀佛，<a id="a-7S"></a>于觉不见，<a id="a-7T"></a>于梦中见之。<a id="a-7U"></a>譬如梦中所见，<a id="a-7V"></a>不知昼不知夜，<a id="a-7W"></a>亦不知内亦不知外，<a id="a-7X"></a>不用在冥中故不见，<a id="a-7Y"></a>不用有所蔽碍故不见。<a id="a-7Z"></a>如是，<a id="a-7a"></a>跋陀惒，<a id="a-7b"></a>菩萨心当作是念：<a id="a-7c"></a>‘时诸佛国界名大山须弥山，<a id="a-7d"></a>其有幽冥之处悉为开辟，<a id="a-7e"></a>目亦不蔽，<a id="a-7f"></a>心亦不碍。<a id="a-7g"></a>’是菩萨摩诃萨，<a id="a-7h"></a>不持天眼彻视，<a id="a-7i"></a>不持天耳彻听，<a id="a-7j"></a>不持神足到其佛刹，<a id="a-7k"></a>不于是间终生彼间佛刹乃见，<a id="a-7l"></a>便于是间坐，<a id="a-7m"></a>见阿弥陀佛，<a id="a-7n"></a>闻所说经悉受得，<a id="a-7o"></a>从三昧中悉能具足，<a id="a-7p"></a>为人说之。<a id="a-7q"></a>譬如有人，<a id="a-7r"></a>闻堕舍利国中，<a id="a-7s"></a>有淫女人名须门；<a id="a-7t"></a>若复有人，<a id="a-7u"></a>闻淫女人阿凡和利；<a id="a-7v"></a>若复有人，<a id="a-7w"></a>闻优婆洹作淫女人，<a id="a-7x"></a>是时三人皆在罗阅念。<a id="a-7y"></a>其人未曾见此三女人，<a id="a-7z"></a>闻之淫意即为动，<a id="a-80"></a>便于梦中各往到其所。<a id="a-81"></a>是时三人皆在罗阅祇国同时念，<a id="a-82"></a>各于梦中到是淫女人所与共栖宿，<a id="a-83"></a>其觉已各自念之。<a id="a-84"></a>”</p>
  <p id="a85">佛告跋陀惒：<a id="a-86"></a>“我持三人以付。<a id="a-87"></a>若持是事为说经，<a id="a-88"></a>使解此慧至不退转地无上正真道，<a id="a-89"></a>然后得佛号曰善觉。<a id="a-8A"></a>如是，<a id="a-8B"></a>跋陀惒，<a id="a-8C"></a>菩萨于是间国土闻阿弥陀佛，<a id="a-8D"></a>数数念；<a id="a-8E"></a>用是念故，<a id="a-8F"></a>见阿弥陀佛，<a id="a-8G"></a>见佛已从问：<a id="a-8H"></a>‘当持何等法生阿弥陀佛国？<a id="a-8I"></a>’尔时，<a id="a-8J"></a>阿弥陀佛语是菩萨言：<a id="a-8K"></a>‘欲来生我国者，<a id="a-8L"></a>常念我数数，<a id="a-8M"></a>常当守念莫有休息，<a id="a-8N"></a>如是得来生我国。<a id="a-8O"></a>’”</p>
  <p id="a8P">佛言：<a id="a-8Q"></a>“是菩萨用是念佛故，<a id="a-8R"></a>当得生阿弥陀佛国。<a id="a-8S"></a>常念如是佛身，<a id="a-8T"></a>有三十二相，<a id="a-8U"></a>悉具足光明彻照，<a id="a-8V"></a>端正无比，<a id="a-8W"></a>在比丘僧中说经，<a id="a-8X"></a>说经不坏败色。<a id="a-8Y"></a>何等为不坏败色？<a id="a-8Z"></a>痛痒、<a id="a-8a"></a>思想、<a id="a-8b"></a>生死、<a id="a-8c"></a>识、<a id="a-8d"></a>魂神，<a id="a-8e"></a>地水火风，<a id="a-8f"></a>世间天上，<a id="a-8g"></a>上至梵摩诃梵，<a id="a-8h"></a>不坏败色，<a id="a-8i"></a>用念佛故得空三昧，<a id="a-8j"></a>如是为念佛。<a id="a-8k"></a>”</p>
  <p id="a8l">佛告跋陀惒：<a id="a-8m"></a>“菩萨于三昧中谁当证者？<a id="a-8n"></a>我弟子摩诃迦葉、<a id="a-8o"></a>因坻达菩萨、<a id="a-8p"></a>须真天子，<a id="a-8q"></a>及时知是三昧者，<a id="a-8r"></a>有行得是三昧者是为证。<a id="a-8s"></a>何等为证？<a id="a-8t"></a>证是三昧知为空定。<a id="a-8u"></a>”</p>
  <p id="a8v">佛告跋陀惒：<a id="a-8w"></a>“乃往过去时有佛，<a id="a-8x"></a>名须波日。<a id="a-8y"></a>时有人行出入大空泽中，<a id="a-8z"></a>不得饮食饥渴而卧，<a id="a-90"></a>出便于梦中得香甘美食，<a id="a-91"></a>饮食已其觉腹中空，<a id="a-92"></a>自念：<a id="a-93"></a>‘一切所有皆如梦耶？<a id="a-94"></a>’”</p>
  <p id="a95">佛言：<a id="a-96"></a>“其人用念空故，<a id="a-97"></a>便逮得无所从生法乐，<a id="a-98"></a>即逮得阿惟越致。<a id="a-99"></a>如是，<a id="a-9A"></a>跋陀惒，<a id="a-9B"></a>菩萨其所向方，<a id="a-9C"></a>闻现在佛，<a id="a-9D"></a>常念所向方欲见佛，<a id="a-9E"></a>即念佛不当念有，<a id="a-9F"></a>亦无我所立，<a id="a-9G"></a>如想空当念佛立，<a id="a-9H"></a>如以珍宝倚琉璃上，<a id="a-9I"></a>菩萨如是见十方无央数佛清净。<a id="a-9J"></a>譬如人远出到他郡国，<a id="a-9K"></a>念本乡里、<a id="a-9L"></a>家室亲属、<a id="a-9M"></a>财产。<a id="a-9N"></a>其人于梦中，<a id="a-9O"></a>归到故乡里见家室亲属，<a id="a-9P"></a>喜共言语，<a id="a-9Q"></a>于梦中见已，<a id="a-9R"></a>觉为知识说之：<a id="a-9S"></a>‘我归到故乡里见我家室亲属。<a id="a-9T"></a>’”</p>
  <p id="a9U">佛言：<a id="a-9V"></a>“菩萨如是，<a id="a-9W"></a>其所向方闻佛名，<a id="a-9X"></a>常念所向方欲见佛，<a id="a-9Y"></a>菩萨一切见佛，<a id="a-9Z"></a>如持珍宝著琉璃上。<a id="a-9a"></a>譬如比丘观死人骨著前，<a id="a-9b"></a>有观青时，<a id="a-9c"></a>有观白时，<a id="a-9d"></a>有观赤时，<a id="a-9e"></a>有观黑时。<a id="a-9f"></a>其骨无有持来者，<a id="a-9g"></a>亦无有是骨，<a id="a-9h"></a>亦无所从来，<a id="a-9i"></a>是意所作想有耳！<a id="a-9j"></a>菩萨如是持佛威神力，<a id="a-9k"></a>于三昧中立，<a id="a-9l"></a>在所欲见何方佛，<a id="a-9m"></a>欲见即见。<a id="a-9n"></a>何以故？<a id="a-9o"></a>如是，<a id="a-9p"></a>跋陀惒，<a id="a-9q"></a>是三昧佛力所成，<a id="a-9r"></a>持佛威神。<a id="a-9s"></a>于三昧中立者，<a id="a-9t"></a>有三事：<a id="a-9u"></a>持佛威神力，<a id="a-9v"></a>持佛三昧力，<a id="a-9w"></a>持本功德力，<a id="a-9x"></a>用是三事故得见佛。<a id="a-9y"></a>譬如，<a id="a-9z"></a>跋陀惒，<a id="a-A0"></a>年少之人，<a id="a-A1"></a>端正姝好庄严，<a id="a-A2"></a>已如持净器盛好麻油，<a id="a-A3"></a>如持好器盛净水，<a id="a-A4"></a>如新磨镜，<a id="a-A5"></a>如无瑕水精，<a id="a-A6"></a>欲自见影，<a id="a-A7"></a>于是自照悉自见影。<a id="a-A8"></a>云何，<a id="a-A9"></a>跋陀惒，<a id="a-AA"></a>其所麻油、<a id="a-AB"></a>水镜、<a id="a-AC"></a>水精，<a id="a-AD"></a>其人自照，<a id="a-AE"></a>宁有影从外入中不？<a id="a-AF"></a>”</p>
  <p id="aAG">跋陀惒言：<a id="a-AH"></a>“不，<a id="a-AI"></a>天中天。<a id="a-AJ"></a>用麻油、<a id="a-AK"></a>水精、<a id="a-AL"></a>水镜净洁故，<a id="a-AM"></a>自见其影耳！<a id="a-AN"></a>其影亦不从中出，<a id="a-AO"></a>亦不从外入。<a id="a-AP"></a>”</p>
  <p id="aAQ">佛言：<a id="a-AR"></a>“善哉！<a id="a-AS"></a>善哉！<a id="a-AT"></a>跋陀惒。<a id="a-AU"></a>如是，<a id="a-AV"></a>跋陀惒，<a id="a-AW"></a>色清净，<a id="a-AX"></a>所有者清净，<a id="a-AY"></a>欲见佛即见，<a id="a-AZ"></a>见即问，<a id="a-Aa"></a>问即报，<a id="a-Ab"></a>闻经大欢喜，<a id="a-Ac"></a>作是念：<a id="a-Ad"></a>‘佛从何所来？<a id="a-Ae"></a>我为到何所？<a id="a-Af"></a>’自念：<a id="a-Ag"></a>‘佛无所从来，<a id="a-Ah"></a>我亦无所至。<a id="a-Ai"></a>’自念三处：<a id="a-Aj"></a>‘欲处、<a id="a-Ak"></a>色处、<a id="a-Al"></a>无想处，<a id="a-Am"></a>是三处意所为耳！<a id="a-An"></a>我所念即见。<a id="a-Ao"></a>心作佛，<a id="a-Ap"></a>心自见，<a id="a-Aq"></a>心是佛，<a id="a-Ar"></a>心是怛萨阿竭，<a id="a-As"></a>心是我身，<a id="a-At"></a>心见佛，<a id="a-Au"></a>心不自知心，<a id="a-Av"></a>心不自见心，<a id="a-Aw"></a>心有想为痴，<a id="a-Ax"></a>心无想是泥洹。<a id="a-Ay"></a>是法无可乐者，<a id="a-Az"></a>皆念所为，<a id="a-B0"></a>设使念为空耳！<a id="a-B1"></a>设有念者亦了无所有！<a id="a-B2"></a>’如是，<a id="a-B3"></a>跋陀惒，<a id="a-B4"></a>菩萨在三昧中立者所见如是。<a id="a-B5"></a>”</p>
  <p id="aB6">佛尔时颂偈曰：</p>
  <p id="aB7">“心者不知心，<a id="a-B8"></a>　有心不见心，</p>
  <p id="aB9">心起想则痴，<a id="a-BA"></a>　无想是泥洹。</p>
  <p id="aBB">是法无坚固，<a id="a-BC"></a>　常立在于念，</p>
  <p id="aBD">以解见空者，<a id="a-BE"></a>　一切无想念。</p>
  <p data-pb></p>
  <h2 id="aBF">四事品第三</h2>
  <p id="aBG">“菩萨有四法，<a id="a-BH"></a>疾逮得是三昧。<a id="a-BI"></a>何等为四？<a id="a-BJ"></a>一者、<a id="a-BK"></a>所信无有能坏者，<a id="a-BL"></a>二者、<a id="a-BM"></a>精进无有能逮者，<a id="a-BN"></a>三者、<a id="a-BO"></a>所入智慧无有能及者，<a id="a-BP"></a>四者、<a id="a-BQ"></a>常与善师从事。<a id="a-BR"></a>是为四。<a id="a-BS"></a>菩萨复有四事，<a id="a-BT"></a>疾得是三昧。<a id="a-BU"></a>何等为四？<a id="a-BV"></a>一者、<a id="a-BW"></a>不得有世间思想，<a id="a-BX"></a>如指相弹顷三月；<a id="a-BY"></a>二者、<a id="a-BZ"></a>不得卧出，<a id="a-Ba"></a>三月如指相弹顷。<a id="a-Bb"></a>三者、<a id="a-Bc"></a>经行不得休息，<a id="a-Bd"></a>不得坐三月，<a id="a-Be"></a>除其饭食左右；<a id="a-Bf"></a>四者、<a id="a-Bg"></a>为人说经，<a id="a-Bh"></a>不得望人衣服饮食。<a id="a-Bi"></a>是为四。<a id="a-Bj"></a>菩萨复有四事，<a id="a-Bk"></a>疾得是三昧。<a id="a-Bl"></a>何等为四？<a id="a-Bm"></a>一者、<a id="a-Bn"></a>合会人至佛所，<a id="a-Bo"></a>二者、<a id="a-Bp"></a>合会人使听经，<a id="a-Bq"></a>三者、<a id="a-Br"></a>不嫉妬，<a id="a-Bs"></a>四者、<a id="a-Bt"></a>教人学佛道。<a id="a-Bu"></a>是为四。<a id="a-Bv"></a>菩萨复有四事，<a id="a-Bw"></a>疾得是三昧。<a id="a-Bx"></a>何等为四？<a id="a-By"></a>一者、<a id="a-Bz"></a>作佛形像若作画，<a id="a-C0"></a>用是三昧故；<a id="a-C1"></a>二者、<a id="a-C2"></a>用是三昧故，<a id="a-C3"></a>持好疋素令人写是三昧；<a id="a-C4"></a>三者、<a id="a-C5"></a>教自贡高人内佛道中；<a id="a-C6"></a>四者、<a id="a-C7"></a>常护佛法。<a id="a-C8"></a>是为四。<a id="a-C9"></a>”</p>
  <p id="aCA">佛尔时颂偈曰：</p>
  <p id="aCB">“常乐信于佛法，<a id="a-CC"></a>　受诵是道德化，</p>
  <p id="aCD">精进行解深法，<a id="a-CE"></a>　立具足等慈哀。</p>
  <p id="aCF">当普说佛经卷，<a id="a-CG"></a>　广分布道法教，</p>
  <p id="aCH">慎无得贪供养，<a id="a-CI"></a>　无所著得是法。</p>
  <p id="aCJ">在不正嗔恚兴，<a id="a-CK"></a>　意善解便离欲，</p>
  <p id="aCL">常乐定三昧禅，<a id="a-CM"></a>　谨慎行得是法。</p>
  <p id="aCN">常念佛本功德，<a id="a-CO"></a>　天金色百福相，</p>
  <p id="aCP">诸种好有威德，<a id="a-CQ"></a>　现譬如像金山。</p>
  <p id="aCR">悉知见诸世间，<a id="a-CS"></a>　过去佛及当来，</p>
  <p id="aCT">并现在人中尊，<a id="a-CU"></a>　天中天皆说是。</p>
  <p id="aCV">当供养斯善救，<a id="a-CW"></a>　上好华众捣香，</p>
  <p id="aCX">欣踊心奉饭食，<a id="a-CY"></a>　得是法终不久。</p>
  <p id="aCZ">鼓琴瑟诸妓乐，<a id="a-Ca"></a>　箫成供佛形象，</p>
  <p id="aCb">欣然意悦无量，<a id="a-Cc"></a>　尊道法得不难。</p>
  <p id="aCd">当造起佛形象，<a id="a-Ce"></a>　诸相好若干种，</p>
  <p id="aCf">黄金色无秽漏，<a id="a-Cg"></a>　疾逮得是道尊。</p>
  <p id="aCh">坚固敬常以前，<a id="a-Ci"></a>　听是法无乱心，</p>
  <p id="aCj">常舍离懈怠行，<a id="a-Ck"></a>　得三昧疾不久。</p>
  <p id="aCl">无恚害向他人，<a id="a-Cm"></a>　当行哀得慈法，</p>
  <p id="aCn">普救护功德地，<a id="a-Co"></a>　得三昧疾不久。</p>
  <p id="aCp">常恭敬于法师，<a id="a-Cq"></a>　当奉事如世尊，</p>
  <p id="aCr">无得惜是经法，<a id="a-Cs"></a>　得三昧疾不久。</p>
  <p id="aCt">慎无得疑斯经，<a id="a-Cu"></a>　佛赞是正道化，</p>
  <p id="aCv">一切佛所歌叹，<a id="a-Cw"></a>　得三昧疾不久。<a id="a-Cx"></a>”</p>
  <p id="aCy">佛告跋陀惒：<a id="a-Cz"></a>“如是等菩萨，<a id="a-D0"></a>当慈心，<a id="a-D1"></a>当乐于善师，<a id="a-D2"></a>所视师当如佛，<a id="a-D3"></a>悉具足承事。<a id="a-D4"></a>欲书是三昧经时，<a id="a-D5"></a>若欲学时，<a id="a-D6"></a>菩萨敬师如是。<a id="a-D7"></a>跋陀惒，<a id="a-D8"></a>菩萨于善师有嗔恚，<a id="a-D9"></a>有持善师短，<a id="a-DA"></a>视善师不如佛者，<a id="a-DB"></a>得三昧难。<a id="a-DC"></a>譬如，<a id="a-DD"></a>跋陀惒，<a id="a-DE"></a>菩萨明眼人夜半视星宿，<a id="a-DF"></a>见星宿甚众多。<a id="a-DG"></a>如是，<a id="a-DH"></a>跋陀惒，<a id="a-DI"></a>菩萨持佛威神于三昧中立，<a id="a-DJ"></a>东向视若干百千佛、<a id="a-DK"></a>若干百万佛、<a id="a-DL"></a>若干百亿佛，<a id="a-DM"></a>如是十方等悉见诸佛。<a id="a-DN"></a>”</p>
  <p id="aDO">佛告跋陀惒：<a id="a-DP"></a>“是菩萨如佛眼悉知悉见。<a id="a-DQ"></a>如是，<a id="a-DR"></a>跋陀惒，<a id="a-DS"></a>是菩萨欲得今现在诸佛悉在前立三昧，<a id="a-DT"></a>布施当具足，<a id="a-DU"></a>持戒如是，<a id="a-DV"></a>忍辱、<a id="a-DW"></a>精进、<a id="a-DX"></a>一心、<a id="a-DY"></a>智慧、<a id="a-DZ"></a>度脱智慧身悉具足。<a id="a-Da"></a>”</p>
  <p id="aDb">佛尔时颂偈曰：</p>
  <p id="aDc">“譬如有人眼清净，<a id="a-Dd"></a>　于夜中半而起观，</p>
  <p id="aDe">仰见星宿无数千，<a id="a-Df"></a>　昼日思念皆识知。</p>
  <p id="aDg">菩萨如是得三昧，<a id="a-Dh"></a>　见无央数百千佛，</p>
  <p id="aDi">皆识念知于诸佛，<a id="a-Dj"></a>　则为众会说世雄。</p>
  <p id="aDk">譬如今我觉眼明，<a id="a-Dl"></a>　清净无垢见世间，</p>
  <p id="aDm">佛子菩萨眼若此，<a id="a-Dn"></a>　三昧普达见世尊。</p>
  <p id="aDo">终不复起吾我想，<a id="a-Dp"></a>　见十方佛人中尊，</p>
  <p id="aDq">除毒清净无想念，<a id="a-Dr"></a>　观此菩萨奇特行。</p>
  <p id="aDs">逮闻尊法寂然义，<a id="a-Dt"></a>　速疾得解空定行，</p>
  <p id="aDu">今我亦训于是法，<a id="a-Dv"></a>　以成佛道多所安。</p>
  <p id="aDw">如阿弥陀国菩萨，<a id="a-Dx"></a>　见无央数百千佛，</p>
  <p id="aDy">得是三昧菩萨然，<a id="a-Dz"></a>　常见无数百千佛。</p>
  <p id="aE0">比丘阿难如勇猛，<a id="a-E1"></a>　从我闻法皆受持，</p>
  <p id="aE2">逮得三昧亦如是，<a id="a-E3"></a>　闻无数法悉奉持。</p>
  <p id="aE4">当信三昧疾持行，<a id="a-E5"></a>　悉弃世间诸所有，</p>
  <p id="aE6">当乐斯经行法施，<a id="a-E7"></a>　疾得清净寂定地。<a id="a-E8"></a>”</p>
  <p data-pb></p>
  <h2 id="aE9">譬喻品第四</h2>
  <p id="aEA">佛告跋陀惒：<a id="a-EB"></a>“菩萨慈求三昧者，<a id="a-EC"></a>得是三昧已，<a id="a-ED"></a>不精进行者。<a id="a-EE"></a>譬如，<a id="a-EF"></a>跋陀惒，<a id="a-EG"></a>有人载满船珍宝，<a id="a-EH"></a>欲持度大海，<a id="a-EI"></a>未至船中道坏，<a id="a-EJ"></a>阎浮利人皆大悲念：<a id="a-EK"></a>‘亡我尔所珍宝。<a id="a-EL"></a>’如是，<a id="a-EM"></a>跋陀惒，<a id="a-EN"></a>是菩萨闻是三昧已，<a id="a-EO"></a>不书不学不诵，<a id="a-EP"></a>不持如中法，<a id="a-EQ"></a>一切诸天人民皆为大悲忧言：<a id="a-ER"></a>‘乃亡我尔所经宝，<a id="a-ES"></a>用失是深三昧故。<a id="a-ET"></a>’”</p>
  <p id="aEU">佛言：<a id="a-EV"></a>“是三昧经者，<a id="a-EW"></a>是佛所嘱，<a id="a-EX"></a>佛所称誉。<a id="a-EY"></a>闻是深三昧经者，<a id="a-EZ"></a>不书不学不诵，<a id="a-Ea"></a>不守不持如法者，<a id="a-Eb"></a>无返复愚痴人，<a id="a-Ec"></a>自用以为高，<a id="a-Ed"></a>不受是经意欲高才，<a id="a-Ee"></a>反不肯学是三昧。<a id="a-Ef"></a>譬如，<a id="a-Eg"></a>跋陀惒，<a id="a-Eh"></a>愚痴之子，<a id="a-Ei"></a>有人与满手栴檀香，<a id="a-Ej"></a>不肯受之，<a id="a-Ek"></a>反谓与之不净栴檀香。<a id="a-El"></a>其货主语其人言：<a id="a-Em"></a>‘此栴檀香，<a id="a-En"></a>卿莫谓不净乎！<a id="a-Eo"></a>且取齅之知香不？<a id="a-Ep"></a>试视之知净不？<a id="a-Eq"></a>’痴人闭目不视不肯齅。<a id="a-Er"></a>”</p>
  <p id="aEs">佛言：<a id="a-Et"></a>“其闻是三昧者，<a id="a-Eu"></a>如是不肯受之，<a id="a-Ev"></a>反弃舍去，<a id="a-Ew"></a>是为不持戒人，<a id="a-Ex"></a>反舍是珍宝经。<a id="a-Ey"></a>是为愚痴无智，<a id="a-Ez"></a>自用得禅具足为度，<a id="a-F0"></a>反呼世间为有，<a id="a-F1"></a>不入空，<a id="a-F2"></a>不知无。<a id="a-F3"></a>其人闻是三昧已，<a id="a-F4"></a>不乐不信，<a id="a-F5"></a>不入中，<a id="a-F6"></a>反作轻戏语：<a id="a-F7"></a>‘佛亦有深经乎！<a id="a-F8"></a>亦有威神乎！<a id="a-F9"></a>’反形言：<a id="a-FA"></a>‘世间亦有比丘如阿难乎！<a id="a-FB"></a>’”</p>
  <p id="aFC">佛言：<a id="a-FD"></a>“其人从持是三昧者，<a id="a-FE"></a>所去两两三三，<a id="a-FF"></a>相与语云：<a id="a-FG"></a>‘是语是何等说？<a id="a-FH"></a>是何从所得是语？<a id="a-FI"></a>是为自合会作是语耳！<a id="a-FJ"></a>是经非佛所说！<a id="a-FK"></a>’”</p>
  <p id="aFL">佛告跋陀惒：<a id="a-FM"></a>“譬如贾客持摩尼珠，<a id="a-FN"></a>示田家痴子。<a id="a-FO"></a>其人问贾客：<a id="a-FP"></a>‘平此几钱？<a id="a-FQ"></a>’贾客报言：<a id="a-FR"></a>‘夜半时于冥处，<a id="a-FS"></a>持摩尼珠著冥中，<a id="a-FT"></a>其明所照至，<a id="a-FU"></a>直满其中宝。<a id="a-FV"></a>’”</p>
  <p id="aFW">佛言：<a id="a-FX"></a>“其人殊不晓其价，<a id="a-FY"></a>反形是摩尼珠言：<a id="a-FZ"></a>‘其价能与一头牛等不？<a id="a-Fa"></a>宁可贸一头牛，<a id="a-Fb"></a>想是不复过。<a id="a-Fc"></a>与我者善，<a id="a-Fd"></a>不肯者已。<a id="a-Fe"></a>’如是，<a id="a-Ff"></a>跋陀惒，<a id="a-Fg"></a>其人闻是三昧不信者，<a id="a-Fh"></a>反形是经如是。<a id="a-Fi"></a>”</p>
  <p id="aFj">佛言：<a id="a-Fk"></a>“如菩萨持是三昧，<a id="a-Fl"></a>受信者便随行，<a id="a-Fm"></a>四面皆拥护无所畏，<a id="a-Fn"></a>持禁戒完具为得高明，<a id="a-Fo"></a>黠慧深入为他人说之。<a id="a-Fp"></a>菩萨当持是三昧分布语人，<a id="a-Fq"></a>展转相传，<a id="a-Fr"></a>令是三昧久在。<a id="a-Fs"></a>”</p>
  <p id="aFt">佛言：<a id="a-Fu"></a>“痴人自于前世佛所不供养，<a id="a-Fv"></a>不作功德，<a id="a-Fw"></a>反自贡高，<a id="a-Fx"></a>多行诽谤嫉妬，<a id="a-Fy"></a>用财利故，<a id="a-Fz"></a>但欲求名，<a id="a-G0"></a>但欲哗说，<a id="a-G1"></a>不得善师，<a id="a-G2"></a>亦不明经，<a id="a-G3"></a>闻是三昧已不信不乐不入中，<a id="a-G4"></a>反诽谤人言：<a id="a-G5"></a>‘是彼不知愧，<a id="a-G6"></a>为自作是经耳！<a id="a-G7"></a>是经非佛所说！<a id="a-G8"></a>’”</p>
  <p id="aG9">佛告跋陀惒：<a id="a-GA"></a>“今我具语汝如是。<a id="a-GB"></a>跋陀惒，<a id="a-GC"></a>求菩萨道者，<a id="a-GD"></a>若善男子、<a id="a-GE"></a>善女人，<a id="a-GF"></a>持是三千国土满其中珍宝施与佛，<a id="a-GG"></a>设有是功德，<a id="a-GH"></a>不如闻是三昧。<a id="a-GI"></a>若有菩萨闻是三昧信乐者，<a id="a-GJ"></a>其福转倍多。<a id="a-GK"></a>”</p>
  <p id="aGL">佛尔时颂偈言：</p>
  <p id="aGM">“假使三千界，<a id="a-GN"></a>　满中珍宝施，</p>
  <p id="aGO">供养佛世尊，<a id="a-GP"></a>　以用求佛道；</p>
  <p id="aGQ">设复有比丘，<a id="a-GR"></a>　闻是佛三昧。</p>
  <p id="aGS">信乐而不疑，<a id="a-GT"></a>　其福过彼上。</p>
  <p id="aGU">谀谄怀自大，<a id="a-GV"></a>　无信在凶害，</p>
  <p id="aGW">与恶师相随，<a id="a-GX"></a>　不信是法教。</p>
  <p id="aGY">犯戒近恶友，<a id="a-GZ"></a>　坚住自贡高，</p>
  <p id="aGa">各各共议言：<a id="a-Gb"></a>‘是经非佛语，</p>
  <p id="aGc">佛不说是议，<a id="a-Gd"></a>　为自共合造，</p>
  <p id="aGe">此非法王教！<a id="a-Gf"></a>’共诽谤如斯。</p>
  <p id="aGg">竟无有是语，<a id="a-Gh"></a>　此为诽谤佛，</p>
  <p id="aGi">有乐道法者，<a id="a-Gj"></a>　我故为说耳！</p>
  <p id="aGk">有闻是经者，<a id="a-Gl"></a>　仁贤而喜悦，</p>
  <p id="aGm">其心常不疑，<a id="a-Gn"></a>　不言非佛说。</p>
  <p id="aGo">奉禁戒清净，<a id="a-Gp"></a>　受法讽诵利，</p>
  <p id="aGq">执经普讲说，<a id="a-Gr"></a>　则具足道义。<a id="a-Gs"></a>”</p>
  <p id="aGt">佛告跋陀惒：<a id="a-Gu"></a>“我所说无有异，<a id="a-Gv"></a>尔故说是语耳！<a id="a-Gw"></a>今见我说是三昧者，<a id="a-Gx"></a>其人却后世时，<a id="a-Gy"></a>闻是三昧终不疑，<a id="a-Gz"></a>不形笑，<a id="a-H0"></a>不言不信。<a id="a-H1"></a>除在恶师边，<a id="a-H2"></a>正使在善师边，<a id="a-H3"></a>其功德薄少，<a id="a-H4"></a>如是辈人，<a id="a-H5"></a>复转与恶师从事。<a id="a-H6"></a>是辈人者，<a id="a-H7"></a>闻是三昧不信不乐不入中。<a id="a-H8"></a>何以故？<a id="a-H9"></a>其人未久学，<a id="a-HA"></a>所更佛少所信，<a id="a-HB"></a>智慧少故不信耳！<a id="a-HC"></a>”</p>
  <p id="aHD">佛告跋陀惒：<a id="a-HE"></a>“其有菩萨闻是三昧，<a id="a-HF"></a>不形笑，<a id="a-HG"></a>不诽谤者，<a id="a-HH"></a>欢喜不中疑，<a id="a-HI"></a>不言乍信乍不信，<a id="a-HJ"></a>乐书乐学，<a id="a-HK"></a>乐诵乐持。<a id="a-HL"></a>”佛言：<a id="a-HM"></a>“我悉预知预见已，<a id="a-HN"></a>其人不独于一佛，<a id="a-HO"></a>所作功德不于二、<a id="a-HP"></a>若三、<a id="a-HQ"></a>若十，<a id="a-HR"></a>悉于百佛所闻是三昧。<a id="a-HS"></a>却后世时闻是三昧者，<a id="a-HT"></a>书学诵持经卷，<a id="a-HU"></a>最后守一日一夜，<a id="a-HV"></a>福不可计，<a id="a-HW"></a>自致阿惟越致，<a id="a-HX"></a>所愿者得。<a id="a-HY"></a>”</p>
  <p id="aHZ">佛告跋陀惒：<a id="a-Ha"></a>“听我说譬喻如是，<a id="a-Hb"></a>跋陀惒，<a id="a-Hc"></a>有人取一佛刹，<a id="a-Hd"></a>破碎如尘。<a id="a-He"></a>其人取此一尘，<a id="a-Hf"></a>悉复破碎如一佛刹尘，<a id="a-Hg"></a>都卢悉取一一尘，<a id="a-Hh"></a>皆复尘破尽如一佛刹尘。<a id="a-Hi"></a>云何，<a id="a-Hj"></a>跋陀惒，<a id="a-Hk"></a>是尘其数宁多不？<a id="a-Hl"></a>”</p>
  <p id="aHm">跋陀惒言：<a id="a-Hn"></a>“甚多，<a id="a-Ho"></a>甚多，<a id="a-Hp"></a>天中天。<a id="a-Hq"></a>”</p>
  <p id="aHr">佛告跋陀惒：<a id="a-Hs"></a>“我为若曹引此譬喻。<a id="a-Ht"></a>若有一菩萨，<a id="a-Hu"></a>尽取此尘一尘置一佛刹，<a id="a-Hv"></a>其数尔数佛刹，<a id="a-Hw"></a>满其中珍宝悉持供养诸佛，<a id="a-Hx"></a>不如闻是三昧。<a id="a-Hy"></a>若一菩萨闻是三昧已，<a id="a-Hz"></a>书学诵持为他人说，<a id="a-I0"></a>守须臾间，<a id="a-I1"></a>是菩萨功德不可复计！<a id="a-I2"></a>”</p>
  <p id="aI3">佛言：<a id="a-I4"></a>“持是三昧者，<a id="a-I5"></a>书学诵持为他人说，<a id="a-I6"></a>其福乃尔，<a id="a-I7"></a>何况守是三昧悉具足者！<a id="a-I8"></a>”</p>
  <p id="aI9">佛尔时颂偈曰：</p>
  <p id="aIA">“三千大千之国土，<a id="a-IB"></a>　满中珍宝用布施，</p>
  <p id="aIC">设使不闻是经像，<a id="a-ID"></a>　其功德福为薄少；</p>
  <p id="aIE">若有菩萨求众德，<a id="a-IF"></a>　当讲奉行是三昧，</p>
  <p id="aIG">疾信讽诵此经法，<a id="a-IH"></a>　其功德福无有量。</p>
  <p id="aII">如一佛国尘世界，<a id="a-IJ"></a>　皆破坏碎以为尘，</p>
  <p id="aIK">彼诸佛土过是数，<a id="a-IL"></a>　满中珍宝用布施；</p>
  <p id="aIM">其有受持是世尊，<a id="a-IN"></a>　四句之义为人说，</p>
  <p id="aIO">是三昧者诸佛慧，<a id="a-IP"></a>　得闻功德叵比喻。</p>
  <p id="aIQ">何况有人自讲说，<a id="a-IR"></a>　受持讽诵念须臾，</p>
  <p id="aIS">转加增进奉行者，<a id="a-IT"></a>　其功德福无有量！</p>
  <p id="aIU">假使一切皆为佛，<a id="a-IV"></a>　圣智清净慧第一，</p>
  <p id="aIW">皆于亿劫过其数，<a id="a-IX"></a>　讲说一偈之功德，</p>
  <p id="aIY">至于泥洹赞咏福，<a id="a-IZ"></a>　无数亿劫悉叹诵，</p>
  <p id="aIa">不能尽究其功德，<a id="a-Ib"></a>　于是三昧一偈事。</p>
  <p id="aIc">一切佛国所有地，<a id="a-Id"></a>　四方四隅及上下，</p>
  <p id="aIe">满中珍宝以布施，<a id="a-If"></a>　用供养佛天中天；</p>
  <p id="aIg">若有闻是三昧者，<a id="a-Ih"></a>　得其福祐过于彼，</p>
  <p id="aIi">安谛讽诵讲说者，<a id="a-Ij"></a>　引譬功德不可喻。</p>
  <p id="aIk">其人贡高终不起，<a id="a-Il"></a>　亦无有趋恶道时，</p>
  <p id="aIm">解了深法不疑结，<a id="a-In"></a>　行斯三昧得如是。</p>
  <p id="aIo">学士为以见奉吾，<a id="a-Ip"></a>　德重精进普不著，</p>
  <p id="aIq">增益信明为菩萨，<a id="a-Ir"></a>　力学三昧佛所赞。</p>
  <p id="aIs">嘱累汝等常劝教，<a id="a-It"></a>　力行精进无放逸，</p>
  <p id="aIu">自勖勇猛勤修行，<a id="a-Iv"></a>　令得大道不复久。</p>
  <p id="aIw">其有诵受是三昧，<a id="a-Ix"></a>　已为面见百千佛，</p>
  <p id="aIy">假使最后大恐惧，<a id="a-Iz"></a>　持此三昧无所畏。</p>
  <p id="aJ0">行是比丘以见我，<a id="a-J1"></a>　常为随佛不远离，</p>
  <p id="aJ2">菩萨闻习三昧者，<a id="a-J3"></a>　义当受持为人说。</p>
  <p id="aJ4">菩萨得是三昧者，<a id="a-J5"></a>　尔乃名曰博达慧，</p>
  <p id="aJ6">为逮总持佛称誉，<a id="a-J7"></a>　疾成佛道智如海。</p>
  <p id="aJ8">常恒诵说是三昧，<a id="a-J9"></a>　当从佛法世尊教，</p>
  <p id="aJA">闻其种姓得等觉，<a id="a-JB"></a>　如佛所叹无有异。<a id="a-JC"></a>”</p>
 </body>
</html>