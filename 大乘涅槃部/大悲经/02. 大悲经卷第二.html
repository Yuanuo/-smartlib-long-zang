<!doctype html>
<html id="z3IBTcTL2" data-ver="1473">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘涅槃部">
  <meta period="高齐">
 </head>
 <body>
  <h1 id="a1">大悲经卷第二</h1>
  <h2 id="a2">罗睺罗品第四</h2>
  <p id="a3">尔时，<a id="a-4"></a>大德罗睺罗作如是念：<a id="a-5"></a>“我今有何喜悦，<a id="a-6"></a>有何称意，<a id="a-7"></a>有何欣庆，<a id="a-8"></a>而能堪忍面见世尊入般涅槃？<a id="a-9"></a>”作是念已，<a id="a-A"></a>东北方去此十佛国土，<a id="a-B"></a>彼有世界名摩离支，<a id="a-C"></a>佛号难胜如来应正遍知。<a id="a-D"></a>尔时，<a id="a-E"></a>慧命罗睺罗从拘尸城力士生地没，<a id="a-F"></a>向东北方难胜如来应正遍知所，<a id="a-G"></a>到已稽首作礼，<a id="a-H"></a>却住一面，<a id="a-I"></a>忧愁不乐。</p>
  <p id="aJ">尔时，<a id="a-K"></a>难胜如来告罗睺罗言：<a id="a-L"></a>“罗睺罗，<a id="a-M"></a>汝莫忧悲。<a id="a-N"></a>罗睺罗，<a id="a-O"></a>一切所爱称意等事，<a id="a-P"></a>有为和合必皆离散。<a id="a-Q"></a>罗睺罗，<a id="a-R"></a>凡是事法尔，<a id="a-S"></a>诸佛世尊作佛事讫皆般涅槃。<a id="a-T"></a>罗睺罗，<a id="a-U"></a>汝可还彼，<a id="a-V"></a>今释迦牟尼如来应正遍知，<a id="a-W"></a>力士生地娑罗双树间，<a id="a-X"></a>如师子王右胁而卧，<a id="a-Y"></a>今日后夜于无余涅槃界而般涅槃。<a id="a-Z"></a>罗睺罗，<a id="a-a"></a>汝必须往。<a id="a-b"></a>若佛如来入涅槃后，<a id="a-c"></a>汝必忧悔。<a id="a-d"></a>”</p>
  <p id="ae">作是语已，<a id="a-f"></a>时罗睺罗白难胜佛言：<a id="a-g"></a>“世尊，<a id="a-h"></a>我不忍闻释迦牟尼如来应正遍知入涅槃声，<a id="a-i"></a>况能忍见彼佛世尊入般涅槃？<a id="a-j"></a>是故我不堪忍往彼。<a id="a-k"></a>”</p>
  <p id="al">尔时，<a id="a-m"></a>罗睺罗答彼难胜佛已，<a id="a-n"></a>即于彼没，<a id="a-o"></a>往诣上方过九十九世界到第百世界，<a id="a-p"></a>彼有如来应正遍知，<a id="a-q"></a>号曰商主，<a id="a-r"></a>今现在世。<a id="a-s"></a>尔时，<a id="a-t"></a>罗睺罗到已，<a id="a-u"></a>头面作礼，<a id="a-v"></a>悲泣流泪，<a id="a-w"></a>忧愁啼哭，<a id="a-x"></a>却住一面。<a id="a-y"></a>住一面已，<a id="a-z"></a>时商主佛告罗睺罗言：<a id="a-10"></a>“止，<a id="a-11"></a>罗睺罗，<a id="a-12"></a>汝莫忧悲！<a id="a-13"></a>罗睺罗，<a id="a-14"></a>一切诸法，<a id="a-15"></a>生者不生，<a id="a-16"></a>老者不老，<a id="a-17"></a>病者不病，<a id="a-18"></a>死者不死，<a id="a-19"></a>尽者不尽，<a id="a-1A"></a>无有是处。<a id="a-1B"></a>罗睺罗，<a id="a-1C"></a>过去诸佛、<a id="a-1D"></a>声闻、<a id="a-1E"></a>缘觉寂灭离而般涅槃，<a id="a-1F"></a>未来诸佛、<a id="a-1G"></a>声闻、<a id="a-1H"></a>缘觉寂灭离而般涅槃，<a id="a-1I"></a>现在诸佛、<a id="a-1J"></a>声闻、<a id="a-1K"></a>缘觉寂灭离而般涅槃。<a id="a-1L"></a>罗睺罗，<a id="a-1M"></a>假使如来住世一劫若百劫，<a id="a-1N"></a>必当如是入般涅槃。<a id="a-1O"></a>罗睺罗，<a id="a-1P"></a>诸佛世尊更无余法，<a id="a-1Q"></a>唯是究竟寂灭涅槃。<a id="a-1R"></a>罗睺罗，<a id="a-1S"></a>究竟寂灭者，<a id="a-1T"></a>是究竟定、<a id="a-1U"></a>究竟清凉、<a id="a-1V"></a>究竟尽、<a id="a-1W"></a>究竟乐、<a id="a-1X"></a>究竟安隐，<a id="a-1Y"></a>所谓无窟宅涅槃界。<a id="a-1Z"></a>罗睺罗，<a id="a-1a"></a>生苦、<a id="a-1b"></a>老苦、<a id="a-1c"></a>病苦、<a id="a-1d"></a>死苦，<a id="a-1e"></a>恩爱别离、<a id="a-1f"></a>怨憎合会、<a id="a-1g"></a>所求不得、<a id="a-1h"></a>五阴重担，<a id="a-1i"></a>如是皆苦。<a id="a-1j"></a>罗睺罗，<a id="a-1k"></a>唯涅槃是乐。<a id="a-1l"></a>罗睺罗，<a id="a-1m"></a>汝亦不久当般涅槃。<a id="a-1n"></a>罗睺罗，<a id="a-1o"></a>汝及释迦牟尼佛入涅槃处，<a id="a-1p"></a>无生，<a id="a-1q"></a>无老，<a id="a-1r"></a>无病，<a id="a-1s"></a>无死，<a id="a-1t"></a>无爱别离，<a id="a-1u"></a>无怨憎会，<a id="a-1v"></a>无不适意。<a id="a-1w"></a>罗睺罗，<a id="a-1x"></a>汝莫悲恋，<a id="a-1y"></a>莫忧莫愁。<a id="a-1z"></a>罗睺罗，<a id="a-20"></a>汝当思惟，<a id="a-21"></a>谁是生者，<a id="a-22"></a>谁是老者，<a id="a-23"></a>谁是死者，<a id="a-24"></a>谁是流转，<a id="a-25"></a>谁复还生？<a id="a-26"></a>罗睺罗，<a id="a-27"></a>皆是虚妄颠倒取著。<a id="a-28"></a>未闻圣法诸凡夫等，<a id="a-29"></a>未见诸圣、<a id="a-2A"></a>未信圣法、<a id="a-2B"></a>未学圣法、<a id="a-2C"></a>未解圣法、<a id="a-2D"></a>未知圣法、<a id="a-2E"></a>未住圣法故，<a id="a-2F"></a>心颠倒、<a id="a-2G"></a>想颠倒、<a id="a-2H"></a>见颠倒；<a id="a-2I"></a>以颠倒故生，<a id="a-2J"></a>生故老，<a id="a-2K"></a>老故死，<a id="a-2L"></a>死已还生，<a id="a-2M"></a>驰走流转，<a id="a-2N"></a>枯焦败坏，<a id="a-2O"></a>爱恋忧愁，<a id="a-2P"></a>椎胸号哭。<a id="a-2Q"></a>罗睺罗，<a id="a-2R"></a>一切圣人唯以此法毗尼息一切行，<a id="a-2S"></a>于上更无所作。<a id="a-2T"></a>罗睺罗，<a id="a-2U"></a>如是导师所作已讫，<a id="a-2V"></a>声闻弟子所作者已作，<a id="a-2W"></a>于上更无所作。<a id="a-2X"></a>罗睺罗，<a id="a-2Y"></a>汝莫悲恋，<a id="a-2Z"></a>莫忧莫愁。<a id="a-2a"></a>罗睺罗，<a id="a-2b"></a>彼释迦牟尼佛，<a id="a-2c"></a>无上法王于释种中尊，<a id="a-2d"></a>汝当往彼最后礼拜供养恭敬，<a id="a-2e"></a>若涅槃后汝必忧悔。<a id="a-2f"></a>罗睺罗，<a id="a-2g"></a>彼释迦牟尼佛，<a id="a-2h"></a>今在力士生地娑罗林间，<a id="a-2i"></a>如师子王右胁而卧，<a id="a-2j"></a>思欲见汝罗睺罗，<a id="a-2k"></a>汝必须往。<a id="a-2l"></a>”</p>
  <p id="a2m">作是语已，<a id="a-2n"></a>慧命罗睺罗白商主佛言：<a id="a-2o"></a>“世尊，<a id="a-2p"></a>我不忍闻释迦牟尼如来应正遍知入涅槃声，<a id="a-2q"></a>况能忍见彼佛世尊入般涅槃？<a id="a-2r"></a>”作是语已，<a id="a-2s"></a>身心闷绝不自胜持，<a id="a-2t"></a>复作是言：<a id="a-2u"></a>“而彼世尊释迦牟尼，<a id="a-2v"></a>于释种中尊，<a id="a-2w"></a>无上法王，<a id="a-2x"></a>众生中宝，<a id="a-2y"></a>我今何能忍见彼佛入般涅槃？<a id="a-2z"></a>怜愍一切世间者，<a id="a-30"></a>一切世间形相无与等者，<a id="a-31"></a>与一切世间作灯者，<a id="a-32"></a>与一切世间作眼目者，<a id="a-33"></a>与一切世间作慧炬者，<a id="a-34"></a>照曜一切世间者，<a id="a-35"></a>明日离散，<a id="a-36"></a>当无所有。<a id="a-37"></a>”作是语已，<a id="a-38"></a>时商主如来告罗睺罗言：<a id="a-39"></a>“止，<a id="a-3A"></a>罗睺罗，<a id="a-3B"></a>汝莫忧悲！<a id="a-3C"></a>罗睺罗，<a id="a-3D"></a>汝可不闻彼佛世尊说如是法‘一切行无常，<a id="a-3E"></a>一切行苦，<a id="a-3F"></a>一切法无我，<a id="a-3G"></a>寂灭涅槃’？<a id="a-3H"></a>罗睺罗，<a id="a-3I"></a>彼佛世尊说如是偈：</p>
  <p id="a3J">“诸行无常，<a id="a-3K"></a> 是生灭法，</p>
  <p id="a3L">生已还灭，<a id="a-3M"></a> 灭彼为乐。<a id="a-3N"></a>”</p>
  <p id="a3O">罗睺罗言：<a id="a-3P"></a>“如是，<a id="a-3Q"></a>世尊。<a id="a-3R"></a>”</p>
  <p id="a3S">佛告罗睺罗：<a id="a-3T"></a>“彼佛世尊昔可不作如是说也。<a id="a-3U"></a>一切所爱称意等事，<a id="a-3V"></a>必归磨灭，<a id="a-3W"></a>不久离散，<a id="a-3X"></a>假使久住会亦有离。<a id="a-3Y"></a>”</p>
  <p id="a3Z">罗睺罗言：<a id="a-3a"></a>“如是，<a id="a-3b"></a>婆伽婆。<a id="a-3c"></a>如是，<a id="a-3d"></a>修伽陀。<a id="a-3e"></a>”</p>
  <p id="a3f">佛言：<a id="a-3g"></a>“罗睺罗，<a id="a-3h"></a>有为诸法、<a id="a-3i"></a>生法、<a id="a-3j"></a>有法、<a id="a-3k"></a>觉知法、<a id="a-3l"></a>分别起法，<a id="a-3m"></a>从因缘生。<a id="a-3n"></a>若不灭者，<a id="a-3o"></a>无有是处。<a id="a-3p"></a>”</p>
  <p id="a3q">尔时，<a id="a-3r"></a>罗睺罗忆念己父释迦牟尼如来应正遍知已，<a id="a-3s"></a>流泪而言：<a id="a-3t"></a>“我于明日更不见佛诸比丘众围绕说法，<a id="a-3u"></a>如大海中须弥山王，<a id="a-3v"></a>众相庄严起光明照，<a id="a-3w"></a>犹如满月众星围绕，<a id="a-3x"></a>如日千光处空照曜，<a id="a-3y"></a>如深大海无量众宝所藏积处，<a id="a-3z"></a>如转轮王无量眷属而共围绕，<a id="a-40"></a>如雪山王根力觉华之所开敷，<a id="a-41"></a>如铁围山一切恶风所不能动。<a id="a-42"></a>如是，<a id="a-43"></a>世尊，<a id="a-44"></a>一切外道诸论议风不能倾动，<a id="a-45"></a>犹如莲华处在池中，<a id="a-46"></a>不为世法之所能染，<a id="a-47"></a>犹如大梵具梵眷属，<a id="a-48"></a>犹如帝释有千眼目，<a id="a-49"></a>如师子王坐师子座无所恐惧，<a id="a-4A"></a>离诸怖畏能师子吼，<a id="a-4B"></a>我于明日更不得见。<a id="a-4C"></a>”时罗睺罗作是语已，<a id="a-4D"></a>默然悲泣思惟而住。</p>
  <p id="a4E">尔时，<a id="a-4F"></a>商主如来告罗睺罗言：<a id="a-4G"></a>“汝今速可诣彼佛所，<a id="a-4H"></a>彼佛如来思欲见汝。<a id="a-4I"></a>罗睺罗，<a id="a-4J"></a>汝当速去，<a id="a-4K"></a>莫更重问致有稽留，<a id="a-4L"></a>慎莫劳扰彼佛世尊。<a id="a-4M"></a>罗睺罗，<a id="a-4N"></a>汝必须往。<a id="a-4O"></a>何以故？<a id="a-4P"></a>罗睺罗，<a id="a-4Q"></a>诸佛法尔，<a id="a-4R"></a>佛以慈悲思欲见汝，<a id="a-4S"></a>不入涅槃。<a id="a-4T"></a>”</p>
  <p id="a4U">尔时，<a id="a-4V"></a>罗睺罗头面礼彼商主佛已，<a id="a-4W"></a>譬如壮士屈伸臂顷，<a id="a-4X"></a>复如伸臂屈顷时，<a id="a-4Y"></a>罗睺罗即于彼没，<a id="a-4Z"></a>诣拘尸城力士生地娑罗双树间，<a id="a-4a"></a>到如来所亦复如是。<a id="a-4b"></a>到已头面礼足，<a id="a-4c"></a>右绕三匝，<a id="a-4d"></a>却住一面，<a id="a-4e"></a>忧愁悲泣，<a id="a-4f"></a>合掌流泪。</p>
  <p id="a4g">尔时，<a id="a-4h"></a>世尊告罗睺罗言：<a id="a-4i"></a>“罗睺罗，<a id="a-4j"></a>汝莫悲恋，<a id="a-4k"></a>忧愁啼哭，<a id="a-4l"></a>心生热恼。<a id="a-4m"></a>罗睺罗，<a id="a-4n"></a>汝于父所作父事讫，<a id="a-4o"></a>我亦汝所作子事讫。<a id="a-4p"></a>罗睺罗，<a id="a-4q"></a>汝莫生恋，<a id="a-4r"></a>忧愁悲悔。<a id="a-4s"></a>罗睺罗，<a id="a-4t"></a>我与汝等俱为一切众生，<a id="a-4u"></a>得无畏故发勤精进，<a id="a-4v"></a>不作怨仇、<a id="a-4w"></a>不作恼害故发大精进。<a id="a-4x"></a>罗睺罗，<a id="a-4y"></a>我今般涅槃已，<a id="a-4z"></a>更不与他作父。<a id="a-50"></a>罗睺罗，<a id="a-51"></a>汝亦当般涅槃，<a id="a-52"></a>更不与他作子。<a id="a-53"></a>罗睺罗，<a id="a-54"></a>我与汝等二俱，<a id="a-55"></a>不作恼乱，<a id="a-56"></a>不作怨仇。<a id="a-57"></a>”</p>
  <p id="a58">尔时，<a id="a-59"></a>罗睺罗白佛言：<a id="a-5A"></a>“世尊，<a id="a-5B"></a>婆伽婆莫般涅槃，<a id="a-5C"></a>修伽陀莫般涅槃！<a id="a-5D"></a>唯愿世尊，<a id="a-5E"></a>住世一劫，<a id="a-5F"></a>为于多众安隐乐故，<a id="a-5G"></a>怜愍世间故，<a id="a-5H"></a>利益安乐诸天人故。<a id="a-5I"></a>”</p>
  <p id="a5J">作是语已，<a id="a-5K"></a>佛告罗睺罗言：<a id="a-5L"></a>“罗睺罗，<a id="a-5M"></a>如来应正遍知尽知诸法，<a id="a-5N"></a>于世间中得名为佛。<a id="a-5O"></a>罗睺罗，<a id="a-5P"></a>然彼佛法，<a id="a-5Q"></a>不消不尽，<a id="a-5R"></a>不生不灭，<a id="a-5S"></a>不来不去，<a id="a-5T"></a>不成不坏，<a id="a-5U"></a>不坐不卧，<a id="a-5V"></a>不合不散。<a id="a-5W"></a>何以故？<a id="a-5X"></a>罗睺罗，<a id="a-5Y"></a>如是法住，<a id="a-5Z"></a>毕竟不生，<a id="a-5a"></a>毕竟不灭，<a id="a-5b"></a>毕竟空，<a id="a-5c"></a>毕竟无自性，<a id="a-5d"></a>寂定涅槃不入众数无窟宅，<a id="a-5e"></a>不可说非语言道。<a id="a-5f"></a>此是诸佛法，<a id="a-5g"></a>所谓毕竟住故，<a id="a-5h"></a>毕竟灭故，<a id="a-5i"></a>毕竟寂灭故，<a id="a-5j"></a>毕竟离故，<a id="a-5k"></a>毕竟离欲故，<a id="a-5l"></a>毕竟不和合故，<a id="a-5m"></a>毕竟不作故，<a id="a-5n"></a>毕竟尽故。<a id="a-5o"></a>罗睺罗，<a id="a-5p"></a>我随宜说此法，<a id="a-5q"></a>假使诸佛若出世若不出世，<a id="a-5r"></a>如是诸法住，<a id="a-5s"></a>诸法如法尔故，<a id="a-5t"></a>法不变易故，<a id="a-5u"></a>法离欲故，<a id="a-5v"></a>法无自性故。<a id="a-5w"></a>罗睺罗，<a id="a-5x"></a>如是如来不将戒聚入般涅槃，<a id="a-5y"></a>不将定聚、<a id="a-5z"></a>慧聚、<a id="a-60"></a>解脱聚、<a id="a-61"></a>解脱知见聚入般涅槃。<a id="a-62"></a>罗睺罗，<a id="a-63"></a>汝莫悲恋，<a id="a-64"></a>莫忧莫愁。<a id="a-65"></a>罗睺罗，<a id="a-66"></a>一切诸行无常无定，<a id="a-67"></a>无所希望，<a id="a-68"></a>无常、<a id="a-69"></a>尽、<a id="a-6A"></a>变易法。<a id="a-6B"></a>罗睺罗，<a id="a-6C"></a>乃至息一切行厌舍不著，<a id="a-6D"></a>唯求解脱。<a id="a-6E"></a>罗睺罗，<a id="a-6F"></a>此是我之教法。<a id="a-6G"></a>”</p>
  <p id="a6H">佛为罗睺罗说此见实谛品时，<a id="a-6I"></a>大德比丘六十人皆尽诸漏心得解脱，<a id="a-6J"></a>二十五比丘尼亦心解脱得尽诸漏，<a id="a-6K"></a>无量天人远尘离垢得法眼净，<a id="a-6L"></a>六万八千诸菩萨得无生法忍。<a id="a-6M"></a>一切皆悉欢喜踊跃，<a id="a-6N"></a>叹言佛法不可思议，<a id="a-6O"></a>彼等皆悉以优波罗华、<a id="a-6P"></a>波头摩华、<a id="a-6Q"></a>拘牟头华、<a id="a-6R"></a>芬陀利华，<a id="a-6S"></a>而散佛上各作是言：<a id="a-6T"></a>“我于来世，<a id="a-6U"></a>亦当如是作天人师出兴于世，<a id="a-6V"></a>说如是法世间无上无相涅槃，<a id="a-6W"></a>如是以大涅槃而般涅槃。<a id="a-6X"></a>”彼诸菩萨作是语已，<a id="a-6Y"></a>默然而住。</p>
  <p data-pb></p>
  <h2 id="a6Z">迦葉品第五</h2>
  <p id="a6a">尔时，<a id="a-6b"></a>阿难在佛床边，<a id="a-6c"></a>悲啼流泪闷绝躄地，<a id="a-6d"></a>犹如临崖斫断大树，<a id="a-6e"></a>作如是言：<a id="a-6f"></a>“婆伽婆，<a id="a-6g"></a>涅槃太速！<a id="a-6h"></a>修伽陀，<a id="a-6i"></a>涅槃太速！<a id="a-6j"></a>众生中宝大慈悲者，<a id="a-6k"></a>隐没太速！<a id="a-6l"></a>世间大灯、<a id="a-6m"></a>世间大炬、<a id="a-6n"></a>天人中最，<a id="a-6o"></a>隐没太速！<a id="a-6p"></a>众生芬陀利于世间中，<a id="a-6q"></a>隐没太速！<a id="a-6r"></a>众生龙象善自调者，<a id="a-6s"></a>复调众生未调者令调，<a id="a-6t"></a>隐没太速！<a id="a-6u"></a>无上导师能示世间安隐道者，<a id="a-6v"></a>隐没太速！<a id="a-6w"></a>世间慧眼大光普照能示世间，<a id="a-6x"></a>隐没太速！<a id="a-6y"></a>世间盲冥无引导者，<a id="a-6z"></a>众生父母于世间中，<a id="a-70"></a>隐没太速！<a id="a-71"></a>世间孤独无所恃怙，<a id="a-72"></a>众生中宝，<a id="a-73"></a>云何明日我更不见，<a id="a-74"></a>唯有名在？<a id="a-75"></a>”</p>
  <p id="a76">尔时，<a id="a-77"></a>世尊告阿难言：<a id="a-78"></a>“止，<a id="a-79"></a>阿难，<a id="a-7A"></a>莫忧悲！<a id="a-7B"></a>我曾告汝，<a id="a-7C"></a>一切所爱称意等事，<a id="a-7D"></a>和合之法，<a id="a-7E"></a>必有离散。<a id="a-7F"></a>阿难，<a id="a-7G"></a>有为诸法、<a id="a-7H"></a>生法、<a id="a-7I"></a>有法、<a id="a-7J"></a>觉知法、<a id="a-7K"></a>因缘法、<a id="a-7L"></a>灭坏法，<a id="a-7M"></a>若不坏者，<a id="a-7N"></a>无有是处；<a id="a-7O"></a>彼若得住，<a id="a-7P"></a>亦无是处。<a id="a-7Q"></a>阿难，<a id="a-7R"></a>假使久住，<a id="a-7S"></a>法当如是，<a id="a-7T"></a>必亦有离。<a id="a-7U"></a>是故，<a id="a-7V"></a>阿难，<a id="a-7W"></a>汝莫忧悲。<a id="a-7X"></a>”</p>
  <p id="a7Y">尔时，<a id="a-7Z"></a>阿难瞻仰尊颜，<a id="a-7a"></a>目不暂舍，<a id="a-7b"></a>思惟是已，<a id="a-7c"></a>亦复躄地，<a id="a-7d"></a>犹如临崖斫断大树。<a id="a-7e"></a>佛复告言：<a id="a-7f"></a>“阿难，<a id="a-7g"></a>止莫忧悲！<a id="a-7h"></a>不以忧悲令我住世。<a id="a-7i"></a>阿难，<a id="a-7j"></a>我曾告汝，<a id="a-7k"></a>一切所爱称意等事，<a id="a-7l"></a>有为和合，<a id="a-7m"></a>必当别离；<a id="a-7n"></a>假使久住，<a id="a-7o"></a>会亦当灭，<a id="a-7p"></a>诸行法尔。<a id="a-7q"></a>阿难，<a id="a-7r"></a>汝以身口慈孝如来，<a id="a-7s"></a>无量安乐心无有二，<a id="a-7t"></a>无瞋无恨，<a id="a-7u"></a>无有怨仇。<a id="a-7v"></a>”</p>
  <p id="a7w">尔时，<a id="a-7x"></a>阿难从地而起，<a id="a-7y"></a>抆泪而言：<a id="a-7z"></a>“世尊，<a id="a-80"></a>我何得不愁，<a id="a-81"></a>何得不悲？<a id="a-82"></a>我与如是大慈悲者，<a id="a-83"></a>出一切世间者，<a id="a-84"></a>怜愍一切世间者，<a id="a-85"></a>一切世间所爱惜者，<a id="a-86"></a>一切世间所归趣者，<a id="a-87"></a>导引一切世间者，<a id="a-88"></a>利益一切世间者，<a id="a-89"></a>安乐一切世间者，<a id="a-8A"></a>如是大宝众生明当别难。<a id="a-8B"></a>”</p>
  <p id="a8C">尔时，<a id="a-8D"></a>阿难大号哭已，<a id="a-8E"></a>抆泪而言：<a id="a-8F"></a>“奇哉！<a id="a-8G"></a>奇哉！<a id="a-8H"></a>诸行是尸而作欺陵，<a id="a-8I"></a>能令如是大灯、<a id="a-8J"></a>大炬、<a id="a-8K"></a>大日光明、<a id="a-8L"></a>无量光炎，<a id="a-8M"></a>百千亿那由他炎幢眷属，<a id="a-8N"></a>普现世间见知念慧境界，<a id="a-8O"></a>普照大宝众生，<a id="a-8P"></a>隐没太速！<a id="a-8Q"></a>大智慧者，<a id="a-8R"></a>大光明者，<a id="a-8S"></a>今于世间，<a id="a-8T"></a>隐没太速！<a id="a-8U"></a>世间孤独作覆护者，<a id="a-8V"></a>隐没太速！<a id="a-8W"></a>如来具足神通变化，<a id="a-8X"></a>今于世间，<a id="a-8Y"></a>隐没太速！<a id="a-8Z"></a>世尊，<a id="a-8a"></a>我何得不愁，<a id="a-8b"></a>何得不悲？</p>
  <p id="a8c">“世尊，<a id="a-8d"></a>我今自怪心不破裂以为百分。<a id="a-8e"></a>世尊，<a id="a-8f"></a>我亦自怪不于佛前而取命终，<a id="a-8g"></a>必是世尊神力加我，<a id="a-8h"></a>以是义故不取命终。<a id="a-8i"></a>何以故？<a id="a-8j"></a>我于佛所亲承面受，<a id="a-8k"></a>八万四千诸法宝藏受持不忘，<a id="a-8l"></a>未广流布在于十方诸天人故。<a id="a-8m"></a>世尊，<a id="a-8n"></a>我为如来神力所加，<a id="a-8o"></a>以是义故我不命终。<a id="a-8p"></a>世尊，<a id="a-8q"></a>我何得不愁，<a id="a-8r"></a>何得不悲？</p>
  <p id="a8s">“世尊，<a id="a-8t"></a>我到迦毗罗城世尊生处，<a id="a-8u"></a>释种集时作何等语，<a id="a-8v"></a>可言日种、<a id="a-8w"></a>释迦牟尼佛、<a id="a-8x"></a>释种中尊、<a id="a-8y"></a>无上法王般涅槃耶？<a id="a-8z"></a>我到王舍城毗提希子阿阇世王所，<a id="a-90"></a>作何等语，<a id="a-91"></a>可言大师佛日隐没，<a id="a-92"></a>能拔世间无间业箭医王去耶？<a id="a-93"></a>我到舍婆提城，<a id="a-94"></a>作何等语，<a id="a-95"></a>可言大悲怜愍世间者隐没去耶？<a id="a-96"></a>我到祇陀林，<a id="a-97"></a>给孤独长者而问我言，<a id="a-98"></a>如来何时来住祇陀林给孤独园，<a id="a-99"></a>作何言答？<a id="a-9A"></a>我到毗舍离城诸离车子前，<a id="a-9B"></a>当作何言，<a id="a-9C"></a>可言怜愍世间最大尊师，<a id="a-9D"></a>隐没去耶？<a id="a-9E"></a>诸方所有善男子、<a id="a-9F"></a>善女人来问义者，<a id="a-9G"></a>作何言答，<a id="a-9H"></a>可言是大智人、<a id="a-9I"></a>世间智者、<a id="a-9J"></a>断一切疑者，<a id="a-9K"></a>隐没去耶？<a id="a-9L"></a>诸方所有诸比丘众，<a id="a-9M"></a>为欲见佛供养礼拜，<a id="a-9N"></a>问讯世尊为布萨故，<a id="a-9O"></a>来问法者，<a id="a-9P"></a>来问义者，<a id="a-9Q"></a>我更不见不闻彼说得上人法？<a id="a-9R"></a>世尊灭后，<a id="a-9S"></a>有如是等神通变化修梵行者，<a id="a-9T"></a>隐没于世，<a id="a-9U"></a>我何得不愁，<a id="a-9V"></a>何得不悲？<a id="a-9W"></a>”</p>
  <p id="a9X">作是语已，<a id="a-9Y"></a>佛告阿难言：<a id="a-9Z"></a>“阿难，<a id="a-9a"></a>止，<a id="a-9b"></a>汝莫忧愁！<a id="a-9c"></a>我之梵行当广流布，<a id="a-9d"></a>久住世间利益天人。<a id="a-9e"></a>阿难，<a id="a-9f"></a>我灭度后过四百年，<a id="a-9g"></a>迦葉共汝及诸弟子，<a id="a-9h"></a>展转相承作神通变化，<a id="a-9i"></a>修行梵行利益天人。<a id="a-9j"></a>阿难，<a id="a-9k"></a>汝莫忧悲，<a id="a-9l"></a>我之正法当广流布，<a id="a-9m"></a>久住世间利益天人。<a id="a-9n"></a>阿难，<a id="a-9o"></a>我涅槃后，<a id="a-9p"></a>迦葉比丘共汝发心，<a id="a-9q"></a>令我阿僧祇亿那由他劫所集无上三藐三菩提法，<a id="a-9r"></a>增益诸善使不退失。<a id="a-9s"></a>何以故？<a id="a-9t"></a>阿难，<a id="a-9u"></a>是迦葉比丘，<a id="a-9v"></a>少欲知足远离精进，<a id="a-9w"></a>乐不忘念，<a id="a-9x"></a>乐不戏论，<a id="a-9y"></a>定慧现前。<a id="a-9z"></a>阿难，<a id="a-A0"></a>迦葉比丘，<a id="a-A1"></a>能于大众示教利喜，<a id="a-A2"></a>于诸梵行说法不惓犹如父母。<a id="a-A3"></a>阿难，<a id="a-A4"></a>迦葉比丘，<a id="a-A5"></a>于诸四众所见悬远怜愍世间，<a id="a-A6"></a>为欲利益安乐众生诸天人故，<a id="a-A7"></a>发如是心。<a id="a-A8"></a>”</p>
  <p id="aA9">尔时，<a id="a-AA"></a>阿难白佛言：<a id="a-AB"></a>“世尊，<a id="a-AC"></a>迦葉比丘，<a id="a-AD"></a>如是发心，<a id="a-AE"></a>利益安乐几许诸天人众？<a id="a-AF"></a>”</p>
  <p id="aAG">佛言：<a id="a-AH"></a>“阿难，<a id="a-AI"></a>迦葉比丘，<a id="a-AJ"></a>入涅槃时作是誓愿：<a id="a-AK"></a>‘愿我灭后，<a id="a-AL"></a>以我神力所加持故，<a id="a-AM"></a>令我身衣不变不坏，<a id="a-AN"></a>发毛肤色诸根支节亦不变坏，<a id="a-AO"></a>乃至弥勒如来应正遍知出兴世时，<a id="a-AP"></a>令我此身见彼世尊，<a id="a-AQ"></a>共作初会；<a id="a-AR"></a>如是第二、<a id="a-AS"></a>第三大会，<a id="a-AT"></a>以我愿力所加持故，<a id="a-AU"></a>当令多百众生、<a id="a-AV"></a>多千众生、<a id="a-AW"></a>多千万众生、<a id="a-AX"></a>多百千亿那由他众生，<a id="a-AY"></a>得圣道果。<a id="a-AZ"></a>若弥勒佛见我身衣不变不坏，<a id="a-Aa"></a>三会声闻亦见我身不变不坏诸根支节及袈裟已，<a id="a-Ab"></a>然后我身住在空中，<a id="a-Ac"></a>以己身火阇维其身，<a id="a-Ad"></a>阇维身已，<a id="a-Ae"></a>灰炭不现。<a id="a-Af"></a>’阿难，<a id="a-Ag"></a>是为迦葉发心利益安乐众生。<a id="a-Ah"></a>阿难，<a id="a-Ai"></a>迦葉比丘，<a id="a-Aj"></a>如是愿力所加持故，<a id="a-Ak"></a>成熟如是诸众生已而般涅槃。</p>
  <p id="aAl">“阿难，<a id="a-Am"></a>迦葉比丘般涅槃已，<a id="a-An"></a>有四石山当来到迦葉所，<a id="a-Ao"></a>覆障其身合成为一。<a id="a-Ap"></a>阿难，<a id="a-Aq"></a>是迦葉身在彼四石山中身不变坏，<a id="a-Ar"></a>至弥勒佛出兴于世，<a id="a-As"></a>随尔许时迦葉比丘身住不坏，<a id="a-At"></a>及袈裟衣亦住不坏。<a id="a-Au"></a>何以故？<a id="a-Av"></a>阿难，<a id="a-Aw"></a>持净戒者，<a id="a-Ax"></a>修梵行者，<a id="a-Ay"></a>有智慧者，<a id="a-Az"></a>所愿能成；<a id="a-B0"></a>非戒、<a id="a-B1"></a>不净、<a id="a-B2"></a>不修梵行、<a id="a-B3"></a>无智有欲所能成也。<a id="a-B4"></a>阿难，<a id="a-B5"></a>迦葉比丘，<a id="a-B6"></a>先以愿力所加持故入般涅槃，<a id="a-B7"></a>入涅槃已，<a id="a-B8"></a>彼迦葉身常不变坏，<a id="a-B9"></a>发毛血肉诸根支节及以衣服亦不变坏，<a id="a-BA"></a>身亦不臭，<a id="a-BB"></a>乃至弥勒。</p>
  <p id="aBC">“阿难，<a id="a-BD"></a>彼弥勒佛出兴世时，<a id="a-BE"></a>共彼初会九十六亿诸比丘众到迦葉所。<a id="a-BF"></a>阿难，<a id="a-BG"></a>是弥勒佛，<a id="a-BH"></a>以迦葉身示彼九十六亿诸比丘众，<a id="a-BI"></a>作如是言：<a id="a-BJ"></a>‘诸比丘，<a id="a-BK"></a>此迦葉比丘，<a id="a-BL"></a>于释迦牟尼如来法中，<a id="a-BM"></a>作大声闻住胜头陀，<a id="a-BN"></a>少欲知足远离精进，<a id="a-BO"></a>乐不妄念，<a id="a-BP"></a>乐不戏论，<a id="a-BQ"></a>定慧现前，<a id="a-BR"></a>能于多众示教利喜，<a id="a-BS"></a>于诸梵行说法不倦犹如父母。<a id="a-BT"></a>诸比丘，<a id="a-BU"></a>是迦葉比丘，<a id="a-BV"></a>于诸四众所见悬远，<a id="a-BW"></a>毕竟无疑随顺多众。<a id="a-BX"></a>诸比丘，<a id="a-BY"></a>汝观迦葉怜愍世间，<a id="a-BZ"></a>为欲利益安乐一切诸人天故发如是心。<a id="a-Ba"></a>’阿难，<a id="a-Bb"></a>弥勒如来应正遍知，<a id="a-Bc"></a>第二会时共九十四亿诸声闻众来到其所，<a id="a-Bd"></a>第三会时共九十二亿诸声闻众亦来到迦葉所。<a id="a-Be"></a>阿难，<a id="a-Bf"></a>彼弥勒佛，<a id="a-Bg"></a>示彼九十二亿比丘众言：<a id="a-Bh"></a>‘此迦葉比丘，<a id="a-Bi"></a>于释迦牟尼如来法中，<a id="a-Bj"></a>最大声闻住胜头陀，<a id="a-Bk"></a>少欲知足乃至发心，<a id="a-Bl"></a>为欲利益安乐一切诸天人故。<a id="a-Bm"></a>’阿难，<a id="a-Bn"></a>弥勒如来当于彼时，<a id="a-Bo"></a>舒金色右手摩迦葉顶，<a id="a-Bp"></a>观察诸比丘言：<a id="a-Bq"></a>‘诸比丘，<a id="a-Br"></a>是迦葉比丘，<a id="a-Bs"></a>于释迦牟尼佛灭度之后广持正法。<a id="a-Bt"></a>而此众中，<a id="a-Bu"></a>无有一人于我灭后广能如是持我正法如迦葉者。<a id="a-Bv"></a>’阿难，<a id="a-Bw"></a>是迦葉比丘，<a id="a-Bx"></a>于彼第三大会，<a id="a-By"></a>以本愿力所加持故，<a id="a-Bz"></a>住虚空中现种种神通、<a id="a-C0"></a>种种变化已，<a id="a-C1"></a>以己身火阇维其身，<a id="a-C2"></a>阇维身已，<a id="a-C3"></a>灰炭不现。<a id="a-C4"></a>时弥勒佛当于彼时发起迦葉已，<a id="a-C5"></a>为彼九十二亿诸比丘众数数说法，<a id="a-C6"></a>多百、<a id="a-C7"></a>多千、<a id="a-C8"></a>多亿那由他百千天人，<a id="a-C9"></a>得圣道果。<a id="a-CA"></a>阿难，<a id="a-CB"></a>迦葉比丘发心利益多众生故，<a id="a-CC"></a>汝亦发心利益安乐多众生故。<a id="a-CD"></a>如是，<a id="a-CE"></a>阿难，<a id="a-CF"></a>迦葉比丘及汝发心故，<a id="a-CG"></a>过四百年能持我之正法，<a id="a-CH"></a>及作神通种种变化修行梵行，<a id="a-CI"></a>各能增益诸天人众。<a id="a-CJ"></a>”</p>
  <p data-pb></p>
  <h2 id="aCK">持正法品第六</h2>
  <p id="aCL">尔时，<a id="a-CM"></a>世尊复告阿难：<a id="a-CN"></a>“汝莫忧悲，<a id="a-CO"></a>我之梵行当广流布，<a id="a-CP"></a>各能增益诸天人众。<a id="a-CQ"></a>阿难，<a id="a-CR"></a>我灭度后摩偷罗城优楼蔓茶山，<a id="a-CS"></a>有僧伽蓝名那驰迦，<a id="a-CT"></a>于彼当有比丘名毗提奢，<a id="a-CU"></a>有大神通具大威力，<a id="a-CV"></a>正智得道，<a id="a-CW"></a>多闻无畏，<a id="a-CX"></a>持修多罗，<a id="a-CY"></a>持毗尼，<a id="a-CZ"></a>持摩多罗迦，<a id="a-Ca"></a>于诸梵行示教利喜说法不倦。<a id="a-Cb"></a>彼亦当作神通变化修行梵行，<a id="a-Cc"></a>广行流布我之正法增益天人。</p>
  <p id="aCd">“阿难，<a id="a-Ce"></a>汝莫忧悲，<a id="a-Cf"></a>我灭度后还于优楼蔓茶山，<a id="a-Cg"></a>那驰迦僧伽蓝，<a id="a-Ch"></a>当有比丘名提知迦，<a id="a-Ci"></a>有大神通具大威力，<a id="a-Cj"></a>于诸梵行说法不倦，<a id="a-Ck"></a>能令我法广行流布增益天人。</p>
  <p id="aCl">“阿难，<a id="a-Cm"></a>汝莫忧悲，<a id="a-Cn"></a>我灭度后还于优楼蔓茶山傍，<a id="a-Co"></a>有山名优尸罗，<a id="a-Cp"></a>彼有四万比丘集会，<a id="a-Cq"></a>有大神通，<a id="a-Cr"></a>有大威力多所堪能，<a id="a-Cs"></a>正智得道，<a id="a-Ct"></a>多闻无畏，<a id="a-Cu"></a>持修多罗，<a id="a-Cv"></a>持毗尼，<a id="a-Cw"></a>持摩多罗迦，<a id="a-Cx"></a>各能于诸梵行示教利喜说法不倦。<a id="a-Cy"></a>彼等比丘神通变化修行梵行，<a id="a-Cz"></a>令我正法广行流布，<a id="a-D0"></a>各能增益诸天人众。</p>
  <p id="aD1">“阿难，<a id="a-D2"></a>汝莫忧悲，<a id="a-D3"></a>我灭度后还于优楼蔓茶山傍，<a id="a-D4"></a>当有比丘名优波鞠多，<a id="a-D5"></a>有大神通具大威力，<a id="a-D6"></a>乃至亦能神通变化修行梵行，<a id="a-D7"></a>令我正法广行流布增益天人。<a id="a-D8"></a>于彼当有千阿罗汉，<a id="a-D9"></a>集八万八千诸比丘众，<a id="a-DA"></a>共一布萨作一羯磨，<a id="a-DB"></a>心不欺诈共相授记。<a id="a-DC"></a>彼等皆能神通变化修行梵行，<a id="a-DD"></a>令我正法广行流布，<a id="a-DE"></a>各能增益诸天人众。<a id="a-DF"></a>阿难，<a id="a-DG"></a>汝莫忧悲，<a id="a-DH"></a>是优波鞠多及诸弟子，<a id="a-DI"></a>各各能令我之正法广行流布，<a id="a-DJ"></a>于诸天人能正显说。</p>
  <p id="aDK">“阿难，<a id="a-DL"></a>汝莫忧悲，<a id="a-DM"></a>我灭度后于波离弗城，<a id="a-DN"></a>有僧伽蓝名跋多尼。<a id="a-DO"></a>彼有比丘名阿轮婆鞠多，<a id="a-DP"></a>三明六通具八解脱，<a id="a-DQ"></a>禅智二分解脱自在，<a id="a-DR"></a>有大神通具大威力，<a id="a-DS"></a>乃至彼等亦能神通变化修行梵行，<a id="a-DT"></a>令我正法广行流布增益天人。</p>
  <p id="aDU">“阿难，<a id="a-DV"></a>汝莫忧悲，<a id="a-DW"></a>我灭度后还于波离弗城，<a id="a-DX"></a>有僧伽蓝名鸠鸠吒，<a id="a-DY"></a>当有比丘名郁多罗，<a id="a-DZ"></a>有大神通具大威力，<a id="a-Da"></a>乃至亦能神通变化修行梵行，<a id="a-Db"></a>广行流布我之正法增益天人。<a id="a-Dc"></a>阿难，<a id="a-Dd"></a>汝莫忧悲，<a id="a-De"></a>我之梵行当广流布，<a id="a-Df"></a>各能增益诸天人众。</p>
  <p id="aDg">“阿难，<a id="a-Dh"></a>我灭度后于鸯伽国，<a id="a-Di"></a>当有我诸声闻作般遮跋瑟伽会，<a id="a-Dj"></a>彼处当有过一万三千阿罗汉集。<a id="a-Dk"></a>彼等一切有大神通，<a id="a-Dl"></a>具大威力有多堪能，<a id="a-Dm"></a>乃至于诸梵行说法不倦。<a id="a-Dn"></a>彼有上座名设陀沙茶，<a id="a-Do"></a>有大神通具大威力有多堪能，<a id="a-Dp"></a>于诸梵行说法不倦。<a id="a-Dq"></a>彼等亦能神通变化修行梵行，<a id="a-Dr"></a>令我正法广行流布，<a id="a-Ds"></a>各能增益诸天人众。</p>
  <p id="aDt">“阿难，<a id="a-Du"></a>汝莫忧悲，<a id="a-Dv"></a>我灭度后金钵悉陀城，<a id="a-Dw"></a>当有二比丘，<a id="a-Dx"></a>于婆罗门种中出家，<a id="a-Dy"></a>一名毗头罗，<a id="a-Dz"></a>二名删阇耶。<a id="a-E0"></a>各有神通具大威力有多堪能，<a id="a-E1"></a>乃至亦能神通变化修行梵行，<a id="a-E2"></a>令我正法广行流布增益天人。</p>
  <p id="aE3">“阿难，<a id="a-E4"></a>汝莫忧悲，<a id="a-E5"></a>我灭度后婆鸡多城，<a id="a-E6"></a>当有比丘名大精进，<a id="a-E7"></a>有大神通具大威力，<a id="a-E8"></a>乃至亦能神通变化修行梵行，<a id="a-E9"></a>令我正法广行流布于诸天人。</p>
  <p id="aEA">“阿难，<a id="a-EB"></a>汝莫忧悲，<a id="a-EC"></a>我灭度后当有比丘名末田提，<a id="a-ED"></a>三明六通具八解脱，<a id="a-EE"></a>禅智二分解脱自在，<a id="a-EF"></a>有大神通具大威力，<a id="a-EG"></a>乃至于诸梵行说法不倦。<a id="a-EH"></a>北天竺国罽宾川中，<a id="a-EI"></a>当有无量诸龙、<a id="a-EJ"></a>夜叉、<a id="a-EK"></a>乾闼婆等，<a id="a-EL"></a>具大身力依住彼川。<a id="a-EM"></a>是末田提比丘到于彼处，<a id="a-EN"></a>为彼诸龙、<a id="a-EO"></a>夜叉、<a id="a-EP"></a>乾闼婆等来共斗诤。<a id="a-EQ"></a>是末田提比丘神通变化，<a id="a-ER"></a>以法降伏诸龙、<a id="a-ES"></a>夜叉、<a id="a-ET"></a>乾闼婆等令得敬信，<a id="a-EU"></a>得敬信已令人住在彼罽宾川，<a id="a-EV"></a>建立诸僧伽蓝，<a id="a-EW"></a>多有声闻，<a id="a-EX"></a>多百、<a id="a-EY"></a>多千声闻众集。<a id="a-EZ"></a>阿难，<a id="a-Ea"></a>是末田提比丘，<a id="a-Eb"></a>于一切时令彼住处具诸善事。<a id="a-Ec"></a>阿难，<a id="a-Ed"></a>我若具足称扬广说彼末田提所有功德，<a id="a-Ee"></a>不能穷尽。<a id="a-Ef"></a>阿难，<a id="a-Eg"></a>是末田提比丘，<a id="a-Eh"></a>具诸功德能令我法毗尼神通梵行，<a id="a-Ei"></a>于诸天人广行流布。</p>
  <p id="aEj">“阿难，<a id="a-Ek"></a>汝莫忧悲，<a id="a-El"></a>我灭度后于北天竺乾陀罗国，<a id="a-Em"></a>当有比丘名曰迦葉，<a id="a-En"></a>有大神通具大威力有多堪能，<a id="a-Eo"></a>正智得道，<a id="a-Ep"></a>多闻无畏，<a id="a-Eq"></a>持修多罗，<a id="a-Er"></a>持毗尼，<a id="a-Es"></a>持摩多罗迦，<a id="a-Et"></a>乃至亦能令我正法广行流布。</p>
  <p id="aEu">“阿难，<a id="a-Ev"></a>汝莫忧悲，<a id="a-Ew"></a>我灭度后北天竺国，<a id="a-Ex"></a>有城名得叉尸罗。<a id="a-Ey"></a>彼有长者名阇知迦，<a id="a-Ez"></a>名震诸方，<a id="a-F0"></a>具大豪富，<a id="a-F1"></a>多饶财宝，<a id="a-F2"></a>具足功德智慧相称，<a id="a-F3"></a>端正可爱相好第一。<a id="a-F4"></a>彼阇知迦长者，<a id="a-F5"></a>深信于我及诸声闻，<a id="a-F6"></a>供养恭敬尊重赞叹，<a id="a-F7"></a>次第积集菩提善根，<a id="a-F8"></a>于未来世满千劫已，<a id="a-F9"></a>成阿耨多罗三藐三菩提，<a id="a-FA"></a>佛号普光，<a id="a-FB"></a>劫名造贤，<a id="a-FC"></a>世界名具大庄严。<a id="a-FD"></a>阿难，<a id="a-FE"></a>彼阇知迦长者，<a id="a-FF"></a>于诸天人广行流布我之正法。</p>
  <p id="aFG">“阿难，<a id="a-FH"></a>汝莫忧悲，<a id="a-FI"></a>我灭度后北天竺国，<a id="a-FJ"></a>当有王都名富迦罗跋帝，<a id="a-FK"></a>人民炽盛丰乐安隐。<a id="a-FL"></a>彼处多有诸婆罗门、<a id="a-FM"></a>长者、<a id="a-FN"></a>居士，<a id="a-FO"></a>随顺修多罗，<a id="a-FP"></a>深信于我及诸声闻，<a id="a-FQ"></a>供养恭敬尊重赞叹。<a id="a-FR"></a>彼有无量声闻弟子，<a id="a-FS"></a>有大神通具大威力有多堪能。<a id="a-FT"></a>阿难，<a id="a-FU"></a>于彼多有长者、<a id="a-FV"></a>居士，<a id="a-FW"></a>正智得道，<a id="a-FX"></a>多闻无畏，<a id="a-FY"></a>具大智慧。<a id="a-FZ"></a>阿难，<a id="a-Fa"></a>彼富迦罗跋帝王都，<a id="a-Fb"></a>所有在家诸白衣等，<a id="a-Fc"></a>彼命终已生兜率天，<a id="a-Fd"></a>诸出家者悉堕地狱。<a id="a-Fe"></a>何以故？<a id="a-Ff"></a>彼不住戒、<a id="a-Fg"></a>不住律仪故。<a id="a-Fh"></a>阿难，<a id="a-Fi"></a>彼富迦罗跋帝王都，<a id="a-Fj"></a>所有婆罗门、<a id="a-Fk"></a>长者、<a id="a-Fl"></a>居士等，<a id="a-Fm"></a>当作是念：<a id="a-Fn"></a>‘释迦牟尼佛之正法必当隐没。<a id="a-Fo"></a>何以故？<a id="a-Fp"></a>诸比丘等，<a id="a-Fq"></a>于诸利养增上贪求，<a id="a-Fr"></a>多毁禁戒，<a id="a-Fs"></a>其心散乱，<a id="a-Ft"></a>不乐闲林舍离禅乐，<a id="a-Fu"></a>与诸四众数相往来破戒违道，<a id="a-Fv"></a>共诸婆罗门、<a id="a-Fw"></a>长者、<a id="a-Fx"></a>居士等，<a id="a-Fy"></a>亲友交通不相敬重，<a id="a-Fz"></a>饮食华果迭相赠遗，<a id="a-G0"></a>不依律仪无有惭愧淫彼女妇。<a id="a-G1"></a>’彼诸婆罗门、<a id="a-G2"></a>长者、<a id="a-G3"></a>居士等，<a id="a-G4"></a>见闻彼诸比丘作非法已，<a id="a-G5"></a>生大惊怖心甚忧恼，<a id="a-G6"></a>作如是言：<a id="a-G7"></a>‘佛之正法可隐没耶？<a id="a-G8"></a>’当于彼时还于富迦罗跋帝王都，<a id="a-G9"></a>当有优婆塞名曰法增，<a id="a-GA"></a>有大神通，<a id="a-GB"></a>具大威力，<a id="a-GC"></a>有大福德，<a id="a-GD"></a>正智得道，<a id="a-GE"></a>多闻无畏，<a id="a-GF"></a>持修多罗、<a id="a-GG"></a>摩多罗迦善巧方便。<a id="a-GH"></a>是优婆塞，<a id="a-GI"></a>为欲令彼婆罗门、<a id="a-GJ"></a>长者、<a id="a-GK"></a>居士等生敬信故，<a id="a-GL"></a>上升虚空示教利喜，<a id="a-GM"></a>而作是言：<a id="a-GN"></a>‘汝等诸人，<a id="a-GO"></a>慎莫怖畏！<a id="a-GP"></a>莫疑莫虑！<a id="a-GQ"></a>彼释迦牟尼佛之正法犹住在世，<a id="a-GR"></a>汝可发勤精进作诸善业，<a id="a-GS"></a>未得者令得，<a id="a-GT"></a>未证者令证，<a id="a-GU"></a>未达者令达。<a id="a-GV"></a>圣法今在，<a id="a-GW"></a>宜可速求！<a id="a-GX"></a>’时婆罗门、<a id="a-GY"></a>长者、<a id="a-GZ"></a>居士等，<a id="a-Ga"></a>心皆喜悦而行布施作诸功德，<a id="a-Gb"></a>于我舍利装饰严持；<a id="a-Gc"></a>及诸声闻勤作供养，<a id="a-Gd"></a>听受读诵转为他说，<a id="a-Ge"></a>受持禁戒，<a id="a-Gf"></a>勤修禅定。<a id="a-Gg"></a>彼诸婆罗门、<a id="a-Gh"></a>长者、<a id="a-Gi"></a>居士等，<a id="a-Gj"></a>为彼法增示教利喜，<a id="a-Gk"></a>皆趣善道及涅槃道。<a id="a-Gl"></a>阿难，<a id="a-Gm"></a>彼优婆塞，<a id="a-Gn"></a>亦能令我正法广行流布增益天人。<a id="a-Go"></a>如是，<a id="a-Gp"></a>阿难，<a id="a-Gq"></a>于我灭后亦当多有俗人，<a id="a-Gr"></a>于我法中深得敬信，<a id="a-Gs"></a>曾于过去供养多百多千无量诸佛植诸善根，<a id="a-Gt"></a>于我舍利勤修庄严，<a id="a-Gu"></a>及诸声闻供养恭敬尊重赞叹。<a id="a-Gv"></a>阿难，<a id="a-Gw"></a>彼等亦令我之正法，<a id="a-Gx"></a>广行流布增益天人。</p>
  <p id="aGy">“阿难，<a id="a-Gz"></a>我灭度后于未来世北天竺国，<a id="a-H0"></a>当有比丘名祁婆迦出兴于世，<a id="a-H1"></a>曾于过去无量百佛植诸善根，<a id="a-H2"></a>供养恭敬深信具足安住大乘，<a id="a-H3"></a>为欲怜愍利益安乐诸众生故，<a id="a-H4"></a>发如是心多闻持菩萨藏，<a id="a-H5"></a>称扬大乘，<a id="a-H6"></a>显发大乘。<a id="a-H7"></a>是比丘，<a id="a-H8"></a>见我舍利形像塔庙有破坏者装校修治，<a id="a-H9"></a>以金庄严竖立幢幡，<a id="a-HA"></a>宝盖铃网出微妙音，<a id="a-HB"></a>兴造如来无量形像及诸塔庙。<a id="a-HC"></a>其诸塔庙皆以半月师子庄严，<a id="a-HD"></a>能令诸天人众心生信乐，<a id="a-HE"></a>为欲满足菩提善根故，<a id="a-HF"></a>怜愍众生故，<a id="a-HG"></a>护持养育故，<a id="a-HH"></a>摄受我法故，<a id="a-HI"></a>为不敬信者令敬信增修故，<a id="a-HJ"></a>亦令多众种善根故，<a id="a-HK"></a>作般遮跋瑟迦会。<a id="a-HL"></a>阿难，<a id="a-HM"></a>当于尔时多有比丘，<a id="a-HN"></a>不持禁戒多作非法，<a id="a-HO"></a>不乐闲林舍离禅乐，<a id="a-HP"></a>破戒违道共相言讼，<a id="a-HQ"></a>贪惜积聚独占一房，<a id="a-HR"></a>与诸俗人互相往来舍离佛法，<a id="a-HS"></a>于诸梵行不生敬重形似沙门。<a id="a-HT"></a>当于尔时有少比丘，<a id="a-HU"></a>发勤精进远离愦闹，<a id="a-HV"></a>系念现前定慧一心，<a id="a-HW"></a>安住善法少欲知足乐修乞食，<a id="a-HX"></a>安住圣种多闻无畏，<a id="a-HY"></a>持修多罗，<a id="a-HZ"></a>持毗尼，<a id="a-Ha"></a>持摩多罗迦。<a id="a-Hb"></a>当于尔时，<a id="a-Hc"></a>祁婆迦比丘，<a id="a-Hd"></a>令诸比丘著袈裟者，<a id="a-He"></a>其心柔软，<a id="a-Hf"></a>诸根无缺，<a id="a-Hg"></a>具足深信第一敬重。<a id="a-Hh"></a>于彼所有著袈裟者，<a id="a-Hi"></a>起持戒想，<a id="a-Hj"></a>作福田想，<a id="a-Hk"></a>而行布施修诸善根。<a id="a-Hl"></a>彼祁婆迦比丘，<a id="a-Hm"></a>修集无量种种最胜菩提善根已而取命终，<a id="a-Hn"></a>生于西方过亿百千诸佛世界无量寿国。<a id="a-Ho"></a>于彼佛所种诸善根，<a id="a-Hp"></a>复经八十亿诸如来所修诸梵行，<a id="a-Hq"></a>以此善根于未来世过九十九亿劫而成正觉，<a id="a-Hr"></a>佛号无垢光，<a id="a-Hs"></a>世界名一切功德庄严。<a id="a-Ht"></a>阿难，<a id="a-Hu"></a>彼祁婆迦比丘，<a id="a-Hv"></a>令我正法于诸天人广行流布。<a id="a-Hw"></a>阿难，<a id="a-Hx"></a>汝莫忧悲，<a id="a-Hy"></a>我之梵行当广流布天人信乐。</p>
  <p id="aHz">“阿难。<a id="a-I0"></a>我灭度后于未来世，<a id="a-I1"></a>当有边国名曰舍摩，<a id="a-I2"></a>彼有国王名曰大施，<a id="a-I3"></a>而于我法心生净信，<a id="a-I4"></a>于我舍利及诸声闻，<a id="a-I5"></a>勤修供养称扬赞叹。<a id="a-I6"></a>阿难，<a id="a-I7"></a>彼大施王于舍摩国，<a id="a-I8"></a>集我声闻诸比丘众尊重供养。<a id="a-I9"></a>于彼当有过三千阿罗汉，<a id="a-IA"></a>皆有神通功德威力，<a id="a-IB"></a>乃至于诸梵行说法不倦。<a id="a-IC"></a>阿难，<a id="a-ID"></a>彼等亦能令我正法于诸天人广行流布。</p>
  <p id="aIE">“阿难，<a id="a-IF"></a>汝莫忧悲，<a id="a-IG"></a>我灭度后北天竺国，<a id="a-IH"></a>有城名兴渠末但那，<a id="a-II"></a>彼得我舍利尊重供养，<a id="a-IJ"></a>当以华鬘、<a id="a-IK"></a>涂香、<a id="a-IL"></a>末香、<a id="a-IM"></a>音声伎乐、<a id="a-IN"></a>幢幡宝盖、<a id="a-IO"></a>衣服卧具、<a id="a-IP"></a>众宝金银以用庄严。<a id="a-IQ"></a>阿难，<a id="a-IR"></a>时彼精舍当有多人以信出家，<a id="a-IS"></a>受持禁戒修行善法，<a id="a-IT"></a>诸俗人等修行善法亦复无量。<a id="a-IU"></a>阿难，<a id="a-IV"></a>彼有持戒多闻有智，<a id="a-IW"></a>于我法中深得净信，<a id="a-IX"></a>于我声闻及我舍利，<a id="a-IY"></a>勤修装饰严治供养，<a id="a-IZ"></a>于佛法僧供养加护，<a id="a-Ia"></a>以此善根于天人中受福报已，<a id="a-Ib"></a>有得阿耨多罗三藐三菩提者，<a id="a-Ic"></a>有得缘觉乘者，<a id="a-Id"></a>有得声闻乘而涅槃者。<a id="a-Ie"></a>阿难，<a id="a-If"></a>彼以如是种种供养，<a id="a-Ig"></a>当得如是神通威力。<a id="a-Ih"></a>阿难，<a id="a-Ii"></a>是等诸人开示演说，<a id="a-Ij"></a>令我正法于诸人天广行流布。</p>
  <p id="aIk">“阿难，<a id="a-Il"></a>汝莫忧悲，<a id="a-Im"></a>我之正法当广流布增益天人。<a id="a-In"></a>阿难，<a id="a-Io"></a>我之舍利及我形像遍阎浮提，<a id="a-Ip"></a>何况人不见处所谓天、<a id="a-Iq"></a>龙、<a id="a-Ir"></a>夜叉、<a id="a-Is"></a>罗刹、<a id="a-It"></a>乾闼婆、<a id="a-Iu"></a>阿修罗、<a id="a-Iv"></a>迦楼罗、<a id="a-Iw"></a>紧那罗、<a id="a-Ix"></a>摩睺罗伽、<a id="a-Iy"></a>鸠槃茶等宫殿之中所造形像。<a id="a-Iz"></a>阿难，<a id="a-J0"></a>汝莫忧悲，<a id="a-J1"></a>我法毗尼于诸天人当广流布。<a id="a-J2"></a>”</p>
  <p data-pb></p>
  <h2 id="aJ3">舍利品第七</h2>
  <p id="aJ4">尔时，<a id="a-J5"></a>世尊复告阿难：<a id="a-J6"></a>“我灭度后，<a id="a-J7"></a>若有善男子、<a id="a-J8"></a>善女人，<a id="a-J9"></a>若在家、<a id="a-JA"></a>若出家，<a id="a-JB"></a>乃至供养我之舍利如芥子等，<a id="a-JC"></a>恭敬尊重谦下供养，<a id="a-JD"></a>我说是人以此善根，<a id="a-JE"></a>一切皆当得涅槃果，<a id="a-JF"></a>尽涅槃际。<a id="a-JG"></a>阿难，<a id="a-JH"></a>若我灭后，<a id="a-JI"></a>所有善男子、<a id="a-JJ"></a>善女人心生敬信，<a id="a-JK"></a>为我造立形像塔庙。<a id="a-JL"></a>阿难，<a id="a-JM"></a>应生深信慎莫疑惑，<a id="a-JN"></a>我说是人以此善根，<a id="a-JO"></a>一切皆当得涅槃果，<a id="a-JP"></a>尽涅槃际。<a id="a-JQ"></a>阿难，<a id="a-JR"></a>且置现在供养我者，<a id="a-JS"></a>且置我灭度后供养如芥子等舍利者，<a id="a-JT"></a>且置为我造立形像及塔庙者。<a id="a-JU"></a>阿难，<a id="a-JV"></a>若有信心念佛功德，<a id="a-JW"></a>乃至一华散于空中，<a id="a-JX"></a>我说是人以此善根，<a id="a-JY"></a>一切皆当得涅槃果，<a id="a-JZ"></a>尽涅槃际。<a id="a-Ja"></a>阿难，<a id="a-Jb"></a>若复有人见佛世尊神通威力，<a id="a-Jc"></a>为供养故，<a id="a-Jd"></a>乃至一华散于空中，<a id="a-Je"></a>犹能得涅槃果，<a id="a-Jf"></a>何况亲承如来而供养者，<a id="a-Jg"></a>及我灭后供养舍利者！<a id="a-Jh"></a>阿难，<a id="a-Ji"></a>诸佛境界不可思议，<a id="a-Jj"></a>若复有人能供养者，<a id="a-Jk"></a>所得福德亦不可思议。<a id="a-Jl"></a>阿难，<a id="a-Jm"></a>若人念佛乃至一华散于空中，<a id="a-Jn"></a>我以佛智见知是人所得果报不可思议。<a id="a-Jo"></a>汝应当信，<a id="a-Jp"></a>何况未来所有佛子，<a id="a-Jq"></a>深得敬信思惟佛功德求佛智者！<a id="a-Jr"></a>”</p>
  <p id="aJs">尔时，<a id="a-Jt"></a>阿难闻佛语已，<a id="a-Ju"></a>心怀踊跃生大欢喜而白佛言：<a id="a-Jv"></a>“希有婆伽婆！<a id="a-Jw"></a>希有修伽陀！<a id="a-Jx"></a>今正是时，<a id="a-Jy"></a>唯愿世尊，<a id="a-Jz"></a>说其念佛乃至一华散于空中而供养者所得果报。<a id="a-K0"></a>诸比丘等从佛所闻读诵受持，<a id="a-K1"></a>以是当得怜愍世间，<a id="a-K2"></a>利益安乐诸天人故。<a id="a-K3"></a>于现在世及未来世，<a id="a-K4"></a>所有众生从彼闻者，<a id="a-K5"></a>复得数数种诸善根，<a id="a-K6"></a>心生敬信得大称意，<a id="a-K7"></a>彼作是念：<a id="a-K8"></a>‘释迦牟尼，<a id="a-K9"></a>于释种中无上法王大慈悲者，<a id="a-KA"></a>怜愍世间者，<a id="a-KB"></a>劝喻我等，<a id="a-KC"></a>令我生念发大精进。<a id="a-KD"></a>’”</p>
  <p id="aKE">作是语已，<a id="a-KF"></a>佛告阿难：<a id="a-KG"></a>“谛听！<a id="a-KH"></a>谛听！<a id="a-KI"></a>善思念之，<a id="a-KJ"></a>吾当为汝分别解说所得果报。<a id="a-KK"></a>”</p>
  <p id="aKL">阿难白言：<a id="a-KM"></a>“如是，<a id="a-KN"></a>世尊，<a id="a-KO"></a>愿乐欲闻。<a id="a-KP"></a>”</p>
  <p id="aKQ">佛告阿难：<a id="a-KR"></a>“若有众生以念佛故，<a id="a-KS"></a>乃至一华散于空中，<a id="a-KT"></a>如是福德所得果报不可穷尽。<a id="a-KU"></a>阿难，<a id="a-KV"></a>如是众生，<a id="a-KW"></a>从前际来劫数长远生死流转不可得知，<a id="a-KX"></a>于未来际亦复如是。<a id="a-KY"></a>若有众生以至诚心念佛功德，<a id="a-KZ"></a>乃至一华散于空中，<a id="a-Ka"></a>于未来世当得释天王、<a id="a-Kb"></a>梵天王、<a id="a-Kc"></a>转轮圣王，<a id="a-Kd"></a>于其福报亦不能尽。<a id="a-Ke"></a>以其善根福报边际不可尽故，<a id="a-Kf"></a>要当入般涅槃。<a id="a-Kg"></a>何以故？<a id="a-Kh"></a>阿难，<a id="a-Ki"></a>施佛福田不以有为果报所能尽边，<a id="a-Kj"></a>我说是人必得涅槃尽涅槃际。</p>
  <p id="aKk">“阿难，<a id="a-Kl"></a>且置亲承供养我者，<a id="a-Km"></a>且置供养我如芥子等舍利者，<a id="a-Kn"></a>且置为我造立形像及诸塔庙而供养者，<a id="a-Ko"></a>且置以念佛故乃至一华散于空中而供养者，<a id="a-Kp"></a>若复有人，<a id="a-Kq"></a>在于室内以念佛故，<a id="a-Kr"></a>乃至一华散于空中。<a id="a-Ks"></a>阿难，<a id="a-Kt"></a>我说是人当得涅槃，<a id="a-Ku"></a>得第一涅槃、<a id="a-Kv"></a>尽涅槃际、<a id="a-Kw"></a>最胜涅槃、<a id="a-Kx"></a>妙涅槃、<a id="a-Ky"></a>清净涅槃、<a id="a-Kz"></a>安住涅槃。<a id="a-L0"></a>阿难，<a id="a-L1"></a>以是因缘，<a id="a-L2"></a>诸福田中，<a id="a-L3"></a>佛为最，<a id="a-L4"></a>佛为王。<a id="a-L5"></a>何以故？<a id="a-L6"></a>施佛田者，<a id="a-L7"></a>非谓世间果报所能尽也。<a id="a-L8"></a>以是因缘，<a id="a-L9"></a>于佛福田为最第一。<a id="a-LA"></a>阿难，<a id="a-LB"></a>诸佛如来顺正道者，<a id="a-LC"></a>能作无上究竟福田，<a id="a-LD"></a>于佛福田所有施者，<a id="a-LE"></a>必穷尽涅槃际，<a id="a-LF"></a>得第一涅槃。</p>
  <p id="aLG">“阿难，<a id="a-LH"></a>且置如是以华散佛所得功德，<a id="a-LI"></a>若复有人但心念佛一生敬信，<a id="a-LJ"></a>我说是人亦当得涅槃果，<a id="a-LK"></a>尽涅槃际。<a id="a-LL"></a>阿难，<a id="a-LM"></a>且置人中念佛功德，<a id="a-LN"></a>若有畜生于佛世尊能生念者，<a id="a-LO"></a>我亦说其善根福报当得涅槃尽涅槃际。<a id="a-LP"></a>阿难，<a id="a-LQ"></a>汝今当观诸佛世尊，<a id="a-LR"></a>与诸众生作福田者，<a id="a-LS"></a>能令众生当得如是神通威力。<a id="a-LT"></a>是故，<a id="a-LU"></a>阿难，<a id="a-LV"></a>汝莫忧悲。<a id="a-LW"></a>若有善男子、<a id="a-LX"></a>善女人，<a id="a-LY"></a>乃至畜生诸众生等于佛生信，<a id="a-LZ"></a>当得如是神通果报广大功德，<a id="a-La"></a>譬如甘露、<a id="a-Lb"></a>第一甘露、<a id="a-Lc"></a>尽甘露际。</p>
  <p id="aLd">“阿难，<a id="a-Le"></a>汝以身口慈孝如来，<a id="a-Lf"></a>无量安乐心无有二，<a id="a-Lg"></a>无瞋无恨，<a id="a-Lh"></a>无有怨仇。<a id="a-Li"></a>阿难，<a id="a-Lj"></a>若有三千大千世界满中须陀洹、<a id="a-Lk"></a>斯陀含、<a id="a-Ll"></a>阿那含、<a id="a-Lm"></a>阿罗汉，<a id="a-Ln"></a>如甘蔗、<a id="a-Lo"></a>竹苇、<a id="a-Lp"></a>若麻、<a id="a-Lq"></a>若草。<a id="a-Lr"></a>若有善男子、<a id="a-Ls"></a>善女人，<a id="a-Lt"></a>若一劫若减一劫，<a id="a-Lu"></a>以诸称意一切乐具，<a id="a-Lv"></a>恭敬尊重谦下供养。<a id="a-Lw"></a>阿难，<a id="a-Lx"></a>于意云何？<a id="a-Ly"></a>是善男子、<a id="a-Lz"></a>善女人，<a id="a-M0"></a>所得福德宁为多不？<a id="a-M1"></a>”</p>
  <p id="aM2">阿难言：<a id="a-M3"></a>“甚多，<a id="a-M4"></a>婆伽婆！<a id="a-M5"></a>甚多，<a id="a-M6"></a>修伽陀！<a id="a-M7"></a>”</p>
  <p id="aM8">佛言：<a id="a-M9"></a>“阿难，<a id="a-MA"></a>若复有人，<a id="a-MB"></a>于诸佛所，<a id="a-MC"></a>但一合掌、<a id="a-MD"></a>一称名，<a id="a-ME"></a>如是福德比前福德，<a id="a-MF"></a>百分不及一，<a id="a-MG"></a>千分不及一，<a id="a-MH"></a>百千亿分不及一，<a id="a-MI"></a>数分不及一，<a id="a-MJ"></a>迦罗分不及一。<a id="a-MK"></a>何以故？<a id="a-ML"></a>阿难，<a id="a-MM"></a>以佛如来诸福田中为最无上，<a id="a-MN"></a>是故施佛成大功德神通威力。</p>
  <p id="aMO">“阿难，<a id="a-MP"></a>且置三千大千世界所有声闻阿罗汉等，<a id="a-MQ"></a>若复三千大千世界满中辟支佛，<a id="a-MR"></a>如甘蔗、<a id="a-MS"></a>竹苇、<a id="a-MT"></a>若麻、<a id="a-MU"></a>若草。<a id="a-MV"></a>若有善男子、<a id="a-MW"></a>善女人，<a id="a-MX"></a>若一劫若减一劫，<a id="a-MY"></a>以诸称意一切乐具，<a id="a-MZ"></a>恭敬尊重谦下供养彼辟支佛，<a id="a-Ma"></a>若辟支佛灭度后起七宝塔。<a id="a-Mb"></a>若有善男子、<a id="a-Mc"></a>善女人，<a id="a-Md"></a>乃至尽形以诸香华、<a id="a-Me"></a>涂香、<a id="a-Mf"></a>末香、<a id="a-Mg"></a>衣服、<a id="a-Mh"></a>卧具、<a id="a-Mi"></a>宝幢、<a id="a-Mj"></a>幡盖，<a id="a-Mk"></a>恭敬尊重谦下供养。<a id="a-Ml"></a>阿难，<a id="a-Mm"></a>于意云何？<a id="a-Mn"></a>是人于彼所得福德宁为多不？<a id="a-Mo"></a>”</p>
  <p id="aMp">阿难言：<a id="a-Mq"></a>“甚多，<a id="a-Mr"></a>婆伽婆！<a id="a-Ms"></a>甚多，<a id="a-Mt"></a>修伽陀！<a id="a-Mu"></a>”</p>
  <p id="aMv">佛言：<a id="a-Mw"></a>“阿难，<a id="a-Mx"></a>若复有人，<a id="a-My"></a>于如来所，<a id="a-Mz"></a>起一净信思惟信解，<a id="a-N0"></a>作如是言：<a id="a-N1"></a>‘诸佛智慧不可思议。<a id="a-N2"></a>’以此信解善根功德，<a id="a-N3"></a>比前供养彼辟支佛所得功德，<a id="a-N4"></a>迦罗分不及一，<a id="a-N5"></a>乃至优婆尼沙陀分不及一。<a id="a-N6"></a>何以故？<a id="a-N7"></a>阿难，<a id="a-N8"></a>诸佛世尊，<a id="a-N9"></a>无量大慈、<a id="a-NA"></a>无量大悲、<a id="a-NB"></a>无量戒、<a id="a-NC"></a>无量定、<a id="a-ND"></a>无量慧、<a id="a-NE"></a>无量解脱、<a id="a-NF"></a>无量解脱知见、<a id="a-NG"></a>无量修集、<a id="a-NH"></a>无量达证。<a id="a-NI"></a>阿难，<a id="a-NJ"></a>诸佛世尊智慧不可思议，<a id="a-NK"></a>诸佛境界亦不可思议。<a id="a-NL"></a>若有供养不可思议者，<a id="a-NM"></a>当得不可思议报。</p>
  <p id="aNN">“阿难，<a id="a-NO"></a>汝莫忧悲，<a id="a-NP"></a>汝当得大神通功德利益。<a id="a-NQ"></a>何以故？<a id="a-NR"></a>阿难，<a id="a-NS"></a>汝以身口意慈，<a id="a-NT"></a>供养我来过二十年，<a id="a-NU"></a>受持如来八万四千诸法宝聚，<a id="a-NV"></a>于诸多闻最为第一，<a id="a-NW"></a>巧言辩慧问答中最，<a id="a-NX"></a>正智得道，<a id="a-NY"></a>多闻无畏，<a id="a-NZ"></a>持修多罗，<a id="a-Na"></a>持毗尼，<a id="a-Nb"></a>持摩多罗迦，<a id="a-Nc"></a>于诸四众说法不倦。<a id="a-Nd"></a>阿难，<a id="a-Ne"></a>我灭度后，<a id="a-Nf"></a>汝共大德摩诃迦葉，<a id="a-Ng"></a>当作第一最大导师大作佛事。<a id="a-Nh"></a>阿难，<a id="a-Ni"></a>汝莫忧悲，<a id="a-Nj"></a>汝当得大神通功德利益。<a id="a-Nk"></a>”</p>
 </body>
</html>