<!doctype html>
<html id="z3IBTcQL1" data-ver="1588">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘涅槃部">
  <meta period="高齐">
 </head>
 <body>
  <h1 id="a1">大悲经卷第一</h1>
  <h2 id="a2">梵天品第一</h2>
  <p id="a3">如是我闻：<a id="a-4"></a>一时，<a id="a-5"></a>佛在拘尸那城力士生地娑罗双树间。<a id="a-6"></a>尔时，<a id="a-7"></a>世尊临般涅槃，<a id="a-8"></a>告慧命阿难言：<a id="a-9"></a>“汝可于娑罗双树间安置敷具，<a id="a-A"></a>如师子王右胁卧法，<a id="a-B"></a>吾今后夜当般涅槃。<a id="a-C"></a>阿难，<a id="a-D"></a>我已究竟涅槃，<a id="a-E"></a>断除一切有为言说。<a id="a-F"></a>我已作佛事，<a id="a-G"></a>已说甘露，<a id="a-H"></a>无有窟宅寂灭定甚深微妙难见难觉难可测量，<a id="a-I"></a>明智所知诸贤圣法。<a id="a-J"></a>我已三转无上法轮，<a id="a-K"></a>若有沙门、<a id="a-L"></a>婆罗门，<a id="a-M"></a>若天、<a id="a-N"></a>若魔、<a id="a-O"></a>若梵、<a id="a-P"></a>若人，<a id="a-Q"></a>以世共法无能转者。<a id="a-R"></a>我已击法鼓，<a id="a-S"></a>吹法蠡，<a id="a-T"></a>建法幢，<a id="a-U"></a>置法船，<a id="a-V"></a>作法桥，<a id="a-W"></a>降法雨。<a id="a-X"></a>我已光照三千大千世界灭除大闇，<a id="a-Y"></a>开示众生解脱正道充益天人，<a id="a-Z"></a>所应度者皆悉已度。<a id="a-a"></a>我已降伏一切外道及诸异论，<a id="a-b"></a>动魔宫殿，<a id="a-c"></a>摧魔势力，<a id="a-d"></a>大师子吼作诸佛事，<a id="a-e"></a>建丈夫业满本誓愿，<a id="a-f"></a>护持法眼教大声闻授菩萨记，<a id="a-g"></a>为于未来佛眼不断故。<a id="a-h"></a>阿难，<a id="a-i"></a>我今于后更无所作唯般涅槃。<a id="a-j"></a>”</p>
  <p id="ak">尔时，<a id="a-l"></a>阿难闻是语已，<a id="a-m"></a>为忧箭所射极大愁恼，<a id="a-n"></a>悲泣流泪白佛言：<a id="a-o"></a>“世尊，<a id="a-p"></a>婆伽婆，<a id="a-q"></a>涅槃太速！<a id="a-r"></a>修伽陀，<a id="a-s"></a>涅槃太速！<a id="a-t"></a>世间眼灭，<a id="a-u"></a>世间孤独，<a id="a-v"></a>世间无救，<a id="a-w"></a>无有导师。<a id="a-x"></a>”</p>
  <p id="ay">尔时，<a id="a-z"></a>佛告慧命阿难：<a id="a-10"></a>“止莫忧悲！<a id="a-11"></a>阿难，<a id="a-12"></a>生法、<a id="a-13"></a>有法、<a id="a-14"></a>有为法、<a id="a-15"></a>坏法，<a id="a-16"></a>若不灭者，<a id="a-17"></a>无有是处。<a id="a-18"></a>我昔告汝，<a id="a-19"></a>一切所爱称意等事，<a id="a-1A"></a>必有离散。<a id="a-1B"></a>阿难，<a id="a-1C"></a>汝已慈心不二，<a id="a-1D"></a>心无恶心，<a id="a-1E"></a>及与身业孝养随顺而无限量侍养于我。<a id="a-1F"></a>阿难，<a id="a-1G"></a>若复天、<a id="a-1H"></a>人、<a id="a-1I"></a>阿修罗等，<a id="a-1J"></a>给侍供养声闻、<a id="a-1K"></a>缘觉，<a id="a-1L"></a>若减一劫若满一劫；<a id="a-1M"></a>若复给侍供养如来，<a id="a-1N"></a>于一念顷其福多彼。<a id="a-1O"></a>汝已供养大神通佛乃至般涅槃，<a id="a-1P"></a>当得大福广大功德，<a id="a-1Q"></a>犹如甘露、<a id="a-1R"></a>第一甘露、<a id="a-1S"></a>最后甘露，<a id="a-1T"></a>究竟涅槃。<a id="a-1U"></a>是故，<a id="a-1V"></a>阿难，<a id="a-1W"></a>汝莫忧悲。<a id="a-1X"></a>”</p>
  <p id="a1Y">尔时，<a id="a-1Z"></a>阿难忧悲抆泪，<a id="a-1a"></a>即为如来于双树间，<a id="a-1b"></a>犹如师子右胁卧法安置敷具。<a id="a-1c"></a>即时，<a id="a-1d"></a>三千大千世界所有树木药草丛林，<a id="a-1e"></a>皆向如来涅槃方所，<a id="a-1f"></a>有欲倒者，<a id="a-1g"></a>有伛偻者，<a id="a-1h"></a>有欲至地者，<a id="a-1i"></a>有躄地者。<a id="a-1j"></a>于此三千大千世界，<a id="a-1k"></a>所有众流大河小河泉池陂湖，<a id="a-1l"></a>佛神力故止不流动。<a id="a-1m"></a>三千大千世界所有禽兽，<a id="a-1n"></a>佛神力故默然而住不鸣不食。<a id="a-1o"></a>三千大千世界所有日月星宿、<a id="a-1p"></a>火光、<a id="a-1q"></a>明珠乃至荧火，<a id="a-1r"></a>佛神力故皆不显现，<a id="a-1s"></a>无有光明不能照曜。<a id="a-1t"></a>三千大千世界所有猛火，<a id="a-1u"></a>佛神力故皆悉止息，<a id="a-1v"></a>不燃不热不能烧炙。<a id="a-1w"></a>三千大千世界所有一切地狱猛火，<a id="a-1x"></a>佛神力故皆悉清凉，<a id="a-1y"></a>彼诸地狱所有众生于刹那顷，<a id="a-1z"></a>佛神力故皆得安乐。<a id="a-20"></a>三千大千世界所有畜生，<a id="a-21"></a>一切皆起慈心愍心，<a id="a-22"></a>不相瞋恼加害断命。<a id="a-23"></a>一切饿鬼皆不饥渴。<a id="a-24"></a>一切众生佛神力故，<a id="a-25"></a>身心踊悦离苦得倚，<a id="a-26"></a>具足称意第一安乐。</p>
  <p id="a27">当于世尊右胁卧时，<a id="a-28"></a>三千大千世界于中所有须弥山王，<a id="a-29"></a>铁围山、<a id="a-2A"></a>大铁围山、<a id="a-2B"></a>目真邻陀山、<a id="a-2C"></a>香山、<a id="a-2D"></a>雪山及诸黑山，<a id="a-2E"></a>大地大海一切皆悉六种震动，<a id="a-2F"></a>所谓动、<a id="a-2G"></a>踊、<a id="a-2H"></a>起、<a id="a-2I"></a>震、<a id="a-2J"></a>吼、<a id="a-2K"></a>觉。<a id="a-2L"></a>三千大千世界一切风轮皆不鼓动。<a id="a-2M"></a>一切众生于刹那顷，<a id="a-2N"></a>舍诸作业得倚而住，<a id="a-2O"></a>离于睡眠心无散乱，<a id="a-2P"></a>欲作皆息默然无声。<a id="a-2Q"></a>三千大千世界所有天、<a id="a-2R"></a>龙、<a id="a-2S"></a>夜叉、<a id="a-2T"></a>乾闼婆、<a id="a-2U"></a>阿修罗、<a id="a-2V"></a>迦楼罗、<a id="a-2W"></a>紧那罗、<a id="a-2X"></a>摩睺罗伽、<a id="a-2Y"></a>梵天、<a id="a-2Z"></a>释天、<a id="a-2a"></a>护世王等，<a id="a-2b"></a>佛神力故各见宫殿床座园林皆悉闇昧，<a id="a-2c"></a>无复威光不生爱乐，<a id="a-2d"></a>彼等眷属忧烦不乐。</p>
  <p id="a2e">千世界主梵天王、<a id="a-2f"></a>三千大千世界主大梵天王，<a id="a-2g"></a>高心自恃，<a id="a-2h"></a>作如是念，<a id="a-2i"></a>作如是解，<a id="a-2j"></a>念：<a id="a-2k"></a>“此世界及诸众生，<a id="a-2l"></a>是我所作，<a id="a-2m"></a>是我所化。<a id="a-2n"></a>”彼三千大千世界主大梵天王，<a id="a-2o"></a>佛神力故见己宫殿及床座等，<a id="a-2p"></a>闇昧无光不生爱乐。<a id="a-2q"></a>摩醯首罗、<a id="a-2r"></a>净居天等亦复如是。<a id="a-2s"></a>尔时，<a id="a-2t"></a>三千大千世界主大梵天王，<a id="a-2u"></a>作如是念：<a id="a-2v"></a>“是谁力故而现此相，<a id="a-2w"></a>令我不乐宫殿床座？<a id="a-2x"></a>”是时，<a id="a-2y"></a>大梵天王遍观于此三千大千世界中，<a id="a-2z"></a>造作富贵大自在主，<a id="a-30"></a>如来应供正遍知，<a id="a-31"></a>今日后夜当般涅槃，<a id="a-32"></a>是故现此神力变化不可思议未曾有事，<a id="a-33"></a>此之神力正是如来入涅槃相。<a id="a-34"></a>时大梵王作是念已，<a id="a-35"></a>忧愁不乐，<a id="a-36"></a>战悚毛竖，<a id="a-37"></a>极疾匆匆梵众围绕共诣佛所。<a id="a-38"></a>其三千大千世界诸余梵天，<a id="a-39"></a>皆悉已曾信受圣法，<a id="a-3A"></a>安住圣法。</p>
  <p id="a3B">尔时，<a id="a-3C"></a>三千大千世界主大梵天王，<a id="a-3D"></a>到佛所已，<a id="a-3E"></a>头面作礼而白佛言：<a id="a-3F"></a>“唯愿世尊，<a id="a-3G"></a>教敕于我，<a id="a-3H"></a>云何而住？<a id="a-3I"></a>云何修行？<a id="a-3J"></a>”</p>
  <p id="a3K">作是语已，<a id="a-3L"></a>如来即问大梵王言：<a id="a-3M"></a>“梵天，<a id="a-3N"></a>汝今实作如是念言‘我是大梵天，<a id="a-3O"></a>我能胜他，<a id="a-3P"></a>他不如我，<a id="a-3Q"></a>我是智者，<a id="a-3R"></a>我是三千大千世界中大自在主，<a id="a-3S"></a>我造作众生、<a id="a-3T"></a>化作众生，<a id="a-3U"></a>我造作世界、<a id="a-3V"></a>化作世界’不？<a id="a-3W"></a>”</p>
  <p id="a3X">大梵天言：<a id="a-3Y"></a>“如是，<a id="a-3Z"></a>婆伽婆。<a id="a-3a"></a>如是，<a id="a-3b"></a>修伽陀。<a id="a-3c"></a>”</p>
  <p id="a3d">佛言：<a id="a-3e"></a>“梵天，<a id="a-3f"></a>汝复为谁所作，<a id="a-3g"></a>为谁所化？<a id="a-3h"></a>”</p>
  <p id="a3i">时彼梵天默然而住，<a id="a-3j"></a>佛见梵天默然住故，<a id="a-3k"></a>而复问言：<a id="a-3l"></a>“梵天，<a id="a-3m"></a>有时三千大千世界为劫火焚烧炎炽洞燃。<a id="a-3n"></a>于意云何？<a id="a-3o"></a>是汝所作，<a id="a-3p"></a>是汝所化耶？<a id="a-3q"></a>”</p>
  <p id="a3r">时大梵天而白佛言：<a id="a-3s"></a>“不也，<a id="a-3t"></a>世尊。<a id="a-3u"></a>”</p>
  <p id="a3v">佛言：<a id="a-3w"></a>“梵天，<a id="a-3x"></a>如此大地依水聚住，<a id="a-3y"></a>水依风住，<a id="a-3z"></a>风依虚空。<a id="a-40"></a>如是大地，<a id="a-41"></a>厚六百八十万由旬，<a id="a-42"></a>不裂不散。<a id="a-43"></a>梵天，<a id="a-44"></a>于意云何？<a id="a-45"></a>是汝所作，<a id="a-46"></a>是汝所化耶？<a id="a-47"></a>”</p>
  <p id="a48">梵天言：<a id="a-49"></a>“不也，<a id="a-4A"></a>世尊。<a id="a-4B"></a>”</p>
  <p id="a4C">佛言：<a id="a-4D"></a>“梵天，<a id="a-4E"></a>此三千大千世界百亿日月流转之时。<a id="a-4F"></a>梵天，<a id="a-4G"></a>于意云何？<a id="a-4H"></a>是汝所化耶？<a id="a-4I"></a>”</p>
  <p id="a4J">梵天言：<a id="a-4K"></a>“不也，<a id="a-4L"></a>世尊。<a id="a-4M"></a>”</p>
  <p id="a4N">佛言：<a id="a-4O"></a>“梵天，<a id="a-4P"></a>有时日月天子不在宫殿，<a id="a-4Q"></a>宫殿空虚。<a id="a-4R"></a>梵天，<a id="a-4S"></a>于意云何？<a id="a-4T"></a>是汝所作，<a id="a-4U"></a>是汝所化，<a id="a-4V"></a>是汝所加耶？<a id="a-4W"></a>”</p>
  <p id="a4X">梵天言：<a id="a-4Y"></a>“不也，<a id="a-4Z"></a>世尊。<a id="a-4a"></a>”</p>
  <p id="a4b">佛言：<a id="a-4c"></a>“梵天，<a id="a-4d"></a>如是春秋冬夏时节。<a id="a-4e"></a>于意云何？<a id="a-4f"></a>是汝所作，<a id="a-4g"></a>是汝所化，<a id="a-4h"></a>是汝所加耶？<a id="a-4i"></a>”</p>
  <p id="a4j">梵天言：<a id="a-4k"></a>“不也，<a id="a-4l"></a>世尊。<a id="a-4m"></a>”</p>
  <p id="a4n">佛言：<a id="a-4o"></a>“梵天，<a id="a-4p"></a>如是水镜、<a id="a-4q"></a>苏油、<a id="a-4r"></a>摩尼、<a id="a-4s"></a>玻瓈，<a id="a-4t"></a>及余净器现诸色像，<a id="a-4u"></a>所谓大地、<a id="a-4v"></a>山河、<a id="a-4w"></a>树林、<a id="a-4x"></a>园苑、<a id="a-4y"></a>宫殿、<a id="a-4z"></a>舍宅、<a id="a-50"></a>聚落、<a id="a-51"></a>城邑、<a id="a-52"></a>驼、<a id="a-53"></a>驴、<a id="a-54"></a>象、<a id="a-55"></a>马、<a id="a-56"></a>獐、<a id="a-57"></a>鹿、<a id="a-58"></a>鸟、<a id="a-59"></a>兽、<a id="a-5A"></a>日月星宿、<a id="a-5B"></a>声闻、<a id="a-5C"></a>缘觉、<a id="a-5D"></a>菩萨、<a id="a-5E"></a>如来、<a id="a-5F"></a>释、<a id="a-5G"></a>梵、<a id="a-5H"></a>护世、<a id="a-5I"></a>人非人等种种色像。<a id="a-5J"></a>梵天，<a id="a-5K"></a>于意云何？<a id="a-5L"></a>是汝所作，<a id="a-5M"></a>是汝所化，<a id="a-5N"></a>是汝所加耶？<a id="a-5O"></a>”</p>
  <p id="a5P">梵天言：<a id="a-5Q"></a>“不也，<a id="a-5R"></a>世尊。<a id="a-5S"></a>”</p>
  <p id="a5T">佛言：<a id="a-5U"></a>“梵天，<a id="a-5V"></a>如是山崖、<a id="a-5W"></a>深谷、<a id="a-5X"></a>大小诸鼓、<a id="a-5Y"></a>歌舞等戏、<a id="a-5Z"></a>獐鹿、<a id="a-5a"></a>鸟、<a id="a-5b"></a>兽、<a id="a-5c"></a>人非人等所出音声。<a id="a-5d"></a>梵天，<a id="a-5e"></a>于意云何？<a id="a-5f"></a>是汝所作，<a id="a-5g"></a>是汝所化，<a id="a-5h"></a>是汝所加耶？<a id="a-5i"></a>”</p>
  <p id="a5j">梵天言：<a id="a-5k"></a>“不也，<a id="a-5l"></a>世尊。<a id="a-5m"></a>”</p>
  <p id="a5n">佛言：<a id="a-5o"></a>“梵天，<a id="a-5p"></a>如诸众生于其梦中，<a id="a-5q"></a>见种种色，<a id="a-5r"></a>闻种种声，<a id="a-5s"></a>嗅种种香，<a id="a-5t"></a>尝种种味，<a id="a-5u"></a>觉种种触，<a id="a-5v"></a>知种种法，<a id="a-5w"></a>作种种戏、<a id="a-5x"></a>种种啼哭、<a id="a-5y"></a>呻号、<a id="a-5z"></a>怖畏、<a id="a-60"></a>苦乐等受。<a id="a-61"></a>梵天，<a id="a-62"></a>于意云何？<a id="a-63"></a>是汝所作，<a id="a-64"></a>是汝所化，<a id="a-65"></a>是汝所加耶？<a id="a-66"></a>”</p>
  <p id="a67">梵天言：<a id="a-68"></a>“不也，<a id="a-69"></a>世尊。<a id="a-6A"></a>”</p>
  <p id="a6B">佛言：<a id="a-6C"></a>“梵天，<a id="a-6D"></a>如四姓人端正丑陋、<a id="a-6E"></a>贫穷巨富、<a id="a-6F"></a>福德多少、<a id="a-6G"></a>善戒恶戒、<a id="a-6H"></a>善慧恶慧。<a id="a-6I"></a>梵天，<a id="a-6J"></a>于意云何？<a id="a-6K"></a>是汝所作，<a id="a-6L"></a>是汝所化，<a id="a-6M"></a>是汝所加耶？<a id="a-6N"></a>”</p>
  <p id="a6O">梵天言：<a id="a-6P"></a>“不也，<a id="a-6Q"></a>世尊。<a id="a-6R"></a>”</p>
  <p id="a6S">佛言：<a id="a-6T"></a>“梵天，<a id="a-6U"></a>一切众生所有怖畏苦切恼害，<a id="a-6V"></a>所谓水、<a id="a-6W"></a>火、<a id="a-6X"></a>刀、<a id="a-6Y"></a>风、<a id="a-6Z"></a>崖岸、<a id="a-6a"></a>毒药、<a id="a-6b"></a>恶兽、<a id="a-6c"></a>怨仇、<a id="a-6d"></a>人非人畏及以种种加害，<a id="a-6e"></a>于他常有怖畏。<a id="a-6f"></a>梵天，<a id="a-6g"></a>于意云何？<a id="a-6h"></a>是汝所作，<a id="a-6i"></a>是汝所化，<a id="a-6j"></a>是汝所加耶？<a id="a-6k"></a>”</p>
  <p id="a6l">梵天言：<a id="a-6m"></a>“不也，<a id="a-6n"></a>世尊。<a id="a-6o"></a>”</p>
  <p id="a6p">佛言：<a id="a-6q"></a>“梵天，<a id="a-6r"></a>众生所有种种疾病，<a id="a-6s"></a>所谓风冷热病及诸杂病，<a id="a-6t"></a>时节代谢，<a id="a-6u"></a>四大相违，<a id="a-6v"></a>若他所作，<a id="a-6w"></a>若先业报，<a id="a-6x"></a>所谓眼耳鼻舌身病，<a id="a-6y"></a>若复众生种种心意热恼等苦。<a id="a-6z"></a>梵天，<a id="a-70"></a>于意云何？<a id="a-71"></a>是汝所作，<a id="a-72"></a>是汝所化，<a id="a-73"></a>是汝所加耶？<a id="a-74"></a>”</p>
  <p id="a75">梵天言：<a id="a-76"></a>“不也，<a id="a-77"></a>世尊。<a id="a-78"></a>”</p>
  <p id="a79">佛言：<a id="a-7A"></a>“众生所有旷野崄贼水灾等难，<a id="a-7B"></a>或复中劫刀兵疫病及以饥馑。<a id="a-7C"></a>梵天，<a id="a-7D"></a>于意云何？<a id="a-7E"></a>是汝所作，<a id="a-7F"></a>是汝所化，<a id="a-7G"></a>是汝所加耶？<a id="a-7H"></a>”</p>
  <p id="a7I">梵天言：<a id="a-7J"></a>“不也，<a id="a-7K"></a>世尊。<a id="a-7L"></a>”</p>
  <p id="a7M">佛言：<a id="a-7N"></a>“众生所有爱别离苦，<a id="a-7O"></a>所谓父母、<a id="a-7P"></a>兄弟、<a id="a-7Q"></a>姊妹、<a id="a-7R"></a>宗亲、<a id="a-7S"></a>善友离别之苦。<a id="a-7T"></a>梵天，<a id="a-7U"></a>于意云何？<a id="a-7V"></a>是汝所作，<a id="a-7W"></a>是汝所化，<a id="a-7X"></a>是汝所加耶？<a id="a-7Y"></a>”</p>
  <p id="a7Z">梵天言：<a id="a-7a"></a>“不也，<a id="a-7b"></a>世尊。<a id="a-7c"></a>”</p>
  <p id="a7d">佛言：<a id="a-7e"></a>“众生所作种种恶业，<a id="a-7f"></a>所谓贩卖生口、<a id="a-7g"></a>酒麯、<a id="a-7h"></a>紫矿、<a id="a-7i"></a>押油之具。<a id="a-7j"></a>若入大海旷野崄处游行诸方。<a id="a-7k"></a>若诸仙方术及余种种断事之法。<a id="a-7l"></a>梵天，<a id="a-7m"></a>于意云何？<a id="a-7n"></a>是汝所作，<a id="a-7o"></a>是汝所化，<a id="a-7p"></a>是汝所加耶？<a id="a-7q"></a>”</p>
  <p id="a7r">梵天言：<a id="a-7s"></a>“不也，<a id="a-7t"></a>世尊。<a id="a-7u"></a>”</p>
  <p id="a7v">佛言：<a id="a-7w"></a>“众生所作种种业道，<a id="a-7x"></a>以是业因，<a id="a-7y"></a>受于地狱、<a id="a-7z"></a>畜生、<a id="a-80"></a>饿鬼、<a id="a-81"></a>人、<a id="a-82"></a>天之报。<a id="a-83"></a>众生所有若身口意善行恶行，<a id="a-84"></a>及世间所有十恶业道，<a id="a-85"></a>于诸众生都无慈愍，<a id="a-86"></a>作诸苦恼不利益事堕恶道因缘，<a id="a-87"></a>所谓杀生、<a id="a-88"></a>偷盗、<a id="a-89"></a>邪淫、<a id="a-8A"></a>妄语、<a id="a-8B"></a>两舌、<a id="a-8C"></a>恶口、<a id="a-8D"></a>绮语、<a id="a-8E"></a>贪瞋、<a id="a-8F"></a>邪见。<a id="a-8G"></a>梵天，<a id="a-8H"></a>于意云何？<a id="a-8I"></a>是汝所作，<a id="a-8J"></a>是汝所化，<a id="a-8K"></a>是汝所加耶？<a id="a-8L"></a>”</p>
  <p id="a8M">梵天言：<a id="a-8N"></a>“不也，<a id="a-8O"></a>世尊。<a id="a-8P"></a>”</p>
  <p id="a8Q">佛言：<a id="a-8R"></a>“众生所有种种苦事，<a id="a-8S"></a>所谓斩首、<a id="a-8T"></a>截其手足、<a id="a-8U"></a>刵劓耳鼻、<a id="a-8V"></a>节节支解、<a id="a-8W"></a>热油所灌、<a id="a-8X"></a>火灸熬煮、<a id="a-8Y"></a>刀剑鉾槊、<a id="a-8Z"></a>斫刺鞭打、<a id="a-8a"></a>系闭牢狱、<a id="a-8b"></a>斗诤言讼。<a id="a-8c"></a>梵天，<a id="a-8d"></a>于意云何？<a id="a-8e"></a>是汝所作，<a id="a-8f"></a>是汝所化，<a id="a-8g"></a>是汝所加耶？<a id="a-8h"></a>”</p>
  <p id="a8i">梵天言：<a id="a-8j"></a>“不也，<a id="a-8k"></a>世尊。<a id="a-8l"></a>”</p>
  <p id="a8m">佛言：<a id="a-8n"></a>“众生所作淫欲邪行，<a id="a-8o"></a>或淫母女、<a id="a-8p"></a>姊妹、<a id="a-8q"></a>净持戒者，<a id="a-8r"></a>及余恶业。<a id="a-8s"></a>梵天，<a id="a-8t"></a>于意云何？<a id="a-8u"></a>是汝所作，<a id="a-8v"></a>是汝所化，<a id="a-8w"></a>是汝所加耶？<a id="a-8x"></a>”</p>
  <p id="a8y">梵天言：<a id="a-8z"></a>“不也，<a id="a-90"></a>世尊。<a id="a-91"></a>”</p>
  <p id="a92">佛言：<a id="a-93"></a>“众生所有种种杀害，<a id="a-94"></a>厌虫起尸、<a id="a-95"></a>咒术方药、<a id="a-96"></a>鬼魅所著，<a id="a-97"></a>及余种种恶业方便断命因缘。<a id="a-98"></a>梵天，<a id="a-99"></a>于意云何？<a id="a-9A"></a>是汝所作，<a id="a-9B"></a>是汝所化，<a id="a-9C"></a>是汝所加耶？<a id="a-9D"></a>”</p>
  <p id="a9E">梵天言：<a id="a-9F"></a>“不也，<a id="a-9G"></a>世尊。<a id="a-9H"></a>”</p>
  <p id="a9I">佛言：<a id="a-9J"></a>“世间所有生老病死、<a id="a-9K"></a>忧悲苦恼、<a id="a-9L"></a>无常法、<a id="a-9M"></a>尽法、<a id="a-9N"></a>变易法，<a id="a-9O"></a>于四姓人无所忌难，<a id="a-9P"></a>能令一切所爱无厌，<a id="a-9Q"></a>种种之物败坏离散。<a id="a-9R"></a>梵天，<a id="a-9S"></a>于意云何？<a id="a-9T"></a>是汝所作，<a id="a-9U"></a>是汝所化，<a id="a-9V"></a>是汝所加耶？<a id="a-9W"></a>”</p>
  <p id="a9X">梵天言：<a id="a-9Y"></a>“不也，<a id="a-9Z"></a>世尊。<a id="a-9a"></a>”</p>
  <p id="a9b">佛言：<a id="a-9c"></a>“众生所有贪瞋痴障、<a id="a-9d"></a>结使缠缚及余种种苦恼所缚，<a id="a-9e"></a>以是因缘，<a id="a-9f"></a>令诸众生坚著瞋怒，<a id="a-9g"></a>迷惑心故造作无量种种业行。<a id="a-9h"></a>梵天，<a id="a-9i"></a>于意云何？<a id="a-9j"></a>是汝所作，<a id="a-9k"></a>是汝所化，<a id="a-9l"></a>是汝所加耶？<a id="a-9m"></a>”</p>
  <p id="a9n">梵天言：<a id="a-9o"></a>“不也，<a id="a-9p"></a>世尊。<a id="a-9q"></a>”</p>
  <p id="a9r">佛言：<a id="a-9s"></a>“所有三恶趣——地狱、<a id="a-9t"></a>畜生、<a id="a-9u"></a>饿鬼，<a id="a-9v"></a>其处众生为种种事受诸苦恼。<a id="a-9w"></a>梵天，<a id="a-9x"></a>于意云何？<a id="a-9y"></a>是汝所作，<a id="a-9z"></a>是汝所化，<a id="a-A0"></a>是汝所加耶？<a id="a-A1"></a>”</p>
  <p id="aA2">梵天言：<a id="a-A3"></a>“不也，<a id="a-A4"></a>世尊。<a id="a-A5"></a>”</p>
  <p id="aA6">佛言：<a id="a-A7"></a>“一切所有若种子生、<a id="a-A8"></a>无种子生，<a id="a-A9"></a>树木药草若水陆生，<a id="a-AA"></a>华果香树种种胜味、<a id="a-AB"></a>甘苦碱辛酸涩之味，<a id="a-AC"></a>随诸众生所喜不喜作损益者。<a id="a-AD"></a>梵天，<a id="a-AE"></a>于意云何？<a id="a-AF"></a>是汝所作，<a id="a-AG"></a>是汝所化，<a id="a-AH"></a>是汝所加耶？<a id="a-AI"></a>”</p>
  <p id="aAJ">梵天言：<a id="a-AK"></a>“不也，<a id="a-AL"></a>世尊。<a id="a-AM"></a>”</p>
  <p id="aAN">佛言：<a id="a-AO"></a>“五道流转生死成坏，<a id="a-AP"></a>所有众生无明覆盖与爱结相应，<a id="a-AQ"></a>驰走流转始终难知，<a id="a-AR"></a>及未来生死流转不断其处。<a id="a-AS"></a>人、<a id="a-AT"></a>天、<a id="a-AU"></a>若魔、<a id="a-AV"></a>若梵、<a id="a-AW"></a>沙门、<a id="a-AX"></a>婆罗门，<a id="a-AY"></a>此等世间如乱丝缠缚，<a id="a-AZ"></a>常驰流转彼此往来，<a id="a-Aa"></a>此诸众生于流转中不知求出。<a id="a-Ab"></a>梵天，<a id="a-Ac"></a>于意云何？<a id="a-Ad"></a>是汝所作，<a id="a-Ae"></a>是汝所化，<a id="a-Af"></a>是汝所加耶？<a id="a-Ag"></a>”</p>
  <p id="aAh">梵天言：<a id="a-Ai"></a>“不也，<a id="a-Aj"></a>婆伽婆。<a id="a-Ak"></a>”</p>
  <p id="aAl">佛言：<a id="a-Am"></a>“汝从何因作是念言：<a id="a-An"></a>‘此诸众生，<a id="a-Ao"></a>是我所作，<a id="a-Ap"></a>是我所化，<a id="a-Aq"></a>是我所加。<a id="a-Ar"></a>所有世界，<a id="a-As"></a>是我所作，<a id="a-At"></a>是我所化，<a id="a-Au"></a>是我所加耶’？<a id="a-Av"></a>”</p>
  <p id="aAw">梵天言：<a id="a-Ax"></a>“世尊，<a id="a-Ay"></a>我以无智邪见未断颠倒心故，<a id="a-Az"></a>常于如来所说正法不听受故，<a id="a-B0"></a>我本曾作如是恶见、<a id="a-B1"></a>如是恶说：<a id="a-B2"></a>‘此诸众生，<a id="a-B3"></a>是我所作，<a id="a-B4"></a>是我所化。<a id="a-B5"></a>所有世界，<a id="a-B6"></a>是我所作，<a id="a-B7"></a>是我所化。<a id="a-B8"></a>’世尊，<a id="a-B9"></a>我今还复问佛此义，<a id="a-BA"></a>所有世界，<a id="a-BB"></a>是谁所作，<a id="a-BC"></a>是谁所化？<a id="a-BD"></a>一切众生，<a id="a-BE"></a>是谁所作，<a id="a-BF"></a>是谁所化，<a id="a-BG"></a>是谁所加，<a id="a-BH"></a>是谁力生？<a id="a-BI"></a>”</p>
  <p id="aBJ">佛言：<a id="a-BK"></a>“所有世界是业所作，<a id="a-BL"></a>是业所化。<a id="a-BM"></a>一切众生，<a id="a-BN"></a>是业所作，<a id="a-BO"></a>是业所化，<a id="a-BP"></a>业力所生。<a id="a-BQ"></a>何以故？<a id="a-BR"></a>梵天，<a id="a-BS"></a>无明缘行，<a id="a-BT"></a>行缘识，<a id="a-BU"></a>识缘名色，<a id="a-BV"></a>名色缘六入，<a id="a-BW"></a>六入缘触，<a id="a-BX"></a>触缘受，<a id="a-BY"></a>受缘爱，<a id="a-BZ"></a>爱缘取，<a id="a-Ba"></a>取缘有，<a id="a-Bb"></a>有缘生，<a id="a-Bc"></a>生缘老死忧悲苦恼，<a id="a-Bd"></a>故有如是大苦聚集。<a id="a-Be"></a>梵天，<a id="a-Bf"></a>无明灭乃至忧悲苦恼灭，<a id="a-Bg"></a>更无作者、<a id="a-Bh"></a>使作者、<a id="a-Bi"></a>安置者，<a id="a-Bj"></a>唯有业、<a id="a-Bk"></a>有法，<a id="a-Bl"></a>和合因缘故有众生。<a id="a-Bm"></a>若能离此业法和合，<a id="a-Bn"></a>当知是人则能远离生死流转。<a id="a-Bo"></a>梵天，<a id="a-Bp"></a>如是世间业尽，<a id="a-Bq"></a>烦恼尽、<a id="a-Br"></a>苦尽、<a id="a-Bs"></a>苦息，<a id="a-Bt"></a>如是出离，<a id="a-Bu"></a>是名得于寂定涅槃。</p>
  <p id="aBv">“梵天，<a id="a-Bw"></a>于彼谁得涅槃？<a id="a-Bx"></a>若业是业尽，<a id="a-By"></a>若烦恼是烦恼离，<a id="a-Bz"></a>若苦是苦息，<a id="a-C0"></a>如是等法，<a id="a-C1"></a>以诸佛神力故，<a id="a-C2"></a>诸佛所加故有。<a id="a-C3"></a>何以故？<a id="a-C4"></a>梵天，<a id="a-C5"></a>若非诸佛出世显说，<a id="a-C6"></a>则不闻有如是等法。<a id="a-C7"></a>梵天，<a id="a-C8"></a>若诸佛世尊出兴世时，<a id="a-C9"></a>得有显说如是寂定甚深难觉光明法门。<a id="a-CA"></a>若诸众生得闻生法，<a id="a-CB"></a>从生得解脱，<a id="a-CC"></a>得闻老病死忧悲苦恼法，<a id="a-CD"></a>从彼老病死忧悲苦恼法而得解脱。<a id="a-CE"></a>梵天，<a id="a-CF"></a>是故诸佛现作是加。</p>
  <p id="aCG">“梵天，<a id="a-CH"></a>诸佛作是开示显说，<a id="a-CI"></a>所谓诸行犹如光影，<a id="a-CJ"></a>无常、<a id="a-CK"></a>动转不定、<a id="a-CL"></a>不究竟、<a id="a-CM"></a>尽法、<a id="a-CN"></a>变易法。<a id="a-CO"></a>假使诸佛灭度之后，<a id="a-CP"></a>正法隐没亦复如是，<a id="a-CQ"></a>示现所加，<a id="a-CR"></a>所谓诸行犹如光影。<a id="a-CS"></a>若佛不现，<a id="a-CT"></a>一切诸行于刹那顷如光影者，<a id="a-CU"></a>则不应说一切诸行犹如光影、<a id="a-CV"></a>如梦、<a id="a-CW"></a>如响。<a id="a-CX"></a>梵天，<a id="a-CY"></a>诸佛以知一切诸行犹如光影、<a id="a-CZ"></a>如梦、<a id="a-Ca"></a>如响，<a id="a-Cb"></a>无常、<a id="a-Cc"></a>动转、<a id="a-Cd"></a>尽法、<a id="a-Ce"></a>变易法故，<a id="a-Cf"></a>说言诸行犹如光影、<a id="a-Cg"></a>如梦、<a id="a-Ch"></a>如响。<a id="a-Ci"></a>智者于彼观其相已，<a id="a-Cj"></a>以其相、<a id="a-Ck"></a>以其攀缘因缘义故，<a id="a-Cl"></a>得知诸行无常、<a id="a-Cm"></a>动转、<a id="a-Cn"></a>尽法、<a id="a-Co"></a>变易法，<a id="a-Cp"></a>破坏离散，<a id="a-Cq"></a>时节代谢，<a id="a-Cr"></a>于刹那顷乃至日夜、<a id="a-Cs"></a>半月，<a id="a-Ct"></a>乃至一月、<a id="a-Cu"></a>一岁乃至百岁，<a id="a-Cv"></a>一劫乃至百劫一切尽坏，<a id="a-Cw"></a>有大火聚燃已还灭，<a id="a-Cx"></a>有大水聚流已还止，<a id="a-Cy"></a>有大猛风吹已还息，<a id="a-Cz"></a>世界大地有已还无，<a id="a-D0"></a>有诸大山所谓铁围山、<a id="a-D1"></a>大铁围山、<a id="a-D2"></a>须弥山及诸黑山等有已还无，<a id="a-D3"></a>日月星宿及诸眷属有已还无，<a id="a-D4"></a>不明不照而复堕落，<a id="a-D5"></a>诸天宫殿有已还灭，<a id="a-D6"></a>诸有王都、<a id="a-D7"></a>城邑、<a id="a-D8"></a>聚落、<a id="a-D9"></a>树林、<a id="a-DA"></a>园池可乐之事生已还灭，<a id="a-DB"></a>诸天人等生已还灭，<a id="a-DC"></a>灭已复生。<a id="a-DD"></a>诸有智者见其相已心生厌离，<a id="a-DE"></a>以此诸行无常、<a id="a-DF"></a>离坏、<a id="a-DG"></a>变易、<a id="a-DH"></a>尽故，<a id="a-DI"></a>以平等信心舍家出家，<a id="a-DJ"></a>得知诸行犹如光影、<a id="a-DK"></a>如梦、<a id="a-DL"></a>如响，<a id="a-DM"></a>及见水中日月星宿等诸光影已，<a id="a-DN"></a>以彼相、<a id="a-DO"></a>以彼攀缘因缘义故得到菩提。<a id="a-DP"></a>有诸智士蒙佛教敕及善友教授，<a id="a-DQ"></a>或自思惟得知诸行犹如光影、<a id="a-DR"></a>如梦、<a id="a-DS"></a>如响，<a id="a-DT"></a>生于信心舍家出家，<a id="a-DU"></a>或有得证须陀洹果、<a id="a-DV"></a>斯陀含果、<a id="a-DW"></a>阿那含果、<a id="a-DX"></a>阿罗汉果；<a id="a-DY"></a>若大乘人或得初忍或得第二第三忍，<a id="a-DZ"></a>及能得到无上菩提。<a id="a-Da"></a>假使诸佛灭度之后，<a id="a-Db"></a>于世间中亦复如是说法流行。<a id="a-Dc"></a>若诸众生得闻法已，<a id="a-Dd"></a>于三乘得度，<a id="a-De"></a>所谓声闻、<a id="a-Df"></a>辟支佛乘、<a id="a-Dg"></a>一切种智无上大乘。</p>
  <p id="aDh">“梵天，<a id="a-Di"></a>汝应当知此法次第，<a id="a-Dj"></a>亦是诸佛之所加也。<a id="a-Dk"></a>是故智者见其相已心生厌离，<a id="a-Dl"></a>能知诸行是无常苦、<a id="a-Dm"></a>动转不定、<a id="a-Dn"></a>尽法、<a id="a-Do"></a>变易法，<a id="a-Dp"></a>犹如光影、<a id="a-Dq"></a>如梦、<a id="a-Dr"></a>如响。<a id="a-Ds"></a>梵天，<a id="a-Dt"></a>此等亦是诸佛境界、<a id="a-Du"></a>诸佛所加。<a id="a-Dv"></a>有诸众生已曾修行因成就者，<a id="a-Dw"></a>得闻如是正法声已，<a id="a-Dx"></a>于如来所思念敬信，<a id="a-Dy"></a>一切诸行无常坏灭，<a id="a-Dz"></a>犹如光影、<a id="a-E0"></a>如梦、<a id="a-E1"></a>如响。<a id="a-E2"></a>有诸众生于诸佛所曾修梵行者，<a id="a-E3"></a>或有在家受禁戒者，<a id="a-E4"></a>以是因缘解知如是一切诸行无常坏灭，<a id="a-E5"></a>犹如光影、<a id="a-E6"></a>如梦、<a id="a-E7"></a>如响，<a id="a-E8"></a>知已生信舍家出家。<a id="a-E9"></a>诸佛世尊虽未出世，<a id="a-EA"></a>以有如是诸佛加故，<a id="a-EB"></a>以诸佛所种善根故，<a id="a-EC"></a>得到菩提。<a id="a-ED"></a>梵天，<a id="a-EE"></a>应如是知，<a id="a-EF"></a>此等皆是诸佛境界、<a id="a-EG"></a>诸佛所加。</p>
  <p id="aEH">“梵天，<a id="a-EI"></a>此三千大千世界非梵刹土，<a id="a-EJ"></a>亦非外道六师刹土，<a id="a-EK"></a>唯是我等诸佛刹土！<a id="a-EL"></a>梵天，<a id="a-EM"></a>我昔于此无量百千亿那由他阿僧祇劫修菩萨行，<a id="a-EN"></a>无量阿僧祇诸如来所种无量阿僧祇善根，<a id="a-EO"></a>净持禁戒，<a id="a-EP"></a>苦修梵行，<a id="a-EQ"></a>及修无量百千亿那由他难行苦行，<a id="a-ER"></a>摄此佛土修治令净。<a id="a-ES"></a>如诸众生所修善根，<a id="a-ET"></a>随其所堪而清净者，<a id="a-EU"></a>随其时器应得度者，<a id="a-EV"></a>我于长夜以四摄事摄此众生，<a id="a-EW"></a>所谓布施、<a id="a-EX"></a>爱语、<a id="a-EY"></a>利行、<a id="a-EZ"></a>同事。<a id="a-Ea"></a>彼等以我誓愿力故，<a id="a-Eb"></a>生此佛土，<a id="a-Ec"></a>闻我说法即能信解，<a id="a-Ed"></a>不复归信梵、<a id="a-Ee"></a>释、<a id="a-Ef"></a>护世诸天王等。<a id="a-Eg"></a>梵天，<a id="a-Eh"></a>应如是知，<a id="a-Ei"></a>此是佛土，<a id="a-Ej"></a>非是梵、<a id="a-Ek"></a>释、<a id="a-El"></a>护世刹土，<a id="a-Em"></a>亦非外道六师刹土。<a id="a-En"></a>”</p>
  <p id="aEo">尔时，<a id="a-Ep"></a>娑婆世界主大梵天王及百千梵众，<a id="a-Eq"></a>现忧愁相作如是言：<a id="a-Er"></a>“诸佛世尊通达希有胜妙之法。<a id="a-Es"></a>”是三千大千世界主大梵天王，<a id="a-Et"></a>于如来所生希有心：<a id="a-Eu"></a>“诸佛希有，<a id="a-Ev"></a>乃有无量不可思议无尽境界。<a id="a-Ew"></a>”大梵天王即时归依为佛弟子，<a id="a-Ex"></a>于世尊所请求教敕作如是言：<a id="a-Ey"></a>“婆伽婆是我大师，<a id="a-Ez"></a>修伽陀是我大师。<a id="a-F0"></a>唯愿世尊，<a id="a-F1"></a>教敕于我，<a id="a-F2"></a>云何而住？<a id="a-F3"></a>云何修行？<a id="a-F4"></a>”</p>
  <p id="aF5">佛告梵天：<a id="a-F6"></a>“此三千大千世界是我佛土，<a id="a-F7"></a>我今以此付嘱于汝，<a id="a-F8"></a>汝当顺我，<a id="a-F9"></a>勿使真道善眼令有断绝，<a id="a-FA"></a>无上佛眼、<a id="a-FB"></a>法眼、<a id="a-FC"></a>僧眼令有断绝，<a id="a-FD"></a>莫作末后灭法人也。<a id="a-FE"></a>梵天，<a id="a-FF"></a>当有长子童真弥勒菩萨摩诃萨，<a id="a-FG"></a>从佛口生，<a id="a-FH"></a>从法化生，<a id="a-FI"></a>大悲怜愍，<a id="a-FJ"></a>为欲利益一切众生，<a id="a-FK"></a>欲令得乐，<a id="a-FL"></a>欲令安隐，<a id="a-FM"></a>彼亦于此三千大千世界如法补处，<a id="a-FN"></a>如我居此等无有异。<a id="a-FO"></a>汝既现在随顺我教，<a id="a-FP"></a>亦应顺彼，<a id="a-FQ"></a>勿令如是真道法母、<a id="a-FR"></a>佛眼、<a id="a-FS"></a>法眼、<a id="a-FT"></a>僧眼而有断绝。<a id="a-FU"></a>何以故？<a id="a-FV"></a>梵天，<a id="a-FW"></a>乃至如是法母不断者，<a id="a-FX"></a>随其时节佛眼、<a id="a-FY"></a>法眼、<a id="a-FZ"></a>僧眼得不断绝，<a id="a-Fa"></a>释梵天眼、<a id="a-Fb"></a>人眼、<a id="a-Fc"></a>解脱眼乃至涅槃眼得不断绝。<a id="a-Fd"></a>梵天，<a id="a-Fe"></a>是故我今付嘱于汝我此佛土三千大千世界。<a id="a-Ff"></a>梵天，<a id="a-Fg"></a>我已教敕，<a id="a-Fh"></a>汝应随顺，<a id="a-Fi"></a>莫作末后灭法人也。<a id="a-Fj"></a>”</p>
  <p id="aFk">尔时，<a id="a-Fl"></a>三千大千世界所有梵天、<a id="a-Fm"></a>大梵天，<a id="a-Fn"></a>彼等一切先于圣法已得正信。<a id="a-Fo"></a>彼三千大千世界主大梵天王，<a id="a-Fp"></a>即时于圣法中深得正信。</p>
  <p data-pb></p>
  <h2 id="aFq">商主品第二</h2>
  <p id="aFr">尔时，<a id="a-Fs"></a>有魔子名曰商主，<a id="a-Ft"></a>已于佛所深得敬信。<a id="a-Fu"></a>闻佛涅槃，<a id="a-Fv"></a>心怀忧恼，<a id="a-Fw"></a>战悚毛竖，<a id="a-Fx"></a>速诣佛所。<a id="a-Fy"></a>到已顶礼，<a id="a-Fz"></a>退住一面而白佛言：<a id="a-G0"></a>“唯愿世尊，<a id="a-G1"></a>怜愍众生，<a id="a-G2"></a>安乐众生，<a id="a-G3"></a>救护世间，<a id="a-G4"></a>怜愍利益诸天人故，<a id="a-G5"></a>住世一劫莫入涅槃！<a id="a-G6"></a>我亦怜愍诸天人故如是劝请。<a id="a-G7"></a>世尊，<a id="a-G8"></a>勿使众生盲冥太速，<a id="a-G9"></a>无有说者、<a id="a-GA"></a>无导、<a id="a-GB"></a>无救、<a id="a-GC"></a>无依、<a id="a-GD"></a>无趣。<a id="a-GE"></a>”</p>
  <p id="aGF">尔时，<a id="a-GG"></a>商主作是语已，<a id="a-GH"></a>佛即告言：<a id="a-GI"></a>“商主，<a id="a-GJ"></a>汝父波旬，<a id="a-GK"></a>先已请我令入涅槃作如是言：<a id="a-GL"></a>‘婆伽婆，<a id="a-GM"></a>入般涅槃。<a id="a-GN"></a>修伽陀，<a id="a-GO"></a>入般涅槃。<a id="a-GP"></a>婆伽婆，<a id="a-GQ"></a>今者正是入涅槃时。<a id="a-GR"></a>’商主，<a id="a-GS"></a>汝父波旬如是请我，<a id="a-GT"></a>我随彼意许入涅槃。<a id="a-GU"></a>商主，<a id="a-GV"></a>以是因缘，<a id="a-GW"></a>我今时至，<a id="a-GX"></a>称其所许，<a id="a-GY"></a>故入涅槃。<a id="a-GZ"></a>”</p>
  <p id="aGa">商主复言：<a id="a-Gb"></a>“世尊，<a id="a-Gc"></a>是魔波旬非是我父、<a id="a-Gd"></a>非我善友，<a id="a-Ge"></a>常求杀害，<a id="a-Gf"></a>是我怨家、<a id="a-Gg"></a>大恶知识，<a id="a-Gh"></a>常欲令我不得乐事和合安隐，<a id="a-Gi"></a>但作毁坏不欲利益。<a id="a-Gj"></a>世尊，<a id="a-Gk"></a>是魔于我极欲作恶，<a id="a-Gl"></a>毁谤天人作大怨仇，<a id="a-Gm"></a>常于如是慧炬、<a id="a-Gn"></a>慧光、<a id="a-Go"></a>大智明灯求欲灭之。<a id="a-Gp"></a>世尊，<a id="a-Gq"></a>若有正实语人作如是言，<a id="a-Gr"></a>诸天人中有一极毒恶人出于世者，<a id="a-Gs"></a>当知即是魔波旬也。<a id="a-Gt"></a>世尊，<a id="a-Gu"></a>若有正实语人作如是言，<a id="a-Gv"></a>有人不为益己身故、<a id="a-Gw"></a>不益他故、<a id="a-Gx"></a>不益多众生故而发心者，<a id="a-Gy"></a>当知即是魔波旬也。<a id="a-Gz"></a>世尊，<a id="a-H0"></a>若复有正实语人作如是言，<a id="a-H1"></a>有人不为怜愍利益天、<a id="a-H2"></a>人、<a id="a-H3"></a>魔、<a id="a-H4"></a>梵、<a id="a-H5"></a>阿修罗、<a id="a-H6"></a>沙门、<a id="a-H7"></a>婆罗门一切世间故，<a id="a-H8"></a>又不欲令和合安隐故，<a id="a-H9"></a>欲令退落受苦恼故而发心者，<a id="a-HA"></a>当知即是魔波旬也。<a id="a-HB"></a>世尊，<a id="a-HC"></a>我亲从佛闻如是说，<a id="a-HD"></a>有二种人：<a id="a-HE"></a>一者、<a id="a-HF"></a>如法，<a id="a-HG"></a>二者、<a id="a-HH"></a>非法。<a id="a-HI"></a>当知世尊所许波旬入涅槃者，<a id="a-HJ"></a>是不如法。<a id="a-HK"></a>唯愿世尊，<a id="a-HL"></a>于此所许莫生坚著，<a id="a-HM"></a>但为怜愍利益安乐诸天人等一切众生，<a id="a-HN"></a>舍此所许住世一劫。<a id="a-HO"></a>若佛久住，<a id="a-HP"></a>诸天人等利益安乐，<a id="a-HQ"></a>是故世尊莫速涅槃。<a id="a-HR"></a>”</p>
  <p id="aHS">佛告商主：<a id="a-HT"></a>“善哉！<a id="a-HU"></a>善哉！<a id="a-HV"></a>若令众生得利益者，<a id="a-HW"></a>正应如是。<a id="a-HX"></a>商主，<a id="a-HY"></a>若人供给灌顶登位刹利大王，<a id="a-HZ"></a>或有供给王子、<a id="a-Ha"></a>大臣，<a id="a-Hb"></a>或有防护国土、<a id="a-Hc"></a>城邑、<a id="a-Hd"></a>聚落等者，<a id="a-He"></a>是人从其刹利王所，<a id="a-Hf"></a>得大荣爵受于福禄。<a id="a-Hg"></a>其刹利王常于此人及其子孙亲友眷属，<a id="a-Hh"></a>亦宠福禄拥护荫覆。<a id="a-Hi"></a>商主，<a id="a-Hj"></a>汝今若于如来、<a id="a-Hk"></a>应供、<a id="a-Hl"></a>正遍知、<a id="a-Hm"></a>无上法王所心生净信，<a id="a-Hn"></a>以净信故，<a id="a-Ho"></a>如来则当慰喻于汝与汝福报。<a id="a-Hp"></a>我今慰喻汝者，<a id="a-Hq"></a>以汝佛所心生净信种善根故。<a id="a-Hr"></a>如是应知，<a id="a-Hs"></a>商主，<a id="a-Ht"></a>汝当以此净信善根，<a id="a-Hu"></a>于我灭后未来世中作辟支佛，<a id="a-Hv"></a>名曰悲愍商主。<a id="a-Hw"></a>我涅槃后正法灭已，<a id="a-Hx"></a>是魔波旬得大喜悦，<a id="a-Hy"></a>以喜悦故坠落魔宫，<a id="a-Hz"></a>堕于阿鼻大地狱中，<a id="a-I0"></a>具受无量种种苦恼。<a id="a-I1"></a>何以故？<a id="a-I2"></a>以魔波旬于是大胜慧灯慧光隐灭之时生大喜故。<a id="a-I3"></a>商主，<a id="a-I4"></a>若有正实语人作如是言，<a id="a-I5"></a>有人为自害故、<a id="a-I6"></a>为自坏故、<a id="a-I7"></a>与己作恶故而发心者，<a id="a-I8"></a>当知即是魔波旬也。<a id="a-I9"></a>何以故？<a id="a-IA"></a>商主，<a id="a-IB"></a>我灭度后乃至有是正法住世，<a id="a-IC"></a>随其时节是魔波旬得住魔宫；<a id="a-ID"></a>我法灭已，<a id="a-IE"></a>是魔极大喜踊欣庆得大称意，<a id="a-IF"></a>于刹那顷坠落魔宫堕阿鼻地狱。<a id="a-IG"></a>商主，<a id="a-IH"></a>譬如有人上于大树，<a id="a-II"></a>其树华果悉以具足，<a id="a-IJ"></a>是人取其称意华果，<a id="a-IK"></a>既受用已，<a id="a-IL"></a>还复折其所住之枝。<a id="a-IM"></a>商主，<a id="a-IN"></a>于意云何？<a id="a-IO"></a>是人尔时住彼折枝得住树不？<a id="a-IP"></a>又于其树受安乐已还折其枝，<a id="a-IQ"></a>可名有智不？<a id="a-IR"></a>”</p>
  <p id="aIS">商主言：<a id="a-IT"></a>“不也，<a id="a-IU"></a>婆伽婆。<a id="a-IV"></a>不也，<a id="a-IW"></a>修伽陀。<a id="a-IX"></a>”</p>
  <p id="aIY">佛言：<a id="a-IZ"></a>“商主，<a id="a-Ia"></a>魔亦如是，<a id="a-Ib"></a>常希如来应供正遍知入涅槃故，<a id="a-Ic"></a>常乐隐灭如来所说正法毗尼故。<a id="a-Id"></a>商主，<a id="a-Ie"></a>乃至正法住世，<a id="a-If"></a>是魔波旬于其时节得住魔宫；<a id="a-Ig"></a>我法灭时，<a id="a-Ih"></a>其魔波旬生大踊悦喜庆称意，<a id="a-Ii"></a>故坠落魔宫堕阿鼻地狱。<a id="a-Ij"></a>商主，<a id="a-Ik"></a>喻如彼人于其树上而自害故勤作是事，<a id="a-Il"></a>魔亦如是，<a id="a-Im"></a>为自害故、<a id="a-In"></a>为害他故而勤发心。<a id="a-Io"></a>商主，<a id="a-Ip"></a>魔于后时堕阿鼻地狱受大苦痛，<a id="a-Iq"></a>如夺命苦，<a id="a-Ir"></a>为苦触已，<a id="a-Is"></a>当念我言：<a id="a-It"></a>‘如来应供正遍知，<a id="a-Iu"></a>是真语者、<a id="a-Iv"></a>实语者、<a id="a-Iw"></a>不异语者、<a id="a-Ix"></a>不虚语者。<a id="a-Iy"></a>如是善说，<a id="a-Iz"></a>善哉身律仪、<a id="a-J0"></a>善哉口律仪、<a id="a-J1"></a>善哉意律仪。<a id="a-J2"></a>是身善行、<a id="a-J3"></a>是口善行、<a id="a-J4"></a>是意善行，<a id="a-J5"></a>获得可乐、<a id="a-J6"></a>可欲、<a id="a-J7"></a>可爱、<a id="a-J8"></a>称意果报。<a id="a-J9"></a>是身恶行、<a id="a-JA"></a>是口恶行、<a id="a-JB"></a>是意恶行，<a id="a-JC"></a>获得不可乐、<a id="a-JD"></a>不可欲、<a id="a-JE"></a>不可爱、<a id="a-JF"></a>不称意果报。<a id="a-JG"></a>我昔与彼身恶行相应、<a id="a-JH"></a>口恶行相应、<a id="a-JI"></a>意恶行相应，<a id="a-JJ"></a>以是业报今堕地狱，<a id="a-JK"></a>受如是等极痛、<a id="a-JL"></a>极切、<a id="a-JM"></a>极苦、<a id="a-JN"></a>极恼、<a id="a-JO"></a>极不可忍如临死之苦。<a id="a-JP"></a>’是魔波旬当于尔时，<a id="a-JQ"></a>忆我所说得净信心，<a id="a-JR"></a>得净信已即时于彼地狱命终生三十三天。<a id="a-JS"></a>何以故？<a id="a-JT"></a>商主，<a id="a-JU"></a>若其恶心于如来所作诸过失，<a id="a-JV"></a>身坏命终堕大地狱。<a id="a-JW"></a>若复慈心供养如来不求过者，<a id="a-JX"></a>身坏命终得生善道天人之中。<a id="a-JY"></a>彼以善根得值诸佛，<a id="a-JZ"></a>值诸佛已复种善根，<a id="a-Ja"></a>种善根已次第当得无漏涅槃。</p>
  <p id="aJb">“商主，<a id="a-Jc"></a>汝于如来应供正遍知心得净信，<a id="a-Jd"></a>以此善根，<a id="a-Je"></a>弥勒出世当得值遇；<a id="a-Jf"></a>值弥勒已，<a id="a-Jg"></a>则能觉悟睡眠放逸诸众生等，<a id="a-Jh"></a>作如是言：<a id="a-Ji"></a>‘诸众生辈应当勇猛勤作善业。<a id="a-Jj"></a>如来、<a id="a-Jk"></a>应供、<a id="a-Jl"></a>正遍知出世甚难，<a id="a-Jm"></a>如忧昙华时乃一现，<a id="a-Jn"></a>如来亦尔时乃一出，<a id="a-Jo"></a>无窟宅涅槃。<a id="a-Jp"></a>时有说者人身难得、<a id="a-Jq"></a>八难难离，<a id="a-Jr"></a>得值佛世生于中国亦复甚难，<a id="a-Js"></a>是故汝等慎莫放逸，<a id="a-Jt"></a>当勤修行于后莫悔。<a id="a-Ju"></a>’商主，<a id="a-Jv"></a>汝于弥勒佛所禀受法教，<a id="a-Jw"></a>摄彼弥勒无上法王国土人民，<a id="a-Jx"></a>常以慈心、<a id="a-Jy"></a>无恶心、<a id="a-Jz"></a>无怨仇心、<a id="a-K0"></a>愍心、<a id="a-K1"></a>乐心、<a id="a-K2"></a>普覆心护持养育，<a id="a-K3"></a>以此善根，<a id="a-K4"></a>于魔宫殿次补魔处，<a id="a-K5"></a>具大富贵，<a id="a-K6"></a>为自在主。</p>
  <p id="aK7">“商主，<a id="a-K8"></a>若有众生于如来所种诸善根，<a id="a-K9"></a>乃至得发一念净心，<a id="a-KA"></a>彼等众生以此善根得近甘露、<a id="a-KB"></a>第一甘露、<a id="a-KC"></a>最后甘露。<a id="a-KD"></a>商主，<a id="a-KE"></a>汝以善根于彼广受人天报已，<a id="a-KF"></a>经八十劫，<a id="a-KG"></a>于末后身作辟支佛名曰悲愍。<a id="a-KH"></a>何以故？<a id="a-KI"></a>商主，<a id="a-KJ"></a>以汝闻我涅槃声已，<a id="a-KK"></a>便于我所生净信心，<a id="a-KL"></a>于众生所生悲愍心，<a id="a-KM"></a>为诸众生得安乐故，<a id="a-KN"></a>求请我住不般涅槃。<a id="a-KO"></a>汝复于彼弥勒法中悲愍众生，<a id="a-KP"></a>觉悟睡眠放逸众生，<a id="a-KQ"></a>令得忆念而不放逸，<a id="a-KR"></a>教以善法，<a id="a-KS"></a>以是因缘得辟支佛记。<a id="a-KT"></a>商主，<a id="a-KU"></a>我当与汝如是善报，<a id="a-KV"></a>应当深心喜悦称意。<a id="a-KW"></a>商主，<a id="a-KX"></a>此等是汝劝请如来善根因缘，<a id="a-KY"></a>如来即以法施荫覆报汝善根。<a id="a-KZ"></a>”</p>
  <p id="aKa">尔时，<a id="a-Kb"></a>商主复白佛言：<a id="a-Kc"></a>“世尊，<a id="a-Kd"></a>若佛不受我所劝请入涅槃者，<a id="a-Ke"></a>愿我从今乃至法住，<a id="a-Kf"></a>离于五欲专持孝道，<a id="a-Kg"></a>不乐游戏，<a id="a-Kh"></a>不著异衣，<a id="a-Ki"></a>不用华鬘、<a id="a-Kj"></a>涂香、<a id="a-Kk"></a>末香，<a id="a-Kl"></a>及不受用诸天胜报。<a id="a-Km"></a>何以故？<a id="a-Kn"></a>如是世尊众生之宝明，<a id="a-Ko"></a>当与我别离异处，<a id="a-Kp"></a>更不合会，<a id="a-Kq"></a>更不复有，<a id="a-Kr"></a>毕竟不可见。<a id="a-Ks"></a>世尊，<a id="a-Kt"></a>我有何乐，<a id="a-Ku"></a>有何戏笑，<a id="a-Kv"></a>有何可乐，<a id="a-Kw"></a>有何称意？<a id="a-Kx"></a>如是最大慧炬、<a id="a-Ky"></a>慧灯、<a id="a-Kz"></a>大智光明若隐灭者，<a id="a-L0"></a>我当有何踊悦称意喜庆等事？<a id="a-L1"></a>是大智日有无量百千光炎眷属，<a id="a-L2"></a>灭除无明大黑闇者，<a id="a-L3"></a>作大智明者，<a id="a-L4"></a>如是灭没，<a id="a-L5"></a>我当有何踊悦称意，<a id="a-L6"></a>有何可乐，<a id="a-L7"></a>有何戏笑？<a id="a-L8"></a>我于如是众生之宝有别离故，<a id="a-L9"></a>测量众生、<a id="a-LA"></a>不缺减众生、<a id="a-LB"></a>与明众生、<a id="a-LC"></a>无罪众生、<a id="a-LD"></a>无痴众生、<a id="a-LE"></a>无上众生、<a id="a-LF"></a>最上众生、<a id="a-LG"></a>无似众生、<a id="a-LH"></a>无等众生、<a id="a-LI"></a>无等等众生、<a id="a-LJ"></a>能救一切众生、<a id="a-LK"></a>众生妙众生、<a id="a-LL"></a>众生所供众生、<a id="a-LM"></a>共乘众生、<a id="a-LN"></a>调伏众生者，<a id="a-LO"></a>怜愍众生者、<a id="a-LP"></a>真语者、<a id="a-LQ"></a>实语者、<a id="a-LR"></a>时语者、<a id="a-LS"></a>应时语者、<a id="a-LT"></a>不异语者、<a id="a-LU"></a>如说修行者、<a id="a-LV"></a>住大慈悲者、<a id="a-LW"></a>于诸众生心无挂碍者、<a id="a-LX"></a>于诸众生平等心者、<a id="a-LY"></a>无戏论者、<a id="a-LZ"></a>无我我所者、<a id="a-La"></a>无积聚者、<a id="a-Lb"></a>无窟宅者、<a id="a-Lc"></a>无依倚者、<a id="a-Ld"></a>无荒崄者、<a id="a-Le"></a>无垢者、<a id="a-Lf"></a>救济者、<a id="a-Lg"></a>引导者、<a id="a-Lh"></a>化度者、<a id="a-Li"></a>预备者、<a id="a-Lj"></a>解缚者、<a id="a-Lk"></a>养育者、<a id="a-Ll"></a>令众生忆念者、<a id="a-Lm"></a>令惺悟者、<a id="a-Ln"></a>教诲者、<a id="a-Lo"></a>于战斗胜者、<a id="a-Lp"></a>拔镞者、<a id="a-Lq"></a>医王治心者、<a id="a-Lr"></a>施大良药者、<a id="a-Ls"></a>究竟度苦者、<a id="a-Lt"></a>说法者、<a id="a-Lu"></a>商主将去者、<a id="a-Lv"></a>示浅处者、<a id="a-Lw"></a>持梢尾者、<a id="a-Lx"></a>持炬者、<a id="a-Ly"></a>作明者、<a id="a-Lz"></a>作光者、<a id="a-M0"></a>照曜者、<a id="a-M1"></a>施目者、<a id="a-M2"></a>示导者、<a id="a-M3"></a>令到安隐国土者、<a id="a-M4"></a>远离一切荒崄垢者、<a id="a-M5"></a>无渴爱者、<a id="a-M6"></a>离诸使者、<a id="a-M7"></a>离诸结者、<a id="a-M8"></a>离贪瞋痴者、<a id="a-M9"></a>离诸烦恼者、<a id="a-MA"></a>离憍慢怒者，<a id="a-MB"></a>如是大丈夫、<a id="a-MC"></a>妙丈夫、<a id="a-MD"></a>极丈夫、<a id="a-ME"></a>健丈夫、<a id="a-MF"></a>猛丈夫、<a id="a-MG"></a>莲华丈夫、<a id="a-MH"></a>芬陀利丈夫、<a id="a-MI"></a>龙丈夫、<a id="a-MJ"></a>师龙丈夫、<a id="a-MK"></a>师子丈夫、<a id="a-ML"></a>上首丈夫、<a id="a-MM"></a>凶丈夫、<a id="a-MN"></a>雄丈夫、<a id="a-MO"></a>象丈夫、<a id="a-MP"></a>无上丈夫、<a id="a-MQ"></a>无上调御丈夫，<a id="a-MR"></a>共乘者、<a id="a-MS"></a>具一切力者、<a id="a-MT"></a>具十力者、<a id="a-MU"></a>得四无所畏者、<a id="a-MV"></a>具十八不共法者、<a id="a-MW"></a>得大福智力者、<a id="a-MX"></a>满足无量法藏者、<a id="a-MY"></a>无嫉妒者、<a id="a-MZ"></a>悦豫一切众生者、<a id="a-Ma"></a>无上大施主最胜施主、<a id="a-Mb"></a>心无嫌恨者、<a id="a-Mc"></a>得大禅定者、<a id="a-Md"></a>得诸禅三昧三摩跋提境界者、<a id="a-Me"></a>无量慧者、<a id="a-Mf"></a>无障慧者、<a id="a-Mg"></a>得无等慧境界者、<a id="a-Mh"></a>摧魔幢者、<a id="a-Mi"></a>渡淤泥者、<a id="a-Mj"></a>到彼岸者、<a id="a-Mk"></a>住彼岸者、<a id="a-Ml"></a>到无畏处者、<a id="a-Mm"></a>除一切众生怖畏者、<a id="a-Mn"></a>安慰一切众生者、<a id="a-Mo"></a>大众生坚固者，<a id="a-Mp"></a>于今后夜当有别离更不可见。<a id="a-Mq"></a>世尊，<a id="a-Mr"></a>如来常于诸大众中，<a id="a-Ms"></a>正师子吼更不得闻，<a id="a-Mt"></a>我当有何踊悦称意？<a id="a-Mu"></a>世尊，<a id="a-Mv"></a>譬如有人，<a id="a-Mw"></a>于其灌顶刹利王所得福禄者，<a id="a-Mx"></a>王命终后生大忧苦，<a id="a-My"></a>知王恩养，<a id="a-Mz"></a>念王恩养，<a id="a-N0"></a>赏王恩养。<a id="a-N1"></a>彼诸众生为其王故专持孝道，<a id="a-N2"></a>或一日、<a id="a-N3"></a>二日乃至七日，<a id="a-N4"></a>若半月乃至一月忆念流泪。<a id="a-N5"></a>世尊，<a id="a-N6"></a>我亦如是，<a id="a-N7"></a>如来灭后乃至正法住世，<a id="a-N8"></a>随其时节舍离五欲专持孝道，<a id="a-N9"></a>不乐戏笑，<a id="a-NA"></a>不著异衣，<a id="a-NB"></a>不用华鬘、<a id="a-NC"></a>涂香、<a id="a-ND"></a>末香，<a id="a-NE"></a>及不受用诸天果报。<a id="a-NF"></a>”</p>
  <p data-pb></p>
  <h2 id="aNG">帝释品第三</h2>
  <p id="aNH">尔时，<a id="a-NI"></a>释提桓因往诣佛所，<a id="a-NJ"></a>到已顶礼退住一面而白佛言：<a id="a-NK"></a>“唯愿世尊，<a id="a-NL"></a>教敕于我云何修行？<a id="a-NM"></a>世尊，<a id="a-NN"></a>昔于一时，<a id="a-NO"></a>四大阿修罗王，<a id="a-NP"></a>严驾著铠，<a id="a-NQ"></a>将诸眷属，<a id="a-NR"></a>来诣三十三天所欲共斗战。<a id="a-NS"></a>当于尔时圣者目连仍住在世，<a id="a-NT"></a>如是诸天共阿修罗对阵之时，<a id="a-NU"></a>圣者目连到四阿修罗所，<a id="a-NV"></a>以如法伏之。<a id="a-NW"></a>如是诸天及诸阿修罗悉得安隐，<a id="a-NX"></a>无复斗战之苦共相违反毁呰诤论。<a id="a-NY"></a>世尊，<a id="a-NZ"></a>是大目连既已灭度，<a id="a-Na"></a>如来今复欲般涅槃，<a id="a-Nb"></a>我等如是于后数数当复斗战共相违反。<a id="a-Nc"></a>愿垂教敕，<a id="a-Nd"></a>若四阿修罗王与我战时，<a id="a-Ne"></a>我于彼等作何方计？<a id="a-Nf"></a>”</p>
  <p id="aNg">佛告释提桓因言：<a id="a-Nh"></a>“憍尸迦，<a id="a-Ni"></a>止莫忧悲，<a id="a-Nj"></a>莫愁莫虑！<a id="a-Nk"></a>若持戒者所愿必成，<a id="a-Nl"></a>唯净戒者成，<a id="a-Nm"></a>非不净戒，<a id="a-Nn"></a>梵行者非不梵行，<a id="a-No"></a>离欲者非不离欲，<a id="a-Np"></a>离瞋者非不离瞋，<a id="a-Nq"></a>离痴者非不离痴，<a id="a-Nr"></a>智慧者非不智慧，<a id="a-Ns"></a>而得成也。<a id="a-Nt"></a>憍尸迦，<a id="a-Nu"></a>我从今后当作加被。<a id="a-Nv"></a>憍尸迦，<a id="a-Nw"></a>乃至我之正法未灭，<a id="a-Nx"></a>若有诸天、<a id="a-Ny"></a>阿修罗等共相斗战，<a id="a-Nz"></a>随其时节称我名故诸天得胜。<a id="a-O0"></a>”</p>
  <p id="aO1">尔时，<a id="a-O2"></a>四大阿修罗王，<a id="a-O3"></a>闻佛说是加护声已，<a id="a-O4"></a>其心忿恨毛竖怖畏来诣佛所，<a id="a-O5"></a>到已顶礼却住一面白佛言：<a id="a-O6"></a>“世尊，<a id="a-O7"></a>何故如来作是加护？<a id="a-O8"></a>”</p>
  <p id="aO9">佛告四大阿修罗言：<a id="a-OA"></a>“汝等莫忧莫虑！<a id="a-OB"></a>有时汝等得大自在，<a id="a-OC"></a>过彼三十三天，<a id="a-OD"></a>无复斗战，<a id="a-OE"></a>无诤无竞无相违反。<a id="a-OF"></a>是故汝等，<a id="a-OG"></a>慎莫斗战，<a id="a-OH"></a>莫相毁呰，<a id="a-OI"></a>莫相诤论，<a id="a-OJ"></a>勿作违反心，<a id="a-OK"></a>当作慈心、<a id="a-OL"></a>愍心，<a id="a-OM"></a>得众欲具足。<a id="a-ON"></a>诸仁者，<a id="a-OO"></a>命不久停，<a id="a-OP"></a>为自在主亦复无常。<a id="a-OQ"></a>诸仁者，<a id="a-OR"></a>世间所有具足合会必归离散。<a id="a-OS"></a>诸仁者，<a id="a-OT"></a>当观如来穷无常际，<a id="a-OU"></a>于诸众生无所怨仇，<a id="a-OV"></a>无违无竞常为和合，<a id="a-OW"></a>一切众生平等发心。<a id="a-OX"></a>何况汝等薄少善根，<a id="a-OY"></a>彼此迭相乐斗诤者！<a id="a-OZ"></a>诸仁者，<a id="a-Oa"></a>若有发心恼害他者，<a id="a-Ob"></a>是人长夜还得恼害。<a id="a-Oc"></a>诸仁者，<a id="a-Od"></a>若人喜杀，<a id="a-Oe"></a>是人还得短寿之报。<a id="a-Of"></a>若喜斗诤，<a id="a-Og"></a>是人常有怖畏死报，<a id="a-Oh"></a>不具大眷属，<a id="a-Oi"></a>无大势力。<a id="a-Oj"></a>诸仁者，<a id="a-Ok"></a>善恶二业终不败亡，<a id="a-Ol"></a>是故汝等，<a id="a-Om"></a>从今已后各住慈心，<a id="a-On"></a>住身业慈、<a id="a-Oo"></a>口业慈、<a id="a-Op"></a>意业慈，<a id="a-Oq"></a>莫斗、<a id="a-Or"></a>莫竞、<a id="a-Os"></a>莫相毁呰。<a id="a-Ot"></a>以是因缘，<a id="a-Ou"></a>汝等长夜得利益安乐，<a id="a-Ov"></a>后则不悔。<a id="a-Ow"></a>”</p>
  <p id="aOx">作是语已，<a id="a-Oy"></a>四阿修罗王白佛言：<a id="a-Oz"></a>“世尊，<a id="a-P0"></a>如是，<a id="a-P1"></a>婆伽婆，<a id="a-P2"></a>如是，<a id="a-P3"></a>修伽陀。<a id="a-P4"></a>我等如是依如来教，<a id="a-P5"></a>如是修，<a id="a-P6"></a>如是住。<a id="a-P7"></a>世尊，<a id="a-P8"></a>我从今后，<a id="a-P9"></a>一切当舍斗战之具，<a id="a-PA"></a>各修慈心。<a id="a-PB"></a>”</p>
  <p id="aPC">尔时，<a id="a-PD"></a>释提桓因闻佛涅槃，<a id="a-PE"></a>为忧箭所射极大愁恼，<a id="a-PF"></a>悲泣流泪而白佛言：<a id="a-PG"></a>“世尊，<a id="a-PH"></a>我从今日乃至法住，<a id="a-PI"></a>不受五欲，<a id="a-PJ"></a>不入内宫，<a id="a-PK"></a>不著异衣。<a id="a-PL"></a>大德婆伽婆，<a id="a-PM"></a>譬如家长丧亡，<a id="a-PN"></a>是人知识得恩养者，<a id="a-PO"></a>心生苦恼忆念旧恩，<a id="a-PP"></a>念恩养故悲泣流泪专持孝道。<a id="a-PQ"></a>世尊，<a id="a-PR"></a>我亦如是乃至法住，<a id="a-PS"></a>随其时节悲泣流泪专持孝道，<a id="a-PT"></a>不行五欲，<a id="a-PU"></a>不入内宫，<a id="a-PV"></a>不著异衣。<a id="a-PW"></a>何以故？<a id="a-PX"></a>无上导师明当别离，<a id="a-PY"></a>不可得见，<a id="a-PZ"></a>更不合会。<a id="a-Pa"></a>”释提桓因作是语已，<a id="a-Pb"></a>即便伏面啼哭而住。</p>
 </body>
</html>