<!doctype html>
<html id="z3IBTd0L5" data-ver="1346">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘涅槃部">
  <meta period="高齐">
 </head>
 <body>
  <h1 id="a1">大悲经卷第五</h1>
  <h2 id="a2">以诸譬喻付嘱正法品第十二之二</h2>
  <p id="a3">“复次，<a id="a-4"></a>阿难，<a id="a-5"></a>若有比丘受持如是诸法门已，<a id="a-6"></a>有诸清信善男子、<a id="a-7"></a>善女人等，<a id="a-8"></a>乐闻法故有来听者不为演说，<a id="a-9"></a>是人则为如来怨仇。<a id="a-A"></a>何以故？<a id="a-B"></a>是诸人等应为法器，<a id="a-C"></a>乐欲闻法，<a id="a-D"></a>不为说故，<a id="a-E"></a>彼不得闻；<a id="a-F"></a>以不闻故，<a id="a-G"></a>即便退失己之善根，<a id="a-H"></a>亦复退失他人善根。<a id="a-I"></a>所以者何？<a id="a-J"></a>是人不知应可为说、<a id="a-K"></a>不可为说。<a id="a-L"></a>阿难，<a id="a-M"></a>我以是义，<a id="a-N"></a>欲令明了故说譬喻。<a id="a-O"></a>犹如商人多赍宝货，<a id="a-P"></a>至大旷野崄难路中，<a id="a-Q"></a>开诸宝货布之在地，<a id="a-R"></a>唤诸群贼而告之言：<a id="a-S"></a>‘我此宝货希有难得，<a id="a-T"></a>汝与我价，<a id="a-U"></a>我以此宝当卖与汝。<a id="a-V"></a>’阿难，<a id="a-W"></a>时彼群贼，<a id="a-X"></a>即于旷野执持刀杖，<a id="a-Y"></a>打诸商人夺其众宝。<a id="a-Z"></a>阿难，<a id="a-a"></a>于意云何？<a id="a-b"></a>是诸商人，<a id="a-c"></a>可于旷野布众宝物，<a id="a-d"></a>唤诸群贼言买物不？<a id="a-e"></a>”</p>
  <p id="af">阿难白言：<a id="a-g"></a>“是诸商人，<a id="a-h"></a>犹尚不应旷野崄路开诸宝货，<a id="a-i"></a>况唤群贼？<a id="a-j"></a>世尊，<a id="a-k"></a>如是商人，<a id="a-l"></a>应自牢藏众珍宝物，<a id="a-m"></a>著铠持仗以自防卫，<a id="a-n"></a>于旷野处安隐而度，<a id="a-o"></a>此事应尔。<a id="a-p"></a>”</p>
  <p id="aq">尔时，<a id="a-r"></a>世尊复告阿难：<a id="a-s"></a>“复有商人，<a id="a-t"></a>亦持诸宝从远方来，<a id="a-u"></a>到诸城邑王都聚落，<a id="a-v"></a>到已开诸宝物布之在地。<a id="a-w"></a>彼有好人来买宝物，<a id="a-x"></a>是诸商人方执刀仗，<a id="a-y"></a>共买宝者而共斗战。<a id="a-z"></a>阿难，<a id="a-10"></a>于意云何？<a id="a-11"></a>是诸商人得名黠不？<a id="a-12"></a>”</p>
  <p id="a13">阿难白言：<a id="a-14"></a>“不也，<a id="a-15"></a>婆伽婆。<a id="a-16"></a>不也，<a id="a-17"></a>修伽陀。<a id="a-18"></a>世尊，<a id="a-19"></a>是诸商人应作是言：<a id="a-1A"></a>‘我此宝物希有难得，<a id="a-1B"></a>汝与我价，<a id="a-1C"></a>当卖与汝。<a id="a-1D"></a>’世尊，<a id="a-1E"></a>是诸商人应当如是，<a id="a-1F"></a>不应布诸宝已，<a id="a-1G"></a>著铠持仗共相御逆。<a id="a-1H"></a>”</p>
  <p id="a1I">佛言：<a id="a-1J"></a>“阿难，<a id="a-1K"></a>有诸比丘，<a id="a-1L"></a>受持流通诸法宝藏，<a id="a-1M"></a>所谓修多罗、<a id="a-1N"></a>祇夜、<a id="a-1O"></a>伽陀、<a id="a-1P"></a>毗耶迦罗那、<a id="a-1Q"></a>优陀那、<a id="a-1R"></a>尼陀那、<a id="a-1S"></a>阿波陀那、<a id="a-1T"></a>伊帝毗利多迦、<a id="a-1U"></a>阇多迦、<a id="a-1V"></a>毗弗略、<a id="a-1W"></a>阿浮陀达磨、<a id="a-1X"></a>优波提舍。<a id="a-1Y"></a>而于彼等应为法器，<a id="a-1Z"></a>不为说故，<a id="a-1a"></a>彼不得闻；<a id="a-1b"></a>以不闻故，<a id="a-1c"></a>信等乐欲善心不生；<a id="a-1d"></a>以不生故，<a id="a-1e"></a>不得种诸善根修殊胜行而般涅槃。<a id="a-1f"></a>彼诸不应为法器者而为演说，<a id="a-1g"></a>彼得闻已，<a id="a-1h"></a>信等乐欲善心不生；<a id="a-1i"></a>以不生故，<a id="a-1j"></a>不得解脱。<a id="a-1k"></a>是人便生诽谤毁呰，<a id="a-1l"></a>作诸罪业堕三恶道。<a id="a-1m"></a>阿难，<a id="a-1n"></a>犹如彼愚痴商人，<a id="a-1o"></a>应开宝处而不为开，<a id="a-1p"></a>不应开处而便强开，<a id="a-1q"></a>应可与处而不肯与，<a id="a-1r"></a>不应与处而便强与。<a id="a-1s"></a>阿难，<a id="a-1t"></a>若有清信善男子、<a id="a-1u"></a>善女人，<a id="a-1v"></a>善心清净乐欲闻法，<a id="a-1w"></a>应为法器来听法者，<a id="a-1x"></a>应可为说而不为说，<a id="a-1y"></a>不应为说而便强说。<a id="a-1z"></a>是故，<a id="a-20"></a>阿难，<a id="a-21"></a>若有如是堪为法器，<a id="a-22"></a>深信乐欲，<a id="a-23"></a>求涅槃者，<a id="a-24"></a>应当为说。<a id="a-25"></a>若有不堪为法器者，<a id="a-26"></a>无信乐欲，<a id="a-27"></a>求其过失，<a id="a-28"></a>破戒恶行伺求他过，<a id="a-29"></a>为欲违反佛正法眼，<a id="a-2A"></a>不随顺故不应为说。<a id="a-2B"></a>何以故？<a id="a-2C"></a>勿令彼诸愚痴人等，<a id="a-2D"></a>闻此法已生增上过。<a id="a-2E"></a>是故，<a id="a-2F"></a>阿难，<a id="a-2G"></a>当如是学：<a id="a-2H"></a>若有善男子、<a id="a-2I"></a>善女人应为法器乐闻法者，<a id="a-2J"></a>勤心为说；<a id="a-2K"></a>诸有听者，<a id="a-2L"></a>亦复应当摄心专听。<a id="a-2M"></a>阿难，<a id="a-2N"></a>彼若如是，<a id="a-2O"></a>俱能广生无量阿僧祇大功德聚。<a id="a-2P"></a>阿难，<a id="a-2Q"></a>于意云何？<a id="a-2R"></a>所有地界及众生界，<a id="a-2S"></a>何者为多？<a id="a-2T"></a>”</p>
  <p id="a2U">阿难白言：<a id="a-2V"></a>“如我解佛所说义，<a id="a-2W"></a>众生界多，<a id="a-2X"></a>非地界也。<a id="a-2Y"></a>”</p>
  <p id="a2Z">佛言：<a id="a-2a"></a>“阿难，<a id="a-2b"></a>如是，<a id="a-2c"></a>如是。<a id="a-2d"></a>如汝所说，<a id="a-2e"></a>众生界多，<a id="a-2f"></a>非彼地界，<a id="a-2g"></a>亦非水火等界。<a id="a-2h"></a>阿难，<a id="a-2i"></a>及余三千大千世界所有众生，<a id="a-2j"></a>有可知者、<a id="a-2k"></a>有不可知者，<a id="a-2l"></a>有可见闻、<a id="a-2m"></a>有不可见闻，<a id="a-2n"></a>是等一切于一刹那、<a id="a-2o"></a>一罗婆、<a id="a-2p"></a>一摩睺多顷，<a id="a-2q"></a>假使俱时得作人身悉成男子，<a id="a-2r"></a>于一刹那、<a id="a-2s"></a>一罗婆、<a id="a-2t"></a>一摩睺多顷，<a id="a-2u"></a>皆悉得成缘觉菩提。<a id="a-2v"></a>阿难，<a id="a-2w"></a>乃至无量无边诸世界中所有地土，<a id="a-2x"></a>是诸地土边际不可知，<a id="a-2y"></a>如是地土悉作微尘，<a id="a-2z"></a>彼诸微尘假使皆悉得作人身悉成男子，<a id="a-30"></a>彼作人已于一刹那、<a id="a-31"></a>一罗婆、<a id="a-32"></a>一摩睺多顷，<a id="a-33"></a>皆悉得成缘觉菩提。<a id="a-34"></a>阿难，<a id="a-35"></a>若复无量无边诸世界中，<a id="a-36"></a>有须弥山、<a id="a-37"></a>铁围山、<a id="a-38"></a>大铁围山、<a id="a-39"></a>雪山、<a id="a-3A"></a>香山及余黑山，<a id="a-3B"></a>乃至三千大千世界所有药草、<a id="a-3C"></a>树木、<a id="a-3D"></a>丛林悉为微尘，<a id="a-3E"></a>有可知者、<a id="a-3F"></a>不可知者，<a id="a-3G"></a>有可见闻、<a id="a-3H"></a>有不可见闻，<a id="a-3I"></a>皆得人身悉成男子，<a id="a-3J"></a>于一刹那、<a id="a-3K"></a>一罗婆、<a id="a-3L"></a>一摩睺多顷，<a id="a-3M"></a>假使一时皆悉得成缘觉菩提。<a id="a-3N"></a>阿难，<a id="a-3O"></a>彼诸缘觉假使寿命从过去际尽未来际，<a id="a-3P"></a>寿命住世不可得知。<a id="a-3Q"></a>彼众生中惟有一人，<a id="a-3R"></a>独不得成缘觉菩提。<a id="a-3S"></a>然彼一人为大长者，<a id="a-3T"></a>亦从过去尽未来际，<a id="a-3U"></a>于中住寿不可得知。<a id="a-3V"></a>时彼长者亦随住寿，<a id="a-3W"></a>供养尔数诸辟支佛，<a id="a-3X"></a>饮食、<a id="a-3Y"></a>衣服、<a id="a-3Z"></a>床座、<a id="a-3a"></a>卧具、<a id="a-3b"></a>病瘦汤药，<a id="a-3c"></a>一切供身称意乐具，<a id="a-3d"></a>恭敬尊重谦下供养彼辟支佛。<a id="a-3e"></a>若辟支佛般涅槃后起七宝塔，<a id="a-3f"></a>以诸天人宝幢幡盖，<a id="a-3g"></a>种种华鬘、<a id="a-3h"></a>涂香、<a id="a-3i"></a>末香及以烧香，<a id="a-3j"></a>衣服歌舞音声伎乐，<a id="a-3k"></a>尽天人中最上供具，<a id="a-3l"></a>恭敬尊重谦下供养。<a id="a-3m"></a>阿难，<a id="a-3n"></a>于意云何？<a id="a-3o"></a>彼大长者得福多不？<a id="a-3p"></a>”</p>
  <p id="a3q">阿难白言：<a id="a-3r"></a>“如我解佛所说义，<a id="a-3s"></a>若能供养恭敬尊重一辟支佛，<a id="a-3t"></a>所得福德尚多无量、<a id="a-3u"></a>不可算数、<a id="a-3v"></a>无等无限、<a id="a-3w"></a>不可思议，<a id="a-3x"></a>何况供养尔许辟支佛随其住寿，<a id="a-3y"></a>若灭度后恭敬尊重谦下供养！<a id="a-3z"></a>”</p>
  <p id="a40">尔时，<a id="a-41"></a>世尊复告阿难：<a id="a-42"></a>“我今以实告汝，<a id="a-43"></a>彼辟支佛具足戒、<a id="a-44"></a>定、<a id="a-45"></a>慧、<a id="a-46"></a>解脱、<a id="a-47"></a>解脱知见聚，<a id="a-48"></a>受彼长者种种供养。<a id="a-49"></a>有一如来应正遍知出兴于世，<a id="a-4A"></a>不受长者衣服、<a id="a-4B"></a>饮食、<a id="a-4C"></a>床座、<a id="a-4D"></a>卧具、<a id="a-4E"></a>病瘦汤药，<a id="a-4F"></a>亦不说法，<a id="a-4G"></a>然彼长者但见如来应正遍知，<a id="a-4H"></a>凡常威仪示现于世，<a id="a-4I"></a>所得福德多于供养彼辟支佛具足戒、<a id="a-4J"></a>定、<a id="a-4K"></a>慧、<a id="a-4L"></a>解脱、<a id="a-4M"></a>解脱知见者，<a id="a-4N"></a>百千亿那由他倍，<a id="a-4O"></a>不及长者见佛如来凡常威仪示现于世所得福德。<a id="a-4P"></a>何以故？<a id="a-4Q"></a>以佛如来具足无量阿僧祇不可思议大功德故。<a id="a-4R"></a>阿难，<a id="a-4S"></a>诸佛如来但以威仪福德善根，<a id="a-4T"></a>犹尚不能穷其边际，<a id="a-4U"></a>何况如来所有无量诸善功德！</p>
  <p id="a4V">“阿难，<a id="a-4W"></a>若于辟支佛所修行布施所得福德无量阿僧祇，<a id="a-4X"></a>若于佛所修行布施所得福德亦复无量无有限者，<a id="a-4Y"></a>有何差别？<a id="a-4Z"></a>阿难，<a id="a-4a"></a>彼所布施非无差别。<a id="a-4b"></a>阿难，<a id="a-4c"></a>譬如有人为求利故诣于他方，<a id="a-4d"></a>彼得利已即便回还。<a id="a-4e"></a>阿难，<a id="a-4f"></a>若施辟支佛所得福德，<a id="a-4g"></a>比佛如来亦复如是。<a id="a-4h"></a>阿难，<a id="a-4i"></a>若复有人于诸佛所修行布施，<a id="a-4j"></a>所得福德不可为譬。<a id="a-4k"></a>何以故？<a id="a-4l"></a>阿难，<a id="a-4m"></a>若于佛所修行布施，<a id="a-4n"></a>所得福德无量阿僧祇、<a id="a-4o"></a>不可思议、<a id="a-4p"></a>无等无匹、<a id="a-4q"></a>无有边际、<a id="a-4r"></a>不可穷尽。</p>
  <p id="a4s">“阿难，<a id="a-4t"></a>若于佛所修行布施所得福德，<a id="a-4u"></a>我当为汝而作譬喻，<a id="a-4v"></a>诸有智者以喻得解。<a id="a-4w"></a>阿难，<a id="a-4x"></a>譬如画师画虽精好，<a id="a-4y"></a>其中犹有少许鄙拙不端严处，<a id="a-4z"></a>复有画师所作端正转更胜前。<a id="a-50"></a>如是，<a id="a-51"></a>阿难，<a id="a-52"></a>若于辟支佛所修行布施所得福德，<a id="a-53"></a>比于佛所修行布施所得福德，<a id="a-54"></a>亦复如是。<a id="a-55"></a>何以故？<a id="a-56"></a>阿难，<a id="a-57"></a>彼辟支佛，<a id="a-58"></a>以其智故得名辟支佛。<a id="a-59"></a>此辟支佛智皆从如来智慧而生，<a id="a-5A"></a>诸佛如来一切种智转更胜前。<a id="a-5B"></a>是故，<a id="a-5C"></a>阿难，<a id="a-5D"></a>若于佛所乃至尽形，<a id="a-5E"></a>衣服、<a id="a-5F"></a>饮食、<a id="a-5G"></a>床座、<a id="a-5H"></a>卧具、<a id="a-5I"></a>病瘦汤药，<a id="a-5J"></a>恭敬尊重谦下供养，<a id="a-5K"></a>所得福德宁为多不？<a id="a-5L"></a>”</p>
  <p id="a5M">阿难白言：<a id="a-5N"></a>“如是，<a id="a-5O"></a>婆伽婆。<a id="a-5P"></a>如是，<a id="a-5Q"></a>修伽陀。<a id="a-5R"></a>若于佛所乃至尽形恭敬供养，<a id="a-5S"></a>所得福德甚多无量。<a id="a-5T"></a>世尊，<a id="a-5U"></a>若于佛所乃至发心一生敬信，<a id="a-5V"></a>所得福德尚多无量、<a id="a-5W"></a>不可思议、<a id="a-5X"></a>不可算数，<a id="a-5Y"></a>何况有人于如来所乃至尽形，<a id="a-5Z"></a>恭敬尊重谦下供养！<a id="a-5a"></a>”</p>
  <p id="a5b">作是语已，<a id="a-5c"></a>佛告阿难：<a id="a-5d"></a>“且置供养一佛如来以一切乐具乃至尽形而供养者，<a id="a-5e"></a>且置供养二、<a id="a-5f"></a>三、<a id="a-5g"></a>四、<a id="a-5h"></a>五乃至十佛，<a id="a-5i"></a>若二十、<a id="a-5j"></a>三十乃至百佛、<a id="a-5k"></a>千佛、<a id="a-5l"></a>百千佛、<a id="a-5m"></a>亿佛、<a id="a-5n"></a>百亿佛、<a id="a-5o"></a>千亿佛、<a id="a-5p"></a>百千亿佛，<a id="a-5q"></a>亿那由他、<a id="a-5r"></a>百亿那由他、<a id="a-5s"></a>千亿那由他、<a id="a-5t"></a>百千亿那由他乃至遍满阎浮提如来应正遍知。<a id="a-5u"></a>尽四天下千世界、<a id="a-5v"></a>二千世界、<a id="a-5w"></a>三千大千世界，<a id="a-5x"></a>其中百亿日月、<a id="a-5y"></a>百亿须弥山、<a id="a-5z"></a>百亿铁围山、<a id="a-60"></a>百亿大海、<a id="a-61"></a>百亿阎浮提、<a id="a-62"></a>百亿郁单越、<a id="a-63"></a>百亿弗婆提、<a id="a-64"></a>百亿瞿陀尼、<a id="a-65"></a>八万州渚并诸眷属，<a id="a-66"></a>百亿四天下、<a id="a-67"></a>百亿四天王天、<a id="a-68"></a>百亿三十三天、<a id="a-69"></a>百亿须夜摩天、<a id="a-6A"></a>百亿兜率陀天、<a id="a-6B"></a>百亿化乐天、<a id="a-6C"></a>百亿他化自在天、<a id="a-6D"></a>百亿梵天乃至阿迦贰吒天，<a id="a-6E"></a>此名三千大千世界，<a id="a-6F"></a>彼悉满中诸佛如来应正遍知，<a id="a-6G"></a>譬如甘蔗、<a id="a-6H"></a>若竹、<a id="a-6I"></a>若苇、<a id="a-6J"></a>若佉陀利林、<a id="a-6K"></a>若迦赊林。<a id="a-6L"></a>彼诸如来，<a id="a-6M"></a>寿命长远如恒河沙劫。<a id="a-6N"></a>时有长者，<a id="a-6O"></a>寿命住世亦复如是，<a id="a-6P"></a>乃至尽形衣服、<a id="a-6Q"></a>饮食、<a id="a-6R"></a>床座、<a id="a-6S"></a>卧具、<a id="a-6T"></a>病瘦汤药，<a id="a-6U"></a>恭敬尊重谦下供养彼诸如来。<a id="a-6V"></a>若佛灭后起七宝塔，<a id="a-6W"></a>以天幢幡诸妙宝盖，<a id="a-6X"></a>种种香华、<a id="a-6Y"></a>涂香、<a id="a-6Z"></a>末香，<a id="a-6a"></a>一切华鬘诸妙莲华、<a id="a-6b"></a>优波罗华、<a id="a-6c"></a>拘牟头华、<a id="a-6d"></a>芬陀利华，<a id="a-6e"></a>一切歌舞种种音乐，<a id="a-6f"></a>以如是等一切乐具，<a id="a-6g"></a>恭敬尊重谦下供养。<a id="a-6h"></a>阿难，<a id="a-6i"></a>于意云何？<a id="a-6j"></a>彼大长者，<a id="a-6k"></a>所得福德宁为多不？<a id="a-6l"></a>”</p>
  <p id="a6m">阿难白言：<a id="a-6n"></a>“如是，<a id="a-6o"></a>婆伽婆。<a id="a-6p"></a>如是，<a id="a-6q"></a>修伽陀。<a id="a-6r"></a>彼大长者，<a id="a-6s"></a>于一如来以诸肴膳饮食供养，<a id="a-6t"></a>所得福德尚多无量不可算数，<a id="a-6u"></a>何况如是于诸佛所住恒河沙劫，<a id="a-6v"></a>而设供具恭敬尊重谦下供养！<a id="a-6w"></a>彼佛灭后起七宝塔种种供养，<a id="a-6x"></a>所得福德不可为譬。<a id="a-6y"></a>”</p>
  <p id="a6z">作是语已，<a id="a-70"></a>佛告阿难：<a id="a-71"></a>“我今以实告汝，<a id="a-72"></a>若彼长者，<a id="a-73"></a>于诸佛所随其寿命，<a id="a-74"></a>恭敬尊重谦下供养，<a id="a-75"></a>彼佛灭后起七宝塔，<a id="a-76"></a>以诸胜妙种种供养所得福德。<a id="a-77"></a>阿难，<a id="a-78"></a>若有善男子、<a id="a-79"></a>善女人，<a id="a-7A"></a>于诸如来分别演说菩提道时，<a id="a-7B"></a>信解乐欲具足深信，<a id="a-7C"></a>法是善说、<a id="a-7D"></a>僧是发心善修行者，<a id="a-7E"></a>信解诸行一切无常、<a id="a-7F"></a>一切苦、<a id="a-7G"></a>一切空，<a id="a-7H"></a>一切法无我，<a id="a-7I"></a>寂灭涅槃。<a id="a-7J"></a>阿难，<a id="a-7K"></a>以此信解所得福德转复胜前。<a id="a-7L"></a>阿难，<a id="a-7M"></a>若复有人信解如是诸法宝藏转为他说，<a id="a-7N"></a>所得福德如是广大，<a id="a-7O"></a>如是无量，<a id="a-7P"></a>如是阿僧祇，<a id="a-7Q"></a>如是不可思议，<a id="a-7R"></a>如是无等，<a id="a-7S"></a>如是无限。<a id="a-7T"></a>何以故？<a id="a-7U"></a>阿难，<a id="a-7V"></a>如是法宝，<a id="a-7W"></a>无上法藏，<a id="a-7X"></a>初中后善。<a id="a-7Y"></a>若有修行如是布施所得功德，<a id="a-7Z"></a>比此法藏犹如草芥，<a id="a-7a"></a>应如是知。<a id="a-7b"></a>何以故？<a id="a-7c"></a>阿难，<a id="a-7d"></a>如是布施，<a id="a-7e"></a>世间有漏，<a id="a-7f"></a>是生死法。<a id="a-7g"></a>阿难，<a id="a-7h"></a>我此无量阿僧祇亿那由他劫所集法藏，<a id="a-7i"></a>断除生死离诸杂食流转故有。<a id="a-7j"></a>阿难，<a id="a-7k"></a>若有众生闻此法藏，<a id="a-7l"></a>从此生法而得解脱，<a id="a-7m"></a>乃至老死忧悲苦恼法而得解脱。<a id="a-7n"></a>阿难，<a id="a-7o"></a>我观此义故作是说，<a id="a-7p"></a>有二种人得大福德：<a id="a-7q"></a>一者、<a id="a-7r"></a>勤心为说，<a id="a-7s"></a>二者、<a id="a-7t"></a>至心专听。<a id="a-7u"></a>”</p>
  <p id="a7v">作是语已，<a id="a-7w"></a>慧命阿难白佛言：<a id="a-7x"></a>“世尊，<a id="a-7y"></a>若有善男子、<a id="a-7z"></a>善女人，<a id="a-80"></a>深信具足，<a id="a-81"></a>如实修行，<a id="a-82"></a>分别诸法信解乐欲，<a id="a-83"></a>法是善说、<a id="a-84"></a>僧是发心善修行者，<a id="a-85"></a>信解一切诸行无常、<a id="a-86"></a>若苦、<a id="a-87"></a>若空，<a id="a-88"></a>一切法无我，<a id="a-89"></a>寂灭涅槃，<a id="a-8A"></a>如是善思深正念者得几许福？<a id="a-8B"></a>”</p>
  <p id="a8C">佛言：<a id="a-8D"></a>“阿难，<a id="a-8E"></a>若复有人，<a id="a-8F"></a>但知法是善说、<a id="a-8G"></a>僧是发心善修行者，<a id="a-8H"></a>如是善男子、<a id="a-8I"></a>善女人深正思惟摄心专听，<a id="a-8J"></a>得闻法已乃至一弹指顷，<a id="a-8K"></a>深正思惟法是善说、<a id="a-8L"></a>僧是发心善修行者，<a id="a-8M"></a>是人于彼所得福德无量无边；<a id="a-8N"></a>何况善男子、<a id="a-8O"></a>善女人深正思惟摄心专听，<a id="a-8P"></a>听闻法已乃至一弹指顷如实修行，<a id="a-8Q"></a>解知诸行一切无常、<a id="a-8R"></a>一切苦、<a id="a-8S"></a>一切空，<a id="a-8T"></a>诸法无我，<a id="a-8U"></a>寂灭涅槃！</p>
  <p id="a8V">“阿难，<a id="a-8W"></a>若于无量无边诸世界中，<a id="a-8X"></a>所有一切诸众生界，<a id="a-8Y"></a>于一刹那、<a id="a-8Z"></a>一罗婆、<a id="a-8a"></a>一摩睺多顷，<a id="a-8b"></a>假使一时俱得人身；<a id="a-8c"></a>彼得人已于一刹那、<a id="a-8d"></a>一罗婆、<a id="a-8e"></a>一摩睺多顷，<a id="a-8f"></a>假使一时于阿耨多罗三藐三菩提成等正觉。<a id="a-8g"></a>彼诸如来假使寿命从过去际不可得知，<a id="a-8h"></a>于未来际亦复如是。<a id="a-8i"></a>阿难，<a id="a-8j"></a>假使是等诸众生中惟有一人，<a id="a-8k"></a>于阿耨多罗三藐三菩提不成正觉。<a id="a-8l"></a>然彼一人为大长者，<a id="a-8m"></a>亦随寿命从过去际不可得知，<a id="a-8n"></a>于未来际亦复如是。<a id="a-8o"></a>尔时，<a id="a-8p"></a>长者乃至尽形，<a id="a-8q"></a>恭敬尊重谦下供养彼诸如来，<a id="a-8r"></a>以诸乐具、<a id="a-8s"></a>衣服、<a id="a-8t"></a>饮食、<a id="a-8u"></a>床座、<a id="a-8v"></a>卧具、<a id="a-8w"></a>病瘦汤药而以供养。<a id="a-8x"></a>彼诸如来入涅槃后起七宝塔，<a id="a-8y"></a>起宝塔已宝幢幡盖，<a id="a-8z"></a>一切华鬘、<a id="a-90"></a>涂香、<a id="a-91"></a>末香，<a id="a-92"></a>尽世所有恭敬尊重谦下供养。<a id="a-93"></a>阿难，<a id="a-94"></a>于意云何？<a id="a-95"></a>时彼长者，<a id="a-96"></a>所得福德宁为多不？<a id="a-97"></a>”</p>
  <p id="a98">阿难白言：<a id="a-99"></a>“若彼长者，<a id="a-9A"></a>恭敬尊重谦下供养一佛如来，<a id="a-9B"></a>所得福德甚多无量，<a id="a-9C"></a>不可算数、<a id="a-9D"></a>不可思议、<a id="a-9E"></a>无等无限，<a id="a-9F"></a>何况如是于诸佛所，<a id="a-9G"></a>随其寿命恭敬尊重谦下供养，<a id="a-9H"></a>所得福德不可思量！<a id="a-9I"></a>”</p>
  <p id="a9J">佛言：<a id="a-9K"></a>“阿难，<a id="a-9L"></a>如是，<a id="a-9M"></a>如是。<a id="a-9N"></a>如汝所说，<a id="a-9O"></a>如是长者，<a id="a-9P"></a>所得福德不可思议。<a id="a-9Q"></a>是故，<a id="a-9R"></a>阿难，<a id="a-9S"></a>我今以实告汝，<a id="a-9T"></a>若彼长者于诸佛所随其寿命，<a id="a-9U"></a>恭敬尊重谦下供养所得福德；<a id="a-9V"></a>若复有人深正思惟摄心专听，<a id="a-9W"></a>得闻法已乃至一弹指顷，<a id="a-9X"></a>信解乐欲，<a id="a-9Y"></a>法是善说、<a id="a-9Z"></a>僧是发心善修行者，<a id="a-9a"></a>信解诸行一切无常、<a id="a-9b"></a>一切苦、<a id="a-9c"></a>一切空，<a id="a-9d"></a>诸法无我，<a id="a-9e"></a>寂灭涅槃，<a id="a-9f"></a>所得福德不可譬类所能知也。<a id="a-9g"></a>阿难，<a id="a-9h"></a>如我先说，<a id="a-9i"></a>有二种人得福甚多：<a id="a-9j"></a>一者、<a id="a-9k"></a>至心为说，<a id="a-9l"></a>二者、<a id="a-9m"></a>专心勤听。<a id="a-9n"></a>”</p>
  <p id="a9o">尔时，<a id="a-9p"></a>世尊说是偈言：</p>
  <p id="a9q">“为于二种义，<a id="a-9r"></a> 应听佛所说，</p>
  <p id="a9s">一切漏行尽，<a id="a-9t"></a> 近圣成菩提。</p>
  <p id="a9u">若有说法者，<a id="a-9v"></a> 及听佛正法，</p>
  <p id="a9w">二俱得福多，<a id="a-9x"></a> 能建诸仙幢。<a id="a-9y"></a>”</p>
  <p id="a9z">尔时，<a id="a-A0"></a>世尊复告阿难：<a id="a-A1"></a>“有二种人共魔波旬极大战诤。<a id="a-A2"></a>何者为二？<a id="a-A3"></a>一者、<a id="a-A4"></a>至心为说，<a id="a-A5"></a>二者、<a id="a-A6"></a>专心勤听。<a id="a-A7"></a>何以故？<a id="a-A8"></a>阿难，<a id="a-A9"></a>如是梵行得满足者，<a id="a-AA"></a>谓善知识及善等侣、<a id="a-AB"></a>善心流注。<a id="a-AC"></a>何以故？<a id="a-AD"></a>阿难，<a id="a-AE"></a>若有众生遇善知识，<a id="a-AF"></a>遇知识已从生得解脱，<a id="a-AG"></a>乃至老病死忧悲苦恼法而得解脱。<a id="a-AH"></a>阿难，<a id="a-AI"></a>此事我昔告诸声闻，<a id="a-AJ"></a>有二因缘能生正见：<a id="a-AK"></a>一者、<a id="a-AL"></a>从他闻法，<a id="a-AM"></a>二者、<a id="a-AN"></a>内正思惟。<a id="a-AO"></a>从他闻者当知从佛所闻，<a id="a-AP"></a>内正思惟者亦从佛知。<a id="a-AQ"></a>何以故？<a id="a-AR"></a>阿难，<a id="a-AS"></a>如诸凡夫佛未出时，<a id="a-AT"></a>自无内正思惟，<a id="a-AU"></a>佛出世已，<a id="a-AV"></a>教诸凡夫作如是事。<a id="a-AW"></a>阿难，<a id="a-AX"></a>我观是义故作是说，<a id="a-AY"></a>内正思惟亦从佛生。<a id="a-AZ"></a>”</p>
  <p id="aAa">尔时，<a id="a-Ab"></a>世尊说是偈言：</p>
  <p id="aAc">“善哉妙丈夫，<a id="a-Ad"></a> 得见增诸智，</p>
  <p id="aAe">若有断疑者，<a id="a-Af"></a> 令凡得明慧。</p>
  <p id="aAg">见圣者得乐，<a id="a-Ah"></a> 共居亦得乐，</p>
  <p id="aAi">不见诸凡愚，<a id="a-Aj"></a> 如常有乐者。</p>
  <p id="aAk">“是故，<a id="a-Al"></a>阿难，<a id="a-Am"></a>我为是义随宜演说，<a id="a-An"></a>梵行满足者，<a id="a-Ao"></a>诸善知识及善等侣，<a id="a-Ap"></a>能生善心相续流注。<a id="a-Aq"></a>何以故？<a id="a-Ar"></a>阿难，<a id="a-As"></a>若有众生遇善知识得生善心，<a id="a-At"></a>生善心已心则得信，<a id="a-Au"></a>心得信已所作皆善，<a id="a-Av"></a>所作善已则得善法，<a id="a-Aw"></a>得善法已安住善法，<a id="a-Ax"></a>住善法已于佛世尊深得敬重，<a id="a-Ay"></a>于法僧所亦深敬重，<a id="a-Az"></a>当得圣所爱戒、<a id="a-B0"></a>自在戒、<a id="a-B1"></a>智所赞戒、<a id="a-B2"></a>趣涅槃戒。<a id="a-B3"></a>阿难，<a id="a-B4"></a>如云降雨小坑满，<a id="a-B5"></a>小坑满已大坑满，<a id="a-B6"></a>大坑满已小河满，<a id="a-B7"></a>小河满已大河满，<a id="a-B8"></a>大河满已大海满。<a id="a-B9"></a>如是，<a id="a-BA"></a>阿难，<a id="a-BB"></a>若有善男子、<a id="a-BC"></a>善女人，<a id="a-BD"></a>于诸佛所，<a id="a-BE"></a>闻佛说已得善根力，<a id="a-BF"></a>得善根已近善知识，<a id="a-BG"></a>近善知识已得善等侣，<a id="a-BH"></a>得善等侣已得善流注，<a id="a-BI"></a>得善流注已得最胜善，<a id="a-BJ"></a>得最胜善已得善心，<a id="a-BK"></a>得善心已乃至如法顺法发心修行，<a id="a-BL"></a>究竟转、<a id="a-BM"></a>究竟无垢、<a id="a-BN"></a>究竟梵行、<a id="a-BO"></a>究竟最后。</p>
  <p id="aBP">“阿难，<a id="a-BQ"></a>汝观如是一切外物同时生长，<a id="a-BR"></a>华果成时无有违失，<a id="a-BS"></a>何况汝等所作善行岂有违失？<a id="a-BT"></a>若有违失，<a id="a-BU"></a>无有是处。<a id="a-BV"></a>是故，<a id="a-BW"></a>阿难，<a id="a-BX"></a>汝等应当修行善行。<a id="a-BY"></a>无有众生修行善行，<a id="a-BZ"></a>而不得果有违失者。<a id="a-Ba"></a>阿难，<a id="a-Bb"></a>我亦曾修一切善行，<a id="a-Bc"></a>无有违失。<a id="a-Bd"></a>阿难，<a id="a-Be"></a>我本修行菩萨行时，<a id="a-Bf"></a>所修一切诸善功德，<a id="a-Bg"></a>所得果报，<a id="a-Bh"></a>无有违失。<a id="a-Bi"></a>阿难，<a id="a-Bj"></a>汝观如来所行道路，<a id="a-Bk"></a>于彼所有丘陵坑坎，<a id="a-Bl"></a>高下平正；<a id="a-Bm"></a>屏厕臭处，<a id="a-Bn"></a>清净香洁；<a id="a-Bo"></a>株杌荆棘薮林丛草，<a id="a-Bp"></a>秽恶隐没，<a id="a-Bq"></a>善好低首，<a id="a-Br"></a>树神现身倾侧礼拜。<a id="a-Bs"></a>城邑巷路所有众生，<a id="a-Bt"></a>见佛如来随佛而行，<a id="a-Bu"></a>如来过后，<a id="a-Bv"></a>各还如故。<a id="a-Bw"></a>阿难，<a id="a-Bx"></a>汝观如来于过去世诸佛菩萨善知识所，<a id="a-By"></a>声闻、<a id="a-Bz"></a>缘觉、<a id="a-C0"></a>师僧、<a id="a-C1"></a>父母、<a id="a-C2"></a>耆年长宿、<a id="a-C3"></a>沙门、<a id="a-C4"></a>婆罗门，<a id="a-C5"></a>倾侧稽首获得如是最胜果报，<a id="a-C6"></a>一切外物见诸佛已应低首者即便低首，<a id="a-C7"></a>高者令下，<a id="a-C8"></a>下者令高，<a id="a-C9"></a>高下诸处皆悉平正。<a id="a-CA"></a>阿难，<a id="a-CB"></a>汝观一切愚痴凡夫，<a id="a-CC"></a>于诸尊长不修恭敬，<a id="a-CD"></a>亦不礼拜憍慢自恃，<a id="a-CE"></a>为慢所害，<a id="a-CF"></a>为慢所缠。</p>
  <p id="aCG">“阿难，<a id="a-CH"></a>汝观如来网缦手足，<a id="a-CI"></a>一切皆以善行所得。<a id="a-CJ"></a>阿难，<a id="a-CK"></a>汝观如来本修善行，<a id="a-CL"></a>布施、<a id="a-CM"></a>爱语、<a id="a-CN"></a>利行、<a id="a-CO"></a>同事，<a id="a-CP"></a>以此善行摄护众生，<a id="a-CQ"></a>不作分别此是我父、<a id="a-CR"></a>此是我母、<a id="a-CS"></a>兄弟姊妹、<a id="a-CT"></a>亲戚善友。<a id="a-CU"></a>阿难，<a id="a-CV"></a>我于众生一味平等，<a id="a-CW"></a>心无差别。<a id="a-CX"></a>阿难，<a id="a-CY"></a>我于久远无有众生而不摄受布施、<a id="a-CZ"></a>爱语、<a id="a-Ca"></a>利行、<a id="a-Cb"></a>同事，<a id="a-Cc"></a>如是摄护愚痴凡夫，<a id="a-Cd"></a>然彼不知以已善根福德因缘，<a id="a-Ce"></a>生死本际受诸果报。<a id="a-Cf"></a>阿难，<a id="a-Cg"></a>我于众生与其善根所得福乐，<a id="a-Ch"></a>多于自身修诸善业所得果报。<a id="a-Ci"></a>阿难，<a id="a-Cj"></a>一切世间所有乐具，<a id="a-Ck"></a>皆悉无常，<a id="a-Cl"></a>是变易法。<a id="a-Cm"></a>如此乐具是无常故，<a id="a-Cn"></a>我本修行菩萨行时，<a id="a-Co"></a>为诸凡愚成熟佛道，<a id="a-Cp"></a>令得无为圣无漏乐。<a id="a-Cq"></a>是无漏乐，<a id="a-Cr"></a>常不变易，<a id="a-Cs"></a>更不败坏。<a id="a-Ct"></a>是故，<a id="a-Cu"></a>阿难，<a id="a-Cv"></a>如是圣智当修诸业，<a id="a-Cw"></a>如是圣智修诸业者，<a id="a-Cx"></a>是名正业。<a id="a-Cy"></a>如是，<a id="a-Cz"></a>阿难，<a id="a-D0"></a>我本亦曾以此圣智修诸善业。</p>
  <p id="aD1">“阿难，<a id="a-D2"></a>我亦更说诸余善行，<a id="a-D3"></a>若有众生为涅槃故，<a id="a-D4"></a>乃至发心作少善根种诸种子，<a id="a-D5"></a>闻佛如来说诸妙法，<a id="a-D6"></a>深解义趣忆念如来，<a id="a-D7"></a>心生爱敬有抆泪者、<a id="a-D8"></a>长叹者、<a id="a-D9"></a>毛竖者，<a id="a-DA"></a>若堕地狱、<a id="a-DB"></a>畜生、<a id="a-DC"></a>饿鬼，<a id="a-DD"></a>无有是处，<a id="a-DE"></a>若于菩提不得究竟，<a id="a-DF"></a>亦无是处。<a id="a-DG"></a>阿难，<a id="a-DH"></a>复有众生忆念如来，<a id="a-DI"></a>于法觉悟有流泪者、<a id="a-DJ"></a>毛竖者、<a id="a-DK"></a>叹息者。<a id="a-DL"></a>阿难，<a id="a-DM"></a>莫作异观，<a id="a-DN"></a>彼诸众生堕于恶道地狱、<a id="a-DO"></a>畜生、<a id="a-DP"></a>饿鬼中者，<a id="a-DQ"></a>无有是处。<a id="a-DR"></a>是故，<a id="a-DS"></a>阿难，<a id="a-DT"></a>汝莫放逸，<a id="a-DU"></a>应勤方便修诸善业。<a id="a-DV"></a>阿难，<a id="a-DW"></a>诸佛世尊以不放逸得证菩提，<a id="a-DX"></a>及助道法亦以不放逸故得。<a id="a-DY"></a>阿难，<a id="a-DZ"></a>若有如是善受教者、<a id="a-Da"></a>求利益者、<a id="a-Db"></a>求安乐者、<a id="a-Dc"></a>求怜愍者，<a id="a-Dd"></a>起悲愍心，<a id="a-De"></a>应如是作。<a id="a-Df"></a>所应作者我已作竟，<a id="a-Dg"></a>汝等今者亦应当作，<a id="a-Dh"></a>勿令如是真道断绝，<a id="a-Di"></a>又复勿令佛正法眼而有隐没。<a id="a-Dj"></a>阿难，<a id="a-Dk"></a>汝应如是令佛法眼使得久住，<a id="a-Dl"></a>各于人天广行流布。<a id="a-Dm"></a>阿难，<a id="a-Dn"></a>我今以是正法宝藏，<a id="a-Do"></a>付嘱于汝勿令毁灭，<a id="a-Dp"></a>应如是作，<a id="a-Dq"></a>是我教法。<a id="a-Dr"></a>”</p>
  <p data-pb></p>
  <h2 id="aDs">问教品第十三</h2>
  <p id="aDt">尔时，<a id="a-Du"></a>慧命阿难白佛言：<a id="a-Dv"></a>“世尊，<a id="a-Dw"></a>我今云何修行法眼？<a id="a-Dx"></a>若我修行佛正法眼，<a id="a-Dy"></a>云何久住于诸天人广行流布？<a id="a-Dz"></a>世尊，<a id="a-E0"></a>我复云何结集法眼？<a id="a-E1"></a>云何显说？<a id="a-E2"></a>”</p>
  <p id="aE3">作是语已，<a id="a-E4"></a>佛告阿难：<a id="a-E5"></a>“我灭度后，<a id="a-E6"></a>有诸大德、<a id="a-E7"></a>诸比丘众集法毗尼时，<a id="a-E8"></a>彼大德摩诃迦葉最为上首。<a id="a-E9"></a>阿难，<a id="a-EA"></a>时彼大德诸比丘众，<a id="a-EB"></a>当如是问：<a id="a-EC"></a>‘世尊何处说大阿波陀那？<a id="a-ED"></a>何处说摩诃尼陀那？<a id="a-EE"></a>何处说大集法？<a id="a-EF"></a>何处说五三法？<a id="a-EG"></a>何处诸天来问？<a id="a-EH"></a>何处天帝释问？<a id="a-EI"></a>何处诸天来下？<a id="a-EJ"></a>何处说梵网经？<a id="a-EK"></a>’如是次第，<a id="a-EL"></a>彼诸比丘复当问汝：<a id="a-EM"></a>‘阿难，<a id="a-EN"></a>佛在何处说修多罗？<a id="a-EO"></a>何处说祇夜？<a id="a-EP"></a>何处说毗耶迦罗那？<a id="a-EQ"></a>何处说伽陀？<a id="a-ER"></a>何处说优陀那？<a id="a-ES"></a>何处说尼陀那？<a id="a-ET"></a>何处说伊帝毗利多迦？<a id="a-EU"></a>何处说阇多迦？<a id="a-EV"></a>何处说毗弗略？<a id="a-EW"></a>何处说阿波陀那？<a id="a-EX"></a>何处说阿浮陀达磨？<a id="a-EY"></a>何处说忧波提舍？<a id="a-EZ"></a>阿难，<a id="a-Ea"></a>佛在何处说声闻藏？<a id="a-Eb"></a>佛在何处说缘觉藏？<a id="a-Ec"></a>佛在何处说菩萨藏？<a id="a-Ed"></a>’</p>
  <p id="aEe">“阿难，<a id="a-Ef"></a>时彼比丘如是问已，<a id="a-Eg"></a>汝应如是答：<a id="a-Eh"></a>‘如是我闻：<a id="a-Ei"></a>一时，<a id="a-Ej"></a>佛在摩伽陀国菩提树下初成正觉。<a id="a-Ek"></a>如是我闻：<a id="a-El"></a>一时，<a id="a-Em"></a>佛在伽耶城。<a id="a-En"></a>如是我闻：<a id="a-Eo"></a>一时，<a id="a-Ep"></a>佛在摩伽陀国，<a id="a-Eq"></a>阿阇波罗尼拘陀树下修苦行处。<a id="a-Er"></a>如是我闻：<a id="a-Es"></a>一时，<a id="a-Et"></a>佛在波罗捺仙人住处鹿野苑中。<a id="a-Eu"></a>如是我闻：<a id="a-Ev"></a>一时，<a id="a-Ew"></a>佛在耆阇崛山。<a id="a-Ex"></a>如是我闻：<a id="a-Ey"></a>一时，<a id="a-Ez"></a>佛在毗富罗山。<a id="a-F0"></a>如是我闻：<a id="a-F1"></a>一时，<a id="a-F2"></a>佛在摩伽陀国鞞提诃山。<a id="a-F3"></a>如是我闻：<a id="a-F4"></a>一时，<a id="a-F5"></a>佛在王舍城仙人山中大黑方石。<a id="a-F6"></a>如是我闻：<a id="a-F7"></a>一时，<a id="a-F8"></a>佛在舍卫国祇树给孤独园。<a id="a-F9"></a>如是我闻：<a id="a-FA"></a>一时，<a id="a-FB"></a>佛在毗舍离城庵罗树园。<a id="a-FC"></a>如是我闻：<a id="a-FD"></a>一时，<a id="a-FE"></a>佛在毗舍离猕猴池边，<a id="a-FF"></a>大林精舍重阁讲堂。<a id="a-FG"></a>如是我闻：<a id="a-FH"></a>一时，<a id="a-FI"></a>佛在瞻波城竭伽池边。<a id="a-FJ"></a>如是我闻：<a id="a-FK"></a>一时，<a id="a-FL"></a>佛在伽耶城伽耶山顶。<a id="a-FM"></a>如是我闻：<a id="a-FN"></a>一时，<a id="a-FO"></a>佛在拘睒弥国瞿师罗园。<a id="a-FP"></a>如是我闻：<a id="a-FQ"></a>一时，<a id="a-FR"></a>佛在娑枳多城阿踰阇园迦罗迦林。<a id="a-FS"></a>如是我闻：<a id="a-FT"></a>一时，<a id="a-FU"></a>佛在释种住处迦毗罗城尼拘陀园。<a id="a-FV"></a>如是我闻：<a id="a-FW"></a>一时，<a id="a-FX"></a>佛在波离弗城鸠鸠吒园。<a id="a-FY"></a>如是我闻：<a id="a-FZ"></a>一时，<a id="a-Fa"></a>佛在摩偷罗城频陀林中。<a id="a-Fb"></a>如是我闻：<a id="a-Fc"></a>一时，<a id="a-Fd"></a>佛在拘尸那城力士生地，<a id="a-Fe"></a>阿利罗跋提河边娑罗双树间。<a id="a-Ff"></a>阿难，<a id="a-Fg"></a>以如是次第在在处处佛所说法，<a id="a-Fh"></a>在在处处大众所集，<a id="a-Fi"></a>随其时节，<a id="a-Fj"></a>随其句义，<a id="a-Fk"></a>随其因缘，<a id="a-Fl"></a>随其问答发起因缘，<a id="a-Fm"></a>随所为人，<a id="a-Fn"></a>随所为事，<a id="a-Fo"></a>为欲分别显其智故，<a id="a-Fp"></a>随其名味句义次第种种演说，<a id="a-Fq"></a>随彼由绪有因有缘，<a id="a-Fr"></a>善义善味广为人说，<a id="a-Fs"></a>佛说经已，<a id="a-Ft"></a>一切大众皆大欢喜，<a id="a-Fu"></a>顶戴奉行。<a id="a-Fv"></a>阿难，<a id="a-Fw"></a>汝应如是结集法眼，<a id="a-Fx"></a>如是分别种种显说。<a id="a-Fy"></a>”</p>
  <p id="aFz">如来应供正遍知说如是语，<a id="a-G0"></a>如是我闻一时已，<a id="a-G1"></a>大地极恶六种震动，<a id="a-G2"></a>甚大可畏令人毛竖。<a id="a-G3"></a>当于尔时，<a id="a-G4"></a>此三千大千世界六种震动，<a id="a-G5"></a>现十八相，<a id="a-G6"></a>东踊西没、<a id="a-G7"></a>西踊东没、<a id="a-G8"></a>南踊北没、<a id="a-G9"></a>北踊南没、<a id="a-GA"></a>中踊边没、<a id="a-GB"></a>边踊中没。<a id="a-GC"></a>十八相者，<a id="a-GD"></a>动遍、<a id="a-GE"></a>动等、<a id="a-GF"></a>遍动、<a id="a-GG"></a>踊遍、<a id="a-GH"></a>踊等、<a id="a-GI"></a>遍踊、<a id="a-GJ"></a>震遍、<a id="a-GK"></a>震等、<a id="a-GL"></a>遍震、<a id="a-GM"></a>吼遍、<a id="a-GN"></a>吼等、<a id="a-GO"></a>遍吼、<a id="a-GP"></a>起遍、<a id="a-GQ"></a>起等、<a id="a-GR"></a>遍起、<a id="a-GS"></a>觉遍、<a id="a-GT"></a>觉等、<a id="a-GU"></a>遍觉。</p>
  <p id="aGV">当于尔时，<a id="a-GW"></a>无量天、<a id="a-GX"></a>龙、<a id="a-GY"></a>夜叉、<a id="a-GZ"></a>乾闼婆、<a id="a-Ga"></a>阿修罗、<a id="a-Gb"></a>迦楼罗、<a id="a-Gc"></a>紧那罗、<a id="a-Gd"></a>摩睺罗伽、<a id="a-Ge"></a>释、<a id="a-Gf"></a>梵、<a id="a-Gg"></a>护世、<a id="a-Gh"></a>人非人等，<a id="a-Gi"></a>悲啼流泪作如是言：<a id="a-Gj"></a>“婆伽婆，<a id="a-Gk"></a>涅槃太速！<a id="a-Gl"></a>修伽陀，<a id="a-Gm"></a>涅槃太速！<a id="a-Gn"></a>世间眼目，<a id="a-Go"></a>隐没太速！<a id="a-Gp"></a>世间盲冥，<a id="a-Gq"></a>无目太速！<a id="a-Gr"></a>”</p>
  <p id="aGs">慧命阿难悲啼流泪亦作是言：<a id="a-Gt"></a>“婆伽婆，<a id="a-Gu"></a>涅槃太速！<a id="a-Gv"></a>修伽陀，<a id="a-Gw"></a>涅槃太速！<a id="a-Gx"></a>世间眼目，<a id="a-Gy"></a>隐没太速！<a id="a-Gz"></a>世间盲冥，<a id="a-H0"></a>无目太速！<a id="a-H1"></a>世间导师，<a id="a-H2"></a>隐没太速！<a id="a-H3"></a>”</p>
  <p id="aH4">尔时，<a id="a-H5"></a>世尊复告阿难：<a id="a-H6"></a>“汝莫忧悲，<a id="a-H7"></a>一切有为生法、<a id="a-H8"></a>有法、<a id="a-H9"></a>分别法、<a id="a-HA"></a>觉知法、<a id="a-HB"></a>因缘生法、<a id="a-HC"></a>灭坏法，<a id="a-HD"></a>若不坏者，<a id="a-HE"></a>无有是处。<a id="a-HF"></a>阿难，<a id="a-HG"></a>汝于长夜以身口意慈孝如来，<a id="a-HH"></a>无量安乐，<a id="a-HI"></a>心无有二，<a id="a-HJ"></a>无瞋无恨，<a id="a-HK"></a>无有怨嫌。<a id="a-HL"></a>阿难，<a id="a-HM"></a>汝以如是当得大神通、<a id="a-HN"></a>大功德，<a id="a-HO"></a>广大无量犹如甘露、<a id="a-HP"></a>第一甘露、<a id="a-HQ"></a>尽甘露际。<a id="a-HR"></a>是故，<a id="a-HS"></a>阿难，<a id="a-HT"></a>汝于梵行亦复应当以身口意恭敬供养，<a id="a-HU"></a>亦当如我应如是学。<a id="a-HV"></a>何以故？</p>
  <p id="aHW">“阿难，<a id="a-HX"></a>我灭度后于未来世，<a id="a-HY"></a>法欲尽时最后五百年，<a id="a-HZ"></a>持戒朋党、<a id="a-Ha"></a>正法朋党将欲尽灭，<a id="a-Hb"></a>破戒非法朋党炽盛，<a id="a-Hc"></a>诽谤正法，<a id="a-Hd"></a>寿命短促，<a id="a-He"></a>众生坏时、<a id="a-Hf"></a>法灭坏时、<a id="a-Hg"></a>比丘僧坏时。<a id="a-Hh"></a>阿难，<a id="a-Hi"></a>当于尔时惊畏恐惧，<a id="a-Hj"></a>有诸比丘不修身、<a id="a-Hk"></a>不修心、<a id="a-Hl"></a>不修戒、<a id="a-Hm"></a>不修慧。<a id="a-Hn"></a>彼等不修身、<a id="a-Ho"></a>戒、<a id="a-Hp"></a>心、<a id="a-Hq"></a>慧者，<a id="a-Hr"></a>贪著六处。<a id="a-Hs"></a>何等为六？<a id="a-Ht"></a>一者、<a id="a-Hu"></a>贪著钵，<a id="a-Hv"></a>二者、<a id="a-Hw"></a>贪著衣，<a id="a-Hx"></a>三者、<a id="a-Hy"></a>贪著食，<a id="a-Hz"></a>四者、<a id="a-I0"></a>贪著床座，<a id="a-I1"></a>五者、<a id="a-I2"></a>贪著房舍，<a id="a-I3"></a>六者、<a id="a-I4"></a>病瘦因缘贪著汤药。<a id="a-I5"></a>彼等贪求胜妙衣钵，<a id="a-I6"></a>乃至上好众味药故，<a id="a-I7"></a>更共斗诤迭相言讼，<a id="a-I8"></a>上至官司口如刀剑，<a id="a-I9"></a>互相诽谤迭共憎嫉，<a id="a-IA"></a>如是为彼衣钵、<a id="a-IB"></a>饮食、<a id="a-IC"></a>床座、<a id="a-ID"></a>房舍、<a id="a-IE"></a>汤药因缘，<a id="a-IF"></a>共相憎嫉，<a id="a-IG"></a>心不纯熟，<a id="a-IH"></a>浊心相向。<a id="a-II"></a>是故，<a id="a-IJ"></a>阿难，<a id="a-IK"></a>汝于梵行身口意慈，<a id="a-IL"></a>当好供给具足供养，<a id="a-IM"></a>于诸梵行若见若闻、<a id="a-IN"></a>若粗若细、<a id="a-IO"></a>若信若行，<a id="a-IP"></a>当于彼所莫起恼乱，<a id="a-IQ"></a>应如是学。<a id="a-IR"></a>何以故？<a id="a-IS"></a>阿难，<a id="a-IT"></a>当于尔时极大怖畏，<a id="a-IU"></a>命浊、<a id="a-IV"></a>劫浊、<a id="a-IW"></a>众生浊、<a id="a-IX"></a>见浊、<a id="a-IY"></a>烦恼浊，<a id="a-IZ"></a>俗人尔时极受诸苦，<a id="a-Ia"></a>为苦所中，<a id="a-Ib"></a>为苦所恼，<a id="a-Ic"></a>为极饥馑，<a id="a-Id"></a>为极病疫，<a id="a-Ie"></a>为贼所恼亢旱水灾，<a id="a-If"></a>为诸螽虫种种恼触。<a id="a-Ig"></a>阿难，<a id="a-Ih"></a>时彼婆罗门、<a id="a-Ii"></a>长者、<a id="a-Ij"></a>居士，<a id="a-Ik"></a>虽复如是为苦所恼，<a id="a-Il"></a>为苦所切，<a id="a-Im"></a>犹有净信恭敬尊重于佛法僧，<a id="a-In"></a>数数得生具足深信。<a id="a-Io"></a>彼以信佛法僧因缘，<a id="a-Ip"></a>于一比丘亦生深信，<a id="a-Iq"></a>修行布施作诸功德，<a id="a-Ir"></a>受持禁戒，<a id="a-Is"></a>读诵受持，<a id="a-It"></a>为人解说。<a id="a-Iu"></a>有听受者得闻法已，<a id="a-Iv"></a>心生爱敬欢喜踊悦，<a id="a-Iw"></a>如法修行种诸善根，<a id="a-Ix"></a>以此善根身坏命终，<a id="a-Iy"></a>得生善道诸天人中。</p>
  <p id="aIz">“阿难，<a id="a-J0"></a>汝观如是诸恶比丘，<a id="a-J1"></a>当以信心舍家出家，<a id="a-J2"></a>得出家已贪著衣钵，<a id="a-J3"></a>六种因缘堕三恶道；<a id="a-J4"></a>在家俗人为苦所恼尚生敬信，<a id="a-J5"></a>以信善根得生善道。<a id="a-J6"></a>是故，<a id="a-J7"></a>阿难，<a id="a-J8"></a>应正身律仪、<a id="a-J9"></a>口律仪、<a id="a-JA"></a>意律仪，<a id="a-JB"></a>当作是念：<a id="a-JC"></a>‘愿我敬信速得具足！<a id="a-JD"></a>愿我深心正直具足！<a id="a-JE"></a>愿我身心具善思惟！<a id="a-JF"></a>’何以故？<a id="a-JG"></a>阿难，<a id="a-JH"></a>身口意业不善思惟，<a id="a-JI"></a>有五种过。<a id="a-JJ"></a>何者为五？<a id="a-JK"></a>一者、<a id="a-JL"></a>妄语；<a id="a-JM"></a>二者、<a id="a-JN"></a>两舌；<a id="a-JO"></a>三者、<a id="a-JP"></a>绮语；<a id="a-JQ"></a>四者、<a id="a-JR"></a>贪欲；<a id="a-JS"></a>五者、<a id="a-JT"></a>身坏命终，<a id="a-JU"></a>堕三恶道生地狱中。<a id="a-JV"></a>阿难，<a id="a-JW"></a>善思惟者，<a id="a-JX"></a>当得五种功德利益。<a id="a-JY"></a>何者为五？<a id="a-JZ"></a>一者、<a id="a-Ja"></a>不妄语；<a id="a-Jb"></a>二者、<a id="a-Jc"></a>不两舌；<a id="a-Jd"></a>三者、<a id="a-Je"></a>不绮语；<a id="a-Jf"></a>四者、<a id="a-Jg"></a>不贪欲；<a id="a-Jh"></a>五者、<a id="a-Ji"></a>身坏命终，<a id="a-Jj"></a>得生善道诸天人中。</p>
  <p id="aJk">“复次，<a id="a-Jl"></a>阿难，<a id="a-Jm"></a>若人斗诤毁呰、<a id="a-Jn"></a>言讼违竞相对，<a id="a-Jo"></a>心不调柔、<a id="a-Jp"></a>浊心变坏者，<a id="a-Jq"></a>有五过失：<a id="a-Jr"></a>一者、<a id="a-Js"></a>妄语；<a id="a-Jt"></a>二者、<a id="a-Ju"></a>两舌；<a id="a-Jv"></a>三者、<a id="a-Jw"></a>于诸持戒不生敬信；<a id="a-Jx"></a>四者、<a id="a-Jy"></a>昼夜忧苦恶意而住；<a id="a-Jz"></a>五者、<a id="a-K0"></a>身坏命终，<a id="a-K1"></a>堕三恶道生地狱中。<a id="a-K2"></a>阿难，<a id="a-K3"></a>若复有人心住慈善，<a id="a-K4"></a>当得十一种功德利益。<a id="a-K5"></a>何者十一？<a id="a-K6"></a>一者、<a id="a-K7"></a>睡眠得安隐，<a id="a-K8"></a>悟则心欢喜；<a id="a-K9"></a>二者、<a id="a-KA"></a>不见恶梦；<a id="a-KB"></a>三者、<a id="a-KC"></a>人非人爱；<a id="a-KD"></a>四者、<a id="a-KE"></a>诸天拥护；<a id="a-KF"></a>五者、<a id="a-KG"></a>毒不能害；<a id="a-KH"></a>六者、<a id="a-KI"></a>刀箭不伤；<a id="a-KJ"></a>七者、<a id="a-KK"></a>火所不烧；<a id="a-KL"></a>八者、<a id="a-KM"></a>水所不溺；<a id="a-KN"></a>九者、<a id="a-KO"></a>常得好衣、<a id="a-KP"></a>肴膳饮食、<a id="a-KQ"></a>床座卧具、<a id="a-KR"></a>病瘦汤药；<a id="a-KS"></a>十者、<a id="a-KT"></a>得上人法；<a id="a-KU"></a>十一者、<a id="a-KV"></a>身坏命终得生梵天。<a id="a-KW"></a>阿难，<a id="a-KX"></a>心住慈善，<a id="a-KY"></a>得此十一功德利益。</p>
  <p id="aKZ">“是故，<a id="a-Ka"></a>阿难，<a id="a-Kb"></a>若我现在及灭度后，<a id="a-Kc"></a>自燃法灯，<a id="a-Kd"></a>自作法归，<a id="a-Ke"></a>莫求他灯，<a id="a-Kf"></a>莫求他归。<a id="a-Kg"></a>阿难，<a id="a-Kh"></a>云何比丘自燃法灯，<a id="a-Ki"></a>自作法归，<a id="a-Kj"></a>不求他灯，<a id="a-Kk"></a>不求他归？<a id="a-Kl"></a>阿难，<a id="a-Km"></a>若有比丘观内身，<a id="a-Kn"></a>循身观勤精进，<a id="a-Ko"></a>系念一心除世贪忧，<a id="a-Kp"></a>如是观内身，<a id="a-Kq"></a>循身观，<a id="a-Kr"></a>观内受、<a id="a-Ks"></a>内心、<a id="a-Kt"></a>内法，<a id="a-Ku"></a>勤精进，<a id="a-Kv"></a>系念一心除世贪忧。<a id="a-Kw"></a>阿难，<a id="a-Kx"></a>是为比丘自燃法灯，<a id="a-Ky"></a>自作法归，<a id="a-Kz"></a>不求他灯，<a id="a-L0"></a>不求他归。<a id="a-L1"></a>是故，<a id="a-L2"></a>阿难，<a id="a-L3"></a>我为导师，<a id="a-L4"></a>于诸声闻所应作者，<a id="a-L5"></a>我已作竟。<a id="a-L6"></a>汝等今者应如是作，<a id="a-L7"></a>此是我之教法，<a id="a-L8"></a>当于阿兰若处，<a id="a-L9"></a>冢间树下，<a id="a-LA"></a>空舍露地，<a id="a-LB"></a>应当一心勤修止观，<a id="a-LC"></a>思灭苦本，<a id="a-LD"></a>慎莫放逸。<a id="a-LE"></a>汝若放逸，<a id="a-LF"></a>后必忧悔。<a id="a-LG"></a>”</p>
  <p id="aLH">尔时，<a id="a-LI"></a>世尊说是偈言：</p>
  <p id="aLJ">“我已说正道，<a id="a-LK"></a> 拔诸无智箭，</p>
  <p id="aLL">汝今应勤修，<a id="a-LM"></a> 诸佛所说法。</p>
  <p id="aLN">为净诸见故，<a id="a-LO"></a> 除此更无道，</p>
  <p id="aLP">修者得解脱，<a id="a-LQ"></a> 能断诸魔缚。</p>
  <p id="aLR">若能修此行，<a id="a-LS"></a> 如佛之所说，</p>
  <p id="aLT">能度一切苦，<a id="a-LU"></a> 得满诸佛愿。<a id="a-LV"></a>”</p>
  <p id="aLW">尔时，<a id="a-LX"></a>世尊说是经已，<a id="a-LY"></a>慧命阿难及诸比丘、<a id="a-LZ"></a>诸来大众，<a id="a-La"></a>及诸天、<a id="a-Lb"></a>人、<a id="a-Lc"></a>阿修罗、<a id="a-Ld"></a>乾闼婆、<a id="a-Le"></a>一切世间，<a id="a-Lf"></a>闻佛说已随顺悲喜，<a id="a-Lg"></a>举手拍头椎胸号叫，<a id="a-Lh"></a>悲啼流泪顶戴奉行。</p>
 </body>
</html>