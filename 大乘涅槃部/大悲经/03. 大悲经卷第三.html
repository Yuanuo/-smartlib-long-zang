<!doctype html>
<html id="z3IBTcUL3" data-ver="1229">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘涅槃部">
  <meta period="高齐">
 </head>
 <body>
  <h1 id="a1">大悲经卷第三</h1>
  <h2 id="a2">礼拜品第八</h2>
  <p id="a3">尔时，<a id="a-4"></a>世尊复告阿难：<a id="a-5"></a>“若有众生闻佛名者，<a id="a-6"></a>我说是人毕定当得入般涅槃。<a id="a-7"></a>阿难，<a id="a-8"></a>若有称言南无佛者，<a id="a-9"></a>此有何义？<a id="a-A"></a>”</p>
  <p id="aB">阿难白言：<a id="a-C"></a>“佛是一切诸法之本，<a id="a-D"></a>佛是眼目能引导者，<a id="a-E"></a>佛是演说一切法者。<a id="a-F"></a>善哉！<a id="a-G"></a>世尊，<a id="a-H"></a>愿为比丘解释此义，<a id="a-I"></a>我今亲承得闻持受。<a id="a-J"></a>”</p>
  <p id="aK">尔时，<a id="a-L"></a>世尊复告阿难：<a id="a-M"></a>“谛听！<a id="a-N"></a>谛听！<a id="a-O"></a>善思念之，<a id="a-P"></a>吾当为汝分别解说。<a id="a-Q"></a>”</p>
  <p id="aR">尔时，<a id="a-S"></a>阿难闻佛语已，<a id="a-T"></a>而白佛言：<a id="a-U"></a>“愿乐欲闻。<a id="a-V"></a>”</p>
  <p id="aW">佛言：<a id="a-X"></a>“阿难，<a id="a-Y"></a>所言南无佛者，<a id="a-Z"></a>此是决定诸佛世尊名号音声。<a id="a-a"></a>阿难，<a id="a-b"></a>以是决定诸佛名号音声义故，<a id="a-c"></a>称言南无诸佛。<a id="a-d"></a>阿难，<a id="a-e"></a>我为是义故说譬喻，<a id="a-f"></a>令诸众生于此法中增益信心，<a id="a-g"></a>复令一切诸善男子、<a id="a-h"></a>善女人，<a id="a-i"></a>闻佛世尊名号音声深得敬信。</p>
  <p id="aj">“阿难，<a id="a-k"></a>曾于过去有大商主，<a id="a-l"></a>将诸商人入于大海，<a id="a-m"></a>到彼海已，<a id="a-n"></a>其船卒为摩竭大鱼欲来吞噬。<a id="a-o"></a>阿难，<a id="a-p"></a>尔时商主及诸商人，<a id="a-q"></a>心惊毛竖，<a id="a-r"></a>忧愁不乐，<a id="a-s"></a>恐命不济，<a id="a-t"></a>无救无护无归无趣，<a id="a-u"></a>各皆悲泣呻号忧悔，<a id="a-v"></a>种种悲叹呜呼痛哉：<a id="a-w"></a>‘彼阎浮提，<a id="a-x"></a>如是可乐，<a id="a-y"></a>如是希有，<a id="a-z"></a>世间人身如是难得！<a id="a-10"></a>我今当与父母离别，<a id="a-11"></a>兄弟、<a id="a-12"></a>姊妹、<a id="a-13"></a>妇儿、<a id="a-14"></a>亲戚、<a id="a-15"></a>朋友别离，<a id="a-16"></a>我更不见，<a id="a-17"></a>亦不得见佛、<a id="a-18"></a>法、<a id="a-19"></a>众僧。<a id="a-1A"></a>’极大悲哭，<a id="a-1B"></a>忧悲不乐，<a id="a-1C"></a>各皆祈请诸尊神天欲求自济。<a id="a-1D"></a>阿难，<a id="a-1E"></a>尔时商主正见明远，<a id="a-1F"></a>于佛法僧心得净信，<a id="a-1G"></a>更不信事诸余天神。<a id="a-1H"></a>尔时，<a id="a-1I"></a>商主告诸商人：<a id="a-1J"></a>‘诸人当知，<a id="a-1K"></a>若欲存济免此危难得解脱者，<a id="a-1L"></a>汝等应当一时同声随我所说。<a id="a-1M"></a>假令我等不得解脱，<a id="a-1N"></a>后生善道。<a id="a-1O"></a>’时彼商人闻此语已，<a id="a-1P"></a>各言商主：<a id="a-1Q"></a>‘我当从教，<a id="a-1R"></a>唯愿速说。<a id="a-1S"></a>’阿难，<a id="a-1T"></a>尔时商主偏袒右肩，<a id="a-1U"></a>右膝著地，<a id="a-1V"></a>住于船上，<a id="a-1W"></a>一心念佛合掌礼拜，<a id="a-1X"></a>高声唱言：<a id="a-1Y"></a>‘南无诸佛，<a id="a-1Z"></a>得大无畏者，<a id="a-1a"></a>大慈悲者，<a id="a-1b"></a>怜愍一切众生者！<a id="a-1c"></a>’如是三称。<a id="a-1d"></a>时诸商人亦复同时合掌礼拜，<a id="a-1e"></a>异口同音唱言：<a id="a-1f"></a>‘南无诸佛，<a id="a-1g"></a>能施无畏者，<a id="a-1h"></a>大慈悲者，<a id="a-1i"></a>怜愍一切众生者！<a id="a-1j"></a>’如是三称。<a id="a-1k"></a>尔时，<a id="a-1l"></a>彼摩竭鱼闻佛名号礼拜音声，<a id="a-1m"></a>生大爱敬得不杀心，<a id="a-1n"></a>时摩竭鱼闻即闭口。<a id="a-1o"></a>阿难，<a id="a-1p"></a>尔时商主及诸商人，<a id="a-1q"></a>皆悉安隐得免鱼难，<a id="a-1r"></a>船及商人所愿得称，<a id="a-1s"></a>安隐而还到阎浮提。<a id="a-1t"></a>时摩竭鱼闻佛音声心生喜乐，<a id="a-1u"></a>更不啖食余诸众生，<a id="a-1v"></a>因是命终。<a id="a-1w"></a>彼命终已得生人中，<a id="a-1x"></a>生人中已于其佛所闻法毗尼，<a id="a-1y"></a>深得净信舍家出家，<a id="a-1z"></a>得出家已近善知识，<a id="a-20"></a>谦下供养得阿罗汉道，<a id="a-21"></a>具足六通于无余涅槃界而般涅槃。<a id="a-22"></a>阿难，<a id="a-23"></a>汝观彼鱼生，<a id="a-24"></a>生畜生道得闻佛名，<a id="a-25"></a>闻佛名已得生人道，<a id="a-26"></a>因生人道便得出家，<a id="a-27"></a>得出家已即便得证阿罗汉果，<a id="a-28"></a>得阿罗汉已便般涅槃。<a id="a-29"></a>阿难，<a id="a-2A"></a>汝观诸佛神力如是，<a id="a-2B"></a>彼鱼闻已获得神通，<a id="a-2C"></a>名号称誉毕定利益，<a id="a-2D"></a>何况有人得闻佛名听闻正法，<a id="a-2E"></a>亲于佛所种诸善根，<a id="a-2F"></a>而不毕定利益？</p>
  <p id="a2G">“阿难，<a id="a-2H"></a>如我昔说，<a id="a-2I"></a>作少善根得少分报，<a id="a-2J"></a>满分善根得满分报。<a id="a-2K"></a>阿难，<a id="a-2L"></a>所言少分善根者，<a id="a-2M"></a>是人为欲速成熟故，<a id="a-2N"></a>种声闻种子作声闻乘，<a id="a-2O"></a>以是善根得满声闻地，<a id="a-2P"></a>种缘觉种子作缘觉乘，<a id="a-2Q"></a>以是善根得满缘觉地。<a id="a-2R"></a>阿难，<a id="a-2S"></a>以是因缘我说少分行。<a id="a-2T"></a>阿难，<a id="a-2U"></a>言满分行者，<a id="a-2V"></a>是人从无始来，<a id="a-2W"></a>于诸佛所种佛种子，<a id="a-2X"></a>一切善根久远修行，<a id="a-2Y"></a>以是善根因缘力故得值诸佛，<a id="a-2Z"></a>值诸佛已为欲积集满足菩提诸善根故，<a id="a-2a"></a>满足菩提诸善根已得成佛道，<a id="a-2b"></a>所谓如来、<a id="a-2c"></a>应供、<a id="a-2d"></a>正遍知，<a id="a-2e"></a>声震于世，<a id="a-2f"></a>是名满分行。<a id="a-2g"></a>阿难，<a id="a-2h"></a>此满分行，<a id="a-2i"></a>如我诸经昔已广说。<a id="a-2j"></a>如是次第，<a id="a-2k"></a>汝应当知，<a id="a-2l"></a>若少分行得少分果，<a id="a-2m"></a>若满分行得满分果。</p>
  <p id="a2n">“阿难，<a id="a-2o"></a>如我经中亦复说言，<a id="a-2p"></a>乃至受持四句偈等。<a id="a-2q"></a>如是说者，<a id="a-2r"></a>我为钝根薄德少智诸众生故，<a id="a-2s"></a>随宜而说。<a id="a-2t"></a>阿难，<a id="a-2u"></a>我为一切无归众生为作归趣，<a id="a-2v"></a>无舍众生为作舍宅，<a id="a-2w"></a>无护众生为作救护，<a id="a-2x"></a>无明众生为作灯明，<a id="a-2y"></a>盲无目者为作眼目。<a id="a-2z"></a>阿难，<a id="a-30"></a>一切外道痴冥无智不能自救，<a id="a-31"></a>何能救他正作归趣？<a id="a-32"></a>阿难，<a id="a-33"></a>我为一切天人教师，<a id="a-34"></a>怜愍一切诸众生者。<a id="a-35"></a>于当来世法欲灭时，<a id="a-36"></a>当有比丘、<a id="a-37"></a>比丘尼于我法中得出家已，<a id="a-38"></a>手牵儿臂而共游行，<a id="a-39"></a>从酒家至酒家，<a id="a-3A"></a>于我法中作非梵行。<a id="a-3B"></a>彼等虽为以酒因缘，<a id="a-3C"></a>于此贤劫一切皆当得般涅槃。</p>
  <p id="a3D">“阿难，<a id="a-3E"></a>何故名为贤劫？<a id="a-3F"></a>阿难，<a id="a-3G"></a>此三千大千世界，<a id="a-3H"></a>劫欲成时尽为一水。<a id="a-3I"></a>时净居天，<a id="a-3J"></a>以天眼观见此世界唯一大水，<a id="a-3K"></a>见有千枚诸妙莲华，<a id="a-3L"></a>一一莲华各有千叶，<a id="a-3M"></a>金色金光大明普照，<a id="a-3N"></a>香气芬薰甚可爱乐。<a id="a-3O"></a>彼净居天因见此已，<a id="a-3P"></a>心生欢喜踊跃无量而赞叹言：<a id="a-3Q"></a>‘奇哉！<a id="a-3R"></a>奇哉！<a id="a-3S"></a>希有！<a id="a-3T"></a>希有！<a id="a-3U"></a>如此劫中当有千佛出兴于世。<a id="a-3V"></a>’以是因缘，<a id="a-3W"></a>遂名此劫号之为贤。</p>
  <p id="a3X">“阿难，<a id="a-3Y"></a>我灭度后此贤劫中，<a id="a-3Z"></a>当有九百九十六佛出兴于世。<a id="a-3a"></a>拘留孙如来为首，<a id="a-3b"></a>我为第四，<a id="a-3c"></a>次后弥勒当补我处，<a id="a-3d"></a>乃至最后卢遮如来，<a id="a-3e"></a>如是次第汝应当知。<a id="a-3f"></a>阿难，<a id="a-3g"></a>于我法中，<a id="a-3h"></a>但使性是沙门污沙门行，<a id="a-3i"></a>自称沙门形似沙门，<a id="a-3j"></a>当有被著袈裟衣者，<a id="a-3k"></a>于此贤劫弥勒为首，<a id="a-3l"></a>乃至最后卢遮如来，<a id="a-3m"></a>彼诸沙门如是佛所，<a id="a-3n"></a>于无余涅槃界次第当得入般涅槃，<a id="a-3o"></a>无有遗余。<a id="a-3p"></a>何以故？<a id="a-3q"></a>阿难，<a id="a-3r"></a>如是一切诸沙门中，<a id="a-3s"></a>乃至一称佛名一生信者，<a id="a-3t"></a>所作功德终不虚设。<a id="a-3u"></a>阿难，<a id="a-3v"></a>我以佛智测知法界，<a id="a-3w"></a>非不测知。<a id="a-3x"></a>阿难，<a id="a-3y"></a>所有白业得白报，<a id="a-3z"></a>黑业得黑报。<a id="a-40"></a>若有净心诸众生等，<a id="a-41"></a>作是称言南无佛者，<a id="a-42"></a>阿难，<a id="a-43"></a>彼人以是善根必定涅槃，<a id="a-44"></a>得近涅槃，<a id="a-45"></a>流注相续入涅槃际。<a id="a-46"></a>何况值佛在世，<a id="a-47"></a>亲承恭敬，<a id="a-48"></a>谦下迎送，<a id="a-49"></a>尊重供养；<a id="a-4A"></a>及佛灭后，<a id="a-4B"></a>供养舍利者！<a id="a-4C"></a>阿难，<a id="a-4D"></a>彼沙门性污辱沙门，<a id="a-4E"></a>自谓沙门形似沙门者，<a id="a-4F"></a>乃至应有一称佛名，<a id="a-4G"></a>何况余心能生敬信种诸善根！</p>
  <p id="a4H">“阿难，<a id="a-4I"></a>我为是义说如是偈：</p>
  <p id="a4J">“诸佛如是不思议，<a id="a-4K"></a> 佛之正法亦复然，</p>
  <p id="a4L">若能敬信不思议，<a id="a-4M"></a> 必当获得不思报。</p>
  <p id="a4N">过去一切诸如来，<a id="a-4O"></a> 能作光明悲愍者，</p>
  <p id="a4P">亦曾供养大势佛，<a id="a-4Q"></a> 悟胜菩提不可数。</p>
  <p id="a4R">我昔与檀常相应，<a id="a-4S"></a> 布施愍济诸众生，</p>
  <p id="a4T">净信根深勤精进，<a id="a-4U"></a> 以勤精进化一切，</p>
  <p id="a4V">爱重众生如父母，<a id="a-4W"></a> 兄弟亲戚诸知识，</p>
  <p id="a4X">于诸亲戚无瞋恨，<a id="a-4Y"></a> 悟胜菩提不可数。</p>
  <p id="a4Z">我求安乐菩提时，<a id="a-4a"></a> 于无量劫行布施，</p>
  <p id="a4b">悲心怜愍众生故，<a id="a-4c"></a> 舍身头目肌肉血，</p>
  <p id="a4d">亦舍无量重王位，<a id="a-4e"></a> 所爱妻妾及男女，</p>
  <p id="a4f">无量宝乘象马车；<a id="a-4g"></a> 为求最胜菩提故，</p>
  <p id="a4h">无量千万亿劫时，<a id="a-4i"></a> 数数精勤而驰走，</p>
  <p id="a4j">净心无量行布施；<a id="a-4k"></a> 为求此胜菩提故，</p>
  <p id="a4l">忍受无量众苦恼，<a id="a-4m"></a> 冰寒毒热及饥渴，</p>
  <p id="a4n">发勤精进死不舍；<a id="a-4o"></a> 为求最胜菩提故，</p>
  <p id="a4p">我若百年及一劫，<a id="a-4q"></a> 说其行相不可尽。</p>
  <p id="a4r">悲愍一切众生故，<a id="a-4s"></a> 为求安乐胜菩提，</p>
  <p id="a4t">轮回生死常值遇，<a id="a-4u"></a> 百千亿数诸如来。</p>
  <p id="a4v">彼诸如来大势力，<a id="a-4w"></a> 常以金华而奉献，</p>
  <p id="a4x">肴膳饮食及衣服，<a id="a-4y"></a> 涂香末香众华鬘，</p>
  <p id="a4z">多亿宝幢胜幡盖，<a id="a-50"></a> 供养如是诸如来。</p>
  <p id="a51">无量多亿诸众生，<a id="a-52"></a> 轮回生死无有边，</p>
  <p id="a53">我常到彼而安慰，<a id="a-54"></a> 胜檀广益一切众，</p>
  <p id="a55">尸罗羼提勤精进，<a id="a-56"></a> 禅定三昧慧方便，</p>
  <p id="a57">身等念处四正勤，<a id="a-58"></a> 善修习行四神足，</p>
  <p id="a59">亦修五根及五力，<a id="a-5A"></a> 七菩提分八圣道，</p>
  <p id="a5B">一切助道我修习，<a id="a-5C"></a> 希求此胜菩提故。</p>
  <p id="a5D">我以正智修诸业，<a id="a-5E"></a> 无有一切诸不善，</p>
  <p id="a5F">常不放逸修诸行，<a id="a-5G"></a> 曾无一毫之过恶。<a id="a-5H"></a>”</p>
  <p data-pb></p>
  <h2 id="a5I">善根品第九</h2>
  <p id="a5J">尔时，<a id="a-5K"></a>世尊复告阿难：<a id="a-5L"></a>“若有众生于诸佛所一发信心，<a id="a-5M"></a>如是善根终不败亡，<a id="a-5N"></a>何况复作诸余善根！<a id="a-5O"></a>阿难，<a id="a-5P"></a>我为众生知彼义故而作譬喻，<a id="a-5Q"></a>诸有智者以喻得解。</p>
  <p id="a5R">“阿难，<a id="a-5S"></a>譬如有人析破一毛以为百分，<a id="a-5T"></a>取一分毛沾一渧水，<a id="a-5U"></a>持至我所而作是言：<a id="a-5V"></a>‘瞿昙，<a id="a-5W"></a>我以此水寄付瞿昙，<a id="a-5X"></a>莫令此水而有增减，<a id="a-5Y"></a>亦复莫令风日飘曝干竭此水，<a id="a-5Z"></a>不令鸟兽饮之令尽，<a id="a-5a"></a>勿使异水而有和杂，<a id="a-5b"></a>以器盛持莫置在地。<a id="a-5c"></a>’如来尔时即受彼寄，<a id="a-5d"></a>受彼寄已置恒河中，<a id="a-5e"></a>不令入回，<a id="a-5f"></a>亦复不令余物揩突。<a id="a-5g"></a>如是水渧在大河中随流而去，<a id="a-5h"></a>使不入回复无遮碍，<a id="a-5i"></a>诸鸟兽等亦不饮尽。<a id="a-5j"></a>如是水渧不增不减一等如故，<a id="a-5k"></a>共大水聚渐入大海。<a id="a-5l"></a>若是水渧，<a id="a-5m"></a>毗岚风起坏世界时，<a id="a-5n"></a>假使是人住世一劫，<a id="a-5o"></a>我亦如是得住一劫。<a id="a-5p"></a>彼人尔时至劫尽时，<a id="a-5q"></a>而来我所作如是言：<a id="a-5r"></a>‘瞿昙，<a id="a-5s"></a>我本寄水，<a id="a-5t"></a>今有无耶？<a id="a-5u"></a>’阿难，<a id="a-5v"></a>如来尔时知彼水渧在大海中见知住处，<a id="a-5w"></a>不与余水共相和杂，<a id="a-5x"></a>不增不减平等如故，<a id="a-5y"></a>持还彼人。<a id="a-5z"></a>阿难，<a id="a-60"></a>如是如来应正遍知，<a id="a-61"></a>有大神通，<a id="a-62"></a>有大威力，<a id="a-63"></a>有多堪能清净大智，<a id="a-64"></a>不可量智无碍知见，<a id="a-65"></a>如是等事明了无障，<a id="a-66"></a>于受寄人中最尊最胜。<a id="a-67"></a>若于佛所寄付如是微细水渧，<a id="a-68"></a>经于久远而不亏损，<a id="a-69"></a>此义应知。<a id="a-6A"></a>阿难，<a id="a-6B"></a>细毛端者，<a id="a-6C"></a>喻心意识；<a id="a-6D"></a>恒河者，<a id="a-6E"></a>喻生死流；<a id="a-6F"></a>一渧水者，<a id="a-6G"></a>喻一发心微少善根；<a id="a-6H"></a>大海者，<a id="a-6I"></a>喻佛如来应正遍知；<a id="a-6J"></a>所寄人者，<a id="a-6K"></a>喻彼清信婆罗门、<a id="a-6L"></a>长者、<a id="a-6M"></a>居士等；<a id="a-6N"></a>住一劫者，<a id="a-6O"></a>喻佛如来受彼寄水终不亏损，<a id="a-6P"></a>亦如彼人寄彼水渧经于久远不亏一毫。<a id="a-6Q"></a>如是，<a id="a-6R"></a>阿难，<a id="a-6S"></a>若于佛所一发信心善根不失，<a id="a-6T"></a>何况诸余胜妙善根！<a id="a-6U"></a>我说是人一切悉是趣涅槃果，<a id="a-6V"></a>乃至尽涅槃际。</p>
  <p id="a6W">“阿难，<a id="a-6X"></a>设复有人于如来所，<a id="a-6Y"></a>得一发心一生敬信，<a id="a-6Z"></a>以余不善恶业障故，<a id="a-6a"></a>堕在地狱、<a id="a-6b"></a>畜生、<a id="a-6c"></a>饿鬼，<a id="a-6d"></a>以本造业自作自受。<a id="a-6e"></a>若大慈悲诸佛世尊出兴于世，<a id="a-6f"></a>以无障碍智，<a id="a-6g"></a>知此众生本作善根，<a id="a-6h"></a>以余不善恶业障故堕在地狱。<a id="a-6i"></a>佛知是已，<a id="a-6j"></a>从彼地狱拔之令出，<a id="a-6k"></a>安置岸上无所畏处。<a id="a-6l"></a>安置岸已，<a id="a-6m"></a>复令众生忆念往昔所作善事，<a id="a-6n"></a>而教之言：<a id="a-6o"></a>‘善男子，<a id="a-6p"></a>汝等应当忆念往昔所种善根。<a id="a-6q"></a>如是善根，<a id="a-6r"></a>在于某时某世界中，<a id="a-6s"></a>于某佛所修行种植。<a id="a-6t"></a>’彼诸人等，<a id="a-6u"></a>承佛威力即得忆念，<a id="a-6v"></a>得忆念已作如是言：<a id="a-6w"></a>‘如是，<a id="a-6x"></a>婆伽婆。<a id="a-6y"></a>如是，<a id="a-6z"></a>修伽陀。<a id="a-70"></a>’佛复告言：<a id="a-71"></a>‘善男子，<a id="a-72"></a>汝等昔于诸如来所种少善根，<a id="a-73"></a>不亏不损于彼得利，<a id="a-74"></a>所谓息一切苦得一切乐。<a id="a-75"></a>善男子，<a id="a-76"></a>汝得来此是佛境界，<a id="a-77"></a>汝于长夜行非境界，<a id="a-78"></a>从无始来生死流转，<a id="a-79"></a>汝于佛所种少善根终不亏损。<a id="a-7A"></a>’譬如王子若王大臣，<a id="a-7B"></a>设有余过闭在牢狱，<a id="a-7C"></a>说本事缘令其改悔，<a id="a-7D"></a>放之令出。<a id="a-7E"></a>如是，<a id="a-7F"></a>阿难，<a id="a-7G"></a>彼诸众生本于如来所种善根，<a id="a-7H"></a>设作余恶不善业故，<a id="a-7I"></a>若堕地狱、<a id="a-7J"></a>畜生、<a id="a-7K"></a>饿鬼诸恶道中，<a id="a-7L"></a>若大慈悲诸佛世尊出兴于世，<a id="a-7M"></a>本以发心善根因缘所加持者，<a id="a-7N"></a>佛皆见知于地狱中拔之令出，<a id="a-7O"></a>安置涅槃清凉岸上无所畏处。<a id="a-7P"></a>置无畏处已，<a id="a-7Q"></a>令其忆念而教之言：<a id="a-7R"></a>‘善男子，<a id="a-7S"></a>汝当忆念，<a id="a-7T"></a>以本造作善根因缘得如是报。<a id="a-7U"></a>’彼诸众生作如是言：<a id="a-7V"></a>‘如是，<a id="a-7W"></a>婆伽婆。<a id="a-7X"></a>如是，<a id="a-7Y"></a>修伽陀。<a id="a-7Z"></a>我等承佛威神加故，<a id="a-7a"></a>如是忆知。<a id="a-7b"></a>’”</p>
  <p data-pb></p>
  <h2 id="a7c">布施福德品第十</h2>
  <p id="a7d">尔时，<a id="a-7e"></a>世尊复告阿难：<a id="a-7f"></a>“汝应当知，<a id="a-7g"></a>如是等辈，<a id="a-7h"></a>作少善根终不虚设；<a id="a-7i"></a>乃至发心生一念信，<a id="a-7j"></a>我说是人皆得涅槃尽涅槃际。<a id="a-7k"></a>以是义故，<a id="a-7l"></a>故作譬喻，<a id="a-7m"></a>令诸清信男子、<a id="a-7n"></a>女人深得净信，<a id="a-7o"></a>转复敬重生大爱乐欢喜踊跃。<a id="a-7p"></a>阿难，<a id="a-7q"></a>如捕鱼师，<a id="a-7r"></a>为得鱼故，<a id="a-7s"></a>在大池水安置钩饵令鱼吞食，<a id="a-7t"></a>鱼吞食已，<a id="a-7u"></a>虽在池中不久当出。<a id="a-7v"></a>何以故？<a id="a-7w"></a>如是等鱼为彼坚牢钩绳所中，<a id="a-7x"></a>虽复在水，<a id="a-7y"></a>当知是鱼必在岸上。<a id="a-7z"></a>何以故？<a id="a-80"></a>如是钩绳系岸树故。<a id="a-81"></a>时捕鱼师，<a id="a-82"></a>来到其所即知得鱼，<a id="a-83"></a>便牵钩绳安置岸上随意所用。<a id="a-84"></a>如是，<a id="a-85"></a>阿难，<a id="a-86"></a>一切众生于诸佛所得生敬信，<a id="a-87"></a>种诸善根修行布施，<a id="a-88"></a>乃至发心得一念信，<a id="a-89"></a>虽复为余恶不善业之所覆障，<a id="a-8A"></a>堕在地狱、<a id="a-8B"></a>畜生、<a id="a-8C"></a>饿鬼及诸难处。<a id="a-8D"></a>若佛世尊出兴于世，<a id="a-8E"></a>以佛眼观见诸众生行菩萨乘、<a id="a-8F"></a>若缘觉乘、<a id="a-8G"></a>若声闻乘，<a id="a-8H"></a>此诸众生种诸善根，<a id="a-8I"></a>此诸众生断诸善根，<a id="a-8J"></a>此诸众生堕在退分，<a id="a-8K"></a>此诸众生在胜进分，<a id="a-8L"></a>此诸众生种诸种子置贤圣地，<a id="a-8M"></a>于佛福田乃至发心，<a id="a-8N"></a>一生敬信修行布施，<a id="a-8O"></a>以此善根，<a id="a-8P"></a>诸佛世尊以佛眼观见此众生发心胜故，<a id="a-8Q"></a>从于地狱拔之令出，<a id="a-8R"></a>既拔出已置涅槃岸，<a id="a-8S"></a>置涅槃已令其忆念本于某佛种诸善根。<a id="a-8T"></a>彼忆念已作如是言：<a id="a-8U"></a>‘如是，<a id="a-8V"></a>婆伽婆。<a id="a-8W"></a>如是，<a id="a-8X"></a>修伽陀。<a id="a-8Y"></a>’佛言：<a id="a-8Z"></a>‘善男子，<a id="a-8a"></a>汝等以此善根，<a id="a-8b"></a>得大果报，<a id="a-8c"></a>得大利益，<a id="a-8d"></a>以于佛所修行布施种善根故。<a id="a-8e"></a>善男子，<a id="a-8f"></a>如是寄者终不亏损，<a id="a-8g"></a>假使久远乃至百千亿那由他劫，<a id="a-8h"></a>彼一善根必得涅槃尽涅槃际。<a id="a-8i"></a>’阿难，<a id="a-8j"></a>所言鱼者，<a id="a-8k"></a>喻诸凡夫；<a id="a-8l"></a>池者，<a id="a-8m"></a>喻生死海；<a id="a-8n"></a>钩喻佛所植一善根；<a id="a-8o"></a>绳喻四摄；<a id="a-8p"></a>捕鱼师者，<a id="a-8q"></a>喻佛如来；<a id="a-8r"></a>随意用鱼，<a id="a-8s"></a>喻诸如来安置众生于涅槃果。<a id="a-8t"></a>阿难，<a id="a-8u"></a>如是次第，<a id="a-8v"></a>汝应当知。<a id="a-8w"></a>若施佛田，<a id="a-8x"></a>假使久远终不败亡，<a id="a-8y"></a>终无穷尽，<a id="a-8z"></a>无有边际，<a id="a-90"></a>必当趣涅槃果。</p>
  <p id="a91">“阿难，<a id="a-92"></a>我今当复更作譬喻，<a id="a-93"></a>若施佛田得第一涅槃，<a id="a-94"></a>尽涅槃际。<a id="a-95"></a>阿难，<a id="a-96"></a>若有众生贪世间报，<a id="a-97"></a>行世间行，<a id="a-98"></a>爱乐世间，<a id="a-99"></a>希求世间，<a id="a-9A"></a>于诸佛所修行布施，<a id="a-9B"></a>以此善根回向希求人天善道。<a id="a-9C"></a>复有众生于诸佛所种诸善根，<a id="a-9D"></a>作如是言：<a id="a-9E"></a>‘以此善根愿我世世莫入涅槃。<a id="a-9F"></a>’阿难，<a id="a-9G"></a>是等众生以此善根不入涅槃，<a id="a-9H"></a>无有是处。<a id="a-9I"></a>何以故？<a id="a-9J"></a>阿难，<a id="a-9K"></a>如是诸佛无上福田，<a id="a-9L"></a>无诸荒秽，<a id="a-9M"></a>亦无棘刺，<a id="a-9N"></a>离欲垢过，<a id="a-9O"></a>极甚清净。<a id="a-9P"></a>如是田中，<a id="a-9Q"></a>种少善根福德种子，<a id="a-9R"></a>于余田中不生长者，<a id="a-9S"></a>于三种菩提能作种子，<a id="a-9T"></a>若无上菩提、<a id="a-9U"></a>若缘觉菩提、<a id="a-9V"></a>若声闻菩提。<a id="a-9W"></a>彼诸善根终不差失，<a id="a-9X"></a>以是布施心生敬信增上因缘，<a id="a-9Y"></a>得趣善道及清净法必入涅槃。</p>
  <p id="a9Z">“阿难，<a id="a-9a"></a>譬如长者营田之时，<a id="a-9b"></a>地不荒秽，<a id="a-9c"></a>无诸荆棘及以瓦砾，<a id="a-9d"></a>粪坏肥良，<a id="a-9e"></a>垦治调柔，<a id="a-9f"></a>以新种子盛以宝器不腐不败，<a id="a-9g"></a>依于时节下种田中，<a id="a-9h"></a>随时溉灌锄治料理，<a id="a-9i"></a>于一切时常善护持。<a id="a-9j"></a>阿难，<a id="a-9k"></a>若是长者营田之士，<a id="a-9l"></a>于余时中到彼田所，<a id="a-9m"></a>住在田畔作如是言：<a id="a-9n"></a>‘咄哉！<a id="a-9o"></a>种子，<a id="a-9p"></a>汝莫作种，<a id="a-9q"></a>莫生莫长，<a id="a-9r"></a>我不求利，<a id="a-9s"></a>亦不求报。<a id="a-9t"></a>’阿难，<a id="a-9u"></a>于意云何？<a id="a-9v"></a>可以田夫语故，<a id="a-9w"></a>种子不生不作种也？<a id="a-9x"></a>”</p>
  <p id="a9y">阿难言：<a id="a-9z"></a>“不也，<a id="a-A0"></a>婆伽婆。<a id="a-A1"></a>不也，<a id="a-A2"></a>修伽陀。<a id="a-A3"></a>彼必作果，<a id="a-A4"></a>非无果实。<a id="a-A5"></a>”</p>
  <p id="aA6">佛言：<a id="a-A7"></a>“如是，<a id="a-A8"></a>如是。<a id="a-A9"></a>阿难，<a id="a-AA"></a>若有众生乐著生死三有爱果，<a id="a-AB"></a>于佛福田种善根者作如是言：<a id="a-AC"></a>‘以此善根愿我莫般涅槃。<a id="a-AD"></a>’阿难，<a id="a-AE"></a>是人若不涅槃，<a id="a-AF"></a>无有是处。<a id="a-AG"></a>阿难，<a id="a-AH"></a>是人虽不乐求涅槃，<a id="a-AI"></a>然于佛所种诸善根，<a id="a-AJ"></a>我说是人必得涅槃尽涅槃际；<a id="a-AK"></a>乃至佛所得一发心，<a id="a-AL"></a>一生敬信种善根者，<a id="a-AM"></a>一切皆当得般涅槃尽涅槃际。</p>
  <p id="aAN">“阿难，<a id="a-AO"></a>于当来世有边地王，<a id="a-AP"></a>彼虽不解佛法功德，<a id="a-AQ"></a>见佛精舍及见形像心生信者。<a id="a-AR"></a>我昔曾于五道之中处处受生，<a id="a-AS"></a>修行一切菩萨行时，<a id="a-AT"></a>以四摄法——布施、<a id="a-AU"></a>爱语、<a id="a-AV"></a>利行、<a id="a-AW"></a>同事，<a id="a-AX"></a>摄彼边王。<a id="a-AY"></a>阿难，<a id="a-AZ"></a>彼边地王，<a id="a-Aa"></a>见我精舍及见形像心生敬信，<a id="a-Ab"></a>以此善根必得涅槃尽涅槃际。<a id="a-Ac"></a>阿难，<a id="a-Ad"></a>彼边地王，<a id="a-Ae"></a>当有群臣并诸王子、<a id="a-Af"></a>大臣辅佐、<a id="a-Ag"></a>亲戚骨血及诸伴侣，<a id="a-Ah"></a>于我灭度后见我精舍及见形像，<a id="a-Ai"></a>虽不解知诸佛功德及佛正法，<a id="a-Aj"></a>少修善根心生信者。<a id="a-Ak"></a>我本修行菩萨行时，<a id="a-Al"></a>亦曾以四摄法摄护彼等，<a id="a-Am"></a>以是善根所加持故，<a id="a-An"></a>当得涅槃尽涅槃际。<a id="a-Ao"></a>阿难，<a id="a-Ap"></a>我于长夜怜愍众生，<a id="a-Aq"></a>以四摄法长夜摄受，<a id="a-Ar"></a>以诸佛法利益养育。</p>
  <p id="aAs">“阿难，<a id="a-At"></a>汝观如来在路行时，<a id="a-Au"></a>能令大地高处令下，<a id="a-Av"></a>下者令高，<a id="a-Aw"></a>高下诸处悉得平正，<a id="a-Ax"></a>如来过后地辄还复；<a id="a-Ay"></a>一切树林倾侧向佛，<a id="a-Az"></a>树神现身低头礼拜，<a id="a-B0"></a>如来过后树辄还复；<a id="a-B1"></a>丘陵、<a id="a-B2"></a>坑坎、<a id="a-B3"></a>屏厕臭秽、<a id="a-B4"></a>荆棘丛林、<a id="a-B5"></a>一切瓦砾皆悉扫除，<a id="a-B6"></a>严治平正清净无秽，<a id="a-B7"></a>馨香芬烈甚可爱乐，<a id="a-B8"></a>众华布地庄严光丽，<a id="a-B9"></a>如来足履蹈上而过。<a id="a-BA"></a>阿难，<a id="a-BB"></a>汝观如来本所修行诸善功德在路行时，<a id="a-BC"></a>无有众生而不倾侧稽首礼者，<a id="a-BD"></a>无情诸物大地山崖树林药草，<a id="a-BE"></a>于佛行处无不倾侧。<a id="a-BF"></a>何以故？<a id="a-BG"></a>阿难，<a id="a-BH"></a>我本修行菩萨行时，<a id="a-BI"></a>于诸师所倾侧礼拜，<a id="a-BJ"></a>亦于父母第一尊重倾侧礼拜，<a id="a-BK"></a>耆年长宿、<a id="a-BL"></a>中年少年、<a id="a-BM"></a>亲友骨血无不倾侧，<a id="a-BN"></a>于佛菩萨善知识所，<a id="a-BO"></a>声闻、<a id="a-BP"></a>缘觉及以外道五通诸仙、<a id="a-BQ"></a>沙门、<a id="a-BR"></a>婆罗门，<a id="a-BS"></a>如是一切应受供人，<a id="a-BT"></a>诸佛菩萨及善知识，<a id="a-BU"></a>声闻、<a id="a-BV"></a>缘觉、<a id="a-BW"></a>外道诸仙、<a id="a-BX"></a>沙门、<a id="a-BY"></a>婆罗门，<a id="a-BZ"></a>父母、<a id="a-Ba"></a>兄弟、<a id="a-Bb"></a>亲友骨血及余耆年、<a id="a-Bc"></a>中年、<a id="a-Bd"></a>少年同师等侣，<a id="a-Be"></a>无不倾侧谦下礼敬。<a id="a-Bf"></a>阿难，<a id="a-Bg"></a>我以如是善业报故，<a id="a-Bh"></a>于无上菩提得成佛已，<a id="a-Bi"></a>彼诸事物有情无情，<a id="a-Bj"></a>如来行时无不倾侧低头礼拜。<a id="a-Bk"></a>阿难，<a id="a-Bl"></a>我本曾以清净微妙称意资产，<a id="a-Bm"></a>至心自手施诸师长及余众生。<a id="a-Bn"></a>阿难，<a id="a-Bo"></a>以是业报，<a id="a-Bp"></a>如来行时大地平正，<a id="a-Bq"></a>扫洒严治清净无泥，<a id="a-Br"></a>又无瓦砾。<a id="a-Bs"></a>阿难，<a id="a-Bt"></a>我于无量诸如来所，<a id="a-Bu"></a>菩萨、<a id="a-Bv"></a>知识、<a id="a-Bw"></a>声闻、<a id="a-Bx"></a>缘觉、<a id="a-By"></a>外道诸仙在路行时，<a id="a-Bz"></a>我昔曾与扫治道路，<a id="a-C0"></a>泥治房舍。<a id="a-C1"></a>若行若住于佛精舍，<a id="a-C2"></a>我以慈心、<a id="a-C3"></a>平等心、<a id="a-C4"></a>无高下心、<a id="a-C5"></a>无谄曲心、<a id="a-C6"></a>清净心扫治令净，<a id="a-C7"></a>于一切时常求阿耨多罗三藐三菩提，<a id="a-C8"></a>为一切众生故，<a id="a-C9"></a>安乐一切众生故，<a id="a-CA"></a>怜愍一切众生故，<a id="a-CB"></a>利益安乐诸天人故。<a id="a-CC"></a>阿难，<a id="a-CD"></a>以是善根，<a id="a-CE"></a>若佛如来在在处处，<a id="a-CF"></a>若行、<a id="a-CG"></a>若住、<a id="a-CH"></a>若坐、<a id="a-CI"></a>若思惟念欲行来路首，<a id="a-CJ"></a>自然街巷清净地平如掌。</p>
  <p id="aCK">“阿难，<a id="a-CL"></a>如来所有身业功德，<a id="a-CM"></a>殊胜难知不可得边。<a id="a-CN"></a>阿难，<a id="a-CO"></a>我今为欲满此义故，<a id="a-CP"></a>当有清信善男子、<a id="a-CQ"></a>善女人，<a id="a-CR"></a>于如来所深生敬信得未曾有。<a id="a-CS"></a>阿难，<a id="a-CT"></a>须弥山王高八万四千由旬，<a id="a-CU"></a>在大海中亦八万四千由旬。<a id="a-CV"></a>阿难，<a id="a-CW"></a>假使我灭度时，<a id="a-CX"></a>如此坚固高大山王无不倾侧，<a id="a-CY"></a>何况诸余黑山药草丛林！<a id="a-CZ"></a>若不倾者，<a id="a-Ca"></a>无有是处。<a id="a-Cb"></a>阿难，<a id="a-Cc"></a>且置坚固须弥山王，<a id="a-Cd"></a>所有铁围山高十六万八千由旬，<a id="a-Ce"></a>彼等亦是金刚坚固，<a id="a-Cf"></a>佛涅槃时无不倾侧低头礼敬。<a id="a-Cg"></a>若欲远避不倾侧者，<a id="a-Ch"></a>亦无是处。<a id="a-Ci"></a>何以故？<a id="a-Cj"></a>阿难，<a id="a-Ck"></a>我本修行菩萨行时，<a id="a-Cl"></a>一切众生所作事业终不别离。<a id="a-Cm"></a>若有众生瞋恚乖张我令和合，<a id="a-Cn"></a>昔不和者能令和合，<a id="a-Co"></a>坚固安住具足不坏，<a id="a-Cp"></a>各生慈心愍心。<a id="a-Cq"></a>阿难，<a id="a-Cr"></a>以是善根因缘力故，<a id="a-Cs"></a>如来获得不可坏身，<a id="a-Ct"></a>亦令眷属坚固不坏。</p>
  <p id="aCu">“阿难，<a id="a-Cv"></a>如来复获眷属坚固不可坏法，<a id="a-Cw"></a>所谓四念处、<a id="a-Cx"></a>四正勤、<a id="a-Cy"></a>四如意足、<a id="a-Cz"></a>五根、<a id="a-D0"></a>五力、<a id="a-D1"></a>七觉分、<a id="a-D2"></a>八圣道分。<a id="a-D3"></a>阿难，<a id="a-D4"></a>此三十七助菩提法，<a id="a-D5"></a>是佛如来大眷属，<a id="a-D6"></a>所有诸佛、<a id="a-D7"></a>声闻、<a id="a-D8"></a>缘觉安住其中，<a id="a-D9"></a>一切世间诸天人众所不能坏。<a id="a-DA"></a>何以故？<a id="a-DB"></a>阿难，<a id="a-DC"></a>佛以是法，<a id="a-DD"></a>一切世间诸天、<a id="a-DE"></a>魔、<a id="a-DF"></a>梵、<a id="a-DG"></a>沙门、<a id="a-DH"></a>婆罗门及诸眷属，<a id="a-DI"></a>天、<a id="a-DJ"></a>人、<a id="a-DK"></a>阿修罗，<a id="a-DL"></a>及须弥山、<a id="a-DM"></a>大铁围山、<a id="a-DN"></a>大地草木，<a id="a-DO"></a>佛涅槃时，<a id="a-DP"></a>无不低头倾侧而向。<a id="a-DQ"></a>何能破坏？<a id="a-DR"></a>若有坏者，<a id="a-DS"></a>无有是处。<a id="a-DT"></a>何以故？<a id="a-DU"></a>阿难，<a id="a-DV"></a>如来身者不可破坏，<a id="a-DW"></a>佛之舍利亦不可坏。</p>
  <p id="aDX">“阿难，<a id="a-DY"></a>如来怜愍一切众生，<a id="a-DZ"></a>以本愿故，<a id="a-Da"></a>碎此舍利令如芥子，<a id="a-Db"></a>为令佛法增广流布。<a id="a-Dc"></a>阿难，<a id="a-Dd"></a>如来本修菩萨行时发如是愿：<a id="a-De"></a>‘我于阿耨多罗三藐三菩提成正觉已，<a id="a-Df"></a>般涅槃后令我舍利增广流布。<a id="a-Dg"></a>’阿难，<a id="a-Dh"></a>以本愿故，<a id="a-Di"></a>我灭度后，<a id="a-Dj"></a>令此舍利增广流布。<a id="a-Dk"></a>彼诸众生见佛如来般涅槃故得圣道果，<a id="a-Dl"></a>佛为怜愍彼等众生，<a id="a-Dm"></a>分此舍利令如芥子。<a id="a-Dn"></a>阿难，<a id="a-Do"></a>如来应正遍知临般涅槃时，<a id="a-Dp"></a>怜愍世间诸众生故，<a id="a-Dq"></a>入如是三昧分此舍利令如芥子，<a id="a-Dr"></a>然如来身不受苦痛。<a id="a-Ds"></a>一切支节分散解时，<a id="a-Dt"></a>能令舍利犹如芥子，<a id="a-Du"></a>时佛如来无有苦痛。<a id="a-Dv"></a>乃至如是怜愍摄受彼诸众生，<a id="a-Dw"></a>及摄未来诸众生故，<a id="a-Dx"></a>令得安隐诸善道故。<a id="a-Dy"></a>供养舍利，<a id="a-Dz"></a>尊重迎送谦下供养，<a id="a-E0"></a>种种庄严，<a id="a-E1"></a>种种华香、<a id="a-E2"></a>涂香、<a id="a-E3"></a>末香、<a id="a-E4"></a>衣服、<a id="a-E5"></a>幢幡，<a id="a-E6"></a>及众宝盖歌舞音乐，<a id="a-E7"></a>我说彼等当得涅槃果乃至尽涅槃际。</p>
  <p id="aE8">“阿难，<a id="a-E9"></a>我灭度后一百年中于波离弗城，<a id="a-EA"></a>当有国王名阿输迦，<a id="a-EB"></a>于孔雀户种姓中生，<a id="a-EC"></a>以法治世。<a id="a-ED"></a>彼于我法当得敬信，<a id="a-EE"></a>得敬信已令我舍利增广流布，<a id="a-EF"></a>一日一时起八万四千塔安我舍利。<a id="a-EG"></a>阿难，<a id="a-EH"></a>汝莫忧愁，<a id="a-EI"></a>我之舍利于天人中当广流布。<a id="a-EJ"></a>阿难，<a id="a-EK"></a>且置现在供养如来，<a id="a-EL"></a>且置我灭度后供养舍利如芥子者。<a id="a-EM"></a>阿难，<a id="a-EN"></a>若有梦中见佛精舍，<a id="a-EO"></a>心生敬信，<a id="a-EP"></a>我说彼人以此善根当得涅槃，<a id="a-EQ"></a>得第一涅槃，<a id="a-ER"></a>尽涅槃际。</p>
  <p id="aES">“阿难，<a id="a-ET"></a>于未来世所有诸佛出兴于世，<a id="a-EU"></a>是诸如来无不称我功德行者，<a id="a-EV"></a>亦如我今称赞过去诸佛功德，<a id="a-EW"></a>未来诸佛称我名字亦复如是。<a id="a-EX"></a>阿难，<a id="a-EY"></a>我说法时，<a id="a-EZ"></a>凡诸众生远尘离垢得法眼者。<a id="a-Ea"></a>阿难，<a id="a-Eb"></a>彼诸众生，<a id="a-Ec"></a>我本修行菩萨行时，<a id="a-Ed"></a>一切皆悉先已成熟。<a id="a-Ee"></a>阿难，<a id="a-Ef"></a>若施僧田功德有尽，<a id="a-Eg"></a>施四方僧功德亦尽，<a id="a-Eh"></a>施辟支佛所作功德于中不尽，<a id="a-Ei"></a>若于佛所作功德者不可穷尽。<a id="a-Ej"></a>复次，<a id="a-Ek"></a>阿难，<a id="a-El"></a>如我前说，<a id="a-Em"></a>诸福田所作功德者，<a id="a-En"></a>皆悉当得涅槃果，<a id="a-Eo"></a>尽涅槃际。</p>
  <p id="aEp">“阿难，<a id="a-Eq"></a>且置亲承供养我者，<a id="a-Er"></a>且置我灭度后供养我舍利者。<a id="a-Es"></a>阿难，<a id="a-Et"></a>若有念佛，<a id="a-Eu"></a>乃至一华散于空中，<a id="a-Ev"></a>我以佛智见彼善根，<a id="a-Ew"></a>不可量不可说。<a id="a-Ex"></a>阿难，<a id="a-Ey"></a>彼等众生所作善根，<a id="a-Ez"></a>以念佛心，<a id="a-F0"></a>乃至一华散空中者。<a id="a-F1"></a>尽此劫来驰走流转，<a id="a-F2"></a>从初至末不可得知。<a id="a-F3"></a>于流转时，<a id="a-F4"></a>于如来所奉散一华，<a id="a-F5"></a>所得果报不可称说，<a id="a-F6"></a>或作梵天王、<a id="a-F7"></a>释天王、<a id="a-F8"></a>转轮圣王，<a id="a-F9"></a>以其善根不可尽故，<a id="a-FA"></a>必得涅槃，<a id="a-FB"></a>尽涅槃际。<a id="a-FC"></a>何以故？<a id="a-FD"></a>阿难，<a id="a-FE"></a>如是诸佛大神通所奉施一华，<a id="a-FF"></a>得如是等无量福报广大利益大功德聚，<a id="a-FG"></a>不可称量无有边际，<a id="a-FH"></a>必当趣涅槃界。</p>
  <p id="aFI">“阿难，<a id="a-FJ"></a>若于佛所作功德者，<a id="a-FK"></a>当得如是不可称量无边福报；<a id="a-FL"></a>乃至佛所得一发心生一念信者，<a id="a-FM"></a>我说是人梵行究竟，<a id="a-FN"></a>安隐究竟、<a id="a-FO"></a>尽究竟际。<a id="a-FP"></a>是故，<a id="a-FQ"></a>阿难，<a id="a-FR"></a>若有善男子、<a id="a-FS"></a>善女人，<a id="a-FT"></a>欲求梵天王、<a id="a-FU"></a>转轮圣王、<a id="a-FV"></a>护世四天王、<a id="a-FW"></a>三十三天、<a id="a-FX"></a>夜摩天、<a id="a-FY"></a>兜率陀天、<a id="a-FZ"></a>化乐天、<a id="a-Fa"></a>他化自在天，<a id="a-Fb"></a>及余诸天、<a id="a-Fc"></a>诸龙、<a id="a-Fd"></a>夜叉、<a id="a-Fe"></a>乾闼婆、<a id="a-Ff"></a>阿修罗、<a id="a-Fg"></a>迦楼罗、<a id="a-Fh"></a>紧那罗、<a id="a-Fi"></a>摩睺罗伽、<a id="a-Fj"></a>人非人等，<a id="a-Fk"></a>一切世间主得自在者，<a id="a-Fl"></a>应当如是尊重迎送恭敬供养诸佛世尊。<a id="a-Fm"></a>若欲希求声闻地者、<a id="a-Fn"></a>辟支佛地者，<a id="a-Fo"></a>及求无上三藐三菩提者，<a id="a-Fp"></a>如是善男子、<a id="a-Fq"></a>善女人，<a id="a-Fr"></a>亦应如是恭敬尊重谦下供养。</p>
  <p id="aFs">“阿难，<a id="a-Ft"></a>我昔为求阿耨多罗三藐三菩提时，<a id="a-Fu"></a>于无量佛无量百佛无量百千佛，<a id="a-Fv"></a>乃至无量亿那由他百千佛所，<a id="a-Fw"></a>恭敬尊重谦下供养，<a id="a-Fx"></a>衣服、<a id="a-Fy"></a>饮食、<a id="a-Fz"></a>床座、<a id="a-G0"></a>卧具、<a id="a-G1"></a>病瘦因缘、<a id="a-G2"></a>所须汤药，<a id="a-G3"></a>若行若住若坐若卧，<a id="a-G4"></a>以诸华鬘、<a id="a-G5"></a>涂香、<a id="a-G6"></a>末香、<a id="a-G7"></a>栴檀、<a id="a-G8"></a>沉水、<a id="a-G9"></a>憧幡、<a id="a-GA"></a>宝盖供养彼佛。<a id="a-GB"></a>彼佛灭后起立塔庙种种庄严，<a id="a-GC"></a>以诸香华、<a id="a-GD"></a>涂香、<a id="a-GE"></a>末香、<a id="a-GF"></a>歌舞嬉戏、<a id="a-GG"></a>百千伎乐，<a id="a-GH"></a>恭敬尊重谦下供养，<a id="a-GI"></a>怜愍世间诸众生故，<a id="a-GJ"></a>利益安乐诸天人故，<a id="a-GK"></a>未得度者欲令得度，<a id="a-GL"></a>未解脱者令得解脱，<a id="a-GM"></a>未安隐者令得安隐，<a id="a-GN"></a>未涅槃者令得涅槃故。</p>
  <p id="aGO">“阿难，<a id="a-GP"></a>我以五茎优波罗华散燃灯佛，<a id="a-GQ"></a>于彼即悟无生法忍，<a id="a-GR"></a>如是善根是少分报。<a id="a-GS"></a>阿难，<a id="a-GT"></a>我以燃灯如来应正遍知所散五茎华，<a id="a-GU"></a>及余善根少分福报，<a id="a-GV"></a>汝欲知不？<a id="a-GW"></a>”</p>
  <p id="aGX">阿难白言：<a id="a-GY"></a>“如是，<a id="a-GZ"></a>世尊，<a id="a-Ga"></a>愿乐欲闻！<a id="a-Gb"></a>如是，<a id="a-Gc"></a>婆伽婆。<a id="a-Gd"></a>如是，<a id="a-Ge"></a>修伽陀。<a id="a-Gf"></a>今正是时，<a id="a-Gg"></a>唯愿世尊分别显示，<a id="a-Gh"></a>于燃灯佛种少善根所得果报。<a id="a-Gi"></a>”</p>
  <p id="aGj">尔时，<a id="a-Gk"></a>世尊舒金色右臂，<a id="a-Gl"></a>以一小指放天优波罗华香，<a id="a-Gm"></a>遍满三千大千诸佛世界，<a id="a-Gn"></a>百亿日月所流行处无不周遍。<a id="a-Go"></a>尔时，<a id="a-Gp"></a>世尊于诸天、<a id="a-Gq"></a>人、<a id="a-Gr"></a>阿修罗中，<a id="a-Gs"></a>现此奇特未曾有法，<a id="a-Gt"></a>于诸佛所种少善根，<a id="a-Gu"></a>所得福报示现不虚不亏损故。</p>
  <p id="aGv">尔时，<a id="a-Gw"></a>世尊而说此偈：</p>
  <p id="aGx">“诸佛不思议，<a id="a-Gy"></a> 如来法亦然，</p>
  <p id="aGz">能信不思者，<a id="a-H0"></a> 必获不思报。</p>
  <p id="aH1">有想无想等，<a id="a-H2"></a> 一切诸众生，</p>
  <p id="aH3">无量百亿劫，<a id="a-H4"></a> 一切悉供养，</p>
  <p id="aH5">所有辟支佛，<a id="a-H6"></a> 无漏阿罗汉，</p>
  <p id="aH7">不可思议劫，<a id="a-H8"></a> 供养彼一切；</p>
  <p id="aH9">正觉若住世，<a id="a-HA"></a> 若佛涅槃后，</p>
  <p id="aHB">乃至一合掌，<a id="a-HC"></a> 此福胜于前。</p>
  <p id="aHD">佛戒无缺漏，<a id="a-HE"></a> 三昧得自在，</p>
  <p id="aHF">于法无疑惑，<a id="a-HG"></a> 佛眼无不了。</p>
  <p id="aHH">若于善逝修慈者，<a id="a-HI"></a> 若昼若夜少时间，</p>
  <p id="aHJ">如是供养福无量，<a id="a-HK"></a> 三界无等无有比。</p>
  <p id="aHL">过去阿僧祇劫中，<a id="a-HM"></a> 于诸世间导师所，</p>
  <p id="aHN">诸天人中作光明，<a id="a-HO"></a> 修诸善业不可数，</p>
  <p id="aHP">阿僧祇劫流转时，<a id="a-HQ"></a> 受彼福报不可尽，</p>
  <p id="aHR">我以彼福为因缘，<a id="a-HS"></a> 能得如是胜菩提。</p>
  <p id="aHT">我昔怜愍众生故，<a id="a-HU"></a> 无量百千亿佛所，</p>
  <p id="aHV">世世常修胜供养，<a id="a-HW"></a> 佛不与我授记莂，</p>
  <p id="aHX">彼佛世尊人中上，<a id="a-HY"></a> 知我善根未纯熟，</p>
  <p id="aHZ">虽行诸善不得记，<a id="a-Ha"></a> 以我无是胜忍故。</p>
  <p id="aHb">我又见彼燃灯佛，<a id="a-Hc"></a> 奉散五茎优波罗，</p>
  <p id="aHd">布发淹泥令佛蹈，<a id="a-He"></a> 即悟无生胜法忍，</p>
  <p id="aHf">时彼导师燃灯佛，<a id="a-Hg"></a> 即授我记升虚空，</p>
  <p id="aHh">汝于来世阿僧祇，<a id="a-Hi"></a> 当得成佛号释迦。</p>
  <p id="aHj">从此生死流转来，<a id="a-Hk"></a> 修行无量诸善业，</p>
  <p id="aHl">愍众生故受诸苦，<a id="a-Hm"></a> 为求如是胜菩提。</p>
  <p id="aHn">我见世间孤独苦，<a id="a-Ho"></a> 悲心怜愍常布施，</p>
  <p id="aHp">彼福无限无有量，<a id="a-Hq"></a> 导师广说不能尽。</p>
  <p id="aHr">我为菩萨修行时，<a id="a-Hs"></a> 于诸善逝佛世雄，</p>
  <p id="aHt">昼夜称名而供养，<a id="a-Hu"></a> 无量亿劫不可数，</p>
  <p id="aHv">一二三四五至十，<a id="a-Hw"></a> 二十三十略称名，</p>
  <p id="aHx">愍诸众生故修行，<a id="a-Hy"></a> 最胜佛本所供养。</p>
  <p id="aHz">如我本修苦行时，<a id="a-I0"></a> 无量众苦我忍受，</p>
  <p id="aI1">世世不舍菩提心，<a id="a-I2"></a> 一切诸佛无能比。</p>
  <p id="aI3">我于世世流转时，<a id="a-I4"></a> 弃舍百千万亿头，</p>
  <p id="aI5">舍宝国土及王位，<a id="a-I6"></a> 为求闻法多善说。</p>
  <p id="aI7">我为无上正法时，<a id="a-I8"></a> 深心乐求不可量，</p>
  <p id="aI9">布施持戒及忍辱，<a id="a-IA"></a> 精进觉悟胜菩提。</p>
  <p id="aIB">诸佛势力不思议，<a id="a-IC"></a> 以诸功德所建立，</p>
  <p id="aID">能演正法不思者，<a id="a-IE"></a> 亦能显示胜菩提。<a id="a-IF"></a>”</p>
  <p data-pb></p>
  <h2 id="aIG">植善根品第十一</h2>
  <p id="aIH">尔时，<a id="a-II"></a>世尊复告阿难言：<a id="a-IJ"></a>“我从燃灯佛来，<a id="a-IK"></a>次复值佛名莲华上，<a id="a-IL"></a>我以金华奉散彼佛，<a id="a-IM"></a>为求阿耨多罗三藐三菩提故。<a id="a-IN"></a>次复值佛名一切世间最胜自在，<a id="a-IO"></a>我以银华奉散彼佛，<a id="a-IP"></a>为求如是一切种智。<a id="a-IQ"></a>次复值佛名极高行，<a id="a-IR"></a>我把宝钱奉献彼佛，<a id="a-IS"></a>为求如是不可知智。<a id="a-IT"></a>次复值佛名曰上誉，<a id="a-IU"></a>我把众宝奉献彼佛，<a id="a-IV"></a>为求如是无障碍智。<a id="a-IW"></a>次复值佛号释迦牟尼，<a id="a-IX"></a>我以杂华散彼佛上，<a id="a-IY"></a>为求如是无上菩提。<a id="a-IZ"></a>次复值佛名曰帝沙，<a id="a-Ia"></a>我以赤旃檀末涂散彼佛，<a id="a-Ib"></a>亦复为求无障碍智。<a id="a-Ic"></a>次复值佛名曰弗沙，<a id="a-Id"></a>我以深信七日七夜目不暂瞬，<a id="a-Ie"></a>以无量偈赞彼世尊。<a id="a-If"></a>次复值佛名毗婆尸，<a id="a-Ig"></a>我复以豆散彼世尊。<a id="a-Ih"></a>次复值佛名曰尸弃，<a id="a-Ii"></a>我以无价宝衣奉上彼佛。<a id="a-Ij"></a>次复值佛名毗舍浮，<a id="a-Ik"></a>我以肴膳饮食供养彼佛世尊。</p>
  <p id="aIl">“阿难，<a id="a-Im"></a>此贤劫初次有佛兴名拘留孙，<a id="a-In"></a>我于彼所净修梵行，<a id="a-Io"></a>为求如是自然智故。<a id="a-Ip"></a>次复值佛名拘那含牟尼，<a id="a-Iq"></a>我于彼佛修行梵行。<a id="a-Ir"></a>次复有佛名曰迦葉，<a id="a-Is"></a>时我于彼亦修梵行。<a id="a-It"></a>我于是等一切佛所，<a id="a-Iu"></a>为求阿耨多罗三藐三菩提，<a id="a-Iv"></a>为自度亦为度未度者，<a id="a-Iw"></a>自得解脱亦为未解脱者令得解脱，<a id="a-Ix"></a>自得涅槃亦为未涅槃者令得涅槃。<a id="a-Iy"></a>汝今观我供养尔许无量阿僧祇诸佛世尊，<a id="a-Iz"></a>恭敬尊重谦下供养，<a id="a-J0"></a>具足无量诸善功德，<a id="a-J1"></a>为求如是阿耨多罗三藐三菩提故。<a id="a-J2"></a>阿难，<a id="a-J3"></a>如是次第，<a id="a-J4"></a>汝应当知，<a id="a-J5"></a>虽于佛所种少善根，<a id="a-J6"></a>当得如是大神通、<a id="a-J7"></a>大利益、<a id="a-J8"></a>广大功德。<a id="a-J9"></a>阿难，<a id="a-JA"></a>我于佛所种植如是不可思议菩提善根，<a id="a-JB"></a>今得如是不思议报，<a id="a-JC"></a>无等无敌，<a id="a-JD"></a>无有边际，<a id="a-JE"></a>汝应当信。<a id="a-JF"></a>”</p>
  <p id="aJG">尔时，<a id="a-JH"></a>世尊重说偈言：</p>
  <p id="aJI">“我于燃灯两足尊，<a id="a-JJ"></a> 值遇修行菩萨行，</p>
  <p id="aJK">五茎青莲散彼佛，<a id="a-JL"></a> 即时记我无上道。</p>
  <p id="aJM">次有佛名莲华上，<a id="a-JN"></a> 我时亦复得值遇，</p>
  <p id="aJO">以金宝华散彼佛，<a id="a-JP"></a> 为求最胜菩提故。</p>
  <p id="aJQ">次复有佛大导师，<a id="a-JR"></a> 名诸世间最自在，</p>
  <p id="aJS">极高上行及上誉，<a id="a-JT"></a> 释迦帝沙弗沙佛，</p>
  <p id="aJU">毗婆尸弃毗舍浮，<a id="a-JV"></a> 拘留孙佛拘那含，</p>
  <p id="aJW">迦葉佛等皆供养，<a id="a-JX"></a> 为求最上胜菩提。</p>
  <p id="aJY">此等及余过去佛，<a id="a-JZ"></a> 我皆修行胜供养，</p>
  <p id="aJa">悲愍一切众生故，<a id="a-Jb"></a> 为求无上胜菩提。</p>
  <p id="aJc">彼佛千亿皆供养，<a id="a-Jd"></a> 积集善根已满足，</p>
  <p id="aJe">降魔势力及眷属，<a id="a-Jf"></a> 获得无忧安隐道。</p>
  <p id="aJg">我转无上大法轮，<a id="a-Jh"></a> 为众生故显正法，</p>
  <p id="aJi">天人龙等紧那罗，<a id="a-Jj"></a> 应菩提器我度竟。</p>
  <p id="aJk">我已显示安隐道，<a id="a-Jl"></a> 未来诸佛及声闻，</p>
  <p id="aJm">若欲救度诸苦者，<a id="a-Jn"></a> 应当修习我德行。<a id="a-Jo"></a>”</p>
 </body>
</html>