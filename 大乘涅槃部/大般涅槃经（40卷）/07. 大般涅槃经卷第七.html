<!doctype html>
<html id="z3IBTZMJo" data-ver="1557">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘涅槃部">
  <meta period="北凉">
 </head>
 <body>
  <h1 id="a1">大般涅槃经卷第七</h1>
  <h2 id="a2">如来性品第四之四</h2>
  <p id="a3">尔时，<a id="a-4"></a>迦葉白佛言：<a id="a-5"></a>“世尊，<a id="a-6"></a>如上所说四种人等应当依耶？<a id="a-7"></a>”</p>
  <p id="a8">佛言：<a id="a-9"></a>“如是，<a id="a-A"></a>如是。<a id="a-B"></a>善男子，<a id="a-C"></a>如我所说，<a id="a-D"></a>应当依止。<a id="a-E"></a>何以故？<a id="a-F"></a>有四魔故。<a id="a-G"></a>何等为四？<a id="a-H"></a>如魔所说诸余经律能受持者。<a id="a-I"></a>”</p>
  <p id="aJ">迦葉菩萨白佛言：<a id="a-K"></a>“世尊，<a id="a-L"></a>如佛所说有四种魔。<a id="a-M"></a>若魔所说及佛所说，<a id="a-N"></a>我当云何而得分别？<a id="a-O"></a>有诸众生随逐魔行，<a id="a-P"></a>复有随顺佛所教者，<a id="a-Q"></a>如是等辈复云何知？<a id="a-R"></a>”</p>
  <p id="aS">佛告迦葉：<a id="a-T"></a>“我般涅槃七百岁后，<a id="a-U"></a>是魔波旬渐当沮坏我之正法。<a id="a-V"></a>譬如猎师，<a id="a-W"></a>身服法衣；<a id="a-X"></a>魔王波旬亦复如是，<a id="a-Y"></a>作比丘像、<a id="a-Z"></a>比丘尼像、<a id="a-a"></a>优婆塞像、<a id="a-b"></a>优婆夷像，<a id="a-c"></a>亦复化作须陀洹身，<a id="a-d"></a>乃至化作阿罗汉身及佛色身。<a id="a-e"></a>魔王以此有漏之形，<a id="a-f"></a>作无漏身，<a id="a-g"></a>坏我正法。</p>
  <p id="ah">“是魔波旬坏正法时，<a id="a-i"></a>当作是言：<a id="a-j"></a>‘菩萨昔于兜率天上没来，<a id="a-k"></a>在此迦毗罗城白净王宫，<a id="a-l"></a>依因父母爱欲和合生育是身。<a id="a-m"></a>若言有人生于人中，<a id="a-n"></a>为诸世间天人大众所恭敬者，<a id="a-o"></a>无有是处。<a id="a-p"></a>’又复说言：<a id="a-q"></a>‘往昔苦行种种布施头目、<a id="a-r"></a>髓脑、<a id="a-s"></a>国城、<a id="a-t"></a>妻子，<a id="a-u"></a>是故今者得成佛道。<a id="a-v"></a>以是因缘，<a id="a-w"></a>为诸人、<a id="a-x"></a>天、<a id="a-y"></a>乾闼婆、<a id="a-z"></a>阿修罗、<a id="a-10"></a>迦楼罗、<a id="a-11"></a>紧那罗、<a id="a-12"></a>摩睺罗伽之所恭敬。<a id="a-13"></a>’若有经律作是说者，<a id="a-14"></a>当知悉是魔之所说。<a id="a-15"></a>善男子，<a id="a-16"></a>若有经律作如是言：<a id="a-17"></a>‘如来正觉久已成佛，<a id="a-18"></a>今方示现成佛道者，<a id="a-19"></a>为欲度脱诸众生故。<a id="a-1A"></a>示有父母，<a id="a-1B"></a>依因爱欲和合而生，<a id="a-1C"></a>随顺世间作是示现。<a id="a-1D"></a>’如是经律，<a id="a-1E"></a>当知真是如来所说。<a id="a-1F"></a>若有随顺魔所说者，<a id="a-1G"></a>是魔眷属；<a id="a-1H"></a>若能随顺佛说经律，<a id="a-1I"></a>即是菩萨。</p>
  <p id="a1J">“若有说言‘如来生时，<a id="a-1K"></a>于十方面，<a id="a-1L"></a>各行七步’不可信者，<a id="a-1M"></a>是魔所说。<a id="a-1N"></a>若复有说：<a id="a-1O"></a>‘如来出世，<a id="a-1P"></a>于十方面，<a id="a-1Q"></a>各行七步，<a id="a-1R"></a>此是如来方便示现。<a id="a-1S"></a>’是名如来所说经律。<a id="a-1T"></a>若有随顺魔所说者，<a id="a-1U"></a>是魔眷属；<a id="a-1V"></a>若能随顺佛所说者，<a id="a-1W"></a>即是菩萨。</p>
  <p id="a1X">“若有说言：<a id="a-1Y"></a>‘菩萨生已，<a id="a-1Z"></a>父王使人将诣天祠，<a id="a-1a"></a>诸天见已，<a id="a-1b"></a>悉下礼敬，<a id="a-1c"></a>是故名佛。<a id="a-1d"></a>’复有难言：<a id="a-1e"></a>‘天者先出，<a id="a-1f"></a>佛在于后，<a id="a-1g"></a>云何诸天礼敬于佛？<a id="a-1h"></a>’作是难者，<a id="a-1i"></a>当知即是波旬所说。<a id="a-1j"></a>若有经言：<a id="a-1k"></a>‘佛到天祠，<a id="a-1l"></a>是诸天等，<a id="a-1m"></a>摩醯首罗、<a id="a-1n"></a>大梵天王、<a id="a-1o"></a>释提桓因，<a id="a-1p"></a>皆悉合掌，<a id="a-1q"></a>敬礼其足。<a id="a-1r"></a>’如是经律，<a id="a-1s"></a>是佛所说。<a id="a-1t"></a>若有随顺魔所说者，<a id="a-1u"></a>是魔眷属；<a id="a-1v"></a>若能随顺佛所说者，<a id="a-1w"></a>即是菩萨。</p>
  <p id="a1x">“若有经律说言：<a id="a-1y"></a>‘菩萨为太子时，<a id="a-1z"></a>以贪心故，<a id="a-20"></a>四方娉妻，<a id="a-21"></a>处在深宫，<a id="a-22"></a>五欲自娱，<a id="a-23"></a>欢悦受乐。<a id="a-24"></a>’如是经律，<a id="a-25"></a>波旬所说。<a id="a-26"></a>若有说言：<a id="a-27"></a>‘菩萨久已舍离贪心、<a id="a-28"></a>妻息之属，<a id="a-29"></a>乃至不受三十三天上妙五欲，<a id="a-2A"></a>如弃涕唾，<a id="a-2B"></a>何况人欲！<a id="a-2C"></a>剃除须发，<a id="a-2D"></a>出家修道。<a id="a-2E"></a>’如是经律，<a id="a-2F"></a>是佛所说。<a id="a-2G"></a>若有随顺魔经律者，<a id="a-2H"></a>是魔眷属；<a id="a-2I"></a>若有随顺佛经律者，<a id="a-2J"></a>即是菩萨。</p>
  <p id="a2K">“若有说言：<a id="a-2L"></a>‘佛在舍卫祇陀精舍，<a id="a-2M"></a>听诸比丘受畜奴婢仆使、<a id="a-2N"></a>牛、<a id="a-2O"></a>羊、<a id="a-2P"></a>象、<a id="a-2Q"></a>马、<a id="a-2R"></a>驴、<a id="a-2S"></a>骡、<a id="a-2T"></a>鸡、<a id="a-2U"></a>猪、<a id="a-2V"></a>猫、<a id="a-2W"></a>狗、<a id="a-2X"></a>金、<a id="a-2Y"></a>银、<a id="a-2Z"></a>琉璃、<a id="a-2a"></a>真珠、<a id="a-2b"></a>玻瓈、<a id="a-2c"></a>车渠、<a id="a-2d"></a>玛瑙、<a id="a-2e"></a>珊瑚、<a id="a-2f"></a>琥珀、<a id="a-2g"></a>珂具、<a id="a-2h"></a>璧玉、<a id="a-2i"></a>铜、<a id="a-2j"></a>铁、<a id="a-2k"></a>釜鍑、<a id="a-2l"></a>大小铜盘所须之物，<a id="a-2m"></a>耕田种植，<a id="a-2n"></a>贩卖市易，<a id="a-2o"></a>储积谷米。<a id="a-2p"></a>如是众事，<a id="a-2q"></a>佛大慈故，<a id="a-2r"></a>怜愍众生，<a id="a-2s"></a>皆听畜之。<a id="a-2t"></a>’如是经律悉是魔说。<a id="a-2u"></a>若有说言：<a id="a-2v"></a>‘佛在舍卫祇陀精舍那梨楼鬼所住之处，<a id="a-2w"></a>尔时如来因婆罗门字羖羝德及波斯匿王，<a id="a-2x"></a>说言比丘不应受畜金、<a id="a-2y"></a>银、<a id="a-2z"></a>琉璃、<a id="a-30"></a>玻瓈、<a id="a-31"></a>真珠、<a id="a-32"></a>车渠、<a id="a-33"></a>玛瑙、<a id="a-34"></a>珊瑚、<a id="a-35"></a>琥珀、<a id="a-36"></a>珂具、<a id="a-37"></a>璧玉、<a id="a-38"></a>奴婢仆使、<a id="a-39"></a>童男童女、<a id="a-3A"></a>牛羊象马驴骡鸡猪猫狗等兽、<a id="a-3B"></a>铜铁釜鍑、<a id="a-3C"></a>大小铜盘、<a id="a-3D"></a>种种杂色床敷卧具、<a id="a-3E"></a>资生所须所谓屋宅，<a id="a-3F"></a>耕田种植，<a id="a-3G"></a>贩卖市易，<a id="a-3H"></a>自手作食，<a id="a-3I"></a>自磨自舂，<a id="a-3J"></a>治身咒术，<a id="a-3K"></a>调鹰方法，<a id="a-3L"></a>仰观星宿，<a id="a-3M"></a>推步盈虚，<a id="a-3N"></a>占相男女，<a id="a-3O"></a>解梦吉凶，<a id="a-3P"></a>是男是女、<a id="a-3Q"></a>非男非女，<a id="a-3R"></a>六十四能，<a id="a-3S"></a>复有十八惑人咒术种种工巧，<a id="a-3T"></a>或说世间无量俗事，<a id="a-3U"></a>散香、<a id="a-3V"></a>末香、<a id="a-3W"></a>涂香、<a id="a-3X"></a>熏香，<a id="a-3Y"></a>种种华鬘治发方术，<a id="a-3Z"></a>奸伪谄曲，<a id="a-3a"></a>贪利无厌，<a id="a-3b"></a>爱乐愦闹戏笑谈说，<a id="a-3c"></a>贪嗜鱼肉，<a id="a-3d"></a>和合毒药，<a id="a-3e"></a>治压香油，<a id="a-3f"></a>捉持宝盖及以革屣，<a id="a-3g"></a>造扇箱箧种种画像，<a id="a-3h"></a>积聚谷米、<a id="a-3i"></a>大小麦豆及诸果蓏，<a id="a-3j"></a>亲近国王、<a id="a-3k"></a>王子、<a id="a-3l"></a>大臣及诸女人，<a id="a-3m"></a>高声大笑或复默然，<a id="a-3n"></a>于诸法中多生疑惑，<a id="a-3o"></a>多语妄说长短好丑或善不善，<a id="a-3p"></a>好著好衣，<a id="a-3q"></a>如是种种不净之物，<a id="a-3r"></a>于施主前躬自赞叹，<a id="a-3s"></a>出入游行不净之处，<a id="a-3t"></a>所谓沽酒、<a id="a-3u"></a>淫女、<a id="a-3v"></a>博弈，<a id="a-3w"></a>如是之人，<a id="a-3x"></a>我今不听在比丘中，<a id="a-3y"></a>应当休道，<a id="a-3z"></a>还俗役使，<a id="a-40"></a>譬如稗莠悉灭无余。<a id="a-41"></a>’当知是等经律所制，<a id="a-42"></a>悉是如来之所说也。<a id="a-43"></a>若有随顺魔所说者，<a id="a-44"></a>是魔眷属；<a id="a-45"></a>若有随顺佛所说者，<a id="a-46"></a>即是菩萨。</p>
  <p id="a47">“若有说言：<a id="a-48"></a>‘菩萨为欲供养天神故入天祠，<a id="a-49"></a>所谓梵天、<a id="a-4A"></a>大自在天、<a id="a-4B"></a>韦陀天、<a id="a-4C"></a>迦旃延天。<a id="a-4D"></a>所以入者？<a id="a-4E"></a>为欲调伏诸天人故。<a id="a-4F"></a>若言不尔，<a id="a-4G"></a>无有是处。<a id="a-4H"></a>’若言：<a id="a-4I"></a>‘菩萨不能入于外道邪论知其威仪、<a id="a-4J"></a>文章、<a id="a-4K"></a>伎艺，<a id="a-4L"></a>仆使斗诤不能和合，<a id="a-4M"></a>不为男女、<a id="a-4N"></a>国王、<a id="a-4O"></a>大臣之所恭敬，<a id="a-4P"></a>又亦不知和合诸药。<a id="a-4Q"></a>以不知故乃名如来，<a id="a-4R"></a>如其知者，<a id="a-4S"></a>是邪见辈。<a id="a-4T"></a>又复如来于怨亲中其心平等，<a id="a-4U"></a>如以刀割及香涂身，<a id="a-4V"></a>于此二人不生增益损减之心，<a id="a-4W"></a>唯能处中，<a id="a-4X"></a>故名如来。<a id="a-4Y"></a>’如是经律，<a id="a-4Z"></a>当知是魔之所说也。<a id="a-4a"></a>若有说言：<a id="a-4b"></a>‘菩萨如是示入天祠外学法中，<a id="a-4c"></a>出家修道，<a id="a-4d"></a>示现知其威仪礼节，<a id="a-4e"></a>能解一切文章伎艺；<a id="a-4f"></a>示入书堂伎巧之处，<a id="a-4g"></a>能善和合仆使斗诤；<a id="a-4h"></a>于诸大众、<a id="a-4i"></a>童男童女、<a id="a-4j"></a>后宫妃后、<a id="a-4k"></a>人民长者、<a id="a-4l"></a>婆罗门等、<a id="a-4m"></a>王及大臣、<a id="a-4n"></a>贫穷等中最尊最上，<a id="a-4o"></a>复为是等之所恭敬，<a id="a-4p"></a>亦能示现如是等事。<a id="a-4q"></a>虽处诸见不生爱心，<a id="a-4r"></a>犹如莲华不受尘垢，<a id="a-4s"></a>为度一切诸众生故，<a id="a-4t"></a>善行如是种种方便，<a id="a-4u"></a>随顺世法。<a id="a-4v"></a>’如是经律，<a id="a-4w"></a>当知即是如来所说。<a id="a-4x"></a>若有随顺魔所说者，<a id="a-4y"></a>是魔眷属；<a id="a-4z"></a>若能随顺佛所说者，<a id="a-50"></a>是大菩萨。</p>
  <p id="a51">“若有说言：<a id="a-52"></a>‘如来为我解说经律，<a id="a-53"></a>若恶法中轻重之罪及偷兰遮，<a id="a-54"></a>其性皆重，<a id="a-55"></a>我等律中终不为之。<a id="a-56"></a>我久忍受如是之法。<a id="a-57"></a>汝等不信，<a id="a-58"></a>我当云何自舍己律，<a id="a-59"></a>就汝律耶？<a id="a-5A"></a>汝所有律是魔所说，<a id="a-5B"></a>我等经律是佛所制。<a id="a-5C"></a>如来先说九部法印，<a id="a-5D"></a>如是九印印我经律。<a id="a-5E"></a>初不闻有方等经典一句一字，<a id="a-5F"></a>如来所说无量经律，<a id="a-5G"></a>何处有说方等经耶？<a id="a-5H"></a>如是等中，<a id="a-5I"></a>未曾闻有十部经名。<a id="a-5J"></a>如其有者，<a id="a-5K"></a>当知必定调达所作。<a id="a-5L"></a>调达恶人，<a id="a-5M"></a>以灭善法造方等经，<a id="a-5N"></a>我等不信。<a id="a-5O"></a>如是等经，<a id="a-5P"></a>是魔所说。<a id="a-5Q"></a>何以故？<a id="a-5R"></a>破坏佛法相是非故。<a id="a-5S"></a>如是之言，<a id="a-5T"></a>汝经中有，<a id="a-5U"></a>我经中无。<a id="a-5V"></a>我经律中如来说言：<a id="a-5W"></a>我涅槃后，<a id="a-5X"></a>恶世当有不正经律，<a id="a-5Y"></a>所谓大乘方等经典。<a id="a-5Z"></a>’未来之世当有如是诸恶比丘。<a id="a-5a"></a>我又说言：<a id="a-5b"></a>‘过九部经有方等典，<a id="a-5c"></a>若有人能了知其义，<a id="a-5d"></a>当知是人正了经律，<a id="a-5e"></a>远离一切不净之物，<a id="a-5f"></a>微妙清净，<a id="a-5g"></a>犹如满月。<a id="a-5h"></a>’若有说言：<a id="a-5i"></a>‘如来虽为一一经律说如恒河沙等义味，<a id="a-5j"></a>我律中无，<a id="a-5k"></a>将知为无。<a id="a-5l"></a>如其有者，<a id="a-5m"></a>如来何故于我律中而不解说？<a id="a-5n"></a>是故我今不能信受。<a id="a-5o"></a>’当知是人则为得罪。<a id="a-5p"></a>是人复言：<a id="a-5q"></a>‘如是经律我当受持。<a id="a-5r"></a>何以故？<a id="a-5s"></a>当为我作知足少欲、<a id="a-5t"></a>断除烦恼、<a id="a-5u"></a>智慧涅槃、<a id="a-5v"></a>善法因故。<a id="a-5w"></a>’如是说者，<a id="a-5x"></a>非我弟子。<a id="a-5y"></a>若有说言：<a id="a-5z"></a>‘如来为欲度众生故，<a id="a-60"></a>说方等经。<a id="a-61"></a>’当知是人真我弟子。<a id="a-62"></a>若有不受方等经者，<a id="a-63"></a>当知是人非我弟子，<a id="a-64"></a>不为佛法而出家也，<a id="a-65"></a>即是邪见外道弟子。<a id="a-66"></a>如是经律，<a id="a-67"></a>是佛所说；<a id="a-68"></a>若不如是，<a id="a-69"></a>是魔所说。<a id="a-6A"></a>若有随顺魔所说者，<a id="a-6B"></a>是魔眷属；<a id="a-6C"></a>若有随顺佛所说者，<a id="a-6D"></a>即是菩萨。</p>
  <p id="a6E">“复次，<a id="a-6F"></a>善男子，<a id="a-6G"></a>若有说言：<a id="a-6H"></a>‘如来不为无量功德之所成就，<a id="a-6I"></a>无常变异，<a id="a-6J"></a>以得空法宣说无我，<a id="a-6K"></a>不顺世间。<a id="a-6L"></a>’如是经律名魔所说。<a id="a-6M"></a>若有人言：<a id="a-6N"></a>‘如来正觉不可思议，<a id="a-6O"></a>亦为无量阿僧祇等功德所成，<a id="a-6P"></a>是故常住，<a id="a-6Q"></a>无有变异。<a id="a-6R"></a>’如是经律是佛所说。<a id="a-6S"></a>若有随顺魔所说者，<a id="a-6T"></a>是魔眷属；<a id="a-6U"></a>若有随顺佛所说者，<a id="a-6V"></a>即是菩萨。</p>
  <p id="a6W">“复有人言：<a id="a-6X"></a>‘或有比丘实不毁犯波罗夷罪，<a id="a-6Y"></a>众人皆谓犯波罗夷，<a id="a-6Z"></a>如断多罗树。<a id="a-6a"></a>’而是比丘实无所犯。<a id="a-6b"></a>何以故？<a id="a-6c"></a>我常说言：<a id="a-6d"></a>‘四波罗夷，<a id="a-6e"></a>若犯一者，<a id="a-6f"></a>犹如析石，<a id="a-6g"></a>不可还合。<a id="a-6h"></a>’若有自说得过人法，<a id="a-6i"></a>是则名为犯波罗夷。<a id="a-6j"></a>何以故？<a id="a-6k"></a>实无所得，<a id="a-6l"></a>诈现得相故。<a id="a-6m"></a>如是之人退失人法，<a id="a-6n"></a>是名波罗夷。<a id="a-6o"></a>所谓若有比丘少欲知足，<a id="a-6p"></a>持戒清净住空闲处。<a id="a-6q"></a>若王大臣见是比丘，<a id="a-6r"></a>生心念言谓得罗汉，<a id="a-6s"></a>即前赞叹恭敬礼拜，<a id="a-6t"></a>复作是言：<a id="a-6u"></a>‘如是大师，<a id="a-6v"></a>舍是身已，<a id="a-6w"></a>当得阿耨多罗三藐三菩提。<a id="a-6x"></a>’比丘闻已，<a id="a-6y"></a>即答王言：<a id="a-6z"></a>‘我实未得沙门道果，<a id="a-70"></a>王莫称我已得道果。<a id="a-71"></a>唯愿大王，<a id="a-72"></a>勿为我说不知足法。<a id="a-73"></a>不知足者，<a id="a-74"></a>乃至谓得阿耨多罗三藐三菩提，<a id="a-75"></a>皆默然受。<a id="a-76"></a>我今若当默然受者，<a id="a-77"></a>当为诸佛之所呵责。<a id="a-78"></a>知足之行，<a id="a-79"></a>诸佛所赞。<a id="a-7A"></a>是故我欲终身欢乐奉修知足。<a id="a-7B"></a>又知足者，<a id="a-7C"></a>我定自知未得道果，<a id="a-7D"></a>王称我得，<a id="a-7E"></a>我今不受，<a id="a-7F"></a>故名知足。<a id="a-7G"></a>’时王答言：<a id="a-7H"></a>‘大师实得阿罗汉果，<a id="a-7I"></a>如佛无异。<a id="a-7J"></a>’尔时，<a id="a-7K"></a>其王普皆宣告内外人民中宫妃后，<a id="a-7L"></a>悉令皆知得沙门果。<a id="a-7M"></a>是故咸令一切闻者，<a id="a-7N"></a>心生敬信，<a id="a-7O"></a>供养尊重。<a id="a-7P"></a>如是比丘真是梵行清净之人，<a id="a-7Q"></a>以是因缘普令诸人得大福德，<a id="a-7R"></a>而是比丘实不毁犯波罗夷罪。<a id="a-7S"></a>何以故？<a id="a-7T"></a>前人自生欢喜之心赞叹供养故，<a id="a-7U"></a>如是比丘当有何罪？<a id="a-7V"></a>若有说言是人得罪，<a id="a-7W"></a>当知是经是魔所说。</p>
  <p id="a7X">“复有比丘说佛秘藏甚深经典，<a id="a-7Y"></a>一切众生皆有佛性，<a id="a-7Z"></a>以是性故断无量亿诸烦恼结，<a id="a-7a"></a>即得成于阿耨多罗三藐三菩提，<a id="a-7b"></a>除一阐提。<a id="a-7c"></a>若王大臣作如是言：<a id="a-7d"></a>‘比丘汝当作佛，<a id="a-7e"></a>不作佛耶？<a id="a-7f"></a>有佛性不？<a id="a-7g"></a>’比丘答言：<a id="a-7h"></a>‘我今身中定有佛性，<a id="a-7i"></a>成以不成，<a id="a-7j"></a>未能审之。<a id="a-7k"></a>’王言：<a id="a-7l"></a>‘大德，<a id="a-7m"></a>如其不作一阐提者，<a id="a-7n"></a>必成无疑。<a id="a-7o"></a>’比丘言尔：<a id="a-7p"></a>‘实如王言。<a id="a-7q"></a>’是人虽言定有佛性，<a id="a-7r"></a>亦复不犯波罗夷也。<a id="a-7s"></a>复有比丘即出家时作是思惟：<a id="a-7t"></a>‘我今必定成阿耨多罗三藐三菩提。<a id="a-7u"></a>’如是之人虽未得成无上道果，<a id="a-7v"></a>已为得福无量无边、<a id="a-7w"></a>不可称计。<a id="a-7x"></a>假使有人当言是人犯波罗夷，<a id="a-7y"></a>一切比丘无不犯者。<a id="a-7z"></a>何以故？<a id="a-80"></a>我于往昔八十亿劫，<a id="a-81"></a>常离一切不净之物，<a id="a-82"></a>少欲知足，<a id="a-83"></a>威仪成就，<a id="a-84"></a>善修如来无上法藏，<a id="a-85"></a>亦自定知身有佛性，<a id="a-86"></a>是故我今得成阿耨多罗三藐三菩提，<a id="a-87"></a>得名为佛有大慈悲。<a id="a-88"></a>如是经律是佛所说。<a id="a-89"></a>若有不能随顺是者，<a id="a-8A"></a>是魔眷属；<a id="a-8B"></a>若能随顺，<a id="a-8C"></a>是大菩萨。</p>
  <p id="a8D">“复有说言：<a id="a-8E"></a>‘无四波罗夷、<a id="a-8F"></a>十三僧残、<a id="a-8G"></a>二不定法、<a id="a-8H"></a>三十舍堕、<a id="a-8I"></a>九十一堕、<a id="a-8J"></a>四忏悔法、<a id="a-8K"></a>众多学法、<a id="a-8L"></a>七灭诤等，<a id="a-8M"></a>无偷兰遮、<a id="a-8N"></a>五逆等罪及一阐提。<a id="a-8O"></a>若有比丘犯如是等堕地狱者，<a id="a-8P"></a>外道之人悉应生天。<a id="a-8Q"></a>何以故？<a id="a-8R"></a>诸外道等无戒可犯。<a id="a-8S"></a>是故如来示现怖人故说斯戒。<a id="a-8T"></a>’若言佛说：<a id="a-8U"></a>‘我诸比丘若欲行淫，<a id="a-8V"></a>应舍法服，<a id="a-8W"></a>著俗衣裳，<a id="a-8X"></a>然后行淫。<a id="a-8Y"></a>复应生念，<a id="a-8Z"></a>淫欲因缘，<a id="a-8a"></a>非我过咎。<a id="a-8b"></a>如来在世，<a id="a-8c"></a>亦有比丘习行淫欲得正解脱，<a id="a-8d"></a>或命终后生于天上。<a id="a-8e"></a>古今有之，<a id="a-8f"></a>非独我作。<a id="a-8g"></a>或犯四重，<a id="a-8h"></a>或犯五戒，<a id="a-8i"></a>或行一切不净律仪，<a id="a-8j"></a>犹故而得真正解脱。<a id="a-8k"></a>如来虽说犯突吉罗，<a id="a-8l"></a>如忉利天日月岁数八百万岁堕在地狱，<a id="a-8m"></a>亦是如来示现怖人。<a id="a-8n"></a>’言波罗夷至突吉罗轻重无差，<a id="a-8o"></a>是诸律师妄作此言，<a id="a-8p"></a>言是佛制，<a id="a-8q"></a>毕定当知非佛所说，<a id="a-8r"></a>如是言说是魔经律。</p>
  <p id="a8s">“若复说言：<a id="a-8t"></a>‘于诸戒中，<a id="a-8u"></a>若犯小戒乃至微细，<a id="a-8v"></a>当受苦报无有齐限。<a id="a-8w"></a>如是知已，<a id="a-8x"></a>防护自身如龟藏六。<a id="a-8y"></a>’若有律师复作是言：<a id="a-8z"></a>‘凡所犯戒都无罪报。<a id="a-90"></a>’如是之人不应亲近。<a id="a-91"></a>如佛所说：<a id="a-92"></a>‘若过一法，<a id="a-93"></a>是名妄语，<a id="a-94"></a>不见后世，<a id="a-95"></a>无恶不造。<a id="a-96"></a>’是故不应亲近是人。<a id="a-97"></a>我佛法中清净如是，<a id="a-98"></a>况复有犯偷兰遮罪，<a id="a-99"></a>或犯僧残及波罗夷而非罪耶？<a id="a-9A"></a>是故应当深自防护如是等法。<a id="a-9B"></a>若不守护，<a id="a-9C"></a>更以何法名为禁戒？<a id="a-9D"></a>我于经中亦说：<a id="a-9E"></a>‘有犯四波罗夷，<a id="a-9F"></a>乃至微细突吉罗等，<a id="a-9G"></a>应当苦治。<a id="a-9H"></a>众生若不护持禁戒，<a id="a-9I"></a>云何当得见于佛性？<a id="a-9J"></a>一切众生虽有佛性，<a id="a-9K"></a>要因持戒然后乃见，<a id="a-9L"></a>因见佛性得成阿耨多罗三藐三菩提。<a id="a-9M"></a>九部经中无方等经，<a id="a-9N"></a>是故不说有佛性也。<a id="a-9O"></a>经虽不说，<a id="a-9P"></a>当知实有。<a id="a-9Q"></a>’若作是说，<a id="a-9R"></a>当知是人真我弟子。<a id="a-9S"></a>”</p>
  <p id="a9T">迦葉菩萨白佛言：<a id="a-9U"></a>“世尊，<a id="a-9V"></a>如上所说，<a id="a-9W"></a>一切众生有佛性者，<a id="a-9X"></a>九部经中所未曾闻。<a id="a-9Y"></a>如其说有，<a id="a-9Z"></a>云何不犯波罗夷耶？<a id="a-9a"></a>”</p>
  <p id="a9b">佛言：<a id="a-9c"></a>“善男子，<a id="a-9d"></a>如汝所说，<a id="a-9e"></a>实不毁犯波罗夷也。<a id="a-9f"></a>善男子，<a id="a-9g"></a>譬如有人，<a id="a-9h"></a>说言大海唯有七宝，<a id="a-9i"></a>无八种者，<a id="a-9j"></a>是人无罪；<a id="a-9k"></a>若有说言九部经中无佛性者，<a id="a-9l"></a>亦复无罪。<a id="a-9m"></a>何以故？<a id="a-9n"></a>我于大乘大智海中说有佛性，<a id="a-9o"></a>二乘之人所不知见，<a id="a-9p"></a>是故说无，<a id="a-9q"></a>不得罪也。<a id="a-9r"></a>如是境界，<a id="a-9s"></a>诸佛所知，<a id="a-9t"></a>非是声闻、<a id="a-9u"></a>缘觉所及。</p>
  <p id="a9v">“善男子，<a id="a-9w"></a>若人不闻如来甚深秘密藏者，<a id="a-9x"></a>云何当知有佛性耶？<a id="a-9y"></a>何等名为秘密之藏？<a id="a-9z"></a>所谓方等大乘经典。<a id="a-A0"></a>善男子，<a id="a-A1"></a>有诸外道，<a id="a-A2"></a>或说我常，<a id="a-A3"></a>或说我断；<a id="a-A4"></a>如来不尔，<a id="a-A5"></a>亦说有我，<a id="a-A6"></a>亦说无我，<a id="a-A7"></a>是名中道。<a id="a-A8"></a>若有说言：<a id="a-A9"></a>‘佛说中道，<a id="a-AA"></a>一切众生悉有佛性，<a id="a-AB"></a>烦恼覆故，<a id="a-AC"></a>不知不见。<a id="a-AD"></a>是故应当勤修方便，<a id="a-AE"></a>断坏烦恼。<a id="a-AF"></a>’若有能作如是说者，<a id="a-AG"></a>当知是人不犯四重。<a id="a-AH"></a>若不能作如是说者，<a id="a-AI"></a>是则名为犯波罗夷。<a id="a-AJ"></a>若有说言：<a id="a-AK"></a>‘我已成就阿耨多罗三藐三菩提。<a id="a-AL"></a>何以故？<a id="a-AM"></a>以有佛性故。<a id="a-AN"></a>有佛性者，<a id="a-AO"></a>必定当成阿耨多罗三藐三菩提，<a id="a-AP"></a>以是因缘，<a id="a-AQ"></a>我今已得成就菩提。<a id="a-AR"></a>’当知是人则名为犯波罗夷罪。<a id="a-AS"></a>何以故？<a id="a-AT"></a>虽有佛性，<a id="a-AU"></a>以未修习诸善方便，<a id="a-AV"></a>是故未见；<a id="a-AW"></a>以未见故，<a id="a-AX"></a>不能得成阿耨多罗三藐三菩提。<a id="a-AY"></a>善男子，<a id="a-AZ"></a>以是义故，<a id="a-Aa"></a>佛法甚深不可思议。<a id="a-Ab"></a>”</p>
  <p id="aAc">迦葉菩萨白佛言：<a id="a-Ad"></a>“世尊，<a id="a-Ae"></a>有王问言，<a id="a-Af"></a>云何比丘堕过人法？<a id="a-Ag"></a>”</p>
  <p id="aAh">佛告迦葉：<a id="a-Ai"></a>“若有比丘，<a id="a-Aj"></a>为利养故，<a id="a-Ak"></a>为饮食故，<a id="a-Al"></a>作诸谀谄奸伪欺诈：<a id="a-Am"></a>‘云何当令诸世间人定实知我是乞士也？<a id="a-An"></a>以是因缘，<a id="a-Ao"></a>令我大得利养名誉。<a id="a-Ap"></a>’如是比丘多愚痴故，<a id="a-Aq"></a>长夜常念：<a id="a-Ar"></a>‘我实未得四沙门果，<a id="a-As"></a>云何当令诸世间人谓我已得？<a id="a-At"></a>复当云何令诸优婆塞、<a id="a-Au"></a>优婆夷等，<a id="a-Av"></a>咸共指我作如是言，<a id="a-Aw"></a>是人福德，<a id="a-Ax"></a>真是圣人？<a id="a-Ay"></a>’如是思惟，<a id="a-Az"></a>正为求利，<a id="a-B0"></a>非为求法。<a id="a-B1"></a>行来出入进止安详，<a id="a-B2"></a>执持衣钵不失威仪，<a id="a-B3"></a>独坐空处如阿罗汉，<a id="a-B4"></a>令世间人咸作是言：<a id="a-B5"></a>‘如是比丘，<a id="a-B6"></a>善好第一，<a id="a-B7"></a>精勤苦行，<a id="a-B8"></a>修寂灭法。<a id="a-B9"></a>’‘以是因缘，<a id="a-BA"></a>我当大得门徒弟子，<a id="a-BB"></a>诸人亦当大致供养衣服、<a id="a-BC"></a>饮食、<a id="a-BD"></a>卧具、<a id="a-BE"></a>医药，<a id="a-BF"></a>令多女人敬念爱重。<a id="a-BG"></a>’若有比丘及比丘尼作如是事，<a id="a-BH"></a>堕过人法。</p>
  <p id="aBI">“复有比丘，<a id="a-BJ"></a>为欲建立无上正法，<a id="a-BK"></a>住空寂处，<a id="a-BL"></a>非阿罗汉而欲令人谓是罗汉、<a id="a-BM"></a>是好比丘、<a id="a-BN"></a>是善比丘、<a id="a-BO"></a>寂静比丘，<a id="a-BP"></a>令无量人生于信心。<a id="a-BQ"></a>‘以此因缘，<a id="a-BR"></a>我得无量诸比丘等以为眷属，<a id="a-BS"></a>因是得教破戒比丘及优婆塞悉令持戒。<a id="a-BT"></a>以是因缘，<a id="a-BU"></a>建立正法，<a id="a-BV"></a>光扬如来无上大事，<a id="a-BW"></a>开显方等大乘法化，<a id="a-BX"></a>度脱一切无量众生，<a id="a-BY"></a>善解如来所说经律轻重之义。<a id="a-BZ"></a>’复言，<a id="a-Ba"></a>‘我今亦有佛性。<a id="a-Bb"></a>有经名曰如来秘藏，<a id="a-Bc"></a>于是经中，<a id="a-Bd"></a>我当必定得成佛道，<a id="a-Be"></a>能尽无量亿烦恼结，<a id="a-Bf"></a>广为无量诸优婆塞说言，<a id="a-Bg"></a>汝等尽有佛性，<a id="a-Bh"></a>我之与汝俱当安住如来道地，<a id="a-Bi"></a>成阿耨多罗三藐三菩提，<a id="a-Bj"></a>尽无量亿诸烦恼结。<a id="a-Bk"></a>’作是说者，<a id="a-Bl"></a>是人不名堕过人法，<a id="a-Bm"></a>名为菩萨。</p>
  <p id="aBn">“若言有犯突吉罗者，<a id="a-Bo"></a>忉利天上日月岁数八百万岁堕地狱中受诸罪报，<a id="a-Bp"></a>何况故犯偷兰遮罪！<a id="a-Bq"></a>此大乘中若有比丘犯偷兰遮，<a id="a-Br"></a>不应亲近。<a id="a-Bs"></a>何等名为大乘经中偷兰遮罪？<a id="a-Bt"></a>若有长者，<a id="a-Bu"></a>造立佛寺，<a id="a-Bv"></a>以诸华鬘用供养佛。<a id="a-Bw"></a>有比丘见华贯中缕，<a id="a-Bx"></a>不问辄取，<a id="a-By"></a>犯偷兰遮。<a id="a-Bz"></a>若知不知，<a id="a-C0"></a>亦如是犯。<a id="a-C1"></a>若以贪心，<a id="a-C2"></a>破坏佛塔，<a id="a-C3"></a>犯偷兰遮。<a id="a-C4"></a>如是之人，<a id="a-C5"></a>不应亲近。<a id="a-C6"></a>若王大臣见塔朽故，<a id="a-C7"></a>为欲修补，<a id="a-C8"></a>供养舍利，<a id="a-C9"></a>于是塔中或得珍宝即寄比丘。<a id="a-CA"></a>比丘得已，<a id="a-CB"></a>自在而用，<a id="a-CC"></a>如是比丘名为不净，<a id="a-CD"></a>多起斗诤，<a id="a-CE"></a>善优婆塞不应亲近供养恭敬。<a id="a-CF"></a>如是比丘名为无根，<a id="a-CG"></a>名为二根，<a id="a-CH"></a>名不定根。<a id="a-CI"></a>不定根者，<a id="a-CJ"></a>欲贪女时身即为女，<a id="a-CK"></a>欲贪男时身即为男。<a id="a-CL"></a>如是比丘名为恶根，<a id="a-CM"></a>不名为男，<a id="a-CN"></a>不名为女，<a id="a-CO"></a>不名出家，<a id="a-CP"></a>不名在家。<a id="a-CQ"></a>如是比丘不应亲近供养恭敬。<a id="a-CR"></a>于佛法中沙门法者，<a id="a-CS"></a>应生悲心，<a id="a-CT"></a>覆育众生，<a id="a-CU"></a>乃至蚁子应施无畏，<a id="a-CV"></a>是沙门法；<a id="a-CW"></a>远离饮酒乃至嗅香，<a id="a-CX"></a>是沙门法；<a id="a-CY"></a>不得妄语，<a id="a-CZ"></a>乃至梦中不念妄语，<a id="a-Ca"></a>是沙门法；<a id="a-Cb"></a>不生欲心，<a id="a-Cc"></a>乃至梦中亦复如是，<a id="a-Cd"></a>是沙门法。<a id="a-Ce"></a>”</p>
  <p id="aCf">迦葉菩萨白佛言：<a id="a-Cg"></a>“世尊，<a id="a-Ch"></a>若有比丘梦行淫欲，<a id="a-Ci"></a>是犯戒不？<a id="a-Cj"></a>”</p>
  <p id="aCk">佛言：<a id="a-Cl"></a>“不也。<a id="a-Cm"></a>应于淫欲生臭秽想，<a id="a-Cn"></a>乃至不生一念净想，<a id="a-Co"></a>远离女人烦恼爱想。<a id="a-Cp"></a>若梦行淫，<a id="a-Cq"></a>寤应生悔。<a id="a-Cr"></a>比丘乞食受供养时，<a id="a-Cs"></a>应如饥世食子肉想。<a id="a-Ct"></a>若生淫欲，<a id="a-Cu"></a>应疾舍离。<a id="a-Cv"></a>如是法门，<a id="a-Cw"></a>当知是佛所说经律。<a id="a-Cx"></a>若有随顺魔所说者，<a id="a-Cy"></a>是魔眷属；<a id="a-Cz"></a>若能随顺佛所说者，<a id="a-D0"></a>是名菩萨。</p>
  <p id="aD1">“若有说言：<a id="a-D2"></a>‘佛听比丘常翘一脚，<a id="a-D3"></a>寂嘿不言，<a id="a-D4"></a>卧灰土上，<a id="a-D5"></a>自坠高岩，<a id="a-D6"></a>投渊赴火，<a id="a-D7"></a>五热炙身，<a id="a-D8"></a>卧棘刺上，<a id="a-D9"></a>淘糠饮汁，<a id="a-DA"></a>服毒断食，<a id="a-DB"></a>杀害众生，<a id="a-DC"></a>故弄师子、<a id="a-DD"></a>咒术、<a id="a-DE"></a>方道，<a id="a-DF"></a>旃陀罗种、<a id="a-DG"></a>无根、<a id="a-DH"></a>二根、<a id="a-DI"></a>二根合一悉听为道，<a id="a-DJ"></a>断五种味，<a id="a-DK"></a>乳酪、<a id="a-DL"></a>酪浆、<a id="a-DM"></a>生酥、<a id="a-DN"></a>熟酥、<a id="a-DO"></a>油蜜之等，<a id="a-DP"></a>听著缯綵、<a id="a-DQ"></a>以轲为跋，<a id="a-DR"></a>一切谷米草木之属皆有寿命，<a id="a-DS"></a>佛说是已便入涅槃。<a id="a-DT"></a>’如是说者，<a id="a-DU"></a>即是魔说。<a id="a-DV"></a>若言：<a id="a-DW"></a>‘如来不听比丘常翘一脚，<a id="a-DX"></a>寂嘿不言，<a id="a-DY"></a>卧灰土上，<a id="a-DZ"></a>自坠高岩，<a id="a-Da"></a>投渊赴火，<a id="a-Db"></a>五热炙身，<a id="a-Dc"></a>卧棘刺上，<a id="a-Dd"></a>淘糠饮汁，<a id="a-De"></a>服毒断食，<a id="a-Df"></a>杀害众生，<a id="a-Dg"></a>故弄师子、<a id="a-Dh"></a>咒术、<a id="a-Di"></a>方道，<a id="a-Dj"></a>旃陀罗种、<a id="a-Dk"></a>二根、<a id="a-Dl"></a>无根、<a id="a-Dm"></a>二根合者不听为道，<a id="a-Dn"></a>听服五种，<a id="a-Do"></a>乳酪、<a id="a-Dp"></a>酪浆、<a id="a-Dq"></a>酥油蜜等，<a id="a-Dr"></a>不听受著缯綵衣服、<a id="a-Ds"></a>以轲为跋，<a id="a-Dt"></a>谷米草木无命、<a id="a-Du"></a>无我、<a id="a-Dv"></a>非众生数。<a id="a-Dw"></a>’若能如是说者，<a id="a-Dx"></a>是我弟子；<a id="a-Dy"></a>若不能者，<a id="a-Dz"></a>当知即是外道弟子。<a id="a-E0"></a>如是经律，<a id="a-E1"></a>是佛所说。<a id="a-E2"></a>若有随顺魔所说者，<a id="a-E3"></a>是魔眷属；<a id="a-E4"></a>若有随顺佛经律者，<a id="a-E5"></a>是名菩萨。</p>
  <p id="aE6">“善男子，<a id="a-E7"></a>魔说、<a id="a-E8"></a>佛说，<a id="a-E9"></a>差别之相，<a id="a-EA"></a>今已为汝广宣分别。<a id="a-EB"></a>”</p>
  <p id="aEC">迦葉白佛言：<a id="a-ED"></a>“世尊，<a id="a-EE"></a>我今始知魔说、<a id="a-EF"></a>佛说差别之相，<a id="a-EG"></a>因是得入佛法深义。<a id="a-EH"></a>”</p>
  <p id="aEI">佛赞迦葉：<a id="a-EJ"></a>“善哉！<a id="a-EK"></a>善哉！<a id="a-EL"></a>善男子，<a id="a-EM"></a>汝能如是晓了分别，<a id="a-EN"></a>是名黠慧。</p>
  <p id="aEO">“善男子，<a id="a-EP"></a>所言苦者，<a id="a-EQ"></a>不名圣谛。<a id="a-ER"></a>何以故？<a id="a-ES"></a>若言苦是苦圣谛者，<a id="a-ET"></a>一切牛羊驴马及地狱众生应有圣谛。<a id="a-EU"></a>善男子，<a id="a-EV"></a>若复有人，<a id="a-EW"></a>不知如来甚深境界常住不变微密法身，<a id="a-EX"></a>谓是食身，<a id="a-EY"></a>非是法身；<a id="a-EZ"></a>不知如来道德威力，<a id="a-Ea"></a>是名为苦。<a id="a-Eb"></a>何以故？<a id="a-Ec"></a>以不知故，<a id="a-Ed"></a>法见非法，<a id="a-Ee"></a>非法见法。<a id="a-Ef"></a>当知是人必堕恶趣，<a id="a-Eg"></a>轮转生死，<a id="a-Eh"></a>增长诸结，<a id="a-Ei"></a>多受苦恼。<a id="a-Ej"></a>若有能知如来常住，<a id="a-Ek"></a>无有变易，<a id="a-El"></a>或闻常住二字音声，<a id="a-Em"></a>若一经耳即生天上；<a id="a-En"></a>后解脱时，<a id="a-Eo"></a>乃能证知如来常住，<a id="a-Ep"></a>无有变易。<a id="a-Eq"></a>既证知已，<a id="a-Er"></a>而作是言：<a id="a-Es"></a>‘我于往昔曾闻是义，<a id="a-Et"></a>今得解脱方乃证知。<a id="a-Eu"></a>我于本际以不知故，<a id="a-Ev"></a>轮转生死周遍无穷，<a id="a-Ew"></a>始于今日乃得真智。<a id="a-Ex"></a>’若如是知，<a id="a-Ey"></a>真是修苦，<a id="a-Ez"></a>多所利益。<a id="a-F0"></a>若不知者，<a id="a-F1"></a>虽复勤修，<a id="a-F2"></a>无所利益。<a id="a-F3"></a>是名知苦，<a id="a-F4"></a>名苦圣谛。<a id="a-F5"></a>若人不能如是修习，<a id="a-F6"></a>是名为苦，<a id="a-F7"></a>非苦圣谛。</p>
  <p id="aF8">“苦集谛者，<a id="a-F9"></a>于真法中不生真智，<a id="a-FA"></a>受不净物所谓奴婢，<a id="a-FB"></a>能以非法言是正法，<a id="a-FC"></a>断灭正法不令久住。<a id="a-FD"></a>以是因缘，<a id="a-FE"></a>不知法性。<a id="a-FF"></a>以不知故，<a id="a-FG"></a>轮转生死，<a id="a-FH"></a>多受苦恼，<a id="a-FI"></a>不得生天及正解脱。<a id="a-FJ"></a>若有深知，<a id="a-FK"></a>不坏正法，<a id="a-FL"></a>以是因缘，<a id="a-FM"></a>得生天上及正解脱。<a id="a-FN"></a>若有不知苦集谛处，<a id="a-FO"></a>而言正法无有常住，<a id="a-FP"></a>悉是灭法，<a id="a-FQ"></a>以是因缘，<a id="a-FR"></a>于无量劫流转生死受诸苦恼。<a id="a-FS"></a>若能知法常住不异，<a id="a-FT"></a>是名知集，<a id="a-FU"></a>名集圣谛。<a id="a-FV"></a>若人不能如是修习，<a id="a-FW"></a>是名为集，<a id="a-FX"></a>非集圣谛。</p>
  <p id="aFY">“苦灭谛者，<a id="a-FZ"></a>若有多修习学空法，<a id="a-Fa"></a>是为不善。<a id="a-Fb"></a>何以故？<a id="a-Fc"></a>灭一切法故，<a id="a-Fd"></a>坏于如来真法藏故。<a id="a-Fe"></a>作是修学，<a id="a-Ff"></a>是名修空。<a id="a-Fg"></a>修苦灭者，<a id="a-Fh"></a>逆于一切诸外道等。<a id="a-Fi"></a>若言修空是灭谛者，<a id="a-Fj"></a>一切外道亦修空法，<a id="a-Fk"></a>应有灭谛。<a id="a-Fl"></a>若有说言：<a id="a-Fm"></a>‘有如来藏，<a id="a-Fn"></a>虽不可见，<a id="a-Fo"></a>若能灭除一切烦恼，<a id="a-Fp"></a>尔乃得入。<a id="a-Fq"></a>’若发此心一念因缘，<a id="a-Fr"></a>于诸法中而得自在。<a id="a-Fs"></a>若有修习如来密藏无我空寂，<a id="a-Ft"></a>如是之人，<a id="a-Fu"></a>于无量世在生死中流转受苦。<a id="a-Fv"></a>若有不作如是修者，<a id="a-Fw"></a>虽有烦恼，<a id="a-Fx"></a>疾能灭除。<a id="a-Fy"></a>何以故？<a id="a-Fz"></a>因知如来秘密藏故。<a id="a-G0"></a>是名苦灭圣谛。<a id="a-G1"></a>若能如是修习灭者，<a id="a-G2"></a>是我弟子。<a id="a-G3"></a>若有不能作如是修，<a id="a-G4"></a>是名修空，<a id="a-G5"></a>非灭圣谛。</p>
  <p id="aG6">“道圣谛者，<a id="a-G7"></a>所谓佛、<a id="a-G8"></a>法、<a id="a-G9"></a>僧宝及正解脱。<a id="a-GA"></a>有诸众生颠倒心言：<a id="a-GB"></a>‘无佛、<a id="a-GC"></a>法、<a id="a-GD"></a>僧及正解脱，<a id="a-GE"></a>生死流转犹如幻化。<a id="a-GF"></a>’修习是见，<a id="a-GG"></a>以此因缘，<a id="a-GH"></a>轮转三有，<a id="a-GI"></a>久受大苦。<a id="a-GJ"></a>若能发心见于如来常住无变，<a id="a-GK"></a>法、<a id="a-GL"></a>僧、<a id="a-GM"></a>解脱亦复如是，<a id="a-GN"></a>乘此一念，<a id="a-GO"></a>于无量世自在果报随意而得。<a id="a-GP"></a>何以故？<a id="a-GQ"></a>我于往昔以四倒故，<a id="a-GR"></a>非法计法，<a id="a-GS"></a>受于无量恶业果报。<a id="a-GT"></a>我今已灭如是见故成佛正觉。<a id="a-GU"></a>是名道圣谛。<a id="a-GV"></a>若有人言：<a id="a-GW"></a>‘三宝无常。<a id="a-GX"></a>’修习是见，<a id="a-GY"></a>是虚妄修，<a id="a-GZ"></a>非道圣谛。</p>
  <p id="aGa">“若修是法为常住者，<a id="a-Gb"></a>是我弟子，<a id="a-Gc"></a>真见修习四圣谛法。<a id="a-Gd"></a>是名四圣谛。<a id="a-Ge"></a>”</p>
  <p id="aGf">迦葉菩萨复白佛言：<a id="a-Gg"></a>“世尊，<a id="a-Gh"></a>我今始知修习甚深四圣谛法。<a id="a-Gi"></a>”</p>
  <p id="aGj">佛告迦葉：<a id="a-Gk"></a>“善男子，<a id="a-Gl"></a>谓四倒者：</p>
  <p id="aGm">“于非苦中生于苦想，<a id="a-Gn"></a>名曰颠倒。<a id="a-Go"></a>非苦者，<a id="a-Gp"></a>名为如来。<a id="a-Gq"></a>生苦想者，<a id="a-Gr"></a>谓于如来无常变异。<a id="a-Gs"></a>若说如来是无常者，<a id="a-Gt"></a>名大罪苦。<a id="a-Gu"></a>若言：<a id="a-Gv"></a>‘如来舍此苦身，<a id="a-Gw"></a>入于涅槃，<a id="a-Gx"></a>如薪尽火灭。<a id="a-Gy"></a>’是名非苦而生苦想，<a id="a-Gz"></a>是名颠倒。<a id="a-H0"></a>我若说言：<a id="a-H1"></a>‘如来常者，<a id="a-H2"></a>即是我见，<a id="a-H3"></a>以我见故有无量罪，<a id="a-H4"></a>是故应说如来无常。<a id="a-H5"></a>如是说者，<a id="a-H6"></a>我则受乐。<a id="a-H7"></a>’如来无常，<a id="a-H8"></a>即为是苦，<a id="a-H9"></a>若是苦者，<a id="a-HA"></a>云何生乐？<a id="a-HB"></a>以于苦中生乐想故，<a id="a-HC"></a>名为颠倒。<a id="a-HD"></a>乐生苦想，<a id="a-HE"></a>名为颠倒。<a id="a-HF"></a>乐者即是如来，<a id="a-HG"></a>苦者如来无常。<a id="a-HH"></a>若说如来是无常者，<a id="a-HI"></a>是名乐中生于苦想。<a id="a-HJ"></a>如来常住，<a id="a-HK"></a>是名为乐。<a id="a-HL"></a>若我说言：<a id="a-HM"></a>‘如来是常，<a id="a-HN"></a>云何复得入于涅槃？<a id="a-HO"></a>若言如来非是苦者，<a id="a-HP"></a>云何舍身而取灭度？<a id="a-HQ"></a>’以于乐中生苦想故，<a id="a-HR"></a>名为颠倒。<a id="a-HS"></a>是名初倒。</p>
  <p id="aHT">“无常常想，<a id="a-HU"></a>常无常想，<a id="a-HV"></a>是名颠倒。<a id="a-HW"></a>无常者，<a id="a-HX"></a>名不修空，<a id="a-HY"></a>不修空故，<a id="a-HZ"></a>寿命短促。<a id="a-Ha"></a>若有说言不修空寂得长寿者，<a id="a-Hb"></a>是名颠倒。<a id="a-Hc"></a>是名第二颠倒。</p>
  <p id="aHd">“无我我想，<a id="a-He"></a>我无我想，<a id="a-Hf"></a>是名颠倒。<a id="a-Hg"></a>世间之人亦说有我，<a id="a-Hh"></a>佛法之中亦说有我。<a id="a-Hi"></a>世间之人虽说有我，<a id="a-Hj"></a>无有佛性，<a id="a-Hk"></a>是则名为于无我中而生我想，<a id="a-Hl"></a>是名颠倒。<a id="a-Hm"></a>佛法有我，<a id="a-Hn"></a>即是佛性，<a id="a-Ho"></a>世间之人说佛法无我，<a id="a-Hp"></a>是名我中生无我想。<a id="a-Hq"></a>若言：<a id="a-Hr"></a>‘佛法必定无我，<a id="a-Hs"></a>是故如来敕诸弟子修习无我。<a id="a-Ht"></a>’名为颠倒。<a id="a-Hu"></a>是名第三颠倒。</p>
  <p id="aHv">“净不净想，<a id="a-Hw"></a>不净净想，<a id="a-Hx"></a>是名颠倒。<a id="a-Hy"></a>净者即是如来常住，<a id="a-Hz"></a>非杂食身，<a id="a-I0"></a>非烦恼身，<a id="a-I1"></a>非是肉身，<a id="a-I2"></a>非是筋骨系缚之身。<a id="a-I3"></a>若有说言：<a id="a-I4"></a>‘如来无常，<a id="a-I5"></a>是杂食身，<a id="a-I6"></a>乃至筋骨系缚之身。<a id="a-I7"></a>法、<a id="a-I8"></a>僧、<a id="a-I9"></a>解脱是灭尽者。<a id="a-IA"></a>’是名颠倒。<a id="a-IB"></a>不净净想，<a id="a-IC"></a>名颠倒者，<a id="a-ID"></a>若有说言：<a id="a-IE"></a>‘我此身中，<a id="a-IF"></a>无有一法是不净者。<a id="a-IG"></a>以无不净，<a id="a-IH"></a>定当得入清净之处。<a id="a-II"></a>如来所说修不净观，<a id="a-IJ"></a>如是之言，<a id="a-IK"></a>是虚妄说。<a id="a-IL"></a>’是名颠倒。<a id="a-IM"></a>是则名为第四颠倒。<a id="a-IN"></a>”</p>
  <p id="aIO">迦葉菩萨白佛言：<a id="a-IP"></a>“世尊，<a id="a-IQ"></a>我从今日始得正见。<a id="a-IR"></a>世尊，<a id="a-IS"></a>自是之前，<a id="a-IT"></a>我等悉名邪见之人。<a id="a-IU"></a>世尊，<a id="a-IV"></a>二十五有，<a id="a-IW"></a>有我不耶？<a id="a-IX"></a>”</p>
  <p id="aIY">佛言：<a id="a-IZ"></a>“善男子，<a id="a-Ia"></a>我者即是如来藏义。<a id="a-Ib"></a>一切众生悉有佛性，<a id="a-Ic"></a>即是我义。<a id="a-Id"></a>如是我义，<a id="a-Ie"></a>从本已来，<a id="a-If"></a>常为无量烦恼所覆，<a id="a-Ig"></a>是故众生不能得见。</p>
  <p id="aIh">“善男子，<a id="a-Ii"></a>如贫女人，<a id="a-Ij"></a>舍内多有真金之藏，<a id="a-Ik"></a>家人大小无有知者。<a id="a-Il"></a>时有异人，<a id="a-Im"></a>善知方便，<a id="a-In"></a>语贫女人：<a id="a-Io"></a>‘我今雇汝，<a id="a-Ip"></a>汝可为我芸除草秽。<a id="a-Iq"></a>’女即答言：<a id="a-Ir"></a>‘我不能也。<a id="a-Is"></a>汝若能示我子金藏，<a id="a-It"></a>然后乃当速为汝作。<a id="a-Iu"></a>’是人复言：<a id="a-Iv"></a>‘我知方便，<a id="a-Iw"></a>能示汝子。<a id="a-Ix"></a>’女人答言：<a id="a-Iy"></a>‘我家大小尚自不知，<a id="a-Iz"></a>况汝能知？<a id="a-J0"></a>’是人复言：<a id="a-J1"></a>‘我今审能。<a id="a-J2"></a>’女人答言：<a id="a-J3"></a>‘我亦欲见，<a id="a-J4"></a>并可示我。<a id="a-J5"></a>’是人即于其家掘出真金之藏。<a id="a-J6"></a>女人见已，<a id="a-J7"></a>心生欢喜，<a id="a-J8"></a>生奇特想，<a id="a-J9"></a>宗仰是人。<a id="a-JA"></a>善男子，<a id="a-JB"></a>众生佛性亦复如是，<a id="a-JC"></a>一切众生不能得见，<a id="a-JD"></a>如彼宝藏，<a id="a-JE"></a>贫人不知。<a id="a-JF"></a>善男子，<a id="a-JG"></a>我今普示一切众生所有佛性，<a id="a-JH"></a>为诸烦恼之所覆蔽，<a id="a-JI"></a>如彼贫人有真金藏不能得见。<a id="a-JJ"></a>如来今日普示众生诸觉宝藏，<a id="a-JK"></a>所谓佛性，<a id="a-JL"></a>而诸众生见是事已，<a id="a-JM"></a>心生欢喜，<a id="a-JN"></a>归仰如来。<a id="a-JO"></a>善方便者，<a id="a-JP"></a>即是如来；<a id="a-JQ"></a>贫女人者，<a id="a-JR"></a>即是一切无量众生；<a id="a-JS"></a>真金藏者，<a id="a-JT"></a>即佛性也。</p>
  <p id="aJU">“复次，<a id="a-JV"></a>善男子，<a id="a-JW"></a>譬如女人生育一子，<a id="a-JX"></a>婴孩得病，<a id="a-JY"></a>是女愁恼求觅医师。<a id="a-JZ"></a>医师既来，<a id="a-Ja"></a>合三种药，<a id="a-Jb"></a>酥、<a id="a-Jc"></a>乳、<a id="a-Jd"></a>石蜜，<a id="a-Je"></a>与之令服。<a id="a-Jf"></a>因告女人：<a id="a-Jg"></a>‘儿服药已，<a id="a-Jh"></a>且莫与乳。<a id="a-Ji"></a>须药消已，<a id="a-Jj"></a>尔乃与之。<a id="a-Jk"></a>’是时女人即以苦物用涂其乳，<a id="a-Jl"></a>母语儿言：<a id="a-Jm"></a>‘我乳毒涂，<a id="a-Jn"></a>不可复触。<a id="a-Jo"></a>’小儿渴乏，<a id="a-Jp"></a>欲得母乳，<a id="a-Jq"></a>闻乳毒气，<a id="a-Jr"></a>便远舍去。<a id="a-Js"></a>遂至药消，<a id="a-Jt"></a>母人以水净洗其乳，<a id="a-Ju"></a>唤其子言：<a id="a-Jv"></a>‘来与汝乳。<a id="a-Jw"></a>’是时小儿虽复饥渴，<a id="a-Jx"></a>先闻毒气，<a id="a-Jy"></a>是故不来。<a id="a-Jz"></a>母复语言：<a id="a-K0"></a>‘为汝服药，<a id="a-K1"></a>故以毒涂。<a id="a-K2"></a>汝药已消，<a id="a-K3"></a>我已洗竟，<a id="a-K4"></a>汝便可来，<a id="a-K5"></a>饮乳无苦。<a id="a-K6"></a>’是儿闻已，<a id="a-K7"></a>渐渐还饮。<a id="a-K8"></a>善男子，<a id="a-K9"></a>如来亦尔，<a id="a-KA"></a>为度一切，<a id="a-KB"></a>教诸众生修无我法；<a id="a-KC"></a>如是修已，<a id="a-KD"></a>永断我心，<a id="a-KE"></a>入于涅槃。<a id="a-KF"></a>为除世间诸妄见故，<a id="a-KG"></a>示现出过世间法故，<a id="a-KH"></a>复示世间计我虚妄非真实故，<a id="a-KI"></a>修无我法清净身故。<a id="a-KJ"></a>喻如女人为其子故，<a id="a-KK"></a>以苦味涂乳；<a id="a-KL"></a>如来亦尔，<a id="a-KM"></a>为修空故，<a id="a-KN"></a>说言诸法悉无有我。<a id="a-KO"></a>如彼女人净洗乳已，<a id="a-KP"></a>而唤其子欲令还服；<a id="a-KQ"></a>我今亦尔，<a id="a-KR"></a>说如来藏，<a id="a-KS"></a>是故比丘不应生怖。<a id="a-KT"></a>如彼小儿，<a id="a-KU"></a>闻母唤已，<a id="a-KV"></a>渐还饮乳；<a id="a-KW"></a>比丘亦尔，<a id="a-KX"></a>应自分别如来秘藏，<a id="a-KY"></a>不得不有。<a id="a-KZ"></a>”</p>
  <p id="aKa">迦葉菩萨白佛言：<a id="a-Kb"></a>“世尊，<a id="a-Kc"></a>实无有我。<a id="a-Kd"></a>何以故？<a id="a-Ke"></a>婴儿生时，<a id="a-Kf"></a>无所知晓。<a id="a-Kg"></a>若有我者，<a id="a-Kh"></a>即生之日，<a id="a-Ki"></a>寻应有知，<a id="a-Kj"></a>以是义故，<a id="a-Kk"></a>定知无我。<a id="a-Kl"></a>若定有我，<a id="a-Km"></a>受生已后，<a id="a-Kn"></a>应无终殁。<a id="a-Ko"></a>若使一切皆有佛性是常住者，<a id="a-Kp"></a>应无坏相。<a id="a-Kq"></a>若无坏相，<a id="a-Kr"></a>云何而有刹利、<a id="a-Ks"></a>婆罗门、<a id="a-Kt"></a>毗舍、<a id="a-Ku"></a>首陀及旃陀罗、<a id="a-Kv"></a>畜生差别？<a id="a-Kw"></a>今见业缘种种不同，<a id="a-Kx"></a>诸趣各异，<a id="a-Ky"></a>若定有我，<a id="a-Kz"></a>一切众生应无胜负。<a id="a-L0"></a>以是义故，<a id="a-L1"></a>定知佛性非是常法。<a id="a-L2"></a>若言佛性定是常者，<a id="a-L3"></a>何缘复说有杀、<a id="a-L4"></a>盗、<a id="a-L5"></a>淫、<a id="a-L6"></a>两舌、<a id="a-L7"></a>恶口、<a id="a-L8"></a>妄言、<a id="a-L9"></a>绮语、<a id="a-LA"></a>贪、<a id="a-LB"></a>恚、<a id="a-LC"></a>邪见？<a id="a-LD"></a>若我性常，<a id="a-LE"></a>何故酒后迷荒醉乱？<a id="a-LF"></a>若我性常，<a id="a-LG"></a>盲应见色，<a id="a-LH"></a>聋应闻声，<a id="a-LI"></a>哑应能语，<a id="a-LJ"></a>拘躄能行。<a id="a-LK"></a>若我性常，<a id="a-LL"></a>不应避于火坑、<a id="a-LM"></a>大水、<a id="a-LN"></a>毒药、<a id="a-LO"></a>刀剑、<a id="a-LP"></a>恶人、<a id="a-LQ"></a>禽兽。<a id="a-LR"></a>若我常者，<a id="a-LS"></a>本所更事不应忘失。<a id="a-LT"></a>若不忘失，<a id="a-LU"></a>何缘复言我曾何处见是人耶？<a id="a-LV"></a>若我常者，<a id="a-LW"></a>则不应有少壮老等衰盛力势忆念往事。<a id="a-LX"></a>若我常者，<a id="a-LY"></a>止住何处？<a id="a-LZ"></a>为在涕唾青黄赤白诸色中耶？<a id="a-La"></a>若我常者，<a id="a-Lb"></a>应遍身中，<a id="a-Lc"></a>如胡麻油间无空处，<a id="a-Ld"></a>若断身时，<a id="a-Le"></a>我亦应断。<a id="a-Lf"></a>”</p>
  <p id="aLg">佛告迦葉：<a id="a-Lh"></a>“善男子，<a id="a-Li"></a>譬如王家有大力士，<a id="a-Lj"></a>其人眉间有金刚珠，<a id="a-Lk"></a>与余力士捔力相扑，<a id="a-Ll"></a>而彼力士以头抵触，<a id="a-Lm"></a>其额上珠寻没肤中，<a id="a-Ln"></a>都不自知是珠所在。<a id="a-Lo"></a>其处有疮，<a id="a-Lp"></a>即命良医欲自疗治。<a id="a-Lq"></a>时有明医善知方药，<a id="a-Lr"></a>即知是疮因珠入体，<a id="a-Ls"></a>是珠入皮即便停住。<a id="a-Lt"></a>是时良医寻问力士：<a id="a-Lu"></a>‘卿额上珠为何所在？<a id="a-Lv"></a>’力士惊答：<a id="a-Lw"></a>‘大师医王，<a id="a-Lx"></a>我额上珠乃失去耶！<a id="a-Ly"></a>是珠今者为何所在？<a id="a-Lz"></a>将非幻化？<a id="a-M0"></a>’忧愁啼哭。<a id="a-M1"></a>是时良医慰喻力士：<a id="a-M2"></a>‘汝今不应生大愁苦。<a id="a-M3"></a>汝因斗时，<a id="a-M4"></a>宝珠入体，<a id="a-M5"></a>今在皮里，<a id="a-M6"></a>影现于外。<a id="a-M7"></a>汝曹斗时，<a id="a-M8"></a>瞋恚毒盛，<a id="a-M9"></a>珠陷入体，<a id="a-MA"></a>故不自知。<a id="a-MB"></a>’是时力士不信医言：<a id="a-MC"></a>‘若在皮里，<a id="a-MD"></a>脓血不净，<a id="a-ME"></a>何缘不出？<a id="a-MF"></a>若在筋里，<a id="a-MG"></a>不应可见。<a id="a-MH"></a>汝今云何欺诳于我？<a id="a-MI"></a>’时医执镜以照其面，<a id="a-MJ"></a>珠在镜中明了显现。<a id="a-MK"></a>力士见已，<a id="a-ML"></a>心怀惊怪生奇特想。<a id="a-MM"></a>善男子，<a id="a-MN"></a>一切众生亦复如是，<a id="a-MO"></a>不能亲近善知识故，<a id="a-MP"></a>虽有佛性皆不能见，<a id="a-MQ"></a>而为贪淫、<a id="a-MR"></a>瞋恚、<a id="a-MS"></a>愚痴之所覆蔽，<a id="a-MT"></a>故堕地狱、<a id="a-MU"></a>畜生、<a id="a-MV"></a>饿鬼、<a id="a-MW"></a>阿修罗、<a id="a-MX"></a>旃陀罗、<a id="a-MY"></a>刹利、<a id="a-MZ"></a>婆罗门、<a id="a-Ma"></a>毗舍、<a id="a-Mb"></a>首陀，<a id="a-Mc"></a>生如是等种种家中。<a id="a-Md"></a>因心所起种种业缘，<a id="a-Me"></a>虽受人身，<a id="a-Mf"></a>聋盲喑痖，<a id="a-Mg"></a>拘躄癃跛，<a id="a-Mh"></a>于二十五有受诸果报。<a id="a-Mi"></a>贪淫、<a id="a-Mj"></a>瞋恚、<a id="a-Mk"></a>愚痴覆心，<a id="a-Ml"></a>不知佛性。<a id="a-Mm"></a>如彼力士，<a id="a-Mn"></a>宝珠在体，<a id="a-Mo"></a>谓呼失去；<a id="a-Mp"></a>众生亦尔，<a id="a-Mq"></a>不知亲近善知识故，<a id="a-Mr"></a>不识如来微密宝藏，<a id="a-Ms"></a>修学无我。<a id="a-Mt"></a>喻如非圣，<a id="a-Mu"></a>虽说有我，<a id="a-Mv"></a>亦复不知我之真性；<a id="a-Mw"></a>我诸弟子亦复如是，<a id="a-Mx"></a>不知亲近善知识故，<a id="a-My"></a>修学无我，<a id="a-Mz"></a>亦复不知无我之处。<a id="a-N0"></a>尚自不知无我真性，<a id="a-N1"></a>况复能知有我真性？<a id="a-N2"></a>善男子，<a id="a-N3"></a>如来如是说诸众生皆有佛性，<a id="a-N4"></a>喻如良医示彼力士金刚宝珠。<a id="a-N5"></a>是诸众生为诸无量亿烦恼等之所覆蔽，<a id="a-N6"></a>不识佛性，<a id="a-N7"></a>若尽烦恼，<a id="a-N8"></a>尔时乃得证知了了；<a id="a-N9"></a>如彼力士，<a id="a-NA"></a>于明镜中，<a id="a-NB"></a>见其宝珠。<a id="a-NC"></a>善男子，<a id="a-ND"></a>如来秘藏如是无量，<a id="a-NE"></a>不可思议。</p>
  <p id="aNF">“复次，<a id="a-NG"></a>善男子，<a id="a-NH"></a>譬如雪山有一味药，<a id="a-NI"></a>名曰乐味。<a id="a-NJ"></a>其味极甜，<a id="a-NK"></a>在深丛下，<a id="a-NL"></a>人无能见。<a id="a-NM"></a>有人闻香，<a id="a-NN"></a>即知其地当有是药。<a id="a-NO"></a>过去往世有转轮王，<a id="a-NP"></a>于此雪山，<a id="a-NQ"></a>为此药故，<a id="a-NR"></a>在在处处造作木筒以接是药。<a id="a-NS"></a>是药熟时，<a id="a-NT"></a>从地流出，<a id="a-NU"></a>集木筒中，<a id="a-NV"></a>其味真正。<a id="a-NW"></a>王既殁已，<a id="a-NX"></a>其后是药，<a id="a-NY"></a>或醋、<a id="a-NZ"></a>或醎、<a id="a-Na"></a>或甜、<a id="a-Nb"></a>或苦、<a id="a-Nc"></a>或辛、<a id="a-Nd"></a>或淡，<a id="a-Ne"></a>如是一味随其流处有种种异。<a id="a-Nf"></a>是药真味，<a id="a-Ng"></a>停留在山犹如满月，<a id="a-Nh"></a>凡人薄福，<a id="a-Ni"></a>虽以镢斸加功困苦而不能得。<a id="a-Nj"></a>复有圣王出现于世，<a id="a-Nk"></a>以福因缘，<a id="a-Nl"></a>即得是药真正之味。<a id="a-Nm"></a>善男子，<a id="a-Nn"></a>如来秘藏其味亦尔，<a id="a-No"></a>为诸烦恼丛林所覆，<a id="a-Np"></a>无明众生不能得见。<a id="a-Nq"></a>一味者喻如佛性，<a id="a-Nr"></a>以烦恼故出种种味，<a id="a-Ns"></a>所谓地狱、<a id="a-Nt"></a>畜生、<a id="a-Nu"></a>饿鬼、<a id="a-Nv"></a>天、<a id="a-Nw"></a>人、<a id="a-Nx"></a>男女、<a id="a-Ny"></a>非男非女、<a id="a-Nz"></a>刹利、<a id="a-O0"></a>婆罗门、<a id="a-O1"></a>毗舍、<a id="a-O2"></a>首陀。<a id="a-O3"></a>佛性雄猛，<a id="a-O4"></a>难可沮坏，<a id="a-O5"></a>是故无有能杀害者。<a id="a-O6"></a>若有杀者，<a id="a-O7"></a>则断佛性，<a id="a-O8"></a>如是佛性终不可断。<a id="a-O9"></a>性若可断，<a id="a-OA"></a>无有是处。<a id="a-OB"></a>如我性者，<a id="a-OC"></a>即是如来秘密之藏。<a id="a-OD"></a>如是秘藏，<a id="a-OE"></a>一切无能沮坏烧灭。<a id="a-OF"></a>虽不可坏，<a id="a-OG"></a>然不可见，<a id="a-OH"></a>若得成就阿耨多罗三藐三菩提，<a id="a-OI"></a>尔乃证知。<a id="a-OJ"></a>以是因缘，<a id="a-OK"></a>无能杀者。<a id="a-OL"></a>”</p>
  <p id="aOM">迦葉菩萨复白佛言：<a id="a-ON"></a>“世尊，<a id="a-OO"></a>若无杀者，<a id="a-OP"></a>应当无有不善之业。<a id="a-OQ"></a>”</p>
  <p id="aOR">佛告迦葉：<a id="a-OS"></a>“实有杀生。<a id="a-OT"></a>何以故？<a id="a-OU"></a>善男子，<a id="a-OV"></a>众生佛性住五阴中，<a id="a-OW"></a>若坏五阴名曰杀生，<a id="a-OX"></a>若有杀生即堕恶趣。<a id="a-OY"></a>以业因缘而有刹利、<a id="a-OZ"></a>婆罗门等、<a id="a-Oa"></a>毗舍、<a id="a-Ob"></a>首陀及旃陀罗、<a id="a-Oc"></a>若男若女、<a id="a-Od"></a>非男非女、<a id="a-Oe"></a>二十五有差别之相流转生死。<a id="a-Of"></a>非圣之人横计于我大小诸相犹如稗子，<a id="a-Og"></a>或如米豆，<a id="a-Oh"></a>乃至母指，<a id="a-Oi"></a>如是种种妄生忆想，<a id="a-Oj"></a>妄想之想无有真实。<a id="a-Ok"></a>出世我相名为佛性，<a id="a-Ol"></a>如是计我，<a id="a-Om"></a>是名最善。</p>
  <p id="aOn">“复次，<a id="a-Oo"></a>善男子，<a id="a-Op"></a>譬如有人善知伏藏，<a id="a-Oq"></a>即取利镢斸地直下，<a id="a-Or"></a>磐石沙砾直过无难，<a id="a-Os"></a>唯至金刚不能穿彻。<a id="a-Ot"></a>夫金刚者，<a id="a-Ou"></a>所有刀斧不能沮坏。<a id="a-Ov"></a>善男子，<a id="a-Ow"></a>众生佛性亦复如是，<a id="a-Ox"></a>一切论者、<a id="a-Oy"></a>天魔波旬及诸人天所不能坏。<a id="a-Oz"></a>五阴之相即是起作，<a id="a-P0"></a>起作之相喻如石沙可穿可坏。<a id="a-P1"></a>佛性者，<a id="a-P2"></a>喻如金刚不可沮坏。<a id="a-P3"></a>以是义故，<a id="a-P4"></a>坏五阴者名为杀生。<a id="a-P5"></a>善男子，<a id="a-P6"></a>必定当知佛法如是不可思议。</p>
 </body>
</html>