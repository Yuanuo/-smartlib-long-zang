<!doctype html>
<html id="z3IBTZiJy" data-ver="1376">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘涅槃部">
  <meta period="北凉">
 </head>
 <body>
  <h1 id="a1">大般涅槃经卷第十七</h1>
  <h2 id="a2">梵行品第八之四</h2>
  <p id="a3">“复次，<a id="a-4"></a>善男子，<a id="a-5"></a>法无碍者，<a id="a-6"></a>菩萨摩诃萨善知字持而不忘失。<a id="a-7"></a>所谓持者，<a id="a-8"></a>如地、<a id="a-9"></a>如山、<a id="a-A"></a>如眼、<a id="a-B"></a>如云、<a id="a-C"></a>如人、<a id="a-D"></a>如母，<a id="a-E"></a>一切诸法亦复如是。<a id="a-F"></a>义无碍者，<a id="a-G"></a>菩萨虽知诸法名字而不知义，<a id="a-H"></a>得义无碍则知于义。<a id="a-I"></a>云何知义？<a id="a-J"></a>谓地持者，<a id="a-K"></a>如地普持一切众生及非众生，<a id="a-L"></a>以是义故名地为持。<a id="a-M"></a>善男子，<a id="a-N"></a>谓山持者，<a id="a-O"></a>菩萨摩诃萨作是思惟：<a id="a-P"></a>‘何故名山而为持耶？<a id="a-Q"></a>山能持地令无倾动，<a id="a-R"></a>是故名持。<a id="a-S"></a>何故复名眼为持耶？<a id="a-T"></a>眼能持光，<a id="a-U"></a>故名为持。<a id="a-V"></a>何故复名云为持耶？<a id="a-W"></a>云名龙气，<a id="a-X"></a>龙气持水，<a id="a-Y"></a>故名云持。<a id="a-Z"></a>何故复名人为持耶？<a id="a-a"></a>人能持法及以非法，<a id="a-b"></a>故名人持。<a id="a-c"></a>何故复名母为持耶？<a id="a-d"></a>母能持子，<a id="a-e"></a>故名母持。<a id="a-f"></a>’菩萨摩诃萨知一切法名字句义亦复如是。<a id="a-g"></a>辞无碍者，<a id="a-h"></a>菩萨摩诃萨以种种辞演说一义，<a id="a-i"></a>亦无有义，<a id="a-j"></a>犹如男女、<a id="a-k"></a>舍宅、<a id="a-l"></a>车乘、<a id="a-m"></a>众生等名。<a id="a-n"></a>何故无义？<a id="a-o"></a>善男子，<a id="a-p"></a>夫义者，<a id="a-q"></a>乃是菩萨诸佛境界；<a id="a-r"></a>辞者，<a id="a-s"></a>凡夫境界。<a id="a-t"></a>以知义故，<a id="a-u"></a>得辞无碍。<a id="a-v"></a>乐说无碍者，<a id="a-w"></a>菩萨摩诃萨知辞知义故，<a id="a-x"></a>于无量阿僧祇劫说辞说义而不可尽，<a id="a-y"></a>是名乐说无碍。</p>
  <p id="az">“善男子，<a id="a-10"></a>菩萨摩诃萨于无量无边阿僧祇劫修行世谛，<a id="a-11"></a>以修行故，<a id="a-12"></a>知法无碍；<a id="a-13"></a>复于无量阿僧祇劫修第一义谛故，<a id="a-14"></a>得义无碍；<a id="a-15"></a>亦于无量阿僧祇劫习毗伽罗那论，<a id="a-16"></a>故得辞无碍；<a id="a-17"></a>亦于无量阿僧祇劫修习说世谛论，<a id="a-18"></a>故得乐说无碍。<a id="a-19"></a>善男子，<a id="a-1A"></a>声闻、<a id="a-1B"></a>缘觉若有得是四无碍者，<a id="a-1C"></a>无有是处。<a id="a-1D"></a>善男子，<a id="a-1E"></a>九部经中我说声闻、<a id="a-1F"></a>缘觉之人有四无碍，<a id="a-1G"></a>声闻、<a id="a-1H"></a>缘觉真实无有。<a id="a-1I"></a>何以故？<a id="a-1J"></a>菩萨摩诃萨为度众生故，<a id="a-1K"></a>修如是四无碍智。</p>
  <p id="a1L">“缘觉之人修寂灭法，<a id="a-1M"></a>志乐独处，<a id="a-1N"></a>若化众生但现神通，<a id="a-1O"></a>终日默然，<a id="a-1P"></a>无所宣说，<a id="a-1Q"></a>云何当有四无碍智？<a id="a-1R"></a>何故默然而无所说？<a id="a-1S"></a>缘觉不能说法度人使得暖法、<a id="a-1T"></a>顶法、<a id="a-1U"></a>忍法、<a id="a-1V"></a>世第一法。<a id="a-1W"></a>须陀洹、<a id="a-1X"></a>斯陀含、<a id="a-1Y"></a>阿那含、<a id="a-1Z"></a>阿罗汉、<a id="a-1a"></a>辟支佛、<a id="a-1b"></a>菩萨摩诃萨，<a id="a-1c"></a>不能令人发阿耨多罗三藐三菩提心。<a id="a-1d"></a>何以故？<a id="a-1e"></a>善男子，<a id="a-1f"></a>缘觉出世，<a id="a-1g"></a>世间无有九部经典，<a id="a-1h"></a>是故缘觉无辞无碍、<a id="a-1i"></a>乐说无碍。<a id="a-1j"></a>善男子，<a id="a-1k"></a>缘觉之人虽知诸法，<a id="a-1l"></a>无法无碍。<a id="a-1m"></a>何以故？<a id="a-1n"></a>法无碍者名为知字，<a id="a-1o"></a>缘觉之人虽知文字，<a id="a-1p"></a>无字无碍。<a id="a-1q"></a>何以故？<a id="a-1r"></a>不知常住二字故，<a id="a-1s"></a>是故缘觉不得法无碍。<a id="a-1t"></a>虽知于义，<a id="a-1u"></a>无义无碍。<a id="a-1v"></a>真知义者，<a id="a-1w"></a>知诸众生悉有佛性。<a id="a-1x"></a>佛性义者，<a id="a-1y"></a>名为阿耨多罗三藐三菩提。<a id="a-1z"></a>以是义故，<a id="a-20"></a>缘觉之人不得义无碍。<a id="a-21"></a>是故缘觉一切无有四无碍智。</p>
  <p id="a22">“云何声闻无四无碍？<a id="a-23"></a>声闻之人无有三种善巧方便。<a id="a-24"></a>何等为三？<a id="a-25"></a>一者、<a id="a-26"></a>必须软语然后受法，<a id="a-27"></a>二者、<a id="a-28"></a>必须粗语然后受化，<a id="a-29"></a>三者、<a id="a-2A"></a>不软不粗然后受化。<a id="a-2B"></a>声闻之人无此三故，<a id="a-2C"></a>无四无碍。</p>
  <p id="a2D">“复次，<a id="a-2E"></a>声闻、<a id="a-2F"></a>缘觉不能毕竟知辞知义，<a id="a-2G"></a>无自在智知于境界，<a id="a-2H"></a>无有十力、<a id="a-2I"></a>四无所畏，<a id="a-2J"></a>不能毕竟渡于十二因缘大河，<a id="a-2K"></a>不能善知众生诸根利钝差别，<a id="a-2L"></a>未能永断二谛疑心，<a id="a-2M"></a>不知众生种种诸心所缘境界，<a id="a-2N"></a>不能善说第一义空，<a id="a-2O"></a>是故二乘无四无碍。<a id="a-2P"></a>”</p>
  <p id="a2Q">迦葉菩萨白佛言：<a id="a-2R"></a>“世尊，<a id="a-2S"></a>若诸声闻、<a id="a-2T"></a>缘觉之人，<a id="a-2U"></a>一切无有四无碍者，<a id="a-2V"></a>云何世尊说舍利弗智慧第一，<a id="a-2W"></a>大目揵连神通第一，<a id="a-2X"></a>摩诃拘絺罗四无碍第一？<a id="a-2Y"></a>如其无者，<a id="a-2Z"></a>如来何故作如是说？<a id="a-2a"></a>”</p>
  <p id="a2b">尔时，<a id="a-2c"></a>世尊赞迦葉言：<a id="a-2d"></a>“善哉！<a id="a-2e"></a>善哉！<a id="a-2f"></a>善男子，<a id="a-2g"></a>譬如恒河有无量水，<a id="a-2h"></a>辛头大河水亦无量，<a id="a-2i"></a>博叉大河水亦无量，<a id="a-2j"></a>悉陀大河水亦无量，<a id="a-2k"></a>阿耨达池水亦无量，<a id="a-2l"></a>大海之中水亦无量，<a id="a-2m"></a>如是诸水虽同无量，<a id="a-2n"></a>然其多少其实不等；<a id="a-2o"></a>声闻、<a id="a-2p"></a>缘觉及诸菩萨四无碍智亦复如是。<a id="a-2q"></a>善男子，<a id="a-2r"></a>若说等者无有是处。<a id="a-2s"></a>善男子，<a id="a-2t"></a>我为凡夫说摩诃拘絺罗四无碍智为最第一，<a id="a-2u"></a>汝所问者，<a id="a-2v"></a>其义如是。<a id="a-2w"></a>善男子，<a id="a-2x"></a>声闻之人或有得一，<a id="a-2y"></a>或有得二，<a id="a-2z"></a>若具足四，<a id="a-30"></a>无有是处。<a id="a-31"></a>”</p>
  <p id="a32">迦葉菩萨白佛言：<a id="a-33"></a>“世尊，<a id="a-34"></a>如佛先说梵行品中，<a id="a-35"></a>菩萨知见得四无碍者，<a id="a-36"></a>菩萨知见则无所得，<a id="a-37"></a>亦无有心言无所得。<a id="a-38"></a>世尊，<a id="a-39"></a>是菩萨摩诃萨实无所得。<a id="a-3A"></a>若使菩萨心有得者，<a id="a-3B"></a>则非菩萨，<a id="a-3C"></a>名为凡夫。<a id="a-3D"></a>云何如来说言菩萨而有所得？<a id="a-3E"></a>”</p>
  <p id="a3F">佛言：<a id="a-3G"></a>“善男子，<a id="a-3H"></a>善哉！<a id="a-3I"></a>善哉！<a id="a-3J"></a>我将欲说而汝复问。<a id="a-3K"></a>善男子，<a id="a-3L"></a>菩萨摩诃萨实无所得，<a id="a-3M"></a>无所得者名四无碍。<a id="a-3N"></a>善男子，<a id="a-3O"></a>以何义故，<a id="a-3P"></a>无所得者名为无碍？<a id="a-3Q"></a>若有得者则名为碍，<a id="a-3R"></a>有障碍者名四颠倒。<a id="a-3S"></a>善男子，<a id="a-3T"></a>菩萨摩诃萨无四倒故，<a id="a-3U"></a>故得无碍，<a id="a-3V"></a>是故菩萨名无所得。</p>
  <p id="a3W">“复次，<a id="a-3X"></a>善男子，<a id="a-3Y"></a>无所得者则名为慧，<a id="a-3Z"></a>菩萨摩诃萨得是慧故，<a id="a-3a"></a>名无所得。<a id="a-3b"></a>有所得者名为无明，<a id="a-3c"></a>菩萨永断无明闇故，<a id="a-3d"></a>故无所得，<a id="a-3e"></a>是故菩萨名无所得。</p>
  <p id="a3f">“复次，<a id="a-3g"></a>善男子，<a id="a-3h"></a>无所得者名大涅槃。<a id="a-3i"></a>菩萨摩诃萨安住如是大涅槃中，<a id="a-3j"></a>不见一切诸法性相，<a id="a-3k"></a>是故菩萨名无所得。<a id="a-3l"></a>有所得者名二十五有，<a id="a-3m"></a>菩萨永断二十五有，<a id="a-3n"></a>得大涅槃，<a id="a-3o"></a>是故菩萨名无所得。</p>
  <p id="a3p">“复次，<a id="a-3q"></a>善男子，<a id="a-3r"></a>无所得者名为大乘，<a id="a-3s"></a>菩萨摩诃萨不住诸法故得大乘，<a id="a-3t"></a>是故菩萨名无所得。<a id="a-3u"></a>有所得者名为声闻、<a id="a-3v"></a>辟支佛道，<a id="a-3w"></a>菩萨永断二乘道故，<a id="a-3x"></a>得于佛道，<a id="a-3y"></a>是故菩萨名无所得。</p>
  <p id="a3z">“复次，<a id="a-40"></a>善男子，<a id="a-41"></a>无所得者名方等经，<a id="a-42"></a>菩萨读诵如是经故得大涅槃，<a id="a-43"></a>是故菩萨名无所得。<a id="a-44"></a>有所得者名十一部经，<a id="a-45"></a>菩萨不修，<a id="a-46"></a>纯说方等大乘经典，<a id="a-47"></a>是故菩萨名无所得。</p>
  <p id="a48">“复次，<a id="a-49"></a>善男子，<a id="a-4A"></a>无所得者名为虚空，<a id="a-4B"></a>世间无物名为虚空，<a id="a-4C"></a>菩萨得是虚空三昧无所见故，<a id="a-4D"></a>是故菩萨名无所得。<a id="a-4E"></a>有所得者名生死轮，<a id="a-4F"></a>一切凡夫轮回生死故有所见，<a id="a-4G"></a>菩萨永断一切生死，<a id="a-4H"></a>是故菩萨名无所得。</p>
  <p id="a4I">“复次，<a id="a-4J"></a>善男子，<a id="a-4K"></a>菩萨摩诃萨无所得者名常乐我净，<a id="a-4L"></a>菩萨摩诃萨见佛性故得常乐我净，<a id="a-4M"></a>是故菩萨名无所得。<a id="a-4N"></a>有所得者名无常、<a id="a-4O"></a>无乐、<a id="a-4P"></a>无我、<a id="a-4Q"></a>无净，<a id="a-4R"></a>菩萨摩诃萨断是无常、<a id="a-4S"></a>无乐、<a id="a-4T"></a>无我、<a id="a-4U"></a>无净，<a id="a-4V"></a>是故菩萨名无所得。</p>
  <p id="a4W">“复次，<a id="a-4X"></a>善男子，<a id="a-4Y"></a>无所得者名第一义空，<a id="a-4Z"></a>菩萨摩诃萨观第一义空悉无所见，<a id="a-4a"></a>是故菩萨名无所得。<a id="a-4b"></a>有所得者名为五见，<a id="a-4c"></a>菩萨永断是五见故得第一义空，<a id="a-4d"></a>是故菩萨名无所得。</p>
  <p id="a4e">“复次，<a id="a-4f"></a>善男子，<a id="a-4g"></a>无所得者名为阿耨多罗三藐三菩提，<a id="a-4h"></a>菩萨摩诃萨得阿耨多罗三藐三菩提时悉无所见，<a id="a-4i"></a>是故菩萨名无所得。<a id="a-4j"></a>有所得者名为声闻、<a id="a-4k"></a>缘觉菩提，<a id="a-4l"></a>菩萨永断二乘菩提，<a id="a-4m"></a>是故菩萨名无所得。</p>
  <p id="a4n">“善男子，<a id="a-4o"></a>汝之所问亦无所得，<a id="a-4p"></a>我之所说亦无所得。<a id="a-4q"></a>若有所得，<a id="a-4r"></a>是魔眷属，<a id="a-4s"></a>非我弟子。<a id="a-4t"></a>”</p>
  <p id="a4u">迦葉菩萨白佛言：<a id="a-4v"></a>“世尊为我说是菩萨无所得时，<a id="a-4w"></a>无量众生断有相心。<a id="a-4x"></a>以是事故，<a id="a-4y"></a>我敢咨启无所得义，<a id="a-4z"></a>令如是等无量众生离魔眷属，<a id="a-50"></a>为佛弟子。<a id="a-51"></a>”</p>
  <p id="a52">迦葉菩萨白佛言：<a id="a-53"></a>“世尊，<a id="a-54"></a>如来先于娑罗双树间，<a id="a-55"></a>为纯陀说偈：</p>
  <p id="a56">“本有今无，<a id="a-57"></a>本无今有，</p>
  <p id="a58">三世有法，<a id="a-59"></a>无有是处。</p>
  <p id="a5A">“世尊，<a id="a-5B"></a>是义云何？<a id="a-5C"></a>”</p>
  <p id="a5D">佛言：<a id="a-5E"></a>“善男子，<a id="a-5F"></a>我为化度诸众生故而作是说，<a id="a-5G"></a>亦为声闻、<a id="a-5H"></a>辟支佛故而作是说，<a id="a-5I"></a>亦为文殊师利法王子故而作是说，<a id="a-5J"></a>不但正为纯陀一人说是偈也。<a id="a-5K"></a>时文殊师利将欲问我，<a id="a-5L"></a>我知其心而为说之。<a id="a-5M"></a>我既说已，<a id="a-5N"></a>文殊师利即得解了。<a id="a-5O"></a>”</p>
  <p id="a5P">迦葉菩萨言：<a id="a-5Q"></a>“世尊，<a id="a-5R"></a>如文殊等，<a id="a-5S"></a>讵有几人能了是义？<a id="a-5T"></a>惟愿如来更为大众广分别说。<a id="a-5U"></a>”</p>
  <p id="a5V">“善男子，<a id="a-5W"></a>谛听！<a id="a-5X"></a>谛听！<a id="a-5Y"></a>今当为汝重敷演之。<a id="a-5Z"></a>言本有者，<a id="a-5a"></a>我昔本有无量烦恼，<a id="a-5b"></a>以烦恼故，<a id="a-5c"></a>现在无有大般涅槃。<a id="a-5d"></a>言本无者，<a id="a-5e"></a>本无般若波罗蜜，<a id="a-5f"></a>以无般若波罗蜜故，<a id="a-5g"></a>现在具有诸烦恼结。<a id="a-5h"></a>若有沙门、<a id="a-5i"></a>若婆罗门、<a id="a-5j"></a>若天、<a id="a-5k"></a>若魔、<a id="a-5l"></a>若梵、<a id="a-5m"></a>若人，<a id="a-5n"></a>说言如来去来现在有烦恼者，<a id="a-5o"></a>无有是处。</p>
  <p id="a5p">“复次，<a id="a-5q"></a>善男子，<a id="a-5r"></a>言本有者，<a id="a-5s"></a>我本有父母和合之身，<a id="a-5t"></a>是故现在无有金刚微妙法身。<a id="a-5u"></a>言本无者，<a id="a-5v"></a>我身本无三十二相、<a id="a-5w"></a>八十种好，<a id="a-5x"></a>以本无有三十二相、<a id="a-5y"></a>八十种好故，<a id="a-5z"></a>现在具有四百四病。<a id="a-60"></a>若有沙门、<a id="a-61"></a>若婆罗门、<a id="a-62"></a>若天、<a id="a-63"></a>若魔、<a id="a-64"></a>若梵、<a id="a-65"></a>若人，<a id="a-66"></a>说言如来去来现在有病苦者，<a id="a-67"></a>无有是处。</p>
  <p id="a68">“复次，<a id="a-69"></a>善男子，<a id="a-6A"></a>言本有者，<a id="a-6B"></a>我昔本有无常、<a id="a-6C"></a>无我、<a id="a-6D"></a>无乐、<a id="a-6E"></a>无净，<a id="a-6F"></a>以有无常、<a id="a-6G"></a>无我、<a id="a-6H"></a>无乐、<a id="a-6I"></a>无净故，<a id="a-6J"></a>现在无有阿耨多罗三藐三菩提。<a id="a-6K"></a>言本无者，<a id="a-6L"></a>本不见佛性，<a id="a-6M"></a>以不见故，<a id="a-6N"></a>无常乐我净。<a id="a-6O"></a>若有沙门、<a id="a-6P"></a>若婆罗门、<a id="a-6Q"></a>若天、<a id="a-6R"></a>若魔、<a id="a-6S"></a>若梵、<a id="a-6T"></a>若人，<a id="a-6U"></a>说言如来去来现在无常乐我净者，<a id="a-6V"></a>无有是处。</p>
  <p id="a6W">“复次，<a id="a-6X"></a>善男子，<a id="a-6Y"></a>言本有者，<a id="a-6Z"></a>本有凡夫修苦行心，<a id="a-6a"></a>谓得阿耨多罗三藐三菩提，<a id="a-6b"></a>以是事故现在不能破坏四魔。<a id="a-6c"></a>言本无者，<a id="a-6d"></a>我本无有六波罗蜜，<a id="a-6e"></a>以本无有六波罗蜜故，<a id="a-6f"></a>修行凡夫苦行之心，<a id="a-6g"></a>谓得阿耨多罗三藐三菩提。<a id="a-6h"></a>若有沙门、<a id="a-6i"></a>若婆罗门、<a id="a-6j"></a>若天、<a id="a-6k"></a>若魔、<a id="a-6l"></a>若梵、<a id="a-6m"></a>若人，<a id="a-6n"></a>说言如来去来现在有苦行者，<a id="a-6o"></a>无有是处。</p>
  <p id="a6p">“复次，<a id="a-6q"></a>善男子，<a id="a-6r"></a>言本有者，<a id="a-6s"></a>我昔本有杂食之身，<a id="a-6t"></a>以有食身故，<a id="a-6u"></a>现在无有无边之身。<a id="a-6v"></a>言本无者，<a id="a-6w"></a>本无三十七助道法，<a id="a-6x"></a>以无三十七助道法故，<a id="a-6y"></a>现在具有杂食之身。<a id="a-6z"></a>若有沙门、<a id="a-70"></a>若婆罗门、<a id="a-71"></a>若天、<a id="a-72"></a>若魔、<a id="a-73"></a>若梵、<a id="a-74"></a>若人，<a id="a-75"></a>说言如来去来现在有杂食身者，<a id="a-76"></a>无有是处。</p>
  <p id="a77">“复次，<a id="a-78"></a>善男子，<a id="a-79"></a>言本有者，<a id="a-7A"></a>我昔本有一切法中取著之心，<a id="a-7B"></a>以是事故，<a id="a-7C"></a>现在无有毕竟空定。<a id="a-7D"></a>言本无者，<a id="a-7E"></a>我本无有中道实义，<a id="a-7F"></a>以无中道真实义故，<a id="a-7G"></a>于一切法则有著心。<a id="a-7H"></a>若有沙门、<a id="a-7I"></a>若婆罗门、<a id="a-7J"></a>若天、<a id="a-7K"></a>若魔、<a id="a-7L"></a>若梵、<a id="a-7M"></a>若人，<a id="a-7N"></a>说言如来去来现在说一切法是有相者，<a id="a-7O"></a>无有是处。</p>
  <p id="a7P">“复次，<a id="a-7Q"></a>善男子，<a id="a-7R"></a>言本有者，<a id="a-7S"></a>我初得阿耨多罗三藐三菩提时有诸钝根声闻弟子，<a id="a-7T"></a>以有钝根声闻弟子故，<a id="a-7U"></a>不得演说一乘之实。<a id="a-7V"></a>言本无者，<a id="a-7W"></a>本无利根人中象王迦葉菩萨等，<a id="a-7X"></a>以无利根迦葉等故，<a id="a-7Y"></a>随宜方便开示三乘。<a id="a-7Z"></a>若有沙门、<a id="a-7a"></a>若婆罗门、<a id="a-7b"></a>若天、<a id="a-7c"></a>若魔、<a id="a-7d"></a>若梵、<a id="a-7e"></a>若人，<a id="a-7f"></a>说言如来去来现在毕竟演说三乘法者，<a id="a-7g"></a>无有是处。</p>
  <p id="a7h">“复次，<a id="a-7i"></a>善男子，<a id="a-7j"></a>言本有者，<a id="a-7k"></a>我本说言却后三月于娑罗双树当般涅槃，<a id="a-7l"></a>是故现在不得演说大方等典大般涅槃。<a id="a-7m"></a>言本无者，<a id="a-7n"></a>本昔无有文殊师利大菩萨等，<a id="a-7o"></a>以无有故，<a id="a-7p"></a>现在说言如来无常。<a id="a-7q"></a>若有沙门、<a id="a-7r"></a>若婆罗门、<a id="a-7s"></a>若天、<a id="a-7t"></a>若魔、<a id="a-7u"></a>若梵、<a id="a-7v"></a>若人，<a id="a-7w"></a>说言如来去来现在是无常者，<a id="a-7x"></a>无有是处。</p>
  <p id="a7y">“善男子，<a id="a-7z"></a>如来普为诸众生故，<a id="a-80"></a>虽知诸法，<a id="a-81"></a>说言不知；<a id="a-82"></a>虽见诸法，<a id="a-83"></a>说言不见；<a id="a-84"></a>有相之法说言无相，<a id="a-85"></a>无相之法说言有相；<a id="a-86"></a>实有无常说言有常，<a id="a-87"></a>实有有常说言无常，<a id="a-88"></a>我乐净等亦复如是；<a id="a-89"></a>三乘之法说言一乘，<a id="a-8A"></a>一乘之法随宜说三；<a id="a-8B"></a>略相说广，<a id="a-8C"></a>广相说略；<a id="a-8D"></a>四重之法说偷兰遮，<a id="a-8E"></a>偷兰遮法说言四重，<a id="a-8F"></a>犯说非犯，<a id="a-8G"></a>非犯说犯，<a id="a-8H"></a>轻罪说重，<a id="a-8I"></a>重罪说轻。<a id="a-8J"></a>何以故？<a id="a-8K"></a>如来明见众生根故。</p>
  <p id="a8L">“善男子，<a id="a-8M"></a>如来虽作是说，<a id="a-8N"></a>终无虚妄。<a id="a-8O"></a>何以故？<a id="a-8P"></a>虚妄之语即是罪过。<a id="a-8Q"></a>如来悉断一切罪过，<a id="a-8R"></a>云何当有虚妄语耶？<a id="a-8S"></a>善男子，<a id="a-8T"></a>如来虽无虚妄之言，<a id="a-8U"></a>若知众生因虚妄说得法利者，<a id="a-8V"></a>随宜方便则为说之。</p>
  <p id="a8W">“善男子，<a id="a-8X"></a>一切世谛若于如来即是第一义谛。<a id="a-8Y"></a>何以故？<a id="a-8Z"></a>诸佛世尊为第一义故说于世谛，<a id="a-8a"></a>亦令众生得第一义谛。<a id="a-8b"></a>若使众生不得如是第一义者，<a id="a-8c"></a>诸佛终不宣说世谛。<a id="a-8d"></a>善男子，<a id="a-8e"></a>如来有时演说世谛，<a id="a-8f"></a>众生谓佛说第一义谛；<a id="a-8g"></a>有时演说第一义谛，<a id="a-8h"></a>众生谓佛说于世谛。<a id="a-8i"></a>是则诸佛甚深境界，<a id="a-8j"></a>非是声闻、<a id="a-8k"></a>缘觉所知。<a id="a-8l"></a>善男子，<a id="a-8m"></a>是故汝先不应难言菩萨摩诃萨无所得也。<a id="a-8n"></a>菩萨常得第一义谛，<a id="a-8o"></a>云何难言无所得耶？<a id="a-8p"></a>”</p>
  <p id="a8q">迦葉复言：<a id="a-8r"></a>“世尊，<a id="a-8s"></a>第一义谛亦名为道，<a id="a-8t"></a>亦名菩提，<a id="a-8u"></a>亦名涅槃。<a id="a-8v"></a>若有菩萨言有得道、<a id="a-8w"></a>菩提、<a id="a-8x"></a>涅槃，<a id="a-8y"></a>即是无常。<a id="a-8z"></a>何以故？<a id="a-90"></a>法若常者，<a id="a-91"></a>则不可得。<a id="a-92"></a>犹如虚空，<a id="a-93"></a>谁有得者？<a id="a-94"></a>世尊，<a id="a-95"></a>如世间物，<a id="a-96"></a>本无今有名为无常；<a id="a-97"></a>道亦如是，<a id="a-98"></a>道若可得，<a id="a-99"></a>则名无常。<a id="a-9A"></a>法若常者，<a id="a-9B"></a>无得无生，<a id="a-9C"></a>犹如佛性无得无生。<a id="a-9D"></a>世尊，<a id="a-9E"></a>夫道者，<a id="a-9F"></a>非色非不色，<a id="a-9G"></a>不长不短，<a id="a-9H"></a>非高非下，<a id="a-9I"></a>非生非灭，<a id="a-9J"></a>非赤非白，<a id="a-9K"></a>非青非黄，<a id="a-9L"></a>非有非无，<a id="a-9M"></a>云何如来说言可得？<a id="a-9N"></a>菩提、<a id="a-9O"></a>涅槃亦复如是。<a id="a-9P"></a>”</p>
  <p id="a9Q">佛言：<a id="a-9R"></a>“如是，<a id="a-9S"></a>如是。<a id="a-9T"></a>善男子，<a id="a-9U"></a>道有二种：<a id="a-9V"></a>一者、<a id="a-9W"></a>常，<a id="a-9X"></a>二者、<a id="a-9Y"></a>无常。<a id="a-9Z"></a>菩提之相亦有二种：<a id="a-9a"></a>一者、<a id="a-9b"></a>常，<a id="a-9c"></a>二者、<a id="a-9d"></a>无常。<a id="a-9e"></a>涅槃亦尔，<a id="a-9f"></a>外道道者名为无常，<a id="a-9g"></a>内道道者名之为常。<a id="a-9h"></a>声闻、<a id="a-9i"></a>缘觉所有菩提名为无常，<a id="a-9j"></a>菩萨诸佛所有菩提名之为常。<a id="a-9k"></a>外解脱者名为无常，<a id="a-9l"></a>内解脱者名之为常。<a id="a-9m"></a>善男子，<a id="a-9n"></a>道与菩提及以涅槃悉名为常，<a id="a-9o"></a>一切众生常为无量烦恼所覆，<a id="a-9p"></a>无慧眼故不能得见；<a id="a-9q"></a>而诸众生为欲见故修戒、<a id="a-9r"></a>定、<a id="a-9s"></a>慧，<a id="a-9t"></a>以修行故见道、<a id="a-9u"></a>菩提及以涅槃，<a id="a-9v"></a>是名菩萨得道、<a id="a-9w"></a>菩提及涅槃也。<a id="a-9x"></a>道之性相实不生灭，<a id="a-9y"></a>以是义故不可捉持。</p>
  <p id="a9z">“善男子，<a id="a-A0"></a>道者，<a id="a-A1"></a>虽无色像可见、<a id="a-A2"></a>称量可知，<a id="a-A3"></a>而实有用。<a id="a-A4"></a>善男子，<a id="a-A5"></a>如众生心，<a id="a-A6"></a>虽非是色，<a id="a-A7"></a>非长非短，<a id="a-A8"></a>非粗非细，<a id="a-A9"></a>非缚非解，<a id="a-AA"></a>非是见法而亦是有。<a id="a-AB"></a>以是义故，<a id="a-AC"></a>我为须达说言：<a id="a-AD"></a>‘长者，<a id="a-AE"></a>心为城主。<a id="a-AF"></a>长者，<a id="a-AG"></a>若不护心则不护身口，<a id="a-AH"></a>若护心者则护身口。<a id="a-AI"></a>以不善护是身口故，<a id="a-AJ"></a>令诸众生到三恶趣。<a id="a-AK"></a>护身口者则令众生得人天涅槃，<a id="a-AL"></a>得名真实；<a id="a-AM"></a>其不得者，<a id="a-AN"></a>不名真实。<a id="a-AO"></a>’</p>
  <p id="aAP">“善男子，<a id="a-AQ"></a>道与菩提及以涅槃亦复如是，<a id="a-AR"></a>亦有亦常。<a id="a-AS"></a>如其无者，<a id="a-AT"></a>云何能断一切烦恼？<a id="a-AU"></a>以其有故，<a id="a-AV"></a>一切菩萨了了见知。<a id="a-AW"></a>善男子，<a id="a-AX"></a>见有二种：<a id="a-AY"></a>一、<a id="a-AZ"></a>相貌见，<a id="a-Aa"></a>二、<a id="a-Ab"></a>了了见。<a id="a-Ac"></a>云何相貌见？<a id="a-Ad"></a>如远见烟名为见火，<a id="a-Ae"></a>实不见火，<a id="a-Af"></a>虽不见火亦非虚妄；<a id="a-Ag"></a>见空中鹤便言见水，<a id="a-Ah"></a>虽不见水亦非虚妄；<a id="a-Ai"></a>如见华叶便言见根，<a id="a-Aj"></a>虽不见根亦非虚妄；<a id="a-Ak"></a>如人遥见篱间牛角便言见牛，<a id="a-Al"></a>虽不见牛亦非虚妄；<a id="a-Am"></a>如见女人怀妊便言见欲，<a id="a-An"></a>虽不见欲亦非虚妄；<a id="a-Ao"></a>如见树生叶便言见水，<a id="a-Ap"></a>虽不见水亦非虚妄；<a id="a-Aq"></a>又如见云便言见雨，<a id="a-Ar"></a>虽不见雨亦非虚妄；<a id="a-As"></a>如见身业及以口业便言见心，<a id="a-At"></a>虽不见心亦非虚妄。<a id="a-Au"></a>是名相貌见。<a id="a-Av"></a>云何了了见？<a id="a-Aw"></a>如眼见色。<a id="a-Ax"></a>善男子，<a id="a-Ay"></a>如人眼根，<a id="a-Az"></a>清净不坏，<a id="a-B0"></a>自观掌中阿摩勒果；<a id="a-B1"></a>菩萨摩诃萨了了见道、<a id="a-B2"></a>菩提、<a id="a-B3"></a>涅槃亦复如是。<a id="a-B4"></a>虽如是见，<a id="a-B5"></a>初无见相。<a id="a-B6"></a>善男子，<a id="a-B7"></a>以是因缘，<a id="a-B8"></a>我于往昔告舍利弗：<a id="a-B9"></a>‘一切世间若有沙门、<a id="a-BA"></a>若婆罗门、<a id="a-BB"></a>若天、<a id="a-BC"></a>若魔、<a id="a-BD"></a>若梵、<a id="a-BE"></a>若人之所不知不见不觉，<a id="a-BF"></a>惟有如来悉知见觉，<a id="a-BG"></a>及诸菩萨亦复如是。<a id="a-BH"></a>舍利弗，<a id="a-BI"></a>若诸世间所知见觉，<a id="a-BJ"></a>我与菩萨亦知见觉。<a id="a-BK"></a>世间众生之所不知不见不觉，<a id="a-BL"></a>亦不自知不知见觉。<a id="a-BM"></a>世间众生所知见觉，<a id="a-BN"></a>便自说言我知见觉。<a id="a-BO"></a>舍利弗，<a id="a-BP"></a>如来一切悉知见觉，<a id="a-BQ"></a>亦不自言我知见觉，<a id="a-BR"></a>一切菩萨亦复如是。<a id="a-BS"></a>何以故？<a id="a-BT"></a>若使如来作知见觉相，<a id="a-BU"></a>当知是则非佛世尊，<a id="a-BV"></a>名为凡夫，<a id="a-BW"></a>菩萨亦尔。<a id="a-BX"></a>’”</p>
  <p id="aBY">迦葉菩萨言：<a id="a-BZ"></a>“如佛世尊为舍利弗说：<a id="a-Ba"></a>‘世间知者，<a id="a-Bb"></a>我亦得知；<a id="a-Bc"></a>世间不知，<a id="a-Bd"></a>我亦悉知。<a id="a-Be"></a>’其义云何？<a id="a-Bf"></a>”</p>
  <p id="aBg">“善男子，<a id="a-Bh"></a>一切世间不知不见不觉佛性；<a id="a-Bi"></a>若有知见觉佛性者，<a id="a-Bj"></a>不名世间，<a id="a-Bk"></a>名为菩萨。<a id="a-Bl"></a>世间之人亦复不知不见不觉十二部经、<a id="a-Bm"></a>十二因缘、<a id="a-Bn"></a>四倒、<a id="a-Bo"></a>四谛、<a id="a-Bp"></a>三十七品、<a id="a-Bq"></a>阿耨多罗三藐三菩提、<a id="a-Br"></a>大般涅槃。<a id="a-Bs"></a>若知见觉者，<a id="a-Bt"></a>不名世间，<a id="a-Bu"></a>当名菩萨。<a id="a-Bv"></a>善男子，<a id="a-Bw"></a>是名世间不知见觉。<a id="a-Bx"></a>云何世间所知见觉？<a id="a-By"></a>所谓梵天、<a id="a-Bz"></a>自在天、<a id="a-C0"></a>八臂天、<a id="a-C1"></a>性、<a id="a-C2"></a>时、<a id="a-C3"></a>微尘法及非法、<a id="a-C4"></a>是造化主、<a id="a-C5"></a>世界终始、<a id="a-C6"></a>断常二见，<a id="a-C7"></a>说言初禅至非非想名为涅槃。<a id="a-C8"></a>善男子，<a id="a-C9"></a>是名世间所知见觉。<a id="a-CA"></a>菩萨摩诃萨于如是事亦知见觉。<a id="a-CB"></a>菩萨如是知见觉已，<a id="a-CC"></a>若言不知不见不觉，<a id="a-CD"></a>是为虚妄。<a id="a-CE"></a>虚妄之法则为是罪，<a id="a-CF"></a>以是罪故堕于地狱。<a id="a-CG"></a>善男子，<a id="a-CH"></a>若男、<a id="a-CI"></a>若女、<a id="a-CJ"></a>若沙门、<a id="a-CK"></a>若婆罗门，<a id="a-CL"></a>说言无道、<a id="a-CM"></a>菩提、<a id="a-CN"></a>涅槃，<a id="a-CO"></a>当知是辈名一阐提，<a id="a-CP"></a>魔之眷属，<a id="a-CQ"></a>名为谤法。<a id="a-CR"></a>如是谤法，<a id="a-CS"></a>名谤诸佛。<a id="a-CT"></a>如是之人不名世间，<a id="a-CU"></a>不名非世间。<a id="a-CV"></a>”</p>
  <p id="aCW">尔时，<a id="a-CX"></a>迦葉闻是事已，<a id="a-CY"></a>即以偈颂而赞叹佛：</p>
  <p id="aCZ">“大慈愍众生，<a id="a-Ca"></a>故令我归依，</p>
  <p id="aCb">善拔众毒箭，<a id="a-Cc"></a>故称大医王。</p>
  <p id="aCd">世医所疗治，<a id="a-Ce"></a>虽差还复生，</p>
  <p id="aCf">如来所治者，<a id="a-Cg"></a>毕竟不复发。</p>
  <p id="aCh">世尊甘露药，<a id="a-Ci"></a>以施诸众生，</p>
  <p id="aCj">众生既服已，<a id="a-Ck"></a>不死亦不生。</p>
  <p id="aCl">如来今为我，<a id="a-Cm"></a>演说大涅槃，</p>
  <p id="aCn">众生闻秘藏，<a id="a-Co"></a>即得不生灭。<a id="a-Cp"></a>”</p>
  <p id="aCq">迦葉菩萨说是偈已，<a id="a-Cr"></a>即白佛言：<a id="a-Cs"></a>“世尊，<a id="a-Ct"></a>如佛所说，<a id="a-Cu"></a>一切世间不知见觉，<a id="a-Cv"></a>菩萨悉能知见觉者。<a id="a-Cw"></a>若使菩萨是世间者，<a id="a-Cx"></a>不得说言世间不知不见不觉，<a id="a-Cy"></a>而是菩萨能知见觉。<a id="a-Cz"></a>若非世间，<a id="a-D0"></a>有何异相？<a id="a-D1"></a>”</p>
  <p id="aD2">佛言：<a id="a-D3"></a>“善男子，<a id="a-D4"></a>言菩萨者，<a id="a-D5"></a>亦是世间，<a id="a-D6"></a>亦非世间。<a id="a-D7"></a>不知见觉者名为世间，<a id="a-D8"></a>知见觉者不名世间。<a id="a-D9"></a>汝言有何异者，<a id="a-DA"></a>我今当说。</p>
  <p id="aDB">“善男子，<a id="a-DC"></a>若男若女若有初闻是涅槃经，<a id="a-DD"></a>即生敬信，<a id="a-DE"></a>发阿耨多罗三藐三菩提心，<a id="a-DF"></a>是则名为世间。<a id="a-DG"></a>菩萨一切世间不知见觉，<a id="a-DH"></a>如是菩萨亦同世间，<a id="a-DI"></a>不知见觉。<a id="a-DJ"></a>菩萨闻是涅槃经已，<a id="a-DK"></a>知有世间不知见觉，<a id="a-DL"></a>应是菩萨所知见觉，<a id="a-DM"></a>知是事已即自思惟：<a id="a-DN"></a>‘我当云何方便修习得知见觉？<a id="a-DO"></a>’覆自念言：<a id="a-DP"></a>‘惟当深心修持净戒。<a id="a-DQ"></a>’善男子，<a id="a-DR"></a>菩萨尔时以是因缘，<a id="a-DS"></a>于未来世在在生处戒常清净。<a id="a-DT"></a>善男子，<a id="a-DU"></a>菩萨摩诃萨以戒净故，<a id="a-DV"></a>在在生处，<a id="a-DW"></a>常无憍慢邪见疑网，<a id="a-DX"></a>终不说言如来毕竟入于涅槃，<a id="a-DY"></a>是名菩萨修持净戒。<a id="a-DZ"></a>戒既清净，<a id="a-Da"></a>次修禅定。<a id="a-Db"></a>以修定故，<a id="a-Dc"></a>在在生处，<a id="a-Dd"></a>正念不忘，<a id="a-De"></a>所谓一切众生悉有佛性，<a id="a-Df"></a>十二部经，<a id="a-Dg"></a>诸佛世尊常乐我净，<a id="a-Dh"></a>一切菩萨安住方等《大涅槃经》悉见佛性，<a id="a-Di"></a>如是等事忆而不忘，<a id="a-Dj"></a>因修定故得十一空，<a id="a-Dk"></a>是名菩萨修清净定。<a id="a-Dl"></a>戒定已备，<a id="a-Dm"></a>次修净慧。<a id="a-Dn"></a>以修慧故，<a id="a-Do"></a>初不计著身中有我、<a id="a-Dp"></a>我中有身、<a id="a-Dq"></a>是身是我、<a id="a-Dr"></a>非身非我，<a id="a-Ds"></a>是名菩萨修习净慧。<a id="a-Dt"></a>以修慧故，<a id="a-Du"></a>所受持戒牢固不动。</p>
  <p id="aDv">“善男子，<a id="a-Dw"></a>譬如须弥，<a id="a-Dx"></a>不为四风之所倾动；<a id="a-Dy"></a>菩萨摩诃萨亦复如是，<a id="a-Dz"></a>不为四倒之所倾动。<a id="a-E0"></a>善男子，<a id="a-E1"></a>菩萨尔时自知见觉所受持戒无有倾动，<a id="a-E2"></a>是名菩萨所知见觉，<a id="a-E3"></a>非世间也。<a id="a-E4"></a>善男子，<a id="a-E5"></a>菩萨见所持戒牢固不动，<a id="a-E6"></a>心无悔恨；<a id="a-E7"></a>无悔恨故，<a id="a-E8"></a>心得欢喜；<a id="a-E9"></a>得欢喜故，<a id="a-EA"></a>心得悦乐；<a id="a-EB"></a>得悦乐故，<a id="a-EC"></a>心则安隐；<a id="a-ED"></a>心安隐故，<a id="a-EE"></a>得无动定；<a id="a-EF"></a>得无动定故，<a id="a-EG"></a>得实知见；<a id="a-EH"></a>实知见故，<a id="a-EI"></a>厌离生死；<a id="a-EJ"></a>厌离生死故，<a id="a-EK"></a>便得解脱；<a id="a-EL"></a>得解脱故，<a id="a-EM"></a>明见佛性。<a id="a-EN"></a>是名菩萨所知见觉，<a id="a-EO"></a>非世间也。<a id="a-EP"></a>善男子，<a id="a-EQ"></a>是名世间不知见觉，<a id="a-ER"></a>而是菩萨所知见觉。<a id="a-ES"></a>”</p>
  <p id="aET">迦葉复言：<a id="a-EU"></a>“云何菩萨修持净戒，<a id="a-EV"></a>心无悔恨，<a id="a-EW"></a>乃至明了，<a id="a-EX"></a>见于佛性？<a id="a-EY"></a>”</p>
  <p id="aEZ">佛言：<a id="a-Ea"></a>“善男子，<a id="a-Eb"></a>世间戒者不名清净。<a id="a-Ec"></a>何以故？<a id="a-Ed"></a>世间戒者，<a id="a-Ee"></a>为于有故，<a id="a-Ef"></a>性不定故，<a id="a-Eg"></a>非毕竟故，<a id="a-Eh"></a>不能广为一切众生，<a id="a-Ei"></a>以是义故，<a id="a-Ej"></a>名为不净；<a id="a-Ek"></a>以不净故，<a id="a-El"></a>有悔恨心；<a id="a-Em"></a>以悔恨故，<a id="a-En"></a>心无欢喜；<a id="a-Eo"></a>无欢喜故，<a id="a-Ep"></a>则无悦乐；<a id="a-Eq"></a>无悦乐故，<a id="a-Er"></a>则无安隐；<a id="a-Es"></a>无安隐故，<a id="a-Et"></a>无不动定；<a id="a-Eu"></a>无不动定故，<a id="a-Ev"></a>无实知见；<a id="a-Ew"></a>无实知见故，<a id="a-Ex"></a>则无厌离；<a id="a-Ey"></a>无厌离故，<a id="a-Ez"></a>则无解脱；<a id="a-F0"></a>无解脱故，<a id="a-F1"></a>不见佛性；<a id="a-F2"></a>不见佛性故，<a id="a-F3"></a>终不能得大般涅槃。<a id="a-F4"></a>是名世间戒不清净。</p>
  <p id="aF5">“善男子，<a id="a-F6"></a>菩萨摩诃萨清净戒者，<a id="a-F7"></a>戒非戒故，<a id="a-F8"></a>非为有故，<a id="a-F9"></a>定毕竟故，<a id="a-FA"></a>为众生故，<a id="a-FB"></a>是名菩萨戒清净也。<a id="a-FC"></a>善男子，<a id="a-FD"></a>菩萨摩诃萨于净戒中，<a id="a-FE"></a>虽不欲生无悔恨心，<a id="a-FF"></a>无悔恨心自然而生。<a id="a-FG"></a>善男子，<a id="a-FH"></a>譬如有人执持明镜，<a id="a-FI"></a>不期见面，<a id="a-FJ"></a>面像自现；<a id="a-FK"></a>亦如农夫种之良田，<a id="a-FL"></a>不期生芽而芽自生；<a id="a-FM"></a>亦如燃灯，<a id="a-FN"></a>不期灭闇而闇自灭。<a id="a-FO"></a>善男子，<a id="a-FP"></a>菩萨摩诃萨坚持净戒，<a id="a-FQ"></a>无悔恨心自然而生亦复如是，<a id="a-FR"></a>以净戒故心得欢喜。</p>
  <p id="aFS">“善男子，<a id="a-FT"></a>如端正人自见面貌，<a id="a-FU"></a>心生欢喜，<a id="a-FV"></a>持净戒者亦复如是。<a id="a-FW"></a>善男子，<a id="a-FX"></a>破戒之人见戒不净心不欢喜，<a id="a-FY"></a>如形残者自见面貌不生喜悦，<a id="a-FZ"></a>破戒之人亦复如是。<a id="a-Fa"></a>善男子，<a id="a-Fb"></a>譬如牧牛，<a id="a-Fc"></a>有二女人，<a id="a-Fd"></a>一持酪瓶，<a id="a-Fe"></a>一持浆瓶，<a id="a-Ff"></a>俱共至城而欲卖之，<a id="a-Fg"></a>于路脚跌，<a id="a-Fh"></a>二瓶俱破，<a id="a-Fi"></a>一则欢喜，<a id="a-Fj"></a>一则愁恼；<a id="a-Fk"></a>持戒、<a id="a-Fl"></a>破戒亦复如是，<a id="a-Fm"></a>持净戒者心则欢喜，<a id="a-Fn"></a>心欢喜故则便思惟：<a id="a-Fo"></a>‘诸佛如来于涅槃中说，<a id="a-Fp"></a>有能持清净戒者则得涅槃，<a id="a-Fq"></a>我今修习如是净戒亦应得之。<a id="a-Fr"></a>’以是因缘，<a id="a-Fs"></a>心则悦乐。<a id="a-Ft"></a>”</p>
  <p id="aFu">迦葉复言：<a id="a-Fv"></a>“喜之与乐有何差别？<a id="a-Fw"></a>”</p>
  <p id="aFx">“善男子，<a id="a-Fy"></a>菩萨摩诃萨不作恶时名为欢喜，<a id="a-Fz"></a>心净持戒名之为乐。<a id="a-G0"></a>善男子，<a id="a-G1"></a>菩萨摩诃萨观于生死则名为喜，<a id="a-G2"></a>见大涅槃名之为乐。<a id="a-G3"></a>下名为喜，<a id="a-G4"></a>上名为乐。<a id="a-G5"></a>离世共法名之为喜，<a id="a-G6"></a>得不共法名之为乐。<a id="a-G7"></a>以戒净故，<a id="a-G8"></a>身体轻柔，<a id="a-G9"></a>口无粗过。<a id="a-GA"></a>菩萨尔时，<a id="a-GB"></a>若见若闻，<a id="a-GC"></a>若轻若尝，<a id="a-GD"></a>若触若知，<a id="a-GE"></a>悉无诸恶；<a id="a-GF"></a>以无恶故，<a id="a-GG"></a>心得安隐；<a id="a-GH"></a>以安隐故，<a id="a-GI"></a>则得静定；<a id="a-GJ"></a>得静定故，<a id="a-GK"></a>得实知见；<a id="a-GL"></a>实知见故，<a id="a-GM"></a>厌离生死；<a id="a-GN"></a>厌生死故，<a id="a-GO"></a>则得解脱；<a id="a-GP"></a>得解脱故，<a id="a-GQ"></a>得见佛性；<a id="a-GR"></a>见佛性故，<a id="a-GS"></a>得大涅槃。<a id="a-GT"></a>是名菩萨清净持戒，<a id="a-GU"></a>非世间戒。<a id="a-GV"></a>何以故？<a id="a-GW"></a>善男子，<a id="a-GX"></a>菩萨摩诃萨所受净戒，<a id="a-GY"></a>五法佐助。<a id="a-GZ"></a>云何为五？<a id="a-Ga"></a>一、<a id="a-Gb"></a>信，<a id="a-Gc"></a>二、<a id="a-Gd"></a>惭，<a id="a-Ge"></a>三、<a id="a-Gf"></a>愧，<a id="a-Gg"></a>四、<a id="a-Gh"></a>善知识，<a id="a-Gi"></a>五、<a id="a-Gj"></a>宗敬戒。<a id="a-Gk"></a>离五盖故，<a id="a-Gl"></a>所见清净；<a id="a-Gm"></a>离五见故，<a id="a-Gn"></a>心无疑网；<a id="a-Go"></a>离五疑故——一者、<a id="a-Gp"></a>疑佛，<a id="a-Gq"></a>二者、<a id="a-Gr"></a>疑法，<a id="a-Gs"></a>三者、<a id="a-Gt"></a>疑僧，<a id="a-Gu"></a>四者、<a id="a-Gv"></a>疑戒，<a id="a-Gw"></a>五者、<a id="a-Gx"></a>疑不放逸——菩萨尔时即得五根，<a id="a-Gy"></a>所谓信、<a id="a-Gz"></a>念、<a id="a-H0"></a>精进、<a id="a-H1"></a>定、<a id="a-H2"></a>慧；<a id="a-H3"></a>得五根故，<a id="a-H4"></a>得五种涅槃，<a id="a-H5"></a>谓色解脱乃至识解脱。<a id="a-H6"></a>是名菩萨清净持戒，<a id="a-H7"></a>非世间也。<a id="a-H8"></a>善男子，<a id="a-H9"></a>是名世间之所不知不见不觉，<a id="a-HA"></a>而是菩萨所知见觉。</p>
  <p id="aHB">“善男子，<a id="a-HC"></a>若我弟子受持读诵书写演说《大涅槃经》有破戒者，<a id="a-HD"></a>有人呵责轻贱毁辱而作是言：<a id="a-HE"></a>‘若佛秘藏《大涅槃经》有威力者，<a id="a-HF"></a>云何令汝毁所受戒？<a id="a-HG"></a>若人受持是涅槃经毁禁戒者，<a id="a-HH"></a>当知是经为无威力。<a id="a-HI"></a>若无威力，<a id="a-HJ"></a>虽复读诵为无利益。<a id="a-HK"></a>’缘是轻毁涅槃经故，<a id="a-HL"></a>复令无量无边众生堕于地狱。<a id="a-HM"></a>受持是经而毁戒者，<a id="a-HN"></a>则是众生恶知识也，<a id="a-HO"></a>非我弟子，<a id="a-HP"></a>是魔眷属。<a id="a-HQ"></a>如是之人，<a id="a-HR"></a>我亦不听受持是典，<a id="a-HS"></a>宁使不受不持不修，<a id="a-HT"></a>不以毁戒受持修习。</p>
  <p id="aHU">“善男子，<a id="a-HV"></a>若我弟子受持读诵书写演说涅槃经者，<a id="a-HW"></a>当正身心，<a id="a-HX"></a>慎莫调戏轻躁举动。<a id="a-HY"></a>身为调戏，<a id="a-HZ"></a>心为轻动。<a id="a-Ha"></a>求有之心名为轻动，<a id="a-Hb"></a>身造诸业名为调戏。<a id="a-Hc"></a>若我弟子求有造业，<a id="a-Hd"></a>不应受持是大乘典《大涅槃经》。<a id="a-He"></a>若有如是受持经者，<a id="a-Hf"></a>人当轻呵而作是言：<a id="a-Hg"></a>‘若佛秘藏《大涅槃经》有威力者，<a id="a-Hh"></a>云何令汝求有造业？<a id="a-Hi"></a>’若持经者求有造业，<a id="a-Hj"></a>当知是经为无威力；<a id="a-Hk"></a>若无威力，<a id="a-Hl"></a>虽复受持为无利益。<a id="a-Hm"></a>缘是轻毁涅槃经故，<a id="a-Hn"></a>复令无量无边众生堕于地狱。<a id="a-Ho"></a>受持是经求有造业，<a id="a-Hp"></a>则是众生恶知识也，<a id="a-Hq"></a>非我弟子，<a id="a-Hr"></a>是魔眷属。</p>
  <p id="aHs">“复次，<a id="a-Ht"></a>善男子，<a id="a-Hu"></a>若我弟子受持读诵书写演说是涅槃经，<a id="a-Hv"></a>莫非时说，<a id="a-Hw"></a>莫非国说，<a id="a-Hx"></a>莫不请说，<a id="a-Hy"></a>莫轻心说，<a id="a-Hz"></a>莫处处说，<a id="a-I0"></a>莫自叹说，<a id="a-I1"></a>莫轻他说，<a id="a-I2"></a>莫灭佛法说，<a id="a-I3"></a>莫炽然世法说。<a id="a-I4"></a>善男子，<a id="a-I5"></a>若我弟子受持是经非时而说，<a id="a-I6"></a>乃至炽然世法说者，<a id="a-I7"></a>人当轻呵而作是言：<a id="a-I8"></a>‘若佛秘藏《大涅槃经》有威力者，<a id="a-I9"></a>云何令汝非时而说，<a id="a-IA"></a>乃至炽然世法而说？<a id="a-IB"></a>若持经者作如是说，<a id="a-IC"></a>当知是经为无威力。<a id="a-ID"></a>若无威力，<a id="a-IE"></a>虽复受持为无利益。<a id="a-IF"></a>’缘是轻毁涅槃经故，<a id="a-IG"></a>令无量众生堕于地狱。<a id="a-IH"></a>受持是经非时而说，<a id="a-II"></a>乃至炽然世法而说，<a id="a-IJ"></a>则是众生恶知识也，<a id="a-IK"></a>非我弟子，<a id="a-IL"></a>是魔眷属。</p>
  <p id="aIM">“善男子，<a id="a-IN"></a>若欲受持者，<a id="a-IO"></a>说大涅槃者，<a id="a-IP"></a>说佛性者，<a id="a-IQ"></a>说如来秘藏者，<a id="a-IR"></a>说大乘者，<a id="a-IS"></a>说方等经者，<a id="a-IT"></a>说声闻乘者，<a id="a-IU"></a>说辟支佛乘者，<a id="a-IV"></a>说解脱者、<a id="a-IW"></a>见佛性者，<a id="a-IX"></a>先当清净其身；<a id="a-IY"></a>以身净故，<a id="a-IZ"></a>则无呵责；<a id="a-Ia"></a>无呵责故，<a id="a-Ib"></a>令无量人于大涅槃生清净信；<a id="a-Ic"></a>信心生故，<a id="a-Id"></a>恭敬是经；<a id="a-Ie"></a>若闻一偈一句一字及说法者，<a id="a-If"></a>则得发于阿耨多罗三藐三菩提心。<a id="a-Ig"></a>当知是人则是众生真善知识，<a id="a-Ih"></a>非恶知识，<a id="a-Ii"></a>是我弟子，<a id="a-Ij"></a>非魔眷属，<a id="a-Ik"></a>是名菩萨，<a id="a-Il"></a>非世间也。<a id="a-Im"></a>善男子，<a id="a-In"></a>是名世间之所不知不见不觉，<a id="a-Io"></a>而是菩萨所知见觉。<a id="a-Ip"></a>”</p>
  <p id="aIq">“复次，<a id="a-Ir"></a>善男子，<a id="a-Is"></a>云何复名一切世间所不知见觉，<a id="a-It"></a>而是菩萨所知见觉？<a id="a-Iu"></a>所谓六念处。<a id="a-Iv"></a>何等为六？<a id="a-Iw"></a>念佛、<a id="a-Ix"></a>念法、<a id="a-Iy"></a>念僧、<a id="a-Iz"></a>念戒、<a id="a-J0"></a>念施、<a id="a-J1"></a>念天。</p>
  <p id="aJ2">“善男子，<a id="a-J3"></a>云何念佛？<a id="a-J4"></a>如来、<a id="a-J5"></a>应、<a id="a-J6"></a>正遍知、<a id="a-J7"></a>明行足、<a id="a-J8"></a>善逝、<a id="a-J9"></a>世间解、<a id="a-JA"></a>无上士、<a id="a-JB"></a>调御丈夫、<a id="a-JC"></a>天人师、<a id="a-JD"></a>佛世尊，<a id="a-JE"></a>常不变易，<a id="a-JF"></a>具足十力、<a id="a-JG"></a>四无所畏，<a id="a-JH"></a>大师子吼，<a id="a-JI"></a>名大沙门、<a id="a-JJ"></a>大婆罗门、<a id="a-JK"></a>大净，<a id="a-JL"></a>毕竟到于彼岸，<a id="a-JM"></a>无能胜者，<a id="a-JN"></a>无见顶者，<a id="a-JO"></a>无有怖畏，<a id="a-JP"></a>不惊不动，<a id="a-JQ"></a>独一无侣，<a id="a-JR"></a>无师自悟，<a id="a-JS"></a>疾智、<a id="a-JT"></a>大智、<a id="a-JU"></a>利智、<a id="a-JV"></a>深智、<a id="a-JW"></a>解脱智、<a id="a-JX"></a>不共智、<a id="a-JY"></a>广普智、<a id="a-JZ"></a>毕竟智，<a id="a-Ja"></a>智宝成就，<a id="a-Jb"></a>人中象王、<a id="a-Jc"></a>人中牛王、<a id="a-Jd"></a>人中龙王、<a id="a-Je"></a>人中丈夫、<a id="a-Jf"></a>人中莲华分陀利华，<a id="a-Jg"></a>调御人师，<a id="a-Jh"></a>为大施主、<a id="a-Ji"></a>大法之师。<a id="a-Jj"></a>以知法故名大法师，<a id="a-Jk"></a>以知义故名大法师，<a id="a-Jl"></a>以知时故名大法师，<a id="a-Jm"></a>以知足故名大法师，<a id="a-Jn"></a>以知我故名大法师，<a id="a-Jo"></a>知大众故名大法师，<a id="a-Jp"></a>以知众生种种性故名大法师，<a id="a-Jq"></a>以知诸根利钝中故名大法师，<a id="a-Jr"></a>说中道故名大法师。</p>
  <p id="aJs">“云何名如来？<a id="a-Jt"></a>如过去诸佛所说不变。<a id="a-Ju"></a>云何不变？<a id="a-Jv"></a>过去诸佛为度众生说十二部经，<a id="a-Jw"></a>如来亦尔，<a id="a-Jx"></a>故名如来。<a id="a-Jy"></a>诸佛世尊从六波罗蜜、<a id="a-Jz"></a>三十七品、<a id="a-K0"></a>十一空来至大涅槃，<a id="a-K1"></a>如来亦尔，<a id="a-K2"></a>是故号佛为如来也。<a id="a-K3"></a>诸佛世尊为众生故，<a id="a-K4"></a>随宜方便开示三乘，<a id="a-K5"></a>寿命无量不可称计，<a id="a-K6"></a>如来亦尔，<a id="a-K7"></a>是故号佛为如来也。</p>
  <p id="aK8">“云何为应？<a id="a-K9"></a>世间之法悉名怨家，<a id="a-KA"></a>佛应害故，<a id="a-KB"></a>故名为应。<a id="a-KC"></a>夫四魔者是菩萨怨，<a id="a-KD"></a>诸佛如来为菩萨时，<a id="a-KE"></a>能以智慧破坏四魔，<a id="a-KF"></a>是故名应。<a id="a-KG"></a>复次，<a id="a-KH"></a>应者名为远离，<a id="a-KI"></a>为菩萨时应当远离无量烦恼，<a id="a-KJ"></a>故名为应。<a id="a-KK"></a>复次，<a id="a-KL"></a>应者名乐，<a id="a-KM"></a>过去诸佛为菩萨时，<a id="a-KN"></a>虽于无量阿僧祇劫为众生故受诸苦恼，<a id="a-KO"></a>终无不乐而常乐之，<a id="a-KP"></a>如来亦尔，<a id="a-KQ"></a>是故名应。<a id="a-KR"></a>又复应者，<a id="a-KS"></a>一切人天应以种种香华、<a id="a-KT"></a>璎珞、<a id="a-KU"></a>幢幡、<a id="a-KV"></a>妓乐而供养之，<a id="a-KW"></a>是故名应。</p>
  <p id="aKX">“云何正遍知？<a id="a-KY"></a>正者名不颠倒，<a id="a-KZ"></a>遍知者于四颠倒无不通达。<a id="a-Ka"></a>又复正者名为苦行，<a id="a-Kb"></a>遍知者知因苦行定有苦果。<a id="a-Kc"></a>又复正者名世间中，<a id="a-Kd"></a>遍知者毕竟定知修习中道得阿耨多罗三藐三菩提。<a id="a-Ke"></a>又复正者名为可数、<a id="a-Kf"></a>可量、<a id="a-Kg"></a>可称，<a id="a-Kh"></a>遍知者不可数、<a id="a-Ki"></a>不可量、<a id="a-Kj"></a>不可称，<a id="a-Kk"></a>是故号佛为正遍知。<a id="a-Kl"></a>善男子，<a id="a-Km"></a>声闻、<a id="a-Kn"></a>缘觉亦有遍知，<a id="a-Ko"></a>亦不遍知。<a id="a-Kp"></a>何以故？<a id="a-Kq"></a>遍知者名五阴、<a id="a-Kr"></a>十二入、<a id="a-Ks"></a>十八界，<a id="a-Kt"></a>声闻、<a id="a-Ku"></a>缘觉亦得遍知，<a id="a-Kv"></a>是名遍知。<a id="a-Kw"></a>云何不遍知？<a id="a-Kx"></a>善男子，<a id="a-Ky"></a>假使二乘于无量劫，<a id="a-Kz"></a>观一色阴不能尽知，<a id="a-L0"></a>以是义故，<a id="a-L1"></a>声闻、<a id="a-L2"></a>缘觉无有遍知。</p>
  <p id="aL3">“云何明行足？<a id="a-L4"></a>明者名得无量善果，<a id="a-L5"></a>行名脚足，<a id="a-L6"></a>善果者名阿耨多罗三藐三菩提，<a id="a-L7"></a>脚足者名为戒慧，<a id="a-L8"></a>乘戒慧足得阿耨多罗三藐三菩提，<a id="a-L9"></a>是故名为明行足也。<a id="a-LA"></a>又复明者名咒，<a id="a-LB"></a>行者名吉，<a id="a-LC"></a>足者名果。<a id="a-LD"></a>善男子，<a id="a-LE"></a>是名世间义。<a id="a-LF"></a>咒者名为解脱，<a id="a-LG"></a>吉者名为阿耨多罗三藐三菩提，<a id="a-LH"></a>果者名为大般涅槃，<a id="a-LI"></a>是故名为明行足也。<a id="a-LJ"></a>又复明者名光，<a id="a-LK"></a>行者名业，<a id="a-LL"></a>足者名果。<a id="a-LM"></a>善男子，<a id="a-LN"></a>是名世间义。<a id="a-LO"></a>光者名不放逸，<a id="a-LP"></a>业者名六波罗蜜，<a id="a-LQ"></a>果者名为阿耨多罗三藐三菩提。<a id="a-LR"></a>又复明者名为三明：<a id="a-LS"></a>一、<a id="a-LT"></a>菩萨明，<a id="a-LU"></a>二、<a id="a-LV"></a>诸佛明，<a id="a-LW"></a>三、<a id="a-LX"></a>无明明。<a id="a-LY"></a>菩萨明者即是般若波罗蜜，<a id="a-LZ"></a>诸佛明者即是佛眼，<a id="a-La"></a>无明明者即毕竟空。<a id="a-Lb"></a>行者于无量劫为众生故修诸善业，<a id="a-Lc"></a>足者明见佛性，<a id="a-Ld"></a>以是义故名明行足。</p>
  <p id="aLe">“云何善逝？<a id="a-Lf"></a>善者名高，<a id="a-Lg"></a>逝名不高。<a id="a-Lh"></a>善男子，<a id="a-Li"></a>是名世间义。<a id="a-Lj"></a>高者名为阿耨多罗三藐三菩提，<a id="a-Lk"></a>不高者即如来心也。<a id="a-Ll"></a>善男子，<a id="a-Lm"></a>心若高者，<a id="a-Ln"></a>不名如来，<a id="a-Lo"></a>是故如来名为善逝。<a id="a-Lp"></a>又复善者名为善知识，<a id="a-Lq"></a>逝者善知识果。<a id="a-Lr"></a>善男子，<a id="a-Ls"></a>是名世间义。<a id="a-Lt"></a>善知识者即初发心，<a id="a-Lu"></a>果者名为大般涅槃，<a id="a-Lv"></a>如来不舍最初发心得大涅槃，<a id="a-Lw"></a>是故如来名为善逝。<a id="a-Lx"></a>又复善者名好，<a id="a-Ly"></a>逝者名有。<a id="a-Lz"></a>善男子，<a id="a-M0"></a>是名世间义。<a id="a-M1"></a>好者名见佛性，<a id="a-M2"></a>有者名大涅槃。<a id="a-M3"></a>善男子，<a id="a-M4"></a>涅槃之性实非有也，<a id="a-M5"></a>诸佛世尊因世间故说言是有。<a id="a-M6"></a>善男子，<a id="a-M7"></a>譬如世人实无有子说言有子，<a id="a-M8"></a>实无有道说言有道；<a id="a-M9"></a>涅槃亦尔，<a id="a-MA"></a>因世间故说言为有，<a id="a-MB"></a>诸佛世尊成大涅槃故名善逝。</p>
 </body>
</html>