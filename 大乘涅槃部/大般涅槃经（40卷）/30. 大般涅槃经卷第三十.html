<!doctype html>
<html id="z3IBTa7KB" data-ver="1534">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘涅槃部">
  <meta period="北凉">
 </head>
 <body>
  <h1 id="a1">大般涅槃经卷第三十</h1>
  <h2 id="a2">师子吼菩萨品第十一之四</h2>
  <p id="a3">“时彼城中有一长者名须达多，<a id="a-4"></a>为儿娉妇诣王舍城，<a id="a-5"></a>既达彼城，<a id="a-6"></a>寄止长者珊檀那舍。<a id="a-7"></a>时此长者中夜而起，<a id="a-8"></a>告诸眷属：<a id="a-9"></a>‘仁等可起，<a id="a-A"></a>速共庄严扫治宅舍，<a id="a-B"></a>办具肴饍。<a id="a-C"></a>’须达闻已，<a id="a-D"></a>寻自思惟：<a id="a-E"></a>‘将非欲请摩伽王耶？<a id="a-F"></a>为有婚姻欢乐会乎？<a id="a-G"></a>’思惟是已，<a id="a-H"></a>寻前问言：<a id="a-I"></a>‘大士，<a id="a-J"></a>欲请摩伽陀王频婆娑罗耶？<a id="a-K"></a>为有婚姻欢乐会乎？<a id="a-L"></a>遽务不安，<a id="a-M"></a>乃如是耶？<a id="a-N"></a>’长者答言：<a id="a-O"></a>‘不也，<a id="a-P"></a>居士，<a id="a-Q"></a>我明请佛无上法王。<a id="a-R"></a>’须达长者初闻佛名，<a id="a-S"></a>身毛皆竖，<a id="a-T"></a>寻复问言：<a id="a-U"></a>‘何等名佛？<a id="a-V"></a>’长者答言：<a id="a-W"></a>‘汝不闻耶？<a id="a-X"></a>迦毗罗城有释种子，<a id="a-Y"></a>字悉达多，<a id="a-Z"></a>姓瞿昙氏，<a id="a-a"></a>父名白净。<a id="a-b"></a>其生未久，<a id="a-c"></a>相师占之，<a id="a-d"></a>定当得作转轮圣王，<a id="a-e"></a>如庵罗果已在手中。<a id="a-f"></a>心不愿乐，<a id="a-g"></a>舍之出家，<a id="a-h"></a>无师自觉，<a id="a-i"></a>得阿耨多罗三藐三菩提，<a id="a-j"></a>贪恚痴尽，<a id="a-k"></a>常住无变，<a id="a-l"></a>不生不灭无有忧畏，<a id="a-m"></a>于诸众生其心平等，<a id="a-n"></a>犹如父母等视一子，<a id="a-o"></a>所有身心众中最胜，<a id="a-p"></a>虽胜一切而无憍慢，<a id="a-q"></a>塗割二事其心无二，<a id="a-r"></a>智慧通达于法无碍，<a id="a-s"></a>具足十力、<a id="a-t"></a>四无所畏、<a id="a-u"></a>五智、<a id="a-v"></a>三昧、<a id="a-w"></a>大慈大悲及三念处，<a id="a-x"></a>故号为佛。<a id="a-y"></a>明受我请，<a id="a-z"></a>是故匆匆未暇相瞻。<a id="a-10"></a>’须达多言：<a id="a-11"></a>‘善哉！<a id="a-12"></a>大士，<a id="a-13"></a>所言佛者，<a id="a-14"></a>功德无上，<a id="a-15"></a>今在何处？<a id="a-16"></a>’长者答言：<a id="a-17"></a>‘今在此间王舍大城，<a id="a-18"></a>住迦兰陀竹林精舍。<a id="a-19"></a>’</p>
  <p id="a1A">“时须达多一心念佛所有功德、<a id="a-1B"></a>十力、<a id="a-1C"></a>无畏、<a id="a-1D"></a>五智、<a id="a-1E"></a>三昧、<a id="a-1F"></a>大慈大悲及三念处。<a id="a-1G"></a>作是念时忽然大明，<a id="a-1H"></a>其明猛盛犹如白日。<a id="a-1I"></a>即寻光出至城门下，<a id="a-1J"></a>佛神力故，<a id="a-1K"></a>门自开辟。<a id="a-1L"></a>既出门已，<a id="a-1M"></a>路有天祠，<a id="a-1N"></a>须达经过礼拜致敬，<a id="a-1O"></a>寻还黑闇，<a id="a-1P"></a>心生惶怖，<a id="a-1Q"></a>复欲还返所止之处。<a id="a-1R"></a>时彼城门有一天神告须达言：<a id="a-1S"></a>‘仁者，<a id="a-1T"></a>若往如来所者，<a id="a-1U"></a>多获善利。<a id="a-1V"></a>’须达多言：<a id="a-1W"></a>‘云何善利？<a id="a-1X"></a>’答言：<a id="a-1Y"></a>‘长者，<a id="a-1Z"></a>假使有人真宝交珞、<a id="a-1a"></a>骏马百匹、<a id="a-1b"></a>香象百头、<a id="a-1c"></a>宝车百乘，<a id="a-1d"></a>铸金为人其数复百，<a id="a-1e"></a>端正女人身佩璎珞众宝厕填，<a id="a-1f"></a>上妙宫宅殿堂屋宇雕文刻镂，<a id="a-1g"></a>金盘银粟银盘金粟，<a id="a-1h"></a>数各一百以施一人，<a id="a-1i"></a>如是展转尽阎浮提，<a id="a-1j"></a>所得功德，<a id="a-1k"></a>不如有人发意一步诣如来所。<a id="a-1l"></a>’须达多言：<a id="a-1m"></a>‘善男子，<a id="a-1n"></a>汝是谁耶？<a id="a-1o"></a>’答言：<a id="a-1p"></a>‘长者，<a id="a-1q"></a>我是胜相婆罗门子，<a id="a-1r"></a>是汝往昔善知识也。<a id="a-1s"></a>我因往日见舍利弗、<a id="a-1t"></a>大目揵连，<a id="a-1u"></a>心生欢喜，<a id="a-1v"></a>舍身得作北方天王毗沙门子，<a id="a-1w"></a>专知守护此王舍城。<a id="a-1x"></a>我因礼拜舍利弗等生欢喜心，<a id="a-1y"></a>尚得如是妙好之身，<a id="a-1z"></a>况当得见如来大师礼拜供养！<a id="a-20"></a>’</p>
  <p id="a21">“须达长者闻是事已，<a id="a-22"></a>即还复道，<a id="a-23"></a>来诣我所，<a id="a-24"></a>到已头面敬礼我足。<a id="a-25"></a>我时即为如应说法。<a id="a-26"></a>长者闻已得须陀洹果，<a id="a-27"></a>既获果证复请我言：<a id="a-28"></a>‘如来大慈，<a id="a-29"></a>惟愿临顾至舍卫城，<a id="a-2A"></a>受我微供。<a id="a-2B"></a>’我即问言：<a id="a-2C"></a>‘卿舍卫国颇有精舍相容受不？<a id="a-2D"></a>’ “须达多言：<a id="a-2E"></a>‘若佛哀愍必见垂顾，<a id="a-2F"></a>便当自竭营办成立。<a id="a-2G"></a>’善男子，<a id="a-2H"></a>我于尔时默然受请。<a id="a-2I"></a>须达长者已蒙听许，<a id="a-2J"></a>即白我言：<a id="a-2K"></a>‘我从昔来未为斯事，<a id="a-2L"></a>惟愿如来遣舍利弗指授仪则。<a id="a-2M"></a>’我即顾命敕令营佐。<a id="a-2N"></a>时舍利弗与须达多，<a id="a-2O"></a>共载一车往舍卫城。<a id="a-2P"></a>我神力故，<a id="a-2Q"></a>经一日夜便到所止。<a id="a-2R"></a>时须达多白舍利弗：<a id="a-2S"></a>‘大德，<a id="a-2T"></a>此大城外何处有地，<a id="a-2U"></a>不近不远，<a id="a-2V"></a>多饶泉池，<a id="a-2W"></a>有好林树，<a id="a-2X"></a>华果郁茂，<a id="a-2Y"></a>清净闲旷？<a id="a-2Z"></a>我当于中为佛世尊及比丘僧造立精舍。<a id="a-2a"></a>’舍利弗言：<a id="a-2b"></a>‘祇陀园林，<a id="a-2c"></a>不近不远，<a id="a-2d"></a>清净寂寞，<a id="a-2e"></a>多有泉池，<a id="a-2f"></a>树木华果随时而有，<a id="a-2g"></a>此处最胜，<a id="a-2h"></a>可安立精舍。<a id="a-2i"></a>’</p>
  <p id="a2j">“时须达多闻是语已，<a id="a-2k"></a>即往祇陀大长者所，<a id="a-2l"></a>告祇陀言：<a id="a-2m"></a>‘我今欲为无上法王造立僧坊，<a id="a-2n"></a>惟仁园地任中造立。<a id="a-2o"></a>吾今欲买，<a id="a-2p"></a>能见与不？<a id="a-2q"></a>’祇陀答言：<a id="a-2r"></a>‘设以真金遍布其地，<a id="a-2s"></a>犹不相与。<a id="a-2t"></a>’须达多言：<a id="a-2u"></a>‘善哉！<a id="a-2v"></a>祇陀，<a id="a-2w"></a>林地属我，<a id="a-2x"></a>汝便取金。<a id="a-2y"></a>’祇陀答言：<a id="a-2z"></a>‘我园不卖，<a id="a-30"></a>云何取金？<a id="a-31"></a>’须达多言：<a id="a-32"></a>‘若意不了，<a id="a-33"></a>当共往诣断事人所。<a id="a-34"></a>’时二长者即共俱往断事者所，<a id="a-35"></a>断事者言：<a id="a-36"></a>‘园属须达，<a id="a-37"></a>祇陀取金。<a id="a-38"></a>’须达长者即时使人车马载负随集布地，<a id="a-39"></a>一日之中唯五百步金未周遍。<a id="a-3A"></a>祇陀言曰：<a id="a-3B"></a>‘长者若悔，<a id="a-3C"></a>随意听止。<a id="a-3D"></a>’须达多言：<a id="a-3E"></a>‘吾不悔也，<a id="a-3F"></a>自念当出何藏金足。<a id="a-3G"></a>’祇陀念言：<a id="a-3H"></a>‘如来法王真实无上，<a id="a-3I"></a>所说妙法清净无染，<a id="a-3J"></a>故使斯人轻宝乃尔。<a id="a-3K"></a>’即语须达：<a id="a-3L"></a>‘余未遍者，<a id="a-3M"></a>不复须金，<a id="a-3N"></a>请以见与。<a id="a-3O"></a>我自为佛造立门楼，<a id="a-3P"></a>常使如来经由出入。<a id="a-3Q"></a>’祇陀长者自造门楼，<a id="a-3R"></a>须达长者七日之中成立大房足三百口，<a id="a-3S"></a>禅房静处六十三所，<a id="a-3T"></a>冬室夏堂各各别异，<a id="a-3U"></a>厨坊、<a id="a-3V"></a>浴室、<a id="a-3W"></a>洗脚之处、<a id="a-3X"></a>大小圊厕无不备足。<a id="a-3Y"></a>所设已讫，<a id="a-3Z"></a>即执香炉，<a id="a-3a"></a>向王舍城遥作是言：<a id="a-3b"></a>‘所设已办，<a id="a-3c"></a>惟愿如来慈哀怜愍，<a id="a-3d"></a>为诸众生受是住处。<a id="a-3e"></a>’我时玄知是长者心，<a id="a-3f"></a>即与大众发王舍城，<a id="a-3g"></a>譬如壮士屈伸臂顷，<a id="a-3h"></a>至舍卫城祇陀园林须达精舍。<a id="a-3i"></a>我既到已，<a id="a-3j"></a>须达长者以其所设奉施于我，<a id="a-3k"></a>我时受已即住其中。<a id="a-3l"></a>”</p>
  <p id="a3m">“时诸六师心生嫉妒，<a id="a-3n"></a>悉共集诣波斯匿王，<a id="a-3o"></a>作如是言：<a id="a-3p"></a>‘大王当知，<a id="a-3q"></a>王之土境清夷闲静，<a id="a-3r"></a>真是出家住止之处，<a id="a-3s"></a>是故我等为斯事故而来至此。<a id="a-3t"></a>大王以法正治，<a id="a-3u"></a>为民除患。<a id="a-3v"></a>沙门瞿昙年既幼稚，<a id="a-3w"></a>学日又浅，<a id="a-3x"></a>道术无施，<a id="a-3y"></a>此国先有耆旧宿德，<a id="a-3z"></a>自怙王种不生恭敬。<a id="a-40"></a>若是王种，<a id="a-41"></a>法应治民。<a id="a-42"></a>如其出家，<a id="a-43"></a>应敬宿德。<a id="a-44"></a>大王善听，<a id="a-45"></a>沙门瞿昙真实不生王种之中，<a id="a-46"></a>瞿昙沙门若有父母，<a id="a-47"></a>何由劫夺他之父母？<a id="a-48"></a>大王，<a id="a-49"></a>我经中说，<a id="a-4A"></a>过千岁已，<a id="a-4B"></a>有一妖祥幻化物出，<a id="a-4C"></a>所谓沙门瞿昙是也。<a id="a-4D"></a>是故当知，<a id="a-4E"></a>沙门瞿昙无父无母。<a id="a-4F"></a>若有父母，<a id="a-4G"></a>云何说言诸法无常、<a id="a-4H"></a>苦、<a id="a-4I"></a>空、<a id="a-4J"></a>无我、<a id="a-4K"></a>无作无受？<a id="a-4L"></a>以幻术故诳惑众生，<a id="a-4M"></a>愚者信受，<a id="a-4N"></a>智者舍之。<a id="a-4O"></a>大王，<a id="a-4P"></a>夫人王者，<a id="a-4Q"></a>天下父母，<a id="a-4R"></a>如秤、<a id="a-4S"></a>如地、<a id="a-4T"></a>如风、<a id="a-4U"></a>如火、<a id="a-4V"></a>如道、<a id="a-4W"></a>如河、<a id="a-4X"></a>如桥、<a id="a-4Y"></a>如灯、<a id="a-4Z"></a>如日、<a id="a-4a"></a>如月，<a id="a-4b"></a>如法断事不择怨亲。<a id="a-4c"></a>沙门瞿昙不听我活，<a id="a-4d"></a>随我去处追逐不舍。<a id="a-4e"></a>惟愿大王，<a id="a-4f"></a>听我等辈与彼瞿昙捔其道力。<a id="a-4g"></a>若彼胜我，<a id="a-4h"></a>我当属彼；<a id="a-4i"></a>我若胜彼，<a id="a-4j"></a>彼当属我。<a id="a-4k"></a>’王言：<a id="a-4l"></a>‘大德，<a id="a-4m"></a>汝等各各自有行法，<a id="a-4n"></a>止住之处亦各不同。<a id="a-4o"></a>我今定知，<a id="a-4p"></a>如来世尊于汝无妨。<a id="a-4q"></a>’六师答言：<a id="a-4r"></a>‘云何无妨？<a id="a-4s"></a>沙门瞿昙以幻术法，<a id="a-4t"></a>诱诳诸人及婆罗门归伏已尽。<a id="a-4u"></a>王若听我与捔道力，<a id="a-4v"></a>王之善名流布八方。<a id="a-4w"></a>如其不者，<a id="a-4x"></a>恶声盈路。<a id="a-4y"></a>’王言：<a id="a-4z"></a>‘大德，<a id="a-50"></a>汝以未知如来道力威神巍巍，<a id="a-51"></a>故求捔试。<a id="a-52"></a>若定知者，<a id="a-53"></a>恐不能也。<a id="a-54"></a>’‘大王，<a id="a-55"></a>汝今已受瞿昙幻耶？<a id="a-56"></a>唯愿大王，<a id="a-57"></a>留神听察，<a id="a-58"></a>莫轻我等，<a id="a-59"></a>构之虚言不如验之以实。<a id="a-5A"></a>’王言：<a id="a-5B"></a>‘善哉！<a id="a-5C"></a>善哉！<a id="a-5D"></a>’六师之徒欢喜而出。</p>
  <p id="a5E">“时波斯匿王即敕严驾来至我所，<a id="a-5F"></a>头面敬礼，<a id="a-5G"></a>右绕三匝，<a id="a-5H"></a>退坐一面，<a id="a-5I"></a>而白我言：<a id="a-5J"></a>‘世尊，<a id="a-5K"></a>六师向来求捔道力，<a id="a-5L"></a>我不量度，<a id="a-5M"></a>敢已许之。<a id="a-5N"></a>’佛言：<a id="a-5O"></a>‘大王，<a id="a-5P"></a>善哉！<a id="a-5Q"></a>善哉！<a id="a-5R"></a>但当更于此国处处造立僧坊。<a id="a-5S"></a>何以故？<a id="a-5T"></a>我若与彼捔其神力，<a id="a-5U"></a>彼众之中受化者多，<a id="a-5V"></a>此处狭小，<a id="a-5W"></a>云何容受？<a id="a-5X"></a>’善男子，<a id="a-5Y"></a>我于尔时为六师故，<a id="a-5Z"></a>从初一日至十五日，<a id="a-5a"></a>现大希有神通变化。<a id="a-5b"></a>当是时也，<a id="a-5c"></a>无量众生发阿耨多罗三藐三菩提心，<a id="a-5d"></a>无量众生于三宝所生信不疑，<a id="a-5e"></a>六师徒众其数无量破邪见心正法出家，<a id="a-5f"></a>无量众生于菩提中得不退心，<a id="a-5g"></a>无量众生得陀罗尼诸三昧门，<a id="a-5h"></a>无量众生得须陀洹果至阿罗汉果。<a id="a-5i"></a>尔时，<a id="a-5j"></a>六师内心惭愧，<a id="a-5k"></a>相与围绕至婆枳多城，<a id="a-5l"></a>教彼人民信受邪法：<a id="a-5m"></a>‘瞿昙沙门但说空事。<a id="a-5n"></a>’</p>
  <p id="a5o">“善男子，<a id="a-5p"></a>我时为母处忉利天波利质多树安居说法。<a id="a-5q"></a>是时六师心大欢喜，<a id="a-5r"></a>唱言：<a id="a-5s"></a>‘善哉！<a id="a-5t"></a>瞿昙幻术今已灭没。<a id="a-5u"></a>’复教无量无数众生增长邪见。<a id="a-5v"></a>尔时，<a id="a-5w"></a>频婆娑罗王、<a id="a-5x"></a>波斯匿王及四部众白目连言：<a id="a-5y"></a>‘大德，<a id="a-5z"></a>此阎浮提邪见增长，<a id="a-60"></a>众生可愍行大黑闇。<a id="a-61"></a>惟愿大德至彼天上，<a id="a-62"></a>稽首世尊，<a id="a-63"></a>如我言曰：<a id="a-64"></a>“譬如犊子其生未久，<a id="a-65"></a>若不得乳必死无疑，<a id="a-66"></a>我等众生亦复如是。<a id="a-67"></a>惟愿如来，<a id="a-68"></a>哀愍众生还来住此。<a id="a-69"></a>”’尔时，<a id="a-6A"></a>目连默然而许，<a id="a-6B"></a>如大力士屈伸臂顷，<a id="a-6C"></a>往彼天上，<a id="a-6D"></a>至世尊所白佛言：<a id="a-6E"></a>‘阎浮提中所有四众渴仰如来，<a id="a-6F"></a>思见闻法。<a id="a-6G"></a>频婆娑罗王、<a id="a-6H"></a>波斯匿王及四众等稽首足下：<a id="a-6I"></a>“此阎浮提所有众生邪见增长，<a id="a-6J"></a>行大黑闇，<a id="a-6K"></a>甚可怜愍，<a id="a-6L"></a>譬如犊子其生未久，<a id="a-6M"></a>若不得乳必死不疑，<a id="a-6N"></a>我等亦尔。<a id="a-6O"></a>惟愿如来为众生故，<a id="a-6P"></a>还来在此阎浮提中。<a id="a-6Q"></a>”’佛告目连：<a id="a-6R"></a>‘汝今速还至阎浮提，<a id="a-6S"></a>告诸国王及四部众，<a id="a-6T"></a>却后七日，<a id="a-6U"></a>我当还下，<a id="a-6V"></a>为六师故复当至彼婆枳多城。<a id="a-6W"></a>’过七日已，<a id="a-6X"></a>我与释天、<a id="a-6Y"></a>梵天、<a id="a-6Z"></a>魔天、<a id="a-6a"></a>无量天子及首陀会一切天人，<a id="a-6b"></a>前后围绕至婆枳多城，<a id="a-6c"></a>大师子吼作如是言：<a id="a-6d"></a>‘惟我法中独有沙门及婆罗门，<a id="a-6e"></a>一切诸法无常无我，<a id="a-6f"></a>涅槃寂静离诸过恶。<a id="a-6g"></a>若言他法亦有沙门及婆罗门，<a id="a-6h"></a>有常有我有涅槃者，<a id="a-6i"></a>无有是处。<a id="a-6j"></a>’尔时，<a id="a-6k"></a>无量无边众生发阿耨多罗三藐三菩提心。<a id="a-6l"></a>是时，<a id="a-6m"></a>六师各相谓言：<a id="a-6n"></a>‘若我法中实无沙门、<a id="a-6o"></a>婆罗门者，<a id="a-6p"></a>云何而得世间供养？<a id="a-6q"></a>’于是六师复相集聚诣毗舍离。</p>
  <p id="a6r">“善男子，<a id="a-6s"></a>我于一时住毗舍离庵罗林间。<a id="a-6t"></a>时庵罗女知我在中欲来我所。<a id="a-6u"></a>我于尔时，<a id="a-6v"></a>告诸比丘：<a id="a-6w"></a>‘当观念处，<a id="a-6x"></a>善修智慧，<a id="a-6y"></a>随所修习，<a id="a-6z"></a>心莫放逸。<a id="a-70"></a>云何名为观于念处？<a id="a-71"></a>若有比丘观察内身，<a id="a-72"></a>不见于我及以我所，<a id="a-73"></a>观察外身及内外身，<a id="a-74"></a>不见于我及以我所，<a id="a-75"></a>观受心法亦复如是，<a id="a-76"></a>是名念处。<a id="a-77"></a>云何名为修习智慧？<a id="a-78"></a>若有比丘真实而见苦集灭道，<a id="a-79"></a>是名比丘修习智慧。<a id="a-7A"></a>云何名为心不放逸？<a id="a-7B"></a>若有比丘，<a id="a-7C"></a>念佛、<a id="a-7D"></a>念法、<a id="a-7E"></a>念僧，<a id="a-7F"></a>念戒、<a id="a-7G"></a>念舍、<a id="a-7H"></a>念天，<a id="a-7I"></a>是名比丘心不放逸。<a id="a-7J"></a>’时庵罗女即至我所，<a id="a-7K"></a>头面作礼，<a id="a-7L"></a>右绕三匝，<a id="a-7M"></a>修敬已毕，<a id="a-7N"></a>却坐一面。<a id="a-7O"></a>善男子，<a id="a-7P"></a>我于尔时为庵罗女如应说法，<a id="a-7Q"></a>是女闻已发阿耨多罗三藐三菩提心。</p>
  <p id="a7R">“时彼城中有梨车子，<a id="a-7S"></a>其数五百，<a id="a-7T"></a>来至我所，<a id="a-7U"></a>头面作礼，<a id="a-7V"></a>右绕三匝，<a id="a-7W"></a>修敬已毕，<a id="a-7X"></a>却坐一面。<a id="a-7Y"></a>我时复为诸梨车子如应说法：<a id="a-7Z"></a>‘诸善男子，<a id="a-7a"></a>夫放逸者有五事果。<a id="a-7b"></a>何等为五？<a id="a-7c"></a>一者、<a id="a-7d"></a>不得自在财利，<a id="a-7e"></a>二者、<a id="a-7f"></a>恶名流布于外，<a id="a-7g"></a>三者、<a id="a-7h"></a>不乐慧施穷乏，<a id="a-7i"></a>四者、<a id="a-7j"></a>不乐见于四众，<a id="a-7k"></a>五者、<a id="a-7l"></a>不得诸天之身。<a id="a-7m"></a>诸善男子，<a id="a-7n"></a>因不放逸能生世法、<a id="a-7o"></a>出世间法。<a id="a-7p"></a>若有欲得阿耨多罗三藐三菩提者，<a id="a-7q"></a>应当勤修不放逸法。<a id="a-7r"></a>夫放逸者复有十三果报。<a id="a-7s"></a>何等十三？<a id="a-7t"></a>一者、<a id="a-7u"></a>乐为世间作业，<a id="a-7v"></a>二者、<a id="a-7w"></a>乐说无益之言，<a id="a-7x"></a>三者、<a id="a-7y"></a>常乐久寝睡眠，<a id="a-7z"></a>四者、<a id="a-80"></a>乐说世间之事，<a id="a-81"></a>五者、<a id="a-82"></a>常乐亲近恶友，<a id="a-83"></a>六者、<a id="a-84"></a>常懈怠懒惰，<a id="a-85"></a>七者、<a id="a-86"></a>常为他人所轻，<a id="a-87"></a>八者、<a id="a-88"></a>虽有所闻寻复忘失，<a id="a-89"></a>九者、<a id="a-8A"></a>乐处边地，<a id="a-8B"></a>十者、<a id="a-8C"></a>不能调伏诸根，<a id="a-8D"></a>十一者、<a id="a-8E"></a>食不知足，<a id="a-8F"></a>十二者、<a id="a-8G"></a>不乐空寂，<a id="a-8H"></a>十三者、<a id="a-8I"></a>所见不正。<a id="a-8J"></a>是名十三。<a id="a-8K"></a>善男子，<a id="a-8L"></a>夫放逸者，<a id="a-8M"></a>虽得近佛及佛弟子，<a id="a-8N"></a>犹故为远。<a id="a-8O"></a>’诸梨车子言：<a id="a-8P"></a>‘我等自知是放逸人。<a id="a-8Q"></a>何以故？<a id="a-8R"></a>如其我等不放逸者，<a id="a-8S"></a>如来法王当出我土。<a id="a-8T"></a>’时大会中有婆罗门子，<a id="a-8U"></a>名曰无胜，<a id="a-8V"></a>语诸梨车子：<a id="a-8W"></a>‘善哉！<a id="a-8X"></a>善哉！<a id="a-8Y"></a>如汝所言，<a id="a-8Z"></a>频婆娑罗王已获大利。<a id="a-8a"></a>如来世尊出其国土，<a id="a-8b"></a>犹如大池生妙莲华，<a id="a-8c"></a>虽生在水，<a id="a-8d"></a>水不能污。<a id="a-8e"></a>诸梨车子，<a id="a-8f"></a>佛亦如是，<a id="a-8g"></a>虽生彼国，<a id="a-8h"></a>不为世法之所滞碍。<a id="a-8i"></a>诸佛世尊无出无入，<a id="a-8j"></a>为众生故出现于世，<a id="a-8k"></a>不为世法之所滞碍。<a id="a-8l"></a>仁等自迷，<a id="a-8m"></a>耽荒五欲，<a id="a-8n"></a>不知亲近往如来所，<a id="a-8o"></a>是故名为放逸之人，<a id="a-8p"></a>非佛出于摩伽陀国名放逸也。<a id="a-8q"></a>何以故？<a id="a-8r"></a>如来世尊犹彼日月，<a id="a-8s"></a>非为一人二人出世。<a id="a-8t"></a>’时诸梨车闻是语已，<a id="a-8u"></a>寻发阿耨多罗三藐三菩提心，<a id="a-8v"></a>复作是言：<a id="a-8w"></a>‘善哉！<a id="a-8x"></a>善哉！<a id="a-8y"></a>无胜童子，<a id="a-8z"></a>快说如是善妙之言。<a id="a-90"></a>’时诸梨车各各脱身所著一衣以施无胜，<a id="a-91"></a>无胜受已转以奉我，<a id="a-92"></a>复作是言：<a id="a-93"></a>‘世尊，<a id="a-94"></a>我从梨车得是衣物。<a id="a-95"></a>惟愿如来，<a id="a-96"></a>哀愍众生，<a id="a-97"></a>受我所献。<a id="a-98"></a>’我于尔时愍彼无胜即为纳受。<a id="a-99"></a>时诸梨车同时合掌作如是言：<a id="a-9A"></a>‘惟愿如来，<a id="a-9B"></a>于此土地一时安居，<a id="a-9C"></a>受我微供。<a id="a-9D"></a>’我时默然受梨车请。</p>
  <p id="a9E">“是时六师闻是事已，<a id="a-9F"></a>师宗相与诣波罗柰城。<a id="a-9G"></a>尔时，<a id="a-9H"></a>我复往波罗柰住波罗河边。<a id="a-9I"></a>时波罗柰有长者子，<a id="a-9J"></a>名曰宝称，<a id="a-9K"></a>耽荒五欲不知非常，<a id="a-9L"></a>以我到故自然而得白骨观法，<a id="a-9M"></a>见其殿舍宫人婇女悉为白骨，<a id="a-9N"></a>心生怖惧，<a id="a-9O"></a>如刀毒蛇、<a id="a-9P"></a>如贼、<a id="a-9Q"></a>如火，<a id="a-9R"></a>即出其舍，<a id="a-9S"></a>来诣我所，<a id="a-9T"></a>随路而言：<a id="a-9U"></a>‘瞿昙沙门，<a id="a-9V"></a>我今如为贼所追逐，<a id="a-9W"></a>甚大怖惧，<a id="a-9X"></a>愿见救济。<a id="a-9Y"></a>’佛言：<a id="a-9Z"></a>‘善男子，<a id="a-9a"></a>佛、<a id="a-9b"></a>法、<a id="a-9c"></a>众僧安隐无惧。<a id="a-9d"></a>’长者子言：<a id="a-9e"></a>‘若三宝中无所畏者，<a id="a-9f"></a>我今亦当得无所畏。<a id="a-9g"></a>’我即听其出家为道。<a id="a-9h"></a>时长者子复有同友其数五十，<a id="a-9i"></a>遥闻宝称厌欲出家，<a id="a-9j"></a>即共和顺相与出家。</p>
  <p id="a9k">“六师闻已，<a id="a-9l"></a>展转复诣瞻婆大城。<a id="a-9m"></a>时瞻婆大国一切人民，<a id="a-9n"></a>悉共奉事六师之徒，<a id="a-9o"></a>初未曾闻佛法僧名，<a id="a-9p"></a>多有诸人作极恶业。<a id="a-9q"></a>我于尔时，<a id="a-9r"></a>为众生故往瞻婆城。<a id="a-9s"></a>时彼城中有大长者无有继嗣，<a id="a-9t"></a>供事六师以求子息。<a id="a-9u"></a>其后不久，<a id="a-9v"></a>妇则怀妊，<a id="a-9w"></a>长者知已，<a id="a-9x"></a>往六师所欢喜而言：<a id="a-9y"></a>‘我妇怀妊，<a id="a-9z"></a>男耶？<a id="a-A0"></a>女耶？<a id="a-A1"></a>’六师答言：<a id="a-A2"></a>‘生必是女。<a id="a-A3"></a>’长者闻已，<a id="a-A4"></a>心生愁恼。<a id="a-A5"></a>复有知识来谓长者：<a id="a-A6"></a>‘何故愁恼乃如是耶？<a id="a-A7"></a>’长者答言：<a id="a-A8"></a>‘我妇怀妊，<a id="a-A9"></a>未知男女故问六师。<a id="a-AA"></a>六师见语，<a id="a-AB"></a>如我相法生必是女。<a id="a-AC"></a>我闻是语，<a id="a-AD"></a>自惟年老，<a id="a-AE"></a>财富无量，<a id="a-AF"></a>如其非男，<a id="a-AG"></a>无所付嘱，<a id="a-AH"></a>是故我愁。<a id="a-AI"></a>’知识复言：<a id="a-AJ"></a>‘汝无智慧，<a id="a-AK"></a>先不闻耶？<a id="a-AL"></a>优楼频螺、<a id="a-AM"></a>迦葉兄弟为谁弟子？<a id="a-AN"></a>佛耶？<a id="a-AO"></a>六师耶？<a id="a-AP"></a>六师若是一切智者，<a id="a-AQ"></a>迦葉何故舍之不事为佛弟子？<a id="a-AR"></a>又舍利弗、<a id="a-AS"></a>目揵连等，<a id="a-AT"></a>及诸国王频婆娑罗等，<a id="a-AU"></a>诸王夫人末利夫人等，<a id="a-AV"></a>诸国长者须达多等，<a id="a-AW"></a>如是诸人非佛弟子耶？<a id="a-AX"></a>旷野鬼神，<a id="a-AY"></a>阿阇世王，<a id="a-AZ"></a>护财醉象，<a id="a-Aa"></a>鸯掘魔罗恶心炽盛欲害其母，<a id="a-Ab"></a>如是等辈，<a id="a-Ac"></a>斯非如来所调伏耶？<a id="a-Ad"></a>长者，<a id="a-Ae"></a>如来世尊于一切法知见无碍故名为佛，<a id="a-Af"></a>发言无二故名如来，<a id="a-Ag"></a>断烦恼故名阿罗诃。<a id="a-Ah"></a>世尊所说终无有二，<a id="a-Ai"></a>六师不尔，<a id="a-Aj"></a>云何可信？<a id="a-Ak"></a>如来今者近在此住，<a id="a-Al"></a>若欲实知，<a id="a-Am"></a>当诣佛所。<a id="a-An"></a>’尔时，<a id="a-Ao"></a>长者即与是人来诣我所，<a id="a-Ap"></a>头面作礼，<a id="a-Aq"></a>右绕三匝，<a id="a-Ar"></a>合掌长跪，<a id="a-As"></a>而作是言：<a id="a-At"></a>‘世尊于诸众生平等无二，<a id="a-Au"></a>怨亲一相。<a id="a-Av"></a>我为爱结之所系缚，<a id="a-Aw"></a>于怨亲中未能无二。<a id="a-Ax"></a>我今欲问如来世事，<a id="a-Ay"></a>深自愧惧，<a id="a-Az"></a>未敢发言。<a id="a-B0"></a>世尊，<a id="a-B1"></a>我妇怀妊，<a id="a-B2"></a>六师相言，<a id="a-B3"></a>生必是女，<a id="a-B4"></a>是事云何？<a id="a-B5"></a>’佛言：<a id="a-B6"></a>‘长者，<a id="a-B7"></a>汝妇怀妊，<a id="a-B8"></a>是男无疑。<a id="a-B9"></a>其儿生已，<a id="a-BA"></a>福德无比。<a id="a-BB"></a>’尔时，<a id="a-BC"></a>长者闻我语已，<a id="a-BD"></a>生大欢喜，<a id="a-BE"></a>便退还家。<a id="a-BF"></a>尔时，<a id="a-BG"></a>六师闻我玄记，<a id="a-BH"></a>生者必男有大福德，<a id="a-BI"></a>心生嫉妒，<a id="a-BJ"></a>以庵罗果和合毒药，<a id="a-BK"></a>持往其家语长者言：<a id="a-BL"></a>‘快哉！<a id="a-BM"></a>瞿昙善说其相。<a id="a-BN"></a>汝妇临月可服此药，<a id="a-BO"></a>服此药已，<a id="a-BP"></a>儿则端正，<a id="a-BQ"></a>产者无患。<a id="a-BR"></a>’长者欢喜，<a id="a-BS"></a>受其毒药与妇令服，<a id="a-BT"></a>服已寻死。<a id="a-BU"></a>六师欢喜，<a id="a-BV"></a>周遍城市高声唱言：<a id="a-BW"></a>‘沙门瞿昙，<a id="a-BX"></a>记彼长者，<a id="a-BY"></a>妇当生男，<a id="a-BZ"></a>其儿福德天下无胜。<a id="a-Ba"></a>今儿未生，<a id="a-Bb"></a>母已丧命。<a id="a-Bc"></a>’尔时，<a id="a-Bd"></a>长者复于我所生不信心，<a id="a-Be"></a>即依世法殡殓棺盖送至城外，<a id="a-Bf"></a>多积干薪以火焚之。<a id="a-Bg"></a>我以道眼明见此事，<a id="a-Bh"></a>顾命阿难：<a id="a-Bi"></a>‘取我衣来，<a id="a-Bj"></a>吾欲往彼摧灭邪见。<a id="a-Bk"></a>’时毗沙门天告摩尼跋陀大将而作是言：<a id="a-Bl"></a>‘如来今欲诣彼冢间，<a id="a-Bm"></a>卿可速往平治扫洒安师子座，<a id="a-Bn"></a>求妙华香庄严其地。<a id="a-Bo"></a>’尔时，<a id="a-Bp"></a>六师遥见我往，<a id="a-Bq"></a>各相谓言：<a id="a-Br"></a>‘瞿昙沙门至此冢间，<a id="a-Bs"></a>欲啖肉耶？<a id="a-Bt"></a>’是时多有未得法眼诸优婆塞，<a id="a-Bu"></a>各怀差愧而白我言：<a id="a-Bv"></a>‘彼妇已死，<a id="a-Bw"></a>愿不须往。<a id="a-Bx"></a>’尔时，<a id="a-By"></a>阿难语众人言：<a id="a-Bz"></a>‘且待须臾，<a id="a-C0"></a>如来不久当广开阐诸佛境界。<a id="a-C1"></a>’我时到已坐师子座。<a id="a-C2"></a>长者难言：<a id="a-C3"></a>‘所言无二可名世尊，<a id="a-C4"></a>母已终亡，<a id="a-C5"></a>云何生子？<a id="a-C6"></a>’我言：<a id="a-C7"></a>‘长者，<a id="a-C8"></a>卿于尔时，<a id="a-C9"></a>都不见问母命修短，<a id="a-CA"></a>但问所怀为是男女？<a id="a-CB"></a>诸佛如来发言无二，<a id="a-CC"></a>是故当知，<a id="a-CD"></a>定必得子。<a id="a-CE"></a>’是时死尸火烧腹裂，<a id="a-CF"></a>子从中出端坐火中，<a id="a-CG"></a>犹如鸳鸯处莲华台。<a id="a-CH"></a>六师见已复作是言：<a id="a-CI"></a>‘妖哉！<a id="a-CJ"></a>瞿昙，<a id="a-CK"></a>善为幻术。<a id="a-CL"></a>’长者见已，<a id="a-CM"></a>心复欢喜，<a id="a-CN"></a>呵责六师：<a id="a-CO"></a>‘若言幻者，<a id="a-CP"></a>汝何不作？<a id="a-CQ"></a>’我于尔时，<a id="a-CR"></a>寻告耆婆：<a id="a-CS"></a>‘汝往火中抱是儿来。<a id="a-CT"></a>’耆婆欲往，<a id="a-CU"></a>六师前牵语耆婆言：<a id="a-CV"></a>‘瞿昙沙门所作幻术未必常尔，<a id="a-CW"></a>或能不能，<a id="a-CX"></a>如其不能脱相烧害，<a id="a-CY"></a>汝今云何信受其言？<a id="a-CZ"></a>’耆婆答言：<a id="a-Ca"></a>‘如来使入阿鼻地狱，<a id="a-Cb"></a>所有猛火尚不能烧，<a id="a-Cc"></a>况世间火？<a id="a-Cd"></a>’尔时，<a id="a-Ce"></a>耆婆前入火聚，<a id="a-Cf"></a>犹入清凉大河水中，<a id="a-Cg"></a>抱持是儿还诣我所，<a id="a-Ch"></a>授儿与我。<a id="a-Ci"></a>我受儿已，<a id="a-Cj"></a>告长者言：<a id="a-Ck"></a>‘一切众生寿命不定如水上泡。<a id="a-Cl"></a>众生若有殷重业果，<a id="a-Cm"></a>火不能烧，<a id="a-Cn"></a>毒不能害。<a id="a-Co"></a>是儿业果，<a id="a-Cp"></a>非我所作。<a id="a-Cq"></a>’时长者言：<a id="a-Cr"></a>‘善哉！<a id="a-Cs"></a>世尊，<a id="a-Ct"></a>是儿若得尽其天命，<a id="a-Cu"></a>惟愿如来为立名字。<a id="a-Cv"></a>’佛言：<a id="a-Cw"></a>‘长者，<a id="a-Cx"></a>是儿生于猛火之中，<a id="a-Cy"></a>火名树提，<a id="a-Cz"></a>应名树提。<a id="a-D0"></a>’尔时，<a id="a-D1"></a>会中见我神化无量众生，<a id="a-D2"></a>发阿耨多罗三藐三菩提心。</p>
  <p id="aD3">“尔时，<a id="a-D4"></a>六师周遍六城不得停足，<a id="a-D5"></a>惭愧低头，<a id="a-D6"></a>复来至此拘尸那城。<a id="a-D7"></a>既至此已，<a id="a-D8"></a>唱如是言：<a id="a-D9"></a>‘诸人当知，<a id="a-DA"></a>沙门瞿昙，<a id="a-DB"></a>是大幻师，<a id="a-DC"></a>诳惑天下遍六大城。<a id="a-DD"></a>譬如幻师幻作四兵，<a id="a-DE"></a>所谓车兵、<a id="a-DF"></a>马兵、<a id="a-DG"></a>象兵、<a id="a-DH"></a>步兵，<a id="a-DI"></a>又复幻作种种璎珞、<a id="a-DJ"></a>城郭宫宅、<a id="a-DK"></a>河池树木；<a id="a-DL"></a>沙门瞿昙亦复如是，<a id="a-DM"></a>幻作王身为说法故，<a id="a-DN"></a>或作沙门身、<a id="a-DO"></a>婆罗门身、<a id="a-DP"></a>男身、<a id="a-DQ"></a>女身、<a id="a-DR"></a>小身、<a id="a-DS"></a>大身，<a id="a-DT"></a>或作畜生鬼神之身，<a id="a-DU"></a>或说无常，<a id="a-DV"></a>或说有常，<a id="a-DW"></a>或时说苦，<a id="a-DX"></a>或时说乐，<a id="a-DY"></a>或说有我，<a id="a-DZ"></a>或说无我，<a id="a-Da"></a>或说有净，<a id="a-Db"></a>或说无净，<a id="a-Dc"></a>或时说有，<a id="a-Dd"></a>或时说无，<a id="a-De"></a>所为虚妄故名为幻。<a id="a-Df"></a>譬如因子随子得果；<a id="a-Dg"></a>瞿昙沙门亦复如是，<a id="a-Dh"></a>摩耶所生，<a id="a-Di"></a>母既是幻，<a id="a-Dj"></a>子不得非？<a id="a-Dk"></a>沙门瞿昙无实知见。<a id="a-Dl"></a>诸婆罗门经年积岁，<a id="a-Dm"></a>修习苦行，<a id="a-Dn"></a>护持禁戒，<a id="a-Do"></a>尚言未有真实知见，<a id="a-Dp"></a>何况瞿昙年少学浅，<a id="a-Dq"></a>不修苦行，<a id="a-Dr"></a>云何而有真实知见？<a id="a-Ds"></a>若能具满七年苦行，<a id="a-Dt"></a>见犹不多，<a id="a-Du"></a>况所修习不满六年？<a id="a-Dv"></a>愚人无智，<a id="a-Dw"></a>信受其教，<a id="a-Dx"></a>如大幻师诳惑愚者，<a id="a-Dy"></a>沙门瞿昙亦复如是。<a id="a-Dz"></a>’善男子，<a id="a-E0"></a>如是六师于此城中，<a id="a-E1"></a>大为众生增长邪见。<a id="a-E2"></a>善男子，<a id="a-E3"></a>我见是事心生怜愍，<a id="a-E4"></a>以其神力请召十方诸大菩萨，<a id="a-E5"></a>云集此林周匝弥满四十由延，<a id="a-E6"></a>今于此中大师子吼。<a id="a-E7"></a>善男子，<a id="a-E8"></a>虽于空处多有所说，<a id="a-E9"></a>则不得名师子吼也。<a id="a-EA"></a>于此智人大众之中，<a id="a-EB"></a>真得名为大师子吼。<a id="a-EC"></a>师子吼者，<a id="a-ED"></a>说一切法悉无常、<a id="a-EE"></a>苦、<a id="a-EF"></a>无我、<a id="a-EG"></a>不净，<a id="a-EH"></a>惟说如来常乐我净。</p>
  <p id="aEI">“尔时，<a id="a-EJ"></a>六师复作是言：<a id="a-EK"></a>‘若瞿昙有我，<a id="a-EL"></a>我亦有我。<a id="a-EM"></a>所言我者，<a id="a-EN"></a>见者名我。<a id="a-EO"></a>瞿昙，<a id="a-EP"></a>譬如有人，<a id="a-EQ"></a>向中见物，<a id="a-ER"></a>我亦如是。<a id="a-ES"></a>向喻于眼，<a id="a-ET"></a>见者喻我。<a id="a-EU"></a>’佛告六师：<a id="a-EV"></a>‘若言见者名我，<a id="a-EW"></a>是义不然。<a id="a-EX"></a>何以故？<a id="a-EY"></a>汝所引喻因向见者，<a id="a-EZ"></a>人在一向，<a id="a-Ea"></a>六根俱用。<a id="a-Eb"></a>若定有我因眼见者，<a id="a-Ec"></a>何不如彼一根之中俱伺诸尘？<a id="a-Ed"></a>若一根中不能一时闻见六尘，<a id="a-Ee"></a>当知无我。<a id="a-Ef"></a>所引向喻，<a id="a-Eg"></a>虽经百年，<a id="a-Eh"></a>见者因之，<a id="a-Ei"></a>所见无异。<a id="a-Ej"></a>眼根若尔，<a id="a-Ek"></a>年迈根熟，<a id="a-El"></a>亦应无异。<a id="a-Em"></a>人向异故见内见外，<a id="a-En"></a>眼根若尔，<a id="a-Eo"></a>亦应内外一时俱见。<a id="a-Ep"></a>若不见者，<a id="a-Eq"></a>云何有我？<a id="a-Er"></a>’六师复言：<a id="a-Es"></a>‘瞿昙，<a id="a-Et"></a>若无我者，<a id="a-Eu"></a>谁能见耶？<a id="a-Ev"></a>’佛言：<a id="a-Ew"></a>‘有色、<a id="a-Ex"></a>有明、<a id="a-Ey"></a>有心、<a id="a-Ez"></a>有眼，<a id="a-F0"></a>是四和合，<a id="a-F1"></a>故名为见。<a id="a-F2"></a>是中实无见者、<a id="a-F3"></a>受者，<a id="a-F4"></a>众生颠倒言有见者及以受者。<a id="a-F5"></a>以是义故，<a id="a-F6"></a>一切众生所见颠倒，<a id="a-F7"></a>诸佛菩萨所见真实。<a id="a-F8"></a>六师若言色是我者，<a id="a-F9"></a>是亦不然。<a id="a-FA"></a>何以故？<a id="a-FB"></a>色实非我。<a id="a-FC"></a>色若是我，<a id="a-FD"></a>不应而得丑陋形貌，<a id="a-FE"></a>何故复有四姓差别，<a id="a-FF"></a>悉不一种婆罗门耶？<a id="a-FG"></a>何故属他不得自在，<a id="a-FH"></a>诸根缺陋生不具足？<a id="a-FI"></a>何故不作诸天之身，<a id="a-FJ"></a>而受地狱、<a id="a-FK"></a>畜生、<a id="a-FL"></a>饿鬼种种诸身？<a id="a-FM"></a>若不能得随意作者，<a id="a-FN"></a>当知必定无有我也。<a id="a-FO"></a>以无我故名为无常，<a id="a-FP"></a>无常故苦，<a id="a-FQ"></a>苦故为空，<a id="a-FR"></a>空故颠倒，<a id="a-FS"></a>以颠倒故，<a id="a-FT"></a>一切众生轮转生死。<a id="a-FU"></a>受想行识亦复如是。<a id="a-FV"></a>六师，<a id="a-FW"></a>如来世尊永断色缚乃至识缚，<a id="a-FX"></a>是故名为常乐我净。<a id="a-FY"></a>复次，<a id="a-FZ"></a>色者即是因缘，<a id="a-Fa"></a>若因缘者则名无我，<a id="a-Fb"></a>若无我者名为苦空。<a id="a-Fc"></a>如来之身非是因缘，<a id="a-Fd"></a>非因缘故则名有我，<a id="a-Fe"></a>若有我者即常乐净。<a id="a-Ff"></a>’六师复言：<a id="a-Fg"></a>‘瞿昙，<a id="a-Fh"></a>色亦非我，<a id="a-Fi"></a>乃至识亦非我。<a id="a-Fj"></a>我者，<a id="a-Fk"></a>遍一切处犹如虚空。<a id="a-Fl"></a>’佛言：<a id="a-Fm"></a>‘若遍有者则不应言我初不见，<a id="a-Fn"></a>若初不见则知是见本无今有，<a id="a-Fo"></a>若本无今有是名无常，<a id="a-Fp"></a>若无常者，<a id="a-Fq"></a>云何言遍？<a id="a-Fr"></a>若遍有者，<a id="a-Fs"></a>五道之中应具有身，<a id="a-Ft"></a>若有身者应各受报，<a id="a-Fu"></a>若各受报，<a id="a-Fv"></a>云何而言转受人天？<a id="a-Fw"></a>汝言遍者，<a id="a-Fx"></a>一耶？<a id="a-Fy"></a>多耶？<a id="a-Fz"></a>我若一者，<a id="a-G0"></a>则无父子怨亲中人；<a id="a-G1"></a>我若多者，<a id="a-G2"></a>一切众生所有五根悉应平等，<a id="a-G3"></a>所有业慧亦应如是。<a id="a-G4"></a>若如是者，<a id="a-G5"></a>云何说言根有具足、<a id="a-G6"></a>不具足者，<a id="a-G7"></a>善业、<a id="a-G8"></a>恶业，<a id="a-G9"></a>愚智差别？<a id="a-GA"></a>’‘瞿昙，<a id="a-GB"></a>众生我者无有边际，<a id="a-GC"></a>法与非法则有分齐。<a id="a-GD"></a>众生修法则得好身，<a id="a-GE"></a>若行非法则得恶身。<a id="a-GF"></a>以是义故，<a id="a-GG"></a>众生业果不得无差。<a id="a-GH"></a>’佛言：<a id="a-GI"></a>‘善男子，<a id="a-GJ"></a>法与非法若如是者，<a id="a-GK"></a>我则不遍。<a id="a-GL"></a>我若遍者则应悉到，<a id="a-GM"></a>如其到者，<a id="a-GN"></a>修善之人亦应有恶，<a id="a-GO"></a>行恶之人亦应有善。<a id="a-GP"></a>若不尔者，<a id="a-GQ"></a>云何言遍？<a id="a-GR"></a>’‘瞿昙，<a id="a-GS"></a>譬如一室燃百千灯，<a id="a-GT"></a>各各自明不相妨碍；<a id="a-GU"></a>众生我者亦复如是，<a id="a-GV"></a>修善行恶不相杂合。<a id="a-GW"></a>’‘善男子，<a id="a-GX"></a>汝等若言我如灯者，<a id="a-GY"></a>是义不然。<a id="a-GZ"></a>何以故？<a id="a-Ga"></a>彼灯之明从缘而有，<a id="a-Gb"></a>灯增长故，<a id="a-Gc"></a>明亦增长，<a id="a-Gd"></a>众生我者则不如是。<a id="a-Ge"></a>明从灯出住在异处，<a id="a-Gf"></a>众生我者不得如是从身而出住在异处。<a id="a-Gg"></a>彼灯光明与闇共住。<a id="a-Gh"></a>何以故？<a id="a-Gi"></a>如闇室中，<a id="a-Gj"></a>燃一灯时照则不了，<a id="a-Gk"></a>及至多灯乃得明了。<a id="a-Gl"></a>若初灯破闇，<a id="a-Gm"></a>则不须后灯；<a id="a-Gn"></a>若须后灯，<a id="a-Go"></a>当知初明与闇共住。<a id="a-Gp"></a>’‘瞿昙，<a id="a-Gq"></a>若无我者，<a id="a-Gr"></a>谁作善恶？<a id="a-Gs"></a>’佛言：<a id="a-Gt"></a>‘若我作者，<a id="a-Gu"></a>云何名常？<a id="a-Gv"></a>如其常者，<a id="a-Gw"></a>云何而得有时作善，<a id="a-Gx"></a>有时作恶？<a id="a-Gy"></a>若言有时作善恶者，<a id="a-Gz"></a>云何复得言我无边？<a id="a-H0"></a>若我作者，<a id="a-H1"></a>何故而复习行恶法？<a id="a-H2"></a>如其我是作者、<a id="a-H3"></a>知者，<a id="a-H4"></a>何故生疑众生无我？<a id="a-H5"></a>以是义故，<a id="a-H6"></a>外道法中定无有我。<a id="a-H7"></a>若言我者，<a id="a-H8"></a>则是如来。<a id="a-H9"></a>何以故？<a id="a-HA"></a>身无边故，<a id="a-HB"></a>无疑网故。<a id="a-HC"></a>不作不受故名为常，<a id="a-HD"></a>不生不灭故名为乐，<a id="a-HE"></a>无烦恼垢故名为净，<a id="a-HF"></a>无有十相故名为空，<a id="a-HG"></a>是故如来常乐我净，<a id="a-HH"></a>空无诸相。<a id="a-HI"></a>’诸外道言：<a id="a-HJ"></a>‘若言如来常乐我净，<a id="a-HK"></a>无相故空，<a id="a-HL"></a>当知瞿昙所说之法则非空也。<a id="a-HM"></a>是故我今当顶戴受持。<a id="a-HN"></a>’尔时，<a id="a-HO"></a>外道其数无量，<a id="a-HP"></a>于佛法中信心出家。</p>
  <p id="aHQ">“善男子，<a id="a-HR"></a>以是因缘故，<a id="a-HS"></a>我于此娑罗双树大师子吼，<a id="a-HT"></a>师子吼者名大涅槃。<a id="a-HU"></a>善男子，<a id="a-HV"></a>东方双者破于无常获得于常，<a id="a-HW"></a>乃至北方双者破于不净而得于净。<a id="a-HX"></a>善男子，<a id="a-HY"></a>此中众生为双树故护娑罗林，<a id="a-HZ"></a>不令外人取其枝叶斫截破坏。<a id="a-Ha"></a>我亦如是，<a id="a-Hb"></a>为四法故，<a id="a-Hc"></a>令诸弟子护持佛法。<a id="a-Hd"></a>何等名四？<a id="a-He"></a>常乐我净。<a id="a-Hf"></a>此四双树四王典掌，<a id="a-Hg"></a>我为四王护持我法，<a id="a-Hh"></a>是故于中而般涅槃。<a id="a-Hi"></a>善男子，<a id="a-Hj"></a>娑罗双树华果常茂，<a id="a-Hk"></a>常能利益无量众生；<a id="a-Hl"></a>我亦如是，<a id="a-Hm"></a>常能利益声闻、<a id="a-Hn"></a>缘觉。<a id="a-Ho"></a>华者喻我，<a id="a-Hp"></a>果者喻乐。<a id="a-Hq"></a>以是义故，<a id="a-Hr"></a>我于此间婆罗双树入大寂定，<a id="a-Hs"></a>大寂定者名大涅槃。<a id="a-Ht"></a>”</p>
  <p id="aHu">师子吼言：<a id="a-Hv"></a>“世尊，<a id="a-Hw"></a>如来何故二月涅槃？<a id="a-Hx"></a>”</p>
  <p id="aHy">“善男子，<a id="a-Hz"></a>二月名春。<a id="a-I0"></a>春阳之月，<a id="a-I1"></a>万物生长，<a id="a-I2"></a>种植根栽，<a id="a-I3"></a>华果敷荣，<a id="a-I4"></a>江河盈满，<a id="a-I5"></a>百兽孚乳。<a id="a-I6"></a>是时众生多生常想，<a id="a-I7"></a>为破众生如是常心，<a id="a-I8"></a>说一切法悉是无常，<a id="a-I9"></a>惟说如来常住不变。<a id="a-IA"></a>善男子，<a id="a-IB"></a>于六时中，<a id="a-IC"></a>孟冬枯悴，<a id="a-ID"></a>众不爱乐；<a id="a-IE"></a>春阳和液，<a id="a-IF"></a>人所贪爱。<a id="a-IG"></a>为破众生世间乐故，<a id="a-IH"></a>演说常乐。<a id="a-II"></a>我净亦尔，<a id="a-IJ"></a>如来为破世我世净，<a id="a-IK"></a>故说如来真实我净。<a id="a-IL"></a>言二月者，<a id="a-IM"></a>喻于如来二种法身；<a id="a-IN"></a>冬不乐者，<a id="a-IO"></a>智者不乐如来无常入于涅槃；<a id="a-IP"></a>二月乐者，<a id="a-IQ"></a>喻于智者爱乐如来常乐我净；<a id="a-IR"></a>种植者，<a id="a-IS"></a>喻诸众生闻法欢喜发阿耨多罗三藐三菩提心，<a id="a-IT"></a>种诸善根；<a id="a-IU"></a>河者，<a id="a-IV"></a>喻于十方诸大菩萨来诣我所，<a id="a-IW"></a>咨受如是大涅槃典；<a id="a-IX"></a>百兽孚乳者，<a id="a-IY"></a>喻我弟子生诸善根；<a id="a-IZ"></a>华喻七觉；<a id="a-Ia"></a>果喻四果。<a id="a-Ib"></a>以是义故，<a id="a-Ic"></a>我于二月入大涅槃。<a id="a-Id"></a>”</p>
  <p id="aIe">师子吼言：<a id="a-If"></a>“如来初生、<a id="a-Ig"></a>出家、<a id="a-Ih"></a>成道、<a id="a-Ii"></a>转妙法轮，<a id="a-Ij"></a>皆以八日。<a id="a-Ik"></a>何故涅槃独十五日？<a id="a-Il"></a>”</p>
  <p id="aIm">佛言：<a id="a-In"></a>“善哉！<a id="a-Io"></a>善哉！<a id="a-Ip"></a>善男子，<a id="a-Iq"></a>如十五日，<a id="a-Ir"></a>月无亏盈；<a id="a-Is"></a>诸佛如来亦复如是，<a id="a-It"></a>入大涅槃，<a id="a-Iu"></a>无有亏盈。<a id="a-Iv"></a>以是义故，<a id="a-Iw"></a>以十五日入般涅槃。<a id="a-Ix"></a>善男子，<a id="a-Iy"></a>如十五日月盛满时，<a id="a-Iz"></a>有十一事。<a id="a-J0"></a>何等十一？<a id="a-J1"></a>一、<a id="a-J2"></a>能破闇，<a id="a-J3"></a>二、<a id="a-J4"></a>令众生见道非道，<a id="a-J5"></a>三、<a id="a-J6"></a>令众生见道邪正，<a id="a-J7"></a>四、<a id="a-J8"></a>除郁蒸得清凉乐，<a id="a-J9"></a>五、<a id="a-JA"></a>能破坏荧火高心，<a id="a-JB"></a>六、<a id="a-JC"></a>息一切贼盗之想，<a id="a-JD"></a>七、<a id="a-JE"></a>除众生畏恶兽心，<a id="a-JF"></a>八、<a id="a-JG"></a>能开敷优钵罗华，<a id="a-JH"></a>九、<a id="a-JI"></a>合莲华，<a id="a-JJ"></a>十、<a id="a-JK"></a>引发行人进路之心，<a id="a-JL"></a>十一、<a id="a-JM"></a>令诸众生乐受五欲多获快乐。<a id="a-JN"></a>善男子，<a id="a-JO"></a>如来满月亦复如是：<a id="a-JP"></a>一者、<a id="a-JQ"></a>破坏无明大闇，<a id="a-JR"></a>二者、<a id="a-JS"></a>演说正道邪道，<a id="a-JT"></a>三者、<a id="a-JU"></a>开示生死邪崄、<a id="a-JV"></a>涅槃平正，<a id="a-JW"></a>四者、<a id="a-JX"></a>令人远离贪欲瞋恚痴热，<a id="a-JY"></a>五者、<a id="a-JZ"></a>破坏外道无明，<a id="a-Ja"></a>六者、<a id="a-Jb"></a>破坏烦恼结贼，<a id="a-Jc"></a>七者、<a id="a-Jd"></a>除灭畏五盖心，<a id="a-Je"></a>八者、<a id="a-Jf"></a>开敷众生种善根心，<a id="a-Jg"></a>九者、<a id="a-Jh"></a>覆盖众生五欲之心，<a id="a-Ji"></a>十者、<a id="a-Jj"></a>发起众生进修趣向大涅槃行，<a id="a-Jk"></a>十一者、<a id="a-Jl"></a>令诸众生乐修解脱。<a id="a-Jm"></a>以是义故，<a id="a-Jn"></a>于十五日入大涅槃，<a id="a-Jo"></a>而我真实不入涅槃。<a id="a-Jp"></a>我弟子中愚痴恶人，<a id="a-Jq"></a>定谓如来入于涅槃。<a id="a-Jr"></a>譬如母人多有诸子，<a id="a-Js"></a>其母舍行至他国土，<a id="a-Jt"></a>未还之顷，<a id="a-Ju"></a>诸子各言：<a id="a-Jv"></a>‘我母已死。<a id="a-Jw"></a>’而是母人实不死也。<a id="a-Jx"></a>”</p>
  <p id="aJy">师子吼菩萨言：<a id="a-Jz"></a>“世尊，<a id="a-K0"></a>何等比丘能庄严此娑罗双树？<a id="a-K1"></a>”</p>
  <p id="aK2">“善男子，<a id="a-K3"></a>若有比丘受持读诵十二部经，<a id="a-K4"></a>正其文句，<a id="a-K5"></a>通达深义，<a id="a-K6"></a>为人解说初中后善，<a id="a-K7"></a>为欲利益无量众生演说梵行，<a id="a-K8"></a>如是比丘则能庄严娑罗双树。<a id="a-K9"></a>”</p>
  <p id="aKA">师子吼菩萨言：<a id="a-KB"></a>“世尊，<a id="a-KC"></a>如我解佛所说义者，<a id="a-KD"></a>阿难比丘即其人也。<a id="a-KE"></a>何以故？<a id="a-KF"></a>阿难比丘受持读诵十二部经，<a id="a-KG"></a>为人开说正语正义。<a id="a-KH"></a>犹如泻水置之异器，<a id="a-KI"></a>阿难比丘亦复如是，<a id="a-KJ"></a>从佛所闻，<a id="a-KK"></a>如闻转说。<a id="a-KL"></a>”</p>
  <p id="aKM">“善男子，<a id="a-KN"></a>若有比丘得净天眼，<a id="a-KO"></a>见于十方三千大千世界所有，<a id="a-KP"></a>如观掌中庵摩勒果，<a id="a-KQ"></a>如是比丘亦能庄严娑罗双树。<a id="a-KR"></a>”</p>
  <p id="aKS">师子吼言：<a id="a-KT"></a>“世尊，<a id="a-KU"></a>若如是者，<a id="a-KV"></a>阿尼楼驮比丘即其人也。<a id="a-KW"></a>何以故？<a id="a-KX"></a>阿尼楼驮天眼见于三千大千世界所有，<a id="a-KY"></a>乃至中阴，<a id="a-KZ"></a>悉能明了，<a id="a-Ka"></a>无障碍故。<a id="a-Kb"></a>”</p>
  <p id="aKc">“善男子，<a id="a-Kd"></a>若有比丘少欲知足，<a id="a-Ke"></a>心乐寂静，<a id="a-Kf"></a>勤行精进，<a id="a-Kg"></a>念定慧解，<a id="a-Kh"></a>如是比丘则能庄严娑罗双树。<a id="a-Ki"></a>”</p>
  <p id="aKj">师子吼言：<a id="a-Kk"></a>“世尊，<a id="a-Kl"></a>若如是者，<a id="a-Km"></a>迦葉比丘即其人也。<a id="a-Kn"></a>何以故？<a id="a-Ko"></a>迦葉比丘善修少欲知足等法。<a id="a-Kp"></a>”</p>
  <p id="aKq">“善男子，<a id="a-Kr"></a>若有比丘为益众生故，<a id="a-Ks"></a>不为利养，<a id="a-Kt"></a>修习通达无诤三昧、<a id="a-Ku"></a>圣行、<a id="a-Kv"></a>空行，<a id="a-Kw"></a>如是比丘则能庄严娑罗双树。<a id="a-Kx"></a>”</p>
  <p id="aKy">师子吼言：<a id="a-Kz"></a>“世尊，<a id="a-L0"></a>若如是者，<a id="a-L1"></a>须菩提比丘即其人也。<a id="a-L2"></a>何以故？<a id="a-L3"></a>须菩提者，<a id="a-L4"></a>善修无诤、<a id="a-L5"></a>圣行、<a id="a-L6"></a>空行故。<a id="a-L7"></a>”</p>
  <p id="aL8">“善男子，<a id="a-L9"></a>若有比丘善修神通，<a id="a-LA"></a>一念之中能作种种神通变化，<a id="a-LB"></a>一心一定能作二果，<a id="a-LC"></a>所谓水、<a id="a-LD"></a>火，<a id="a-LE"></a>如是比丘则能庄严娑罗双树。<a id="a-LF"></a>”</p>
  <p id="aLG">师子吼言：<a id="a-LH"></a>“世尊，<a id="a-LI"></a>若如是者，<a id="a-LJ"></a>目连比丘即其人也。<a id="a-LK"></a>何以故？<a id="a-LL"></a>目揵连者，<a id="a-LM"></a>善修神通无量变化故。<a id="a-LN"></a>”</p>
  <p id="aLO">“善男子，<a id="a-LP"></a>若有比丘修习大智、<a id="a-LQ"></a>利智、<a id="a-LR"></a>疾智、<a id="a-LS"></a>解脱智、<a id="a-LT"></a>甚深智、<a id="a-LU"></a>广智、<a id="a-LV"></a>无边智、<a id="a-LW"></a>无胜智、<a id="a-LX"></a>实智，<a id="a-LY"></a>具足成就如是慧根，<a id="a-LZ"></a>于怨亲中心无差别，<a id="a-La"></a>若闻如来涅槃无常心不忧戚，<a id="a-Lb"></a>若闻常住不入涅槃不生欣庆，<a id="a-Lc"></a>如是比丘则能庄严娑罗双树。<a id="a-Ld"></a>”</p>
  <p id="aLe">师子吼言：<a id="a-Lf"></a>“世尊，<a id="a-Lg"></a>若如是者，<a id="a-Lh"></a>舍利弗比丘即其人也。<a id="a-Li"></a>何以故？<a id="a-Lj"></a>舍利弗者，<a id="a-Lk"></a>善能成就具足如是大智慧故。<a id="a-Ll"></a>”</p>
  <p id="aLm">“善男子，<a id="a-Ln"></a>若有比丘能说众生悉有佛性，<a id="a-Lo"></a>得金刚身无有边际，<a id="a-Lp"></a>常乐我净，<a id="a-Lq"></a>身心无碍，<a id="a-Lr"></a>得八自在，<a id="a-Ls"></a>如是比丘则能庄严娑罗双树。<a id="a-Lt"></a>”</p>
  <p id="aLu">师子吼言：<a id="a-Lv"></a>“世尊，<a id="a-Lw"></a>若如是者，<a id="a-Lx"></a>惟有如来即其人也。<a id="a-Ly"></a>何以故？<a id="a-Lz"></a>如来之身金刚无边，<a id="a-M0"></a>常乐我净，<a id="a-M1"></a>身心无碍，<a id="a-M2"></a>具八自在故。<a id="a-M3"></a>世尊，<a id="a-M4"></a>惟有如来乃能庄严娑罗双树，<a id="a-M5"></a>如其无者则不端严。<a id="a-M6"></a>惟愿大慈，<a id="a-M7"></a>为庄严故，<a id="a-M8"></a>常住于此娑罗林中。<a id="a-M9"></a>”</p>
  <p id="aMA">佛言：<a id="a-MB"></a>“善男子，<a id="a-MC"></a>一切诸法性无住住，<a id="a-MD"></a>汝云何言愿如来住？<a id="a-ME"></a>善男子，<a id="a-MF"></a>凡言住者，<a id="a-MG"></a>名为色法，<a id="a-MH"></a>从因缘生故名为住，<a id="a-MI"></a>因缘无处故名不住。<a id="a-MJ"></a>如来已断一切色缚，<a id="a-MK"></a>云何当言如来住耶？<a id="a-ML"></a>受想行识亦复如是。</p>
  <p id="aMM">“善男子，<a id="a-MN"></a>住名憍慢，<a id="a-MO"></a>以憍慢故不得解脱，<a id="a-MP"></a>不得解脱故名为住。<a id="a-MQ"></a>谁有憍慢？<a id="a-MR"></a>从何处来？<a id="a-MS"></a>是故得名为无住住。<a id="a-MT"></a>如来永断一切憍慢，<a id="a-MU"></a>云何而言愿如来住？<a id="a-MV"></a>住者名有为法，<a id="a-MW"></a>如来已断有为之法，<a id="a-MX"></a>是故不住。<a id="a-MY"></a>住名空法，<a id="a-MZ"></a>如来已断如是空法，<a id="a-Ma"></a>是故获得常乐我净，<a id="a-Mb"></a>云何而言愿如来住？<a id="a-Mc"></a>住者名为二十五有，<a id="a-Md"></a>如来已断二十五有，<a id="a-Me"></a>云何而言愿如来住？<a id="a-Mf"></a>住者即是一切凡夫，<a id="a-Mg"></a>诸圣无去无来无住，<a id="a-Mh"></a>如来已断去来住相，<a id="a-Mi"></a>云何言住？<a id="a-Mj"></a>夫无住者，<a id="a-Mk"></a>名无边身，<a id="a-Ml"></a>身无边故，<a id="a-Mm"></a>云何而言惟愿如来住娑罗林？<a id="a-Mn"></a>若住此林则是有边身，<a id="a-Mo"></a>若有边则是无常，<a id="a-Mp"></a>如来是常，<a id="a-Mq"></a>云何言住？<a id="a-Mr"></a>夫无住者名曰虚空，<a id="a-Ms"></a>如来之性同于虚空，<a id="a-Mt"></a>云何言住？<a id="a-Mu"></a>又无住者名金刚三昧，<a id="a-Mv"></a>金刚三昧坏一切住，<a id="a-Mw"></a>金刚三昧即是如来，<a id="a-Mx"></a>云何言住？<a id="a-My"></a>又无住者则名为幻，<a id="a-Mz"></a>如来同幻，<a id="a-N0"></a>云何言住？<a id="a-N1"></a>又无住者名无始终，<a id="a-N2"></a>如来之性无有始终，<a id="a-N3"></a>云何言住？<a id="a-N4"></a>又无住者名无边法界，<a id="a-N5"></a>无边法界即是如来，<a id="a-N6"></a>云何言住？<a id="a-N7"></a>又无住者名首楞严三昧，<a id="a-N8"></a>首楞严三昧知一切法而无所著，<a id="a-N9"></a>以无著故名首楞严，<a id="a-NA"></a>如来具足首楞严定，<a id="a-NB"></a>云何言住？<a id="a-NC"></a>又无住者名处非处力，<a id="a-ND"></a>如来成就处非处力，<a id="a-NE"></a>云何言住？<a id="a-NF"></a>又无住者名檀波罗蜜，<a id="a-NG"></a>檀波罗蜜若有住者，<a id="a-NH"></a>则不得至尸波罗蜜乃至般若波罗蜜，<a id="a-NI"></a>以是义故檀波罗蜜名为无住。<a id="a-NJ"></a>如来乃至不住般若波罗蜜，<a id="a-NK"></a>云何愿言如来常住娑罗树林？<a id="a-NL"></a>又无住者名修四念处，<a id="a-NM"></a>如来若住四念处者，<a id="a-NN"></a>则不能得阿耨多罗三藐三菩提，<a id="a-NO"></a>是名不住住。<a id="a-NP"></a>又无住者名无边众生界，<a id="a-NQ"></a>如来悉到一切众生无边界分而无所住。<a id="a-NR"></a>又无住者名无屋宅，<a id="a-NS"></a>无屋宅者名为无有，<a id="a-NT"></a>无有者名为无生，<a id="a-NU"></a>无生者名为无死，<a id="a-NV"></a>无死者名为无相，<a id="a-NW"></a>无相者名为无系，<a id="a-NX"></a>无系者名为无著，<a id="a-NY"></a>无著者名为无漏，<a id="a-NZ"></a>无漏即善，<a id="a-Na"></a>善即无为，<a id="a-Nb"></a>无为者即大涅槃，<a id="a-Nc"></a>大涅槃即常，<a id="a-Nd"></a>常者即我，<a id="a-Ne"></a>我者即净，<a id="a-Nf"></a>净者即乐，<a id="a-Ng"></a>常乐我净即是如来。<a id="a-Nh"></a>善男子，<a id="a-Ni"></a>譬如虚空不住东方、<a id="a-Nj"></a>南西北方、<a id="a-Nk"></a>四维、<a id="a-Nl"></a>上下；<a id="a-Nm"></a>如来亦尔，<a id="a-Nn"></a>不住东方、<a id="a-No"></a>南西北方、<a id="a-Np"></a>四维、<a id="a-Nq"></a>上下。</p>
  <p id="aNr">“善男子，<a id="a-Ns"></a>若有说言，<a id="a-Nt"></a>身口意恶得善果者，<a id="a-Nu"></a>无有是处；<a id="a-Nv"></a>身口意善得恶果者，<a id="a-Nw"></a>亦无是处。<a id="a-Nx"></a>若言凡夫得见佛性，<a id="a-Ny"></a>十住菩萨不得见者，<a id="a-Nz"></a>亦无是处。<a id="a-O0"></a>一阐提辈、<a id="a-O1"></a>犯五逆罪、<a id="a-O2"></a>谤方等经、<a id="a-O3"></a>毁四重禁，<a id="a-O4"></a>得阿耨多罗三藐三菩提者，<a id="a-O5"></a>亦无是处。<a id="a-O6"></a>六住菩萨烦恼因缘堕三恶道，<a id="a-O7"></a>亦无是处。<a id="a-O8"></a>菩萨摩诃萨以真女身得阿耨多罗三藐三菩提者，<a id="a-O9"></a>亦无是处。<a id="a-OA"></a>一阐提常，<a id="a-OB"></a>三宝无常，<a id="a-OC"></a>亦无是处。<a id="a-OD"></a>如来住于拘尸那城，<a id="a-OE"></a>亦无是处。<a id="a-OF"></a>善男子，<a id="a-OG"></a>如来今于此拘尸那城，<a id="a-OH"></a>入大三昧深禅定窟，<a id="a-OI"></a>众不见故，<a id="a-OJ"></a>名入涅槃。<a id="a-OK"></a>”</p>
  <p id="aOL">师子吼言：<a id="a-OM"></a>“如来何故入禅定窟？<a id="a-ON"></a>”</p>
  <p id="aOO">“善男子，<a id="a-OP"></a>为欲度脱诸众生故，<a id="a-OQ"></a>未种善根者令得种故，<a id="a-OR"></a>已种善根者得增长故，<a id="a-OS"></a>善果未熟令得熟故，<a id="a-OT"></a>为已熟者说趣阿耨多罗三藐三菩提故，<a id="a-OU"></a>轻贱善法者令生尊重故，<a id="a-OV"></a>诸有放逸者令离放逸故，<a id="a-OW"></a>为与文殊师利等诸大香象共论议故，<a id="a-OX"></a>为欲教化乐读诵者深爱禅定故，<a id="a-OY"></a>为以圣行、<a id="a-OZ"></a>梵行、<a id="a-Oa"></a>天行教化众生故，<a id="a-Ob"></a>为观不共深法藏故，<a id="a-Oc"></a>为欲呵责放逸弟子故。<a id="a-Od"></a>如来常寂犹尚乐定，<a id="a-Oe"></a>况汝等辈烦恼未尽而生放逸？<a id="a-Of"></a>为欲呵责诸恶比丘受畜八种不净之物及不少欲、<a id="a-Og"></a>不知足故，<a id="a-Oh"></a>为令众生尊重所闻禅定法故，<a id="a-Oi"></a>以是因缘入禅定窟。<a id="a-Oj"></a>”</p>
 </body>
</html>