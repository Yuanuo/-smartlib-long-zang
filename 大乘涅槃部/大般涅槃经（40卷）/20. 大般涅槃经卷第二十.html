<!doctype html>
<html id="z3IBTZnK1" data-ver="1440">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘涅槃部">
  <meta period="北凉">
 </head>
 <body>
  <h1 id="a1">大般涅槃经卷第二十</h1>
  <h2 id="a2">梵行品第八之七</h2>
  <p id="a3">尔时，<a id="a-4"></a>世尊在双树间，<a id="a-5"></a>见阿阇世闷绝躄地，<a id="a-6"></a>即告大众：<a id="a-7"></a>“我今当为是王，<a id="a-8"></a>住世至无量劫不入涅槃。<a id="a-9"></a>”</p>
  <p id="aA">迦葉菩萨白佛言：<a id="a-B"></a>“世尊，<a id="a-C"></a>如来当为无量众生不入涅槃，<a id="a-D"></a>何故独为阿阇世王？<a id="a-E"></a>”</p>
  <p id="aF">佛言：<a id="a-G"></a>“善男子，<a id="a-H"></a>是大众中无有一人谓我毕定入于涅槃。<a id="a-I"></a>阿阇世王定谓我当毕竟永灭，<a id="a-J"></a>是故闷绝自投于地。<a id="a-K"></a>善男子，<a id="a-L"></a>如我所言，<a id="a-M"></a>为阿阇世不入涅槃，<a id="a-N"></a>如是密义，<a id="a-O"></a>汝未能解。<a id="a-P"></a>何以故？<a id="a-Q"></a>我言为者，<a id="a-R"></a>一切凡夫。<a id="a-S"></a>阿阇世者，<a id="a-T"></a>普及一切造五逆者。<a id="a-U"></a>又复为者，<a id="a-V"></a>即是一切有为众生。<a id="a-W"></a>我终不为无为众生而住于世。<a id="a-X"></a>何以故？<a id="a-Y"></a>夫无为者，<a id="a-Z"></a>非众生也。<a id="a-a"></a>阿阇世者，<a id="a-b"></a>即是具足烦恼等者。<a id="a-c"></a>又复为者，<a id="a-d"></a>即是不见佛性众生。<a id="a-e"></a>若见佛性，<a id="a-f"></a>我终不为久住于世。<a id="a-g"></a>何以故？<a id="a-h"></a>见佛性者，<a id="a-i"></a>非众生也。<a id="a-j"></a>阿阇世者，<a id="a-k"></a>即是一切未发阿耨多罗三藐三菩提心者。<a id="a-l"></a>又复为者，<a id="a-m"></a>即是阿难、<a id="a-n"></a>迦葉二众。<a id="a-o"></a>阿阇世者，<a id="a-p"></a>即是阿阇世王，<a id="a-q"></a>后宫妃后，<a id="a-r"></a>及王舍城一切妇女。<a id="a-s"></a>又复为者，<a id="a-t"></a>名为佛性。<a id="a-u"></a>言阿阇者，<a id="a-v"></a>名为不生，<a id="a-w"></a>世者名怨。<a id="a-x"></a>以不生佛性故则烦恼怨生，<a id="a-y"></a>烦恼怨生故不见佛性；<a id="a-z"></a>以不生烦恼故则见佛性，<a id="a-10"></a>以见佛性故则得安住大般涅槃。<a id="a-11"></a>是名不生，<a id="a-12"></a>是故名为为阿阇世。</p>
  <p id="a13">“善男子，<a id="a-14"></a>阿阇者名不生，<a id="a-15"></a>不生者名涅槃，<a id="a-16"></a>世名世法，<a id="a-17"></a>为者名不污，<a id="a-18"></a>以世八法所不污故，<a id="a-19"></a>无量无边阿僧祇劫不入涅槃。<a id="a-1A"></a>是故我言，<a id="a-1B"></a>为阿阇世，<a id="a-1C"></a>无量亿劫不入涅槃。<a id="a-1D"></a>善男子，<a id="a-1E"></a>如来密语不可思议，<a id="a-1F"></a>佛、<a id="a-1G"></a>法、<a id="a-1H"></a>众僧亦不可思议，<a id="a-1I"></a>菩萨摩诃萨亦不可思议，<a id="a-1J"></a>《大涅槃经》亦不可思议。<a id="a-1K"></a>”</p>
  <p id="a1L">尔时，<a id="a-1M"></a>世尊大悲导师，<a id="a-1N"></a>为阿阇世王入月爱三昧，<a id="a-1O"></a>入三昧已放大光明。<a id="a-1P"></a>其光清凉往照王身，<a id="a-1Q"></a>身疮即愈，<a id="a-1R"></a>郁蒸除灭。<a id="a-1S"></a>王觉疮愈，<a id="a-1T"></a>身体清凉，<a id="a-1U"></a>语耆婆言：<a id="a-1V"></a>“曾闻人说，<a id="a-1W"></a>劫将欲尽，<a id="a-1X"></a>三月并现，<a id="a-1Y"></a>当是之时，<a id="a-1Z"></a>一切众生患苦悉除。<a id="a-1a"></a>时既未至，<a id="a-1b"></a>此光何来照触吾身，<a id="a-1c"></a>疮苦除愈，<a id="a-1d"></a>身得安乐？<a id="a-1e"></a>”</p>
  <p id="a1f">耆婆答言：<a id="a-1g"></a>“此非劫尽三月并照，<a id="a-1h"></a>亦非火日星宿药草宝珠天光。<a id="a-1i"></a>”</p>
  <p id="a1j">王又问言：<a id="a-1k"></a>“此光若非三月并照宝珠明者，<a id="a-1l"></a>为是谁光？<a id="a-1m"></a>”</p>
  <p id="a1n">“大王当知，<a id="a-1o"></a>是天中天所放光明。<a id="a-1p"></a>是光无根、<a id="a-1q"></a>无有边际、<a id="a-1r"></a>非热非冷、<a id="a-1s"></a>非常非灭、<a id="a-1t"></a>非色非无色、<a id="a-1u"></a>非相非无相、<a id="a-1v"></a>非青非黄非赤非白，<a id="a-1w"></a>欲度众生故使可见、<a id="a-1x"></a>有相可说、<a id="a-1y"></a>有根有边、<a id="a-1z"></a>有热有冷、<a id="a-20"></a>青黄赤白。<a id="a-21"></a>大王，<a id="a-22"></a>是光虽尔，<a id="a-23"></a>实不可说，<a id="a-24"></a>不可睹见，<a id="a-25"></a>乃至无有青黄赤白。<a id="a-26"></a>”</p>
  <p id="a27">王言：<a id="a-28"></a>“耆婆，<a id="a-29"></a>彼天中天以何因缘放斯光明？<a id="a-2A"></a>”</p>
  <p id="a2B">“大王，<a id="a-2C"></a>今是瑞相将为大王。<a id="a-2D"></a>以王先言世无良医疗治身心，<a id="a-2E"></a>故放此光先治王身，<a id="a-2F"></a>然后治心。<a id="a-2G"></a>”</p>
  <p id="a2H">王言：<a id="a-2I"></a>“耆婆，<a id="a-2J"></a>如来世尊亦见念耶？<a id="a-2K"></a>”</p>
  <p id="a2L">耆婆答言：<a id="a-2M"></a>“譬如一人而有七子，<a id="a-2N"></a>是七子中一子遇病，<a id="a-2O"></a>父母之心非不平等，<a id="a-2P"></a>然于病子心则偏多。<a id="a-2Q"></a>大王，<a id="a-2R"></a>如来亦尔，<a id="a-2S"></a>于诸众生非不平等，<a id="a-2T"></a>然于罪者心则偏重，<a id="a-2U"></a>于放逸者佛则慈念，<a id="a-2V"></a>不放逸者心则放舍。<a id="a-2W"></a>何等名为不放逸者？<a id="a-2X"></a>谓六住菩萨。<a id="a-2Y"></a>大王，<a id="a-2Z"></a>诸佛世尊于诸众生，<a id="a-2a"></a>不观种姓、<a id="a-2b"></a>老少中年、<a id="a-2c"></a>贫富时节、<a id="a-2d"></a>日月星宿、<a id="a-2e"></a>工巧下贱、<a id="a-2f"></a>僮仆婢使，<a id="a-2g"></a>惟观众生有善心者，<a id="a-2h"></a>若有善心则便慈念。<a id="a-2i"></a>大王当知，<a id="a-2j"></a>如是瑞相，<a id="a-2k"></a>即是如来入月爱三昧所放光明。<a id="a-2l"></a>”</p>
  <p id="a2m">王即问言：<a id="a-2n"></a>“何等名为月爱三昧？<a id="a-2o"></a>”</p>
  <p id="a2p">耆婆答言：<a id="a-2q"></a>“譬如月光，<a id="a-2r"></a>能令一切优钵罗华开敷鲜明；<a id="a-2s"></a>月爱三昧亦复如是，<a id="a-2t"></a>能令众生善心开敷，<a id="a-2u"></a>是故名为月爱三昧。<a id="a-2v"></a>大王，<a id="a-2w"></a>譬如月光，<a id="a-2x"></a>能令一切行路之人心生欢喜；<a id="a-2y"></a>月爱三昧亦复如是，<a id="a-2z"></a>能令修习涅槃道者心生欢喜，<a id="a-30"></a>是故复名月爱三昧。<a id="a-31"></a>大王，<a id="a-32"></a>譬如月光，<a id="a-33"></a>从初一日至十五日，<a id="a-34"></a>形色光明渐渐增长；<a id="a-35"></a>月爱三昧亦复如是，<a id="a-36"></a>令初发心诸善根本渐渐增长，<a id="a-37"></a>乃至具足大般涅槃，<a id="a-38"></a>是故复名月爱三昧。<a id="a-39"></a>大王，<a id="a-3A"></a>譬如月光，<a id="a-3B"></a>从十六日至三十日，<a id="a-3C"></a>形色光明渐渐损减；<a id="a-3D"></a>月爱三昧亦复如是，<a id="a-3E"></a>光所照处，<a id="a-3F"></a>所有烦恼能令渐灭，<a id="a-3G"></a>是故复名月爱三昧。<a id="a-3H"></a>大王，<a id="a-3I"></a>譬如盛热之时，<a id="a-3J"></a>一切众生常思月光，<a id="a-3K"></a>月光既照，<a id="a-3L"></a>郁热即除；<a id="a-3M"></a>月爱三昧亦复如是，<a id="a-3N"></a>能令众生除贪恼热。<a id="a-3O"></a>大王，<a id="a-3P"></a>譬如满月，<a id="a-3Q"></a>众星中王，<a id="a-3R"></a>为甘露味，<a id="a-3S"></a>一切众生之所爱乐；<a id="a-3T"></a>月爱三昧亦复如是，<a id="a-3U"></a>诸善中王为甘露味，<a id="a-3V"></a>一切众生之所爱乐，<a id="a-3W"></a>是故复名月爱三昧。<a id="a-3X"></a>”</p>
  <p id="a3Y">王言：<a id="a-3Z"></a>“我闻如来不与恶人同止坐起语言谈论，<a id="a-3a"></a>犹如大海不宿死尸，<a id="a-3b"></a>如鸳鸯鸟不住清厕，<a id="a-3c"></a>释提桓因不与鬼住，<a id="a-3d"></a>鸠翅罗鸟不栖枯树，<a id="a-3e"></a>如来亦尔，<a id="a-3f"></a>我当云何而得往见？<a id="a-3g"></a>设其见者，<a id="a-3h"></a>我身将不陷入地耶？<a id="a-3i"></a>我观如来，<a id="a-3j"></a>宁近醉象、<a id="a-3k"></a>师子、<a id="a-3l"></a>虎、<a id="a-3m"></a>狼、<a id="a-3n"></a>猛火绝焰，<a id="a-3o"></a>终不近于重恶之人。<a id="a-3p"></a>是故我今思忖是已，<a id="a-3q"></a>当有何心往见如来？<a id="a-3r"></a>”</p>
  <p id="a3s">耆婆答言：<a id="a-3t"></a>“大王，<a id="a-3u"></a>譬如渴人速赴清泉，<a id="a-3v"></a>饥者求食，<a id="a-3w"></a>怖者求救，<a id="a-3x"></a>病求良医，<a id="a-3y"></a>热求荫凉，<a id="a-3z"></a>寒者求火，<a id="a-40"></a>王今求佛亦应如是。<a id="a-41"></a>大王，<a id="a-42"></a>如来尚为一阐提等演说法要，<a id="a-43"></a>何况大王非一阐提，<a id="a-44"></a>而当不蒙慈悲救济？<a id="a-45"></a>”</p>
  <p id="a46">王言：<a id="a-47"></a>“耆婆，<a id="a-48"></a>我昔曾闻，<a id="a-49"></a>一阐提者，<a id="a-4A"></a>不信不闻，<a id="a-4B"></a>不能观察，<a id="a-4C"></a>不得义理，<a id="a-4D"></a>何故如来而为说法？<a id="a-4E"></a>”</p>
  <p id="a4F">耆婆答言：<a id="a-4G"></a>“大王，<a id="a-4H"></a>譬如有人身遇重病，<a id="a-4I"></a>是人夜梦升一柱殿，<a id="a-4J"></a>服酥油脂及以涂身，<a id="a-4K"></a>卧灰食灰，<a id="a-4L"></a>攀上枯树；<a id="a-4M"></a>或与猕猴游行坐卧，<a id="a-4N"></a>沉水没泥，<a id="a-4O"></a>堕坠楼殿，<a id="a-4P"></a>高山树木，<a id="a-4Q"></a>象马牛羊，<a id="a-4R"></a>身著青黄赤黑色衣，<a id="a-4S"></a>喜笑歌舞；<a id="a-4T"></a>或见乌鹫狐狸之属，<a id="a-4U"></a>齿发堕落，<a id="a-4V"></a>裸形枕狗，<a id="a-4W"></a>卧粪秽中；<a id="a-4X"></a>复与亡者行住坐起，<a id="a-4Y"></a>携手食啖，<a id="a-4Z"></a>毒蛇满路而从中过；<a id="a-4a"></a>或复梦与被发女人共相抱持，<a id="a-4b"></a>多罗树叶以为衣服，<a id="a-4c"></a>乘坏驴车正南而游。<a id="a-4d"></a>是人梦已，<a id="a-4e"></a>心生愁恼，<a id="a-4f"></a>以愁恼故身病踰增，<a id="a-4g"></a>以病增故诸家亲属遣使命医。<a id="a-4h"></a>所可遣使，<a id="a-4i"></a>形体缺短，<a id="a-4j"></a>根不具足，<a id="a-4k"></a>头蒙尘土，<a id="a-4l"></a>著弊坏衣，<a id="a-4m"></a>载故坏车，<a id="a-4n"></a>语彼医言：<a id="a-4o"></a>‘速疾上车。<a id="a-4p"></a>’</p>
  <p id="a4q">“尔时，<a id="a-4r"></a>良医即自思惟：<a id="a-4s"></a>‘今见是使相貌不吉，<a id="a-4t"></a>当知病者难可疗治。<a id="a-4u"></a>’复作是念：<a id="a-4v"></a>‘使虽不吉，<a id="a-4w"></a>当复占日为可治不？<a id="a-4x"></a>若四日、<a id="a-4y"></a>六日、<a id="a-4z"></a>八日、<a id="a-50"></a>十二日、<a id="a-51"></a>十四日，<a id="a-52"></a>如是日者，<a id="a-53"></a>病亦难治。<a id="a-54"></a>’复作是念：<a id="a-55"></a>‘日虽不吉，<a id="a-56"></a>当复占星为可治不？<a id="a-57"></a>若是火星、<a id="a-58"></a>金星、<a id="a-59"></a>昴星、<a id="a-5A"></a>阎罗王星、<a id="a-5B"></a>湿星、<a id="a-5C"></a>满星，<a id="a-5D"></a>如是星时，<a id="a-5E"></a>病亦难治。<a id="a-5F"></a>’复作是念：<a id="a-5G"></a>‘星虽不吉，<a id="a-5H"></a>复当观时。<a id="a-5I"></a>若是秋时、<a id="a-5J"></a>冬时及日入时、<a id="a-5K"></a>夜半时、<a id="a-5L"></a>月入时，<a id="a-5M"></a>当知是病亦难可治。<a id="a-5N"></a>’复作是言：<a id="a-5O"></a>‘如是众相，<a id="a-5P"></a>虽复不吉，<a id="a-5Q"></a>或定不定。<a id="a-5R"></a>当观病人，<a id="a-5S"></a>若有福德，<a id="a-5T"></a>皆可疗治；<a id="a-5U"></a>若无福德，<a id="a-5V"></a>虽吉何益？<a id="a-5W"></a>’思惟是已，<a id="a-5X"></a>寻与使俱。<a id="a-5Y"></a>在路复念：<a id="a-5Z"></a>‘若彼病者，<a id="a-5a"></a>有长寿相则可疗治，<a id="a-5b"></a>短寿相者则不可治。<a id="a-5c"></a>’即于前路见二小儿，<a id="a-5d"></a>相牵斗诤，<a id="a-5e"></a>捉头拔发，<a id="a-5f"></a>瓦石刀杖共相撩打，<a id="a-5g"></a>见人持火自然殄灭，<a id="a-5h"></a>或见有人斫伐树木，<a id="a-5i"></a>或复见人手曳皮革随路而行，<a id="a-5j"></a>或见道路有遗落物，<a id="a-5k"></a>或见有人执持空器，<a id="a-5l"></a>或见沙门独行无侣，<a id="a-5m"></a>复见虎、<a id="a-5n"></a>狼、<a id="a-5o"></a>乌鹫、<a id="a-5p"></a>野狐。<a id="a-5q"></a>见是事已，<a id="a-5r"></a>复作是念：<a id="a-5s"></a>‘所遣使人乃至道路所见诸相悉皆不祥，<a id="a-5t"></a>当知病者定难疗治。<a id="a-5u"></a>’复作是念：<a id="a-5v"></a>‘我若不往则非良师，<a id="a-5w"></a>如其往者不可救疗。<a id="a-5x"></a>’复更念言：<a id="a-5y"></a>‘如是众相虽复不祥，<a id="a-5z"></a>且当舍置，<a id="a-60"></a>往至病所。<a id="a-61"></a>’思惟是已，<a id="a-62"></a>复于前路闻如是声，<a id="a-63"></a>所谓亡失、<a id="a-64"></a>死丧、<a id="a-65"></a>崩破、<a id="a-66"></a>坏折、<a id="a-67"></a>剥脱、<a id="a-68"></a>堕坠、<a id="a-69"></a>焚烧、<a id="a-6A"></a>不来、<a id="a-6B"></a>不可疗治、<a id="a-6C"></a>不能拔济。<a id="a-6D"></a>复闻南方有飞鸟声，<a id="a-6E"></a>所谓乌鹫、<a id="a-6F"></a>舍利鸟声，<a id="a-6G"></a>若狗、<a id="a-6H"></a>若鼠、<a id="a-6I"></a>野狐、<a id="a-6J"></a>兔、<a id="a-6K"></a>猪。<a id="a-6L"></a>闻是声已，<a id="a-6M"></a>复作是念：<a id="a-6N"></a>‘当知病者难可疗治。<a id="a-6O"></a>’</p>
  <p id="a6P">“尔时，<a id="a-6Q"></a>即入病人舍宅，<a id="a-6R"></a>见彼病人数寒数热，<a id="a-6S"></a>骨节疼痛，<a id="a-6T"></a>目赤流泪，<a id="a-6U"></a>耳声闻外，<a id="a-6V"></a>咽喉结痛，<a id="a-6W"></a>舌上裂破，<a id="a-6X"></a>其色正黑，<a id="a-6Y"></a>头不自胜，<a id="a-6Z"></a>体枯无汗，<a id="a-6a"></a>大小便利拥隔不通，<a id="a-6b"></a>身卒肥大红赤异常，<a id="a-6c"></a>语声不均或粗或细，<a id="a-6d"></a>举是斑驳异色青黄，<a id="a-6e"></a>其腹胀满言语不了。<a id="a-6f"></a>医见是已，<a id="a-6g"></a>问瞻病言：<a id="a-6h"></a>‘病者昨来意志云何？<a id="a-6i"></a>’答言：<a id="a-6j"></a>‘大师，<a id="a-6k"></a>其人本来敬信三宝及以诸天，<a id="a-6l"></a>今者变异，<a id="a-6m"></a>敬信情息；<a id="a-6n"></a>本喜惠施，<a id="a-6o"></a>今者悭吝；<a id="a-6p"></a>本性少食，<a id="a-6q"></a>今则过多；<a id="a-6r"></a>本性敝恶，<a id="a-6s"></a>今则和善；<a id="a-6t"></a>本性慈孝恭敬父母，<a id="a-6u"></a>今于父母无恭敬心。<a id="a-6v"></a>’医闻是已即前嗅之，<a id="a-6w"></a>优钵罗香、<a id="a-6x"></a>沉水杂香、<a id="a-6y"></a>毕迦多香、<a id="a-6z"></a>多伽罗香、<a id="a-70"></a>多摩罗跋香、<a id="a-71"></a>郁金香、<a id="a-72"></a>栴檀香，<a id="a-73"></a>炙肉臭、<a id="a-74"></a>蒱桃酒臭、<a id="a-75"></a>烧筋骨臭、<a id="a-76"></a>鱼臭、<a id="a-77"></a>粪臭；<a id="a-78"></a>知香臭已即前触身，<a id="a-79"></a>觉身细软犹如缯绵劫贝娑华，<a id="a-7A"></a>或硬如石，<a id="a-7B"></a>或冷如冰，<a id="a-7C"></a>或热如火，<a id="a-7D"></a>或涩如沙。<a id="a-7E"></a>尔时，<a id="a-7F"></a>良医见如是等种种相已，<a id="a-7G"></a>定知病者必死不疑，<a id="a-7H"></a>然不定言是人当死，<a id="a-7I"></a>语瞻病者：<a id="a-7J"></a>‘吾今剧务，<a id="a-7K"></a>明当更来。<a id="a-7L"></a>随其所须，<a id="a-7M"></a>恣意勿遮。<a id="a-7N"></a>’即便还家，<a id="a-7O"></a>明日使到，<a id="a-7P"></a>复语使言：<a id="a-7Q"></a>‘我事未讫，<a id="a-7R"></a>兼未合药。<a id="a-7S"></a>’智者当知，<a id="a-7T"></a>如是病者必死不疑。</p>
  <p id="a7U">“大王，<a id="a-7V"></a>世尊亦尔，<a id="a-7W"></a>于一阐提辈善知根性而为说法。<a id="a-7X"></a>何以故？<a id="a-7Y"></a>若不为说，<a id="a-7Z"></a>一切凡夫当言如来无大慈悲。<a id="a-7a"></a>有慈悲者，<a id="a-7b"></a>名一切智。<a id="a-7c"></a>若无慈悲，<a id="a-7d"></a>云何说言一切智人？<a id="a-7e"></a>是故如来为一阐提而演说法。<a id="a-7f"></a>大王，<a id="a-7g"></a>如来世尊见诸病者当施法药，<a id="a-7h"></a>病者不服，<a id="a-7i"></a>非如来咎。<a id="a-7j"></a>大王，<a id="a-7k"></a>一阐提辈分别有二：<a id="a-7l"></a>一者、<a id="a-7m"></a>得现在善根，<a id="a-7n"></a>二者、<a id="a-7o"></a>得后世善根。<a id="a-7p"></a>如来善知一闇提辈能于现在得善根者，<a id="a-7q"></a>则为说法；<a id="a-7r"></a>后世得者，<a id="a-7s"></a>亦为说法，<a id="a-7t"></a>今虽无益，<a id="a-7u"></a>作后世因。<a id="a-7v"></a>是故如来为一阐提演说法要。<a id="a-7w"></a>一阐提者复有二种：<a id="a-7x"></a>一者、<a id="a-7y"></a>利根，<a id="a-7z"></a>二者、<a id="a-80"></a>中根。<a id="a-81"></a>利根之人于现在世能得善根，<a id="a-82"></a>中根之人后世则得。<a id="a-83"></a>诸佛世尊不空说法。<a id="a-84"></a>大王，<a id="a-85"></a>譬如净人坠堕清厕，<a id="a-86"></a>有善知识见而愍之，<a id="a-87"></a>寻前捉发而拔出之；<a id="a-88"></a>诸佛如来亦复如是，<a id="a-89"></a>见诸众生堕三恶道，<a id="a-8A"></a>方便救济令得出离。<a id="a-8B"></a>是故如来为一阐提而演说法。<a id="a-8C"></a>”</p>
  <p id="a8D">王语耆婆：<a id="a-8E"></a>“若使如来审如是者，<a id="a-8F"></a>明当选择良日吉星然后乃往。<a id="a-8G"></a>”</p>
  <p id="a8H">耆婆白王：<a id="a-8I"></a>“大王，<a id="a-8J"></a>如来法中无有选择良日吉星。<a id="a-8K"></a>大王，<a id="a-8L"></a>如重病人犹不看日时节吉凶，<a id="a-8M"></a>惟求良医；<a id="a-8N"></a>王今病重，<a id="a-8O"></a>求佛良医，<a id="a-8P"></a>不应选择良时好日。<a id="a-8Q"></a>大王，<a id="a-8R"></a>如栴檀火及伊兰火，<a id="a-8S"></a>二俱烧相无有异也，<a id="a-8T"></a>吉日凶日亦复如是，<a id="a-8U"></a>若到佛所俱得灭罪。<a id="a-8V"></a>惟愿大王，<a id="a-8W"></a>今日速往。<a id="a-8X"></a>”</p>
  <p id="a8Y">尔时，<a id="a-8Z"></a>大王即命一臣，<a id="a-8a"></a>名曰吉祥，<a id="a-8b"></a>而告之言：<a id="a-8c"></a>“大臣当知，<a id="a-8d"></a>吾今欲往佛世尊所，<a id="a-8e"></a>速办供养所须之具。<a id="a-8f"></a>”</p>
  <p id="a8g">臣言：<a id="a-8h"></a>“大王，<a id="a-8i"></a>善哉！<a id="a-8j"></a>善哉！<a id="a-8k"></a>所须供具，<a id="a-8l"></a>一切悉有。<a id="a-8m"></a>”</p>
  <p id="a8n">阿阇世王与其夫人，<a id="a-8o"></a>严驾车乘一万二千，<a id="a-8p"></a>姝壮大象其数五万，<a id="a-8q"></a>一一象上各载三人，<a id="a-8r"></a>赍持幡盖华香伎乐，<a id="a-8s"></a>种种供具无不备足，<a id="a-8t"></a>导从马骑有十八万，<a id="a-8u"></a>摩伽陀国所有人民寻从王者，<a id="a-8v"></a>其数足满五十八万。<a id="a-8w"></a>尔时，<a id="a-8x"></a>拘尸那城所有大众满十二由旬，<a id="a-8y"></a>悉皆遥见阿阇世王与其眷属寻路而来。</p>
  <p id="a8z">尔时，<a id="a-90"></a>佛告诸大众言：<a id="a-91"></a>“一切众生为阿耨多罗三藐三菩提近因缘者，<a id="a-92"></a>莫先善友。<a id="a-93"></a>何以故？<a id="a-94"></a>阿阇世王若不随顺耆婆语者，<a id="a-95"></a>来月七日必定命终堕阿鼻狱，<a id="a-96"></a>是故近因莫若善友。<a id="a-97"></a>”</p>
  <p id="a98">阿阇世王复于前路，<a id="a-99"></a>闻舍婆提毗流离王乘船入海遇火而死，<a id="a-9A"></a>瞿伽离比丘生身入地至阿鼻狱，<a id="a-9B"></a>须那刹多作种种恶到于佛所众罪得灭。<a id="a-9C"></a>闻是语已，<a id="a-9D"></a>语耆婆言：<a id="a-9E"></a>“吾今虽闻如是二语，<a id="a-9F"></a>犹未审定。<a id="a-9G"></a>汝来耆婆，<a id="a-9H"></a>吾欲与汝同载一象。<a id="a-9I"></a>设我当入阿鼻地狱，<a id="a-9J"></a>冀汝捉持不令我堕。<a id="a-9K"></a>何以故？<a id="a-9L"></a>吾昔曾闻得道之人不入地狱。<a id="a-9M"></a>”</p>
  <p id="a9N">尔时，<a id="a-9O"></a>佛告诸大众言：<a id="a-9P"></a>“阿阇世王犹有疑心，<a id="a-9Q"></a>我今当为作决定心。<a id="a-9R"></a>”</p>
  <p id="a9S">尔时，<a id="a-9T"></a>会中有一菩萨，<a id="a-9U"></a>名持一切，<a id="a-9V"></a>白佛言：<a id="a-9W"></a>“世尊，<a id="a-9X"></a>如佛先说，<a id="a-9Y"></a>一切诸法皆无定相，<a id="a-9Z"></a>所谓色无定相，<a id="a-9a"></a>乃至涅槃亦无定相。<a id="a-9b"></a>如来今者，<a id="a-9c"></a>云何而言为阿阇世作决定心？<a id="a-9d"></a>”</p>
  <p id="a9e">佛言：<a id="a-9f"></a>“善哉！<a id="a-9g"></a>善哉！<a id="a-9h"></a>善男子，<a id="a-9i"></a>我今定为阿阇世王作决定心。<a id="a-9j"></a>何以故？<a id="a-9k"></a>若王疑心可破坏者，<a id="a-9l"></a>当知诸法无有定相，<a id="a-9m"></a>是故我为阿阇世王作决定心，<a id="a-9n"></a>当知是心为无决定。<a id="a-9o"></a>善男子，<a id="a-9p"></a>若彼王心是决定者，<a id="a-9q"></a>王之逆罪云何可坏？<a id="a-9r"></a>以无定相，<a id="a-9s"></a>其罪可坏，<a id="a-9t"></a>是故我为阿阇世王作决定心。<a id="a-9u"></a>”</p>
  <p id="a9v">尔时，<a id="a-9w"></a>大王即到娑罗双树间，<a id="a-9x"></a>至于佛所，<a id="a-9y"></a>仰瞻如来三十二相、<a id="a-9z"></a>八十种好，<a id="a-A0"></a>犹如微妙真金之山。</p>
  <p id="aA1">尔时，<a id="a-A2"></a>世尊出八种声告言：<a id="a-A3"></a>“大王。<a id="a-A4"></a>”</p>
  <p id="aA5">时阿阇世左右顾视此大众中：<a id="a-A6"></a>‘谁是大王？<a id="a-A7"></a>我既罪戾，<a id="a-A8"></a>又无福德，<a id="a-A9"></a>如来不应称为大王。<a id="a-AA"></a>’</p>
  <p id="aAB">尔时，<a id="a-AC"></a>如来即复唤言：<a id="a-AD"></a>“阿阇世大王。<a id="a-AE"></a>”</p>
  <p id="aAF">时王闻已，<a id="a-AG"></a>心大欢喜，<a id="a-AH"></a>即作是言：<a id="a-AI"></a>“如来今日顾命语言，<a id="a-AJ"></a>真知如来于诸众生大悲怜愍等无差别。<a id="a-AK"></a>”白佛言：<a id="a-AL"></a>“世尊，<a id="a-AM"></a>我今疑心永无遗余，<a id="a-AN"></a>定知如来真是众生无上大师。<a id="a-AO"></a>”</p>
  <p id="aAP">尔时，<a id="a-AQ"></a>迦葉菩萨语持一切菩萨言：<a id="a-AR"></a>“如来已为阿阇世王作决定心。<a id="a-AS"></a>”</p>
  <p id="aAT">尔时，<a id="a-AU"></a>阿阇世王即白佛言：<a id="a-AV"></a>“世尊，<a id="a-AW"></a>假使我今得与梵王、<a id="a-AX"></a>释提桓因坐起饮食犹不欣悦，<a id="a-AY"></a>得遇如来一言顾命，<a id="a-AZ"></a>深以欣庆。<a id="a-Aa"></a>”</p>
  <p id="aAb">尔时，<a id="a-Ac"></a>阿阇世王即以所持幡盖、<a id="a-Ad"></a>香华、<a id="a-Ae"></a>伎乐供养，<a id="a-Af"></a>前礼佛足，<a id="a-Ag"></a>右绕三匝，<a id="a-Ah"></a>礼敬毕已，<a id="a-Ai"></a>却坐一面。</p>
  <p id="aAj">尔时，<a id="a-Ak"></a>佛告阿阇世王言：<a id="a-Al"></a>“大王，<a id="a-Am"></a>今当为汝说正法要，<a id="a-An"></a>汝当一心，<a id="a-Ao"></a>谛听！<a id="a-Ap"></a>谛听！<a id="a-Aq"></a>凡夫常当系心观身有二十事：<a id="a-Ar"></a>一、<a id="a-As"></a>所谓我此身中空无无漏；<a id="a-At"></a>二、<a id="a-Au"></a>无诸善根本；<a id="a-Av"></a>三、<a id="a-Aw"></a>我此生死未得调顺；<a id="a-Ax"></a>四、<a id="a-Ay"></a>堕坠深坑，<a id="a-Az"></a>无处不畏；<a id="a-B0"></a>五、<a id="a-B1"></a>以何方便得见佛性；<a id="a-B2"></a>六、<a id="a-B3"></a>云何修定得见佛性；<a id="a-B4"></a>七、<a id="a-B5"></a>生死常苦，<a id="a-B6"></a>无常我净；<a id="a-B7"></a>八、<a id="a-B8"></a>八难之难，<a id="a-B9"></a>难得远离；<a id="a-BA"></a>九、<a id="a-BB"></a>恒为怨家之所追逐；<a id="a-BC"></a>十、<a id="a-BD"></a>无有一法能遮诸有；<a id="a-BE"></a>十一、<a id="a-BF"></a>于三恶趣未得解脱；<a id="a-BG"></a>十二、<a id="a-BH"></a>具足种种诸恶邪见；<a id="a-BI"></a>十三、<a id="a-BJ"></a>亦未造立度五逆津；<a id="a-BK"></a>十四、<a id="a-BL"></a>生死无际未得其边；<a id="a-BM"></a>十五、<a id="a-BN"></a>不作诸业，<a id="a-BO"></a>不得果报；<a id="a-BP"></a>十六、<a id="a-BQ"></a>无有我作他人受果；<a id="a-BR"></a>十七、<a id="a-BS"></a>不作乐因，<a id="a-BT"></a>终无乐果；<a id="a-BU"></a>十八、<a id="a-BV"></a>若有造业，<a id="a-BW"></a>果终不失；<a id="a-BX"></a>十九、<a id="a-BY"></a>因无明生，<a id="a-BZ"></a>亦因而死；<a id="a-Ba"></a>二十、<a id="a-Bb"></a>去来现在常行放逸。<a id="a-Bc"></a>大王，<a id="a-Bd"></a>凡夫之人常于此身当作如是二十种观，<a id="a-Be"></a>作是观已不乐生死；<a id="a-Bf"></a>不乐生死则得正观。<a id="a-Bg"></a>尔时，<a id="a-Bh"></a>次第观心生相、<a id="a-Bi"></a>住相、<a id="a-Bj"></a>灭相，<a id="a-Bk"></a>次第观心生住灭相，<a id="a-Bl"></a>定、<a id="a-Bm"></a>慧、<a id="a-Bn"></a>进、<a id="a-Bo"></a>戒亦复如是；<a id="a-Bp"></a>观生住灭已，<a id="a-Bq"></a>知心相乃至戒相，<a id="a-Br"></a>终不作恶，<a id="a-Bs"></a>无有死畏、<a id="a-Bt"></a>三恶道畏。<a id="a-Bu"></a>若不系心观察如是二十事者，<a id="a-Bv"></a>心则放逸，<a id="a-Bw"></a>无恶不造。<a id="a-Bx"></a>”</p>
  <p id="aBy">阿阇世言：<a id="a-Bz"></a>“如我解佛所说义者，<a id="a-C0"></a>我从昔来，<a id="a-C1"></a>初未曾观是二十事故造众恶，<a id="a-C2"></a>造众恶故则有死畏、<a id="a-C3"></a>三恶道畏。<a id="a-C4"></a>世尊，<a id="a-C5"></a>自我招殃造兹重恶，<a id="a-C6"></a>父王无辜，<a id="a-C7"></a>横加逆害，<a id="a-C8"></a>是二十事设观不观，<a id="a-C9"></a>必定当堕阿鼻地狱。<a id="a-CA"></a>”</p>
  <p id="aCB">佛告大王：<a id="a-CC"></a>“一切诸法，<a id="a-CD"></a>性相无常，<a id="a-CE"></a>无有决定，<a id="a-CF"></a>王云何言必定当堕阿鼻地狱？<a id="a-CG"></a>”</p>
  <p id="aCH">阿阇世王白佛言：<a id="a-CI"></a>“世尊，<a id="a-CJ"></a>若一切法无定相者，<a id="a-CK"></a>我之杀罪亦应不定。<a id="a-CL"></a>若杀定者，<a id="a-CM"></a>一切诸法则非不定。<a id="a-CN"></a>”</p>
  <p id="aCO">佛言：<a id="a-CP"></a>“大王，<a id="a-CQ"></a>善哉！<a id="a-CR"></a>善哉！<a id="a-CS"></a>诸佛世尊说一切法悉无定相，<a id="a-CT"></a>王复能知杀亦不定，<a id="a-CU"></a>是故当知杀无定相。<a id="a-CV"></a>大王，<a id="a-CW"></a>如汝所言，<a id="a-CX"></a>先父无辜，<a id="a-CY"></a>横加逆害者，<a id="a-CZ"></a>何者是父？<a id="a-Ca"></a>但于假名众生五阴妄生父想。<a id="a-Cb"></a>于十二入、<a id="a-Cc"></a>十八界中，<a id="a-Cd"></a>何者是父？<a id="a-Ce"></a>若色是父，<a id="a-Cf"></a>四阴应非；<a id="a-Cg"></a>若四是父，<a id="a-Ch"></a>色亦应非；<a id="a-Ci"></a>若色、<a id="a-Cj"></a>非色合为父者，<a id="a-Ck"></a>无有是处。<a id="a-Cl"></a>何以故？<a id="a-Cm"></a>色与非色性无合故。<a id="a-Cn"></a>大王，<a id="a-Co"></a>凡夫众生于是色阴妄生父想。<a id="a-Cp"></a>如是色阴亦不可害。<a id="a-Cq"></a>何以故？<a id="a-Cr"></a>色有十种，<a id="a-Cs"></a>是十种中，<a id="a-Ct"></a>唯色一种，<a id="a-Cu"></a>可见可持、<a id="a-Cv"></a>可称可量、<a id="a-Cw"></a>可牵可缚。<a id="a-Cx"></a>虽可见缚，<a id="a-Cy"></a>其性不住；<a id="a-Cz"></a>以不住故，<a id="a-D0"></a>不可得见，<a id="a-D1"></a>不可捉持，<a id="a-D2"></a>不可称量，<a id="a-D3"></a>不可牵缚。<a id="a-D4"></a>色相如是，<a id="a-D5"></a>云何可杀？<a id="a-D6"></a>若色是父可杀可害获罪报者，<a id="a-D7"></a>余九应非。<a id="a-D8"></a>若九非者，<a id="a-D9"></a>则应无罪。<a id="a-DA"></a>大王，<a id="a-DB"></a>色有三种，<a id="a-DC"></a>过去、<a id="a-DD"></a>未来、<a id="a-DE"></a>现在。<a id="a-DF"></a>过去、<a id="a-DG"></a>现在则不可害。<a id="a-DH"></a>何以故？<a id="a-DI"></a>过去过去故，<a id="a-DJ"></a>现在念念灭故。<a id="a-DK"></a>遮未来故，<a id="a-DL"></a>名之为杀。<a id="a-DM"></a>如是一色，<a id="a-DN"></a>或有可杀，<a id="a-DO"></a>或不可杀。<a id="a-DP"></a>有杀不杀，<a id="a-DQ"></a>色则不定；<a id="a-DR"></a>若色不定，<a id="a-DS"></a>杀亦不定；<a id="a-DT"></a>杀不定故，<a id="a-DU"></a>报亦不定，<a id="a-DV"></a>云何说言定入地狱？</p>
  <p id="aDW">“大王，<a id="a-DX"></a>一切众生所作罪业凡有二种：<a id="a-DY"></a>一者、<a id="a-DZ"></a>轻，<a id="a-Da"></a>二者、<a id="a-Db"></a>重。<a id="a-Dc"></a>若心、<a id="a-Dd"></a>口作，<a id="a-De"></a>则名为轻；<a id="a-Df"></a>身、<a id="a-Dg"></a>口、<a id="a-Dh"></a>心作，<a id="a-Di"></a>则名为重。<a id="a-Dj"></a>大王，<a id="a-Dk"></a>心念口说，<a id="a-Dl"></a>身不作者，<a id="a-Dm"></a>所得报轻。<a id="a-Dn"></a>大王昔日口不敕杀，<a id="a-Do"></a>但言削足。<a id="a-Dp"></a>大王若敕侍臣立斩王首，<a id="a-Dq"></a>坐时乃斩犹不得罪，<a id="a-Dr"></a>况王不敕，<a id="a-Ds"></a>云何得罪？<a id="a-Dt"></a>王若得罪，<a id="a-Du"></a>诸佛世尊亦应得罪。<a id="a-Dv"></a>何以故？<a id="a-Dw"></a>汝父先王频婆娑罗，<a id="a-Dx"></a>常于诸佛种诸善根，<a id="a-Dy"></a>是故今日得居王位。<a id="a-Dz"></a>诸佛若不受其供养则不为王；<a id="a-E0"></a>若不为王，<a id="a-E1"></a>汝则不得为国生害。<a id="a-E2"></a>若汝杀父当有罪者，<a id="a-E3"></a>我等诸佛亦应有罪。<a id="a-E4"></a>若诸佛世尊无有罪者，<a id="a-E5"></a>汝独云何而得罪耶？</p>
  <p id="aE6">“大王，<a id="a-E7"></a>频婆娑罗往有恶心，<a id="a-E8"></a>于毗富罗山游行猎鹿，<a id="a-E9"></a>周遍圹野悉无所得，<a id="a-EA"></a>唯见一仙五通具足，<a id="a-EB"></a>见已即生瞋恚恶心：<a id="a-EC"></a>‘我今游猎所以不得，<a id="a-ED"></a>正坐此人！<a id="a-EE"></a>’驱逐令去，<a id="a-EF"></a>即敕左右而令杀之。<a id="a-EG"></a>其人临终生瞋恶心，<a id="a-EH"></a>退失神通而作誓言：<a id="a-EI"></a>‘我实无辜！<a id="a-EJ"></a>汝以心口横加戮害，<a id="a-EK"></a>我于来世亦当如是还以心口而害于汝。<a id="a-EL"></a>’时王闻已，<a id="a-EM"></a>即生悔心，<a id="a-EN"></a>供养死尸。<a id="a-EO"></a>是王如是，<a id="a-EP"></a>尚得轻受不堕地狱，<a id="a-EQ"></a>况王不尔，<a id="a-ER"></a>而当地狱受果报耶？<a id="a-ES"></a>先王自作还自受之，<a id="a-ET"></a>云何令王而得杀罪？<a id="a-EU"></a>如王所言父王无辜者，<a id="a-EV"></a>大王云何言无？<a id="a-EW"></a>夫有罪，<a id="a-EX"></a>则有罪报，<a id="a-EY"></a>无恶业者则无罪报。<a id="a-EZ"></a>汝父先王若无辜罪，<a id="a-Ea"></a>云何有报？<a id="a-Eb"></a>频婆娑罗于现世中，<a id="a-Ec"></a>亦得善果及以恶果，<a id="a-Ed"></a>是故先王亦复不定；<a id="a-Ee"></a>以不定故，<a id="a-Ef"></a>杀亦不定；<a id="a-Eg"></a>杀不定故，<a id="a-Eh"></a>云何而言定入地狱？</p>
  <p id="aEi">“大王，<a id="a-Ej"></a>众生狂惑凡有四种：<a id="a-Ek"></a>一者、<a id="a-El"></a>贪狂，<a id="a-Em"></a>二者、<a id="a-En"></a>药狂，<a id="a-Eo"></a>三者、<a id="a-Ep"></a>咒狂，<a id="a-Eq"></a>四者、<a id="a-Er"></a>本业缘狂。<a id="a-Es"></a>大王，<a id="a-Et"></a>我弟子中有是四狂，<a id="a-Eu"></a>虽多作恶，<a id="a-Ev"></a>我终不记是人犯戒。<a id="a-Ew"></a>是人所作不至三恶，<a id="a-Ex"></a>若还得心，<a id="a-Ey"></a>亦不言犯。<a id="a-Ez"></a>王本贪国，<a id="a-F0"></a>逆害父王，<a id="a-F1"></a>贪狂心作，<a id="a-F2"></a>云何得罪？<a id="a-F3"></a>大王，<a id="a-F4"></a>如人酒醉逆害其母，<a id="a-F5"></a>既醒寤已，<a id="a-F6"></a>心生悔恨，<a id="a-F7"></a>当知是业亦不得报。<a id="a-F8"></a>王今贪醉，<a id="a-F9"></a>非本心作。<a id="a-FA"></a>若非本心，<a id="a-FB"></a>云何得罪？</p>
  <p id="aFC">“大王，<a id="a-FD"></a>譬如幻师，<a id="a-FE"></a>四衢道头，<a id="a-FF"></a>幻作种种男女、<a id="a-FG"></a>象、<a id="a-FH"></a>马、<a id="a-FI"></a>璎珞、<a id="a-FJ"></a>衣服，<a id="a-FK"></a>愚痴之人谓为真实，<a id="a-FL"></a>有智之人知非真有；<a id="a-FM"></a>杀亦如是，<a id="a-FN"></a>凡夫谓实，<a id="a-FO"></a>诸佛世尊知其非真。<a id="a-FP"></a>大王，<a id="a-FQ"></a>譬如山间响声，<a id="a-FR"></a>愚痴之人谓之实声，<a id="a-FS"></a>有智之人知其非真；<a id="a-FT"></a>杀亦如是，<a id="a-FU"></a>凡夫谓实，<a id="a-FV"></a>诸佛世尊知其非真。<a id="a-FW"></a>大王，<a id="a-FX"></a>如人有怨，<a id="a-FY"></a>诈来亲附，<a id="a-FZ"></a>愚痴之人谓为实亲，<a id="a-Fa"></a>智者了达，<a id="a-Fb"></a>乃知虚诈；<a id="a-Fc"></a>杀亦如是，<a id="a-Fd"></a>凡夫谓实，<a id="a-Fe"></a>诸佛世尊知其非真。<a id="a-Ff"></a>大王，<a id="a-Fg"></a>如人执镜自见面像，<a id="a-Fh"></a>愚痴之人谓为真面，<a id="a-Fi"></a>智者了达，<a id="a-Fj"></a>知其非真；<a id="a-Fk"></a>杀亦如是，<a id="a-Fl"></a>凡夫谓实，<a id="a-Fm"></a>诸佛世尊知其非真。<a id="a-Fn"></a>大王，<a id="a-Fo"></a>如热时炎，<a id="a-Fp"></a>愚痴之人谓之是水，<a id="a-Fq"></a>智者了达，<a id="a-Fr"></a>知其非水；<a id="a-Fs"></a>杀亦如是，<a id="a-Ft"></a>凡夫谓实，<a id="a-Fu"></a>诸佛世尊知其非真。<a id="a-Fv"></a>大王，<a id="a-Fw"></a>如乾闼婆城，<a id="a-Fx"></a>愚痴之人谓为真实，<a id="a-Fy"></a>智者了达，<a id="a-Fz"></a>知其非真；<a id="a-G0"></a>杀亦如是，<a id="a-G1"></a>凡夫谓实，<a id="a-G2"></a>诸佛世尊知其非真。<a id="a-G3"></a>大王，<a id="a-G4"></a>如人梦中受五欲乐，<a id="a-G5"></a>愚痴之人谓之为实，<a id="a-G6"></a>智者了达，<a id="a-G7"></a>知其非真；<a id="a-G8"></a>杀亦如是，<a id="a-G9"></a>凡夫谓实，<a id="a-GA"></a>诸佛世尊知其非真。<a id="a-GB"></a>大王，<a id="a-GC"></a>杀法、<a id="a-GD"></a>杀业、<a id="a-GE"></a>杀者、<a id="a-GF"></a>杀果及以解脱，<a id="a-GG"></a>我皆了之则无有罪。<a id="a-GH"></a>王虽知杀，<a id="a-GI"></a>云何有罪？<a id="a-GJ"></a>大王，<a id="a-GK"></a>譬如有人主知典酒，<a id="a-GL"></a>如其不饮则亦不醉，<a id="a-GM"></a>虽复知火亦不烧燃；<a id="a-GN"></a>王亦如是，<a id="a-GO"></a>虽复知杀，<a id="a-GP"></a>云何有罪？<a id="a-GQ"></a>大王，<a id="a-GR"></a>有诸众生于日出时作种种罪，<a id="a-GS"></a>于月出时复行劫盗，<a id="a-GT"></a>日月不出则不作罪，<a id="a-GU"></a>虽因日月令其作罪，<a id="a-GV"></a>然此日月实不得罪；<a id="a-GW"></a>杀亦如是，<a id="a-GX"></a>虽复因王，<a id="a-GY"></a>王实无罪。</p>
  <p id="aGZ">“大王，<a id="a-Ga"></a>如王宫中常敕屠羊，<a id="a-Gb"></a>心初无惧，<a id="a-Gc"></a>云何于父独生惧心？<a id="a-Gd"></a>虽复人畜尊卑差别，<a id="a-Ge"></a>宝命、<a id="a-Gf"></a>畏死二俱无异，<a id="a-Gg"></a>何故于羊心轻无惧，<a id="a-Gh"></a>于父先王生重忧苦？<a id="a-Gi"></a>大王，<a id="a-Gj"></a>世间之人，<a id="a-Gk"></a>是爱僮仆，<a id="a-Gl"></a>不得自在，<a id="a-Gm"></a>为爱所使而行杀害。<a id="a-Gn"></a>设有果报，<a id="a-Go"></a>乃是爱罪，<a id="a-Gp"></a>王不自在，<a id="a-Gq"></a>当有何咎？<a id="a-Gr"></a>大王，<a id="a-Gs"></a>譬如涅槃，<a id="a-Gt"></a>非有非无而亦是有；<a id="a-Gu"></a>杀亦如是，<a id="a-Gv"></a>虽非有非无而亦是有。<a id="a-Gw"></a>惭愧之人则为非有，<a id="a-Gx"></a>无惭愧者则为非无，<a id="a-Gy"></a>受果报者名之为有。<a id="a-Gz"></a>空见之人则为非有，<a id="a-H0"></a>有见之人则为非无，<a id="a-H1"></a>有有见者亦名为有。<a id="a-H2"></a>何以故？<a id="a-H3"></a>有有见者得果报故，<a id="a-H4"></a>无有见者则无果报。<a id="a-H5"></a>常见之人则为非有，<a id="a-H6"></a>无常见者则为非无，<a id="a-H7"></a>常常见者不得为无。<a id="a-H8"></a>何以故？<a id="a-H9"></a>常常见者有恶业果故，<a id="a-HA"></a>是故常常见者不得为无。<a id="a-HB"></a>以是义故，<a id="a-HC"></a>虽非有无而亦是有。</p>
  <p id="aHD">“大王，<a id="a-HE"></a>夫众生者名出入息，<a id="a-HF"></a>断出入息故名为杀，<a id="a-HG"></a>诸佛随俗亦说为杀。<a id="a-HH"></a>大王，<a id="a-HI"></a>色是无常，<a id="a-HJ"></a>色之因缘亦是无常，<a id="a-HK"></a>从无常因生色云何常？<a id="a-HL"></a>乃至识是无常，<a id="a-HM"></a>识之因缘亦是无常，<a id="a-HN"></a>从无常因生识云何常？<a id="a-HO"></a>以无常故苦，<a id="a-HP"></a>以苦故空，<a id="a-HQ"></a>以空故无我。<a id="a-HR"></a>若是无常、<a id="a-HS"></a>苦、<a id="a-HT"></a>空、<a id="a-HU"></a>无我，<a id="a-HV"></a>为何所杀？<a id="a-HW"></a>杀无常者得常涅槃，<a id="a-HX"></a>杀苦得乐，<a id="a-HY"></a>杀空得实，<a id="a-HZ"></a>杀于无我而得真我。<a id="a-Ha"></a>大王，<a id="a-Hb"></a>若杀无常、<a id="a-Hc"></a>苦、<a id="a-Hd"></a>空、<a id="a-He"></a>无我者，<a id="a-Hf"></a>则与我同，<a id="a-Hg"></a>我亦杀于无常、<a id="a-Hh"></a>苦、<a id="a-Hi"></a>空、<a id="a-Hj"></a>无我，<a id="a-Hk"></a>不入地狱，<a id="a-Hl"></a>汝云何入？<a id="a-Hm"></a>”</p>
  <p id="aHn">尔时，<a id="a-Ho"></a>阿阇世王，<a id="a-Hp"></a>如佛所说观色乃至观识，<a id="a-Hq"></a>作是观已，<a id="a-Hr"></a>即白佛言：<a id="a-Hs"></a>“世尊，<a id="a-Ht"></a>我今始知色是无常，<a id="a-Hu"></a>乃至识是无常。<a id="a-Hv"></a>我本若能如是知者则不作罪。<a id="a-Hw"></a>世尊，<a id="a-Hx"></a>我昔曾闻，<a id="a-Hy"></a>诸佛世尊常为众生而作父母。<a id="a-Hz"></a>虽闻是语，<a id="a-I0"></a>犹未审定，<a id="a-I1"></a>今则定知。<a id="a-I2"></a>世尊，<a id="a-I3"></a>我亦曾闻，<a id="a-I4"></a>须弥山王四宝所成，<a id="a-I5"></a>所谓金、<a id="a-I6"></a>银、<a id="a-I7"></a>琉璃、<a id="a-I8"></a>玻瓈，<a id="a-I9"></a>若有众鸟随所集处则同其色。<a id="a-IA"></a>虽闻是言，<a id="a-IB"></a>亦不审定。<a id="a-IC"></a>我今来至佛须弥山则与同色，<a id="a-ID"></a>与同色者则知诸法无常、<a id="a-IE"></a>苦、<a id="a-IF"></a>空、<a id="a-IG"></a>无我。<a id="a-IH"></a>世尊，<a id="a-II"></a>我见世间从伊兰子生伊兰树，<a id="a-IJ"></a>不见伊兰生栴檀树，<a id="a-IK"></a>我今始见从伊兰子生栴檀树。<a id="a-IL"></a>伊兰子者，<a id="a-IM"></a>我身是也；<a id="a-IN"></a>栴檀树者，<a id="a-IO"></a>即是我心无根信也。<a id="a-IP"></a>无根者，<a id="a-IQ"></a>我初不知恭敬如来，<a id="a-IR"></a>不信法僧，<a id="a-IS"></a>是名无根。<a id="a-IT"></a>世尊，<a id="a-IU"></a>我若不遇如来世尊，<a id="a-IV"></a>当于无量阿僧祇劫在大地狱受无量苦。<a id="a-IW"></a>我今见佛，<a id="a-IX"></a>以是见佛所得功德，<a id="a-IY"></a>破坏众生所有一切烦恼恶心。<a id="a-IZ"></a>”</p>
  <p id="aIa">佛言：<a id="a-Ib"></a>“大王，<a id="a-Ic"></a>善哉！<a id="a-Id"></a>善哉！<a id="a-Ie"></a>我今知汝必能破坏众生恶心。<a id="a-If"></a>”</p>
  <p id="aIg">“世尊，<a id="a-Ih"></a>若我审能破坏众生诸恶心者，<a id="a-Ii"></a>使我常在阿鼻地狱，<a id="a-Ij"></a>无量劫中为诸众生受大苦恼不以为苦。<a id="a-Ik"></a>”</p>
  <p id="aIl">尔时，<a id="a-Im"></a>摩伽陀国无量人民悉发阿耨多罗三藐三菩提心。<a id="a-In"></a>以如是等无量人民发大心故，<a id="a-Io"></a>阿阇世王所有重罪即得微薄。<a id="a-Ip"></a>王及夫人、<a id="a-Iq"></a>后宫婇女悉皆同发阿耨多罗三藐三菩提心。</p>
  <p id="aIr">尔时，<a id="a-Is"></a>阿阇世王语耆婆言：<a id="a-It"></a>“耆婆，<a id="a-Iu"></a>我今未死，<a id="a-Iv"></a>已得天身，<a id="a-Iw"></a>舍于短命而得长命，<a id="a-Ix"></a>舍无常身而得常身。<a id="a-Iy"></a>令诸众生发阿耨多罗三藐三菩提心，<a id="a-Iz"></a>即是天身、<a id="a-J0"></a>长命、<a id="a-J1"></a>常身，<a id="a-J2"></a>即是一切诸佛弟子。<a id="a-J3"></a>”说是语已，<a id="a-J4"></a>即以种种宝幢、<a id="a-J5"></a>幡盖、<a id="a-J6"></a>香华、<a id="a-J7"></a>璎珞、<a id="a-J8"></a>微妙伎乐而供养佛，<a id="a-J9"></a>复以偈颂而赞叹言：</p>
  <p id="aJA">“实语甚微妙，<a id="a-JB"></a>善巧于句义，</p>
  <p id="aJC">甚深秘密藏，<a id="a-JD"></a>为众故显示。</p>
  <p id="aJE">所有广博言，<a id="a-JF"></a>为众故略说，</p>
  <p id="aJG">具足如是言，<a id="a-JH"></a>善能疗众生。</p>
  <p id="aJI">若有诸众生，<a id="a-JJ"></a>得闻是语者，</p>
  <p id="aJK">若信及不信，<a id="a-JL"></a>定知是佛说。</p>
  <p id="aJM">诸佛常软语，<a id="a-JN"></a>为众故说粗，</p>
  <p id="aJO">粗语及软语，<a id="a-JP"></a>皆归第一义，</p>
  <p id="aJQ">是故我今者，<a id="a-JR"></a>归依于世尊。</p>
  <p id="aJS">如来语一味，<a id="a-JT"></a>犹如大海水，</p>
  <p id="aJU">是名第一谛，<a id="a-JV"></a>故无无义语。</p>
  <p id="aJW">如来今所说，<a id="a-JX"></a>种种无量法，</p>
  <p id="aJY">男女大小闻，<a id="a-JZ"></a>同获第一义。</p>
  <p id="aJa">无因亦无果，<a id="a-Jb"></a>无生及无灭，</p>
  <p id="aJc">是名大涅槃，<a id="a-Jd"></a>闻者破诸结。</p>
  <p id="aJe">如来为一切，<a id="a-Jf"></a>常作慈父母，</p>
  <p id="aJg">当知诸众生，<a id="a-Jh"></a>皆是如来子。</p>
  <p id="aJi">世尊大慈悲，<a id="a-Jj"></a>为众故苦行，</p>
  <p id="aJk">如人著鬼魅，<a id="a-Jl"></a>狂乱多所作。</p>
  <p id="aJm">我今得见佛，<a id="a-Jn"></a>所得三业善，</p>
  <p id="aJo">愿以此功德，<a id="a-Jp"></a>回向无上道。</p>
  <p id="aJq">我今所供养，<a id="a-Jr"></a>佛法及众僧，</p>
  <p id="aJs">愿以此功德，<a id="a-Jt"></a>三宝常在世。</p>
  <p id="aJu">我今所当得，<a id="a-Jv"></a>种种诸功德，</p>
  <p id="aJw">愿以此破坏，<a id="a-Jx"></a>众生四种魔。</p>
  <p id="aJy">我遇恶知识，<a id="a-Jz"></a>造作三世罪，</p>
  <p id="aK0">今于佛前悔，<a id="a-K1"></a>愿后更莫造。</p>
  <p id="aK2">愿诸众生等，<a id="a-K3"></a>悉发菩提心，</p>
  <p id="aK4">系心常思念，<a id="a-K5"></a>十方一切佛。</p>
  <p id="aK6">复愿诸众生，<a id="a-K7"></a>永破诸烦恼，</p>
  <p id="aK8">了了见佛性，<a id="a-K9"></a>犹如妙德等。<a id="a-KA"></a>”</p>
  <p id="aKB">尔时，<a id="a-KC"></a>世尊赞阿阇世王：<a id="a-KD"></a>“善哉！<a id="a-KE"></a>善哉！<a id="a-KF"></a>若有人能发菩提心，<a id="a-KG"></a>当知是人则为庄严诸佛大众。<a id="a-KH"></a>大王，<a id="a-KI"></a>汝昔已于毗婆尸佛初发阿耨多罗三藐三菩提心，<a id="a-KJ"></a>从是已来至我出世，<a id="a-KK"></a>于其中间未曾堕于地狱受苦。<a id="a-KL"></a>大王当知，<a id="a-KM"></a>菩提之心乃有如是无量果报。<a id="a-KN"></a>大王，<a id="a-KO"></a>从今已往常当勤修菩提之心。<a id="a-KP"></a>何以故？<a id="a-KQ"></a>从是因缘当得消灭无量恶故。<a id="a-KR"></a>”</p>
  <p id="aKS">尔时，<a id="a-KT"></a>阿阇世王及摩伽陀举国人民从座而起，<a id="a-KU"></a>绕佛三匝，<a id="a-KV"></a>辞退还宫。</p>
  <p id="aKW">天行品者如《杂华》说。</p>
  <p data-pb></p>
  <h2 id="aKX">婴儿行品第九</h2>
  <p id="aKY">“善男子，<a id="a-KZ"></a>云何名婴儿行？<a id="a-Ka"></a>善男子，<a id="a-Kb"></a>不能起、<a id="a-Kc"></a>住、<a id="a-Kd"></a>来、<a id="a-Ke"></a>去、<a id="a-Kf"></a>语言，<a id="a-Kg"></a>是名婴儿，<a id="a-Kh"></a>如来亦尔。<a id="a-Ki"></a>不能起者，<a id="a-Kj"></a>如来终不起诸法相。<a id="a-Kk"></a>不能住者，<a id="a-Kl"></a>如来不著一切诸法。<a id="a-Km"></a>不能来者，<a id="a-Kn"></a>如来身行无有动摇。<a id="a-Ko"></a>不能去者，<a id="a-Kp"></a>如来已到大般涅槃。<a id="a-Kq"></a>不能语者，<a id="a-Kr"></a>如来虽为一切众生演说诸法，<a id="a-Ks"></a>实无所说。<a id="a-Kt"></a>何以故？<a id="a-Ku"></a>有所说者名有为法，<a id="a-Kv"></a>如来世尊非是有为，<a id="a-Kw"></a>是故无说。<a id="a-Kx"></a>又无语者，<a id="a-Ky"></a>犹如婴儿语言未了，<a id="a-Kz"></a>虽复有语，<a id="a-L0"></a>实亦无语；<a id="a-L1"></a>如来亦尔，<a id="a-L2"></a>语未了者即是诸佛秘密之言，<a id="a-L3"></a>虽有所说，<a id="a-L4"></a>众生不解，<a id="a-L5"></a>故名无语。</p>
  <p id="aL6">“又婴儿者，<a id="a-L7"></a>名物不一，<a id="a-L8"></a>未知正语。<a id="a-L9"></a>虽名物不一，<a id="a-LA"></a>未知正语，<a id="a-LB"></a>非不因此而得识物；<a id="a-LC"></a>如来亦尔，<a id="a-LD"></a>一切众生方类各异所言不同，<a id="a-LE"></a>如来方便随而说之，<a id="a-LF"></a>亦令一切因而得解。</p>
  <p id="aLG">“又婴儿者，<a id="a-LH"></a>能说大字；<a id="a-LI"></a>如来亦尔，<a id="a-LJ"></a>说于大字，<a id="a-LK"></a>所谓婆啝——啝者有为，<a id="a-LL"></a>婆者无为——是名婴儿。<a id="a-LM"></a>啝者名为无常，<a id="a-LN"></a>婆者名为有常。<a id="a-LO"></a>如来说常，<a id="a-LP"></a>众生闻已，<a id="a-LQ"></a>为常法故断于无常，<a id="a-LR"></a>是名婴儿行。</p>
  <p id="aLS">“又婴儿者，<a id="a-LT"></a>不知苦乐、<a id="a-LU"></a>昼夜、<a id="a-LV"></a>父母；<a id="a-LW"></a>菩萨摩诃萨亦复如是，<a id="a-LX"></a>为众生故，<a id="a-LY"></a>不知苦乐，<a id="a-LZ"></a>无昼夜想，<a id="a-La"></a>于诸众生其心平等，<a id="a-Lb"></a>故无父母亲疏等相。</p>
  <p id="aLc">“又婴儿者，<a id="a-Ld"></a>不能造作大小诸事；<a id="a-Le"></a>菩萨摩诃萨亦复如是，<a id="a-Lf"></a>菩萨不造生死作业，<a id="a-Lg"></a>是名不作。<a id="a-Lh"></a>大事者，<a id="a-Li"></a>即五逆也。<a id="a-Lj"></a>菩萨摩诃萨终不造作五逆重罪。<a id="a-Lk"></a>小事者，<a id="a-Ll"></a>即二乘心。<a id="a-Lm"></a>菩萨终不退菩提心而作声闻、<a id="a-Ln"></a>辟支佛乘。</p>
  <p id="aLo">“又婴儿行者，<a id="a-Lp"></a>如彼婴儿啼哭之时，<a id="a-Lq"></a>父母即以杨树黄叶而语之言：<a id="a-Lr"></a>‘莫啼！<a id="a-Ls"></a>莫啼！<a id="a-Lt"></a>我与汝金。<a id="a-Lu"></a>’婴儿见已，<a id="a-Lv"></a>生真金想便止不啼，<a id="a-Lw"></a>然此杨叶实非金也。<a id="a-Lx"></a>木牛、<a id="a-Ly"></a>木马、<a id="a-Lz"></a>木男、<a id="a-M0"></a>木女，<a id="a-M1"></a>婴儿见已，<a id="a-M2"></a>亦复生于男女等想即止不啼。<a id="a-M3"></a>实非男女，<a id="a-M4"></a>以作如是男女想故，<a id="a-M5"></a>名曰婴儿。<a id="a-M6"></a>如来亦尔，<a id="a-M7"></a>若有众生欲造众恶，<a id="a-M8"></a>如来为说三十三天常乐我净，<a id="a-M9"></a>端正自恣，<a id="a-MA"></a>于妙宫殿受五欲乐，<a id="a-MB"></a>六根所对无非是乐。<a id="a-MC"></a>众生闻有如是乐故，<a id="a-MD"></a>心生贪乐，<a id="a-ME"></a>止不为恶，<a id="a-MF"></a>勤作三十三天善业。<a id="a-MG"></a>实是生死，<a id="a-MH"></a>无常、<a id="a-MI"></a>无乐、<a id="a-MJ"></a>无我、<a id="a-MK"></a>无净，<a id="a-ML"></a>为度众生方便说言常乐我净。</p>
  <p id="aMM">“又婴儿者，<a id="a-MN"></a>若有众生厌生死时，<a id="a-MO"></a>如来则为说于二乘，<a id="a-MP"></a>然实无有二乘之实。<a id="a-MQ"></a>以二乘故，<a id="a-MR"></a>知生死过，<a id="a-MS"></a>见涅槃乐；<a id="a-MT"></a>以是见故，<a id="a-MU"></a>则能自知有断不断、<a id="a-MV"></a>有真不真、<a id="a-MW"></a>有修不修、<a id="a-MX"></a>有得不得。</p>
  <p id="aMY">“善男子，<a id="a-MZ"></a>如彼婴儿于非金中而生金想；<a id="a-Ma"></a>如来亦尔，<a id="a-Mb"></a>于不净中而为说净，<a id="a-Mc"></a>如来已得第一义故则无虚妄。<a id="a-Md"></a>如彼婴儿于非牛马作牛马想；<a id="a-Me"></a>若有众生于非道中作真道想，<a id="a-Mf"></a>如来亦说非道为道，<a id="a-Mg"></a>非道之中实无有道，<a id="a-Mh"></a>以能生道微因缘故，<a id="a-Mi"></a>说非道为道。<a id="a-Mj"></a>如彼婴儿于木男女生男女想；<a id="a-Mk"></a>如来亦尔，<a id="a-Ml"></a>知非众生说众生想，<a id="a-Mm"></a>而实无有众生相也。<a id="a-Mn"></a>若佛如来说无众生，<a id="a-Mo"></a>一切众生则堕邪见，<a id="a-Mp"></a>是故如来说有众生。<a id="a-Mq"></a>于众生中作众生想者，<a id="a-Mr"></a>则不能破众生相也。<a id="a-Ms"></a>若于众生破众生相者，<a id="a-Mt"></a>是则能得大般涅槃。<a id="a-Mu"></a>以得如是大涅槃故，<a id="a-Mv"></a>止不啼哭，<a id="a-Mw"></a>是名婴儿行。</p>
  <p id="aMx">“善男子，<a id="a-My"></a>若有男女受持读诵书写解说是五行者，<a id="a-Mz"></a>当知是人必定当得如是五行。<a id="a-N0"></a>”</p>
  <p id="aN1">迦葉菩萨白佛言：<a id="a-N2"></a>“世尊，<a id="a-N3"></a>如我解佛所说义者，<a id="a-N4"></a>我亦定当得是五行。<a id="a-N5"></a>”</p>
  <p id="aN6">佛言：<a id="a-N7"></a>“善男子，<a id="a-N8"></a>不独汝得如是五行；<a id="a-N9"></a>今此会中九十三万人，<a id="a-NA"></a>亦同于汝，<a id="a-NB"></a>得是五行。<a id="a-NC"></a>”</p>
  <p id="aND"></p>
 </body>
</html>