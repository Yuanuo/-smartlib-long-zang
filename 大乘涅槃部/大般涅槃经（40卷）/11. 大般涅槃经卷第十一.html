<!doctype html>
<html id="z3IBTZUJs" data-ver="1573">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘涅槃部">
  <meta period="北凉">
 </head>
 <body>
  <h1 id="a1">大般涅槃经卷第十一</h1>
  <h2 id="a2">一切大众所问品第五之二</h2>
  <p id="a3">尔时，<a id="a-4"></a>佛告文殊师利：<a id="a-5"></a>“有因缘故，<a id="a-6"></a>如来于此说有余义。<a id="a-7"></a>又有因缘，<a id="a-8"></a>诸佛如来而说是法。<a id="a-9"></a>时王舍城有一女人，<a id="a-A"></a>名曰善贤，<a id="a-B"></a>还父母家，<a id="a-C"></a>因至我所，<a id="a-D"></a>归依于我及法、<a id="a-E"></a>众僧，<a id="a-F"></a>而作是言：<a id="a-G"></a>‘一切女人势不自由，<a id="a-H"></a>一切男子自在无碍。<a id="a-I"></a>’我于尔时知是女心，<a id="a-J"></a>即为宣说如是偈颂。<a id="a-K"></a>文殊师利，<a id="a-L"></a>善哉！<a id="a-M"></a>善哉！<a id="a-N"></a>汝今能为一切众生，<a id="a-O"></a>问于如来如是密语。<a id="a-P"></a>”</p>
  <p id="aQ">文殊师利复说偈言：</p>
  <p id="aR">“一切诸众生，<a id="a-S"></a>皆依饮食存，</p>
  <p id="aT">一切有大力，<a id="a-U"></a>其心无嫉妒，</p>
  <p id="aV">一切因饮食，<a id="a-W"></a>而多得病苦，</p>
  <p id="aX">一切修净行，<a id="a-Y"></a>而得受安乐。</p>
  <p id="aZ">“如是，<a id="a-a"></a>世尊，<a id="a-b"></a>今受纯陀饮食供养，<a id="a-c"></a>将无如来有恐怖耶？<a id="a-d"></a>”</p>
  <p id="ae">尔时，<a id="a-f"></a>世尊复为文殊而说偈言：</p>
  <p id="ag">“非一切众生，<a id="a-h"></a>尽依饮食存，</p>
  <p id="ai">非一切大力，<a id="a-j"></a>心皆无嫉妒。</p>
  <p id="ak">非一切因食，<a id="a-l"></a>而致病苦患，</p>
  <p id="am">非一切净行，<a id="a-n"></a>悉得受安乐。</p>
  <p id="ao">“文殊师利，<a id="a-p"></a>汝若得病，<a id="a-q"></a>我亦如是应得病苦。<a id="a-r"></a>何以故？<a id="a-s"></a>诸阿罗汉及辟支佛、<a id="a-t"></a>菩萨、<a id="a-u"></a>如来实无所食，<a id="a-v"></a>但欲化彼，<a id="a-w"></a>示现受用无量众生所施之物，<a id="a-x"></a>令其具足檀波罗蜜，<a id="a-y"></a>拔济地狱、<a id="a-z"></a>畜生、<a id="a-10"></a>饿鬼。<a id="a-11"></a>若言如来六年苦行身羸瘦者，<a id="a-12"></a>无有是处。<a id="a-13"></a>诸佛世尊独拔诸有，<a id="a-14"></a>不同凡夫，<a id="a-15"></a>云何而得身羸劣耶？<a id="a-16"></a>诸佛世尊精勤修习，<a id="a-17"></a>获金刚身，<a id="a-18"></a>不同世人危脆之身。<a id="a-19"></a>我诸弟子亦复如是，<a id="a-1A"></a>不可思议，<a id="a-1B"></a>不依于食。<a id="a-1C"></a>一切大力无嫉妒者，<a id="a-1D"></a>亦有余义。<a id="a-1E"></a>如世间人，<a id="a-1F"></a>终身永无嫉妒之心而亦无力。<a id="a-1G"></a>一切病苦因食得者，<a id="a-1H"></a>亦有余义。<a id="a-1I"></a>亦见有人得客病者，<a id="a-1J"></a>所谓刺刺刀剑鉾槊。<a id="a-1K"></a>一切净行受安乐者，<a id="a-1L"></a>是亦有余。<a id="a-1M"></a>世间亦有外道之人，<a id="a-1N"></a>修于梵行多受苦恼。<a id="a-1O"></a>以是义故，<a id="a-1P"></a>如来所说一切有余，<a id="a-1Q"></a>是名如来非无因缘而说此偈，<a id="a-1R"></a>有因故说。<a id="a-1S"></a>昔日于此优禅尼国，<a id="a-1T"></a>有婆罗门名羖羝德，<a id="a-1U"></a>来至我所，<a id="a-1V"></a>欲受第四八戒斋法，<a id="a-1W"></a>我于尔时为说是偈。<a id="a-1X"></a>”</p>
  <p id="a1Y">尔时，<a id="a-1Z"></a>迦葉菩萨白佛言：<a id="a-1a"></a>“世尊，<a id="a-1b"></a>何等名为无余义耶？<a id="a-1c"></a>云何复名一切义乎？<a id="a-1d"></a>”</p>
  <p id="a1e">“善男子，<a id="a-1f"></a>一切者，<a id="a-1g"></a>唯除助道常乐善法，<a id="a-1h"></a>是名一切，<a id="a-1i"></a>亦名无余。<a id="a-1j"></a>其余诸法亦名有余，<a id="a-1k"></a>亦名无余，<a id="a-1l"></a>欲令乐法诸善男子知此有余及无余义。<a id="a-1m"></a>”</p>
  <p id="a1n">迦葉菩萨心大欢喜踊跃无量，<a id="a-1o"></a>前白佛言：<a id="a-1p"></a>“甚奇！<a id="a-1q"></a>世尊，<a id="a-1r"></a>等视众生如罗睺罗。<a id="a-1s"></a>”</p>
  <p id="a1t">尔时，<a id="a-1u"></a>佛赞迦葉菩萨：<a id="a-1v"></a>“善哉！<a id="a-1w"></a>善哉！<a id="a-1x"></a>汝今所见微妙甚深。<a id="a-1y"></a>”</p>
  <p id="a1z">迦葉菩萨白佛言：<a id="a-20"></a>“世尊，<a id="a-21"></a>唯愿如来说是大乘《大涅槃经》所得功德。<a id="a-22"></a>”</p>
  <p id="a23">佛告迦葉：<a id="a-24"></a>“善男子，<a id="a-25"></a>若有得闻是经名字，<a id="a-26"></a>所得功德非诸声闻、<a id="a-27"></a>辟支佛等所能宣说，<a id="a-28"></a>唯佛能知。<a id="a-29"></a>何以故？<a id="a-2A"></a>不可思议，<a id="a-2B"></a>是佛境界，<a id="a-2C"></a>何况受持读诵通利书写经卷！<a id="a-2D"></a>”</p>
  <p id="a2E">尔时，<a id="a-2F"></a>诸天、<a id="a-2G"></a>世人及阿修罗即于佛前，<a id="a-2H"></a>异口同音而说偈言：</p>
  <p id="a2I">“诸佛难思议，<a id="a-2J"></a>法僧亦复然，</p>
  <p id="a2K">是故今劝请，<a id="a-2L"></a>唯愿小停住。</p>
  <p id="a2M">尊者大迦葉，<a id="a-2N"></a>及以阿难等，</p>
  <p id="a2O">二众之眷属，<a id="a-2P"></a>且待须臾至。</p>
  <p id="a2Q">并及摩伽主，<a id="a-2R"></a>阿阇世大王，</p>
  <p id="a2S">至心敬信佛，<a id="a-2T"></a>犹故未来此。</p>
  <p id="a2U">唯愿于如来，<a id="a-2V"></a>小垂哀愍住，</p>
  <p id="a2W">于此大众中，<a id="a-2X"></a>断我诸疑网。<a id="a-2Y"></a>”</p>
  <p id="a2Z">尔时，<a id="a-2a"></a>如来为诸大众而说偈言：</p>
  <p id="a2b">“我法最长子，<a id="a-2c"></a>是名大迦葉。</p>
  <p id="a2d">阿难勤精进，<a id="a-2e"></a>能断一切疑。</p>
  <p id="a2f">汝等当谛观，<a id="a-2g"></a>阿难多闻士，</p>
  <p id="a2h">自然当解了，<a id="a-2i"></a>是常及无常。</p>
  <p id="a2j">以是故不应，<a id="a-2k"></a>心怀于忧恼。<a id="a-2l"></a>”</p>
  <p id="a2m">尔时，<a id="a-2n"></a>大众以种种物供养如来，<a id="a-2o"></a>供养佛已，<a id="a-2p"></a>即发阿耨多罗三藐三菩提心。<a id="a-2q"></a>无量无边恒河沙等诸菩萨辈得住初地。</p>
  <p id="a2r">尔时，<a id="a-2s"></a>世尊与文殊师利、<a id="a-2t"></a>迦葉菩萨及以纯陀而受记莂，<a id="a-2u"></a>受记莂已，<a id="a-2v"></a>说如是言：<a id="a-2w"></a>“诸善男子，<a id="a-2x"></a>自修其心，<a id="a-2y"></a>慎莫放逸。<a id="a-2z"></a>我今背疾，<a id="a-30"></a>举体皆痛。<a id="a-31"></a>我今欲卧，<a id="a-32"></a>如彼小儿及常患者。<a id="a-33"></a>汝等文殊，<a id="a-34"></a>当为四部广说大法，<a id="a-35"></a>今以此法付嘱于汝；<a id="a-36"></a>乃至迦葉、<a id="a-37"></a>阿难等来，<a id="a-38"></a>复当付嘱如是正法。<a id="a-39"></a>”</p>
  <p id="a3A">尔时，<a id="a-3B"></a>如来说是语已，<a id="a-3C"></a>为欲调伏诸众生故，<a id="a-3D"></a>现身有疾，<a id="a-3E"></a>右胁而卧，<a id="a-3F"></a>如彼病人。</p>
  <p data-pb></p>
  <h2 id="a3G">现病品第六</h2>
  <p id="a3H">尔时，<a id="a-3I"></a>迦葉菩萨白佛言：<a id="a-3J"></a>“世尊，<a id="a-3K"></a>如来已免一切疾病，<a id="a-3L"></a>患苦悉除，<a id="a-3M"></a>无复怖畏。<a id="a-3N"></a>世尊，<a id="a-3O"></a>一切众生有四毒箭则为病因。<a id="a-3P"></a>何等为四？<a id="a-3Q"></a>贪欲、<a id="a-3R"></a>瞋恚、<a id="a-3S"></a>愚痴、<a id="a-3T"></a>憍慢。<a id="a-3U"></a>若有病因，<a id="a-3V"></a>则有病生，<a id="a-3W"></a>所谓爱热肺病，<a id="a-3X"></a>上气吐逆，<a id="a-3Y"></a>肤体[疒+習][疒+習]，<a id="a-3Z"></a>其心闷乱，<a id="a-3a"></a>下痢哕噎，<a id="a-3b"></a>小便淋沥，<a id="a-3c"></a>眼耳疼痛，<a id="a-3d"></a>背满腹胀，<a id="a-3e"></a>颠狂干消，<a id="a-3f"></a>鬼魅所著。<a id="a-3g"></a>如是种种身心诸病，<a id="a-3h"></a>诸佛世尊悉无复有。<a id="a-3i"></a>今日如来何缘顾命文殊师利而作是言‘我今背痛，<a id="a-3j"></a>汝等当为大众说法’？<a id="a-3k"></a>有二因缘则无病苦。<a id="a-3l"></a>何等为二？<a id="a-3m"></a>一者、<a id="a-3n"></a>怜愍一切众生，<a id="a-3o"></a>二者、<a id="a-3p"></a>给施病者医药。<a id="a-3q"></a>如来往昔已于无量万亿劫中修菩萨道，<a id="a-3r"></a>常行爱语，<a id="a-3s"></a>利益众生，<a id="a-3t"></a>不令苦恼，<a id="a-3u"></a>施疾病者种种医药，<a id="a-3v"></a>何缘于今自言有病？</p>
  <p id="a3w">“世尊，<a id="a-3x"></a>世有病人，<a id="a-3y"></a>或坐或卧，<a id="a-3z"></a>不安处所，<a id="a-40"></a>或索饮食，<a id="a-41"></a>敕诫家属，<a id="a-42"></a>修治产业。<a id="a-43"></a>何故如来默然而卧，<a id="a-44"></a>不教弟子声闻人等尸波罗蜜、<a id="a-45"></a>诸禅解脱、<a id="a-46"></a>三摩跋提、<a id="a-47"></a>修诸正勤？<a id="a-48"></a>何缘不说如是甚深大乘经典？<a id="a-49"></a>如来何故不以无量方便教大迦葉，<a id="a-4A"></a>人中象王，<a id="a-4B"></a>诸大人等，<a id="a-4C"></a>令不退于阿耨多罗三藐三菩提？<a id="a-4D"></a>何故不治诸恶比丘受畜一切不净物者？<a id="a-4E"></a>世尊实无有病，<a id="a-4F"></a>云何默然，<a id="a-4G"></a>右胁而卧？</p>
  <p id="a4H">“诸菩萨等，<a id="a-4I"></a>凡所给施病者医药，<a id="a-4J"></a>所得善根悉施众生，<a id="a-4K"></a>而共回向一切种智，<a id="a-4L"></a>为除众生诸烦恼障、<a id="a-4M"></a>业障、<a id="a-4N"></a>报障。<a id="a-4O"></a>烦恼障者，<a id="a-4P"></a>贪欲、<a id="a-4Q"></a>瞋恚、<a id="a-4R"></a>愚痴、<a id="a-4S"></a>忿怒、<a id="a-4T"></a>缠盖、<a id="a-4U"></a>焦恼、<a id="a-4V"></a>嫉妒、<a id="a-4W"></a>悭吝、<a id="a-4X"></a>奸诈、<a id="a-4Y"></a>谀谄、<a id="a-4Z"></a>无惭无愧，<a id="a-4a"></a>慢、<a id="a-4b"></a>慢慢、<a id="a-4c"></a>大慢、<a id="a-4d"></a>不如慢、<a id="a-4e"></a>增上慢、<a id="a-4f"></a>我慢、<a id="a-4g"></a>邪慢、<a id="a-4h"></a>憍慢，<a id="a-4i"></a>放逸贡高，<a id="a-4j"></a>怼恨诤讼，<a id="a-4k"></a>邪命谄媚，<a id="a-4l"></a>诈现异相，<a id="a-4m"></a>以利求利，<a id="a-4n"></a>恶求多求，<a id="a-4o"></a>无有恭敬，<a id="a-4p"></a>不随教诲，<a id="a-4q"></a>亲近恶友，<a id="a-4r"></a>贪利无厌，<a id="a-4s"></a>缠缚难解，<a id="a-4t"></a>欲于恶欲，<a id="a-4u"></a>贪于恶贪，<a id="a-4v"></a>身见、<a id="a-4w"></a>有见及以无见，<a id="a-4x"></a>频申喜睡，<a id="a-4y"></a>欠呿不乐，<a id="a-4z"></a>贪嗜饮食，<a id="a-50"></a>其心簦瞢，<a id="a-51"></a>心缘异想，<a id="a-52"></a>不善思惟，<a id="a-53"></a>身口多恶，<a id="a-54"></a>好喜多语，<a id="a-55"></a>诸根闇钝，<a id="a-56"></a>发言多虚，<a id="a-57"></a>常为欲觉、<a id="a-58"></a>恚觉、<a id="a-59"></a>害觉之所覆盖。<a id="a-5A"></a>是名烦恼障。<a id="a-5B"></a>业障者，<a id="a-5C"></a>五无间罪重恶之病。<a id="a-5D"></a>报障者，<a id="a-5E"></a>生在地狱、<a id="a-5F"></a>畜生、<a id="a-5G"></a>饿鬼，<a id="a-5H"></a>诽谤正法，<a id="a-5I"></a>及一阐提，<a id="a-5J"></a>是名报障。<a id="a-5K"></a>如是三障名为大病。<a id="a-5L"></a>而诸菩萨于无量劫修菩提时，<a id="a-5M"></a>给施一切疾病医药，<a id="a-5N"></a>常作是愿：<a id="a-5O"></a>‘令诸众生永断如是三障重病。<a id="a-5P"></a>’</p>
  <p id="a5Q">“复次，<a id="a-5R"></a>世尊，<a id="a-5S"></a>菩萨摩诃萨修菩提时，<a id="a-5T"></a>给施一切病者医药，<a id="a-5U"></a>常作是愿，<a id="a-5V"></a>愿令众生永断诸病，<a id="a-5W"></a>得成如来金刚之身；<a id="a-5X"></a>又愿一切无量众生作妙药王，<a id="a-5Y"></a>断除一切诸恶重病；<a id="a-5Z"></a>愿诸众生得阿伽陀药，<a id="a-5a"></a>以是药力能除一切无量恶毒；<a id="a-5b"></a>又愿众生于阿耨多罗三藐三菩提无有退转，<a id="a-5c"></a>速得成就无上佛药，<a id="a-5d"></a>消除一切烦恼毒箭；<a id="a-5e"></a>又愿众生勤修精进，<a id="a-5f"></a>成就如来金刚之心，<a id="a-5g"></a>作微妙药疗治众病，<a id="a-5h"></a>不令有人生诤讼想；<a id="a-5i"></a>亦愿众生作大药树，<a id="a-5j"></a>疗治一切诸恶重病；<a id="a-5k"></a>又愿众生拔出毒箭，<a id="a-5l"></a>得成如来无上光明；<a id="a-5m"></a>又愿众生得入如来智慧大药微密法藏。<a id="a-5n"></a>世尊，<a id="a-5o"></a>菩萨如是已于无量百千万亿那由他劫发是誓愿，<a id="a-5p"></a>令诸众生悉无复病，<a id="a-5q"></a>何缘如来乃于今日唱言有病？</p>
  <p id="a5r">“复次，<a id="a-5s"></a>世尊，<a id="a-5t"></a>世有病人，<a id="a-5u"></a>不能坐起俯仰进止，<a id="a-5v"></a>饮食不御，<a id="a-5w"></a>浆水不下，<a id="a-5x"></a>亦复不能教戒诸子修治家业。<a id="a-5y"></a>尔时，<a id="a-5z"></a>父母、<a id="a-60"></a>妻子、<a id="a-61"></a>兄弟、<a id="a-62"></a>亲属、<a id="a-63"></a>知识，<a id="a-64"></a>各于是人生必死想。<a id="a-65"></a>世尊，<a id="a-66"></a>如来今日亦复如是，<a id="a-67"></a>右胁而卧，<a id="a-68"></a>无所论说。<a id="a-69"></a>此阎浮提有诸愚人当作是念‘如来正觉必当涅槃’生灭尽想。<a id="a-6A"></a>而如来性实不毕竟入于涅槃。<a id="a-6B"></a>何以故？<a id="a-6C"></a>如来常住无变易故。<a id="a-6D"></a>以是因缘，<a id="a-6E"></a>不应说言我今背痛。</p>
  <p id="a6F">“复次，<a id="a-6G"></a>世尊，<a id="a-6H"></a>世有病者，<a id="a-6I"></a>身体羸损，<a id="a-6J"></a>若偃若侧卧著床褥。<a id="a-6K"></a>尔时，<a id="a-6L"></a>家室心生恶贱起必死想。<a id="a-6M"></a>如来今者亦复如是，<a id="a-6N"></a>当为外道九十五种之所轻慢生无常想。<a id="a-6O"></a>彼诸外道当作是言：<a id="a-6P"></a>‘不如我等。<a id="a-6Q"></a>以我性常，<a id="a-6R"></a>自在时节微尘等法而为常住，<a id="a-6S"></a>无有变易。<a id="a-6T"></a>沙门瞿昙无常所迁，<a id="a-6U"></a>是变易法。<a id="a-6V"></a>’以是义故，<a id="a-6W"></a>世尊，<a id="a-6X"></a>今日不应默然右胁而卧。</p>
  <p id="a6Y">“复次，<a id="a-6Z"></a>世尊，<a id="a-6a"></a>世有病者，<a id="a-6b"></a>四大增损，<a id="a-6c"></a>互不调适，<a id="a-6d"></a>羸瘦乏极，<a id="a-6e"></a>是故不能随意坐起卧著床褥。<a id="a-6f"></a>如来四大无不和适，<a id="a-6g"></a>身力具足，<a id="a-6h"></a>亦无羸损。<a id="a-6i"></a>世尊，<a id="a-6j"></a>如十小牛力不如一大牛力，<a id="a-6k"></a>十大牛力不如一青牛力，<a id="a-6l"></a>十青牛力不如一凡象力，<a id="a-6m"></a>十凡象力不如一野象力，<a id="a-6n"></a>十野象力不如一二牙象力，<a id="a-6o"></a>十二牙象力不如一四牙象力，<a id="a-6p"></a>十四牙象力不如雪山一白象力，<a id="a-6q"></a>十雪山白象力不如一香象力，<a id="a-6r"></a>十香象力不如一青象力，<a id="a-6s"></a>十青象力不如一黄象力，<a id="a-6t"></a>十黄象力不如一赤象力，<a id="a-6u"></a>十赤象力不如一白象力，<a id="a-6v"></a>十白象力不如一山象力，<a id="a-6w"></a>十山象力不如一优钵罗象力，<a id="a-6x"></a>十优钵罗象力不如一拘物头象力，<a id="a-6y"></a>十拘物头象力不如一分陀利象力，<a id="a-6z"></a>十分陀利象力不如人中一力士力，<a id="a-70"></a>十人中力士力不如一钵健提力，<a id="a-71"></a>十钵健提力不如一八臂那罗延力，<a id="a-72"></a>十那罗延力不如一十住菩萨一节之力。<a id="a-73"></a>一切凡夫身中诸节节不相到，<a id="a-74"></a>人中力士节头相到，<a id="a-75"></a>钵健提身诸节相接，<a id="a-76"></a>那罗延身节头相拘，<a id="a-77"></a>十住菩萨诸节骨解盘龙相结，<a id="a-78"></a>是故菩萨其力最大。<a id="a-79"></a>世界成时，<a id="a-7A"></a>从金刚际起金刚座，<a id="a-7B"></a>上至道场菩提树下，<a id="a-7C"></a>菩萨坐已，<a id="a-7D"></a>其心即时逮得十力。<a id="a-7E"></a>如来今者不应如彼婴孩小儿。<a id="a-7F"></a>婴孩小儿愚痴无智，<a id="a-7G"></a>无所能说，<a id="a-7H"></a>以是义故，<a id="a-7I"></a>随意偃侧，<a id="a-7J"></a>无人讥诃。<a id="a-7K"></a>如来世尊有大智慧照明一切，<a id="a-7L"></a>人中之龙，<a id="a-7M"></a>具大威德，<a id="a-7N"></a>成就神通，<a id="a-7O"></a>无上仙人，<a id="a-7P"></a>永断疑网，<a id="a-7Q"></a>已拔毒箭，<a id="a-7R"></a>进止安详，<a id="a-7S"></a>威仪具足，<a id="a-7T"></a>得无所畏。<a id="a-7U"></a>今者何故右胁而卧，<a id="a-7V"></a>令诸人天悲愁苦恼？<a id="a-7W"></a>”</p>
  <p id="a7X">尔时，<a id="a-7Y"></a>迦葉菩萨即于佛前而说偈言：</p>
  <p id="a7Z">“瞿昙大圣德，<a id="a-7a"></a>愿起演妙法，</p>
  <p id="a7b">不应如小儿，<a id="a-7c"></a>病者卧床席。</p>
  <p id="a7d">调御天人师，<a id="a-7e"></a>倚卧双树间，</p>
  <p id="a7f">下愚凡夫见，<a id="a-7g"></a>当言必涅槃，</p>
  <p id="a7h">不知方等典，<a id="a-7i"></a>甚深佛所行，</p>
  <p id="a7j">不见微密藏，<a id="a-7k"></a>犹盲不见道。</p>
  <p id="a7l">惟有诸菩萨，<a id="a-7m"></a>文殊师利等，</p>
  <p id="a7n">能解是甚深，<a id="a-7o"></a>譬如善射者。</p>
  <p id="a7p">三世诸世尊，<a id="a-7q"></a>大悲为根本，</p>
  <p id="a7r">如是大慈悲，<a id="a-7s"></a>今为何所在？</p>
  <p id="a7t">若无大悲者，<a id="a-7u"></a>是则不名佛，</p>
  <p id="a7v">佛若必涅槃，<a id="a-7w"></a>是则不名常。</p>
  <p id="a7x">惟愿无上尊，<a id="a-7y"></a>哀受我等请，</p>
  <p id="a7z">利益于众生，<a id="a-80"></a>摧伏诸外道。<a id="a-81"></a>”</p>
  <p id="a82">尔时，<a id="a-83"></a>世尊大悲熏心，<a id="a-84"></a>知诸众生各各所念，<a id="a-85"></a>将欲随顺，<a id="a-86"></a>毕竟利益，<a id="a-87"></a>即从卧起，<a id="a-88"></a>结跏趺坐，<a id="a-89"></a>颜貌熙怡如融金聚，<a id="a-8A"></a>面目端严犹月盛满，<a id="a-8B"></a>形容清净无诸垢秽，<a id="a-8C"></a>放大光明充遍虚空。<a id="a-8D"></a>其光大盛过百千日，<a id="a-8E"></a>照于东方、<a id="a-8F"></a>南西北方、<a id="a-8G"></a>四维、<a id="a-8H"></a>上下诸佛世界，<a id="a-8I"></a>惠施众生大智之炬，<a id="a-8J"></a>悉令得灭无明黑闇，<a id="a-8K"></a>令百千亿那由他众生安止不退菩提之心。</p>
  <p id="a8L">尔时，<a id="a-8M"></a>世尊心无疑虑如师子王，<a id="a-8N"></a>以三十二大人之相、<a id="a-8O"></a>八十种好庄严其身。<a id="a-8P"></a>于其身上一切毛孔，<a id="a-8Q"></a>一一毛孔出一莲华。<a id="a-8R"></a>其华微妙，<a id="a-8S"></a>各具千叶，<a id="a-8T"></a>纯真金色，<a id="a-8U"></a>琉璃为茎，<a id="a-8V"></a>金刚为须，<a id="a-8W"></a>玫瑰为台，<a id="a-8X"></a>形大团圆犹如车轮。<a id="a-8Y"></a>是诸莲华各出种种杂色光明，<a id="a-8Z"></a>青黄赤白紫玻瓈色。</p>
  <p id="a8a">是诸光明皆悉遍至阿鼻地狱、<a id="a-8b"></a>想地狱、<a id="a-8c"></a>黑绳地狱、<a id="a-8d"></a>众合地狱、<a id="a-8e"></a>叫唤地狱、<a id="a-8f"></a>大叫唤地狱、<a id="a-8g"></a>焦热地狱、<a id="a-8h"></a>大焦热地狱。<a id="a-8i"></a>是八地狱其中众生常为诸苦之所逼切，<a id="a-8j"></a>所谓烧煮、<a id="a-8k"></a>火炙、<a id="a-8l"></a>斫刺、<a id="a-8m"></a>[皮+刂]剥，<a id="a-8n"></a>遇斯光已，<a id="a-8o"></a>如是众苦悉灭无余，<a id="a-8p"></a>安隐清凉，<a id="a-8q"></a>快乐无极。<a id="a-8r"></a>是光明中宣说如来秘密之藏，<a id="a-8s"></a>言诸众生皆有佛性，<a id="a-8t"></a>众生闻已即便命终生人天中。<a id="a-8u"></a>乃至八种寒冰地狱，<a id="a-8v"></a>所谓阿波波地狱、<a id="a-8w"></a>阿咤咤地狱、<a id="a-8x"></a>阿罗罗地狱、<a id="a-8y"></a>阿婆婆地狱、<a id="a-8z"></a>优钵罗地狱、<a id="a-90"></a>波头摩地狱、<a id="a-91"></a>拘物头地狱、<a id="a-92"></a>分陀利地狱。<a id="a-93"></a>是中众生常为寒苦之所逼恼，<a id="a-94"></a>所谓擘裂身体碎坏，<a id="a-95"></a>互相残害，<a id="a-96"></a>遇斯光已，<a id="a-97"></a>如是等苦亦灭无余，<a id="a-98"></a>即得调和温暖适身。<a id="a-99"></a>是光明中亦说如来秘密之藏，<a id="a-9A"></a>言诸众生皆有佛性，<a id="a-9B"></a>众生闻已即便命终生人天中。<a id="a-9C"></a>尔时，<a id="a-9D"></a>于此阎浮提界及余世界，<a id="a-9E"></a>所有地狱皆悉空虚无受罪者，<a id="a-9F"></a>除一阐提。</p>
  <p id="a9G">饿鬼众生饥渴所逼，<a id="a-9H"></a>以发缠身，<a id="a-9I"></a>于百千岁未曾得闻浆水之名，<a id="a-9J"></a>遇斯光已，<a id="a-9K"></a>饥渴即除。<a id="a-9L"></a>是光明中亦说如来微密秘藏，<a id="a-9M"></a>言诸众生皆有佛性，<a id="a-9N"></a>众生闻已即便命终生人天中。<a id="a-9O"></a>令诸饿鬼亦悉空虚，<a id="a-9P"></a>除谤大乘方等正典。</p>
  <p id="a9Q">畜生众生互相杀害，<a id="a-9R"></a>共相残食，<a id="a-9S"></a>遇斯光已，<a id="a-9T"></a>恚心悉灭。<a id="a-9U"></a>是光明中亦说如来秘密之藏，<a id="a-9V"></a>言诸众生皆有佛性，<a id="a-9W"></a>众生闻已即便命终生人天中。<a id="a-9X"></a>当尔之时，<a id="a-9Y"></a>畜生亦尽，<a id="a-9Z"></a>除谤正法。</p>
  <p id="a9a">是一一华各有一佛，<a id="a-9b"></a>圆光一寻，<a id="a-9c"></a>金色晃曜，<a id="a-9d"></a>微妙端严，<a id="a-9e"></a>最上无比，<a id="a-9f"></a>三十二相、<a id="a-9g"></a>八十种好庄严其身。<a id="a-9h"></a>是诸世尊，<a id="a-9i"></a>或有坐者，<a id="a-9j"></a>或有行者，<a id="a-9k"></a>或有卧者，<a id="a-9l"></a>或有住者，<a id="a-9m"></a>或有震雷音者，<a id="a-9n"></a>或澍雨者，<a id="a-9o"></a>或放电光，<a id="a-9p"></a>或复兴风，<a id="a-9q"></a>或出烟焰，<a id="a-9r"></a>身如火聚，<a id="a-9s"></a>或复示现七宝、<a id="a-9t"></a>诸山、<a id="a-9u"></a>池泉河水、<a id="a-9v"></a>山林树木，<a id="a-9w"></a>或复示现七宝、<a id="a-9x"></a>国土、<a id="a-9y"></a>城邑聚落、<a id="a-9z"></a>宫殿屋宅，<a id="a-A0"></a>或复示现象、<a id="a-A1"></a>马、<a id="a-A2"></a>师子、<a id="a-A3"></a>虎、<a id="a-A4"></a>狼、<a id="a-A5"></a>孔雀、<a id="a-A6"></a>凤凰诸鸟，<a id="a-A7"></a>或复示现令阎浮提所有众生悉见地狱、<a id="a-A8"></a>畜生、<a id="a-A9"></a>饿鬼，<a id="a-AA"></a>或复示现欲界六天。<a id="a-AB"></a>复有世尊或说阴、<a id="a-AC"></a>界、<a id="a-AD"></a>诸入多诸过患，<a id="a-AE"></a>或复有说四圣谛法，<a id="a-AF"></a>或复有说诸法因缘，<a id="a-AG"></a>或复有说诸业烦恼皆因缘生，<a id="a-AH"></a>或复有说我与无我，<a id="a-AI"></a>或复有说苦乐二法，<a id="a-AJ"></a>或复有说常无常等，<a id="a-AK"></a>或复有说净与不净。<a id="a-AL"></a>复有世尊为诸菩萨演说所行六波罗蜜，<a id="a-AM"></a>或复有说诸大菩萨所得功德，<a id="a-AN"></a>或复有说诸佛世尊所得功德，<a id="a-AO"></a>或复有说声闻之人所得功德，<a id="a-AP"></a>或复有说随顺一乘，<a id="a-AQ"></a>或复有说三乘成道。<a id="a-AR"></a>或有世尊，<a id="a-AS"></a>左胁出水，<a id="a-AT"></a>右胁出火；<a id="a-AU"></a>或有示现初生、<a id="a-AV"></a>出家，<a id="a-AW"></a>坐于道场菩提树下转妙法轮，<a id="a-AX"></a>入于涅槃；<a id="a-AY"></a>或有世尊作师子吼，<a id="a-AZ"></a>令此会中有得一果、<a id="a-Aa"></a>二果、<a id="a-Ab"></a>三果至第四果，<a id="a-Ac"></a>或复有说出离生死无量因缘。</p>
  <p id="aAd">尔时，<a id="a-Ae"></a>于此阎浮提中，<a id="a-Af"></a>所有众生遇斯光已，<a id="a-Ag"></a>盲者见色，<a id="a-Ah"></a>聋者听声，<a id="a-Ai"></a>哑者能言，<a id="a-Aj"></a>拘躄能行，<a id="a-Ak"></a>贫者得财，<a id="a-Al"></a>悭者能施，<a id="a-Am"></a>恚者慈心，<a id="a-An"></a>不信者信。<a id="a-Ao"></a>如是世界无一众生修行恶法，<a id="a-Ap"></a>除一阐提。</p>
  <p id="aAq">尔时，<a id="a-Ar"></a>一切天、<a id="a-As"></a>龙、<a id="a-At"></a>鬼、<a id="a-Au"></a>神、<a id="a-Av"></a>乾闼婆、<a id="a-Aw"></a>阿修罗、<a id="a-Ax"></a>迦楼罗、<a id="a-Ay"></a>紧那罗、<a id="a-Az"></a>摩睺罗伽、<a id="a-B0"></a>罗刹健陀、<a id="a-B1"></a>忧摩陀、<a id="a-B2"></a>阿婆魔罗、<a id="a-B3"></a>人非人等，<a id="a-B4"></a>悉共同声唱如是言：<a id="a-B5"></a>“善哉！<a id="a-B6"></a>善哉！<a id="a-B7"></a>无上天尊，<a id="a-B8"></a>多所利益。<a id="a-B9"></a>”说是语已，<a id="a-BA"></a>踊跃欢喜，<a id="a-BB"></a>或歌或舞，<a id="a-BC"></a>或身动转，<a id="a-BD"></a>以种种华散佛及僧，<a id="a-BE"></a>所谓天优钵罗华、<a id="a-BF"></a>拘物头华、<a id="a-BG"></a>波头摩华、<a id="a-BH"></a>分陀利华、<a id="a-BI"></a>曼陀罗华、<a id="a-BJ"></a>摩诃曼陀罗华、<a id="a-BK"></a>曼殊沙华、<a id="a-BL"></a>摩诃曼殊沙华、<a id="a-BM"></a>散陀那华、<a id="a-BN"></a>摩诃散陀那华、<a id="a-BO"></a>卢脂那华、<a id="a-BP"></a>摩诃卢脂那华、<a id="a-BQ"></a>香华、<a id="a-BR"></a>大香华、<a id="a-BS"></a>适意华、<a id="a-BT"></a>大适意华、<a id="a-BU"></a>爱见华、<a id="a-BV"></a>大爱见华、<a id="a-BW"></a>端严华、<a id="a-BX"></a>第一端严华。<a id="a-BY"></a>复散诸香，<a id="a-BZ"></a>所谓沉水多伽楼香、<a id="a-Ba"></a>栴檀郁金和合杂香、<a id="a-Bb"></a>海岸聚香。<a id="a-Bc"></a>复以天上宝幢幡盖，<a id="a-Bd"></a>诸天伎乐筝笛笙瑟箜篌鼓吹，<a id="a-Be"></a>供养于佛，<a id="a-Bf"></a>而说偈言：</p>
  <p id="aBg">“我今稽首大精进，<a id="a-Bh"></a>无上正觉两足尊，</p>
  <p id="aBi">天人大众所不知，<a id="a-Bj"></a>惟有瞿昙乃能了。</p>
  <p id="aBk">世尊往昔为我故，<a id="a-Bl"></a>于无量劫修苦行，</p>
  <p id="aBm">如何一旦放本誓，<a id="a-Bn"></a>而便舍命欲涅槃。</p>
  <p id="aBo">一切众生不能见，<a id="a-Bp"></a>诸佛世尊秘密藏，</p>
  <p id="aBq">以是因缘难得出，<a id="a-Br"></a>轮转生死坠恶道。</p>
  <p id="aBs">如佛所说阿罗汉，<a id="a-Bt"></a>一切皆当至涅槃，</p>
  <p id="aBu">如是甚深佛行处，<a id="a-Bv"></a>凡夫下愚谁能知？</p>
  <p id="aBw">施诸众生甘露法，<a id="a-Bx"></a>为欲断除诸烦恼，</p>
  <p id="aBy">若有服此甘露已，<a id="a-Bz"></a>不复受生老病死。</p>
  <p id="aC0">如来世尊以疗治，<a id="a-C1"></a>百千无量诸众生，</p>
  <p id="aC2">令其所有诸重病，<a id="a-C3"></a>一切消灭无遗余。</p>
  <p id="aC4">世尊久已舍病苦，<a id="a-C5"></a>故得名为第七佛，</p>
  <p id="aC6">惟愿今日雨法雨，<a id="a-C7"></a>润渍我等功德种。</p>
  <p id="aC8">是故大众及人天，<a id="a-C9"></a>如是请已默然住。<a id="a-CA"></a>”</p>
  <p id="aCB">说是偈时，<a id="a-CC"></a>莲华台中一切诸佛，<a id="a-CD"></a>从阎浮提遍至净居，<a id="a-CE"></a>悉皆闻之。</p>
  <p id="aCF">尔时，<a id="a-CG"></a>佛告迦葉菩萨：<a id="a-CH"></a>“善哉！<a id="a-CI"></a>善哉！<a id="a-CJ"></a>善男子，<a id="a-CK"></a>汝已具足如是甚深微妙智慧，<a id="a-CL"></a>不为一切诸魔外道之所破坏。<a id="a-CM"></a>善男子，<a id="a-CN"></a>汝已安住，<a id="a-CO"></a>不为一切诸邪恶风之所倾动。<a id="a-CP"></a>善男子，<a id="a-CQ"></a>汝已成就乐说辩才，<a id="a-CR"></a>已曾供养过去无量恒河沙等诸佛世尊，<a id="a-CS"></a>是故能问如来正觉如是之义。<a id="a-CT"></a>善男子，<a id="a-CU"></a>我于往昔无量无边亿那由他百千万劫，<a id="a-CV"></a>已除病根，<a id="a-CW"></a>永离倚卧。</p>
  <p id="aCX">“迦葉，<a id="a-CY"></a>过去无量阿僧祇劫，<a id="a-CZ"></a>有佛出世，<a id="a-Ca"></a>号无上胜如来、<a id="a-Cb"></a>应供、<a id="a-Cc"></a>正遍知、<a id="a-Cd"></a>明行足、<a id="a-Ce"></a>善逝、<a id="a-Cf"></a>世间解、<a id="a-Cg"></a>无上士、<a id="a-Ch"></a>调御丈夫、<a id="a-Ci"></a>天人师、<a id="a-Cj"></a>佛世尊，<a id="a-Ck"></a>为诸声闻说是大乘《大涅槃经》，<a id="a-Cl"></a>开示分别显发其义。<a id="a-Cm"></a>我于尔时，<a id="a-Cn"></a>亦为彼佛而作声闻，<a id="a-Co"></a>受持如是大涅槃典，<a id="a-Cp"></a>读诵通利，<a id="a-Cq"></a>书写经卷，<a id="a-Cr"></a>广为他人开示分别解说其义，<a id="a-Cs"></a>以是善根回向阿耨多罗三藐三菩提。<a id="a-Ct"></a>善男子，<a id="a-Cu"></a>我从是来，<a id="a-Cv"></a>未曾有恶烦恼业缘，<a id="a-Cw"></a>堕于恶道，<a id="a-Cx"></a>诽谤正法，<a id="a-Cy"></a>作一阐提，<a id="a-Cz"></a>受黄门身、<a id="a-D0"></a>无根、<a id="a-D1"></a>二根，<a id="a-D2"></a>反逆父母、<a id="a-D3"></a>杀阿罗汉、<a id="a-D4"></a>破塔坏僧、<a id="a-D5"></a>出佛身血犯四重禁。<a id="a-D6"></a>从是已来，<a id="a-D7"></a>身心安隐，<a id="a-D8"></a>无诸苦恼。<a id="a-D9"></a>迦葉，<a id="a-DA"></a>我今实无一切疾病。<a id="a-DB"></a>所以者何？<a id="a-DC"></a>诸佛世尊久已远离一切病故。<a id="a-DD"></a>迦葉，<a id="a-DE"></a>是诸众生不知大乘方等密教，<a id="a-DF"></a>便谓如来真实有疾。</p>
  <p id="aDG">“迦葉，<a id="a-DH"></a>如言如来人中师子，<a id="a-DI"></a>而如来者实非师子，<a id="a-DJ"></a>如是之言，<a id="a-DK"></a>即是如来秘密之教。<a id="a-DL"></a>迦葉，<a id="a-DM"></a>如言如来人中大龙，<a id="a-DN"></a>而我已于无量劫中舍离是业。<a id="a-DO"></a>迦葉，<a id="a-DP"></a>如言如来是人是天，<a id="a-DQ"></a>而我真实非人非天，<a id="a-DR"></a>亦非鬼、<a id="a-DS"></a>神、<a id="a-DT"></a>乾闼婆、<a id="a-DU"></a>阿修罗、<a id="a-DV"></a>迦楼罗、<a id="a-DW"></a>紧那罗、<a id="a-DX"></a>摩睺罗伽，<a id="a-DY"></a>非我、<a id="a-DZ"></a>非命、<a id="a-Da"></a>非可养育、<a id="a-Db"></a>非人士夫，<a id="a-Dc"></a>非作非不作，<a id="a-Dd"></a>非受非不受，<a id="a-De"></a>非世尊非声闻，<a id="a-Df"></a>非说非不说，<a id="a-Dg"></a>如是等语，<a id="a-Dh"></a>皆是如来秘密之教。<a id="a-Di"></a>迦葉，<a id="a-Dj"></a>如言如来犹如大海、<a id="a-Dk"></a>须弥山王，<a id="a-Dl"></a>而如来者实非碱味、<a id="a-Dm"></a>同于石山，<a id="a-Dn"></a>当知是语，<a id="a-Do"></a>亦是如来秘密之教。<a id="a-Dp"></a>迦葉，<a id="a-Dq"></a>如言如来如分陀利，<a id="a-Dr"></a>而我实非分陀利也，<a id="a-Ds"></a>如是之言，<a id="a-Dt"></a>即是如来秘密之教。<a id="a-Du"></a>迦葉，<a id="a-Dv"></a>如言如来犹如父母，<a id="a-Dw"></a>而如来者实非父母，<a id="a-Dx"></a>如是之言，<a id="a-Dy"></a>亦是如来秘密之教。<a id="a-Dz"></a>迦葉，<a id="a-E0"></a>如言如来是大船师，<a id="a-E1"></a>而如来者实非船师，<a id="a-E2"></a>如是之言，<a id="a-E3"></a>亦是如来秘密之教。<a id="a-E4"></a>迦葉，<a id="a-E5"></a>如言如来犹如商主，<a id="a-E6"></a>而如来者实非商主，<a id="a-E7"></a>如是之言，<a id="a-E8"></a>亦是如来秘密之教。<a id="a-E9"></a>迦葉，<a id="a-EA"></a>如言如来能摧伏魔，<a id="a-EB"></a>而如来者实无恶心欲令他伏，<a id="a-EC"></a>如是之言，<a id="a-ED"></a>皆是如来秘密之教。<a id="a-EE"></a>迦葉，<a id="a-EF"></a>如言如来能治痈疮，<a id="a-EG"></a>而我实非治痈师也，<a id="a-EH"></a>如是之言，<a id="a-EI"></a>亦是如来秘密之教。<a id="a-EJ"></a>迦葉，<a id="a-EK"></a>如我先说，<a id="a-EL"></a>若有善男子、<a id="a-EM"></a>善女人善能修治身口意业，<a id="a-EN"></a>舍命之时，<a id="a-EO"></a>虽有亲族取其尸骸，<a id="a-EP"></a>或以火烧，<a id="a-EQ"></a>或投大水，<a id="a-ER"></a>或弃冢间，<a id="a-ES"></a>狐狼禽兽竞共食啖，<a id="a-ET"></a>然心意识即生善道，<a id="a-EU"></a>而是心法实无去来，<a id="a-EV"></a>亦无所至，<a id="a-EW"></a>真是前后相似相续相貌不异，<a id="a-EX"></a>如是之言，<a id="a-EY"></a>即是如来秘密之教。</p>
  <p id="aEZ">“迦葉，<a id="a-Ea"></a>我今言病亦复如是，<a id="a-Eb"></a>亦是如来秘密之教。<a id="a-Ec"></a>是故顾命文殊师利：<a id="a-Ed"></a>‘吾今背痛，<a id="a-Ee"></a>汝等当为四众说法。<a id="a-Ef"></a>’迦葉，<a id="a-Eg"></a>如来正觉，<a id="a-Eh"></a>实无有病右胁而卧，<a id="a-Ei"></a>亦不毕竟入于涅槃。<a id="a-Ej"></a>迦葉，<a id="a-Ek"></a>是大涅槃，<a id="a-El"></a>即是诸佛甚深禅定；<a id="a-Em"></a>如是禅定，<a id="a-En"></a>非是声闻、<a id="a-Eo"></a>缘觉行处。</p>
  <p id="aEp">“迦葉，<a id="a-Eq"></a>汝先所问：<a id="a-Er"></a>‘如来何故倚卧不起，<a id="a-Es"></a>不索饮食、<a id="a-Et"></a>戒敕家属、<a id="a-Eu"></a>修治产业？<a id="a-Ev"></a>’迦葉，<a id="a-Ew"></a>虚空之性，<a id="a-Ex"></a>亦无坐起、<a id="a-Ey"></a>求索饮食、<a id="a-Ez"></a>敕戒家属、<a id="a-F0"></a>修治产业，<a id="a-F1"></a>亦无去来生灭老壮、<a id="a-F2"></a>出没伤破、<a id="a-F3"></a>解脱系缚，<a id="a-F4"></a>亦不自说，<a id="a-F5"></a>亦不说他，<a id="a-F6"></a>亦不自解，<a id="a-F7"></a>亦不解他，<a id="a-F8"></a>非安非病。<a id="a-F9"></a>善男子，<a id="a-FA"></a>诸佛世尊亦复如是，<a id="a-FB"></a>犹如虚空，<a id="a-FC"></a>云何当有诸病苦耶？</p>
  <p id="aFD">“迦葉，<a id="a-FE"></a>世有三人，<a id="a-FF"></a>其病难治：<a id="a-FG"></a>一、<a id="a-FH"></a>谤大乘，<a id="a-FI"></a>二、<a id="a-FJ"></a>五逆罪，<a id="a-FK"></a>三、<a id="a-FL"></a>一阐提。<a id="a-FM"></a>如是三病，<a id="a-FN"></a>世中极重，<a id="a-FO"></a>悉非声闻、<a id="a-FP"></a>缘觉菩萨之所能治。<a id="a-FQ"></a>善男子，<a id="a-FR"></a>譬如有病必死难治，<a id="a-FS"></a>若有瞻病、<a id="a-FT"></a>随意、<a id="a-FU"></a>医药，<a id="a-FV"></a>若无瞻病、<a id="a-FW"></a>随意、<a id="a-FX"></a>医药，<a id="a-FY"></a>如是之病定不可治，<a id="a-FZ"></a>当知是人必死不疑。<a id="a-Fa"></a>善男子，<a id="a-Fb"></a>是三种人亦复如是，<a id="a-Fc"></a>若有声闻、<a id="a-Fd"></a>缘觉、<a id="a-Fe"></a>菩萨，<a id="a-Ff"></a>或有说法，<a id="a-Fg"></a>或不说法，<a id="a-Fh"></a>不能令其发阿耨多罗三藐三菩提心。</p>
  <p id="aFi">“迦葉，<a id="a-Fj"></a>譬如病人，<a id="a-Fk"></a>若有瞻病、<a id="a-Fl"></a>随意、<a id="a-Fm"></a>医药，<a id="a-Fn"></a>则可令差；<a id="a-Fo"></a>若无此三，<a id="a-Fp"></a>则不可差。<a id="a-Fq"></a>声闻、<a id="a-Fr"></a>缘觉亦复如是，<a id="a-Fs"></a>从佛菩萨得闻法已，<a id="a-Ft"></a>即能发于阿耨多罗三藐三菩提心，<a id="a-Fu"></a>非不闻法能发心也。</p>
  <p id="aFv">“迦葉，<a id="a-Fw"></a>譬如病人，<a id="a-Fx"></a>若有瞻病、<a id="a-Fy"></a>随意、<a id="a-Fz"></a>医药，<a id="a-G0"></a>若无瞻病、<a id="a-G1"></a>随意、<a id="a-G2"></a>医药，<a id="a-G3"></a>皆悉可差。<a id="a-G4"></a>有一种人亦复如是，<a id="a-G5"></a>或值声闻、<a id="a-G6"></a>不值声闻，<a id="a-G7"></a>或值缘觉、<a id="a-G8"></a>不值缘觉，<a id="a-G9"></a>或值菩萨、<a id="a-GA"></a>不值菩萨，<a id="a-GB"></a>或值如来、<a id="a-GC"></a>不值如来，<a id="a-GD"></a>或得闻法，<a id="a-GE"></a>或不闻法，<a id="a-GF"></a>自然得成阿耨多罗三藐三菩提。<a id="a-GG"></a>所谓有人，<a id="a-GH"></a>或为自身，<a id="a-GI"></a>或为他身，<a id="a-GJ"></a>或为怖畏，<a id="a-GK"></a>或为利养，<a id="a-GL"></a>或为谀谄，<a id="a-GM"></a>或为诳他，<a id="a-GN"></a>书写如是《大涅槃经》，<a id="a-GO"></a>受持读诵，<a id="a-GP"></a>供养恭敬，<a id="a-GQ"></a>为他说者。</p>
  <p id="aGR">“迦葉，<a id="a-GS"></a>有五种人，<a id="a-GT"></a>于是大乘大涅槃典，<a id="a-GU"></a>有病行处，<a id="a-GV"></a>非如来也。<a id="a-GW"></a>何等为五？</p>
  <p id="aGX">“一、<a id="a-GY"></a>断三结得须陀洹果，<a id="a-GZ"></a>不堕地狱、<a id="a-Ga"></a>畜生、<a id="a-Gb"></a>饿鬼，<a id="a-Gc"></a>人天七返，<a id="a-Gd"></a>永断诸苦，<a id="a-Ge"></a>入于涅槃。<a id="a-Gf"></a>迦葉，<a id="a-Gg"></a>是名第一人有病行处。<a id="a-Gh"></a>是人未来过八万劫，<a id="a-Gi"></a>便当得成阿耨多罗三藐三菩提。</p>
  <p id="aGj">“迦葉，<a id="a-Gk"></a>第二人者，<a id="a-Gl"></a>断三结缚，<a id="a-Gm"></a>薄贪恚痴，<a id="a-Gn"></a>得斯陀含果，<a id="a-Go"></a>名一往来，<a id="a-Gp"></a>永断诸苦，<a id="a-Gq"></a>入于涅槃。<a id="a-Gr"></a>迦葉，<a id="a-Gs"></a>是名第二人有病行处。<a id="a-Gt"></a>是人未来过六万劫，<a id="a-Gu"></a>便当得成阿耨多罗三藐三菩提。</p>
  <p id="aGv">“迦葉，<a id="a-Gw"></a>第三人者，<a id="a-Gx"></a>断五下结，<a id="a-Gy"></a>得阿那含果，<a id="a-Gz"></a>更不来此，<a id="a-H0"></a>永断诸苦，<a id="a-H1"></a>入于涅槃。<a id="a-H2"></a>是名第三人有病行处。<a id="a-H3"></a>是人未来过四万劫，<a id="a-H4"></a>便当得成阿耨多罗三藐三菩提。</p>
  <p id="aH5">“迦葉，<a id="a-H6"></a>第四人者，<a id="a-H7"></a>永断贪欲、<a id="a-H8"></a>瞋恚、<a id="a-H9"></a>愚痴，<a id="a-HA"></a>得阿罗汉果，<a id="a-HB"></a>烦恼无余，<a id="a-HC"></a>入于涅槃，<a id="a-HD"></a>亦非麒麟独一之行。<a id="a-HE"></a>是名第四人有病行处。<a id="a-HF"></a>是人未来过二万劫，<a id="a-HG"></a>便当得成阿耨多罗三藐三菩提。</p>
  <p id="aHH">“迦葉，<a id="a-HI"></a>第五人者，<a id="a-HJ"></a>永断贪欲、<a id="a-HK"></a>瞋恚、<a id="a-HL"></a>愚痴，<a id="a-HM"></a>得辟支佛道，<a id="a-HN"></a>烦恼无余，<a id="a-HO"></a>入于涅槃，<a id="a-HP"></a>真是麒麟独一之行。<a id="a-HQ"></a>是名第五人有病行处。<a id="a-HR"></a>是人未来过十千劫，<a id="a-HS"></a>便当得成阿耨多罗三藐三菩提。</p>
  <p id="aHT">“迦葉，<a id="a-HU"></a>是名第五人有病行处，<a id="a-HV"></a>非如来也。<a id="a-HW"></a>”</p>
  <p data-pb></p>
  <h2 id="aHX">圣行品第七之一</h2>
  <p id="aHY">尔时，<a id="a-HZ"></a>佛告迦葉菩萨：<a id="a-Ha"></a>“善男子，<a id="a-Hb"></a>菩萨摩诃萨应当于是《大般涅槃经》专心思惟五种之行。<a id="a-Hc"></a>何等为五？<a id="a-Hd"></a>一者、<a id="a-He"></a>圣行，<a id="a-Hf"></a>二者、<a id="a-Hg"></a>梵行，<a id="a-Hh"></a>三者、<a id="a-Hi"></a>天行，<a id="a-Hj"></a>四者、<a id="a-Hk"></a>婴儿行，<a id="a-Hl"></a>五者、<a id="a-Hm"></a>病行。<a id="a-Hn"></a>善男子，<a id="a-Ho"></a>菩萨摩诃萨常当修习是五种行。<a id="a-Hp"></a>复有一行是如来行，<a id="a-Hq"></a>所谓大乘《大涅槃经》。</p>
  <p id="aHr">“迦葉，<a id="a-Hs"></a>云何菩萨摩诃萨所修圣行？<a id="a-Ht"></a>菩萨摩诃萨若从声闻，<a id="a-Hu"></a>若从如来，<a id="a-Hv"></a>得闻如是《大涅槃经》，<a id="a-Hw"></a>闻已生信，<a id="a-Hx"></a>信已应作如是思惟：<a id="a-Hy"></a>‘诸佛世尊有无上道，<a id="a-Hz"></a>有大正法、<a id="a-I0"></a>大众正行，<a id="a-I1"></a>复有方等大乘经典。<a id="a-I2"></a>我今当为爱乐贪求大乘经故，<a id="a-I3"></a>舍离所爱妻子眷属、<a id="a-I4"></a>所居舍宅、<a id="a-I5"></a>金银珍宝、<a id="a-I6"></a>微妙璎珞、<a id="a-I7"></a>香华伎乐、<a id="a-I8"></a>奴婢仆使、<a id="a-I9"></a>男女大小、<a id="a-IA"></a>象马车乘、<a id="a-IB"></a>牛羊鸡犬猪豕之属。<a id="a-IC"></a>’复作是念：<a id="a-ID"></a>‘居家迫迮犹如牢狱，<a id="a-IE"></a>一切烦恼由之而生。<a id="a-IF"></a>出家宽旷犹如虚空，<a id="a-IG"></a>一切善法因之增长。<a id="a-IH"></a>若在家居，<a id="a-II"></a>不得尽寿净修梵行，<a id="a-IJ"></a>我今应当剃除须发出家学道。<a id="a-IK"></a>’作是念已：<a id="a-IL"></a>‘我今定当出家修学无上正真菩提之道。<a id="a-IM"></a>’菩萨如是欲出家时，<a id="a-IN"></a>天魔波旬生大苦恼言：<a id="a-IO"></a>‘是菩萨复当与我兴大战诤。<a id="a-IP"></a>’善男子，<a id="a-IQ"></a>如是菩萨何处当复与人战诤？<a id="a-IR"></a>是时菩萨即至僧坊，<a id="a-IS"></a>若见如来及佛弟子，<a id="a-IT"></a>威仪具足，<a id="a-IU"></a>诸根寂静，<a id="a-IV"></a>其心柔和清净寂灭，<a id="a-IW"></a>即至其所而求出家，<a id="a-IX"></a>剃除须发，<a id="a-IY"></a>服三法衣。<a id="a-IZ"></a>既出家已，<a id="a-Ia"></a>奉持禁戒，<a id="a-Ib"></a>威仪不缺，<a id="a-Ic"></a>进止安详，<a id="a-Id"></a>无所触犯，<a id="a-Ie"></a>乃至小罪心生怖畏，<a id="a-If"></a>护戒之心犹如金刚。</p>
  <p id="aIg">“善男子，<a id="a-Ih"></a>譬如有人带持浮囊欲渡大海，<a id="a-Ii"></a>尔时海中有一罗刹，<a id="a-Ij"></a>即从其人乞索浮囊。<a id="a-Ik"></a>其人闻已，<a id="a-Il"></a>即作是念：<a id="a-Im"></a>‘我今若与，<a id="a-In"></a>必定没死。<a id="a-Io"></a>’答言：<a id="a-Ip"></a>‘罗刹，<a id="a-Iq"></a>汝宁杀我，<a id="a-Ir"></a>浮囊叵得。<a id="a-Is"></a>’罗刹复言：<a id="a-It"></a>‘汝若不能全与我者，<a id="a-Iu"></a>见惠其半。<a id="a-Iv"></a>’是人犹故不肯与之。<a id="a-Iw"></a>罗刹复言：<a id="a-Ix"></a>‘汝若不肯惠我半者，<a id="a-Iy"></a>幸愿与我三分之一。<a id="a-Iz"></a>’是人不肯。<a id="a-J0"></a>罗刹复言：<a id="a-J1"></a>‘若不能者，<a id="a-J2"></a>当施手许。<a id="a-J3"></a>’是人不肯。<a id="a-J4"></a>罗刹复言：<a id="a-J5"></a>‘汝今若复不能与我如手许者，<a id="a-J6"></a>我今饥穷众苦所逼，<a id="a-J7"></a>愿当济我如微尘许。<a id="a-J8"></a>’是人复言：<a id="a-J9"></a>‘汝今所索诚复不多，<a id="a-JA"></a>然我今日方当渡海，<a id="a-JB"></a>不知前途近远如何。<a id="a-JC"></a>若与汝者，<a id="a-JD"></a>气当渐出，<a id="a-JE"></a>大海之难，<a id="a-JF"></a>何由得过脱能？<a id="a-JG"></a>中路没水而死！<a id="a-JH"></a>’</p>
  <p id="aJI">“善男子，<a id="a-JJ"></a>菩萨摩诃萨护持禁戒亦复如是，<a id="a-JK"></a>如彼渡人护惜浮囊。<a id="a-JL"></a>菩萨如是护戒之时，<a id="a-JM"></a>常有烦恼诸恶罗刹语菩萨言：<a id="a-JN"></a>‘汝当信我，<a id="a-JO"></a>终不相欺。<a id="a-JP"></a>但破四禁，<a id="a-JQ"></a>护持余戒，<a id="a-JR"></a>以是因缘，<a id="a-JS"></a>令汝安隐，<a id="a-JT"></a>得入涅槃。<a id="a-JU"></a>’菩萨尔时应作是言：<a id="a-JV"></a>‘我今宁持如是禁戒堕阿鼻狱，<a id="a-JW"></a>终不毁犯而生天上。<a id="a-JX"></a>’烦恼罗刹复作是言：<a id="a-JY"></a>‘卿若不能破四禁者，<a id="a-JZ"></a>可破僧残，<a id="a-Ja"></a>以是因缘，<a id="a-Jb"></a>令汝安隐，<a id="a-Jc"></a>得入涅槃。<a id="a-Jd"></a>’菩萨亦应不随其语。<a id="a-Je"></a>罗刹复言：<a id="a-Jf"></a>‘卿若不能犯僧残者，<a id="a-Jg"></a>亦可故犯偷兰遮罪，<a id="a-Jh"></a>以是因缘，<a id="a-Ji"></a>令汝安隐，<a id="a-Jj"></a>得入涅槃。<a id="a-Jk"></a>’菩萨尔时，<a id="a-Jl"></a>亦复不随。<a id="a-Jm"></a>罗刹复言：<a id="a-Jn"></a>‘卿若不能犯偷兰遮者，<a id="a-Jo"></a>可犯舍堕，<a id="a-Jp"></a>以是因缘，<a id="a-Jq"></a>可得安隐，<a id="a-Jr"></a>入于涅槃。<a id="a-Js"></a>’菩萨尔时，<a id="a-Jt"></a>亦不随之。<a id="a-Ju"></a>罗刹复言：<a id="a-Jv"></a>‘卿若不能犯舍堕者，<a id="a-Jw"></a>可破波夜提，<a id="a-Jx"></a>以是因缘，<a id="a-Jy"></a>令汝安隐，<a id="a-Jz"></a>得入涅槃。<a id="a-K0"></a>’菩萨尔时，<a id="a-K1"></a>亦不随之。<a id="a-K2"></a>罗刹复言：<a id="a-K3"></a>‘卿若不能犯波夜提者，<a id="a-K4"></a>幸可毁破突吉罗戒，<a id="a-K5"></a>以是因缘，<a id="a-K6"></a>可得安隐，<a id="a-K7"></a>入于涅槃。<a id="a-K8"></a>’菩萨尔时，<a id="a-K9"></a>心自念言：<a id="a-KA"></a>‘我今若犯突吉罗罪，<a id="a-KB"></a>不发露者，<a id="a-KC"></a>则不能渡生死彼岸而得涅槃。<a id="a-KD"></a>’菩萨摩诃萨于是微小诸戒律中，<a id="a-KE"></a>护持坚固，<a id="a-KF"></a>心如金刚。<a id="a-KG"></a>菩萨摩诃萨持四重禁及突吉罗，<a id="a-KH"></a>敬重坚固，<a id="a-KI"></a>等无差别。<a id="a-KJ"></a>菩萨若能如是坚持，<a id="a-KK"></a>则为具足五根诸戒，<a id="a-KL"></a>所谓具足菩萨根本业清净戒、<a id="a-KM"></a>前后眷属余清净戒、<a id="a-KN"></a>非诸恶觉觉清净戒、<a id="a-KO"></a>护持正念念清净戒、<a id="a-KP"></a>回向阿耨多罗三藐三菩提戒。<a id="a-KQ"></a>迦葉，<a id="a-KR"></a>是菩萨摩诃萨复有二种戒：<a id="a-KS"></a>一者、<a id="a-KT"></a>受世教戒，<a id="a-KU"></a>二者、<a id="a-KV"></a>得正法戒。<a id="a-KW"></a>菩萨若受正法戒者，<a id="a-KX"></a>终不为恶；<a id="a-KY"></a>受世教戒者，<a id="a-KZ"></a>白四羯磨然后乃得。</p>
  <p id="aKa">“复次，<a id="a-Kb"></a>善男子，<a id="a-Kc"></a>有二种戒：<a id="a-Kd"></a>一者、<a id="a-Ke"></a>性重戒，<a id="a-Kf"></a>二者、<a id="a-Kg"></a>息世讥嫌戒。<a id="a-Kh"></a>性重戒者，<a id="a-Ki"></a>谓四禁也。<a id="a-Kj"></a>息世讥嫌戒者，<a id="a-Kk"></a>不作贩卖轻秤小斗欺诳于人、<a id="a-Kl"></a>因他形势取人财物、<a id="a-Km"></a>害心系缚、<a id="a-Kn"></a>破坏成功、<a id="a-Ko"></a>燃明而卧、<a id="a-Kp"></a>田宅种植、<a id="a-Kq"></a>家业坐肆，<a id="a-Kr"></a>不畜象、<a id="a-Ks"></a>马、<a id="a-Kt"></a>车乘、<a id="a-Ku"></a>牛、<a id="a-Kv"></a>羊、<a id="a-Kw"></a>驼、<a id="a-Kx"></a>驴、<a id="a-Ky"></a>鸡、<a id="a-Kz"></a>犬、<a id="a-L0"></a>猕猴、<a id="a-L1"></a>孔雀、<a id="a-L2"></a>鹦鹉、<a id="a-L3"></a>共命及拘枳罗、<a id="a-L4"></a>豺、<a id="a-L5"></a>狼、<a id="a-L6"></a>虎、<a id="a-L7"></a>豹、<a id="a-L8"></a>猫狸、<a id="a-L9"></a>猪豕及余恶兽、<a id="a-LA"></a>童男童女、<a id="a-LB"></a>大男大女、<a id="a-LC"></a>奴婢僮仆、<a id="a-LD"></a>金、<a id="a-LE"></a>银、<a id="a-LF"></a>琉璃、<a id="a-LG"></a>玻瓈、<a id="a-LH"></a>真珠、<a id="a-LI"></a>车渠、<a id="a-LJ"></a>玛瑙、<a id="a-LK"></a>珊瑚、<a id="a-LL"></a>璧玉、<a id="a-LM"></a>珂贝诸宝、<a id="a-LN"></a>赤铜、<a id="a-LO"></a>白腊、<a id="a-LP"></a>鍮石、<a id="a-LQ"></a>盂器、<a id="a-LR"></a>氍毹毾[登+毛]、<a id="a-LS"></a>拘执眊衣、<a id="a-LT"></a>一切谷米、<a id="a-LU"></a>大小麦豆、<a id="a-LV"></a>穈粟、<a id="a-LW"></a>稻、<a id="a-LX"></a>麻、<a id="a-LY"></a>生熟餐具；<a id="a-LZ"></a>常受一食，<a id="a-La"></a>不曾再食，<a id="a-Lb"></a>若行乞食及僧中食，<a id="a-Lc"></a>常知止足，<a id="a-Ld"></a>不受别请，<a id="a-Le"></a>不食肉，<a id="a-Lf"></a>不饮酒，<a id="a-Lg"></a>五辛能熏悉不食之，<a id="a-Lh"></a>是故其身无有臭处，<a id="a-Li"></a>常为诸天、<a id="a-Lj"></a>一切世人恭敬供养，<a id="a-Lk"></a>尊重赞叹，<a id="a-Ll"></a>趣足而食，<a id="a-Lm"></a>终不长受；<a id="a-Ln"></a>所受衣服，<a id="a-Lo"></a>才足覆身，<a id="a-Lp"></a>进止常与三衣钵具，<a id="a-Lq"></a>终不舍离如鸟二翼；<a id="a-Lr"></a>不畜根子、<a id="a-Ls"></a>茎子、<a id="a-Lt"></a>节子、<a id="a-Lu"></a>椄子、<a id="a-Lv"></a>子子，<a id="a-Lw"></a>不畜宝藏若金若银、<a id="a-Lx"></a>饮食厨库、<a id="a-Ly"></a>衣裳服饰；<a id="a-Lz"></a>高广大床、<a id="a-M0"></a>象牙金床、<a id="a-M1"></a>杂色编织，<a id="a-M2"></a>悉不用坐；<a id="a-M3"></a>不畜一切细软诸席，<a id="a-M4"></a>不坐象荐马荐，<a id="a-M5"></a>不以细软上妙衣服用敷床卧，<a id="a-M6"></a>其床两头不置二枕，<a id="a-M7"></a>亦不受畜妙好丹枕、<a id="a-M8"></a>安黄木枕；<a id="a-M9"></a>终不观看象斗、<a id="a-MA"></a>马斗、<a id="a-MB"></a>车斗、<a id="a-MC"></a>兵斗、<a id="a-MD"></a>男斗、<a id="a-ME"></a>女斗、<a id="a-MF"></a>牛斗、<a id="a-MG"></a>羊斗、<a id="a-MH"></a>水牛鸡雉鹦鹉等斗，<a id="a-MI"></a>亦不故往观看军阵；<a id="a-MJ"></a>不应故听吹贝、<a id="a-MK"></a>鼓角、<a id="a-ML"></a>琴瑟筝笛、<a id="a-MM"></a>箜篌歌叫、<a id="a-MN"></a>伎乐之声，<a id="a-MO"></a>除供养佛；<a id="a-MP"></a>摴蒱围棋、<a id="a-MQ"></a>波罗塞戏、<a id="a-MR"></a>师子象斗、<a id="a-MS"></a>弹棋六博、<a id="a-MT"></a>拍毱掷石、<a id="a-MU"></a>投壶牵道、<a id="a-MV"></a>八道行成，<a id="a-MW"></a>一切戏笑悉不观作；<a id="a-MX"></a>终不瞻相手脚面目，<a id="a-MY"></a>不以抓镜、<a id="a-MZ"></a>芝草、<a id="a-Ma"></a>杨枝、<a id="a-Mb"></a>钵盂、<a id="a-Mc"></a>髑髅而作卜筮，<a id="a-Md"></a>亦不仰观虚空星宿，<a id="a-Me"></a>除欲解睡；<a id="a-Mf"></a>不作王家往返使命，<a id="a-Mg"></a>以此语彼，<a id="a-Mh"></a>以彼语此，<a id="a-Mi"></a>终不谀谄邪命自活，<a id="a-Mj"></a>亦不宣说王臣、<a id="a-Mk"></a>盗贼、<a id="a-Ml"></a>斗诤、<a id="a-Mm"></a>饮食、<a id="a-Mn"></a>国土饥馑恐怖、<a id="a-Mo"></a>丰乐安隐之事。<a id="a-Mp"></a>善男子，<a id="a-Mq"></a>是名菩萨摩诃萨息世讥嫌戒。<a id="a-Mr"></a>善男子，<a id="a-Ms"></a>菩萨摩诃萨坚持如是遮制之戒，<a id="a-Mt"></a>与性重戒等无差别。</p>
  <p id="aMu">“善男子，<a id="a-Mv"></a>菩萨摩诃萨受持如是诸禁戒已，<a id="a-Mw"></a>作是愿言：<a id="a-Mx"></a>‘宁以此身投于炽然猛火深坑，<a id="a-My"></a>终不毁犯过去、<a id="a-Mz"></a>未来、<a id="a-N0"></a>现在诸佛所制禁戒，<a id="a-N1"></a>与刹利女、<a id="a-N2"></a>婆罗门女、<a id="a-N3"></a>居士女而行不净。<a id="a-N4"></a>’复次，<a id="a-N5"></a>善男子，<a id="a-N6"></a>菩萨摩诃萨复作是愿：<a id="a-N7"></a>‘宁以热铁周匝缠身，<a id="a-N8"></a>终不敢以破戒之身受于信心檀越衣服。<a id="a-N9"></a>’复次，<a id="a-NA"></a>善男子，<a id="a-NB"></a>菩萨摩诃萨复作是愿：<a id="a-NC"></a>‘宁以此口吞热铁丸，<a id="a-ND"></a>终不敢以毁戒之口食于信心檀越饮食。<a id="a-NE"></a>’复次，<a id="a-NF"></a>善男子，<a id="a-NG"></a>菩萨摩诃萨复作是愿：<a id="a-NH"></a>‘宁卧此身大热铁上，<a id="a-NI"></a>终不敢以破戒之身受于信心檀越床敷卧具。<a id="a-NJ"></a>’复次，<a id="a-NK"></a>善男子，<a id="a-NL"></a>菩萨摩诃萨复作是愿：<a id="a-NM"></a>‘我宁以身受三百鉾，<a id="a-NN"></a>终不敢以毁戒之身受于信心檀越医药。<a id="a-NO"></a>’复次，<a id="a-NP"></a>善男子，<a id="a-NQ"></a>菩萨摩诃萨复作是愿：<a id="a-NR"></a>‘宁以此身投热铁镬，<a id="a-NS"></a>不以破戒受于信心檀越房舍屋宅。<a id="a-NT"></a>’复次，<a id="a-NU"></a>善男子，<a id="a-NV"></a>菩萨摩诃萨复作是愿：<a id="a-NW"></a>‘宁以铁捶打碎此身，<a id="a-NX"></a>从头至足令如微尘，<a id="a-NY"></a>不以破戒受诸刹利、<a id="a-NZ"></a>婆罗门、<a id="a-Na"></a>居士恭敬礼拜。<a id="a-Nb"></a>’复次，<a id="a-Nc"></a>善男子，<a id="a-Nd"></a>菩萨摩诃萨复作是愿：<a id="a-Ne"></a>‘宁以热铁挑其两目，<a id="a-Nf"></a>不以染心视他好色。<a id="a-Ng"></a>’复次，<a id="a-Nh"></a>善男子，<a id="a-Ni"></a>菩萨摩诃萨复作是愿：<a id="a-Nj"></a>‘宁以铁锥遍身搀刺，<a id="a-Nk"></a>不以染心听好音声。<a id="a-Nl"></a>’复次，<a id="a-Nm"></a>善男子，<a id="a-Nn"></a>菩萨摩诃萨复作是愿：<a id="a-No"></a>‘宁以利刀割去其鼻，<a id="a-Np"></a>不以染心贪嗅诸香。<a id="a-Nq"></a>’复次，<a id="a-Nr"></a>善男子，<a id="a-Ns"></a>菩萨摩诃萨复作是愿：<a id="a-Nt"></a>‘宁以利刀割裂其舌，<a id="a-Nu"></a>不以染心贪著美味。<a id="a-Nv"></a>’复次，<a id="a-Nw"></a>善男子，<a id="a-Nx"></a>菩萨摩诃萨复作是愿：<a id="a-Ny"></a>‘宁以利斧斩斫其身，<a id="a-Nz"></a>不以染心贪著诸触。<a id="a-O0"></a>’何以故？<a id="a-O1"></a>以是因缘，<a id="a-O2"></a>能令行者堕于地狱、<a id="a-O3"></a>畜生、<a id="a-O4"></a>饿鬼。<a id="a-O5"></a>迦葉，<a id="a-O6"></a>是名菩萨摩诃萨护持禁戒。<a id="a-O7"></a>菩萨摩诃萨护持如是诸禁戒已，<a id="a-O8"></a>悉以施于一切众生，<a id="a-O9"></a>以是因缘，<a id="a-OA"></a>愿令众生护持禁戒，<a id="a-OB"></a>得清净戒、<a id="a-OC"></a>善戒、<a id="a-OD"></a>不缺戒、<a id="a-OE"></a>不析戒、<a id="a-OF"></a>大乘戒、<a id="a-OG"></a>不退戒、<a id="a-OH"></a>随顺戒、<a id="a-OI"></a>毕竟戒、<a id="a-OJ"></a>具足成就波罗蜜戒。</p>
  <p id="aOK">“善男子，<a id="a-OL"></a>菩萨摩诃萨修持如是清净戒时，<a id="a-OM"></a>即得住于初不动地。<a id="a-ON"></a>云何名为不动地耶？<a id="a-OO"></a>菩萨住是不动地中，<a id="a-OP"></a>不动不堕，<a id="a-OQ"></a>不退不散。<a id="a-OR"></a>善男子，<a id="a-OS"></a>譬如须弥山，<a id="a-OT"></a>旋岚猛风不能令动堕落退散；<a id="a-OU"></a>菩萨摩诃萨住是地中亦复如是，<a id="a-OV"></a>不为色声香味所动，<a id="a-OW"></a>不堕地狱、<a id="a-OX"></a>畜生、<a id="a-OY"></a>饿鬼，<a id="a-OZ"></a>不退声闻、<a id="a-Oa"></a>辟支佛地，<a id="a-Ob"></a>不为异见邪风所散而作邪命。<a id="a-Oc"></a>复次，<a id="a-Od"></a>善男子，<a id="a-Oe"></a>又复动者，<a id="a-Of"></a>不为贪欲恚痴所动；<a id="a-Og"></a>又复堕者，<a id="a-Oh"></a>不堕四重；<a id="a-Oi"></a>又复退者，<a id="a-Oj"></a>不退戒还家；<a id="a-Ok"></a>又复散者，<a id="a-Ol"></a>不为违逆大乘经者之所散坏。<a id="a-Om"></a>复次，<a id="a-On"></a>善男子，<a id="a-Oo"></a>菩萨摩诃萨亦复不为诸烦恼魔之所倾动，<a id="a-Op"></a>不为阴魔所堕，<a id="a-Oq"></a>乃至坐于道场菩提树下，<a id="a-Or"></a>虽有天魔不能令其退于阿耨多罗三藐三菩提，<a id="a-Os"></a>亦复不为死魔所散。</p>
  <p id="aOt">“善男子，<a id="a-Ou"></a>是名菩萨摩诃萨修习圣行。<a id="a-Ov"></a>善男子，<a id="a-Ow"></a>云何名为圣行？<a id="a-Ox"></a>圣行者，<a id="a-Oy"></a>佛及菩萨之所行处故，<a id="a-Oz"></a>故名圣行。<a id="a-P0"></a>以何等故名佛菩萨为圣人耶？<a id="a-P1"></a>如是等人有圣法故，<a id="a-P2"></a>常观诸法性空寂故，<a id="a-P3"></a>以是义故，<a id="a-P4"></a>故名圣人；<a id="a-P5"></a>有圣戒故，<a id="a-P6"></a>复名圣人；<a id="a-P7"></a>有圣定慧故，<a id="a-P8"></a>故名圣人；<a id="a-P9"></a>有七圣财，<a id="a-PA"></a>所谓信、<a id="a-PB"></a>戒、<a id="a-PC"></a>惭、<a id="a-PD"></a>愧、<a id="a-PE"></a>多闻、<a id="a-PF"></a>智慧、<a id="a-PG"></a>舍离，<a id="a-PH"></a>故名圣人；<a id="a-PI"></a>有七圣觉故，<a id="a-PJ"></a>故名圣人。<a id="a-PK"></a>以是义故，<a id="a-PL"></a>复名圣行。<a id="a-PM"></a>”</p>
 </body>
</html>