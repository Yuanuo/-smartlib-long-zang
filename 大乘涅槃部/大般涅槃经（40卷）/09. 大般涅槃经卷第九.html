<!doctype html>
<html id="z3IBTZOJq" data-ver="1226">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘涅槃部">
  <meta period="北凉">
 </head>
 <body>
  <h1 id="a1">大般涅槃经卷第九</h1>
  <h2 id="a2">如来性品第四之六</h2>
  <p id="a3">“复次，<a id="a-4"></a>善男子，<a id="a-5"></a>譬如有人见月不现，<a id="a-6"></a>皆言月没而作没想，<a id="a-7"></a>而此月性实无没也；<a id="a-8"></a>转现他方，<a id="a-9"></a>彼处众生复谓月出，<a id="a-A"></a>而此月性实无出也。<a id="a-B"></a>何以故？<a id="a-C"></a>以须弥山障故不现，<a id="a-D"></a>其月常生，<a id="a-E"></a>性无出没。<a id="a-F"></a>如来应正遍知亦复如是，<a id="a-G"></a>出于三千大千世界，<a id="a-H"></a>或阎浮提示有父母，<a id="a-I"></a>众生皆谓如来生于阎浮提内；<a id="a-J"></a>或阎浮提示现涅槃，<a id="a-K"></a>而如来性实无涅槃，<a id="a-L"></a>而诸众生皆谓如来实般涅槃。<a id="a-M"></a>喻如月没，<a id="a-N"></a>善男子，<a id="a-O"></a>如来之性实无生灭，<a id="a-P"></a>为化众生故示生灭。</p>
  <p id="aQ">“善男子，<a id="a-R"></a>如此满月余方见半，<a id="a-S"></a>此方半月余方见满；<a id="a-T"></a>阎浮提人若见月初，<a id="a-U"></a>皆谓一日起初月想，<a id="a-V"></a>见月盛满，<a id="a-W"></a>谓十五日生盛满想，<a id="a-X"></a>而此月性实无亏盈，<a id="a-Y"></a>因须弥山而有增减。<a id="a-Z"></a>善男子，<a id="a-a"></a>如来亦尔，<a id="a-b"></a>于阎浮提或现初生，<a id="a-c"></a>或现涅槃。<a id="a-d"></a>现始生时，<a id="a-e"></a>犹如初月，<a id="a-f"></a>一切皆谓童子初生；<a id="a-g"></a>行于七步，<a id="a-h"></a>如二日月；<a id="a-i"></a>或复示现入于书堂，<a id="a-j"></a>如三日月；<a id="a-k"></a>示现出家，<a id="a-l"></a>如八日月；<a id="a-m"></a>放大智慧微妙光明，<a id="a-n"></a>能破无量众生魔众，<a id="a-o"></a>如十五日盛满之月；<a id="a-p"></a>或复示现三十二相、<a id="a-q"></a>八十种好以自庄严而现涅槃，<a id="a-r"></a>喻如月蚀。<a id="a-s"></a>如是众生所见不同，<a id="a-t"></a>或见半月，<a id="a-u"></a>或见满月，<a id="a-v"></a>或见月蚀，<a id="a-w"></a>而此月性实无增减蚀噉之者，<a id="a-x"></a>常是满月。<a id="a-y"></a>如来之身亦复如是，<a id="a-z"></a>是故名为常住不变。</p>
  <p id="a10">“复次，<a id="a-11"></a>善男子，<a id="a-12"></a>喻如满月，<a id="a-13"></a>一切悉现，<a id="a-14"></a>在在处处，<a id="a-15"></a>城邑聚落，<a id="a-16"></a>山泽水中，<a id="a-17"></a>若井若池，<a id="a-18"></a>若瓫若鍑，<a id="a-19"></a>一切皆现。<a id="a-1A"></a>有诸众生行百由旬、<a id="a-1B"></a>百千由旬，<a id="a-1C"></a>见月常随，<a id="a-1D"></a>凡夫愚人妄生忆想言：<a id="a-1E"></a>‘我本于城邑屋宅见如是月，<a id="a-1F"></a>今复于此空泽而见，<a id="a-1G"></a>为是本月，<a id="a-1H"></a>为异于本？<a id="a-1I"></a>’各作是念，<a id="a-1J"></a>月形大小，<a id="a-1K"></a>或如鍑口，<a id="a-1L"></a>或复有言大如车轮，<a id="a-1M"></a>或言犹如四十九由旬。<a id="a-1N"></a>一切皆见月之光明，<a id="a-1O"></a>或见团圆，<a id="a-1P"></a>喻如金盘。<a id="a-1Q"></a>是月性一，<a id="a-1R"></a>种种众生各见异相。<a id="a-1S"></a>善男子，<a id="a-1T"></a>如来亦尔，<a id="a-1U"></a>出现于世，<a id="a-1V"></a>或有人天而作是念：<a id="a-1W"></a>‘如来今者在我前住。<a id="a-1X"></a>’复有众生亦生是念：<a id="a-1Y"></a>‘如来今者在我前住。<a id="a-1Z"></a>’或有聋痖亦见如来有聋痖相。<a id="a-1a"></a>众生杂类，<a id="a-1b"></a>言音各异，<a id="a-1c"></a>皆谓如来悉同己语，<a id="a-1d"></a>亦各生念：<a id="a-1e"></a>‘在我舍宅，<a id="a-1f"></a>受我供养。<a id="a-1g"></a>’或有众生见如来身广大无量，<a id="a-1h"></a>有见微小，<a id="a-1i"></a>或有见佛是声闻像，<a id="a-1j"></a>或复有见为缘觉像。<a id="a-1k"></a>有诸外道复各念言：<a id="a-1l"></a>‘如来今者在我法中出家学道。<a id="a-1m"></a>’或有众生复作是念：<a id="a-1n"></a>‘如来今者独为我故出现于世。<a id="a-1o"></a>’如来实性喻如彼月，<a id="a-1p"></a>即是法身，<a id="a-1q"></a>是无生身、<a id="a-1r"></a>方便之身，<a id="a-1s"></a>随顺于世，<a id="a-1t"></a>示现无量本业因缘，<a id="a-1u"></a>在在处处示现有生，<a id="a-1v"></a>犹如彼月。<a id="a-1w"></a>以是义故，<a id="a-1x"></a>如来常住，<a id="a-1y"></a>无有变易。</p>
  <p id="a1z">“复次，<a id="a-20"></a>善男子，<a id="a-21"></a>如罗睺罗阿修罗王以手遮月，<a id="a-22"></a>世间诸人咸谓月蚀。<a id="a-23"></a>阿修罗王实不能蚀，<a id="a-24"></a>以阿修罗障其明故。<a id="a-25"></a>是月团圆，<a id="a-26"></a>无有亏损，<a id="a-27"></a>但以手障故使不现。<a id="a-28"></a>若摄手时，<a id="a-29"></a>世间咸谓月已还生，<a id="a-2A"></a>皆言是月多受苦恼。<a id="a-2B"></a>假使百千阿修罗王不能恼之。<a id="a-2C"></a>如来亦尔，<a id="a-2D"></a>示有众生于如来所，<a id="a-2E"></a>生粗恶心，<a id="a-2F"></a>出佛身血，<a id="a-2G"></a>起五逆罪至一阐提，<a id="a-2H"></a>为未来世诸众生故，<a id="a-2I"></a>如是示现坏僧断法而作留难。<a id="a-2J"></a>假使百千无量诸魔不能侵出如来身血。<a id="a-2K"></a>所以者何？<a id="a-2L"></a>如来之身无有肉血筋脉骨髓，<a id="a-2M"></a>如来真实，<a id="a-2N"></a>实无恼坏。<a id="a-2O"></a>众生皆谓法僧毁坏、<a id="a-2P"></a>如来灭尽，<a id="a-2Q"></a>而如来性真实无变，<a id="a-2R"></a>无有破坏，<a id="a-2S"></a>随顺世间如是示现。</p>
  <p id="a2T">“复次，<a id="a-2U"></a>善男子，<a id="a-2V"></a>如二人斗，<a id="a-2W"></a>若以刀杖伤身出血，<a id="a-2X"></a>虽至于死不起杀想，<a id="a-2Y"></a>如是业相轻而不重。<a id="a-2Z"></a>于如来所本无杀心，<a id="a-2a"></a>虽出身血，<a id="a-2b"></a>是业亦尔，<a id="a-2c"></a>轻而不重。<a id="a-2d"></a>如来如是于未来世，<a id="a-2e"></a>为化众生示现业报。</p>
  <p id="a2f">“复次，<a id="a-2g"></a>善男子，<a id="a-2h"></a>犹如良医勤教其子医方根本：<a id="a-2i"></a>‘此是根药，<a id="a-2j"></a>此是茎药，<a id="a-2k"></a>此是色药，<a id="a-2l"></a>种种相貌，<a id="a-2m"></a>汝当善知。<a id="a-2n"></a>’其子敬奉父之所敕，<a id="a-2o"></a>精勤习学，<a id="a-2p"></a>善解诸药。<a id="a-2q"></a>是医后时寿尽命终，<a id="a-2r"></a>其子号啕而作是言：<a id="a-2s"></a>‘父本教我，<a id="a-2t"></a>根药如是，<a id="a-2u"></a>茎药如是，<a id="a-2v"></a>华药如是，<a id="a-2w"></a>色相如是。<a id="a-2x"></a>’如来亦尔，<a id="a-2y"></a>为化众生示现制戒：<a id="a-2z"></a>‘应当如是受持，<a id="a-30"></a>莫犯作五逆罪、<a id="a-31"></a>诽谤正法及一阐提。<a id="a-32"></a>’为未来世起是事者是故示现，<a id="a-33"></a>欲令比丘于佛灭后作如是知，<a id="a-34"></a>此是契经甚深之义，<a id="a-35"></a>此是戒律轻重之相，<a id="a-36"></a>此是阿毗昙分别法句，<a id="a-37"></a>如彼医子。</p>
  <p id="a38">“复次，<a id="a-39"></a>善男子，<a id="a-3A"></a>如人知月，<a id="a-3B"></a>六月一蚀，<a id="a-3C"></a>而上诸天须臾之间已见月蚀。<a id="a-3D"></a>何以故？<a id="a-3E"></a>彼天日长，<a id="a-3F"></a>人间短故。<a id="a-3G"></a>善男子，<a id="a-3H"></a>如来亦尔，<a id="a-3I"></a>天人咸谓如来寿短，<a id="a-3J"></a>如彼天人须臾之间频见月蚀。<a id="a-3K"></a>如来又于须臾之间示现百千万亿涅槃，<a id="a-3L"></a>断烦恼魔、<a id="a-3M"></a>阴魔、<a id="a-3N"></a>死魔，<a id="a-3O"></a>是故百千万亿天魔悉知如来入般涅槃。<a id="a-3P"></a>又复示现无量百千先业因缘。<a id="a-3Q"></a>随顺世间种种性故，<a id="a-3R"></a>示现如是无量无边不可思议。<a id="a-3S"></a>是故如来常住无变。</p>
  <p id="a3T">“复次，<a id="a-3U"></a>善男子，<a id="a-3V"></a>譬如明月，<a id="a-3W"></a>众生乐见，<a id="a-3X"></a>是故称月号为乐见。<a id="a-3Y"></a>众生若有贪恚愚痴，<a id="a-3Z"></a>则不得称为乐见也。<a id="a-3a"></a>如来如是，<a id="a-3b"></a>其性纯善，<a id="a-3c"></a>清净无垢，<a id="a-3d"></a>是最可称为乐见也。<a id="a-3e"></a>乐法众生视之无厌，<a id="a-3f"></a>恶心之人不喜瞻睹。<a id="a-3g"></a>以是义故，<a id="a-3h"></a>故言如来喻如明月。</p>
  <p id="a3i">“复次，<a id="a-3j"></a>善男子，<a id="a-3k"></a>譬如日出有三时异，<a id="a-3l"></a>谓春、<a id="a-3m"></a>夏、<a id="a-3n"></a>冬，<a id="a-3o"></a>冬日则短，<a id="a-3p"></a>春日处中，<a id="a-3q"></a>夏日极长。<a id="a-3r"></a>如来亦尔，<a id="a-3s"></a>于此三千大千世界，<a id="a-3t"></a>为短寿者及诸声闻示现寿短，<a id="a-3u"></a>斯等见已，<a id="a-3v"></a>咸谓如来寿命短促，<a id="a-3w"></a>喻如冬日；<a id="a-3x"></a>为诸菩萨示现中寿，<a id="a-3y"></a>若至一劫若减一劫，<a id="a-3z"></a>喻如春日；<a id="a-40"></a>唯佛睹佛，<a id="a-41"></a>其寿无量，<a id="a-42"></a>喻如夏日。</p>
  <p id="a43">“善男子，<a id="a-44"></a>如来所说方等大乘微密之教，<a id="a-45"></a>示现世间，<a id="a-46"></a>雨大法雨。<a id="a-47"></a>于未来世，<a id="a-48"></a>若有人能护持是典，<a id="a-49"></a>开示分别利益众生，<a id="a-4A"></a>当知是辈真是菩萨，<a id="a-4B"></a>喻如盛夏天降甘雨。<a id="a-4C"></a>若有声闻、<a id="a-4D"></a>缘觉之人闻佛如来微密之教，<a id="a-4E"></a>喻如冬日多遇冷患。<a id="a-4F"></a>菩萨之人若闻如是微密教诲，<a id="a-4G"></a>如来常住，<a id="a-4H"></a>性无变易，<a id="a-4I"></a>喻如春日萌芽开敷。<a id="a-4J"></a>而如来性实无长短，<a id="a-4K"></a>为世间故示现如是，<a id="a-4L"></a>即是诸佛真实法性。</p>
  <p id="a4M">“复次，<a id="a-4N"></a>善男子，<a id="a-4O"></a>譬如众星，<a id="a-4P"></a>昼则不现，<a id="a-4Q"></a>而人皆谓昼星灭没，<a id="a-4R"></a>其实不没，<a id="a-4S"></a>所以不现，<a id="a-4T"></a>日光映故；<a id="a-4U"></a>如来亦尔，<a id="a-4V"></a>声闻、<a id="a-4W"></a>缘觉不能得见，<a id="a-4X"></a>喻如世人不见昼星。</p>
  <p id="a4Y">“复次，<a id="a-4Z"></a>善男子，<a id="a-4a"></a>譬如阴闇，<a id="a-4b"></a>日月不现，<a id="a-4c"></a>愚夫谓言日月失没，<a id="a-4d"></a>而是日月实不失没。<a id="a-4e"></a>如来正法灭尽之时，<a id="a-4f"></a>三宝现没亦复如是，<a id="a-4g"></a>非为永灭。<a id="a-4h"></a>是故当知，<a id="a-4i"></a>如来常住，<a id="a-4j"></a>无有变易。<a id="a-4k"></a>何以故？<a id="a-4l"></a>三宝真性不为诸垢之所染故。</p>
  <p id="a4m">“复次，<a id="a-4n"></a>善男子，<a id="a-4o"></a>譬如黑月，<a id="a-4p"></a>彗星夜现，<a id="a-4q"></a>其明炎炽暂出还没，<a id="a-4r"></a>众生见已生不祥想。<a id="a-4s"></a>诸辟支佛亦复如是，<a id="a-4t"></a>出无佛世，<a id="a-4u"></a>众生见已，<a id="a-4v"></a>皆谓如来真实灭度生忧悲想。<a id="a-4w"></a>而如来身实不灭度，<a id="a-4x"></a>如彼日月无有灭没。</p>
  <p id="a4y">“复次，<a id="a-4z"></a>善男子，<a id="a-50"></a>譬如日出，<a id="a-51"></a>众雾悉除；<a id="a-52"></a>此大涅槃微妙经典亦复如是，<a id="a-53"></a>出兴于世，<a id="a-54"></a>若有众生一经耳者，<a id="a-55"></a>悉能灭除一切诸恶无间罪业。<a id="a-56"></a>是大涅槃甚深境界不可思议，<a id="a-57"></a>善说如来微密之性。<a id="a-58"></a>以是义故，<a id="a-59"></a>诸善男子、<a id="a-5A"></a>善女人等，<a id="a-5B"></a>应于如来生常住心，<a id="a-5C"></a>无有变易，<a id="a-5D"></a>正法不断，<a id="a-5E"></a>僧宝不灭。<a id="a-5F"></a>是故应当多修方便勤学是典，<a id="a-5G"></a>是人不久当得成于阿耨多罗三藐三菩提。<a id="a-5H"></a>是故此经名为无量功德所成，<a id="a-5I"></a>亦名菩提不可穷尽。<a id="a-5J"></a>以不尽故，<a id="a-5K"></a>故得称为大般涅槃；<a id="a-5L"></a>有善光故，<a id="a-5M"></a>犹如夏日；<a id="a-5N"></a>身无边故，<a id="a-5O"></a>名大涅槃。</p>
  <p id="a5P">“复次，<a id="a-5Q"></a>善男子，<a id="a-5R"></a>如日月光，<a id="a-5S"></a>诸明中最，<a id="a-5T"></a>一切诸明所不能及；<a id="a-5U"></a>大涅槃光亦复如是，<a id="a-5V"></a>于诸契经三昧光明最为殊胜，<a id="a-5W"></a>诸经三昧所有光明所不能及。<a id="a-5X"></a>何以故？<a id="a-5Y"></a>大涅槃光能入众生诸毛孔故。<a id="a-5Z"></a>众生虽无菩提之心而能为作菩提因缘，<a id="a-5a"></a>是故复名大般涅槃。<a id="a-5b"></a>”</p>
  <p id="a5c">迦葉菩萨白佛言：<a id="a-5d"></a>“世尊，<a id="a-5e"></a>如佛所说，<a id="a-5f"></a>大涅槃光入于一切众生毛孔，<a id="a-5g"></a>众生虽无菩提之心而能为作菩提因者，<a id="a-5h"></a>是义不然。<a id="a-5i"></a>何以故？<a id="a-5j"></a>世尊，<a id="a-5k"></a>犯四重禁、<a id="a-5l"></a>作五逆人及一阐提，<a id="a-5m"></a>光明入身作菩提因者，<a id="a-5n"></a>如是等辈与净持戒修习诸善有何差别？<a id="a-5o"></a>若无差别，<a id="a-5p"></a>如来何故说四依义？<a id="a-5q"></a>世尊，<a id="a-5r"></a>又如佛言，<a id="a-5s"></a>若有众生闻大涅槃一经于耳，<a id="a-5t"></a>则得断除诸烦恼者，<a id="a-5u"></a>如来云何先说有人于恒河沙等佛所发心，<a id="a-5v"></a>闻大涅槃不解其义？<a id="a-5w"></a>若不解义，<a id="a-5x"></a>云何能断一切烦恼？<a id="a-5y"></a>”</p>
  <p id="a5z">佛言：<a id="a-60"></a>“善男子，<a id="a-61"></a>除一阐提，<a id="a-62"></a>其余众生闻是经已，<a id="a-63"></a>悉皆能作菩提因缘。<a id="a-64"></a>法声光明入毛孔者，<a id="a-65"></a>必定当得阿耨多罗三藐三菩提。<a id="a-66"></a>何以故？<a id="a-67"></a>若有人能供养恭敬无量诸佛，<a id="a-68"></a>方乃得闻《大涅槃经》，<a id="a-69"></a>薄福之人则不得闻。<a id="a-6A"></a>所以者何？<a id="a-6B"></a>大德之人乃能得闻如是大事，<a id="a-6C"></a>厮下小人则不得闻。<a id="a-6D"></a>何等为大？<a id="a-6E"></a>所谓诸佛甚深秘藏，<a id="a-6F"></a>谓佛性是，<a id="a-6G"></a>以是义故，<a id="a-6H"></a>名为大事。<a id="a-6I"></a>”</p>
  <p id="a6J">迦葉菩萨白佛言：<a id="a-6K"></a>“世尊，<a id="a-6L"></a>云何未发菩提心者得菩提因？<a id="a-6M"></a>”</p>
  <p id="a6N">佛告迦葉：<a id="a-6O"></a>“若有闻是《大涅槃经》，<a id="a-6P"></a>言‘我不用发菩提心’诽谤正法，<a id="a-6Q"></a>是人即于梦中见罗刹像心中怖懅。<a id="a-6R"></a>罗刹语言：<a id="a-6S"></a>‘咄！<a id="a-6T"></a>善男子，<a id="a-6U"></a>汝今若不发菩提心，<a id="a-6V"></a>当断汝命。<a id="a-6W"></a>’是人惶怖，<a id="a-6X"></a>觉已即发菩提之心。<a id="a-6Y"></a>是人命终若在三恶及在人天，<a id="a-6Z"></a>续复忆念菩提之心，<a id="a-6a"></a>当知是人是大菩萨摩诃萨也。<a id="a-6b"></a>以是义故，<a id="a-6c"></a>是大涅槃威神力故，<a id="a-6d"></a>能令未发菩提心者作菩提因。<a id="a-6e"></a>善男子，<a id="a-6f"></a>是名菩萨发心因缘，<a id="a-6g"></a>非无因缘。<a id="a-6h"></a>以是义故，<a id="a-6i"></a>大乘妙典真佛所说。</p>
  <p id="a6j">“复次，<a id="a-6k"></a>善男子，<a id="a-6l"></a>如虚空中兴大云雨，<a id="a-6m"></a>注于大地，<a id="a-6n"></a>枯木、<a id="a-6o"></a>石山、<a id="a-6p"></a>高原、<a id="a-6q"></a>堆阜，<a id="a-6r"></a>水所不住，<a id="a-6s"></a>流注下田，<a id="a-6t"></a>陂池悉满，<a id="a-6u"></a>利益无量一切众生；<a id="a-6v"></a>是大涅槃微妙经典亦复如是，<a id="a-6w"></a>雨大法雨，<a id="a-6x"></a>普润众生。<a id="a-6y"></a>唯一阐提发菩提心，<a id="a-6z"></a>无有是处。</p>
  <p id="a70">“复次，<a id="a-71"></a>善男子，<a id="a-72"></a>譬如焦种，<a id="a-73"></a>虽遇甘雨，<a id="a-74"></a>百千万劫终不生芽，<a id="a-75"></a>芽若生者，<a id="a-76"></a>亦无是处；<a id="a-77"></a>一阐提辈亦复如是，<a id="a-78"></a>虽闻如是大般涅槃微妙经典，<a id="a-79"></a>终不能发菩提心芽，<a id="a-7A"></a>若能发者，<a id="a-7B"></a>无有是处。<a id="a-7C"></a>何以故？<a id="a-7D"></a>是人断灭一切善根如彼焦种，<a id="a-7E"></a>不能复生菩提根芽。</p>
  <p id="a7F">“复次，<a id="a-7G"></a>善男子，<a id="a-7H"></a>譬如明珠置浊水中，<a id="a-7I"></a>以珠威德，<a id="a-7J"></a>水即为清，<a id="a-7K"></a>投之淤泥不能令清；<a id="a-7L"></a>是大涅槃微妙经典亦复如是，<a id="a-7M"></a>置余众生五无间罪、<a id="a-7N"></a>四重禁法浊水之中，<a id="a-7O"></a>犹可澄清发菩提心，<a id="a-7P"></a>投一阐提淤泥之中，<a id="a-7Q"></a>百千万岁，<a id="a-7R"></a>不能令清起菩提心。<a id="a-7S"></a>何以故？<a id="a-7T"></a>是一阐提灭诸善根，<a id="a-7U"></a>非其器故。<a id="a-7V"></a>假使是人百千万岁听受如是《大涅槃经》，<a id="a-7W"></a>终不能发菩提之心。<a id="a-7X"></a>所以者何？<a id="a-7Y"></a>无善心故。</p>
  <p id="a7Z">“复次，<a id="a-7a"></a>善男子，<a id="a-7b"></a>譬如药树，<a id="a-7c"></a>名曰药王，<a id="a-7d"></a>于诸药中最为殊胜，<a id="a-7e"></a>若和酪浆、<a id="a-7f"></a>若蜜、<a id="a-7g"></a>若酥、<a id="a-7h"></a>若水、<a id="a-7i"></a>若乳、<a id="a-7j"></a>若末、<a id="a-7k"></a>若丸，<a id="a-7l"></a>若以涂疮、<a id="a-7m"></a>熏身、<a id="a-7n"></a>涂目，<a id="a-7o"></a>若见若嗅，<a id="a-7p"></a>能灭众生一切诸病。<a id="a-7q"></a>如是药树不作是念：<a id="a-7r"></a>‘一切众生若取我根，<a id="a-7s"></a>不应取叶；<a id="a-7t"></a>若取叶者，<a id="a-7u"></a>不应取根；<a id="a-7v"></a>若取身者，<a id="a-7w"></a>不应取皮；<a id="a-7x"></a>若取皮者，<a id="a-7y"></a>不应取身。<a id="a-7z"></a>’是树虽复不生是念，<a id="a-80"></a>而能除灭一切病苦。<a id="a-81"></a>善男子，<a id="a-82"></a>是大涅槃微妙经典亦复如是，<a id="a-83"></a>能除一切众生恶业、<a id="a-84"></a>四波罗夷、<a id="a-85"></a>五无间罪、<a id="a-86"></a>若内若外所有诸恶。<a id="a-87"></a>诸有未发菩提心者，<a id="a-88"></a>因是则得发菩提心。<a id="a-89"></a>何以故？<a id="a-8A"></a>是妙经典，<a id="a-8B"></a>诸经中王；<a id="a-8C"></a>如彼药树，<a id="a-8D"></a>诸药中王。<a id="a-8E"></a>若有修习是大涅槃及不修者，<a id="a-8F"></a>若闻有是经典名字，<a id="a-8G"></a>闻已敬信，<a id="a-8H"></a>所有一切烦恼重病皆悉除灭，<a id="a-8I"></a>唯不能令一阐提辈安止住于阿耨多罗三藐三菩提；<a id="a-8J"></a>如彼妙药，<a id="a-8K"></a>虽能疗愈种种重病，<a id="a-8L"></a>而不能治必死之人。</p>
  <p id="a8M">“复次，<a id="a-8N"></a>善男子，<a id="a-8O"></a>如人手疮，<a id="a-8P"></a>捉持毒药，<a id="a-8Q"></a>毒则随入；<a id="a-8R"></a>若无疮者，<a id="a-8S"></a>毒则不入。<a id="a-8T"></a>一阐提辈亦复如是，<a id="a-8U"></a>无菩提因；<a id="a-8V"></a>如无疮者，<a id="a-8W"></a>毒不得入。<a id="a-8X"></a>所谓疮者即是无上菩提因缘，<a id="a-8Y"></a>毒者即是第一妙药，<a id="a-8Z"></a>完无疮者谓一阐提。</p>
  <p id="a8a">“复次，<a id="a-8b"></a>善男子，<a id="a-8c"></a>譬如金刚，<a id="a-8d"></a>无能坏者，<a id="a-8e"></a>而能破坏一切之物，<a id="a-8f"></a>唯除龟甲及白羊角；<a id="a-8g"></a>是大涅槃微妙经典亦复如是，<a id="a-8h"></a>悉能安止无量众生于菩提道，<a id="a-8i"></a>唯不能令一阐提辈立菩提因。</p>
  <p id="a8j">“复次，<a id="a-8k"></a>善男子，<a id="a-8l"></a>如马齿草、<a id="a-8m"></a>娑罗翅树、<a id="a-8n"></a>尼迦罗树，<a id="a-8o"></a>虽断枝茎，<a id="a-8p"></a>续生如故。<a id="a-8q"></a>不如多罗，<a id="a-8r"></a>断已不生。<a id="a-8s"></a>是诸众生亦复如是，<a id="a-8t"></a>若得闻是《大涅槃经》，<a id="a-8u"></a>虽犯四禁及五无间，<a id="a-8v"></a>犹故能生菩提因缘。<a id="a-8w"></a>一阐提辈则不如是，<a id="a-8x"></a>虽得听受是妙经典，<a id="a-8y"></a>而不能生菩提道因。</p>
  <p id="a8z">“复次，<a id="a-90"></a>善男子，<a id="a-91"></a>如佉陀罗树、<a id="a-92"></a>镇头迦树，<a id="a-93"></a>断已不生，<a id="a-94"></a>及诸焦种；<a id="a-95"></a>一阐提辈亦复如是，<a id="a-96"></a>虽得闻是《大涅槃经》，<a id="a-97"></a>而不能发菩提因缘，<a id="a-98"></a>犹如焦种。</p>
  <p id="a99">“复次，<a id="a-9A"></a>善男子，<a id="a-9B"></a>譬如大雨，<a id="a-9C"></a>终不住空；<a id="a-9D"></a>是大涅槃微妙经典亦复如是，<a id="a-9E"></a>普雨法雨，<a id="a-9F"></a>于一阐提则不能住。<a id="a-9G"></a>是一阐提周体密致，<a id="a-9H"></a>犹如金刚不容外物。<a id="a-9I"></a>”</p>
  <p id="a9J">迦葉菩萨白佛言：<a id="a-9K"></a>“世尊，<a id="a-9L"></a>如佛说偈：</p>
  <p id="a9M">“不见善不作，<a id="a-9N"></a>唯见恶可作，</p>
  <p id="a9O">是处可怖畏，<a id="a-9P"></a>犹如险恶道。</p>
  <p id="a9Q">“世尊，<a id="a-9R"></a>如是所说，<a id="a-9S"></a>有何等义？<a id="a-9T"></a>”</p>
  <p id="a9U">佛言：<a id="a-9V"></a>“善男子，<a id="a-9W"></a>不见者谓不见佛性，<a id="a-9X"></a>善者即是阿耨多罗三藐三菩提，<a id="a-9Y"></a>不作者所谓不能亲近善友，<a id="a-9Z"></a>唯见者见无因果，<a id="a-9a"></a>恶者谓谤方等大乘经典，<a id="a-9b"></a>可作者谓一阐提说无方等。<a id="a-9c"></a>以是义故，<a id="a-9d"></a>一阐提辈无心趣向清净善法。<a id="a-9e"></a>何等善法？<a id="a-9f"></a>谓涅槃也。<a id="a-9g"></a>趣涅槃者，<a id="a-9h"></a>谓能修习贤善之行。<a id="a-9i"></a>而一阐提无贤善行，<a id="a-9j"></a>是故不能趣向涅槃。<a id="a-9k"></a>是处可畏，<a id="a-9l"></a>谓谤正法。<a id="a-9m"></a>谁应怖畏？<a id="a-9n"></a>所谓智者。<a id="a-9o"></a>何以故？<a id="a-9p"></a>以谤法者无有善心及方便故。<a id="a-9q"></a>险恶道者，<a id="a-9r"></a>谓诸行也。<a id="a-9s"></a>”</p>
  <p id="a9t">迦葉复言：<a id="a-9u"></a>“如佛所说：</p>
  <p id="a9v">“云何见所作？<a id="a-9w"></a>云何得善法？</p>
  <p id="a9x">何处不怖畏，<a id="a-9y"></a>如王夷坦道？</p>
  <p id="a9z">“是义何谓？<a id="a-A0"></a>”</p>
  <p id="aA1">佛言：<a id="a-A2"></a>“善男子，<a id="a-A3"></a>见所作者，<a id="a-A4"></a>发露诸恶，<a id="a-A5"></a>从生死际所作诸恶，<a id="a-A6"></a>悉皆发露至无至处，<a id="a-A7"></a>以是义故，<a id="a-A8"></a>是处无畏。<a id="a-A9"></a>喻如人王所游正路，<a id="a-AA"></a>其中盗贼悉皆逃走；<a id="a-AB"></a>如是发露，<a id="a-AC"></a>一切诸恶悉灭无余。<a id="a-AD"></a>复次，<a id="a-AE"></a>不见所作者，<a id="a-AF"></a>谓一阐提所作众恶而不自见。<a id="a-AG"></a>是一阐提憍慢心故，<a id="a-AH"></a>虽多作恶，<a id="a-AI"></a>于是事中初无怖畏，<a id="a-AJ"></a>以是义故，<a id="a-AK"></a>不得涅槃，<a id="a-AL"></a>喻如猕猴捉水中月。<a id="a-AM"></a>善男子，<a id="a-AN"></a>假使一切无量众生，<a id="a-AO"></a>一时成于阿耨多罗三藐三菩提已，<a id="a-AP"></a>此诸如来亦复不见彼一阐提成于菩提，<a id="a-AQ"></a>以是义故，<a id="a-AR"></a>名不见所作。<a id="a-AS"></a>又复不见谁之所作，<a id="a-AT"></a>所谓不见如来所作。<a id="a-AU"></a>佛为众生说有佛性，<a id="a-AV"></a>一阐提辈流转生死不能知见，<a id="a-AW"></a>以是义故，<a id="a-AX"></a>名为不见如来所作。<a id="a-AY"></a>又一阐提见于如来毕竟涅槃，<a id="a-AZ"></a>谓真无常，<a id="a-Aa"></a>犹如灯灭，<a id="a-Ab"></a>膏油俱尽。<a id="a-Ac"></a>何以故？<a id="a-Ad"></a>是人恶业不亏损故。<a id="a-Ae"></a>若有菩萨所作善业回向阿耨多罗三藐三菩提时，<a id="a-Af"></a>一阐提辈虽复毁呰破坏不信，<a id="a-Ag"></a>然诸菩萨犹故施与，<a id="a-Ah"></a>欲共成于无上之道。<a id="a-Ai"></a>何以故？<a id="a-Aj"></a>诸佛法尔。</p>
  <p id="aAk">“作恶不即受，<a id="a-Al"></a>如乳即成酪，</p>
  <p id="aAm">犹灰覆火上，<a id="a-An"></a>愚者轻蹈之。</p>
  <p id="aAo">“一阐提者名为无目，<a id="a-Ap"></a>是故不见阿罗汉道，<a id="a-Aq"></a>如阿罗汉不行生死险恶之道。<a id="a-Ar"></a>以无目故诽谤方等，<a id="a-As"></a>不欲修习如阿罗汉勤修慈心，<a id="a-At"></a>一阐提辈不修方等亦复如是。<a id="a-Au"></a>若人说言：<a id="a-Av"></a>‘我今不信声闻经典，<a id="a-Aw"></a>信受大乘读诵解说，<a id="a-Ax"></a>是故我今即是菩萨。<a id="a-Ay"></a>一切众生悉有佛性，<a id="a-Az"></a>以佛性故，<a id="a-B0"></a>众生身中即有十力、<a id="a-B1"></a>三十二相、<a id="a-B2"></a>八十种好。<a id="a-B3"></a>我之所说不异佛说。<a id="a-B4"></a>汝今与我俱破无量诸恶烦恼如破水瓶，<a id="a-B5"></a>以破结故，<a id="a-B6"></a>即得见于阿耨多罗三藐三菩提。<a id="a-B7"></a>’是人虽作如是演说，<a id="a-B8"></a>其心实不信有佛性，<a id="a-B9"></a>为利养故随文而说。<a id="a-BA"></a>如是说者名为恶人，<a id="a-BB"></a>如是恶人不速受果如乳成酪。<a id="a-BC"></a>譬如王使，<a id="a-BD"></a>善能谈论，<a id="a-BE"></a>巧于方便，<a id="a-BF"></a>奉命他国，<a id="a-BG"></a>宁丧身命，<a id="a-BH"></a>终不匿王所说言教；<a id="a-BI"></a>智者亦尔，<a id="a-BJ"></a>于凡夫中不惜身命，<a id="a-BK"></a>要必宣说大乘方等如来秘藏：<a id="a-BL"></a>一切众生皆有佛性。</p>
  <p id="aBM">“善男子，<a id="a-BN"></a>有一阐提作罗汉像，<a id="a-BO"></a>住于空处，<a id="a-BP"></a>诽谤方等大乘经典。<a id="a-BQ"></a>诸凡夫人见已，<a id="a-BR"></a>皆谓真阿罗汉，<a id="a-BS"></a>是大菩萨摩诃萨。<a id="a-BT"></a>是一阐提恶比丘辈，<a id="a-BU"></a>住阿兰若处，<a id="a-BV"></a>坏阿兰若法，<a id="a-BW"></a>见他得利，<a id="a-BX"></a>心生嫉妒，<a id="a-BY"></a>作如是言：<a id="a-BZ"></a>‘所有方等大乘经典，<a id="a-Ba"></a>悉是天魔波旬所说。<a id="a-Bb"></a>’亦说如来是无常法，<a id="a-Bc"></a>毁灭正法，<a id="a-Bd"></a>破坏众僧。<a id="a-Be"></a>复作是言：<a id="a-Bf"></a>‘波旬所说非善顺说。<a id="a-Bg"></a>’作是宣说邪恶之法，<a id="a-Bh"></a>是人作恶不即受报，<a id="a-Bi"></a>如乳成酪，<a id="a-Bj"></a>灰覆火上，<a id="a-Bk"></a>愚轻蹈之，<a id="a-Bl"></a>如是人者谓一阐提。<a id="a-Bm"></a>是故当知大乘方等微妙经典必定清净，<a id="a-Bn"></a>如摩尼珠投之浊水，<a id="a-Bo"></a>水即为清，<a id="a-Bp"></a>大乘经典亦复如是。</p>
  <p id="aBq">“复次，<a id="a-Br"></a>善男子，<a id="a-Bs"></a>譬如莲华，<a id="a-Bt"></a>为日所照，<a id="a-Bu"></a>无不开敷；<a id="a-Bv"></a>一切众生亦复如是，<a id="a-Bw"></a>若得见闻大涅槃日，<a id="a-Bx"></a>未发心者皆悉发心为菩提因。<a id="a-By"></a>是故我说大涅槃光所入毛孔必为妙因。<a id="a-Bz"></a>彼一阐提虽有佛性，<a id="a-C0"></a>而为无量罪垢所缠，<a id="a-C1"></a>不能得出，<a id="a-C2"></a>如蚕处茧，<a id="a-C3"></a>以是业缘，<a id="a-C4"></a>不能生于菩提妙因，<a id="a-C5"></a>流转生死，<a id="a-C6"></a>无有穷已。</p>
  <p id="aC7">“复次，<a id="a-C8"></a>善男子，<a id="a-C9"></a>如优钵罗华、<a id="a-CA"></a>钵头摩华、<a id="a-CB"></a>拘牟头华、<a id="a-CC"></a>分陀利华，<a id="a-CD"></a>生于淤泥，<a id="a-CE"></a>而终不为彼泥所污；<a id="a-CF"></a>若有众生修大涅槃微妙经典，<a id="a-CG"></a>亦复如是，<a id="a-CH"></a>虽有烦恼，<a id="a-CI"></a>终不为此烦恼所污。<a id="a-CJ"></a>何以故？<a id="a-CK"></a>以知如来性相力故。<a id="a-CL"></a>善男子，<a id="a-CM"></a>譬如有国多清冷风，<a id="a-CN"></a>若触众生身诸毛孔，<a id="a-CO"></a>能除一切郁蒸之恼；<a id="a-CP"></a>此大乘典《大涅槃经》亦复如是，<a id="a-CQ"></a>遍入一切众生毛孔，<a id="a-CR"></a>为作菩提微妙因缘，<a id="a-CS"></a>除一阐提。<a id="a-CT"></a>何以故？<a id="a-CU"></a>非法器故。</p>
  <p id="aCV">“复次，<a id="a-CW"></a>善男子，<a id="a-CX"></a>譬如良医，<a id="a-CY"></a>解八种药，<a id="a-CZ"></a>灭一切病，<a id="a-Ca"></a>唯除必死；<a id="a-Cb"></a>一切契经禅定三昧亦复如是，<a id="a-Cc"></a>能治一切贪恚愚痴诸烦恼病，<a id="a-Cd"></a>能拔烦恼毒刺等箭，<a id="a-Ce"></a>而不能治犯四重禁、<a id="a-Cf"></a>五无间罪。<a id="a-Cg"></a>善男子，<a id="a-Ch"></a>复有良医，<a id="a-Ci"></a>过八种术，<a id="a-Cj"></a>能除众生所有病苦，<a id="a-Ck"></a>唯不能治必死之病；<a id="a-Cl"></a>是大涅槃大乘经典亦复如是，<a id="a-Cm"></a>能除众生一切烦恼，<a id="a-Cn"></a>安住如来清净妙因，<a id="a-Co"></a>未发心者令得发心，<a id="a-Cp"></a>唯除必死一阐提辈。</p>
  <p id="aCq">“复次，<a id="a-Cr"></a>善男子，<a id="a-Cs"></a>譬如良医，<a id="a-Ct"></a>能以妙药治诸盲人，<a id="a-Cu"></a>令见日月星宿诸明一切色像，<a id="a-Cv"></a>唯不能治生盲之人；<a id="a-Cw"></a>是大乘典《大涅槃经》亦复如是，<a id="a-Cx"></a>能为声闻、<a id="a-Cy"></a>缘觉之人开发慧眼，<a id="a-Cz"></a>令其安住无量无边大乘经典，<a id="a-D0"></a>未发心者，<a id="a-D1"></a>谓犯四禁、<a id="a-D2"></a>五无间罪，<a id="a-D3"></a>悉能令发菩提之心，<a id="a-D4"></a>唯除生盲一阐提辈。</p>
  <p id="aD5">“复次，<a id="a-D6"></a>善男子，<a id="a-D7"></a>譬如良医，<a id="a-D8"></a>善解八术，<a id="a-D9"></a>为治众生一切病苦，<a id="a-DA"></a>与种种方，<a id="a-DB"></a>吐下诸药及以涂身、<a id="a-DC"></a>熏药、<a id="a-DD"></a>灌鼻、<a id="a-DE"></a>散药、<a id="a-DF"></a>丸药。<a id="a-DG"></a>若贫愚人不欲服之，<a id="a-DH"></a>良医愍念，<a id="a-DI"></a>即将是人还其舍宅，<a id="a-DJ"></a>强与令服。<a id="a-DK"></a>以药力故，<a id="a-DL"></a>所患得除。<a id="a-DM"></a>女人产时，<a id="a-DN"></a>儿衣不出，<a id="a-DO"></a>与之令服，<a id="a-DP"></a>服已即出，<a id="a-DQ"></a>并令婴儿安乐无患。<a id="a-DR"></a>是大乘典《大涅槃经》亦复如是，<a id="a-DS"></a>所至之处若至舍宅，<a id="a-DT"></a>能除众生无量烦恼，<a id="a-DU"></a>犯四重禁、<a id="a-DV"></a>五无间罪未发心者，<a id="a-DW"></a>悉令发心，<a id="a-DX"></a>除一阐提。<a id="a-DY"></a>”</p>
  <p id="aDZ">迦葉菩萨白佛言：<a id="a-Da"></a>“世尊，<a id="a-Db"></a>犯四重禁及五无间，<a id="a-Dc"></a>名极重恶，<a id="a-Dd"></a>譬如断截多罗树头更不复生。<a id="a-De"></a>是等未发菩提之心，<a id="a-Df"></a>云何能与作菩提因？<a id="a-Dg"></a>”</p>
  <p id="aDh">佛言：<a id="a-Di"></a>“善男子，<a id="a-Dj"></a>是诸众生若于梦中，<a id="a-Dk"></a>梦堕地狱受诸苦恼，<a id="a-Dl"></a>即生悔心：<a id="a-Dm"></a>‘哀哉！<a id="a-Dn"></a>我等自招此罪。<a id="a-Do"></a>若我今得脱是罪者，<a id="a-Dp"></a>必定当发菩提之心。<a id="a-Dq"></a>我今所见最是极恶。<a id="a-Dr"></a>’从是觉已，<a id="a-Ds"></a>即知正法，<a id="a-Dt"></a>有大果报。<a id="a-Du"></a>如彼婴儿渐渐长大，<a id="a-Dv"></a>常作是念：<a id="a-Dw"></a>‘是医最良，<a id="a-Dx"></a>善解方药！<a id="a-Dy"></a>我本处胎，<a id="a-Dz"></a>与我母药，<a id="a-E0"></a>母以药故，<a id="a-E1"></a>身得安隐，<a id="a-E2"></a>以是因缘，<a id="a-E3"></a>我命得全。<a id="a-E4"></a>奇哉！<a id="a-E5"></a>我母受大苦恼，<a id="a-E6"></a>满足十月，<a id="a-E7"></a>怀抱我胎。<a id="a-E8"></a>既生之后，<a id="a-E9"></a>推干去湿，<a id="a-EA"></a>除去不净大小便利，<a id="a-EB"></a>乳哺长养，<a id="a-EC"></a>将护我身。<a id="a-ED"></a>以是义故，<a id="a-EE"></a>我当报恩，<a id="a-EF"></a>色养侍卫，<a id="a-EG"></a>随顺供养。<a id="a-EH"></a>’犯四重禁及无间罪临命终时，<a id="a-EI"></a>念是大乘《大涅槃经》，<a id="a-EJ"></a>虽堕地狱、<a id="a-EK"></a>畜生、<a id="a-EL"></a>饿鬼、<a id="a-EM"></a>天上、<a id="a-EN"></a>人中，<a id="a-EO"></a>如是经典亦为是人作菩提因，<a id="a-EP"></a>除一阐提。</p>
  <p id="aEQ">“复次，<a id="a-ER"></a>善男子，<a id="a-ES"></a>譬如良医及良医子，<a id="a-ET"></a>所知深奥出过诸医，<a id="a-EU"></a>善知除毒无上咒术。<a id="a-EV"></a>若恶毒蛇、<a id="a-EW"></a>若龙、<a id="a-EX"></a>若蝮，<a id="a-EY"></a>以诸咒术咒药令良。<a id="a-EZ"></a>复以此药用涂革屣，<a id="a-Ea"></a>以此革屣触诸毒虫，<a id="a-Eb"></a>毒为之消，<a id="a-Ec"></a>唯除一毒，<a id="a-Ed"></a>名曰大龙。<a id="a-Ee"></a>是大乘典《大涅槃经》亦复如是，<a id="a-Ef"></a>若有众生犯四重禁、<a id="a-Eg"></a>五无间罪，<a id="a-Eh"></a>悉能消灭，<a id="a-Ei"></a>令住菩提，<a id="a-Ej"></a>如药革屣能消众毒，<a id="a-Ek"></a>未发心者能令发心，<a id="a-El"></a>安止住于菩提之道。<a id="a-Em"></a>是彼大乘《大涅槃经》威神药故，<a id="a-En"></a>令诸众生生于安乐，<a id="a-Eo"></a>唯除大龙一阐提辈。</p>
  <p id="aEp">“复次，<a id="a-Eq"></a>善男子，<a id="a-Er"></a>譬如有人，<a id="a-Es"></a>以杂毒药用涂大鼓，<a id="a-Et"></a>于大众中击之发声，<a id="a-Eu"></a>虽无心欲闻，<a id="a-Ev"></a>闻之皆死，<a id="a-Ew"></a>唯除一人，<a id="a-Ex"></a>不横死者。<a id="a-Ey"></a>是大乘典《大涅槃经》亦复如是，<a id="a-Ez"></a>在在处处诸行众中有闻声者，<a id="a-F0"></a>所有贪欲、<a id="a-F1"></a>瞋恚、<a id="a-F2"></a>愚痴，<a id="a-F3"></a>悉皆灭尽。<a id="a-F4"></a>其中虽有无心思念，<a id="a-F5"></a>是大涅槃因缘力故，<a id="a-F6"></a>能灭烦恼而结自灭。<a id="a-F7"></a>犯四重禁及五无间闻是经已，<a id="a-F8"></a>亦作无上菩提因缘，<a id="a-F9"></a>渐断烦恼，<a id="a-FA"></a>除不横死一阐提也。</p>
  <p id="aFB">“复次，<a id="a-FC"></a>善男子，<a id="a-FD"></a>譬如闇夜，<a id="a-FE"></a>诸所营作一切皆息，<a id="a-FF"></a>若未讫者要待日明；<a id="a-FG"></a>学大乘者，<a id="a-FH"></a>虽修契经一切诸定，<a id="a-FI"></a>要待大乘大涅槃日，<a id="a-FJ"></a>闻于如来微密之教，<a id="a-FK"></a>然后乃当造菩提业，<a id="a-FL"></a>安住正法。<a id="a-FM"></a>犹如天雨，<a id="a-FN"></a>润益增长一切诸种成就果实，<a id="a-FO"></a>悉除饥馑多受丰乐；<a id="a-FP"></a>如来秘藏无量法雨亦复如是，<a id="a-FQ"></a>悉能除灭八种热病。<a id="a-FR"></a>是经出世，<a id="a-FS"></a>如彼果实，<a id="a-FT"></a>多所利益安乐一切，<a id="a-FU"></a>能令众生见于佛性；<a id="a-FV"></a>如法华中，<a id="a-FW"></a>八千声闻得受记莂成大果实。<a id="a-FX"></a>如秋收冬藏，<a id="a-FY"></a>更无所作；<a id="a-FZ"></a>一阐提辈亦复如是，<a id="a-Fa"></a>于诸善法无所营作。</p>
  <p id="aFb">“复次，<a id="a-Fc"></a>善男子，<a id="a-Fd"></a>譬如良医，<a id="a-Fe"></a>闻他人子非人所持，<a id="a-Ff"></a>寻以妙药，<a id="a-Fg"></a>并遣一使，<a id="a-Fh"></a>敕语使言：<a id="a-Fi"></a>‘卿持此药，<a id="a-Fj"></a>速与彼人。<a id="a-Fk"></a>彼人若遇诸恶鬼神，<a id="a-Fl"></a>以药力故，<a id="a-Fm"></a>悉当远去。<a id="a-Fn"></a>卿若迟晚，<a id="a-Fo"></a>吾自当往，<a id="a-Fp"></a>终不令彼枉横死也。<a id="a-Fq"></a>若彼病人得见使者及吾威德，<a id="a-Fr"></a>诸苦当除，<a id="a-Fs"></a>得安隐乐。<a id="a-Ft"></a>’是大乘典《大涅槃经》亦复如是，<a id="a-Fu"></a>若比丘、<a id="a-Fv"></a>比丘尼、<a id="a-Fw"></a>优婆塞、<a id="a-Fx"></a>优婆夷及诸外道有能受持如是经典，<a id="a-Fy"></a>读诵通利，<a id="a-Fz"></a>复为他人分别广说，<a id="a-G0"></a>若自书写，<a id="a-G1"></a>令他书写，<a id="a-G2"></a>斯等皆为菩提因缘。<a id="a-G3"></a>若犯四禁及五逆罪，<a id="a-G4"></a>若为邪鬼毒恶所持，<a id="a-G5"></a>闻是经典，<a id="a-G6"></a>所有诸恶悉皆消灭，<a id="a-G7"></a>如见良医，<a id="a-G8"></a>恶鬼远去。<a id="a-G9"></a>当知是人是真菩萨摩诃萨也。<a id="a-GA"></a>何以故？<a id="a-GB"></a>暂得闻是大涅槃故，<a id="a-GC"></a>亦以生念如来常故。<a id="a-GD"></a>暂得闻者尚得如是，<a id="a-GE"></a>何况书写受持读诵！<a id="a-GF"></a>除一阐提，<a id="a-GG"></a>其余皆是菩萨摩诃萨。</p>
  <p id="aGH">“复次，<a id="a-GI"></a>善男子，<a id="a-GJ"></a>譬如聋人，<a id="a-GK"></a>不闻音声；<a id="a-GL"></a>一阐提辈亦复如是，<a id="a-GM"></a>虽复欲听是妙经典而不得闻。<a id="a-GN"></a>所以者何？<a id="a-GO"></a>无因缘故。</p>
  <p id="aGP">“复次，<a id="a-GQ"></a>善男子，<a id="a-GR"></a>譬如良医，<a id="a-GS"></a>一切医方无不通达，<a id="a-GT"></a>兼复广知无量咒术。<a id="a-GU"></a>是医见王，<a id="a-GV"></a>作如是言：<a id="a-GW"></a>‘大王今者有必死病。<a id="a-GX"></a>’其王答言：<a id="a-GY"></a>‘卿不见我腹内之事，<a id="a-GZ"></a>云何而言有必死病？<a id="a-Ga"></a>’医即答言：<a id="a-Gb"></a>‘若不见信，<a id="a-Gc"></a>应服下药，<a id="a-Gd"></a>既下之后，<a id="a-Ge"></a>王自验之。<a id="a-Gf"></a>’王不肯服。<a id="a-Gg"></a>尔时，<a id="a-Gh"></a>良医以咒术力令王粪门遍生疮疱，<a id="a-Gi"></a>兼复[病-丙+帶]下，<a id="a-Gj"></a>虫血杂出。<a id="a-Gk"></a>王见是已生大怖懅，<a id="a-Gl"></a>赞彼良医：<a id="a-Gm"></a>‘善哉！<a id="a-Gn"></a>善哉！<a id="a-Go"></a>卿先所白，<a id="a-Gp"></a>吾不用之，<a id="a-Gq"></a>今乃知卿于吾此身作大利益。<a id="a-Gr"></a>’恭敬是医犹如父母。<a id="a-Gs"></a>是大乘典《大涅槃经》亦复如是，<a id="a-Gt"></a>于诸众生有欲无欲，<a id="a-Gu"></a>悉能令彼烦恼崩落。<a id="a-Gv"></a>是诸众生乃至梦中梦见是经，<a id="a-Gw"></a>恭敬供养，<a id="a-Gx"></a>喻如大王恭敬良医。<a id="a-Gy"></a>是大良医知必死者，<a id="a-Gz"></a>终不治之；<a id="a-H0"></a>是大乘典《大涅槃经》亦复如是，<a id="a-H1"></a>终不能治一阐提辈。</p>
  <p id="aH2">“复次，<a id="a-H3"></a>善男子，<a id="a-H4"></a>譬如良医，<a id="a-H5"></a>善知八种，<a id="a-H6"></a>悉能疗治一切诸病，<a id="a-H7"></a>唯不能治必死之人；<a id="a-H8"></a>诸佛菩萨亦复如是，<a id="a-H9"></a>悉能救疗一切有罪，<a id="a-HA"></a>唯不能治必死之人，<a id="a-HB"></a>一阐提辈。</p>
  <p id="aHC">“复次，<a id="a-HD"></a>善男子，<a id="a-HE"></a>譬如良医，<a id="a-HF"></a>善知八种微妙经术，<a id="a-HG"></a>复能博达过于八种，<a id="a-HH"></a>以己所知先教其子，<a id="a-HI"></a>若水、<a id="a-HJ"></a>若陆、<a id="a-HK"></a>山涧、<a id="a-HL"></a>药草，<a id="a-HM"></a>悉令识知；<a id="a-HN"></a>如是渐渐教八事已，<a id="a-HO"></a>次复教余最上妙术。<a id="a-HP"></a>如来应正遍知亦复如是，<a id="a-HQ"></a>先教其子诸比丘等，<a id="a-HR"></a>方便除灭一切烦恼，<a id="a-HS"></a>修学净身不坚固想，<a id="a-HT"></a>谓水、<a id="a-HU"></a>陆、<a id="a-HV"></a>山涧。<a id="a-HW"></a>水者喻身受苦如水上泡，<a id="a-HX"></a>陆者喻身不坚如芭蕉树，<a id="a-HY"></a>其山涧者喻烦恼中修无我想。<a id="a-HZ"></a>以是义故，<a id="a-Ha"></a>身名无我。<a id="a-Hb"></a>如来如是于诸弟子渐渐教学九部经法，<a id="a-Hc"></a>令善通利，<a id="a-Hd"></a>然后教学如来秘藏，<a id="a-He"></a>为其子故说如来常。<a id="a-Hf"></a>如来如是说大乘典《大涅槃经》，<a id="a-Hg"></a>为诸众生已发心者及未发心作菩提因，<a id="a-Hh"></a>除一阐提。</p>
  <p id="aHi">“如是，<a id="a-Hj"></a>善男子，<a id="a-Hk"></a>是大乘典《大涅槃经》无量无数不可思议，<a id="a-Hl"></a>未曾有也。<a id="a-Hm"></a>当知即是无上良医，<a id="a-Hn"></a>最尊最胜，<a id="a-Ho"></a>众经中王。</p>
  <p id="aHp">“复次，<a id="a-Hq"></a>善男子，<a id="a-Hr"></a>譬如大船，<a id="a-Hs"></a>从海此岸至于彼岸，<a id="a-Ht"></a>复从彼岸还至此岸；<a id="a-Hu"></a>如来应正遍知亦复如是，<a id="a-Hv"></a>乘大涅槃大乘宝船，<a id="a-Hw"></a>周旋往返，<a id="a-Hx"></a>济渡众生，<a id="a-Hy"></a>在在处处有应度者，<a id="a-Hz"></a>悉令得见如来之身。<a id="a-I0"></a>以是义故，<a id="a-I1"></a>如来名曰无上船师。<a id="a-I2"></a>譬如有船则有船师，<a id="a-I3"></a>以有船师则有众生渡于大海；<a id="a-I4"></a>如来常住化度众生亦复如是。</p>
  <p id="aI5">“复次，<a id="a-I6"></a>善男子，<a id="a-I7"></a>譬如有人在大海中乘船欲渡，<a id="a-I8"></a>若得顺风，<a id="a-I9"></a>须臾之间则能得过无量由延；<a id="a-IA"></a>若不得者，<a id="a-IB"></a>虽复久住经无量岁不离本处，<a id="a-IC"></a>有时船坏没水而死。<a id="a-ID"></a>众生如是，<a id="a-IE"></a>在于愚痴生死大海乘诸行船，<a id="a-IF"></a>若得值遇大般涅槃猛利之风，<a id="a-IG"></a>则能疾到无上道岸；<a id="a-IH"></a>若不值遇，<a id="a-II"></a>当久流转无量生死，<a id="a-IJ"></a>或时破坏，<a id="a-IK"></a>堕于地狱、<a id="a-IL"></a>畜生、<a id="a-IM"></a>饿鬼。</p>
  <p id="aIN">“复次，<a id="a-IO"></a>善男子，<a id="a-IP"></a>譬如有人，<a id="a-IQ"></a>不遇风王，<a id="a-IR"></a>久住大海作是思惟：<a id="a-IS"></a>‘我等今者必在此死。<a id="a-IT"></a>’如是念时，<a id="a-IU"></a>忽遇利风随顺渡海。<a id="a-IV"></a>复作是言：<a id="a-IW"></a>‘快哉！<a id="a-IX"></a>是风未曾有也，<a id="a-IY"></a>令我等辈安隐得过大海之难。<a id="a-IZ"></a>’众生如是久处愚痴生死大海，<a id="a-Ia"></a>困苦穷悴，<a id="a-Ib"></a>未遇如是大涅槃风，<a id="a-Ic"></a>则应生念：<a id="a-Id"></a>‘我等必定堕于地狱、<a id="a-Ie"></a>畜生、<a id="a-If"></a>饿鬼。<a id="a-Ig"></a>’是诸众生思惟是时，<a id="a-Ih"></a>忽遇大乘大涅槃风，<a id="a-Ii"></a>随顺吹向入于阿耨多罗三藐三菩提，<a id="a-Ij"></a>方知真实，<a id="a-Ik"></a>生奇特想，<a id="a-Il"></a>叹言：<a id="a-Im"></a>‘快哉！<a id="a-In"></a>我从昔来，<a id="a-Io"></a>未曾见闻如是如来微密之藏。<a id="a-Ip"></a>’尔乃于是《大涅槃经》生清净信。</p>
  <p id="aIq">“复次，<a id="a-Ir"></a>善男子，<a id="a-Is"></a>如蛇脱皮，<a id="a-It"></a>为死灭耶？<a id="a-Iu"></a>”</p>
  <p id="aIv">“不也，<a id="a-Iw"></a>世尊。<a id="a-Ix"></a>”</p>
  <p id="aIy">“善男子，<a id="a-Iz"></a>如来亦尔，<a id="a-J0"></a>方便示现弃舍毒身，<a id="a-J1"></a>可言如来无常灭耶？<a id="a-J2"></a>”</p>
  <p id="aJ3">“不也，<a id="a-J4"></a>世尊。<a id="a-J5"></a>”</p>
  <p id="aJ6">“如来于此阎浮提中方便舍身，<a id="a-J7"></a>如破毒蛇舍于故皮，<a id="a-J8"></a>是故如来名为常住。</p>
  <p id="aJ9">“复次，<a id="a-JA"></a>善男子，<a id="a-JB"></a>譬如金师得好真金，<a id="a-JC"></a>随意造作种种诸器；<a id="a-JD"></a>如来亦尔，<a id="a-JE"></a>于二十五有悉能示现种种色身，<a id="a-JF"></a>为化众生拔生死故。<a id="a-JG"></a>是故如来名无边身，<a id="a-JH"></a>虽复示现种种诸身，<a id="a-JI"></a>亦名常住，<a id="a-JJ"></a>无有变易。</p>
  <p id="aJK">“复次，<a id="a-JL"></a>善男子，<a id="a-JM"></a>如庵罗树及阎浮树，<a id="a-JN"></a>一年三变，<a id="a-JO"></a>有时生华光色敷荣，<a id="a-JP"></a>有时生叶滋茂蓊郁，<a id="a-JQ"></a>有时凋落状似枯死。<a id="a-JR"></a>善男子，<a id="a-JS"></a>于意云何？<a id="a-JT"></a>是树实为枯灭不耶？<a id="a-JU"></a>”</p>
  <p id="aJV">“不也，<a id="a-JW"></a>世尊。<a id="a-JX"></a>”</p>
  <p id="aJY">“善男子，<a id="a-JZ"></a>如来亦尔，<a id="a-Ja"></a>于三界中示三种身，<a id="a-Jb"></a>有时初生，<a id="a-Jc"></a>有时长大，<a id="a-Jd"></a>有时涅槃，<a id="a-Je"></a>而如来身实非无常。<a id="a-Jf"></a>”</p>
  <p id="aJg">迦葉菩萨赞言：<a id="a-Jh"></a>“善哉，<a id="a-Ji"></a>诚如圣教，<a id="a-Jj"></a>如来常住，<a id="a-Jk"></a>无有变易。<a id="a-Jl"></a>”</p>
 </body>
</html>