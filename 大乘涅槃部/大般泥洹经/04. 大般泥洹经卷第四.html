<!doctype html>
<html id="z3IBTdLLE" data-ver="1486">
 <head>
  <meta charset="utf-8">
  <meta author="法显">
  <meta library="龙藏">
  <meta catalog="大乘涅槃部">
  <meta period="东晋">
 </head>
 <body>
  <h1 id="a1">大般泥洹经卷第四</h1>
  <h2 id="a2">四依品第九</h2>
  <p id="a3">佛复告迦葉：<a id="a-4"></a>“有四种人，<a id="a-5"></a>于此《大般泥洹经》，<a id="a-6"></a>能趣正法、<a id="a-7"></a>护持正法，<a id="a-8"></a>能为四依，<a id="a-9"></a>多所度脱，<a id="a-A"></a>多所饶益，<a id="a-B"></a>出于世间。<a id="a-C"></a>何等为四？<a id="a-D"></a>一者、<a id="a-E"></a>凡夫，<a id="a-F"></a>未离烦恼出于世间，<a id="a-G"></a>多所度脱，<a id="a-H"></a>多所饶益；<a id="a-I"></a>二者、<a id="a-J"></a>得须陀洹、<a id="a-K"></a>斯陀含果；<a id="a-L"></a>三者、<a id="a-M"></a>得阿那含；<a id="a-N"></a>四者、<a id="a-O"></a>得阿罗汉。<a id="a-P"></a>是四种人为真实依，<a id="a-Q"></a>多所度脱，<a id="a-R"></a>多所饶益。</p>
  <p id="aS">“彼凡夫人者，<a id="a-T"></a>自持戒德，<a id="a-U"></a>威仪具足，<a id="a-V"></a>为护法城，<a id="a-W"></a>于如来所听受正法，<a id="a-X"></a>诵持义味，<a id="a-Y"></a>广为人说，<a id="a-Z"></a>能自少欲，<a id="a-a"></a>复为人说大人八念，<a id="a-b"></a>化诸犯戒悉令悔过，<a id="a-c"></a>善知众生种种语言，<a id="a-d"></a>习行菩萨护法功德，<a id="a-e"></a>是名第一凡夫菩萨。<a id="a-f"></a>此诸凡夫，<a id="a-g"></a>未为如来之所记别，<a id="a-h"></a>为菩萨位。</p>
  <p id="ai">“彼须陀洹、<a id="a-j"></a>斯陀含者，<a id="a-k"></a>已得正法离诸疑惑，<a id="a-l"></a>不为人说非法经书、<a id="a-m"></a>离佛契经、<a id="a-n"></a>世间歌颂文饰记论、<a id="a-o"></a>畜养奴婢非法等物，<a id="a-p"></a>是名须陀洹菩萨。<a id="a-q"></a>虽未得第二、<a id="a-r"></a>第三菩萨住地，<a id="a-s"></a>已为诸佛面前授记。</p>
  <p id="at">“阿那含者，<a id="a-u"></a>已得正法离诸狐疑，<a id="a-v"></a>不为人说非法典籍、<a id="a-w"></a>离佛契经、<a id="a-x"></a>世间歌颂文饰记论、<a id="a-y"></a>受畜奴婢非法等物，<a id="a-z"></a>未起诸结能即觉知，<a id="a-10"></a>过去诸结永不复缚，<a id="a-11"></a>有所说法不断佛性，<a id="a-12"></a>德行清净身无外病，<a id="a-13"></a>四大毒蛇依起诸病所不能中，<a id="a-14"></a>善说非我度我见者，<a id="a-15"></a>离世间我而行方便随顺世间，<a id="a-16"></a>常大乘化不说余道，<a id="a-17"></a>身中无有八万户虫无量灾患，<a id="a-18"></a>心离爱欲，<a id="a-19"></a>无恶梦想，<a id="a-1A"></a>离一切有生死恐怖。<a id="a-1B"></a>行如是者，<a id="a-1C"></a>是为第三阿那含人，<a id="a-1D"></a>不复还有名阿那含，<a id="a-1E"></a>习诸德本久远过恶所不能染名阿那含，<a id="a-1F"></a>是名阿那含菩萨发心受决。<a id="a-1G"></a>发心受决者，<a id="a-1H"></a>其人不久当成佛道。</p>
  <p id="a1I">“阿罗汉者，<a id="a-1J"></a>烦恼已尽离诸重担，<a id="a-1K"></a>所作已作具足十地，<a id="a-1L"></a>已得记别甚深法忍，<a id="a-1M"></a>一切色像悉能化现，<a id="a-1N"></a>于诸方面随意所欲，<a id="a-1O"></a>为如来应供等正觉。<a id="a-1P"></a>如是功德皆悉具足，<a id="a-1Q"></a>名阿罗汉。</p>
  <p id="a1R">“是为四种人，<a id="a-1S"></a>于此《大般泥洹经》，<a id="a-1T"></a>多所度脱，<a id="a-1U"></a>多所饶益，<a id="a-1V"></a>出于世间为天人师，<a id="a-1W"></a>如诸如来。<a id="a-1X"></a>是四种人为真实依。<a id="a-1Y"></a>”</p>
  <p id="a1Z">迦葉菩萨白佛言：<a id="a-1a"></a>“世尊，<a id="a-1b"></a>是四种人为真实依，<a id="a-1c"></a>不可信也。<a id="a-1d"></a>所以者何？<a id="a-1e"></a>如世尊为长者瞿师罗说：<a id="a-1f"></a>‘若天、<a id="a-1g"></a>魔、<a id="a-1h"></a>梵现身为佛，<a id="a-1i"></a>三十二相、<a id="a-1j"></a>八十种好、<a id="a-1k"></a>圆光一寻、<a id="a-1l"></a>现眉间相，<a id="a-1m"></a>来诣汝者，<a id="a-1n"></a>汝当觉知令彼降伏，<a id="a-1o"></a>我今听汝伏彼弊魔。<a id="a-1p"></a>所以然者？<a id="a-1q"></a>非阿罗汉而自称罗汉故。<a id="a-1r"></a>若使弊魔坐卧空中，<a id="a-1s"></a>左胁出火，<a id="a-1t"></a>右胁出水，<a id="a-1u"></a>或举身洞燃而出烟云种种变化，<a id="a-1v"></a>又复能说九部契经犹不可信，<a id="a-1w"></a>是故汝当伏彼弊魔莫生疑惑。<a id="a-1x"></a>譬如有人，<a id="a-1y"></a>于夜冥中贼狗入舍，<a id="a-1z"></a>其人觉知贼狗入舍，<a id="a-20"></a>便即骂言贼狗出去，<a id="a-21"></a>莫令我今须臾杀汝，<a id="a-22"></a>于是贼狗便疾走出不敢复还。<a id="a-23"></a>弊魔波旬亦复如是变化来者，<a id="a-24"></a>汝当以我五系之法而系缚之，<a id="a-25"></a>被五系已弊魔波旬驰走恐怖，<a id="a-26"></a>譬如贼狗。<a id="a-27"></a>’如是佛为瞿师罗长者说：<a id="a-28"></a>‘汝今若能降弊魔者渐近泥洹。<a id="a-29"></a>’以何等故，<a id="a-2A"></a>世尊，<a id="a-2B"></a>今日说四种人为真实依？<a id="a-2C"></a>是故我今不生信心。<a id="a-2D"></a>”</p>
  <p id="a2E">佛告迦葉：<a id="a-2F"></a>“如是，<a id="a-2G"></a>善男子，<a id="a-2H"></a>我说是法皆因声闻诸肉眼辈说应降伏，<a id="a-2I"></a>非为受行摩诃衍者。<a id="a-2J"></a>诸声闻中虽有天眼，<a id="a-2K"></a>我说是等为肉眼数。<a id="a-2L"></a>正使肉眼信摩诃衍者，<a id="a-2M"></a>我说是等为佛眼数。<a id="a-2N"></a>所以者何？<a id="a-2O"></a>是人能持摩诃衍经为佛乘故。</p>
  <p id="a2P">“复次，<a id="a-2Q"></a>善男子，<a id="a-2R"></a>犹如大将善知兵法，<a id="a-2S"></a>教怯劣者学其武术，<a id="a-2T"></a>语其人言：<a id="a-2U"></a>‘汝应如是执持刀剑斗战之具，<a id="a-2V"></a>当正其心如火炽然慎莫反顾，<a id="a-2W"></a>及至临阵各执器仗攘臂大呼犹如猛火，<a id="a-2X"></a>贼兵必退。<a id="a-2Y"></a>’世雄导师为三界将，<a id="a-2Z"></a>教诸声闻降伏众魔亦复如是。</p>
  <p id="a2a">“复次，<a id="a-2b"></a>善男子，<a id="a-2c"></a>譬如有人种性勇猛，<a id="a-2d"></a>承习战法无有怯劣，<a id="a-2e"></a>于诸战士最为先首。<a id="a-2f"></a>如是，<a id="a-2g"></a>善男子，<a id="a-2h"></a>习学大乘闻摩诃衍甚深契经微密之教不生恐怖，<a id="a-2i"></a>当知是人已曾供养无量诸佛，<a id="a-2j"></a>受学大乘信根坚固，<a id="a-2k"></a>亿百千魔种种现化终无恐怖，<a id="a-2l"></a>亦不于彼起毫发想，<a id="a-2m"></a>而彼魔众见有人学摩诃衍者，<a id="a-2n"></a>则生恐怖如怯劣夫。<a id="a-2o"></a>譬如毒蛇见诸咒药则生恐怖，<a id="a-2p"></a>天魔波旬亦复如是，<a id="a-2q"></a>亿百千魔得闻如是摩诃衍经音声香气光明所照，<a id="a-2r"></a>离诸憍慢贡高自大。</p>
  <p id="a2s">“复次，<a id="a-2t"></a>善男子，<a id="a-2u"></a>犹如有人若见恶龙、<a id="a-2v"></a>毒蛇、<a id="a-2w"></a>师子、<a id="a-2x"></a>虎、<a id="a-2y"></a>豹、<a id="a-2z"></a>豺狼皆悉恐怖，<a id="a-30"></a>或闻其声亦生恐怖，<a id="a-31"></a>或复有人能伏恶兽如彼丈夫。<a id="a-32"></a>见彼恶兽生恐怖者，<a id="a-33"></a>当知一切声闻、<a id="a-34"></a>缘觉亦复如是，<a id="a-35"></a>若见诸魔便生恐畏，<a id="a-36"></a>则为诸魔之所得便。<a id="a-37"></a>如彼丈夫能伏恶兽，<a id="a-38"></a>当知是学摩诃衍者亦复如是，<a id="a-39"></a>能伏众魔，<a id="a-3A"></a>既降伏已而为说法。<a id="a-3B"></a>如彼毒兽，<a id="a-3C"></a>魔波旬辈心已调伏，<a id="a-3D"></a>便作是言：<a id="a-3E"></a>‘我从今日于佛正法生信乐心，<a id="a-3F"></a>不复娆乱。<a id="a-3G"></a>’当知声闻故有烦恼习气恐怖，<a id="a-3H"></a>摩诃衍者恐怖永断，<a id="a-3I"></a>摩诃衍者大精进力，<a id="a-3J"></a>是故我说诸声闻辈应当降伏莫生恐怖。</p>
  <p id="a3K">“如是，<a id="a-3L"></a>善男子，<a id="a-3M"></a>此摩诃衍《大般泥洹经》甚为希有！<a id="a-3N"></a>若闻是经如来长存，<a id="a-3O"></a>能信受者奇哉希有！<a id="a-3P"></a>如优昙钵华难得值遇，<a id="a-3Q"></a>此大乘经亦复如是，<a id="a-3R"></a>奇哉希有！<a id="a-3S"></a>我泥洹已遇此大乘经，<a id="a-3T"></a>亦复如是奇哉希有！<a id="a-3U"></a>我泥洹已，<a id="a-3V"></a>诸众生等闻此经者，<a id="a-3W"></a>亦甚希有！<a id="a-3X"></a>何其怪哉！<a id="a-3Y"></a>善男子，<a id="a-3Z"></a>当来之世，<a id="a-3a"></a>当有众生谤斯经者。<a id="a-3b"></a>”</p>
  <p id="a3c">迦葉菩萨白佛言：<a id="a-3d"></a>“世尊，<a id="a-3e"></a>久如当有诸众生等谤斯经者，<a id="a-3f"></a>为何等人于当来世护持此法？<a id="a-3g"></a>”</p>
  <p id="a3h">佛告迦葉：<a id="a-3i"></a>“我灭度后四十年中此法流布，<a id="a-3j"></a>然后便没。<a id="a-3k"></a>善男子，<a id="a-3l"></a>譬如世间甘蔗、<a id="a-3m"></a>粳米、<a id="a-3n"></a>酥油、<a id="a-3o"></a>乳酪以为饮食，<a id="a-3p"></a>有诸众生服食此食而更生病，<a id="a-3q"></a>反食粗涩草木果实。<a id="a-3r"></a>如彼粳粮、<a id="a-3s"></a>酥油、<a id="a-3t"></a>美食等，<a id="a-3u"></a>摩诃衍经不欲听闻，<a id="a-3v"></a>反食粗涩草木果实，<a id="a-3w"></a>诸声闻乘永舍如是大般泥洹经法美食不欲听闻。</p>
  <p id="a3x">“复次，<a id="a-3y"></a>善男子，<a id="a-3z"></a>譬如有王居深山中，<a id="a-40"></a>无有粳粮酥油等食，<a id="a-41"></a>其诸人民有诸美食皆送奉王，<a id="a-42"></a>自食粗涩草木果实。<a id="a-43"></a>其有诸人亲近王者，<a id="a-44"></a>承王力故，<a id="a-45"></a>初未曾见斯等食比而得食之。<a id="a-46"></a>如是，<a id="a-47"></a>善男子，<a id="a-48"></a>彼四种人于佛法中为勇猛将。<a id="a-49"></a>彼诸菩萨摩诃萨中，<a id="a-4A"></a>若有一人出兴于世，<a id="a-4B"></a>在所至处以大般泥洹摩诃衍经教化众生，<a id="a-4C"></a>便自书持，<a id="a-4D"></a>若教人书，<a id="a-4E"></a>书其经卷施诸众生，<a id="a-4F"></a>或有众生于彼菩萨摩诃萨边，<a id="a-4G"></a>闻般泥洹大乘法食，<a id="a-4H"></a>皆是菩萨光明神力故，<a id="a-4I"></a>使得闻此未曾有法文字句义乃至一字，<a id="a-4J"></a>如彼众生蒙王力故得诸美食。<a id="a-4K"></a>是故，<a id="a-4L"></a>善男子，<a id="a-4M"></a>大般泥洹摩诃衍经在所至处，<a id="a-4N"></a>当知此地悉为金刚。<a id="a-4O"></a>其有众生闻此法者，<a id="a-4P"></a>书持诵说乃至一字，<a id="a-4Q"></a>当知举身亦是金刚。<a id="a-4R"></a>其诸众生薄德少福，<a id="a-4S"></a>而此大乘摩诃衍经，<a id="a-4T"></a>于自国土正法流布而不听受，<a id="a-4U"></a>如彼众生自国土出种种上味而不得食。<a id="a-4V"></a>哀哉众生，<a id="a-4W"></a>闻真实义而不听受！<a id="a-4X"></a>”</p>
  <p id="a4Y">迦葉菩萨复白佛言：<a id="a-4Z"></a>“世尊，<a id="a-4a"></a>如来灭后四十年中此法兴世，<a id="a-4b"></a>然后便没，<a id="a-4c"></a>其后久如复当流布。<a id="a-4d"></a>”</p>
  <p id="a4e">佛告迦葉：<a id="a-4f"></a>“善男子，<a id="a-4g"></a>我后正法欲没之余八十年在，<a id="a-4h"></a>此大乘经当复流布于阎浮提，<a id="a-4i"></a>经四十年此经复没。<a id="a-4j"></a>”</p>
  <p id="a4k">迦葉菩萨复白佛言：<a id="a-4l"></a>“如世尊说，<a id="a-4m"></a>此《大般泥洹经》，<a id="a-4n"></a>法欲灭时当复兴世。<a id="a-4o"></a>当尔之时，<a id="a-4p"></a>持戒者少，<a id="a-4q"></a>犯戒者多，<a id="a-4r"></a>正法欲灭，<a id="a-4s"></a>正趣损减，<a id="a-4t"></a>何等人能听受此法、<a id="a-4u"></a>能持、<a id="a-4v"></a>能读、<a id="a-4w"></a>能诵、<a id="a-4x"></a>能供养、<a id="a-4y"></a>能解说、<a id="a-4z"></a>能自书、<a id="a-50"></a>能教人书？<a id="a-51"></a>唯愿世尊分别解说，<a id="a-52"></a>令一切众生因此得度。<a id="a-53"></a>有诸菩萨乐学深法，<a id="a-54"></a>闻世尊说当随其教。<a id="a-55"></a>”</p>
  <p id="a56">佛告迦葉：<a id="a-57"></a>“善哉！<a id="a-58"></a>善哉！<a id="a-59"></a>善男子，<a id="a-5A"></a>若有众生于熙连河沙等数诸如来所发菩提心，<a id="a-5B"></a>是等众生能于正法欲没之时起菩萨心，<a id="a-5C"></a>虽未决定于无上道，<a id="a-5D"></a>能不诽谤此方等经。<a id="a-5E"></a>一恒河沙诸如来所发菩提心，<a id="a-5F"></a>能于正法欲灭之时，<a id="a-5G"></a>于此方等不起诽谤得信乐心，<a id="a-5H"></a>而未能为众生广说。<a id="a-5I"></a>二恒河沙诸如来所发菩提心，<a id="a-5J"></a>能于正法欲灭之时，<a id="a-5K"></a>于方等经不起诽谤身自受学，<a id="a-5L"></a>亦复未能为人广说。<a id="a-5M"></a>三恒河沙诸如来所发菩提心，<a id="a-5N"></a>能于正法欲灭之时，<a id="a-5O"></a>于方等经不起诽谤，<a id="a-5P"></a>能受、<a id="a-5Q"></a>能说、<a id="a-5R"></a>能书，<a id="a-5S"></a>而未能解义。<a id="a-5T"></a>四恒河沙诸如来所发菩提心，<a id="a-5U"></a>能于正法欲灭之时，<a id="a-5V"></a>于方等经不起诽谤，<a id="a-5W"></a>能受、<a id="a-5X"></a>能说，<a id="a-5Y"></a>解深法义十六分之一。<a id="a-5Z"></a>五恒河沙诸如来所发菩提心，<a id="a-5a"></a>能于正法欲灭之时，<a id="a-5b"></a>于方等经不起诽谤，<a id="a-5c"></a>能受、<a id="a-5d"></a>能说、<a id="a-5e"></a>能书、<a id="a-5f"></a>能持，<a id="a-5g"></a>解深法义八分之一。<a id="a-5h"></a>六恒河沙诸如来所发菩提心，<a id="a-5i"></a>能于正法欲灭之时，<a id="a-5j"></a>于方等经不起诽谤，<a id="a-5k"></a>能受、<a id="a-5l"></a>能说、<a id="a-5m"></a>能书、<a id="a-5n"></a>能持，<a id="a-5o"></a>解深法义四分之一。<a id="a-5p"></a>七恒河沙诸如来所发菩提心，<a id="a-5q"></a>能于正法欲灭之时，<a id="a-5r"></a>于方等经不起诽谤，<a id="a-5s"></a>能受、<a id="a-5t"></a>能说、<a id="a-5u"></a>能书、<a id="a-5v"></a>教人书、<a id="a-5w"></a>能持，<a id="a-5x"></a>解深法义二分之一。<a id="a-5y"></a>八恒河沙诸如来所发菩提心，<a id="a-5z"></a>能于正法欲灭之时，<a id="a-60"></a>于方等经不起诽谤，<a id="a-61"></a>能受、<a id="a-62"></a>能书、<a id="a-63"></a>教人书、<a id="a-64"></a>能持、<a id="a-65"></a>能读诵说、<a id="a-66"></a>能转、<a id="a-67"></a>能善隐密，<a id="a-68"></a>亦能守护，<a id="a-69"></a>亦能显示，<a id="a-6A"></a>哀愍世间，<a id="a-6B"></a>普令恭敬供养经卷，<a id="a-6C"></a>转教他人令其供养，<a id="a-6D"></a>智慧满足解深要义，<a id="a-6E"></a>善知如来是常住法，<a id="a-6F"></a>非变易法，<a id="a-6G"></a>非磨灭法，<a id="a-6H"></a>安隐快乐，<a id="a-6I"></a>善解众生各各自分有如来性，<a id="a-6J"></a>普为开发。<a id="a-6K"></a>是诸菩萨历事过去无量诸佛，<a id="a-6L"></a>故能护持如来正法。<a id="a-6M"></a>若复今日发菩提心者，<a id="a-6N"></a>彼于来世亦当堪能护持正法。<a id="a-6O"></a>此等及余诸众生辈，<a id="a-6P"></a>汝善男子，<a id="a-6Q"></a>当作是观，<a id="a-6R"></a>于今现在及未来世，<a id="a-6S"></a>其有乐法发菩提心，<a id="a-6T"></a>当知是人为护法者。</p>
  <p id="a6U">“又善男子，<a id="a-6V"></a>有诸外道，<a id="a-6W"></a>为利养故，<a id="a-6X"></a>闻佛泥洹，<a id="a-6Y"></a>呼谓长死而不忧戚反更欢喜。<a id="a-6Z"></a>有当来世假被袈裟，<a id="a-6a"></a>于我法中出家学道懒惰懈怠，<a id="a-6b"></a>诽谤斯等方等契经，<a id="a-6c"></a>当知此等皆是今日诸异道辈。<a id="a-6d"></a>如是无量功德成就，<a id="a-6e"></a>信此方等大般泥洹乐深法者，<a id="a-6f"></a>正使是善男子过去曾作无量诸罪种种恶业，<a id="a-6g"></a>是诸罪报头痛则除，<a id="a-6h"></a>或被轻易，<a id="a-6i"></a>或形状丑陋、<a id="a-6j"></a>衣服不足、<a id="a-6k"></a>饮食粗疏、<a id="a-6l"></a>求财不利、<a id="a-6m"></a>生贫贱家及邪见家，<a id="a-6n"></a>或遭王难及余种种人间苦报，<a id="a-6o"></a>现世轻受，<a id="a-6p"></a>斯由护法功德力故。<a id="a-6q"></a>善男子，<a id="a-6r"></a>譬如霜雪，<a id="a-6s"></a>日未出时凝积不减，<a id="a-6t"></a>日光既出皆悉消尽；<a id="a-6u"></a>如是众生造无量恶，<a id="a-6v"></a>此《大般泥洹经》日光未出，<a id="a-6w"></a>无量恶报凝积不减，<a id="a-6x"></a>此《大般泥洹》日光出已，<a id="a-6y"></a>无量恶报皆悉消灭。</p>
  <p id="a6z">“复次，<a id="a-70"></a>善男子，<a id="a-71"></a>譬如有人出家学道，<a id="a-72"></a>虽不持戒，<a id="a-73"></a>得与如来大众共俱，<a id="a-74"></a>在在处处假被袈裟受人供养，<a id="a-75"></a>名字得入如来僧数。<a id="a-76"></a>如是，<a id="a-77"></a>善男子，<a id="a-78"></a>若有菩萨摩诃萨十地成满，<a id="a-79"></a>及诸外道能信受此摩诃衍经一言历耳，<a id="a-7A"></a>斯等皆入如来菩萨大众之数。<a id="a-7B"></a>正使利养为名誉故，<a id="a-7C"></a>读诵此经但不诽谤，<a id="a-7D"></a>如是等辈，<a id="a-7E"></a>皆悉当成如来应供等正觉道。<a id="a-7F"></a>是故我说彼四种人为真四依。<a id="a-7G"></a>彼四人中但使一人能自决定，<a id="a-7H"></a>不以世俗外道记论名如来说，<a id="a-7I"></a>是故名为真实四依，<a id="a-7J"></a>当加供养受学护法。<a id="a-7K"></a>云何供养？<a id="a-7L"></a>若有此人于摩诃衍经能受持者，<a id="a-7M"></a>应随是人尽其形寿受学护法，<a id="a-7N"></a>从其学已增加供养。<a id="a-7O"></a>是故，<a id="a-7P"></a>我说此偈：</p>
  <p id="a7Q">“若知正法者，<a id="a-7R"></a> 不问其长幼，</p>
  <p id="a7S">尽心加供养，<a id="a-7T"></a> 如人事火法。</p>
  <p id="a7U">若人知法者，<a id="a-7V"></a> 不问其长幼，</p>
  <p id="a7W">尽心恭敬礼，<a id="a-7X"></a> 如天奉帝释。<a id="a-7Y"></a>”</p>
  <p id="a7Z">迦葉菩萨白佛言：<a id="a-7a"></a>“世尊，<a id="a-7b"></a>如佛所说，<a id="a-7c"></a>于诸师长应加恭敬礼事供养，<a id="a-7d"></a>假使长老从少者学，<a id="a-7e"></a>亦应恭敬为作礼不？<a id="a-7f"></a>若复长老虽知经法不持禁戒，<a id="a-7g"></a>年少弟子能持戒行，<a id="a-7h"></a>当敬礼不？<a id="a-7i"></a>又复白衣善知经法，<a id="a-7j"></a>出家之人从其受学恭敬承事，<a id="a-7k"></a>法应云何？<a id="a-7l"></a>”</p>
  <p id="a7m">佛告迦葉：<a id="a-7n"></a>“其出家人于白衣所不应礼拜，<a id="a-7o"></a>非福田故。<a id="a-7p"></a>其出家人，<a id="a-7q"></a>凡是长老一切福田应当敬礼，<a id="a-7r"></a>若犯戒者是所不应。<a id="a-7s"></a>所以者何？<a id="a-7t"></a>长养草秽害谷苗故。<a id="a-7u"></a>”</p>
  <p id="a7v">迦葉菩萨复白佛言：<a id="a-7w"></a>“如世尊说，<a id="a-7x"></a>尽心恭敬，<a id="a-7y"></a>礼如天奉帝释，<a id="a-7z"></a>如是二偈与义相违。<a id="a-80"></a>若当一切礼敬长老者，<a id="a-81"></a>诸持戒比丘多有犯罪，<a id="a-82"></a>云何世尊而说是偈？<a id="a-83"></a>又复如来于此契经说犯戒者应当降伏。<a id="a-84"></a>”</p>
  <p id="a85">佛告迦葉：<a id="a-86"></a>“我为当来菩萨故说，<a id="a-87"></a>至心恭敬，<a id="a-88"></a>礼如天奉帝释。<a id="a-89"></a>此二偈说，<a id="a-8A"></a>为菩萨故，<a id="a-8B"></a>非为声闻。<a id="a-8C"></a>善男子，<a id="a-8D"></a>我般泥洹后，<a id="a-8E"></a>如来正法欲灭之时，<a id="a-8F"></a>持戒众减，<a id="a-8G"></a>犯戒众增，<a id="a-8H"></a>其诸清净得解脱者皆悉潜隐，<a id="a-8I"></a>诸出家者受非法财、<a id="a-8J"></a>畜养奴婢。<a id="a-8K"></a>当尔之时四种人中，<a id="a-8L"></a>若有一人出兴于世，<a id="a-8M"></a>信家非家出家学道，<a id="a-8N"></a>亦现同彼受非法财、<a id="a-8O"></a>畜养奴婢，<a id="a-8P"></a>然是人者自能分别是法非法、<a id="a-8Q"></a>是律非律，<a id="a-8R"></a>悉知他人不持戒行，<a id="a-8S"></a>亦知自己所犯轻重，<a id="a-8T"></a>能知如来所应行处，<a id="a-8U"></a>解知时节方土法用。<a id="a-8V"></a>诵读如来九部经典时，<a id="a-8W"></a>有诵习九部经典犯戒违律，<a id="a-8X"></a>是人虽知彼犯重罪，<a id="a-8Y"></a>为护法故方便默然不说其过，<a id="a-8Z"></a>而自谦卑从彼受学，<a id="a-8a"></a>于护法心而无所坏，<a id="a-8b"></a>当知是人为护法故出现于世。</p>
  <p id="a8c">“善男子，<a id="a-8d"></a>譬如有国，<a id="a-8e"></a>其王命终，<a id="a-8f"></a>王子幼弱未能治国，<a id="a-8g"></a>有一野人旃陀罗种，<a id="a-8h"></a>以强力故为彼国王。<a id="a-8i"></a>时诸长者、<a id="a-8j"></a>婆罗门等而作是念：<a id="a-8k"></a>‘今旃陀罗主领此国，<a id="a-8l"></a>我等何缘往返承顺。<a id="a-8m"></a>’便舍逃走外奔他国。<a id="a-8n"></a>彼旃陀罗王遣人追逐断其径路。<a id="a-8o"></a>旃陀罗王击鼓宣令，<a id="a-8p"></a>告诸长者、<a id="a-8q"></a>婆罗门等：<a id="a-8r"></a>‘汝等莫去，<a id="a-8s"></a>我当与汝分国半治。<a id="a-8t"></a>’国中人民有不走者，<a id="a-8u"></a>王复语言：<a id="a-8v"></a>‘诸婆罗门，<a id="a-8w"></a>汝等各各转相告语言：<a id="a-8x"></a>却后七日，<a id="a-8y"></a>婆罗门等及诸士人，<a id="a-8z"></a>为旃陀罗王施设大会，<a id="a-90"></a>当共相与往诣王所，<a id="a-91"></a>与彼国王及其亲族旃陀罗辈饮食宿止。<a id="a-92"></a>若有一人不从教者，<a id="a-93"></a>我当苦治。<a id="a-94"></a>’又复语言：<a id="a-95"></a>‘我家中有三十三天甘露之药，<a id="a-96"></a>其服食者能令不死，<a id="a-97"></a>并有方论当持相与。<a id="a-98"></a>’尔时，<a id="a-99"></a>有一萦发梵志，<a id="a-9A"></a>专修净行，<a id="a-9B"></a>闻王教已来诣王所，<a id="a-9C"></a>头面礼足而白王言：<a id="a-9D"></a>‘大王，<a id="a-9E"></a>当知能行不忍天下大恶则我是也。<a id="a-9F"></a>王当与我官爵奉禄，<a id="a-9G"></a>我能唱令。<a id="a-9H"></a>’王即听许。<a id="a-9I"></a>时彼梵志，<a id="a-9J"></a>即受王命唱令国内。<a id="a-9K"></a>是时国中诸婆罗门，<a id="a-9L"></a>皆悉瞋恚呵责骂之，<a id="a-9M"></a>然其梵志犹与彼王共知国事。<a id="a-9N"></a>至于后时，<a id="a-9O"></a>大臣梵志便白王言：<a id="a-9P"></a>‘我与大王共同国事至于今日，<a id="a-9Q"></a>犹未体信而不见教学一术法。<a id="a-9R"></a>’王告梵志：<a id="a-9S"></a>‘我当徐徐教汝术法。<a id="a-9T"></a>今我家有先王之余甘露味药，<a id="a-9U"></a>当共汝食。<a id="a-9V"></a>’即便以此甘露味药，<a id="a-9W"></a>并其方术与彼梵志。<a id="a-9X"></a>梵志大臣得此甘露及方术已，<a id="a-9Y"></a>为彼王合随食之药，<a id="a-9Z"></a>王服彼药即便命终。<a id="a-9a"></a>时梵志大臣即立先王太子还绍王位，<a id="a-9b"></a>护持先王正法治化。<a id="a-9c"></a>如是梵志大臣，<a id="a-9d"></a>非舍婆罗门法习旃陀罗法，<a id="a-9e"></a>故是梵志修行菩萨拯济之业。<a id="a-9f"></a>国土人民叹言：<a id="a-9g"></a>‘善哉！<a id="a-9h"></a>此婆罗门护持王法。<a id="a-9i"></a>’是时菩萨持正法故，<a id="a-9j"></a>为婆罗门作诸方便，<a id="a-9k"></a>立彼王子以为国王，<a id="a-9l"></a>宫中内外及诸大臣皆受正法。<a id="a-9m"></a>旃陀罗王妻子眷属，<a id="a-9n"></a>皆与毒药令其迷闷，<a id="a-9o"></a>然后驱出。<a id="a-9p"></a>菩萨摩诃萨亦复如是，<a id="a-9q"></a>现犯戒相、<a id="a-9r"></a>畜养奴婢、<a id="a-9s"></a>受非法财，<a id="a-9t"></a>诣彼犯戒恶比丘所，<a id="a-9u"></a>承事受学书其经卷，<a id="a-9v"></a>书经卷已转来教授持戒者故，<a id="a-9w"></a>与彼恶人同其止宿，<a id="a-9x"></a>周旋饮食、<a id="a-9y"></a>自手作食、<a id="a-9z"></a>人不授食，<a id="a-A0"></a>护正法故便作方便，<a id="a-A1"></a>以诸八种非法之事而降伏之令其迷闷，<a id="a-A2"></a>不复与彼同其自恣布萨和合。<a id="a-A3"></a>降伏一切诸犯戒者，<a id="a-A4"></a>与诸清净和合之众布萨自恣，<a id="a-A5"></a>以摩诃衍方等术法广为人说，<a id="a-A6"></a>安隐济度无量众生。<a id="a-A7"></a>是为菩萨护持正法，<a id="a-A8"></a>我为是等而说斯偈。<a id="a-A9"></a>若有比丘闻我所说无护法心，<a id="a-AA"></a>而欲方便效彼菩萨起诸过者，<a id="a-AB"></a>佛所不听。<a id="a-AC"></a>自言菩萨而实宽纵作过恶者，<a id="a-AD"></a>我说是等为懈怠辈。<a id="a-AE"></a>我此方便微密之教，<a id="a-AF"></a>为护法菩萨故说此偈：</p>
  <p id="aAG">“若知正法者，<a id="a-AH"></a> 不问其长幼，</p>
  <p id="aAI">尽心加供养，<a id="a-AJ"></a> 如人事火法。</p>
  <p id="aAK">若人知法者，<a id="a-AL"></a> 不问其长幼，</p>
  <p id="aAM">尽心恭敬礼，<a id="a-AN"></a> 如天奉帝释。<a id="a-AO"></a>”</p>
  <p id="aAP">迦葉菩萨白佛言：<a id="a-AQ"></a>“世尊，<a id="a-AR"></a>如是菩萨慢纵懈怠，<a id="a-AS"></a>于具足戒得清净不？<a id="a-AT"></a>”</p>
  <p id="aAU">佛告迦葉：<a id="a-AV"></a>“善男子，<a id="a-AW"></a>彼具足戒若忏悔者，<a id="a-AX"></a>当言清净。<a id="a-AY"></a>善男子，<a id="a-AZ"></a>譬如坡塘破坏，<a id="a-Aa"></a>其水流出。<a id="a-Ab"></a>所以者何？<a id="a-Ac"></a>不勤修故。<a id="a-Ad"></a>然善男子，<a id="a-Ae"></a>坡塘破坏更修治者，<a id="a-Af"></a>其水还复。<a id="a-Ag"></a>彼懈怠者亦复如是，<a id="a-Ah"></a>于具足戒布萨自恣所破坏处戒水流出。<a id="a-Ai"></a>所以者何？<a id="a-Aj"></a>精进损减，<a id="a-Ak"></a>懈怠增故。<a id="a-Al"></a>然是比丘戒行损减应更修治，<a id="a-Am"></a>从彼护法诸菩萨所，<a id="a-An"></a>改励忏悔令得清净。<a id="a-Ao"></a>”</p>
  <p id="aAp">迦葉菩萨白佛言：<a id="a-Aq"></a>“犹如世尊阿摩勒果喻经所说，<a id="a-Ar"></a>持戒、<a id="a-As"></a>犯戒其相难知，<a id="a-At"></a>云何分别？<a id="a-Au"></a>”</p>
  <p id="aAv">佛告迦葉：<a id="a-Aw"></a>“善男子，<a id="a-Ax"></a>持戒、<a id="a-Ay"></a>犯戒欲知其相，<a id="a-Az"></a>依《大般泥洹经》能善分别。<a id="a-B0"></a>善男子，<a id="a-B1"></a>譬如田夫种植五谷，<a id="a-B2"></a>除粗草秽名为净田，<a id="a-B3"></a>故有[禾+秀]稗似善谷苗，<a id="a-B4"></a>至其成实草谷各异，<a id="a-B5"></a>后后方知真伪有别。<a id="a-B6"></a>护法菩萨亦复如是修田之法，<a id="a-B7"></a>先除八种粗恶罪行，<a id="a-B8"></a>除粗过已名为肉眼清净众僧。<a id="a-B9"></a>良福田数乃至圣果，<a id="a-BA"></a>肉眼之外名清净僧。<a id="a-BB"></a>但除八种毒蛇大过，<a id="a-BC"></a>名为众僧良福田数，<a id="a-BD"></a>虽未都净，<a id="a-BE"></a>已为天人之所供养，<a id="a-BF"></a>为良福田，<a id="a-BG"></a>况复终成贤圣妙果清净福田，<a id="a-BH"></a>出彼肉眼所见之表？</p>
  <p id="aBI">“复次，<a id="a-BJ"></a>善男子，<a id="a-BK"></a>譬如国中有二果树，<a id="a-BL"></a>一名迦留，<a id="a-BM"></a>二名沾牟。<a id="a-BN"></a>迦留树者是苦果树，<a id="a-BO"></a>沾牟树者是甜果树，<a id="a-BP"></a>华叶果实状类相似。<a id="a-BQ"></a>有人不识，<a id="a-BR"></a>杂取其果，<a id="a-BS"></a>诣市卖之，<a id="a-BT"></a>食者多死。<a id="a-BU"></a>时有智人疑是毒果，<a id="a-BV"></a>便往问之：<a id="a-BW"></a>‘汝等何处取是果来？<a id="a-BX"></a>’答言某方，<a id="a-BY"></a>便语彼人：<a id="a-BZ"></a>‘此必杂毒，<a id="a-Ba"></a>故多杀人，<a id="a-Bb"></a>宜速弃之。<a id="a-Bc"></a>’如是，<a id="a-Bd"></a>善男子，<a id="a-Be"></a>懈怠之僧成就八恶，<a id="a-Bf"></a>时有持戒在其中者，<a id="a-Bg"></a>如彼甜果在毒树林，<a id="a-Bh"></a>护法菩萨教令弃舍，<a id="a-Bi"></a>不令信心诸弟子等，<a id="a-Bj"></a>礼拜供养恭敬亲近，<a id="a-Bk"></a>断慧命根堕地狱中。<a id="a-Bl"></a>是故信心优婆塞等当善分别，<a id="a-Bm"></a>莫见形服便相习近，<a id="a-Bn"></a>当悉问之：<a id="a-Bo"></a>‘彼为成就八种法不？<a id="a-Bp"></a>自恣布萨为和合不？<a id="a-Bq"></a>’若彼已离八种恶法，<a id="a-Br"></a>如是等僧，<a id="a-Bs"></a>世尊亦受哀众生故，<a id="a-Bt"></a>于祇桓林与共和合如真金聚，<a id="a-Bu"></a>当知是等所应供养。<a id="a-Bv"></a>若言不受不共和合布萨自恣，<a id="a-Bw"></a>当知是等非是天人所应供养，<a id="a-Bx"></a>是诸比丘不应与共布萨自恣。<a id="a-By"></a>若其问讯犹不能知，<a id="a-Bz"></a>当依如来真实契经而分别之。<a id="a-C0"></a>若使愚夫不善分别而便恭敬，<a id="a-C1"></a>供施所须与相习近，<a id="a-C2"></a>我说是等当堕恶道。</p>
  <p id="aC3">“复次，<a id="a-C4"></a>善男子，<a id="a-C5"></a>譬如雪山有好甜药，<a id="a-C6"></a>时诸商人合持诸药游行而卖。<a id="a-C7"></a>时有一人不识诸药，<a id="a-C8"></a>问彼商人：<a id="a-C9"></a>‘汝有雪山甜药草不？<a id="a-CA"></a>’答言：<a id="a-CB"></a>‘我有。<a id="a-CC"></a>’便从其买，<a id="a-CD"></a>而彼商人辄与苦药，<a id="a-CE"></a>其买药者求甜药故反得苦药。<a id="a-CF"></a>清净众者如雪山药，<a id="a-CG"></a>与彼懈怠犯戒比丘而共和合。<a id="a-CH"></a>其信心者供养礼事，<a id="a-CI"></a>当知是等肉眼凡夫，<a id="a-CJ"></a>犹如彼人不识甜药。<a id="a-CK"></a>清净、<a id="a-CL"></a>犯戒其相难知，<a id="a-CM"></a>凡夫肉眼不能分别，<a id="a-CN"></a>唯天眼者乃能别知。<a id="a-CO"></a>是故成就八种恶法，<a id="a-CP"></a>虽著法服，<a id="a-CQ"></a>不应受人礼拜供养。<a id="a-CR"></a>若能改悔除八种过，<a id="a-CS"></a>名清净僧。<a id="a-CT"></a>”</p>
  <p id="aCU">迦葉菩萨白佛言：<a id="a-CV"></a>“善哉！<a id="a-CW"></a>善哉！<a id="a-CX"></a>世尊，<a id="a-CY"></a>快说斯法，<a id="a-CZ"></a>我当顶受是金刚宝。<a id="a-Ca"></a>”</p>
  <p id="aCb">尔时，<a id="a-Cc"></a>迦葉菩萨复白佛言：<a id="a-Cd"></a>“如世尊说，<a id="a-Ce"></a>告诸比丘有四依法。<a id="a-Cf"></a>何等为四？<a id="a-Cg"></a>依于法不依人，<a id="a-Ch"></a>依决定说不依未定，<a id="a-Ci"></a>依于智慧不依于识，<a id="a-Cj"></a>依于义不依文字。<a id="a-Ck"></a>我等信此为四种依，<a id="a-Cl"></a>不信四人为真实依。<a id="a-Cm"></a>”</p>
  <p id="aCn">佛告迦葉：<a id="a-Co"></a>“其名法者，<a id="a-Cp"></a>即是如来大般泥洹，<a id="a-Cq"></a>一切诸佛皆同此法。<a id="a-Cr"></a>诸佛如来得此法已，<a id="a-Cs"></a>常住不变，<a id="a-Ct"></a>非磨灭法。<a id="a-Cu"></a>若于如来作无常想者，<a id="a-Cv"></a>我说斯等非知法人，<a id="a-Cw"></a>为不可信。<a id="a-Cx"></a>如我所说四种人者，<a id="a-Cy"></a>善解如来方便密教，<a id="a-Cz"></a>知诸如来是常住法，<a id="a-D0"></a>非变易法，<a id="a-D1"></a>非磨灭法，<a id="a-D2"></a>诸佛如来亦复在彼。<a id="a-D3"></a>四种人数及余众生，<a id="a-D4"></a>于如来常住方便密教善解其义，<a id="a-D5"></a>我说斯等为根本依，<a id="a-D6"></a>当知可信。<a id="a-D7"></a>以是义故，<a id="a-D8"></a>说四种人为真实依。<a id="a-D9"></a>依于法者，<a id="a-DA"></a>是诸声闻大德智慧，<a id="a-DB"></a>于正法中心不失念。<a id="a-DC"></a>其正法者，<a id="a-DD"></a>如来常住，<a id="a-DE"></a>于此正法精勤方便。<a id="a-DF"></a>名为依法不依人者，<a id="a-DG"></a>若当此人犯戒贪浊，<a id="a-DH"></a>复说如来是无常法，<a id="a-DI"></a>彼非可信。<a id="a-DJ"></a>是故我说不依于人依决定义。</p>
  <p id="aDK">“决定义者，<a id="a-DL"></a>是菩萨也。<a id="a-DM"></a>诸声闻等于此如来方便密教疑惑不信，<a id="a-DN"></a>大乘智海令其决定离诸疑惑。<a id="a-DO"></a>又决定者，<a id="a-DP"></a>是大乘智永离诸碍。<a id="a-DQ"></a>碍者是声闻智。<a id="a-DR"></a>其诸菩萨能以决定大乘智慧，<a id="a-DS"></a>解诸如来是常住法，<a id="a-DT"></a>是故菩萨所言可信。<a id="a-DU"></a>未决定者，<a id="a-DV"></a>是声闻智，<a id="a-DW"></a>言诸如来秽食之身、<a id="a-DX"></a>泥洹灭尽，<a id="a-DY"></a>譬如火灭则不可信。<a id="a-DZ"></a>所以如来说斯等经方便教化如惑二道诸众生辈声闻智者，<a id="a-Da"></a>是则有余为非决定，<a id="a-Db"></a>是故诸声闻名不决定数。<a id="a-Dc"></a>以彼智慧不了如来大圣尊说，<a id="a-Dd"></a>是故说彼为不可信。<a id="a-De"></a>是故佛说决定义者，<a id="a-Df"></a>是真四依依于智慧。</p>
  <p id="aDg">“其智慧者，<a id="a-Dh"></a>即是如来法身可信，<a id="a-Di"></a>方便身者则不可信。<a id="a-Dj"></a>云何但见如来方便身已，<a id="a-Dk"></a>而谓实有阴、<a id="a-Dl"></a>界、<a id="a-Dm"></a>诸入？<a id="a-Dn"></a>若其无者，<a id="a-Do"></a>为何处来？<a id="a-Dp"></a>而今现有舍利积聚，<a id="a-Dq"></a>以有舍利现于世故，<a id="a-Dr"></a>谓其法身是秽食身，<a id="a-Ds"></a>妄作是想。<a id="a-Dt"></a>以是之故，<a id="a-Du"></a>识不可信，<a id="a-Dv"></a>识不可信故作识想者，<a id="a-Dw"></a>当知其人亦不可信。</p>
  <p id="aDx">“依于义者，<a id="a-Dy"></a>义者正义，<a id="a-Dz"></a>正者满义，<a id="a-E0"></a>满者不消减义，<a id="a-E1"></a>不消减者如来常义，<a id="a-E2"></a>如来常者是法常义，<a id="a-E3"></a>其法常者众僧常义，<a id="a-E4"></a>是则佛说名为依义。<a id="a-E5"></a>若有谄曲凡夫，<a id="a-E6"></a>得蒙如来慈心荫覆，<a id="a-E7"></a>出家学道而便懈怠，<a id="a-E8"></a>放舍禁戒言：<a id="a-E9"></a>‘佛听我受畜奴婢诸非法财。<a id="a-EA"></a>’若饥俭时言：<a id="a-EB"></a>‘我诸弟子莫自苦困，<a id="a-EC"></a>我听受畜奴婢、<a id="a-ED"></a>钱财、<a id="a-EE"></a>金银宝物、<a id="a-EF"></a>牛马、<a id="a-EG"></a>谷米、<a id="a-EH"></a>买卖生利。<a id="a-EI"></a>’彼作如是种种文辞，<a id="a-EJ"></a>说经律者皆不可信。<a id="a-EK"></a>信是说者当知其人亦不可信，<a id="a-EL"></a>以是义故说名依义。<a id="a-EM"></a>其非义者，<a id="a-EN"></a>言此三法是皆无常、<a id="a-EO"></a>变易磨灭，<a id="a-EP"></a>是名非义，<a id="a-EQ"></a>是名文字。<a id="a-ER"></a>是故说言依义不依文字。<a id="a-ES"></a>正使外道所说经义合摩诃衍者，<a id="a-ET"></a>是皆可信非为文字。<a id="a-EU"></a>是故四依乃至肉眼四种人数为真实依。</p>
  <p id="aEV">“善男子，<a id="a-EW"></a>是为四依，<a id="a-EX"></a>当作是学。<a id="a-EY"></a>”</p>
  <p data-pb></p>
  <h2 id="aEZ">分别邪正品第十</h2>
  <p id="aEa">佛告迦葉：<a id="a-Eb"></a>“有四种法，<a id="a-Ec"></a>有魔说经，<a id="a-Ed"></a>有佛说经；<a id="a-Ee"></a>有诸众生随魔教者，<a id="a-Ef"></a>随佛教者。<a id="a-Eg"></a>”</p>
  <p id="aEh">迦葉菩萨白佛言：<a id="a-Ei"></a>“世尊，<a id="a-Ej"></a>我当云何而分别知？<a id="a-Ek"></a>愿欲闻之。<a id="a-El"></a>”</p>
  <p id="aEm">佛告迦葉：<a id="a-En"></a>“善男子，<a id="a-Eo"></a>我般泥洹七百岁后，<a id="a-Ep"></a>如来教法从此渐灭，<a id="a-Eq"></a>魔作比丘坏乱正法，<a id="a-Er"></a>为猎师相而自覆藏，<a id="a-Es"></a>作比丘像、<a id="a-Et"></a>比丘尼像、<a id="a-Eu"></a>优婆塞像、<a id="a-Ev"></a>优婆夷像、<a id="a-Ew"></a>须陀洹像、<a id="a-Ex"></a>斯陀含像、<a id="a-Ey"></a>阿那含像、<a id="a-Ez"></a>阿罗汉像及作佛像。</p>
  <p id="aF0">“是魔波旬，<a id="a-F1"></a>作离俗相而行俗法坏乱我教。<a id="a-F2"></a>波旬说言：<a id="a-F3"></a>‘如来从兜率天没，<a id="a-F4"></a>降神来下净饭王家，<a id="a-F5"></a>摩耶夫人爱欲和合而从彼生。<a id="a-F6"></a>若言不从爱欲生者，<a id="a-F7"></a>无有是处。<a id="a-F8"></a>同人间法，<a id="a-F9"></a>而为诸天、<a id="a-FA"></a>世人、<a id="a-FB"></a>阿修罗等恭敬供养。<a id="a-FC"></a>所以者何？<a id="a-FD"></a>以其宿世植众德本，<a id="a-FE"></a>自身妻子种种施与，<a id="a-FF"></a>故得为佛。<a id="a-FG"></a>’如是相貌，<a id="a-FH"></a>当知是为魔说经律。<a id="a-FI"></a>所以者何？<a id="a-FJ"></a>如来应供等正觉，<a id="a-FK"></a>化众生故出现于世，<a id="a-FL"></a>非为如来从其父母习爱欲生，<a id="a-FM"></a>现斯相行随顺世间。<a id="a-FN"></a>如是相貌，<a id="a-FO"></a>当知是为佛说经律。<a id="a-FP"></a>若有众生于魔经律从而信者，<a id="a-FQ"></a>当知是辈为随魔教。<a id="a-FR"></a>若于如来所说经律从而信者，<a id="a-FS"></a>当知菩萨。</p>
  <p id="aFT">“又说如来出生于世，<a id="a-FU"></a>周向十方各行七步，<a id="a-FV"></a>非为示现，<a id="a-FW"></a>言示现者是不可信，<a id="a-FX"></a>是等经律当知魔说。<a id="a-FY"></a>若言如来初生于世，<a id="a-FZ"></a>周向十方各行七步，<a id="a-Fa"></a>是则如来方便示现，<a id="a-Fb"></a>是等经律经知佛说。<a id="a-Fc"></a>魔说经律从而信者，<a id="a-Fd"></a>当知是辈为随魔教。<a id="a-Fe"></a>佛说经律从而信者，<a id="a-Ff"></a>当知菩萨。</p>
  <p id="aFg">“又说如来往诣天庙恭敬礼拜，<a id="a-Fh"></a>非是天神礼拜菩萨。<a id="a-Fi"></a>所以者何？<a id="a-Fj"></a>天神在前，<a id="a-Fk"></a>如来在后故，<a id="a-Fl"></a>如是当知魔说经律。<a id="a-Fm"></a>如来方便现入天庙，<a id="a-Fn"></a>诸天释梵皆悉恭敬礼侍菩萨，<a id="a-Fo"></a>如是相貌为如来说。<a id="a-Fp"></a>魔说经律从而信者，<a id="a-Fq"></a>当知是辈为随魔教。<a id="a-Fr"></a>佛说经律从而信者，<a id="a-Fs"></a>当知菩萨。</p>
  <p id="aFt">“又说如来为王太子，<a id="a-Fu"></a>宫人婇女五欲自娱，<a id="a-Fv"></a>当知是为魔说经律。<a id="a-Fw"></a>言彼如来现处深宫婇女娱乐，<a id="a-Fx"></a>如弃涕唾舍家学道，<a id="a-Fy"></a>如是说者，<a id="a-Fz"></a>当知是为如来经律。<a id="a-G0"></a>魔说经律从而信者，<a id="a-G1"></a>当知是辈为随魔教。<a id="a-G2"></a>佛说经律从而信者，<a id="a-G3"></a>当知菩萨。</p>
  <p id="aG4">“又说如来应供等正觉，<a id="a-G5"></a>在于祇树给孤独园，<a id="a-G6"></a>受畜钱财、<a id="a-G7"></a>金银、<a id="a-G8"></a>宝物、<a id="a-G9"></a>奴婢、<a id="a-GA"></a>象、<a id="a-GB"></a>马、<a id="a-GC"></a>牛、<a id="a-GD"></a>羊、<a id="a-GE"></a>鸡、<a id="a-GF"></a>狗、<a id="a-GG"></a>猫狸、<a id="a-GH"></a>鼬鼠、<a id="a-GI"></a>铜铁、<a id="a-GJ"></a>琉璃、<a id="a-GK"></a>真珠、<a id="a-GL"></a>珂贝、<a id="a-GM"></a>金银、<a id="a-GN"></a>宝玉、<a id="a-GO"></a>珊瑚、<a id="a-GP"></a>琥珀、<a id="a-GQ"></a>种种杂物、<a id="a-GR"></a>种种田宅，<a id="a-GS"></a>种种贩卖，<a id="a-GT"></a>畜养男女，<a id="a-GU"></a>积聚谷米，<a id="a-GV"></a>如此诸物哀愍世间故皆悉受之，<a id="a-GW"></a>如是像类，<a id="a-GX"></a>当知魔说。<a id="a-GY"></a>如来应供等正觉，<a id="a-GZ"></a>哀愍一切诸众生类，<a id="a-Ga"></a>住那罗林为弥罗耆罗婆罗门及波斯匿王说言：<a id="a-Gb"></a>‘大王，<a id="a-Gc"></a>我诸弟子受非法物，<a id="a-Gd"></a>无有是处。<a id="a-Ge"></a>若畜金银、<a id="a-Gf"></a>奴婢、<a id="a-Gg"></a>象、<a id="a-Gh"></a>马、<a id="a-Gi"></a>牛、<a id="a-Gj"></a>羊、<a id="a-Gk"></a>鸡、<a id="a-Gl"></a>狗、<a id="a-Gm"></a>猫狸、<a id="a-Gn"></a>鼬鼠，<a id="a-Go"></a>铜铁、<a id="a-Gp"></a>琉璃、<a id="a-Gq"></a>金银、<a id="a-Gr"></a>真珠、<a id="a-Gs"></a>珂贝、<a id="a-Gt"></a>玉石、<a id="a-Gu"></a>珊瑚、<a id="a-Gv"></a>琥珀、<a id="a-Gw"></a>种种杂物、<a id="a-Gx"></a>种种田宅，<a id="a-Gy"></a>种种贩卖，<a id="a-Gz"></a>畜养男女，<a id="a-H0"></a>积聚谷米，<a id="a-H1"></a>自熟教熟学相、<a id="a-H2"></a>学咒、<a id="a-H3"></a>学众鸟语，<a id="a-H4"></a>推步盈虚日月薄蚀，<a id="a-H5"></a>仰观历数，<a id="a-H6"></a>学结华鬘工巧木作，<a id="a-H7"></a>学书占梦六十四术，<a id="a-H8"></a>服诸消食治唇齿药，<a id="a-H9"></a>华鬘涂身谄曲徐步，<a id="a-HA"></a>现知足相而实无厌，<a id="a-HB"></a>戏笑谈话，<a id="a-HC"></a>贪味饮食鱼肉肴膳，<a id="a-HD"></a>合诸毒药，<a id="a-HE"></a>合诸香油，<a id="a-HF"></a>作诸乐器、<a id="a-HG"></a>革屣、<a id="a-HH"></a>伞盖，<a id="a-HI"></a>竹作织作刻画文绣，<a id="a-HJ"></a>服种种药合和诸香，<a id="a-HK"></a>学造王家谈语坐起言笑宴默，<a id="a-HL"></a>学作女人华严饰具，<a id="a-HM"></a>调戏语言杂色衣服，<a id="a-HN"></a>造金楼阁，<a id="a-HO"></a>入酒会处及淫女家，<a id="a-HP"></a>如是种种非法之物，<a id="a-HQ"></a>或作、<a id="a-HR"></a>或受、<a id="a-HS"></a>或持施人，<a id="a-HT"></a>如是大王，<a id="a-HU"></a>是诸像类我所不听。<a id="a-HV"></a>所以者何？<a id="a-HW"></a>此等非法，<a id="a-HX"></a>犹如草秽害善谷苗，<a id="a-HY"></a>我听苦治驱摈令出。<a id="a-HZ"></a>’如是说者，<a id="a-Ha"></a>当知是为如来经律。<a id="a-Hb"></a>魔说经律从而信者，<a id="a-Hc"></a>当知是辈为随魔教。<a id="a-Hd"></a>佛说经律从而信者，<a id="a-He"></a>当知菩萨。</p>
  <p id="aHf">“又言如来不能示现入于天庙，<a id="a-Hg"></a>亦复不能降伏于彼诸天人辈，<a id="a-Hh"></a>亦复不能于九十六种道中出家，<a id="a-Hi"></a>不能现劫成败，<a id="a-Hj"></a>不学一切诸医方术，<a id="a-Hk"></a>亦不能现为人仆使男女、<a id="a-Hl"></a>药树、<a id="a-Hm"></a>若王大臣。<a id="a-Hn"></a>若使如来为是事者，<a id="a-Ho"></a>非为如来，<a id="a-Hp"></a>是邪见辈。<a id="a-Hq"></a>如来平等，<a id="a-Hr"></a>塗割处中无怨无爱，<a id="a-Hs"></a>亦非有此。<a id="a-Ht"></a>如是相貌当知是为魔说经律。<a id="a-Hu"></a>现入一切诸天神庙，<a id="a-Hv"></a>于九十六种而现出家，<a id="a-Hw"></a>现劫成败，<a id="a-Hx"></a>入诸咒术学书之堂，<a id="a-Hy"></a>现为仆使为男为女，<a id="a-Hz"></a>或为药草、<a id="a-I0"></a>国王、<a id="a-I1"></a>大臣，<a id="a-I2"></a>现入淫舍，<a id="a-I3"></a>或为长者、<a id="a-I4"></a>居士、<a id="a-I5"></a>梵志、<a id="a-I6"></a>贫穷男女及诸不男，<a id="a-I7"></a>周遍一切二十五有种种现化，<a id="a-I8"></a>不为彼彼之所惑乱，<a id="a-I9"></a>犹如莲华不著尘水，<a id="a-IA"></a>当知化度诸众生故随顺世间。<a id="a-IB"></a>如是相貌，<a id="a-IC"></a>当知如来所说经律。<a id="a-ID"></a>魔说经律从而信者，<a id="a-IE"></a>当知是辈为随魔教。<a id="a-IF"></a>佛说经律从而信者，<a id="a-IG"></a>当知菩萨。</p>
  <p id="aIH">“言：<a id="a-II"></a>‘我经律世尊所说，<a id="a-IJ"></a>是罪、<a id="a-IK"></a>是恶、<a id="a-IL"></a>是轻、<a id="a-IM"></a>是重、<a id="a-IN"></a>是名粗罪、<a id="a-IO"></a>是为性罪、<a id="a-IP"></a>是为制罪，<a id="a-IQ"></a>我说戒律为是真实。<a id="a-IR"></a>汝说为实，<a id="a-IS"></a>宁舍我说，<a id="a-IT"></a>取汝说乎？<a id="a-IU"></a>汝谓此律世俗论耶？<a id="a-IV"></a>我此经律如来所说，<a id="a-IW"></a>九部契经已印封竟。<a id="a-IX"></a>九部印中，<a id="a-IY"></a>我未曾闻有方等经一句一字片言之音，<a id="a-IZ"></a>如来说经有十部耶？<a id="a-Ia"></a>方等经者其部无量，<a id="a-Ib"></a>当知皆是调达所作，<a id="a-Ic"></a>坏一切义而作虚说。<a id="a-Id"></a>’言：<a id="a-Ie"></a>‘方等经出意妄造，<a id="a-If"></a>我所不信。<a id="a-Ig"></a>’”</p>
  <p id="aIh">佛告迦葉：<a id="a-Ii"></a>“如是说者，<a id="a-Ij"></a>乱我法教，<a id="a-Ik"></a>诽谤如来方等契经。<a id="a-Il"></a>如是说者，<a id="a-Im"></a>当知是为魔说经律。<a id="a-In"></a>当来之世有如是辈，<a id="a-Io"></a>各各自言‘我有经律’，<a id="a-Ip"></a>邪说经律而共诤论。<a id="a-Iq"></a>有诸比丘于九部经，<a id="a-Ir"></a>表知我别说此摩诃衍方等大经有信向心，<a id="a-Is"></a>不于戒律执著邪见，<a id="a-It"></a>不净威仪悉能舍离，<a id="a-Iu"></a>于我法律清净具足犹如满月，<a id="a-Iv"></a>知一一经、<a id="a-Iw"></a>一一法律、<a id="a-Ix"></a>一一戒行，<a id="a-Iy"></a>其数恒沙不可称计，<a id="a-Iz"></a>真实之义、<a id="a-J0"></a>种种之义皆是佛说。<a id="a-J1"></a>若言我经律无有是戒，<a id="a-J2"></a>当知是戒非佛所说。<a id="a-J3"></a>言我限数持是戒者，<a id="a-J4"></a>当知是等为犯戒人。<a id="a-J5"></a>其有经说少欲清素合于佛语，<a id="a-J6"></a>当知此义皆是摩诃衍经之所宣说。<a id="a-J7"></a>若言如来安隐济度一切众生，<a id="a-J8"></a>故说如此大乘泥洹方等经者，<a id="a-J9"></a>当知此等是我弟子。<a id="a-JA"></a>其有异者，<a id="a-JB"></a>我非彼师，<a id="a-JC"></a>不于我所出家学道，<a id="a-JD"></a>皆是邪见外道弟子。<a id="a-JE"></a>如是相貌，<a id="a-JF"></a>当知是为佛说经律。<a id="a-JG"></a>魔说经律从而信者，<a id="a-JH"></a>当知是辈为随魔教。<a id="a-JI"></a>若于如来所说经律从而信者，<a id="a-JJ"></a>当知菩萨。</p>
  <p id="aJK">“如来成就无量功德得空无慧，<a id="a-JL"></a>为众生说苦、<a id="a-JM"></a>空、<a id="a-JN"></a>非我，<a id="a-JO"></a>今已无常入于泥洹，<a id="a-JP"></a>亦不示现随顺世间，<a id="a-JQ"></a>如是说者当知魔教。<a id="a-JR"></a>当知如来不可思议，<a id="a-JS"></a>无量无数功德成就为佛世尊，<a id="a-JT"></a>是常住法，<a id="a-JU"></a>非变易法。<a id="a-JV"></a>非是一切如截多罗树，<a id="a-JW"></a>而世尊说四不度法如截多罗树，<a id="a-JX"></a>复说一一不度犹如断石。<a id="a-JY"></a>说过人法者无间等上，<a id="a-JZ"></a>是过人法未得言得故。<a id="a-Ja"></a>有一比丘，<a id="a-Jb"></a>少欲知足又多知识，<a id="a-Jc"></a>若王、<a id="a-Jd"></a>大臣及余世人，<a id="a-Je"></a>见皆恭敬，<a id="a-Jf"></a>而说偈颂赞彼比丘种种功德，<a id="a-Jg"></a>言是尊者舍此身已当成佛道。<a id="a-Jh"></a>比丘闻已便作是言：<a id="a-Ji"></a>‘汝等莫于未得果人以道果赞叹，<a id="a-Jj"></a>是多欲名字佛所不许。<a id="a-Jk"></a>汝等默然，<a id="a-Jl"></a>莫尽形寿为我乐法之人作多欲名字。<a id="a-Jm"></a>未得道果，<a id="a-Jn"></a>我自知之。<a id="a-Jo"></a>’而彼国王及诸大臣语比丘言：<a id="a-Jp"></a>‘今汝尊者便为是佛，<a id="a-Jq"></a>举世悉闻，<a id="a-Jr"></a>皆从汝学律经记论。<a id="a-Js"></a>’当知彼王及诸大臣，<a id="a-Jt"></a>偈颂赞叹功德无量。<a id="a-Ju"></a>然彼比丘修持梵行无所违犯，<a id="a-Jv"></a>非为不度不犯自称得过人法。<a id="a-Jw"></a>复有比丘，<a id="a-Jx"></a>广说如来藏经，<a id="a-Jy"></a>言一切众生皆有佛性，<a id="a-Jz"></a>在于身中无量烦恼悉除灭已，<a id="a-K0"></a>佛便明显，<a id="a-K1"></a>除一阐提。<a id="a-K2"></a>时有国王及诸大臣问比丘言：<a id="a-K3"></a>‘汝当作佛、<a id="a-K4"></a>不作佛耶？<a id="a-K5"></a>’‘汝等身中皆有佛性。<a id="a-K6"></a>’彼比丘言。<a id="a-K7"></a>‘不知我当得作佛不？<a id="a-K8"></a>’‘然我身中实有佛性。<a id="a-K9"></a>’复语比丘：<a id="a-KA"></a>‘汝今莫作一阐提辈，<a id="a-KB"></a>而自计数我当作佛。<a id="a-KC"></a>’比丘言：<a id="a-KD"></a>‘尔，<a id="a-KE"></a>但我身中实有佛性。<a id="a-KF"></a>’然彼比丘虽作是说，<a id="a-KG"></a>非为自称得过人法，<a id="a-KH"></a>实有佛性施戒生故。<a id="a-KI"></a>复有比丘作是思惟：<a id="a-KJ"></a>‘我当成佛决定无疑。<a id="a-KK"></a>’作是思惟，<a id="a-KL"></a>虽未得道果，<a id="a-KM"></a>其福无量。<a id="a-KN"></a>以是义故，<a id="a-KO"></a>一切比丘皆应修行是思惟法。<a id="a-KP"></a>所以者何？<a id="a-KQ"></a>八十亿种不清净法从是得离，<a id="a-KR"></a>清净少欲悉得成就，<a id="a-KS"></a>如来真性由斯显现，<a id="a-KT"></a>逮得百千诸法宝藏，<a id="a-KU"></a>大悲世尊而作是说。<a id="a-KV"></a>如是相貌，<a id="a-KW"></a>当知如来所说经律。<a id="a-KX"></a>魔说经律从而信者，<a id="a-KY"></a>当知是辈为随魔教。<a id="a-KZ"></a>佛说经律从而信者，<a id="a-Ka"></a>当知菩萨。</p>
  <p id="aKb">“又复说言：<a id="a-Kc"></a>‘亦无四堕、<a id="a-Kd"></a>十三僧残、<a id="a-Ke"></a>三十舍法、<a id="a-Kf"></a>九十一堕法、<a id="a-Kg"></a>众多学法、<a id="a-Kh"></a>四悔过法、<a id="a-Ki"></a>二不定法、<a id="a-Kj"></a>七灭诤法，<a id="a-Kk"></a>无越毗尼，<a id="a-Kl"></a>亦无粗罪，<a id="a-Km"></a>亦无五逆，<a id="a-Kn"></a>无谤经法，<a id="a-Ko"></a>无一阐提，<a id="a-Kp"></a>亦无犯此诸戒果报堕泥犁中。<a id="a-Kq"></a>其诸比丘及与外道皆当生天，<a id="a-Kr"></a>然佛世尊恐怖人故说斯戒律。<a id="a-Ks"></a>若欲恣心极世乐者，<a id="a-Kt"></a>当舍法服还受五欲，<a id="a-Ku"></a>厌五欲已悔过修善。<a id="a-Kv"></a>如来在世亦有比丘，<a id="a-Kw"></a>受习五欲得生天上亦得解脱。<a id="a-Kx"></a>古今有是，<a id="a-Ky"></a>非我独造。<a id="a-Kz"></a>犯四堕法乃至五戒，<a id="a-L0"></a>及诸一切不净律仪，<a id="a-L1"></a>受非法物皆得解脱。<a id="a-L2"></a>’若作是说越毗尼罪，<a id="a-L3"></a>如忉利天日月岁数，<a id="a-L4"></a>八万四千岁堕泥犁中，<a id="a-L5"></a>诸余篇罪差降转重。<a id="a-L6"></a>是诸律师虚诳妄说，<a id="a-L7"></a>假称佛教是不可信。<a id="a-L8"></a>如是相貌，<a id="a-L9"></a>当知是为魔说经律。<a id="a-LA"></a>越毗尼罪最为微细，<a id="a-LB"></a>若有比丘犯此一一微细律仪，<a id="a-LC"></a>知而藏覆如龟藏六，<a id="a-LD"></a>当知是辈不可习近。<a id="a-LE"></a>如我说偈：</p>
  <p id="aLF">“若犯微细罪，<a id="a-LG"></a> 默然妄语者，</p>
  <p id="aLH">不计于后世，<a id="a-LI"></a> 无恶而不为。</p>
  <p id="aLJ">“斯等皆是如来教诫决定之说，<a id="a-LK"></a>况犯粗罪！<a id="a-LL"></a>戒无粗细当坚固持，<a id="a-LM"></a>为佛性故。<a id="a-LN"></a>若言九部不说众生皆有佛性，<a id="a-LO"></a>又方等经亦说非我，<a id="a-LP"></a>是为诽谤九部契经，<a id="a-LQ"></a>云何不起众生见耶？<a id="a-LR"></a>九部经中，<a id="a-LS"></a>一切众生皆有佛性未所曾闻，<a id="a-LT"></a>我当何取？<a id="a-LU"></a>或能自称说过人法。<a id="a-LV"></a>当知是等如言大海无种种宝，<a id="a-LW"></a>彼虽受学九部契经，<a id="a-LX"></a>方等要藏摩诃衍海种种法宝非彼境界。<a id="a-LY"></a>然佛所说法非为一切声闻、<a id="a-LZ"></a>缘觉，<a id="a-La"></a>悉非其境界。<a id="a-Lb"></a>见佛所说因缘相貌，<a id="a-Lc"></a>亦复能知一切众生有如来性，<a id="a-Ld"></a>不坏吾我寿命之相，<a id="a-Le"></a>心存中道言：<a id="a-Lf"></a>‘我身中皆有佛性，<a id="a-Lg"></a>我当得佛，<a id="a-Lh"></a>我今但当尽诸烦恼。<a id="a-Li"></a>’如是说者是我声闻。<a id="a-Lj"></a>若异此者名为自称有过人法，<a id="a-Lk"></a>又复说言：<a id="a-Ll"></a>‘我已作佛，<a id="a-Lm"></a>我已见法住于佛地。<a id="a-Ln"></a>’是为自说得过人法。<a id="a-Lo"></a>其不尔者，<a id="a-Lp"></a>是等不久当成佛道。<a id="a-Lq"></a>如是决定甚深佛教，<a id="a-Lr"></a>而诸比丘于中自说得过人法，<a id="a-Ls"></a>为利养故谄曲徐步，<a id="a-Lt"></a>现行乞食愚痴犯戒，<a id="a-Lu"></a>未得道果而言得果向人称说，<a id="a-Lv"></a>普共闻知恭敬承事，<a id="a-Lw"></a>转增贪著伺望供养，<a id="a-Lx"></a>不修法念示现威仪取悦人意，<a id="a-Ly"></a>我说是辈为自称说得过人法。<a id="a-Lz"></a>复有比丘，<a id="a-M0"></a>护持正法故现求利养，<a id="a-M1"></a>贪著名声，<a id="a-M2"></a>作是思惟：<a id="a-M3"></a>‘当令一切人所知识，<a id="a-M4"></a>称叹善哉恭敬承事，<a id="a-M5"></a>我当因是降伏外道诸犯戒者，<a id="a-M6"></a>光扬如来天尊之德，<a id="a-M7"></a>广宣方等般泥洹经，<a id="a-M8"></a>开导众生善解如来所说经律及律眷属，<a id="a-M9"></a>长养自身如来种子，<a id="a-MA"></a>速令佛性开发显现，<a id="a-MB"></a>无量结患一时除灭。<a id="a-MC"></a>’告诸众生：<a id="a-MD"></a>‘汝等皆成如来之性。<a id="a-ME"></a>’灭诸烦恼，<a id="a-MF"></a>心在护法而作是说，<a id="a-MG"></a>我说斯等为菩萨也！<a id="a-MH"></a>以护法故，<a id="a-MI"></a>无有自称得过人法越毗尼罪，<a id="a-MJ"></a>如忉利天数八万四千岁在泥犁中，<a id="a-MK"></a>何况粗罪？<a id="a-ML"></a>其摩诃衍有粗罪者皆当驱出。<a id="a-MM"></a>有所取者便是粗罪，<a id="a-MN"></a>人所受护塔物取如芥子，<a id="a-MO"></a>及不问主而取经卷者皆是粗罪，<a id="a-MP"></a>贼心坏塔亦犯粗罪，<a id="a-MQ"></a>悉应驱出。<a id="a-MR"></a>若王大臣有故塔寺，<a id="a-MS"></a>欲作供养为舍利故，<a id="a-MT"></a>或恭敬故立一比丘为经营，<a id="a-MU"></a>王付其钱物，<a id="a-MV"></a>而彼比丘辄取自用令主呵责，<a id="a-MW"></a>是等比丘亦应驱出。<a id="a-MX"></a>正使不男及二根者皆应驱出。<a id="a-MY"></a>所以者何？<a id="a-MZ"></a>越五戒故。<a id="a-Ma"></a>乃至蚁子皆当慈心施以无畏，<a id="a-Mb"></a>是沙门法。<a id="a-Mc"></a>设有酒香亦随远离，<a id="a-Md"></a>是沙门法。<a id="a-Me"></a>正使梦中犹不妄语，<a id="a-Mf"></a>是沙门法。<a id="a-Mg"></a>梦中不与女人同处，<a id="a-Mh"></a>是沙门法。<a id="a-Mi"></a>若于梦中与共同处，<a id="a-Mj"></a>虽不犯戒，<a id="a-Mk"></a>如香华等令人宽纵心起放逸，<a id="a-Ml"></a>皆由昼见心随生故则有梦想。<a id="a-Mm"></a>彼梦觉已亦增乱念，<a id="a-Mn"></a>以食子想而行乞食，<a id="a-Mo"></a>云何而令恣心得生？<a id="a-Mp"></a>梦中生心应速除灭。<a id="a-Mq"></a>如是相貌，<a id="a-Mr"></a>当知是为如来经律。<a id="a-Ms"></a>魔说经律从而信者，<a id="a-Mt"></a>当知是辈为随魔教。<a id="a-Mu"></a>佛说经律从而信者，<a id="a-Mv"></a>当知菩萨。</p>
  <p id="aMw">“言如来听受大人坐法，<a id="a-Mx"></a>行止威仪受不言法，<a id="a-My"></a>投岩饮毒，<a id="a-Mz"></a>断食杀生，<a id="a-N0"></a>系缚众生自治身体，<a id="a-N1"></a>作茂罗业咒术蛊道，<a id="a-N2"></a>旃陀罗等、<a id="a-N3"></a>不男、<a id="a-N4"></a>二根、<a id="a-N5"></a>支节不具皆听出家；<a id="a-N6"></a>愍众生故，<a id="a-N7"></a>乳蜜、<a id="a-N8"></a>绵缯、<a id="a-N9"></a>珂贝、<a id="a-NA"></a>皮革、<a id="a-NB"></a>诸谷米等悉不服食，<a id="a-NC"></a>于诸草木作寿命想；<a id="a-ND"></a>慈悲心故，<a id="a-NE"></a>泥洹长灭。<a id="a-NF"></a>如是相貌，<a id="a-NG"></a>当知是为魔说经律。<a id="a-NH"></a>除大人坐四种威仪，<a id="a-NI"></a>若言我听饮毒、<a id="a-NJ"></a>入火、<a id="a-NK"></a>断食、<a id="a-NL"></a>投岩、<a id="a-NM"></a>残杀众生，<a id="a-NN"></a>作茂罗业咒术蛊道，<a id="a-NO"></a>乳蜜、<a id="a-NP"></a>绵缯、<a id="a-NQ"></a>珂贝、<a id="a-NR"></a>谷米作熟肉想，<a id="a-NS"></a>一切草木作寿命想，<a id="a-NT"></a>如是说者，<a id="a-NU"></a>我所不听。<a id="a-NV"></a>作是说者，<a id="a-NW"></a>当知是辈外道弟子。<a id="a-NX"></a>随我所听而能行者，<a id="a-NY"></a>是我弟子。<a id="a-NZ"></a>不说四大有寿命想，<a id="a-Na"></a>如是说者，<a id="a-Nb"></a>当知是为佛说经律。<a id="a-Nc"></a>如是比说众多无量。<a id="a-Nd"></a>魔说经律从而信者，<a id="a-Ne"></a>当知是辈为随魔教。<a id="a-Nf"></a>佛说经律从而信者，<a id="a-Ng"></a>当知菩萨。</p>
  <p id="aNh">“善男子，<a id="a-Ni"></a>如是所说是为魔所说经。<a id="a-Nj"></a>佛所说经差别之相，<a id="a-Nk"></a>当分别知。<a id="a-Nl"></a>”</p>
  <p id="aNm">迦葉菩萨白佛言：<a id="a-Nn"></a>“善哉！<a id="a-No"></a>世尊，<a id="a-Np"></a>我等今日始解如来甚深之说。<a id="a-Nq"></a>”</p>
  <p id="aNr">佛告迦葉：<a id="a-Ns"></a>“善哉！<a id="a-Nt"></a>善哉！<a id="a-Nu"></a>善男子，<a id="a-Nv"></a>当作是学，<a id="a-Nw"></a>是为黠慧。<a id="a-Nx"></a>”</p>
 </body>
</html>