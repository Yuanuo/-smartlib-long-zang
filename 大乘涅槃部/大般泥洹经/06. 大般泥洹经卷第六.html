<!doctype html>
<html id="z3IBTdPLG" data-ver="1827">
 <head>
  <meta charset="utf-8">
  <meta author="法显">
  <meta library="龙藏">
  <meta catalog="大乘涅槃部">
  <meta period="东晋">
 </head>
 <body>
  <h1 id="a1">大般泥洹经卷第六</h1>
  <h2 id="a2">问菩萨品第十七</h2>
  <p id="a3">迦葉菩萨白佛言：<a id="a-4"></a>“何等为菩萨摩诃萨？<a id="a-5"></a>”</p>
  <p id="a6">佛告迦葉：<a id="a-7"></a>“已发意者及未发意，<a id="a-8"></a>是等一切悉为菩萨。<a id="a-9"></a>善男子，<a id="a-A"></a>譬如冬日，<a id="a-B"></a>酥油凝结无有津泽；<a id="a-C"></a>如是修习一切契经诸余三昧，<a id="a-D"></a>发心望果而求菩提，<a id="a-E"></a>是辈名为未发道意，<a id="a-F"></a>不能速成菩萨之道。<a id="a-G"></a>所以者何？<a id="a-H"></a>无勤方便如冬日故。</p>
  <p id="aI">“又善男子，<a id="a-J"></a>如春时日其热猛烈，<a id="a-K"></a>一切酥油悉皆津泽，<a id="a-L"></a>其余水结一切镕销，<a id="a-M"></a>湖池诸水亦复消竭。<a id="a-N"></a>如是，<a id="a-O"></a>迦葉，<a id="a-P"></a>若善男子、<a id="a-Q"></a>善女人内道外道，<a id="a-R"></a>若有至心及名闻利养，<a id="a-S"></a>听此方等大般泥洹戢心历耳，<a id="a-T"></a>有发菩提未发心者，<a id="a-U"></a>如斯之等，<a id="a-V"></a>一切身中悉皆津泽为菩提因。<a id="a-W"></a>是故我说，<a id="a-X"></a>是善男子、<a id="a-Y"></a>善女人悉为菩萨。<a id="a-Z"></a>如是方等般泥洹经，<a id="a-a"></a>功德积聚觉慧无尽，<a id="a-b"></a>是故我说名为春泽。<a id="a-c"></a>所以者何？<a id="a-d"></a>开发如来常住法故。</p>
  <p id="ae">“复次，<a id="a-f"></a>善男子，<a id="a-g"></a>譬如日月光明照曜，<a id="a-h"></a>诸余光明悉不复现；<a id="a-i"></a>如是大乘般泥洹经光明照曜，<a id="a-j"></a>诸余契经及诸三昧，<a id="a-k"></a>功德光明悉不复现。<a id="a-l"></a>是故，<a id="a-m"></a>善男子、<a id="a-n"></a>善女人闻是方等大般泥洹，<a id="a-o"></a>虽未能发无上道心，<a id="a-p"></a>泥洹日光已入身中为菩提因，<a id="a-q"></a>是故名为大般泥洹。<a id="a-r"></a>”</p>
  <p id="as">迦葉菩萨白佛言：<a id="a-t"></a>“世尊，<a id="a-u"></a>一切众生必有菩提因缘入身中者。<a id="a-v"></a>以何等故，<a id="a-w"></a>世尊说犯四堕法、<a id="a-x"></a>作无间罪、<a id="a-y"></a>诽谤经法及一阐提，<a id="a-z"></a>于正法中作毒刺耶？<a id="a-10"></a>如佛所言，<a id="a-11"></a>若未发意有菩提因者，<a id="a-12"></a>有何差别？<a id="a-13"></a>彼四种人应无恶罪。<a id="a-14"></a>”</p>
  <p id="a15">佛告迦葉：<a id="a-16"></a>“除一阐提，<a id="a-17"></a>诸余众生其有闻此大般泥洹方等契经为菩提因者，<a id="a-18"></a>当知是等已曾供养无量诸佛故得闻此经，<a id="a-19"></a>其余诸罪无能为也。<a id="a-1A"></a>所以者何？<a id="a-1B"></a>此摩诃衍大方便力，<a id="a-1C"></a>开发一切如来性故。<a id="a-1D"></a>”</p>
  <p id="a1E">迦葉菩萨白佛言：<a id="a-1F"></a>“世尊，<a id="a-1G"></a>未发心者，<a id="a-1H"></a>无有乐向，<a id="a-1I"></a>闻则背舍，<a id="a-1J"></a>何由得为菩提之因？<a id="a-1K"></a>”</p>
  <p id="a1L">佛告迦葉：<a id="a-1M"></a>“未发意者，<a id="a-1N"></a>虽不乐向而背舍去，<a id="a-1O"></a>犹忆此经心不忘失，<a id="a-1P"></a>卧则梦中见大鬼神现恐怖相：<a id="a-1Q"></a>‘咄！<a id="a-1R"></a>善男子，<a id="a-1S"></a>当念菩提。<a id="a-1T"></a>若不乐向，<a id="a-1U"></a>我当杀汝。<a id="a-1V"></a>’彼即惊怖便念菩提，<a id="a-1W"></a>乃至觉已心犹续念。<a id="a-1X"></a>又复彼人命终之后堕泥犁中，<a id="a-1Y"></a>见其罪报亦复忆念，<a id="a-1Z"></a>堕饿鬼中及生天上亦皆忆念，<a id="a-1a"></a>于彼能发菩提之心，<a id="a-1b"></a>于此大乘般泥洹经，<a id="a-1c"></a>不乐之心从是永灭。<a id="a-1d"></a>如是则为菩提之因，<a id="a-1e"></a>如是为因，<a id="a-1f"></a>如是为缘，<a id="a-1g"></a>即立菩提。</p>
  <p id="a1h">“复次，<a id="a-1i"></a>善男子，<a id="a-1j"></a>如虚空中兴大云雨，<a id="a-1k"></a>雨于大地、<a id="a-1l"></a>枯木、<a id="a-1m"></a>山石及诸高源，<a id="a-1n"></a>其水不住，<a id="a-1o"></a>流澍下田，<a id="a-1p"></a>陂池悉满；<a id="a-1q"></a>众生受用此摩诃衍大乘法雨，<a id="a-1r"></a>雨一阐提如雨木石高源之地，<a id="a-1s"></a>不受菩提因缘津泽。</p>
  <p id="a1t">“复次，<a id="a-1u"></a>善男子，<a id="a-1v"></a>譬如种子熬令干焦，<a id="a-1w"></a>虽复时雨，<a id="a-1x"></a>百千万劫不能令生；<a id="a-1y"></a>一阐提辈亦复如是，<a id="a-1z"></a>于此方等般泥洹经，<a id="a-20"></a>虽百千劫闻，<a id="a-21"></a>终不能发菩提萌芽。<a id="a-22"></a>所以者何？<a id="a-23"></a>如焦谷种，<a id="a-24"></a>善根灭故。</p>
  <p id="a25">“复次，<a id="a-26"></a>善男子，<a id="a-27"></a>譬如明珠著浊水中，<a id="a-28"></a>水即澄清，<a id="a-29"></a>投之淤泥不能令清；<a id="a-2A"></a>此摩诃衍般泥洹经亦复如是，<a id="a-2B"></a>著诸众生五无间罪、<a id="a-2C"></a>犯四堕法浊水之中，<a id="a-2D"></a>犹可澄清发菩提心，<a id="a-2E"></a>投一阐提淤泥之中，<a id="a-2F"></a>百千万岁不能令清起菩提因。<a id="a-2G"></a>所以者何？<a id="a-2H"></a>无善根故。</p>
  <p id="a2I">“复次，<a id="a-2J"></a>善男子，<a id="a-2K"></a>譬如药树名曰药王无所不治，<a id="a-2L"></a>根茎、<a id="a-2M"></a>华叶、<a id="a-2N"></a>若汁、<a id="a-2O"></a>若香，<a id="a-2P"></a>或有人服，<a id="a-2Q"></a>或复涂身，<a id="a-2R"></a>或但闻香，<a id="a-2S"></a>意乐不乐其病悉除，<a id="a-2T"></a>唯除必死之病不能令差。<a id="a-2U"></a>如是，<a id="a-2V"></a>善男子，<a id="a-2W"></a>此摩诃衍般泥洹经，<a id="a-2X"></a>一切众生恶业重病悉能疗治。<a id="a-2Y"></a>若四堕法、<a id="a-2Z"></a>无间罪业及诸外道不乐菩提，<a id="a-2a"></a>闻斯方等一经耳者为菩提因。<a id="a-2b"></a>所以者何？<a id="a-2c"></a>此摩诃衍般泥洹经，<a id="a-2d"></a>一切诸恶无不治故。<a id="a-2e"></a>唯除一阐提。<a id="a-2f"></a>所以者何？<a id="a-2g"></a>无菩提因故。<a id="a-2h"></a>犹如人身有伤坏处，<a id="a-2i"></a>[泅/(千-十)]药得行除众疾病，<a id="a-2j"></a>若不伤坏[泅/(千-十)]药不行；<a id="a-2k"></a>一阐提辈亦复如是，<a id="a-2l"></a>不可伤坏受菩提因。</p>
  <p id="a2m">“复次，<a id="a-2n"></a>善男子，<a id="a-2o"></a>譬如金刚能坏众宝，<a id="a-2p"></a>而力不能坏白羊角；<a id="a-2q"></a>是摩诃衍般泥洹经，<a id="a-2r"></a>成就一切诸恶之法皆能破坏立菩提因，<a id="a-2s"></a>唯不能破一阐提恶起菩提因。</p>
  <p id="a2t">“复次，<a id="a-2u"></a>善男子，<a id="a-2v"></a>譬如诸树断其枝干，<a id="a-2w"></a>寻生如故；<a id="a-2x"></a>如是众生作诸罪业，<a id="a-2y"></a>闻摩诃衍般泥洹经生菩提因。<a id="a-2z"></a>如多罗树，<a id="a-30"></a>断则不生；<a id="a-31"></a>一阐提辈亦复如是，<a id="a-32"></a>终不能生菩提柯叶。</p>
  <p id="a33">“复次，<a id="a-34"></a>善男子，<a id="a-35"></a>譬如空中兴大云雨，<a id="a-36"></a>而彼雨渧不住空中；<a id="a-37"></a>此摩诃衍般泥洹经普雨法雨，<a id="a-38"></a>于一阐提雨则不住。</p>
  <p id="a39">“不修真实亦不来，<a id="a-3A"></a> 彼究竟处莫能见，</p>
  <p id="a3B">谓彼诸恶不善业，<a id="a-3C"></a> 则为世间大鄙陋。</p>
  <p id="a3D">“其善修者，<a id="a-3E"></a>谓修菩提；<a id="a-3F"></a>不来者，<a id="a-3G"></a>若自不修终不自得；<a id="a-3H"></a>真实者，<a id="a-3I"></a>微密胜业。<a id="a-3J"></a>如是胜业，<a id="a-3K"></a>于谁不来？<a id="a-3L"></a>谓一阐提。<a id="a-3M"></a>永离善心，<a id="a-3N"></a>名一阐提。<a id="a-3O"></a>诸增上慢一阐提辈，<a id="a-3P"></a>以何为本？<a id="a-3Q"></a>诽谤经法，<a id="a-3R"></a>不善之业，<a id="a-3S"></a>以是为本。<a id="a-3T"></a>诽谤经法，<a id="a-3U"></a>凶逆暴害，<a id="a-3V"></a>当知是等智者所畏。<a id="a-3W"></a>譬如险道多诸盗贼，<a id="a-3X"></a>暴慢愚夫不知恐畏，<a id="a-3Y"></a>肆意直往为贼所害，<a id="a-3Z"></a>大力法王游行此路无有恐畏。<a id="a-3a"></a>不见究竟处者，<a id="a-3b"></a>永不见彼一阐提辈究竟恶业，<a id="a-3c"></a>亦不见彼无量生死究竟之处。<a id="a-3d"></a>我略说彼诸恶积聚，<a id="a-3e"></a>若具闻者甚可怖畏。<a id="a-3f"></a>假令一切众生一时发意成无上道，<a id="a-3g"></a>此诸正觉犹不见彼一阐提辈诸恶究竟，<a id="a-3h"></a>成正觉时复于何等不见究竟。<a id="a-3i"></a>一切众生破坏生死皆成佛道，<a id="a-3j"></a>不见诸佛无余泥洹，<a id="a-3k"></a>无常灭尽如灯火灭。<a id="a-3l"></a>谓彼诸恶业世间大鄙陋者，<a id="a-3m"></a>一阐提辈永离菩提因缘功德，<a id="a-3n"></a>斯等名为世间鄙陋。<a id="a-3o"></a>言于此乘最后觉悟得为佛名，<a id="a-3p"></a>是亦鄙陋。<a id="a-3q"></a>诸佛法尔：</p>
  <p id="a3r">“已作恶业者，<a id="a-3s"></a> 如萨阇乳酪，</p>
  <p id="a3t">愚者轻被烧，<a id="a-3u"></a> 如灰覆火上。</p>
  <p id="a3v">“有似阿罗汉一阐提而行恶业，<a id="a-3w"></a>似一阐提阿罗汉而行慈心。</p>
  <p id="a3x">“有似阿罗汉一阐提者，<a id="a-3y"></a>是诸众生诽谤方等。</p>
  <p id="a3z">“似一阐提阿罗汉者，<a id="a-40"></a>毁呰声闻，<a id="a-41"></a>广说方等，<a id="a-42"></a>语众生言：<a id="a-43"></a>‘我与汝等俱是菩萨。<a id="a-44"></a>所以者何？<a id="a-45"></a>一切皆有如来性故。<a id="a-46"></a>’然彼众生谓一阐提而言：<a id="a-47"></a>‘如来授我等决，<a id="a-48"></a>汝亦如是。<a id="a-49"></a>我与汝等皆当俱离无量烦恼众魔恶业如坏水瓶，<a id="a-4A"></a>于此契经必成菩提勿复生疑。<a id="a-4B"></a>譬如烈士奉王使令，<a id="a-4C"></a>至他国中称叹王德，<a id="a-4D"></a>宁失身命要不移易；<a id="a-4E"></a>我等今日亦复如是，<a id="a-4F"></a>如来记说一切众生皆有佛性，<a id="a-4G"></a>我等要当不惜身命。<a id="a-4H"></a>’于凡愚中广说此经，<a id="a-4I"></a>是名似一阐提摩诃萨也。</p>
  <p id="a4J">“若阿练若愚痴无智，<a id="a-4K"></a>状似阿罗汉而诽谤方等，<a id="a-4L"></a>愚騃凡夫谓真阿罗汉、<a id="a-4M"></a>谓是大士。<a id="a-4N"></a>是恶比丘示现空闲阿练若处，<a id="a-4O"></a>而自处置似真阿罗汉，<a id="a-4P"></a>于阿练若行永不随顺，<a id="a-4Q"></a>而作异说起四因缘，<a id="a-4R"></a>言方等经皆是魔说，<a id="a-4S"></a>言摩诃衍是诸黠慧正法刺剑，<a id="a-4T"></a>诸佛世尊皆当无常而说常住，<a id="a-4U"></a>当知是为毁灭正法破僧之相，<a id="a-4V"></a>作是说者名一阐提。<a id="a-4W"></a>是故说言：</p>
  <p id="a4X">“已作恶业者，<a id="a-4Y"></a> 如萨阇乳酪，</p>
  <p id="a4Z">愚者轻被烧，<a id="a-4a"></a> 如灰覆火上。</p>
  <p id="a4b">“如是，<a id="a-4c"></a>善男子，<a id="a-4d"></a>当知方等般泥洹经，<a id="a-4e"></a>诸佛如来决定之说。<a id="a-4f"></a>摩诃衍者，<a id="a-4g"></a>最为无上，<a id="a-4h"></a>如摩尼珠明净离垢。</p>
  <p id="a4i">“复次，<a id="a-4j"></a>善男子，<a id="a-4k"></a>譬如莲华，<a id="a-4l"></a>日光照已无不开敷；<a id="a-4m"></a>一切众生亦复如是，<a id="a-4n"></a>此摩诃衍般泥洹经，<a id="a-4o"></a>一闻经耳，<a id="a-4p"></a>若未发意不乐菩提，<a id="a-4q"></a>是等必为菩提之因。<a id="a-4r"></a>彼一阐提于如来性所以永绝，<a id="a-4s"></a>斯由诽谤作大恶业。<a id="a-4t"></a>如彼蚕虫，<a id="a-4u"></a>绵网自缠而无出处；<a id="a-4v"></a>一阐提辈亦复如是，<a id="a-4w"></a>于如来性不能开发起菩提因，<a id="a-4x"></a>乃至一切极生死际。</p>
  <p id="a4y">“复次，<a id="a-4z"></a>善男子，<a id="a-50"></a>如优钵罗、<a id="a-51"></a>钵昙摩、<a id="a-52"></a>拘牟头、<a id="a-53"></a>分陀利生淤泥中，<a id="a-54"></a>而不为彼淤泥所污；<a id="a-55"></a>若有众生修摩诃衍般泥洹经亦复如是，<a id="a-56"></a>不为烦恼之所污染。<a id="a-57"></a>所以者何？<a id="a-58"></a>如来之性不受染故。</p>
  <p id="a59">“复次，<a id="a-5A"></a>善男子，<a id="a-5B"></a>譬如国土清凉风起，<a id="a-5C"></a>一切众生身诸毛孔遇斯风者，<a id="a-5D"></a>热恼悉除；<a id="a-5E"></a>如是，<a id="a-5F"></a>善男子，<a id="a-5G"></a>此摩诃衍般泥洹经甘露法味，<a id="a-5H"></a>一切众生无不蒙润发菩提因，<a id="a-5I"></a>除一阐提。</p>
  <p id="a5J">“复次，<a id="a-5K"></a>善男子，<a id="a-5L"></a>譬如良医解八种术，<a id="a-5M"></a>一切诸病皆悉能治，<a id="a-5N"></a>唯除阿萨阇病；<a id="a-5O"></a>如是，<a id="a-5P"></a>善男子，<a id="a-5Q"></a>一切契经及诸三昧，<a id="a-5R"></a>能治一切淫怒痴等诸烦恼病，<a id="a-5S"></a>而不能治犯四重禁无间罪业。<a id="a-5T"></a>善男子，<a id="a-5U"></a>复有良医过八种术，<a id="a-5V"></a>一切众生诸有疾病，<a id="a-5W"></a>命行未尽悉能疗治，<a id="a-5X"></a>唯命行尽不能令差；<a id="a-5Y"></a>此摩诃衍般泥洹经亦复如是，<a id="a-5Z"></a>一切众生诸烦恼患，<a id="a-5a"></a>乃至不乐菩提未发心者，<a id="a-5b"></a>悉皆能治令发菩提，<a id="a-5c"></a>唯除一阐提辈。</p>
  <p id="a5d">“复次，<a id="a-5e"></a>善男子，<a id="a-5f"></a>譬如盲人不见五色，<a id="a-5g"></a>良医能治令目开明，<a id="a-5h"></a>唯不能疗彼生盲者；<a id="a-5i"></a>此摩诃衍般泥洹经亦复如是，<a id="a-5j"></a>一切众生声闻、<a id="a-5k"></a>缘觉，<a id="a-5l"></a>不乐菩提未发心者，<a id="a-5m"></a>悉皆疗治令开慧眼发菩提心，<a id="a-5n"></a>唯除生盲一阐提辈。</p>
  <p id="a5o">“复次，<a id="a-5p"></a>善男子，<a id="a-5q"></a>譬如良医过八种术，<a id="a-5r"></a>一切众生有疾病者，<a id="a-5s"></a>书其咒术著于身上，<a id="a-5t"></a>能令诸病悉得除愈；<a id="a-5u"></a>此摩诃衍般泥洹经亦复如是，<a id="a-5v"></a>一切众生诸烦恼患，<a id="a-5w"></a>不乐菩提未发意者，<a id="a-5x"></a>及四重禁、<a id="a-5y"></a>无间罪业，<a id="a-5z"></a>皆能除灭安立菩提。<a id="a-60"></a>”</p>
  <p id="a61">迦葉菩萨白佛言：<a id="a-62"></a>“世尊，<a id="a-63"></a>犯四重禁及无间罪，<a id="a-64"></a>如截多罗树，<a id="a-65"></a>及不乐菩提未发心者，<a id="a-66"></a>云何能令发菩提因？<a id="a-67"></a>”</p>
  <p id="a68">佛告迦葉：<a id="a-69"></a>“是诸众生若于梦中，<a id="a-6A"></a>若命终时，<a id="a-6B"></a>堕泥犁中而生悔心：<a id="a-6C"></a>‘哀哉！<a id="a-6D"></a>我等毁犯正法，<a id="a-6E"></a>自招此罪！<a id="a-6F"></a>’而生誓心：<a id="a-6G"></a>‘于此得免生余处者，<a id="a-6H"></a>在在处处要当发心为菩萨道。<a id="a-6I"></a>’是摩诃衍般泥洹经威神力故，<a id="a-6J"></a>是等众生生天人中，<a id="a-6K"></a>必得发心为菩提因。<a id="a-6L"></a>是故我说犯四重禁及无间业，<a id="a-6M"></a>皆得发心为菩提因。</p>
  <p id="a6N">“复次，<a id="a-6O"></a>善男子，<a id="a-6P"></a>譬如良医合和诸药名阿伽陀，<a id="a-6Q"></a>如此良药在所著处，<a id="a-6R"></a>一切诸毒皆悉消歇，<a id="a-6S"></a>唯除一种增上毒蛇不能消伏；<a id="a-6T"></a>此摩诃衍般泥洹经亦复如是，<a id="a-6U"></a>一切憍慢四种毒蛇，<a id="a-6V"></a>犯四重禁及无间业，<a id="a-6W"></a>不乐菩提未发意者，<a id="a-6X"></a>皆悉安立于菩提道。<a id="a-6Y"></a>所以者何？<a id="a-6Z"></a>此摩诃衍般泥洹经，<a id="a-6a"></a>最为无上第一良药故，<a id="a-6b"></a>唯除增上毒蛇一阐提辈。</p>
  <p id="a6c">“复次，<a id="a-6d"></a>善男子，<a id="a-6e"></a>譬如良医合和诸药以涂其鼓，<a id="a-6f"></a>若有众生斗战被疮，<a id="a-6g"></a>闻彼鼓声一切悉愈，<a id="a-6h"></a>唯除命尽必应死者；<a id="a-6i"></a>此摩诃衍般泥洹经，<a id="a-6j"></a>法鼓音声亦复如是，<a id="a-6k"></a>一切众生闻其音声，<a id="a-6l"></a>淫怒痴箭不乐菩提未发意者，<a id="a-6m"></a>犯四堕法及无间罪一切除愈，<a id="a-6n"></a>唯除一阐提辈。</p>
  <p id="a6o">“复次，<a id="a-6p"></a>善男子，<a id="a-6q"></a>譬如夜闇，<a id="a-6r"></a>阎浮提人一切家业皆悉休废，<a id="a-6s"></a>日光出已，<a id="a-6t"></a>其诸人民得修家事；<a id="a-6u"></a>如是众生闻诸契经及诸三昧，<a id="a-6v"></a>犹如夜闇闻此大乘般泥洹经微密之教，<a id="a-6w"></a>犹如日出见诸正法。<a id="a-6x"></a>如彼田夫遇夏时雨，<a id="a-6y"></a>摩诃衍经无量众生皆悉受决现如来性，<a id="a-6z"></a>八千声闻于法华经得受记别，<a id="a-70"></a>唯除冬冰一阐提辈。</p>
  <p id="a71">“复次，<a id="a-72"></a>善男子，<a id="a-73"></a>犹如有人为非人所持，<a id="a-74"></a>若被恶毒，<a id="a-75"></a>而得良医，<a id="a-76"></a>或遣咒术，<a id="a-77"></a>或遣咒药，<a id="a-78"></a>彼患即消。<a id="a-79"></a>如是，<a id="a-7A"></a>善男子，<a id="a-7B"></a>此摩诃衍般泥洹经，<a id="a-7C"></a>若比丘、<a id="a-7D"></a>比丘尼乃至外道，<a id="a-7E"></a>在在处处若书经卷为人演说，<a id="a-7F"></a>其有众生若读若闻，<a id="a-7G"></a>斯等皆为菩提之因。<a id="a-7H"></a>不乐菩提未发道意，<a id="a-7I"></a>及四重禁、<a id="a-7J"></a>五无间罪，<a id="a-7K"></a>诸邪恶毒皆悉消灭，<a id="a-7L"></a>唯除一阐提辈。</p>
  <p id="a7M">“复次，<a id="a-7N"></a>善男子，<a id="a-7O"></a>犹如大王身中有虫，<a id="a-7P"></a>密食其肉而王未觉。<a id="a-7Q"></a>时有良医知其病相，<a id="a-7R"></a>语彼王言：<a id="a-7S"></a>‘身中有患，<a id="a-7T"></a>应疾治之。<a id="a-7U"></a>’时王不信不欲令治，<a id="a-7V"></a>其师畏怖不敢与药，<a id="a-7W"></a>密加咒术令虫自落，<a id="a-7X"></a>王见病已乃信师语厚相待遇。<a id="a-7Y"></a>诸众生等亦复如是，<a id="a-7Z"></a>闻摩诃衍般泥洹经，<a id="a-7a"></a>不乐菩提及未发意，<a id="a-7b"></a>诸佛菩萨方便为说。<a id="a-7c"></a>虽不即受而于梦中、<a id="a-7d"></a>若命终时，<a id="a-7e"></a>便自觉悟发菩提因，<a id="a-7f"></a>除一阐提。</p>
  <p id="a7g">“复次，<a id="a-7h"></a>善男子，<a id="a-7i"></a>譬如良医，<a id="a-7j"></a>善教其子学八种术，<a id="a-7k"></a>上要秘方隐而未授，<a id="a-7l"></a>知八种术善通达已，<a id="a-7m"></a>然后悉教上要秘方。<a id="a-7n"></a>如来应供等正觉亦复如是，<a id="a-7o"></a>教法王子、<a id="a-7p"></a>比丘、<a id="a-7q"></a>比丘尼、<a id="a-7r"></a>优婆塞、<a id="a-7s"></a>优婆夷，<a id="a-7t"></a>先学灭除无量烦恼，<a id="a-7u"></a>于身修习不坚固想、<a id="a-7v"></a>众苦积聚、<a id="a-7w"></a>无常变坏、<a id="a-7x"></a>空无我所，<a id="a-7y"></a>又复教学九部契经令善通利，<a id="a-7z"></a>然后教学此摩诃衍般泥洹经，<a id="a-80"></a>令知众生有如来性是常住法，<a id="a-81"></a>悉发无上菩提之因，<a id="a-82"></a>除一阐提。<a id="a-83"></a>如是，<a id="a-84"></a>善男子，<a id="a-85"></a>此摩诃衍般泥洹经，<a id="a-86"></a>无量无数不可思议，<a id="a-87"></a>当知此经无上之术良医秘要。</p>
  <p id="a88">“复次，<a id="a-89"></a>善男子，<a id="a-8A"></a>譬如船师乘船度人，<a id="a-8B"></a>到彼岸已还度余人；<a id="a-8C"></a>诸佛如来亦复如是，<a id="a-8D"></a>乘摩诃衍般泥洹船，<a id="a-8E"></a>随彼众生应受化者而济度之，<a id="a-8F"></a>般泥洹已复于余处度诸众生。<a id="a-8G"></a>是故如来名大船师，<a id="a-8H"></a>是故如来为常住法，<a id="a-8I"></a>为度人故现有出没。</p>
  <p id="a8J">“复次，<a id="a-8K"></a>善男子，<a id="a-8L"></a>如人乘船欲度大海，<a id="a-8M"></a>若得利风速到彼岸，<a id="a-8N"></a>若不得风，<a id="a-8O"></a>或经年岁，<a id="a-8P"></a>或能溺死；<a id="a-8Q"></a>如是众生得摩诃衍般泥洹风，<a id="a-8R"></a>速度生死到菩提岸，<a id="a-8S"></a>若不得者，<a id="a-8T"></a>永溺生死轮回苦海。</p>
  <p id="a8U">“复次，<a id="a-8V"></a>善男子，<a id="a-8W"></a>如人入海遇值波浪，<a id="a-8X"></a>计无济理端坐待死，<a id="a-8Y"></a>忽遇风王吹到一国不觉闇至，<a id="a-8Z"></a>欣庆无量生奇特想；<a id="a-8a"></a>如是此摩诃衍般泥洹经为大风王，<a id="a-8b"></a>众生不知而不乐向发菩提心，<a id="a-8c"></a>般泥洹风密吹令至菩提境界，<a id="a-8d"></a>方知真实生奇特想。</p>
  <p id="a8e">“复次，<a id="a-8f"></a>善男子，<a id="a-8g"></a>如蛇脱皮，<a id="a-8h"></a>更游余处而实不死；<a id="a-8i"></a>如是，<a id="a-8j"></a>善男子，<a id="a-8k"></a>如来泥洹舍彼故身如脱皮去，<a id="a-8l"></a>是故如来名为善逝，<a id="a-8m"></a>舍毒药树方便之身，<a id="a-8n"></a>或复于余阎浮提方便现化。<a id="a-8o"></a>是故，<a id="a-8p"></a>善男子，<a id="a-8q"></a>当知如来是常住法。</p>
  <p id="a8r">“复次，<a id="a-8s"></a>善男子，<a id="a-8t"></a>譬如金师得好真金，<a id="a-8u"></a>随意能造诸庄严具种种器服；<a id="a-8v"></a>诸佛如来亦复如是，<a id="a-8w"></a>随彼受化于二十五有，<a id="a-8x"></a>悉能现身而度脱之。<a id="a-8y"></a>是故如来名无量身，<a id="a-8z"></a>亦名常住。</p>
  <p id="a90">“复次，<a id="a-91"></a>善男子，<a id="a-92"></a>如庵罗树及阎浮树于三时变，<a id="a-93"></a>有时茂叶，<a id="a-94"></a>有时华果，<a id="a-95"></a>有时衰落，<a id="a-96"></a>非为彼树枯而更生；<a id="a-97"></a>如是，<a id="a-98"></a>善男子，<a id="a-99"></a>如来应供等正觉方便之身，<a id="a-9A"></a>为教化故亦三时现，<a id="a-9B"></a>示有出生、<a id="a-9C"></a>成佛、<a id="a-9D"></a>现般泥洹，<a id="a-9E"></a>其实常存而不灭尽。<a id="a-9F"></a>善男子，<a id="a-9G"></a>如来密身其如此也，<a id="a-9H"></a>如来密口方便密教亦复难知。<a id="a-9I"></a>方便密教者，<a id="a-9J"></a>善男子，<a id="a-9K"></a>譬如大王命诸群臣，<a id="a-9L"></a>亦有如是隐密之教。<a id="a-9M"></a>如有时言持先陀婆来，<a id="a-9N"></a>而先陀婆，<a id="a-9O"></a>一名四实：<a id="a-9P"></a>一者、<a id="a-9Q"></a>盐，<a id="a-9R"></a>二者、<a id="a-9S"></a>澡槃，<a id="a-9T"></a>三者、<a id="a-9U"></a>马，<a id="a-9V"></a>四者、<a id="a-9W"></a>剑。<a id="a-9X"></a>是四种物皆名先陀婆。<a id="a-9Y"></a>若王食时命其左右索先陀婆，<a id="a-9Z"></a>诸臣应知王必索盐。<a id="a-9a"></a>若王食已索先陀婆，<a id="a-9b"></a>诸臣应知必索澡槃。<a id="a-9c"></a>欲诣林园索先陀婆，<a id="a-9d"></a>诸臣应知王必索马。<a id="a-9e"></a>临阵斗时索先陀婆，<a id="a-9f"></a>诸臣应知必索利剑。<a id="a-9g"></a>王有如是隐覆之言，<a id="a-9h"></a>诸臣亦应知其旨趣。<a id="a-9i"></a>如是，<a id="a-9j"></a>善男子，<a id="a-9k"></a>此摩诃衍隐密之教，<a id="a-9l"></a>亦有四种如说无常。<a id="a-9m"></a>其诸善男子应知，<a id="a-9n"></a>如来生阎浮提，<a id="a-9o"></a>当现泥洹是摩诃衍修无常想。<a id="a-9p"></a>若当如来说正法灭，<a id="a-9q"></a>其诸弟子应作是知，<a id="a-9r"></a>如来说苦此摩诃衍修行苦想。<a id="a-9s"></a>如来说身为众患器，<a id="a-9t"></a>又言僧宝亦当归灭，<a id="a-9u"></a>其诸弟子应作是知，<a id="a-9v"></a>佛说无我此摩诃衍修无我想。<a id="a-9w"></a>若说无想空、<a id="a-9x"></a>无所有及解脱者，<a id="a-9y"></a>其诸弟子应作是知，<a id="a-9z"></a>此摩诃衍说二十五有而得解脱，<a id="a-A0"></a>是故说空，<a id="a-A1"></a>众苦悉灭说无所有。<a id="a-A2"></a>极乐无想无常变易所不能坏，<a id="a-A3"></a>是故名为常住非变易法。<a id="a-A4"></a>当知解脱即是如来，<a id="a-A5"></a>其如来者即如来性，<a id="a-A6"></a>一切众生身中悉有。<a id="a-A7"></a>如是知者是我弟子，<a id="a-A8"></a>善解如来微密之教。</p>
  <p id="aA9">“复次，<a id="a-AA"></a>善男子，<a id="a-AB"></a>譬如天旱，<a id="a-AC"></a>药草、<a id="a-AD"></a>香华、<a id="a-AE"></a>甘果、<a id="a-AF"></a>树木，<a id="a-AG"></a>皆悉萎悴不成果实，<a id="a-AH"></a>诸余一切水陆草木，<a id="a-AI"></a>亦皆枯干而无光泽，<a id="a-AJ"></a>又于来年复难生长；<a id="a-AK"></a>如是，<a id="a-AL"></a>善男子，<a id="a-AM"></a>此摩诃衍般泥洹经，<a id="a-AN"></a>我灭度后，<a id="a-AO"></a>其诸弟子如旱天华果不能成实。<a id="a-AP"></a>如被贼城，<a id="a-AQ"></a>亡失真宝守糠糩聚；<a id="a-AR"></a>众恶比丘既失宝已，<a id="a-AS"></a>抄略撰集不善解义宽纵慢堕。<a id="a-AT"></a>哀哉大险！<a id="a-AU"></a>当来之世甚可怖畏！<a id="a-AV"></a>快哉大利！<a id="a-AW"></a>当来众生，<a id="a-AX"></a>此摩诃衍般泥洹经得闻其耳，<a id="a-AY"></a>随所闻经受持讽诵，<a id="a-AZ"></a>解其义趣广为人说，<a id="a-Aa"></a>因斯当得真实菩提！</p>
  <p id="aAb">“复次，<a id="a-Ac"></a>善男子，<a id="a-Ad"></a>如有国土城邑聚落有卖乳者，<a id="a-Ae"></a>或持水杂欺诳他人而求财物，<a id="a-Af"></a>其贩乳者亦复如是，<a id="a-Ag"></a>以水杂卖展转相欺，<a id="a-Ah"></a>人买食之无有乳味；<a id="a-Ai"></a>如是，<a id="a-Aj"></a>善男子，<a id="a-Ak"></a>我泥洹后正法未灭八十余年，<a id="a-Al"></a>此摩诃衍般泥洹经于阎浮提流行于世，<a id="a-Am"></a>诸恶比丘宽纵懈怠，<a id="a-An"></a>众魔伴党坏乱正法，<a id="a-Ao"></a>自造经论偈赞颂叹，<a id="a-Ap"></a>以非为是，<a id="a-Aq"></a>以是为非，<a id="a-Ar"></a>抄略增损，<a id="a-As"></a>为利养故欲多畜积非法财物，<a id="a-At"></a>坏乱正味令法薄淡，<a id="a-Au"></a>加复邪说文字不正。<a id="a-Av"></a>误受学者，<a id="a-Aw"></a>亦不尊重供养恭敬，<a id="a-Ax"></a>内怀邪谄，<a id="a-Ay"></a>为利养故现乐法相。<a id="a-Az"></a>此摩诃衍般泥洹经，<a id="a-B0"></a>当于尔时为斯等辈之所毁辱。</p>
  <p id="aB1">“复次，<a id="a-B2"></a>迦葉，<a id="a-B3"></a>以斯义故，<a id="a-B4"></a>善男子、<a id="a-B5"></a>善女人于摩诃衍般泥洹经当勤方便立丈夫志。<a id="a-B6"></a>所以者何？<a id="a-B7"></a>如来性者，<a id="a-B8"></a>丈夫法故；<a id="a-B9"></a>女人志者，<a id="a-BA"></a>于一切法多生染著，<a id="a-BB"></a>力不堪任发摩诃衍深经妙味。<a id="a-BC"></a>善男子，<a id="a-BD"></a>譬如蚊蚋身出津泽，<a id="a-BE"></a>不能令此大地润洽；<a id="a-BF"></a>其女人法犹如大地多诸渴爱。<a id="a-BG"></a>譬如大海，<a id="a-BH"></a>一切天雨百川众流皆归于海，<a id="a-BI"></a>而彼大海未曾满足；<a id="a-BJ"></a>女人之法亦复如是，<a id="a-BK"></a>贪受五欲而无厌足。<a id="a-BL"></a>是故，<a id="a-BM"></a>迦葉，<a id="a-BN"></a>若善男子、<a id="a-BO"></a>善女人欲得方便离女人法，<a id="a-BP"></a>当勤修习此摩诃衍般泥洹经。<a id="a-BQ"></a>所以者何？<a id="a-BR"></a>此摩诃衍般泥洹经说如来性丈夫法故。<a id="a-BS"></a>若有众生不知自身有如来性，<a id="a-BT"></a>世间虽称名为男子，<a id="a-BU"></a>我说此辈是女人也。<a id="a-BV"></a>若有女人能知自身有如来性，<a id="a-BW"></a>世间虽称名曰女人，<a id="a-BX"></a>我说此等为男子也。<a id="a-BY"></a>如是，<a id="a-BZ"></a>善男子，<a id="a-Ba"></a>此摩诃衍般泥洹经，<a id="a-Bb"></a>无量无边功德积聚，<a id="a-Bc"></a>广说众生有如来性。<a id="a-Bd"></a>若善男子、<a id="a-Be"></a>善女人欲得疾成如来性者，<a id="a-Bf"></a>当勤方便修习此经。<a id="a-Bg"></a>”</p>
  <p id="aBh">迦葉菩萨白佛言：<a id="a-Bi"></a>“善哉！<a id="a-Bj"></a>世尊，<a id="a-Bk"></a>我今修习般泥洹经，<a id="a-Bl"></a>始知自身有如来性，<a id="a-Bm"></a>今乃决定是男子也。<a id="a-Bn"></a>”</p>
  <p id="aBo">佛告迦葉：<a id="a-Bp"></a>“善哉！<a id="a-Bq"></a>善哉！<a id="a-Br"></a>善男子，<a id="a-Bs"></a>当勤方便学此深法，<a id="a-Bt"></a>如蜂采华尽深法味。<a id="a-Bu"></a>譬如，<a id="a-Bv"></a>迦葉，<a id="a-Bw"></a>蚊虫津泽不能令此大地沾洽；<a id="a-Bx"></a>如是，<a id="a-By"></a>善男子，<a id="a-Bz"></a>当来之世，<a id="a-C0"></a>众恶比丘坏乱经法，<a id="a-C1"></a>无数无量如高旱地，<a id="a-C2"></a>非此大乘般泥洹经所能津润。<a id="a-C3"></a>所以者何？<a id="a-C4"></a>当知正法灭尽衰相现故。</p>
  <p id="aC5">“复次，<a id="a-C6"></a>善男子，<a id="a-C7"></a>譬如夏末冬初秋雨连注，<a id="a-C8"></a>温泽潜伏；<a id="a-C9"></a>如是，<a id="a-CA"></a>善男子，<a id="a-CB"></a>此摩诃衍般泥洹经，<a id="a-CC"></a>我般泥洹后正法衰灭，<a id="a-CD"></a>于时此经流布南方，<a id="a-CE"></a>为彼众邪异说非法云雨之所漂没。<a id="a-CF"></a>时彼南方护法菩萨，<a id="a-CG"></a>当持此契经来诣罽宾潜伏地中，<a id="a-CH"></a>及诸一切摩诃衍方等契经于此而没。<a id="a-CI"></a>哀哉！<a id="a-CJ"></a>是时法灭尽相，<a id="a-CK"></a>非法云雨盈满世间；<a id="a-CL"></a>修习如来恩泽法雨，<a id="a-CM"></a>护法菩萨人中之雄皆悉潜隐。<a id="a-CN"></a>”</p>
  <p id="aCO">尔时，<a id="a-CP"></a>迦葉菩萨白佛言：<a id="a-CQ"></a>“世尊，<a id="a-CR"></a>诸佛如来、<a id="a-CS"></a>声闻、<a id="a-CT"></a>缘觉性无差别，<a id="a-CU"></a>唯愿广说令一切众生皆得开解。<a id="a-CV"></a>”</p>
  <p id="aCW">佛告迦葉：<a id="a-CX"></a>“譬如有人多养乳牛，<a id="a-CY"></a>青黄赤白各别为群，<a id="a-CZ"></a>欲祠天时集一切牛，<a id="a-Ca"></a>尽[殻/牛]其乳著一器中同一珂色；<a id="a-Cb"></a>如是，<a id="a-Cc"></a>善男子，<a id="a-Cd"></a>诸佛如来、<a id="a-Ce"></a>声闻、<a id="a-Cf"></a>缘觉，<a id="a-Cg"></a>其性清净皆同一色。<a id="a-Ch"></a>所以者何？<a id="a-Ci"></a>同漏尽故。<a id="a-Cj"></a>譬如金师取其金矿种种异色，<a id="a-Ck"></a>销镕精炼纯一金色。<a id="a-Cl"></a>所以者何？<a id="a-Cm"></a>无量无数粗矿烦恼皆消灭故。<a id="a-Cn"></a>是故当信此摩诃衍般泥洹经，<a id="a-Co"></a>一切众生皆有真实如来之性悉同一色。<a id="a-Cp"></a>”</p>
  <p id="aCq">迦葉菩萨白佛言：<a id="a-Cr"></a>“如世尊说，<a id="a-Cs"></a>一切众生皆有佛性而无差别，<a id="a-Ct"></a>于此未了。<a id="a-Cu"></a>且置众生，<a id="a-Cv"></a>如世尊说，<a id="a-Cw"></a>声闻、<a id="a-Cx"></a>缘觉及诸菩萨不得大般泥洹，<a id="a-Cy"></a>唯有如来得此大般泥洹，<a id="a-Cz"></a>是故当知非声闻、<a id="a-D0"></a>缘觉及诸菩萨同如来也。<a id="a-D1"></a>若无差别，<a id="a-D2"></a>云何世尊独于无量阿僧祇劫，<a id="a-D3"></a>修行方便积累功德？<a id="a-D4"></a>”</p>
  <p id="aD5">佛告迦葉：<a id="a-D6"></a>“我先所说，<a id="a-D7"></a>是则如来方便密教，<a id="a-D8"></a>言诸声闻不得泥洹。<a id="a-D9"></a>是故当知，<a id="a-DA"></a>一切皆以此《大般泥洹经》而般泥洹，<a id="a-DB"></a>唯佛境界，<a id="a-DC"></a>是故此经名大般泥洹。<a id="a-DD"></a>”</p>
  <p id="aDE">迦葉菩萨白佛言：<a id="a-DF"></a>“世尊，<a id="a-DG"></a>是则为异。<a id="a-DH"></a>如佛所说，<a id="a-DI"></a>声闻、<a id="a-DJ"></a>缘觉及诸菩萨，<a id="a-DK"></a>皆当悉归如来泥洹，<a id="a-DL"></a>犹如百川归于大海常住之法。<a id="a-DM"></a>”</p>
  <p id="aDN">佛告迦葉：<a id="a-DO"></a>“我最常也。<a id="a-DP"></a>”</p>
  <p id="aDQ">迦葉白佛：<a id="a-DR"></a>“云何，<a id="a-DS"></a>世尊，<a id="a-DT"></a>如来之性不异异耶？<a id="a-DU"></a>”</p>
  <p id="aDV">佛言：<a id="a-DW"></a>“有异。<a id="a-DX"></a>”</p>
  <p id="aDY">迦葉白佛：<a id="a-DZ"></a>“云何为异？<a id="a-Da"></a>”</p>
  <p id="aDb">佛告迦葉：<a id="a-Dc"></a>“譬如牛乳，<a id="a-Dd"></a>一切声闻如来之性亦复如是。<a id="a-De"></a>犹如成酪，<a id="a-Df"></a>一切缘觉如来之性亦复如是。<a id="a-Dg"></a>犹如成酥，<a id="a-Dh"></a>菩萨摩诃萨如来之性亦复如是。<a id="a-Di"></a>犹如醍醐，<a id="a-Dj"></a>诸佛如来其性亦然。<a id="a-Dk"></a>如是，<a id="a-Dl"></a>善男子，<a id="a-Dm"></a>此摩诃衍般泥洹经四种差别。<a id="a-Dn"></a>”</p>
  <p id="aDo">迦葉菩萨白佛言：<a id="a-Dp"></a>“世尊，<a id="a-Dq"></a>一切众生其性云何？<a id="a-Dr"></a>”</p>
  <p id="aDs">佛告迦葉：<a id="a-Dt"></a>“如乳未成，<a id="a-Du"></a>与水血合，<a id="a-Dv"></a>无量烦恼覆蔽如来真实之性。<a id="a-Dw"></a>”</p>
  <p id="aDx">迦葉菩萨白佛言：<a id="a-Dy"></a>“如世尊说，<a id="a-Dz"></a>拘夷城有旃陀罗，<a id="a-E0"></a>名曰欢喜，<a id="a-E1"></a>当成佛道，<a id="a-E2"></a>于此世界千佛之数。<a id="a-E3"></a>世尊记别一发念顷便成佛道。<a id="a-E4"></a>以何等故，<a id="a-E5"></a>世尊不记尊者舍利弗、<a id="a-E6"></a>目揵连等速成佛道？<a id="a-E7"></a>”</p>
  <p id="aE8">佛告迦葉：<a id="a-E9"></a>“或有声闻及辟支佛、<a id="a-EA"></a>诸菩萨等不发速愿。<a id="a-EB"></a>护持正法有速愿者，<a id="a-EC"></a>斯等发愿有差降故，<a id="a-ED"></a>因菩提力世尊记别速成佛道。<a id="a-EE"></a>复次，<a id="a-EF"></a>善男子，<a id="a-EG"></a>譬如商人载摩尼宝，<a id="a-EH"></a>道路经由野人聚落唱卖珍宝，<a id="a-EI"></a>诸野人辈闻声来看见宝不识，<a id="a-EJ"></a>即便大笑谓为塼石；<a id="a-EK"></a>如是，<a id="a-EL"></a>善男子，<a id="a-EM"></a>如来记别诸声闻等，<a id="a-EN"></a>当成佛道得最胜处，<a id="a-EO"></a>当来之世有诸比丘，<a id="a-EP"></a>宽纵懈怠不识真宝犹如野人，<a id="a-EQ"></a>疾病困苦贫穷出家，<a id="a-ER"></a>信心浅薄邪命谄曲，<a id="a-ES"></a>若闻如来授声闻决即便大笑，<a id="a-ET"></a>当知是辈为沙门像，<a id="a-EU"></a>非真沙门。<a id="a-EV"></a>是故，<a id="a-EW"></a>善男子，<a id="a-EX"></a>或有发愿速持正法，<a id="a-EY"></a>又复不发速持愿者，<a id="a-EZ"></a>是故如来随其迟速而授彼记。<a id="a-Ea"></a>”</p>
  <p id="aEb">迦葉菩萨白佛言：<a id="a-Ec"></a>“世尊，<a id="a-Ed"></a>菩萨摩诃萨云何当得不坏眷属？<a id="a-Ee"></a>”</p>
  <p id="aEf">佛告迦葉：<a id="a-Eg"></a>“勤修方便护持正法，<a id="a-Eh"></a>是为菩萨摩诃萨人中之雄不坏眷属。<a id="a-Ei"></a>”</p>
  <p id="aEj">迦葉菩萨白佛言：<a id="a-Ek"></a>“世尊，<a id="a-El"></a>何等众生不知六味？<a id="a-Em"></a>”</p>
  <p id="aEn">佛告迦葉：<a id="a-Eo"></a>“不知三宝始终长存，<a id="a-Ep"></a>是等众生不知六味。<a id="a-Eq"></a>如人口爽，<a id="a-Er"></a>不知甜、<a id="a-Es"></a>苦、<a id="a-Et"></a>辛、<a id="a-Eu"></a>酢、<a id="a-Ev"></a>咸、<a id="a-Ew"></a>淡六味差别；<a id="a-Ex"></a>一切众生亦复如是，<a id="a-Ey"></a>愚痴无智不知三宝是长存法，<a id="a-Ez"></a>是故名为不知味者。</p>
  <p id="aF0">“复次，<a id="a-F1"></a>善男子，<a id="a-F2"></a>其诸众生不知如来是常住法，<a id="a-F3"></a>我说斯等名为生盲。<a id="a-F4"></a>肉眼众生知如来性是常住者，<a id="a-F5"></a>我说是等名为天眼。<a id="a-F6"></a>若有众生闻摩诃衍能信乐者，<a id="a-F7"></a>我说是等亦名天眼。<a id="a-F8"></a>正使众生有天眼者，<a id="a-F9"></a>不知如来是常住法，<a id="a-FA"></a>我说斯等名为肉眼。<a id="a-FB"></a>所以者何？<a id="a-FC"></a>如来之性常住真实，<a id="a-FD"></a>而彼不能勤修习故。</p>
  <p id="aFE">“复次，<a id="a-FF"></a>善男子，<a id="a-FG"></a>当知如来为一切众生而作父母。<a id="a-FH"></a>所以者何？<a id="a-FI"></a>一切众生种种形类悉能化现，<a id="a-FJ"></a>同其境界而为说法，<a id="a-FK"></a>一音说法彼彼异类各自得解，<a id="a-FL"></a>叹言：<a id="a-FM"></a>‘善哉！<a id="a-FN"></a>如来以我音声说法。<a id="a-FO"></a>’</p>
  <p id="aFP">“复次，<a id="a-FQ"></a>善男子，<a id="a-FR"></a>如人生子始十六月言语不正，<a id="a-FS"></a>而彼父母欲教其语，<a id="a-FT"></a>先同其音渐渐教学，<a id="a-FU"></a>当知父母非实不正；<a id="a-FV"></a>诸佛如来亦复如是，<a id="a-FW"></a>为教化故同彼形类音声语言，<a id="a-FX"></a>然其如来不实同彼，<a id="a-FY"></a>方便示现随顺世间。<a id="a-FZ"></a>”</p>
  <p data-pb></p>
  <h2 id="aFa">随喜品第十八</h2>
  <p id="aFb">尔时，<a id="a-Fc"></a>世尊从其面门放种种色光普照四众。<a id="a-Fd"></a>光明照已，<a id="a-Fe"></a>纯陀长者便疾奉施如来大众最后供养。</p>
  <p id="aFf">尔时，<a id="a-Fg"></a>纯陀与诸眷属得大欢喜举声叹曰：<a id="a-Fh"></a>“哀哉希有！<a id="a-Fi"></a>供养如来难复再遇。<a id="a-Fj"></a>”即以种种众宝之钵，<a id="a-Fk"></a>盛上味饭持来向佛。</p>
  <p id="aFl">当于尔时，<a id="a-Fm"></a>有大威神天而遮其前，<a id="a-Fn"></a>谓纯陀言：<a id="a-Fo"></a>“勿便供养，<a id="a-Fp"></a>愿令我等复得须臾瞻睹如来。<a id="a-Fq"></a>”</p>
  <p id="aFr">尔时，<a id="a-Fs"></a>世尊复放光明照彼天子，<a id="a-Ft"></a>时彼天神承佛圣旨听纯陀前。</p>
  <p id="aFu">尔时，<a id="a-Fv"></a>天人及诸众生种种杂类，<a id="a-Fw"></a>各异音声内怀悲感哀声动地，<a id="a-Fx"></a>与纯陀俱供佛及僧，<a id="a-Fy"></a>奉施最后檀波罗蜜。</p>
  <p id="aFz">尔时，<a id="a-G0"></a>世尊欲令比丘、<a id="a-G1"></a>比丘尼及诸众会知时到故，<a id="a-G2"></a>复放光明悉照众会。<a id="a-G3"></a>时诸比丘知时已至，<a id="a-G4"></a>各整威仪，<a id="a-G5"></a>执持应器如受施法。<a id="a-G6"></a>纯陀长者为佛及僧布置种种众宝床座、<a id="a-G7"></a>悬缯、<a id="a-G8"></a>幡盖、<a id="a-G9"></a>香华、<a id="a-GA"></a>璎珞。<a id="a-GB"></a>尔时，<a id="a-GC"></a>三千大千世界庄严殊妙，<a id="a-GD"></a>犹如西方极乐国土。<a id="a-GE"></a>纯陀长者住于佛前，<a id="a-GF"></a>忧悲怅怏重白佛言：<a id="a-GG"></a>“唯愿世尊犹可哀愍，<a id="a-GH"></a>住寿一劫若过一劫。<a id="a-GI"></a>”</p>
  <p id="aGJ">佛告纯陀：<a id="a-GK"></a>“汝欲令我久住世者，<a id="a-GL"></a>宜知是时，<a id="a-GM"></a>当疾供设最后檀波罗蜜。<a id="a-GN"></a>”</p>
  <p id="aGO">纯陀白佛：<a id="a-GP"></a>“唯然世尊。<a id="a-GQ"></a>”</p>
  <p id="aGR">尔时，<a id="a-GS"></a>一切众生异类、<a id="a-GT"></a>天人、<a id="a-GU"></a>菩萨同声唱言：<a id="a-GV"></a>“奇哉纯陀！<a id="a-GW"></a>为最后施！<a id="a-GX"></a>奇哉纯陀！<a id="a-GY"></a>为极大施！<a id="a-GZ"></a>然今我等所设供具，<a id="a-Ga"></a>于兹便成无用之物。<a id="a-Gb"></a>”各各叹恨愁忧苦恼。</p>
  <p id="aGc">尔时，<a id="a-Gd"></a>世尊自身毛孔一一皆出无量化佛，<a id="a-Ge"></a>一一皆有比丘眷属，<a id="a-Gf"></a>应彼一切令得供养。<a id="a-Gg"></a>时诸众生皆大欢喜。</p>
  <p id="aGh">尔时，<a id="a-Gi"></a>纯陀所设供具承佛威神，<a id="a-Gj"></a>诸来大会皆得充足。<a id="a-Gk"></a>纯陀欢喜而自念言：<a id="a-Gl"></a>“今日如来一切大众，<a id="a-Gm"></a>皆悉受我最后供养，<a id="a-Gn"></a>然后如来当般泥洹。<a id="a-Go"></a>”其余众生亦作是念：<a id="a-Gp"></a>“今日如来与诸大众，<a id="a-Gq"></a>受我最后饭食供养，<a id="a-Gr"></a>然后泥洹不受余请。<a id="a-Gs"></a>”是时坚固林侧其地狭小，<a id="a-Gt"></a>以佛神力故，<a id="a-Gu"></a>如针锋处皆有无量诸佛，<a id="a-Gv"></a>及其眷属于中坐食。</p>
  <p id="aGw">尔时，<a id="a-Gx"></a>天、<a id="a-Gy"></a>人、<a id="a-Gz"></a>阿修罗众，<a id="a-H0"></a>皆大悲叹而作是言：<a id="a-H1"></a>“今日如来受我最后饭食供养当般泥洹，<a id="a-H2"></a>我等复当何所奉事？<a id="a-H3"></a>哀哉我等，<a id="a-H4"></a>孤无荫护！<a id="a-H5"></a>”</p>
  <p id="aH6">尔时，<a id="a-H7"></a>世尊即为一切而说偈言：</p>
  <p id="aH8">“汝等莫悲叹，<a id="a-H9"></a> 诸佛法应尔，</p>
  <p id="aHA">虽曰为泥洹，<a id="a-HB"></a> 亦未究竟尽。</p>
  <p id="aHC">如来常住法，<a id="a-HD"></a> 永处最安隐，</p>
  <p id="aHE">诸有狐疑者，<a id="a-HF"></a> 谛听我今说。</p>
  <p id="aHG">我已离食想，<a id="a-HH"></a> 身无饥渴患，</p>
  <p id="aHI">我今当为汝，<a id="a-HJ"></a> 说其随喜法，</p>
  <p id="aHK">令一切众生，<a id="a-HL"></a> 得安隐快乐。</p>
  <p id="aHM">诸佛如来性，<a id="a-HN"></a> 真实常住法，</p>
  <p id="aHO">今汝等闻已，<a id="a-HP"></a> 当勤方便修。</p>
  <p id="aHQ">如乌及鸱鸟，<a id="a-HR"></a> 其性甚相违，</p>
  <p id="aHS">能令同群游，<a id="a-HT"></a> 止宿相娱乐。</p>
  <p id="aHU">如来视一切，<a id="a-HV"></a> 犹若罗睺罗，</p>
  <p id="aHW">应常舍慈悲，<a id="a-HX"></a> 永入于泥洹，</p>
  <p id="aHY">能令盛毒蛇，<a id="a-HZ"></a> 兔罗同其穴。</p>
  <p id="aHa">如来舍慈悲，<a id="a-Hb"></a> 永入于泥洹，</p>
  <p id="aHc">能令伊兰树，<a id="a-Hd"></a> 同百叶华香。</p>
  <p id="aHe">如来舍慈悲，<a id="a-Hf"></a> 永入于泥洹，</p>
  <p id="aHg">能令迦留果，<a id="a-Hh"></a> 味同耽摩罗。</p>
  <p id="aHi">如来舍慈悲，<a id="a-Hj"></a> 永入于泥洹，</p>
  <p id="aHk">能令一阐提，<a id="a-Hl"></a> 悉成平等觉。</p>
  <p id="aHm">如来舍慈悲，<a id="a-Hn"></a> 永入于泥洹，</p>
  <p id="aHo">若一切众生，<a id="a-Hp"></a> 一时成佛道，</p>
  <p id="aHq">如来舍慈悲，<a id="a-Hr"></a> 永入于泥洹。</p>
  <p id="aHs">假使蚊蚋水，<a id="a-Ht"></a> 浸坏此大地，</p>
  <p id="aHu">百川皆流溢，<a id="a-Hv"></a> 大海悉盈满，</p>
  <p id="aHw">如来舍慈悲，<a id="a-Hx"></a> 永入于泥洹。</p>
  <p id="aHy">汝等诸众生，<a id="a-Hz"></a> 深乐正法故，</p>
  <p id="aI0">谓如来永灭，<a id="a-I1"></a> 忧悲而愁叹，</p>
  <p id="aI2">从今于如来，<a id="a-I3"></a> 莫念非常想。</p>
  <p id="aI4">当知如来性，<a id="a-I5"></a> 长存不变易，</p>
  <p id="aI6">法僧亦复然，<a id="a-I7"></a> 皆非磨灭法。</p>
  <p id="aI8">“如是，<a id="a-I9"></a>善男子，<a id="a-IA"></a>此三法者，<a id="a-IB"></a>常住不变真谛之言。<a id="a-IC"></a>一切众生遭诸恐怖，<a id="a-ID"></a>此真谛说能令安隐。<a id="a-IE"></a>欲度一切险难旷野，<a id="a-IF"></a>此真谛说能令得度。<a id="a-IG"></a>此真谛说能令枯树更生华叶。<a id="a-IH"></a>若此四众闻是三法常住随喜说者，<a id="a-II"></a>设未发意不乐向者，<a id="a-IJ"></a>斯等皆为菩提之因。<a id="a-IK"></a>三法常住，<a id="a-IL"></a>是为如来最妙随喜诚谛之说。<a id="a-IM"></a>若比丘、<a id="a-IN"></a>比丘尼能为一切众生解说三法常住，<a id="a-IO"></a>当知是等堪受一切罗汉供养，<a id="a-IP"></a>若异此者则不堪受。<a id="a-IQ"></a>乃至一切旃陀罗等，<a id="a-IR"></a>乐闻如来随喜说者，<a id="a-IS"></a>亦复得离诸忧恐怖。<a id="a-IT"></a>”</p>
  <p id="aIU">尔时，<a id="a-IV"></a>天、<a id="a-IW"></a>人、<a id="a-IX"></a>阿修罗等，<a id="a-IY"></a>闻说如来为常住法，<a id="a-IZ"></a>心得欢喜，<a id="a-Ia"></a>心得柔软，<a id="a-Ib"></a>心得真实，<a id="a-Ic"></a>心离阴盖，<a id="a-Id"></a>心得清净，<a id="a-Ie"></a>颜貌怡悦如莲华敷，<a id="a-If"></a>散诸天华，<a id="a-Ig"></a>烧众名香，<a id="a-Ih"></a>鼓天伎乐供养如来及比丘僧。</p>
  <p id="aIi">尔时，<a id="a-Ij"></a>世尊告迦葉言：<a id="a-Ik"></a>“善男子，<a id="a-Il"></a>汝见何等希有之事？<a id="a-Im"></a>”</p>
  <p id="aIn">迦葉菩萨白佛言：<a id="a-Io"></a>“唯然，<a id="a-Ip"></a>世尊。<a id="a-Iq"></a>我见奇特未曾有事，<a id="a-Ir"></a>见一切诸天、<a id="a-Is"></a>人民、<a id="a-It"></a>阿修罗等设供具者，<a id="a-Iu"></a>各得如来与诸大众受其饮食。<a id="a-Iv"></a>又见是中其地狭小容诸如来大众床座，<a id="a-Iw"></a>一针锋处乃有无量诸佛眷属而受供食说随喜偈，<a id="a-Ix"></a>彼诸众生各不相知，<a id="a-Iy"></a>而谓如来独受我请。<a id="a-Iz"></a>而今世尊与诸大众哀愍纯陀，<a id="a-J0"></a>受彼最后檀波罗蜜，<a id="a-J1"></a>佛神力故令此大众皆得满足，<a id="a-J2"></a>然其世尊实不揣食。<a id="a-J3"></a>唯诸菩萨摩诃萨，<a id="a-J4"></a>文殊师利法王子等人中之雄，<a id="a-J5"></a>能知如来方便现化。<a id="a-J6"></a>为此奇特未曾有事，<a id="a-J7"></a>声闻、<a id="a-J8"></a>缘觉所不能知。<a id="a-J9"></a>甚奇！<a id="a-JA"></a>世尊，<a id="a-JB"></a>无数无量如来常法。<a id="a-JC"></a>”</p>
  <p id="aJD">尔时，<a id="a-JE"></a>世尊告纯陀言：<a id="a-JF"></a>“汝见奇特未曾有不？<a id="a-JG"></a>”</p>
  <p id="aJH">纯陀白佛：<a id="a-JI"></a>“唯然，<a id="a-JJ"></a>已见。<a id="a-JK"></a>向见如来三十二相、<a id="a-JL"></a>八十种好庄严其身，<a id="a-JM"></a>如是如来无量无数，<a id="a-JN"></a>与诸菩萨眷属围绕。<a id="a-JO"></a>今见世尊真实之身，<a id="a-JP"></a>独处大众犹如药树，<a id="a-JQ"></a>与诸菩萨前后围绕。<a id="a-JR"></a>”</p>
  <p id="aJS">佛告纯陀：<a id="a-JT"></a>“向者诸佛皆是现化，<a id="a-JU"></a>哀愍安乐一切众生开其意故，<a id="a-JV"></a>令彼功德不可得尽作此现化，<a id="a-JW"></a>而诸众生悉不能知。<a id="a-JX"></a>唯诸菩萨成就无量菩萨功德，<a id="a-JY"></a>人中之雄，<a id="a-JZ"></a>能知如来方便现化。<a id="a-Ja"></a>汝今纯陀，<a id="a-Jb"></a>亦复成就菩萨功德十地之行。<a id="a-Jc"></a>”</p>
  <p id="aJd">纯陀白佛：<a id="a-Je"></a>“如是，<a id="a-Jf"></a>世尊，<a id="a-Jg"></a>我等皆当修习菩萨一切随喜。<a id="a-Jh"></a>”</p>
  <p id="aJi">佛告纯陀：<a id="a-Jj"></a>“莫随贪果如余契经。<a id="a-Jk"></a>”</p>
  <p id="aJl">纯陀白佛：<a id="a-Jm"></a>“诸余契经为非经耶？<a id="a-Jn"></a>”</p>
  <p id="aJo">佛告纯陀：<a id="a-Jp"></a>“彼说有余。<a id="a-Jq"></a>”</p>
  <p id="aJr">纯陀白佛言：<a id="a-Js"></a>“其义云何？<a id="a-Jt"></a>”</p>
  <p id="aJu">佛告纯陀：<a id="a-Jv"></a>“如我所说：</p>
  <p id="aJw">“一切叹布施，<a id="a-Jx"></a> 无有呵施者，</p>
  <p id="aJy">施犯戒福少，<a id="a-Jz"></a> 施持戒福增。</p>
  <p id="aK0">“我说是契经，<a id="a-K1"></a>虽叹一切施而施有差降。<a id="a-K2"></a>施犯戒者无毫厘福，<a id="a-K3"></a>布施持戒获其大果不必悉同。<a id="a-K4"></a>”</p>
  <p id="aK5">纯陀白佛：<a id="a-K6"></a>“云何世尊而说斯偈一切赞叹布施功德？<a id="a-K7"></a>”</p>
  <p id="aK8">佛告纯陀：<a id="a-K9"></a>“除一种人叹一切施。<a id="a-KA"></a>”</p>
  <p id="aKB">纯陀白佛：<a id="a-KC"></a>“除何等人叹一切施？<a id="a-KD"></a>”</p>
  <p id="aKE">佛告纯陀：<a id="a-KF"></a>“除一阐提犯戒谤法，<a id="a-KG"></a>叹一切施。<a id="a-KH"></a>”</p>
  <p id="aKI">纯陀白佛：<a id="a-KJ"></a>“何等名为一阐提？<a id="a-KK"></a>”</p>
  <p id="aKL">佛告纯陀：<a id="a-KM"></a>“若比丘、<a id="a-KN"></a>比丘尼、<a id="a-KO"></a>优婆塞、<a id="a-KP"></a>优婆夷，<a id="a-KQ"></a>诽谤经法，<a id="a-KR"></a>口说恶言，<a id="a-KS"></a>永不改悔，<a id="a-KT"></a>于诸经法心无归依，<a id="a-KU"></a>如是等人向一阐提道。<a id="a-KV"></a>若复众生犯四重禁，<a id="a-KW"></a>作无间罪，<a id="a-KX"></a>不自改悔而无惭耻，<a id="a-KY"></a>彼于正法永无护惜，<a id="a-KZ"></a>不与护法之人以为知识，<a id="a-Ka"></a>于诸善事未曾赞叹，<a id="a-Kb"></a>若复邪见无佛法僧，<a id="a-Kc"></a>我说斯等向一阐提道。<a id="a-Kd"></a>除斯等类，<a id="a-Ke"></a>叹一切施。<a id="a-Kf"></a>”</p>
  <p id="aKg">纯陀白佛：<a id="a-Kh"></a>“何名犯戒？<a id="a-Ki"></a>”</p>
  <p id="aKj">佛告纯陀：<a id="a-Kk"></a>“犯四重禁、<a id="a-Kl"></a>五无间业、<a id="a-Km"></a>诽谤正法。<a id="a-Kn"></a>”</p>
  <p id="aKo">纯陀白佛言：<a id="a-Kp"></a>“如此重罪有差降耶？<a id="a-Kq"></a>”</p>
  <p id="aKr">佛言：<a id="a-Ks"></a>“有差降。<a id="a-Kt"></a>彼虽犯戒，<a id="a-Ku"></a>尚服法衣而生惭愧：<a id="a-Kv"></a>‘咄哉！<a id="a-Kw"></a>我今犯斯重罪。<a id="a-Kx"></a>何其怪哉！<a id="a-Ky"></a>造斯大苦。<a id="a-Kz"></a>’而怀恐怖生护法心：<a id="a-L0"></a>‘我当赞叹护诸法者，<a id="a-L1"></a>当复降伏诸非法者，<a id="a-L2"></a>于方等经、<a id="a-L3"></a>诸禅三昧方便勤修。<a id="a-L4"></a>’若如是者，<a id="a-L5"></a>我说斯等为不犯戒。<a id="a-L6"></a>所以者何？<a id="a-L7"></a>如日光出，<a id="a-L8"></a>微尘障翳皆悉不现。<a id="a-L9"></a>如是修习此摩诃衍契经日光，<a id="a-LA"></a>无数无量众罪积聚皆悉消灭，<a id="a-LB"></a>是故此经说护法者得大果报。<a id="a-LC"></a>若不尔者，<a id="a-LD"></a>是则名为最大犯戒，<a id="a-LE"></a>若施此等无毫厘福。</p>
  <p id="aLF">“复次，<a id="a-LG"></a>善男子，<a id="a-LH"></a>犯四重禁能知真实如来之性兴护法心，<a id="a-LI"></a>若施此等，<a id="a-LJ"></a>所以得大果报者何？<a id="a-LK"></a>譬如有女人，<a id="a-LL"></a>国土荒乱，<a id="a-LM"></a>将一婴儿欲至他国，<a id="a-LN"></a>道遇大水泛涨流漫，<a id="a-LO"></a>携儿而渡，<a id="a-LP"></a>水流漂急不舍其儿，<a id="a-LQ"></a>母子俱溺。<a id="a-LR"></a>然彼女人曾作大恶，<a id="a-LS"></a>以护子功德命终生天；<a id="a-LT"></a>如是，<a id="a-LU"></a>善男子，<a id="a-LV"></a>犯四重禁、<a id="a-LW"></a>五无间业，<a id="a-LX"></a>深自悔责兴护法心，<a id="a-LY"></a>本作不善获恶之业，<a id="a-LZ"></a>以护法故得为福田堪受信施，<a id="a-La"></a>护法功德亦得大果。<a id="a-Lb"></a>”</p>
  <p id="aLc">纯陀白佛言：<a id="a-Ld"></a>“世尊，<a id="a-Le"></a>若一阐提还生信心悔过三尊，<a id="a-Lf"></a>若人施与，<a id="a-Lg"></a>得大果不？<a id="a-Lh"></a>”</p>
  <p id="aLi">佛告纯陀：<a id="a-Lj"></a>“莫作是语！<a id="a-Lk"></a>譬如有人食庵罗果，<a id="a-Ll"></a>并取其核坏而食之，<a id="a-Lm"></a>持彼空核种著地中，<a id="a-Ln"></a>虽复溉灌终不得生；<a id="a-Lo"></a>彼一阐提亦复如是，<a id="a-Lp"></a>坏善种子欲令改悔生其善心，<a id="a-Lq"></a>无有是处，<a id="a-Lr"></a>是故名为一阐提也。<a id="a-Ls"></a>布施持戒得大果者果亦不同。<a id="a-Lt"></a>所以者何？<a id="a-Lu"></a>布施声闻及辟支佛，<a id="a-Lv"></a>所得果报皆有差别，<a id="a-Lw"></a>唯施如来获最上果。<a id="a-Lx"></a>是故说言，<a id="a-Ly"></a>非一切施得大果报。<a id="a-Lz"></a>”</p>
  <p id="aM0">纯陀白佛言：<a id="a-M1"></a>“何故世尊而说此偈？<a id="a-M2"></a>”</p>
  <p id="aM3">佛告纯陀：<a id="a-M4"></a>“有因有缘。<a id="a-M5"></a>时王舍城有不信优婆塞奉事尼揵，<a id="a-M6"></a>而来问我布施之义，<a id="a-M7"></a>我摄彼故为说斯偈。<a id="a-M8"></a>当知如来方便密说，<a id="a-M9"></a>为菩萨故，<a id="a-MA"></a>非是一切。<a id="a-MB"></a>悉能了知，<a id="a-MC"></a>是故菩萨人中之雄，<a id="a-MD"></a>当于如来有余说中分别其义，<a id="a-ME"></a>降伏一切诸犯戒人，<a id="a-MF"></a>如除稊稗害善苗者。</p>
  <p id="aMG">“复次，<a id="a-MH"></a>善男子，<a id="a-MI"></a>如我所说偈：</p>
  <p id="aMJ">“一切江河必回曲，<a id="a-MK"></a> 一切丛林必树木，</p>
  <p id="aML">一切女人必谄伪，<a id="a-MM"></a> 一切大力必安乐。<a id="a-MN"></a>”</p>
  <p id="aMO">尔时，<a id="a-MP"></a>文殊师利即从座起，<a id="a-MQ"></a>整衣服为佛作礼，<a id="a-MR"></a>而说偈言：</p>
  <p id="aMS">“非一切河必回曲，<a id="a-MT"></a> 非一切林必树木，</p>
  <p id="aMU">非悉女人心谄伪，<a id="a-MV"></a> 非为大力悉安乐。</p>
  <p id="aMW">“如是世尊略说法门，<a id="a-MX"></a>非决定说。<a id="a-MY"></a>所以者何？<a id="a-MZ"></a>此三千世界中阎浮提外，<a id="a-Ma"></a>余阎浮提有正直河，<a id="a-Mb"></a>其直如绳，<a id="a-Mc"></a>从其西海直至东海。<a id="a-Md"></a>如方等阿含中说，<a id="a-Me"></a>是则如来有余之说。<a id="a-Mf"></a>一切丛林必树木亦有余说。<a id="a-Mg"></a>所以者何？<a id="a-Mh"></a>林有二种，<a id="a-Mi"></a>亦有金、<a id="a-Mj"></a>银、<a id="a-Mk"></a>琉璃、<a id="a-Ml"></a>宝树之林。<a id="a-Mm"></a>一切女人必谄伪者亦有余说，<a id="a-Mn"></a>有诸女人持戒清净，<a id="a-Mo"></a>其心质直。<a id="a-Mp"></a>一切大力必安乐亦有余说，<a id="a-Mq"></a>如来法王最为大力名为安乐，<a id="a-Mr"></a>转轮圣王及诸天神亦名大力而不安乐，<a id="a-Ms"></a>是故当知非一切大力皆为安乐，<a id="a-Mt"></a>唯有常住非变易法大力泥洹安隐快乐。<a id="a-Mu"></a>譬如良医与彼病者醍醐令服，<a id="a-Mv"></a>时彼病者请良医言：<a id="a-Mw"></a>‘更与我药，<a id="a-Mx"></a>我堪食之。<a id="a-My"></a>’良师答言：<a id="a-Mz"></a>‘但食尔许，<a id="a-N0"></a>消已更食。<a id="a-N1"></a>若顿食不消，<a id="a-N2"></a>或能杀人。<a id="a-N3"></a>’时彼良师实哀病者恐其死故。<a id="a-N4"></a>如是如来慈哀愍伤，<a id="a-N5"></a>欲灭波斯匿王大臣夫人高慢心故，<a id="a-N6"></a>说此偈言：</p>
  <p id="aN7">“一切江河必回曲，<a id="a-N8"></a> 一切丛林必树木，</p>
  <p id="aN9">一切女人必谄伪，<a id="a-NA"></a> 一切大力必安乐。</p>
  <p id="aNB">“当知世尊言无漏失。<a id="a-NC"></a>如此大地可令反覆，<a id="a-ND"></a>如来之言终无有失。<a id="a-NE"></a>是故一切有余无余，<a id="a-NF"></a>皆是如来摄众生故。<a id="a-NG"></a>”</p>
  <p id="aNH">佛言：<a id="a-NI"></a>“善哉！<a id="a-NJ"></a>善哉！<a id="a-NK"></a>文殊师利，<a id="a-NL"></a>哀愍一切诸众生故，<a id="a-NM"></a>广说如来有余无余。<a id="a-NN"></a>”</p>
  <p id="aNO">尔时，<a id="a-NP"></a>文殊师利复于佛前，<a id="a-NQ"></a>而说偈言：</p>
  <p id="aNR">“于他善随顺，<a id="a-NS"></a> 不观作不作，</p>
  <p id="aNT">但自观身行，<a id="a-NU"></a> 谛视善不善。</p>
  <p id="aNV">“如是，<a id="a-NW"></a>世尊，<a id="a-NX"></a>说此正法亦复非为究竟之说。<a id="a-NY"></a>所以者何？<a id="a-NZ"></a>众邪外道皆向泥犁，<a id="a-Na"></a>然佛世尊教诸弟子皆向泥洹，<a id="a-Nb"></a>若生天上此则名为毁誉之说。<a id="a-Nc"></a>如是种种不随顺说，<a id="a-Nd"></a>云何世尊偈中说言，<a id="a-Ne"></a>于他善随顺？<a id="a-Nf"></a>”</p>
  <p id="aNg">尔时，<a id="a-Nh"></a>佛告文殊师利：<a id="a-Ni"></a>“我所以说善随顺者，<a id="a-Nj"></a>有因有缘。<a id="a-Nk"></a>时阿阇世王害父王已，<a id="a-Nl"></a>来诣我所而问我言：<a id="a-Nm"></a>‘云何世尊为一切智、<a id="a-Nn"></a>非一切智耶？<a id="a-No"></a>若一切智者，<a id="a-Np"></a>提婆达多于百千生中于如来所常怀恶心，<a id="a-Nq"></a>云何听使而得出家？<a id="a-Nr"></a>我即为彼而说此偈：<a id="a-Ns"></a>‘于他善随顺。<a id="a-Nt"></a>’彼阿阇世王，<a id="a-Nu"></a>有害父罪而不自觉，<a id="a-Nv"></a>如来欲使自省己过令其罪轻，<a id="a-Nw"></a>是故说言：<a id="a-Nx"></a>‘但自观身行，<a id="a-Ny"></a>谛视善不善。<a id="a-Nz"></a>汝今云何见不随顺，<a id="a-O0"></a>若有持戒修行慈心而观彼过？<a id="a-O1"></a>’是则诸佛如来之法，<a id="a-O2"></a>欲令己身及诸众生悉皆安乐，<a id="a-O3"></a>是以应观他作不作，<a id="a-O4"></a>己身亦然。<a id="a-O5"></a>常作是观，<a id="a-O6"></a>是我弟子。<a id="a-O7"></a>”</p>
  <p id="aO8">尔时，<a id="a-O9"></a>世尊复语文殊师利言：<a id="a-OA"></a>“如我说偈：</p>
  <p id="aOB">“一切皆惧死，<a id="a-OC"></a> 莫不畏杖痛，</p>
  <p id="aOD">恕己可为譬，<a id="a-OE"></a> 勿杀勿行杖。<a id="a-OF"></a>”</p>
  <p id="aOG">尔时，<a id="a-OH"></a>文殊师利复于佛前，<a id="a-OI"></a>而说偈言：</p>
  <p id="aOJ">“非一切惧死，<a id="a-OK"></a> 一切畏杖痛，</p>
  <p id="aOL">亦不悉喻己，<a id="a-OM"></a> 而恕彼众生。</p>
  <p id="aON">“如是，<a id="a-OO"></a>世尊，<a id="a-OP"></a>略说法门亦非究竟。<a id="a-OQ"></a>所以者何？<a id="a-OR"></a>如阿罗汉、<a id="a-OS"></a>转轮圣王、<a id="a-OT"></a>玉女、<a id="a-OU"></a>象马、<a id="a-OV"></a>大臣之宝，<a id="a-OW"></a>若诸天人及余众生能加害者，<a id="a-OX"></a>无有是处。<a id="a-OY"></a>勇士、<a id="a-OZ"></a>烈女、<a id="a-Oa"></a>野马、<a id="a-Ob"></a>兽王，<a id="a-Oc"></a>持戒比丘虽有对至而不恐怖。<a id="a-Od"></a>一切皆惧死，<a id="a-Oe"></a>莫不畏杖痛，<a id="a-Of"></a>是则有余说。<a id="a-Og"></a>又复不可以己喻彼。<a id="a-Oh"></a>所以者何？<a id="a-Oi"></a>若阿罗汉以己喻彼则为命想，<a id="a-Oj"></a>若命想者此非上士，<a id="a-Ok"></a>计命想者愚夫邪见向恶趣门。<a id="a-Ol"></a>又复罗汉，<a id="a-Om"></a>我及众生空无所有，<a id="a-On"></a>谁死？<a id="a-Oo"></a>谁杀？<a id="a-Op"></a>起害想者，<a id="a-Oq"></a>无有是处。<a id="a-Or"></a>而彼所说我为喻者，<a id="a-Os"></a>为有我喻，<a id="a-Ot"></a>为无我喻？<a id="a-Ou"></a>若是我喻，<a id="a-Ov"></a>则为下劣；<a id="a-Ow"></a>若无我喻，<a id="a-Ox"></a>是阿罗汉无有譬喻。<a id="a-Oy"></a>然佛世尊，<a id="a-Oz"></a>不以无因而妄说法。<a id="a-P0"></a>有王舍城大猎师主杀生，<a id="a-P1"></a>供施请佛及僧唯愿哀受。<a id="a-P2"></a>然佛世尊未曾食肉，<a id="a-P3"></a>等视一切如罗睺罗，<a id="a-P4"></a>即为猎师，<a id="a-P5"></a>而说此偈：</p>
  <p id="aP6">“当观长寿者，<a id="a-P7"></a> 不害众生故，</p>
  <p id="aP8">一切皆惧死，<a id="a-P9"></a> 莫不畏杖痛，</p>
  <p id="aPA">恕己可为喻，<a id="a-PB"></a> 勿杀勿行杖。<a id="a-PC"></a>”</p>
  <p id="aPD">佛言：<a id="a-PE"></a>“善哉！<a id="a-PF"></a>善哉！<a id="a-PG"></a>文殊师利，<a id="a-PH"></a>人中之仙安慰众生，<a id="a-PI"></a>善说如来方便密教。<a id="a-PJ"></a>”</p>
  <p id="aPK">尔时，<a id="a-PL"></a>文殊师利复说偈言：</p>
  <p id="aPM">“恭敬于父母，<a id="a-PN"></a> 增加其供养，</p>
  <p id="aPO">缘斯孝道故，<a id="a-PP"></a> 死堕无择狱。</p>
  <p id="aPQ">“世尊，<a id="a-PR"></a>此偈说无明恩爱以为父母，<a id="a-PS"></a>众生随顺令其增长造诸恶业，<a id="a-PT"></a>死即当堕无择地狱。<a id="a-PU"></a>”</p>
  <p id="aPV">尔时，<a id="a-PW"></a>世尊复告文殊师利：<a id="a-PX"></a>“如我所说偈：</p>
  <p id="aPY">“一切因他势力苦，<a id="a-PZ"></a> 一切己力自在乐，</p>
  <p id="aPa">一切憍慢势暴害，<a id="a-Pb"></a> 一切贤善人所爱。<a id="a-Pc"></a>”</p>
  <p id="aPd">文殊师利复说偈言：</p>
  <p id="aPe">“非一切因他力苦，<a id="a-Pf"></a> 亦非己力自在乐，</p>
  <p id="aPg">非一切慢势暴害，<a id="a-Ph"></a> 非一切贤人所爱。</p>
  <p id="aPi">“此是世尊略现法门，<a id="a-Pj"></a>非究竟说。<a id="a-Pk"></a>所以者何？<a id="a-Pl"></a>如庶民子从师而学，<a id="a-Pm"></a>俯仰进止悉由于师，<a id="a-Pn"></a>道艺既成永得安乐。<a id="a-Po"></a>如王者子己力自在，<a id="a-Pp"></a>不随他教愚闇常苦。<a id="a-Pq"></a>所以如来说此偈者，<a id="a-Pr"></a>其诸众生为魔所持不得自在，<a id="a-Ps"></a>如来为彼而说此偈。<a id="a-Pt"></a>是故当知非为一切他力故苦，<a id="a-Pu"></a>亦非一切己力故乐。<a id="a-Pv"></a>一切憍慢势暴害者，<a id="a-Pw"></a>此亦有余说，<a id="a-Px"></a>非一切慢为尽暴害。<a id="a-Py"></a>犹如有人憍慢傲俗，<a id="a-Pz"></a>出家学道或计福德持戒清净，<a id="a-Q0"></a>当知是等虽为憍慢非为暴害。<a id="a-Q1"></a>一切贤善人所爱者，<a id="a-Q2"></a>亦有余说。<a id="a-Q3"></a>如内法中犯四重禁，<a id="a-Q4"></a>能自克励执持威仪，<a id="a-Q5"></a>虽修贤行，<a id="a-Q6"></a>以破正业，<a id="a-Q7"></a>人所不爱。<a id="a-Q8"></a>何因世尊而说此偈？<a id="a-Q9"></a>”</p>
  <p id="aQA">尔时，<a id="a-QB"></a>佛告文殊师利：<a id="a-QC"></a>“诸佛如来不以无因而妄说法。<a id="a-QD"></a>时王舍城有拘邻女，<a id="a-QE"></a>名须跋陀罗，<a id="a-QF"></a>恶厌世俗，<a id="a-QG"></a>来诣佛所欲求出家。<a id="a-QH"></a>女人之法不得自在，<a id="a-QI"></a>制由男子。<a id="a-QJ"></a>自归三宝，<a id="a-QK"></a>佛知其意，<a id="a-QL"></a>亦知是时而说此偈，<a id="a-QM"></a>一切由他势力苦。<a id="a-QN"></a>善哉！<a id="a-QO"></a>善哉！<a id="a-QP"></a>文殊师利人中之仙，<a id="a-QQ"></a>能问如来方便密教。<a id="a-QR"></a>”</p>
  <p id="aQS">文殊师利复说偈言：</p>
  <p id="aQT">“一切众生类，<a id="a-QU"></a> 皆依饮食存，</p>
  <p id="aQV">一切诸婴儿，<a id="a-QW"></a> 悉无吝惜心，</p>
  <p id="aQX">一切诸世间，<a id="a-QY"></a> 揣食增其病，</p>
  <p id="aQZ">一切行法者，<a id="a-Qa"></a> 同止得安乐。</p>
  <p id="aQb">“如是，<a id="a-Qc"></a>世尊，<a id="a-Qd"></a>今受纯陀饭食供养将无增患？<a id="a-Qe"></a>”</p>
  <p id="aQf">尔时，<a id="a-Qg"></a>世尊复为文殊师利，<a id="a-Qh"></a>而说偈言：</p>
  <p id="aQi">“非一切众生，<a id="a-Qj"></a> 皆依饮食存，</p>
  <p id="aQk">非一切婴儿，<a id="a-Ql"></a> 悉无吝惜心，</p>
  <p id="aQm">非一切世间，<a id="a-Qn"></a> 揣食增其病，</p>
  <p id="aQo">非一切行法，<a id="a-Qp"></a> 同止得安乐。</p>
  <p id="aQq">“汝文殊师利所得病者，<a id="a-Qr"></a>我当得病。<a id="a-Qs"></a>诸阿罗汉及辟支佛、<a id="a-Qt"></a>菩萨、<a id="a-Qu"></a>如来悉不揣食，<a id="a-Qv"></a>此则诸佛如来定法。<a id="a-Qw"></a>若言罗汉及辟支佛、<a id="a-Qx"></a>菩萨、<a id="a-Qy"></a>如来曾揣食者，<a id="a-Qz"></a>坏大士义。<a id="a-R0"></a>而受众生百千布施，<a id="a-R1"></a>赞叹一切布施功德，<a id="a-R2"></a>欲济众生渡三恶道无边苦海。<a id="a-R3"></a>虽不揣食而常叹施，<a id="a-R4"></a>欲令众生成檀波罗蜜。<a id="a-R5"></a>端坐树下六年苦行，<a id="a-R6"></a>岂谓不食而形瘦耶？<a id="a-R7"></a>勿谓如来众生同数。<a id="a-R8"></a>如来已渡爱欲诸流，<a id="a-R9"></a>不同世人境界行处。<a id="a-RA"></a>如来境界不可思议，<a id="a-RB"></a>声闻弟子亦复如是。<a id="a-RC"></a>言揣食者是有余说；<a id="a-RD"></a>一切婴儿离悭惜者亦有余说；<a id="a-RE"></a>乃有无量永离悭心无动快乐，<a id="a-RF"></a>一切揣食增其病者，<a id="a-RG"></a>亦有余说；<a id="a-RH"></a>外来之病剑刺疮疣其数无量，<a id="a-RI"></a>一切行法同止安乐者，<a id="a-RJ"></a>亦是如来有余之说。<a id="a-RK"></a>其法多种，<a id="a-RL"></a>亦有修习世俗善法，<a id="a-RM"></a>身口意业种种净法、<a id="a-RN"></a>种种信心，<a id="a-RO"></a>而共同止不相随顺。<a id="a-RP"></a>是故当知诸佛如来，<a id="a-RQ"></a>不以无因缘故违义而说，<a id="a-RR"></a>以教化故方便说法。<a id="a-RS"></a>时有半头梵志，<a id="a-RT"></a>与诸同止修天祠斋法，<a id="a-RU"></a>来诣佛所，<a id="a-RV"></a>为降伏彼令舍异见，<a id="a-RW"></a>而说此偈。<a id="a-RX"></a>”</p>
  <p id="aRY">尔时，<a id="a-RZ"></a>迦葉菩萨白佛言：<a id="a-Ra"></a>“云何，<a id="a-Rb"></a>世尊，<a id="a-Rc"></a>诸余契经皆是如来有余说耶？<a id="a-Rd"></a>”</p>
  <p id="aRe">佛言：<a id="a-Rf"></a>“不也，<a id="a-Rg"></a>善男子。<a id="a-Rh"></a>若有众生功德成就善解深法，<a id="a-Ri"></a>如来为说常住安乐无余之法。<a id="a-Rj"></a>诸余众生乐闻法者，<a id="a-Rk"></a>如来为彼，<a id="a-Rl"></a>或有余说，<a id="a-Rm"></a>或无余说。<a id="a-Rn"></a>”</p>
  <p id="aRo">迦葉菩萨即大欢喜白佛言：<a id="a-Rp"></a>“奇哉！<a id="a-Rq"></a>世尊，<a id="a-Rr"></a>等视众生犹如一子。<a id="a-Rs"></a>”</p>
  <p id="aRt">佛告迦葉：<a id="a-Ru"></a>“善哉！<a id="a-Rv"></a>善男子，<a id="a-Rw"></a>应当如是谛解深法。<a id="a-Rx"></a>”</p>
  <p id="aRy">迦葉菩萨白佛言：<a id="a-Rz"></a>“世尊，<a id="a-S0"></a>唯愿如来，<a id="a-S1"></a>说此方等般泥洹经所得功德。<a id="a-S2"></a>”</p>
  <p id="aS3">佛告迦葉：<a id="a-S4"></a>“此摩诃衍般泥洹经，<a id="a-S5"></a>闻其名者所得功德，<a id="a-S6"></a>非是声闻及辟支佛能究竟说。<a id="a-S7"></a>此摩诃衍般泥洹经，<a id="a-S8"></a>所生功德不可思议，<a id="a-S9"></a>唯是诸佛如来境界。<a id="a-SA"></a>”</p>
  <p id="aSB">尔时，<a id="a-SC"></a>诸天、<a id="a-SD"></a>世人及阿修罗，<a id="a-SE"></a>即于佛前一心同声，<a id="a-SF"></a>以偈颂曰：</p>
  <p id="aSG">“如来天中天，<a id="a-SH"></a> 甚深难思议，</p>
  <p id="aSI">如来之所说，<a id="a-SJ"></a> 方等泥洹经，</p>
  <p id="aSK">出生诸功德，<a id="a-SL"></a> 亦不可思议，</p>
  <p id="aSM">正法难思议，<a id="a-SN"></a> 僧宝亦复然。</p>
  <p id="aSO">唯愿天中天，<a id="a-SP"></a> 哀愍小留住，</p>
  <p id="aSQ">上座尊迦葉，<a id="a-SR"></a> 眷属须臾至。</p>
  <p id="aSS">尊者阿难陀，<a id="a-ST"></a> 多闻大仙士，</p>
  <p id="aSU">及摩竭提王，<a id="a-SV"></a> 国王阿阇世，</p>
  <p id="aSW">斯等于如来，<a id="a-SX"></a> 最亲密弟子。</p>
  <p id="aSY">彼诸正士等，<a id="a-SZ"></a> 必怀疑惑想，</p>
  <p id="aSa">如来为泥洹？<a id="a-Sb"></a> 为当长存世？</p>
  <p id="aSc">此等心怀疑，<a id="a-Sd"></a> 于何而取定？</p>
  <p id="aSe">愿哀须臾住，<a id="a-Sf"></a> 待至为决疑。<a id="a-Sg"></a>”</p>
  <p id="aSh">尔时，<a id="a-Si"></a>世尊为诸大众，<a id="a-Sj"></a>而说偈言：</p>
  <p id="aSk">“诸怀疑惑者，<a id="a-Sl"></a> 汝等勿忧虑，</p>
  <p id="aSm">我法生长子，<a id="a-Sn"></a> 上座大迦葉，</p>
  <p id="aSo">阿难多闻士，<a id="a-Sp"></a> 是等须臾至，</p>
  <p id="aSq">要令彼见我，<a id="a-Sr"></a> 我当般泥洹。</p>
  <p id="aSs">如斯智慧士，<a id="a-St"></a> 观如来双足，</p>
  <p id="aSu">彼自知我身，<a id="a-Sv"></a> 常无常真实。<a id="a-Sw"></a>”</p>
  <p id="aSx">尔时，<a id="a-Sy"></a>一切大众眷属供养如来天缯、<a id="a-Sz"></a>华盖，<a id="a-T0"></a>烧众名香，<a id="a-T1"></a>作天伎乐，<a id="a-T2"></a>其数无量不可为喻。<a id="a-T3"></a>供养佛已，<a id="a-T4"></a>万恒河沙诸众生等发阿耨多罗三藐三菩提心，<a id="a-T5"></a>住于菩萨最初住地。<a id="a-T6"></a>纯陀长者欢喜踊跃，<a id="a-T7"></a>菩提甘露以灌其顶。</p>
  <p id="aT8">尔时，<a id="a-T9"></a>世尊告文殊师利法王子、<a id="a-TA"></a>迦葉菩萨、<a id="a-TB"></a>纯陀菩萨：<a id="a-TC"></a>“汝善男子，<a id="a-TD"></a>自修其心，<a id="a-TE"></a>慎莫放逸。<a id="a-TF"></a>我今背疾，<a id="a-TG"></a>举身皆痛，<a id="a-TH"></a>欲须燕卧。<a id="a-TI"></a>汝文殊师利，<a id="a-TJ"></a>当为一切四众说法。<a id="a-TK"></a>如来正法，<a id="a-TL"></a>今付嘱汝。<a id="a-TM"></a>乃至上座摩诃迦葉及阿难到，<a id="a-TN"></a>汝当广说。<a id="a-TO"></a>”</p>
  <p id="aTP">于是，<a id="a-TQ"></a>世尊化众生故现身有疾，<a id="a-TR"></a>右胁著地，<a id="a-TS"></a>系念明想。</p>
 </body>
</html>