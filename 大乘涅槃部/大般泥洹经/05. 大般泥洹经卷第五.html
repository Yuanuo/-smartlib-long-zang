<!doctype html>
<html id="z3IBTdNLF" data-ver="1853">
 <head>
  <meta charset="utf-8">
  <meta author="法显">
  <meta library="龙藏">
  <meta catalog="大乘涅槃部">
  <meta period="东晋">
 </head>
 <body>
  <h1 id="a1">大般泥洹经卷第五</h1>
  <h2 id="a2">四谛品第十一</h2>
  <p id="a3">尔时，<a id="a-4"></a>佛告迦葉：<a id="a-5"></a>“善男子，<a id="a-6"></a>若使是苦名苦谛者，<a id="a-7"></a>地狱、<a id="a-8"></a>畜生皆有苦谛。<a id="a-9"></a>名苦谛者，<a id="a-A"></a>谓知如来常住法身，<a id="a-B"></a>非秽食身。<a id="a-C"></a>众生不得如来尊智知苦故，<a id="a-D"></a>以非法为法，<a id="a-E"></a>久远痴爱烦恼结缚，<a id="a-F"></a>弥劫生死苦轮常转。<a id="a-G"></a>假使如来常住二字暂经耳者，<a id="a-H"></a>欲生天上及求解脱，<a id="a-I"></a>必得圣果自然快乐。<a id="a-J"></a>智者自知，<a id="a-K"></a>皆由如来常住之音暂经耳故得此妙果。<a id="a-L"></a>久远以来不知如来常住法故，<a id="a-M"></a>往返无量生死苦惑。<a id="a-N"></a>如是知苦为知苦谛，<a id="a-O"></a>若异此者非知苦谛。</p>
  <p id="aP">“苦集谛者，<a id="a-Q"></a>诸法之实。<a id="a-R"></a>不知实故增其爱集，<a id="a-S"></a>畜养奴婢诸非法物，<a id="a-T"></a>非法为法而生妄取，<a id="a-U"></a>正法则灭，<a id="a-V"></a>以无智故长处生死轮转苦惑。<a id="a-W"></a>当知是等为坏正法，<a id="a-X"></a>终不得果生天解脱。<a id="a-Y"></a>不知苦集真实相故为坏正法，<a id="a-Z"></a>妄说之报亦复长夜生死苦恼。<a id="a-a"></a>如是知者为知集谛，<a id="a-b"></a>若异此者不名知集。</p>
  <p id="ac">“苦灭谛者，<a id="a-d"></a>若修行空一切尽灭坏如来性，<a id="a-e"></a>若修行空名灭谛者，<a id="a-f"></a>彼诸外道相违义者，<a id="a-g"></a>亦修行空得灭谛耶？<a id="a-h"></a>当知一切皆有如来常住之性，<a id="a-i"></a>灭诸结缚烦恼永尽，<a id="a-j"></a>显现如来常住之性，<a id="a-k"></a>起于一心便得妙果，<a id="a-l"></a>常乐自在名法自在王，<a id="a-m"></a>是为修行苦灭圣谛。<a id="a-n"></a>若复修行于如来性作空无我相，<a id="a-o"></a>当知是辈如蛾投火。<a id="a-p"></a>名灭谛者，<a id="a-q"></a>是如来性，<a id="a-r"></a>是如来实，<a id="a-s"></a>灭除一切无量烦恼。<a id="a-t"></a>所以者何？<a id="a-u"></a>是如来性因故。<a id="a-v"></a>如是知者为知如来平等灭谛，<a id="a-w"></a>若异此者不名知灭。</p>
  <p id="ax">“苦灭道者，<a id="a-y"></a>如来、<a id="a-z"></a>法、<a id="a-10"></a>僧、<a id="a-11"></a>解脱之性，<a id="a-12"></a>此四种法名为道谛。<a id="a-13"></a>于四种法不知实故，<a id="a-14"></a>长处生死无量苦惑。<a id="a-15"></a>于生死中能勤修行，<a id="a-16"></a>了知如来、<a id="a-17"></a>法、<a id="a-18"></a>僧、<a id="a-19"></a>解脱是常住法，<a id="a-1A"></a>非变易法，<a id="a-1B"></a>非磨灭法，<a id="a-1C"></a>不尽不坏，<a id="a-1D"></a>起于一心得微妙果快乐自在。<a id="a-1E"></a>于此常住不空四法作非法想者，<a id="a-1F"></a>当知是辈得邪见果报。<a id="a-1G"></a>苦灭道者，<a id="a-1H"></a>于此三法作常住修者，<a id="a-1I"></a>是则名为知苦灭道谛。</p>
  <p id="a1J">“如是修行常住想者，<a id="a-1K"></a>当知是等是我弟子知四真谛，<a id="a-1L"></a>是为菩萨知四真谛。<a id="a-1M"></a>”</p>
  <p id="a1N">迦葉菩萨白佛言：<a id="a-1O"></a>“世尊，<a id="a-1P"></a>我今始知修四真谛。<a id="a-1Q"></a>”</p>
  <p data-pb></p>
  <h2 id="a1R">四倒品第十二</h2>
  <p id="a1S">佛复告迦葉：<a id="a-1T"></a>“所谓颠倒，<a id="a-1U"></a>苦有乐想，<a id="a-1V"></a>如来无常灭尽泥洹，<a id="a-1W"></a>如薪尽火灭则为大苦，<a id="a-1X"></a>而作是想，<a id="a-1Y"></a>如来无常，<a id="a-1Z"></a>是为颠倒。<a id="a-1a"></a>乐有苦想，<a id="a-1b"></a>于如来长存作众生见，<a id="a-1c"></a>是为颠倒。<a id="a-1d"></a>于三有苦而作乐想，<a id="a-1e"></a>是亦颠倒。<a id="a-1f"></a>是为第一颠倒。</p>
  <p id="a1g">“无常常想颠倒，<a id="a-1h"></a>常无常想颠倒。<a id="a-1i"></a>常无常想者，<a id="a-1j"></a>如来泥洹修极空想，<a id="a-1k"></a>是为颠倒。<a id="a-1l"></a>修极空已，<a id="a-1m"></a>短寿众生便得长寿，<a id="a-1n"></a>于是修果谓常存法，<a id="a-1o"></a>名为颠倒。<a id="a-1p"></a>是名第二颠倒。</p>
  <p id="a1q">“非我我想颠倒，<a id="a-1r"></a>我非我想颠倒。<a id="a-1s"></a>言一切世间有我，<a id="a-1t"></a>是为颠倒。<a id="a-1u"></a>佛说如来性是真实我，<a id="a-1v"></a>而于此义作非我修。<a id="a-1w"></a>是名第三颠倒。</p>
  <p id="a1x">“净不净想颠倒，<a id="a-1y"></a>不净净想颠倒。<a id="a-1z"></a>如来常住，<a id="a-20"></a>非秽食身；<a id="a-21"></a>而肉眼者言秽食身，<a id="a-22"></a>非清净法，<a id="a-23"></a>法、<a id="a-24"></a>僧、<a id="a-25"></a>解脱亦当灭尽，<a id="a-26"></a>是名颠倒。<a id="a-27"></a>诸不净身无一净想，<a id="a-28"></a>愚痴倒惑而起净想。<a id="a-29"></a>是名第四颠倒。</p>
  <p id="a2A">“如是，<a id="a-2B"></a>善男子，<a id="a-2C"></a>是名四颠倒。<a id="a-2D"></a>”</p>
  <p id="a2E">迦葉菩萨白佛言：<a id="a-2F"></a>“善哉！<a id="a-2G"></a>世尊，<a id="a-2H"></a>我从本来常著颠倒，<a id="a-2I"></a>而今始知如来正见。<a id="a-2J"></a>”</p>
  <p data-pb></p>
  <h2 id="a2K">如来性品第十三</h2>
  <p id="a2L">迦葉菩萨复白佛言：<a id="a-2M"></a>“世尊，<a id="a-2N"></a>如来有我、<a id="a-2O"></a>二十五有，<a id="a-2P"></a>为有为无？<a id="a-2Q"></a>”</p>
  <p id="a2R">佛告迦葉：<a id="a-2S"></a>“真实我者是如来性，<a id="a-2T"></a>当知一切众生悉有，<a id="a-2U"></a>但彼众生无量烦恼覆蔽不现。<a id="a-2V"></a>譬如贫家舍内有珍宝藏而不能知，<a id="a-2W"></a>时有一人善知宝相语贫子言：<a id="a-2X"></a>‘汝为我作，<a id="a-2Y"></a>我当与汝钱财宝物。<a id="a-2Z"></a>’贫子答言：<a id="a-2a"></a>‘我不能去。<a id="a-2b"></a>所以者何？<a id="a-2c"></a>我先家中有珍宝藏不能舍去。<a id="a-2d"></a>’彼人复言：<a id="a-2e"></a>‘汝愚痴人不知宝处，<a id="a-2f"></a>且与我作，<a id="a-2g"></a>给汝珍宝用之无尽。<a id="a-2h"></a>’便从其语。<a id="a-2i"></a>然后彼人出其宅中珍宝与之，<a id="a-2j"></a>贫人欢喜起奇特想，<a id="a-2k"></a>知彼士夫实可依怙。<a id="a-2l"></a>一切众生亦复如是，<a id="a-2m"></a>各各皆有如来之性，<a id="a-2n"></a>无量烦恼覆蔽隐没不能自知，<a id="a-2o"></a>如来方便诱进开化，<a id="a-2p"></a>令知自身有如来性欢喜信受。</p>
  <p id="a2q">“复次，<a id="a-2r"></a>善男子，<a id="a-2s"></a>譬如母人生子尚小而便得病，<a id="a-2t"></a>药师方便为合良药、<a id="a-2u"></a>酥乳、<a id="a-2v"></a>石蜜，<a id="a-2w"></a>令子服之，<a id="a-2x"></a>语其母言：<a id="a-2y"></a>‘慎莫与乳。<a id="a-2z"></a>’令子药消然后与之。<a id="a-30"></a>复合苦药涂其乳上，<a id="a-31"></a>子欲饮乳闻苦药气即便舍去，<a id="a-32"></a>知其药消然后洗乳令子乳之。<a id="a-33"></a>如是，<a id="a-34"></a>善男子，<a id="a-35"></a>如来诱进化众生故，<a id="a-36"></a>初为众生说一切法修无我行，<a id="a-37"></a>修无我时灭除我见，<a id="a-38"></a>灭我见已入于泥洹，<a id="a-39"></a>除世俗我故说非我方便密教，<a id="a-3A"></a>然后为说如来之性，<a id="a-3B"></a>是名离世真实之我。<a id="a-3C"></a>”</p>
  <p id="a3D">迦葉菩萨白佛言：<a id="a-3E"></a>“世尊，<a id="a-3F"></a>人初生时智慧尚少，<a id="a-3G"></a>渐渐长大智亦随明，<a id="a-3H"></a>若有我者始终应一，<a id="a-3I"></a>以彼智慧渐渐增故，<a id="a-3J"></a>当知无我。<a id="a-3K"></a>又复我者应无生死，<a id="a-3L"></a>而有生死当知无我。<a id="a-3M"></a>若使一切皆有如来性者应无有异，<a id="a-3N"></a>而今现有长者、<a id="a-3O"></a>梵志、<a id="a-3P"></a>刹利、<a id="a-3Q"></a>居士、<a id="a-3R"></a>旃陀罗等，<a id="a-3S"></a>诸众生类种种异业受身不同。<a id="a-3T"></a>若使众生有如来性者应当同等，<a id="a-3U"></a>而今不同，<a id="a-3V"></a>故知无有如来之性。<a id="a-3W"></a>若复真实有如来性，<a id="a-3X"></a>不应杀盗作诸种种不善恶业。<a id="a-3Y"></a>若当众生有如来性，<a id="a-3Z"></a>聋者应听，<a id="a-3a"></a>盲者应视，<a id="a-3b"></a>哑者应言。<a id="a-3c"></a>若使各有如来性者，<a id="a-3d"></a>为住何所？<a id="a-3e"></a>彼和合身青黄赤白于种种色，<a id="a-3f"></a>为住一处？<a id="a-3g"></a>为遍身中？<a id="a-3h"></a>”</p>
  <p id="a3i">佛告迦葉：<a id="a-3j"></a>“譬如国王有大力士，<a id="a-3k"></a>摩尼宝珠能除毒痛，<a id="a-3l"></a>系著头上与敌国共斗，<a id="a-3m"></a>为彼所系摩尼宝珠陷入身中，<a id="a-3n"></a>血肉皮覆遂失宝珠，<a id="a-3o"></a>求觅不得便作失想。<a id="a-3p"></a>时有良医来为治病，<a id="a-3q"></a>因语医言：<a id="a-3r"></a>‘我有宝珠遂便忘失，<a id="a-3s"></a>处处求觅不知所在。<a id="a-3t"></a>’当知财宝非常之物如水上泡，<a id="a-3u"></a>速生速灭虚诳如幻，<a id="a-3v"></a>如是永作失宝珠想。<a id="a-3w"></a>良医答言：<a id="a-3x"></a>‘宝珠不失，<a id="a-3y"></a>莫作失想。<a id="a-3z"></a>汝因斗时珠入身中，<a id="a-40"></a>血肉皮覆是故不现。<a id="a-41"></a>’彼人不信而谓医言：<a id="a-42"></a>‘血肉之中何处有珠？<a id="a-43"></a>是虚言耳。<a id="a-44"></a>’时彼良医即为出珠，<a id="a-45"></a>彼得珠已方信良医所知奇特。<a id="a-46"></a>一切众生亦复如是，<a id="a-47"></a>各各皆有如来之性，<a id="a-48"></a>习恶知识起淫怒痴堕三恶道，<a id="a-49"></a>乃至周遍二十五有种种受身。<a id="a-4A"></a>如来之性摩尼宝珠，<a id="a-4B"></a>没在烦恼淫怒痴疮，<a id="a-4C"></a>不知所在。<a id="a-4D"></a>于世俗我修无我想，<a id="a-4E"></a>不解如来良医方便密教，<a id="a-4F"></a>作无我想而不能知真实之我。<a id="a-4G"></a>于是如来复为方便，<a id="a-4H"></a>令灭无量烦恼炽然，<a id="a-4I"></a>开示显现如来之性。</p>
  <p id="a4J">“复次，<a id="a-4K"></a>善男子，<a id="a-4L"></a>譬如雪山有好甜药名为上味，<a id="a-4M"></a>转轮圣王未出世时隐没不现。<a id="a-4N"></a>其诸病者皆诣药所，<a id="a-4O"></a>掘地埋筒以承药汁，<a id="a-4P"></a>或得甜味，<a id="a-4Q"></a>或得苦味，<a id="a-4R"></a>或得辛味，<a id="a-4S"></a>或得酢味，<a id="a-4T"></a>或得碱味，<a id="a-4U"></a>或得淡味。<a id="a-4V"></a>而诸病者得此诸味，<a id="a-4W"></a>不得真实上味之药，<a id="a-4X"></a>掘地不深薄福德故。<a id="a-4Y"></a>转轮圣王福德力故，<a id="a-4Z"></a>出于世时便得真实上味之药。<a id="a-4a"></a>如是，<a id="a-4b"></a>善男子，<a id="a-4c"></a>如来性者多种之味，<a id="a-4d"></a>无量烦恼愚痴覆蔽，<a id="a-4e"></a>是故众生不得上味如来之性，<a id="a-4f"></a>种种行业处处受身。<a id="a-4g"></a>彼如来性无可杀害，<a id="a-4h"></a>其诸死者名为寿短。<a id="a-4i"></a>如来之性名为真寿，<a id="a-4j"></a>不断不坏乃至成佛。<a id="a-4k"></a>如来之性无害无杀，<a id="a-4l"></a>唯长养身。<a id="a-4m"></a>有害有杀如诸病人作众邪业，<a id="a-4n"></a>种种报应刹利、<a id="a-4o"></a>梵志乃至生死二十五有，<a id="a-4p"></a>不得真实如来性故。</p>
  <p id="a4q">“复次，<a id="a-4r"></a>善男子，<a id="a-4s"></a>如人穿地求金刚宝，<a id="a-4t"></a>手执利凿凿坚土石悉能令碎，<a id="a-4u"></a>唯有金刚莫能断截。<a id="a-4v"></a>如来之性亦复如是，<a id="a-4w"></a>天魔利剑所不能伤，<a id="a-4x"></a>唯长养身受其伤坏，<a id="a-4y"></a>非如来性。<a id="a-4z"></a>是故当知如来之性无害无杀，<a id="a-50"></a>是为如来决定之教、<a id="a-51"></a>方等契经、<a id="a-52"></a>甘露毒药。<a id="a-53"></a>”</p>
  <p id="a54">迦葉菩萨白佛言：<a id="a-55"></a>“世尊，<a id="a-56"></a>方等契经、<a id="a-57"></a>甘露毒药，<a id="a-58"></a>义何所趣？<a id="a-59"></a>”</p>
  <p id="a5A">佛告迦葉：<a id="a-5B"></a>‘善男子，<a id="a-5C"></a>汝今谛听，<a id="a-5D"></a>当为汝说。<a id="a-5E"></a>”</p>
  <p id="a5F">尔时，<a id="a-5G"></a>世尊即说偈言：</p>
  <p id="a5H">“或有食甘露，<a id="a-5I"></a> 而得长仙寿，</p>
  <p id="a5J">有人服甘露，<a id="a-5K"></a> 伤寿而早夭，</p>
  <p id="a5L">或因饮毒死，<a id="a-5M"></a> 或缘饮毒生。<a id="a-5N"></a>”</p>
  <p id="a5O">“其甘露者，<a id="a-5P"></a>是摩诃衍无碍之智。<a id="a-5Q"></a>其毒药者，<a id="a-5R"></a>亦是摩诃衍无碍之智。<a id="a-5S"></a>犹如醍醐、<a id="a-5T"></a>酥油、<a id="a-5U"></a>石蜜，<a id="a-5V"></a>食之不消名为毒药，<a id="a-5W"></a>食之消者名为甘露。<a id="a-5X"></a>无智众生不解方等大乘密教，<a id="a-5Y"></a>则于是人名为毒药。<a id="a-5Z"></a>声闻、<a id="a-5a"></a>缘觉住大乘法，<a id="a-5b"></a>及诸菩萨人中之雄名为甘露。<a id="a-5c"></a>譬如乳牛虽色不同，<a id="a-5d"></a>其乳一味；<a id="a-5e"></a>如是，<a id="a-5f"></a>迦葉，<a id="a-5g"></a>当知菩萨成无畏者之所归依如来法性，<a id="a-5h"></a>彼性我性皆同一味。<a id="a-5i"></a>”</p>
  <p id="a5j">于是，<a id="a-5k"></a>迦葉菩萨即说偈言：</p>
  <p id="a5l">“我今归三宝，<a id="a-5m"></a> 甚深如来性，</p>
  <p id="a5n">自身如来藏，<a id="a-5o"></a> 佛法僧是三，</p>
  <p id="a5p">如是归依者，<a id="a-5q"></a> 是名最上依。<a id="a-5r"></a>”</p>
  <p id="a5s">尔时，<a id="a-5t"></a>世尊复为迦葉而说偈言：</p>
  <p id="a5u">“不知三宝者，<a id="a-5v"></a> 何名知归依？</p>
  <p id="a5w">依义尚不了，<a id="a-5x"></a> 云何知佛性？</p>
  <p id="a5y">若以归依佛，<a id="a-5z"></a> 是为最吉安。</p>
  <p id="a60">复有何因缘，<a id="a-61"></a> 而复归依法？</p>
  <p id="a62">归依于法者，<a id="a-63"></a> 是为自心想。</p>
  <p id="a64">复有何因缘，<a id="a-65"></a> 而归于众僧？</p>
  <p id="a66">不信归依佛，<a id="a-67"></a> 决定真实者，</p>
  <p id="a68">三宝如来性，<a id="a-69"></a> 何由能悉知？</p>
  <p id="a6A">云何未知义，<a id="a-6B"></a> 而生豫计想？</p>
  <p id="a6C">佛法比丘僧，<a id="a-6D"></a> 三宝之梯橙，</p>
  <p id="a6E">犹如不怀妊，<a id="a-6F"></a> 而作生子想。</p>
  <p id="a6G">如是思惟者，<a id="a-6H"></a> 但增其惑乱，</p>
  <p id="a6I">如人寻空响，<a id="a-6J"></a> 离真优婆塞。</p>
  <p id="a6K">当勤求方便，<a id="a-6L"></a> 大乘决定义，</p>
  <p id="a6M">如来随顺说，<a id="a-6N"></a> 令汝除疑网。<a id="a-6O"></a>”</p>
  <p id="a6P">迦葉菩萨复说偈言：</p>
  <p id="a6Q">“为优婆塞法，<a id="a-6R"></a> 归依于佛者，</p>
  <p id="a6S">一切诸天神，<a id="a-6T"></a> 不生归依想。</p>
  <p id="a6U">为优婆塞法，<a id="a-6V"></a> 归依于法者，</p>
  <p id="a6W">不以害生法，<a id="a-6X"></a> 而为非法祠。</p>
  <p id="a6Y">为优婆塞法，<a id="a-6Z"></a> 归依于僧者，</p>
  <p id="a6a">不于众邪道，<a id="a-6b"></a> 请求良福田。</p>
  <p id="a6c">是故归三宝，<a id="a-6d"></a> 除俗三非法，</p>
  <p id="a6e">此三归法者，<a id="a-6f"></a> 亦是如来说。</p>
  <p id="a6g">我昔由此法，<a id="a-6h"></a> 今得安隐处，</p>
  <p id="a6i">汝等亦当行，<a id="a-6j"></a> 终归至我所。</p>
  <p id="a6k">如是平等路，<a id="a-6l"></a> 汝等随行者，</p>
  <p id="a6m">疾得免众苦，<a id="a-6n"></a> 轮回生死惑。</p>
  <p id="a6o">如来之性者，<a id="a-6p"></a> 亦从世尊说，</p>
  <p id="a6q">我及诸众生，<a id="a-6r"></a> 同此如来性。</p>
  <p id="a6s">诸佛随顺道，<a id="a-6t"></a> 我等悉由之，</p>
  <p id="a6u">乃至诸魔天，<a id="a-6v"></a> 亦有此甘露，</p>
  <p id="a6w">终归同诸佛，<a id="a-6x"></a> 离有牟尼尊。<a id="a-6y"></a>”</p>
  <p id="a6z">尔时，<a id="a-70"></a>世尊复为迦葉重说偈言：</p>
  <p id="a71">“汝莫如声闻，<a id="a-72"></a> 童蒙之智慧，</p>
  <p id="a73">唯是一归依，<a id="a-74"></a> 当知非有三。</p>
  <p id="a75">如是平等道，<a id="a-76"></a> 佛法僧一味，</p>
  <p id="a77">为灭痴邪见，<a id="a-78"></a> 故立此三法。</p>
  <p id="a79">汝今欲示现，<a id="a-7A"></a> 随顺世间者，</p>
  <p id="a7B">应当从此教，<a id="a-7C"></a> 归依于三宝。</p>
  <p id="a7D">若人归依佛，<a id="a-7E"></a> 便为归依我，</p>
  <p id="a7F">归依等正觉，<a id="a-7G"></a> 正觉我已得。</p>
  <p id="a7H">分别归依者，<a id="a-7I"></a> 则乱如来性，</p>
  <p id="a7J">当于如来所，<a id="a-7K"></a> 而作平等心，</p>
  <p id="a7L">合掌恭敬礼，<a id="a-7M"></a> 则礼一切佛。</p>
  <p id="a7N">我与诸众生，<a id="a-7O"></a> 为最真实依，</p>
  <p id="a7P">清净妙法身，<a id="a-7Q"></a> 我已具足故，</p>
  <p id="a7R">若礼舍利塔，<a id="a-7S"></a> 应当敬礼我。</p>
  <p id="a7T">我与诸众生，<a id="a-7U"></a> 为最真实塔，</p>
  <p id="a7V">亦是真舍利，<a id="a-7W"></a> 是故应敬礼。</p>
  <p id="a7X">若归依法者，<a id="a-7Y"></a> 应当归依我，</p>
  <p id="a7Z">清净妙法身，<a id="a-7a"></a> 我已具足故，</p>
  <p id="a7b">我与诸众生，<a id="a-7c"></a> 为最真实法。</p>
  <p id="a7d">若归依众僧，<a id="a-7e"></a> 亦当归依我，</p>
  <p id="a7f">诸余一切众，<a id="a-7g"></a> 皆佛僧所摄，</p>
  <p id="a7h">我与诸众生，<a id="a-7i"></a> 为最正觉僧。</p>
  <p id="a7j">无目众生类，<a id="a-7k"></a> 为之生道眼，</p>
  <p id="a7l">是故声闻众，<a id="a-7m"></a> 及诸缘觉僧，</p>
  <p id="a7n">如来僧悉摄，<a id="a-7o"></a> 归依最真实。<a id="a-7p"></a>”</p>
  <p id="a7q">佛告迦葉：<a id="a-7r"></a>“如是，<a id="a-7s"></a>善男子，<a id="a-7t"></a>菩萨摩诃萨当作是念，<a id="a-7u"></a>正使不善无知积聚，<a id="a-7v"></a>应作是知我有佛性。<a id="a-7w"></a>如彼健士斗战之时，<a id="a-7x"></a>当知我为军中之将，<a id="a-7y"></a>为一切众所依怙者。<a id="a-7z"></a>譬如王子为太子时，<a id="a-80"></a>应当自知我为一切王子之上，<a id="a-81"></a>当绍王位为诸王子作真实依，<a id="a-82"></a>终不生心作下劣想。<a id="a-83"></a>善男子，<a id="a-84"></a>菩萨摩诃萨亦复如是，<a id="a-85"></a>立金刚志超彼三法，<a id="a-86"></a>如彼王子成就无畏，<a id="a-87"></a>于三法中离种种想。<a id="a-88"></a>如来最上，<a id="a-89"></a>犹如顶相最为第一，<a id="a-8A"></a>非佛、<a id="a-8B"></a>非法、<a id="a-8C"></a>非比丘僧，<a id="a-8D"></a>种种差别如梯橙也。<a id="a-8E"></a>为世间依、<a id="a-8F"></a>度世间故，<a id="a-8G"></a>于真实法示现种种，<a id="a-8H"></a>而为三法诱化童蒙无知众生，<a id="a-8I"></a>令入大乘深利智慧。<a id="a-8J"></a>”</p>
  <p id="a8K">迦葉菩萨复说偈言：</p>
  <p id="a8L">“知此真实义，<a id="a-8M"></a> 而问于如来，</p>
  <p id="a8N">欲显发菩萨，<a id="a-8O"></a> 勇猛离垢故。</p>
  <p id="a8P">善哉世尊说，<a id="a-8Q"></a> 菩萨之所行，</p>
  <p id="a8R">大乘深利智，<a id="a-8S"></a> 如练金刚慧。</p>
  <p id="a8T">善哉世尊说，<a id="a-8U"></a> 安立诸菩萨，</p>
  <p id="a8V">如来善显示，<a id="a-8W"></a> 我今亦当然。</p>
  <p id="a8X">一切众生类，<a id="a-8Y"></a> 悉应自观察，</p>
  <p id="a8Z">自身如来藏，<a id="a-8a"></a> 皆是三归依。</p>
  <p id="a8b">一切众生类，<a id="a-8c"></a> 信受此经者，</p>
  <p id="a8d">若已离烦恼，<a id="a-8e"></a> 及诸未离欲，</p>
  <p id="a8f">皆当归自身，<a id="a-8g"></a> 如来微妙藏，</p>
  <p id="a8h">唯是正归依，<a id="a-8i"></a> 无二亦无三。</p>
  <p id="a8j">所以然者何？<a id="a-8k"></a> 世尊广分别，</p>
  <p id="a8l">各各自身有，<a id="a-8m"></a> 如来微妙藏，</p>
  <p id="a8n">以知此义故，<a id="a-8o"></a> 不复归于三。</p>
  <p id="a8p">我已为一切，<a id="a-8q"></a> 世间真实依，</p>
  <p id="a8r">法及比丘僧，<a id="a-8s"></a> 一切摄受故。</p>
  <p id="a8t">声闻辟支佛，<a id="a-8u"></a> 皆悉当敬礼，</p>
  <p id="a8v">以是诸菩萨，<a id="a-8w"></a> 正向大乘道。</p>
  <p id="a8x">如是如来性，<a id="a-8y"></a> 为不可思议，</p>
  <p id="a8z">具三十二相，<a id="a-90"></a> 八十种好故。<a id="a-91"></a>”</p>
  <p id="a92">佛告迦葉：<a id="a-93"></a>“善哉！<a id="a-94"></a>善哉！<a id="a-95"></a>善男子，<a id="a-96"></a>其诸菩萨应如是学甚深利智。<a id="a-97"></a>复次，<a id="a-98"></a>善男子，<a id="a-99"></a>我当更说入如来藏。<a id="a-9A"></a>”即说偈言：</p>
  <p id="a9B">“有我长存者，<a id="a-9C"></a> 终不经苦患，</p>
  <p id="a9D">若使无我者，<a id="a-9E"></a> 空为修梵行。</p>
  <p id="a9F">一切法无我，<a id="a-9G"></a> 是名断灭教，</p>
  <p id="a9H">言我长存者，<a id="a-9I"></a> 则为计常说。</p>
  <p id="a9J">一切法无常，<a id="a-9K"></a> 是则为断说，</p>
  <p id="a9L">一切法常者，<a id="a-9M"></a> 是则为常说。</p>
  <p id="a9N">一切法是苦，<a id="a-9O"></a> 是则断灭说，</p>
  <p id="a9P">一切法是乐，<a id="a-9Q"></a> 是则计常说。</p>
  <p id="a9R">一切修常想，<a id="a-9S"></a> 是疾得断说，</p>
  <p id="a9T">一切修无常，<a id="a-9U"></a> 是疾得常想。</p>
  <p id="a9V">譬如拆楼虫，<a id="a-9W"></a> 得一速望二，</p>
  <p id="a9X">如是修常者，<a id="a-9Y"></a> 是速得断灭。</p>
  <p id="a9Z">若修断灭者，<a id="a-9a"></a> 亦疾得常想，</p>
  <p id="a9b">如是所说喻，<a id="a-9c"></a> 得一更求余。</p>
  <p id="a9d">异法修苦者，<a id="a-9e"></a> 则说不善分，</p>
  <p id="a9f">异法修乐者，<a id="a-9g"></a> 是则说善分。</p>
  <p id="a9h">异法修无我，<a id="a-9i"></a> 无量诸烦恼，</p>
  <p id="a9j">异法修常存，<a id="a-9k"></a> 佛性及涅槃。</p>
  <p id="a9l">异法修无常，<a id="a-9m"></a> 则身不坚固，</p>
  <p id="a9n">异法修常者，<a id="a-9o"></a> 如来等三宝，</p>
  <p id="a9p">及平等解脱，<a id="a-9q"></a> 是诸法真实。</p>
  <p id="a9r">如来之所说，<a id="a-9s"></a> 不同于彼喻，</p>
  <p id="a9t">当知除二边，<a id="a-9u"></a> 处中而说法，</p>
  <p id="a9v">计常及断灭，<a id="a-9w"></a> 是见二俱离。</p>
  <p id="a9x">世间凡愚辈，<a id="a-9y"></a> 于佛说迷惑，</p>
  <p id="a9z">喻如羸病人，<a id="a-A0"></a> 顿服酥迷乱。</p>
  <p id="aA1">有无增其患，<a id="a-A2"></a> 譬如重病人，</p>
  <p id="aA3">四大互增损，<a id="a-A4"></a> 而不等和合，</p>
  <p id="aA5">痰癊增不息，<a id="a-A6"></a> 风种起烧燃，</p>
  <p id="aA7">风癊已违诤，<a id="a-A8"></a> 涎唾亦复增，</p>
  <p id="aA9">如是不和合，<a id="a-AA"></a> 举体发狂乱。</p>
  <p id="aAB">良医善方疗，<a id="a-AC"></a> 随顺安四种，</p>
  <p id="aAD">除灭一切病，<a id="a-AE"></a> 悦乐全身强。</p>
  <p id="aAF">如四大毒蛇，<a id="a-AG"></a> 无量烦恼患，</p>
  <p id="aAH">良医善方疗，<a id="a-AI"></a> 平等性安隐，</p>
  <p id="aAJ">其平等性者，<a id="a-AK"></a> 是名如来藏。</p>
  <p id="aAL">得闻如来性，<a id="a-AM"></a> 离于一切界，</p>
  <p id="aAN">常住不变易，<a id="a-AO"></a> 有无等不著。</p>
  <p id="aAP">凡愚而妄说，<a id="a-AQ"></a> 不了微密教。</p>
  <p id="aAR">如来为众生，<a id="a-AS"></a> 方便说身苦，</p>
  <p id="aAT">凡愚不能了，<a id="a-AU"></a> 谓我身断灭，</p>
  <p id="aAV">慧者了真谛，<a id="a-AW"></a> 不总一切受，</p>
  <p id="aAX">能知我身中，<a id="a-AY"></a> 有安乐种子。</p>
  <p id="aAZ">闻我为众生，<a id="a-Aa"></a> 方便说无常，</p>
  <p id="aAb">凡愚谓我身，<a id="a-Ac"></a> 如陶家坏器，</p>
  <p id="aAd">慧者能谛了，<a id="a-Ae"></a> 不总一切受，</p>
  <p id="aAf">能知我身有，<a id="a-Ag"></a> 微妙法身种。</p>
  <p id="aAh">闻我为众生，<a id="a-Ai"></a> 方便说非我，</p>
  <p id="aAj">凡愚谓佛法，<a id="a-Ak"></a> 一切无我所，</p>
  <p id="aAl">智者能谛了，<a id="a-Am"></a> 非尽假名说，</p>
  <p id="aAn">不惑于清净，<a id="a-Ao"></a> 如来真法性。</p>
  <p id="aAp">闻佛为众生，<a id="a-Aq"></a> 方便说空教，</p>
  <p id="aAr">愚夫不能知，<a id="a-As"></a> 谓悉言语断，</p>
  <p id="aAt">慧者能谛了，<a id="a-Au"></a> 不总一切受，</p>
  <p id="aAv">知如来法身，<a id="a-Aw"></a> 长存不变易。</p>
  <p id="aAx">闻我为众生，<a id="a-Ay"></a> 方便说解脱，</p>
  <p id="aAz">愚夫谓佛身，<a id="a-B0"></a> 解脱悉磨灭，</p>
  <p id="aB1">慧者能谛了，<a id="a-B2"></a> 不悉往来断，</p>
  <p id="aB3">如来人师子，<a id="a-B4"></a> 自在独游步。</p>
  <p id="aB5">我为众生说，<a id="a-B6"></a> 无明缘诸行，</p>
  <p id="aB7">凡愚不能知，<a id="a-B8"></a> 谓是为二法，</p>
  <p id="aB9">慧者能谛了，<a id="a-BA"></a> 明非明虽异，</p>
  <p id="aBB">解脱真实法，<a id="a-BC"></a> 则无有二相。</p>
  <p id="aBD">缘诸行生识，<a id="a-BE"></a> 凡愚谓为二，</p>
  <p id="aBF">慧者知行缘，<a id="a-BG"></a> 虽二而不二。</p>
  <p id="aBH">十善及十恶，<a id="a-BI"></a> 凡愚随二相，</p>
  <p id="aBJ">慧者能谛了，<a id="a-BK"></a> 虽二而不二。</p>
  <p id="aBL">有罪及无罪，<a id="a-BM"></a> 凡愚谓为二，</p>
  <p id="aBN">慧者能谛了，<a id="a-BO"></a> 自性则不二。</p>
  <p id="aBP">清净不净相，<a id="a-BQ"></a> 凡愚谓为二，</p>
  <p id="aBR">慧者能谛了，<a id="a-BS"></a> 自性则不二。</p>
  <p id="aBT">作者及不作，<a id="a-BU"></a> 说一切诸法，</p>
  <p id="aBV">凡愚不能知，<a id="a-BW"></a> 谓为是二法，</p>
  <p id="aBX">慧者能谛了，<a id="a-BY"></a> 自性则不二。</p>
  <p id="aBZ">说一切诸法，<a id="a-Ba"></a> 为苦及乐分，</p>
  <p id="aBb">凡愚不能知，<a id="a-Bc"></a> 谓为是二法，</p>
  <p id="aBd">慧者能谛了，<a id="a-Be"></a> 自性则不二。</p>
  <p id="aBf">我为众生说，<a id="a-Bg"></a> 一切行无常，</p>
  <p id="aBh">凡愚不能知，<a id="a-Bi"></a> 总修如来性，</p>
  <p id="aBj">慧者能谛了，<a id="a-Bk"></a> 自性则不二。</p>
  <p id="aBl">我为众生说，<a id="a-Bm"></a> 一切法无我，</p>
  <p id="aBn">凡愚不能知，<a id="a-Bo"></a> 谓佛说无我，</p>
  <p id="aBp">慧者了自性，<a id="a-Bq"></a> 我非我无二。</p>
  <p id="aBr">无量无数佛，<a id="a-Bs"></a> 说是如来藏，</p>
  <p id="aBt">我亦说一切，<a id="a-Bu"></a> 功德积聚经，</p>
  <p id="aBv">我非我不二，<a id="a-Bw"></a> 汝等善受持。</p>
  <p id="aBx">“善男子，<a id="a-By"></a>当忆念一切功德聚经。<a id="a-Bz"></a>我说般若波罗蜜大经不二，<a id="a-C0"></a>彼如是说我非我不二。<a id="a-C1"></a>譬如从乳出酪，<a id="a-C2"></a>从酪出生酥，<a id="a-C3"></a>从生酥出熟酥，<a id="a-C4"></a>从熟酥出醍醐，<a id="a-C5"></a>为始终是一？<a id="a-C6"></a>为从余处来？<a id="a-C7"></a>若即是一者即作本事，<a id="a-C8"></a>若乳即为酪者，<a id="a-C9"></a>然今乳时而无酪相，<a id="a-CA"></a>如是因缘展转相生，<a id="a-CB"></a>非已有故而言展转。<a id="a-CC"></a>若余处来者，<a id="a-CD"></a>彼在何处住？<a id="a-CE"></a>当于乳时不见酪等从余处来。<a id="a-CF"></a>彼一切分皆有醍醐自性，<a id="a-CG"></a>但诸过覆故异分现，<a id="a-CH"></a>牛食过故乳则血气，<a id="a-CI"></a>牛食甘草乳则甜香，<a id="a-CJ"></a>牛食苦草乳有苦味。<a id="a-CK"></a>于雪山下有甘泽草，<a id="a-CL"></a>牛食是草出成醍醐不作余色。<a id="a-CM"></a>当如牛食种种味草，<a id="a-CN"></a>则有种种异色。<a id="a-CO"></a>明及无明不二之法，<a id="a-CP"></a>亦复如是，<a id="a-CQ"></a>行业过故明非明转，<a id="a-CR"></a>一切善法及不善法皆无有二。<a id="a-CS"></a>是故当知，<a id="a-CT"></a>如来之性，<a id="a-CU"></a>如彼醍醐自性清净，<a id="a-CV"></a>烦恼过故有异相现。<a id="a-CW"></a>譬如人言，<a id="a-CX"></a>大海水碱，<a id="a-CY"></a>非为一切其水悉碱，<a id="a-CZ"></a>其中亦有八味之水。<a id="a-Ca"></a>譬如雪山多诸毒草，<a id="a-Cb"></a>而彼雪山先有良药。<a id="a-Cc"></a>一切众生身亦如是，<a id="a-Cd"></a>四大和合譬如毒蛇，<a id="a-Ce"></a>然此身中先有佛性。<a id="a-Cf"></a>如彼良药，<a id="a-Cg"></a>其如来性始终常有非作所作，<a id="a-Ch"></a>但无量烦恼中间竞起。<a id="a-Ci"></a>凡诸众生欲求佛者，<a id="a-Cj"></a>当除无量烦恼结患。<a id="a-Ck"></a>譬如春月兴大云雷而未降雨，<a id="a-Cl"></a>草木华果皆未萌芽，<a id="a-Cm"></a>夏时大雨一切扶疏；<a id="a-Cn"></a>如来之性亦复如是，<a id="a-Co"></a>无量烦恼结患所覆，<a id="a-Cp"></a>虽闻契经及诸三昧，<a id="a-Cq"></a>犹故不知如来之性，<a id="a-Cr"></a>以不知故而起于我及非我想。<a id="a-Cs"></a>大般泥洹、<a id="a-Ct"></a>方等契经、<a id="a-Cu"></a>密教法藏闻于世间，<a id="a-Cv"></a>众生闻已，<a id="a-Cw"></a>如来之性皆悉萌芽能长养大义，<a id="a-Cx"></a>是故名为大般泥洹。<a id="a-Cy"></a>如是，<a id="a-Cz"></a>善男子，<a id="a-D0"></a>其有众生学此方等般泥洹者，<a id="a-D1"></a>名为毕报如来之恩。<a id="a-D2"></a>”</p>
  <p id="aD3">迦葉菩萨白佛言：<a id="a-D4"></a>“善哉！<a id="a-D5"></a>世尊，<a id="a-D6"></a>如来之性于诸声闻及辟支佛，<a id="a-D7"></a>甚为难见难得之宝！<a id="a-D8"></a>”</p>
  <p id="aD9">佛告迦葉：<a id="a-DA"></a>“如是，<a id="a-DB"></a>如是，<a id="a-DC"></a>善男子，<a id="a-DD"></a>我亦常说甚为难见。<a id="a-DE"></a>譬如有人肤翳覆眼不见五色，<a id="a-DF"></a>就彼良医为治其目翳，<a id="a-DG"></a>便为除少分肤肉，<a id="a-DH"></a>而以一物示之令见，<a id="a-DI"></a>彼视惑乱谓二谓三，<a id="a-DJ"></a>久久谛视仿佛见之；<a id="a-DK"></a>如是，<a id="a-DL"></a>善男子，<a id="a-DM"></a>菩萨摩诃萨净治道地成就十住，<a id="a-DN"></a>于自身中观察如来真实之性，<a id="a-DO"></a>犹为无我轮之所惑，<a id="a-DP"></a>况复声闻及辟支佛而能知之？<a id="a-DQ"></a>当知，<a id="a-DR"></a>善男子，<a id="a-DS"></a>如来之性难见如是。<a id="a-DT"></a>又如有人仰观飞鸟，<a id="a-DU"></a>远则不识为是为非，<a id="a-DV"></a>极明其目仿佛识之；<a id="a-DW"></a>十住菩萨亦复如是，<a id="a-DX"></a>于自身中观如来性，<a id="a-DY"></a>犹生惑想久乃仿佛，<a id="a-DZ"></a>况复声闻及辟支佛？<a id="a-Da"></a>又复如人痰癊增故，<a id="a-Db"></a>迷于诸方欲有所至，<a id="a-Dc"></a>心心相续专念记识犹失径路；<a id="a-Dd"></a>十住菩萨亦复如是，<a id="a-De"></a>于自身中观如来性，<a id="a-Df"></a>专心方便犹有惑乱，<a id="a-Dg"></a>况复声闻及辟支佛？<a id="a-Dh"></a>复次，<a id="a-Di"></a>如人远行旷野热渴所乱，<a id="a-Dj"></a>远见野马或谓为水，<a id="a-Dk"></a>或谓林树，<a id="a-Dl"></a>或言聚落；<a id="a-Dm"></a>十住菩萨亦复如是，<a id="a-Dn"></a>于自身中观如来性亦生惑想。<a id="a-Do"></a>复次，<a id="a-Dp"></a>譬如有人登高临下远观佛塔，<a id="a-Dq"></a>或作水想，<a id="a-Dr"></a>或谓虚空，<a id="a-Ds"></a>或谓屋舍，<a id="a-Dt"></a>或谓野马、<a id="a-Du"></a>山石、<a id="a-Dv"></a>草树，<a id="a-Dw"></a>方便谛观乃知是塔；<a id="a-Dx"></a>十住菩萨亦复如是，<a id="a-Dy"></a>于自身中观如来性犹生惑想，<a id="a-Dz"></a>方便极视乃知真实。<a id="a-E0"></a>复次，<a id="a-E1"></a>如人船行大海，<a id="a-E2"></a>远见城郭而生惑想，<a id="a-E3"></a>或谓虚空，<a id="a-E4"></a>或言物像；<a id="a-E5"></a>十住菩萨亦复如是，<a id="a-E6"></a>于自身中观如来性亦生惑想。<a id="a-E7"></a>复次，<a id="a-E8"></a>譬如王子竟夜观伎，<a id="a-E9"></a>至日光现见人生惑亲作他想；<a id="a-EA"></a>十住菩萨亦复如是，<a id="a-EB"></a>于自身中观如来性亦生惑想。<a id="a-EC"></a>复次，<a id="a-ED"></a>譬如大臣往诣王所咨详王事，<a id="a-EE"></a>夜闇还家于电光中，<a id="a-EF"></a>若见白牛而生惑想，<a id="a-EG"></a>或谓屋舍，<a id="a-EH"></a>或谓丘冢；<a id="a-EI"></a>十住菩萨亦复如是，<a id="a-EJ"></a>于自身中观如来性亦生惑想。<a id="a-EK"></a>复次，<a id="a-EL"></a>譬如持戒比丘自漉净水，<a id="a-EM"></a>复重谛视若见微毫，<a id="a-EN"></a>或谓为虫，<a id="a-EO"></a>或谓尘末；<a id="a-EP"></a>十住菩萨亦复如是，<a id="a-EQ"></a>于自身中观如来性亦生惑想。<a id="a-ER"></a>复次，<a id="a-ES"></a>如人观高山顶，<a id="a-ET"></a>若有行人或谓禽兽；<a id="a-EU"></a>十住菩萨亦复如是，<a id="a-EV"></a>于自身中观如来性亦生惑想。<a id="a-EW"></a>如人目患夜闇观画，<a id="a-EX"></a>或谓人像，<a id="a-EY"></a>或谓神像，<a id="a-EZ"></a>或谓佛像，<a id="a-Ea"></a>或谓释梵诸菩萨像；<a id="a-Eb"></a>十住菩萨亦复如是，<a id="a-Ec"></a>于自身中观如来性亦生惑想。<a id="a-Ed"></a>如是，<a id="a-Ee"></a>善男子，<a id="a-Ef"></a>如来之性甚深难见，<a id="a-Eg"></a>唯佛境界，<a id="a-Eh"></a>非诸声闻及辟支佛所能知见。<a id="a-Ei"></a>如是，<a id="a-Ej"></a>善男子，<a id="a-Ek"></a>如来教法，<a id="a-El"></a>慧者所知应当信受。<a id="a-Em"></a>”</p>
  <p id="aEn">迦葉菩萨白佛言：<a id="a-Eo"></a>“如世尊说，<a id="a-Ep"></a>如来之性甚深微妙，<a id="a-Eq"></a>诸肉眼者云何得见？<a id="a-Er"></a>”</p>
  <p id="aEs">佛告迦葉：<a id="a-Et"></a>“譬如非想非非想天，<a id="a-Eu"></a>唯佛境界，<a id="a-Ev"></a>一切声闻及辟支佛云何能见？<a id="a-Ew"></a>但彼随顺如来契经，<a id="a-Ex"></a>信心方便然后等观。<a id="a-Ey"></a>如是，<a id="a-Ez"></a>善男子，<a id="a-F0"></a>一切声闻及辟支佛，<a id="a-F1"></a>当于方等般泥洹经而生信心，<a id="a-F2"></a>知其自身有如来性。<a id="a-F3"></a>是故当知，<a id="a-F4"></a>如来之性唯佛境界，<a id="a-F5"></a>非诸声闻及辟支佛。<a id="a-F6"></a>”</p>
  <p id="aF7">迦葉菩萨白佛言：<a id="a-F8"></a>“世尊，<a id="a-F9"></a>世间众生皆言有我，<a id="a-FA"></a>比义云何？<a id="a-FB"></a>”</p>
  <p id="aFC">佛告迦葉：<a id="a-FD"></a>“譬如一时，<a id="a-FE"></a>二人为友，<a id="a-FF"></a>一是王子，<a id="a-FG"></a>一贫穷人，<a id="a-FH"></a>结好往来。<a id="a-FI"></a>其王子者有调伏兕，<a id="a-FJ"></a>贫人见之。<a id="a-FK"></a>彼于后时共至他国，<a id="a-FL"></a>于一客舍暮共止宿，<a id="a-FM"></a>而彼贫者于梦中言：<a id="a-FN"></a>‘兕来！<a id="a-FO"></a>兕来！<a id="a-FP"></a>声彻于外。<a id="a-FQ"></a>’时有人闻，<a id="a-FR"></a>将至王所，<a id="a-FS"></a>以其所闻具白国王，<a id="a-FT"></a>王即问言：<a id="a-FU"></a>‘何处有兕？<a id="a-FV"></a>’时彼贫人便白王言：<a id="a-FW"></a>‘我无兕也，<a id="a-FX"></a>善知识有，<a id="a-FY"></a>我曾见之。<a id="a-FZ"></a>’王即复问：<a id="a-Fa"></a>‘其状云何？<a id="a-Fb"></a>’复白王言：<a id="a-Fc"></a>‘其角似羊。<a id="a-Fd"></a>’作是语已，<a id="a-Fe"></a>王语贫人：<a id="a-Ff"></a>‘汝自还去，<a id="a-Fg"></a>何处有兕？<a id="a-Fh"></a>彼亦无有，<a id="a-Fi"></a>为虚说耳！<a id="a-Fj"></a>’而兕似羊传于天下。<a id="a-Fk"></a>如是不久其王命终，<a id="a-Fl"></a>太子即位亦访求兕而不能得，<a id="a-Fm"></a>次后其子续立为王，<a id="a-Fn"></a>亦复如是求兕不得，<a id="a-Fo"></a>展转相传恒于兕上而作羊想。<a id="a-Fp"></a>如是菩萨摩诃萨出于世时，<a id="a-Fq"></a>为众生说真实之我。<a id="a-Fr"></a>其无知者闻一切众生皆有佛性，<a id="a-Fs"></a>不知其真便妄想说：<a id="a-Ft"></a>‘我如寸灯在于心中。<a id="a-Fu"></a>’种种众生、<a id="a-Fv"></a>我、<a id="a-Fw"></a>人、<a id="a-Fx"></a>寿命，<a id="a-Fy"></a>如彼梦说展转相承皆起邪见，<a id="a-Fz"></a>计有吾我求吾我性，<a id="a-G0"></a>不得实我作无我说，<a id="a-G1"></a>而诸世间一切众生常作妄想计有吾我及无我想。<a id="a-G2"></a>如是，<a id="a-G3"></a>善男子，<a id="a-G4"></a>我说如来之性最为真实。<a id="a-G5"></a>若世间说我随顺法者，<a id="a-G6"></a>当知是则为离世俗，<a id="a-G7"></a>当知皆是菩萨变化现同俗说。<a id="a-G8"></a>”</p>
  <p data-pb></p>
  <h2 id="aG9">文字品第十四</h2>
  <p id="aGA">佛复告迦葉：<a id="a-GB"></a>“一切言说、<a id="a-GC"></a>咒术、<a id="a-GD"></a>记论，<a id="a-GE"></a>如来所说为一切本。<a id="a-GF"></a>”</p>
  <p id="aGG">迦葉菩萨白佛言：<a id="a-GH"></a>“世尊，<a id="a-GI"></a>其义云何？<a id="a-GJ"></a>”</p>
  <p id="aGK">佛告迦葉：<a id="a-GL"></a>“初现半字为一切本，<a id="a-GM"></a>一切咒术言语所持真实法聚。<a id="a-GN"></a>童蒙众生从此字本学通诸法，<a id="a-GO"></a>是法非法知其差别，<a id="a-GP"></a>是故如来化现字本不为非法。<a id="a-GQ"></a>”</p>
  <p id="aGR">迦葉菩萨白佛言：<a id="a-GS"></a>“世尊，<a id="a-GT"></a>云何字本？<a id="a-GU"></a>”</p>
  <p id="aGV">佛告迦葉：<a id="a-GW"></a>“初十四音名为字本，<a id="a-GX"></a>是十四音常为一切不尽之本。<a id="a-GY"></a>不尽有何义？<a id="a-GZ"></a>不破坏义、<a id="a-Ga"></a>不漏义、<a id="a-Gb"></a>如来义、<a id="a-Gc"></a>名不尽义。<a id="a-Gd"></a>如来法身金刚不坏故名不坏，<a id="a-Ge"></a>如来无有九道诸漏故名不漏，<a id="a-Gf"></a>如来常住故说不尽无作之义。</p>
  <p id="aGg">“初短阿者，<a id="a-Gh"></a>吉义。<a id="a-Gi"></a>吉者，<a id="a-Gj"></a>三宝义。<a id="a-Gk"></a>次长阿者，<a id="a-Gl"></a>现圣智义。<a id="a-Gm"></a>其名圣者，<a id="a-Gn"></a>离世间数，<a id="a-Go"></a>清净少欲，<a id="a-Gp"></a>能度一切三有之海，<a id="a-Gq"></a>故名为圣。<a id="a-Gr"></a>圣者正也，<a id="a-Gs"></a>能正法度行处律仪及世间法度，<a id="a-Gt"></a>是其义也。<a id="a-Gu"></a>复次阿者，<a id="a-Gv"></a>有所长养皆依于圣，<a id="a-Gw"></a>一切真实正行之本，<a id="a-Gx"></a>孝养二亲皆依是知，<a id="a-Gy"></a>晓了正法住摩诃衍。<a id="a-Gz"></a>善男子、<a id="a-H0"></a>善女人、<a id="a-H1"></a>持戒比丘及菩萨，<a id="a-H2"></a>如是所行皆名依圣。<a id="a-H3"></a>又复阿者，<a id="a-H4"></a>世界言语法之所依。<a id="a-H5"></a>如言善男子阿伽车，<a id="a-H6"></a>如言男子莫作阿那遮逻，<a id="a-H7"></a>是故阿者亦是世间言语所依。</p>
  <p id="aH8">“短伊者，<a id="a-H9"></a>此也。<a id="a-HA"></a>言此法者是如来法，<a id="a-HB"></a>梵行离垢清净，<a id="a-HC"></a>犹如满月显此法故，<a id="a-HD"></a>诸佛世尊而现此名。<a id="a-HE"></a>又复伊者，<a id="a-HF"></a>言此是义、<a id="a-HG"></a>此非义、<a id="a-HH"></a>此是魔说、<a id="a-HI"></a>此是佛说，<a id="a-HJ"></a>依是分别故名为此。<a id="a-HK"></a>其长伊者，<a id="a-HL"></a>名为自在，<a id="a-HM"></a>名大自在，<a id="a-HN"></a>自在梵王能于如来难得之教以自在力护持正法，<a id="a-HO"></a>以是之故名为自在。<a id="a-HP"></a>又复伊者，<a id="a-HQ"></a>于此自在大乘方等般泥洹经自在摄持，<a id="a-HR"></a>令此教法自在炽然，<a id="a-HS"></a>令余众生自在受学此方等经。<a id="a-HT"></a>又复伊者，<a id="a-HU"></a>自在方等能除伊者嫉妒邪见，<a id="a-HV"></a>如治田苗去诸秽草。<a id="a-HW"></a>如是等比，<a id="a-HX"></a>是故如来说伊自在。</p>
  <p id="aHY">“短忧者，<a id="a-HZ"></a>上也。<a id="a-Ha"></a>于此契经说最上义，<a id="a-Hb"></a>其诸声闻及辟支佛，<a id="a-Hc"></a>所未曾闻一句一字片言历耳。<a id="a-Hd"></a>譬如诸方，<a id="a-He"></a>郁单越为福德之上；<a id="a-Hf"></a>大乘方等亦复如是，<a id="a-Hg"></a>一言历耳，<a id="a-Hh"></a>当知是等人中之上为菩萨也，<a id="a-Hi"></a>是故如来说此忧字。<a id="a-Hj"></a>长忧者如香牛乳，<a id="a-Hk"></a>其乳香味是大乘经最为上味，<a id="a-Hl"></a>广说如来真实之性，<a id="a-Hm"></a>非法憍慢皆悉消灭。<a id="a-Hn"></a>又复忧者，<a id="a-Ho"></a>名为大忧，<a id="a-Hp"></a>于如来藏慧命根断著无我说，<a id="a-Hq"></a>当知是等名为大忧，<a id="a-Hr"></a>是故说忧。</p>
  <p id="aHs">“咽者，<a id="a-Ht"></a>是也。<a id="a-Hu"></a>言是佛法，<a id="a-Hv"></a>如来泥洹亦说是法。<a id="a-Hw"></a>咽者，<a id="a-Hx"></a>如来也，<a id="a-Hy"></a>有来去义，<a id="a-Hz"></a>以是故说如来如去。</p>
  <p id="aI0">“乌者，<a id="a-I1"></a>下也。<a id="a-I2"></a>下贱烦恼悉除灭已名为如来，<a id="a-I3"></a>是故说乌。</p>
  <p id="aI4">“炮者，<a id="a-I5"></a>是摩诃衍。<a id="a-I6"></a>于十四音炮为究竟，<a id="a-I7"></a>是故说名为摩诃衍。<a id="a-I8"></a>于一切论为究竟论，<a id="a-I9"></a>是故说炮。</p>
  <p id="aIA">“安者，<a id="a-IB"></a>一切也。<a id="a-IC"></a>如来教法离于一切钱财宝物。<a id="a-ID"></a>安者，<a id="a-IE"></a>遮义，<a id="a-IF"></a>一阐提义。</p>
  <p id="aIG">“最后阿者，<a id="a-IH"></a>尽也。<a id="a-II"></a>一切契经摩诃衍者，<a id="a-IJ"></a>最为穷尽。</p>
  <p id="aIK">“迦者，<a id="a-IL"></a>一切众生如一子想，<a id="a-IM"></a>于诸一切皆起悲心，<a id="a-IN"></a>是故说迦。</p>
  <p id="aIO">“呿者，<a id="a-IP"></a>掘也。<a id="a-IQ"></a>发掘如来甚深法藏，<a id="a-IR"></a>智慧深入无有坚固，<a id="a-IS"></a>是故说呿。</p>
  <p id="aIT">“迦者，<a id="a-IU"></a>藏也。<a id="a-IV"></a>一切众生有如来藏，<a id="a-IW"></a>是故说伽。<a id="a-IX"></a>重音伽者，<a id="a-IY"></a>吼也，<a id="a-IZ"></a>常师子吼说如来常住。</p>
  <p id="aIa">“俄者，<a id="a-Ib"></a>脆也。<a id="a-Ic"></a>一切诸行速起速灭，<a id="a-Id"></a>故说为俄。</p>
  <p id="aIe">“遮者，<a id="a-If"></a>行也。<a id="a-Ig"></a>成就众生故名为遮。</p>
  <p id="aIh">“车者，<a id="a-Ii"></a>照耀如来常住之性，<a id="a-Ij"></a>是故说车。</p>
  <p id="aIk">“阇者，<a id="a-Il"></a>生也。<a id="a-Im"></a>生诸解脱非如生死危脆之生，<a id="a-In"></a>是故说阇。<a id="a-Io"></a>重音阇者，<a id="a-Ip"></a>烧也。<a id="a-Iq"></a>一切烦恼烧令速灭，<a id="a-Ir"></a>故说为阇。</p>
  <p id="aIs">“若者，<a id="a-It"></a>智也。<a id="a-Iu"></a>知法真实，<a id="a-Iv"></a>是故说若。</p>
  <p id="aIw">“吒者，<a id="a-Ix"></a>示也。<a id="a-Iy"></a>于阎浮提现不具足，<a id="a-Iz"></a>而彼如来法身常住，<a id="a-J0"></a>是故说吒。<a id="a-J1"></a>吒者，<a id="a-J2"></a>示满足也。<a id="a-J3"></a>平等满足，<a id="a-J4"></a>是故说吒。</p>
  <p id="aJ5">“茶者，<a id="a-J6"></a>轻仙不没，<a id="a-J7"></a>是故说茶。<a id="a-J8"></a>重音茶者，<a id="a-J9"></a>不知惭耻，<a id="a-JA"></a>重恩不报是故说茶。</p>
  <p id="aJB">“挐者，<a id="a-JC"></a>不正可如诸外道，<a id="a-JD"></a>是故说挐。</p>
  <p id="aJE">“多者，<a id="a-JF"></a>遮一切有令不相续，<a id="a-JG"></a>是故说多。</p>
  <p id="aJH">“他者，<a id="a-JI"></a>无知也。<a id="a-JJ"></a>如蚕虫作茧，<a id="a-JK"></a>是故说他。</p>
  <p id="aJL">“陀者，<a id="a-JM"></a>于摩诃衍欢喜方便，<a id="a-JN"></a>是故说陀。<a id="a-JO"></a>重音陀者，<a id="a-JP"></a>持也。<a id="a-JQ"></a>护持三宝如须弥山不令沉没，<a id="a-JR"></a>是故说陀。</p>
  <p id="aJS">“那者，<a id="a-JT"></a>如城门侧因陀罗幢，<a id="a-JU"></a>竖立三宝，<a id="a-JV"></a>是故说那。</p>
  <p id="aJW">“波者，<a id="a-JX"></a>起颠倒想，<a id="a-JY"></a>三宝沉没而自迷乱，<a id="a-JZ"></a>是故说波。</p>
  <p id="aJa">“颇者，<a id="a-Jb"></a>世界成败、<a id="a-Jc"></a>持戒成败、<a id="a-Jd"></a>自己成败，<a id="a-Je"></a>是故说颇。</p>
  <p id="aJf">“婆者，<a id="a-Jg"></a>力也。<a id="a-Jh"></a>如诸如来无量神力非但十力，<a id="a-Ji"></a>是故说婆。<a id="a-Jj"></a>重音婆者，<a id="a-Jk"></a>能担正法为菩萨道，<a id="a-Jl"></a>是故说婆。</p>
  <p id="aJm">“摩者，<a id="a-Jn"></a>限也。<a id="a-Jo"></a>入菩萨法限，<a id="a-Jp"></a>自强其志为众重檐，<a id="a-Jq"></a>是故说摩。</p>
  <p id="aJr">“耶者，<a id="a-Js"></a>习行菩萨四种功德，<a id="a-Jt"></a>是故说耶。</p>
  <p id="aJu">“罗者，<a id="a-Jv"></a>灭淫怒痴入真实法，<a id="a-Jw"></a>是故说罗。<a id="a-Jx"></a>轻音罗者，<a id="a-Jy"></a>不受声闻、<a id="a-Jz"></a>辟支佛乘，<a id="a-K0"></a>受学大乘，<a id="a-K1"></a>是故说罗。</p>
  <p id="aK2">“和者，<a id="a-K3"></a>一切世间咒术制作，<a id="a-K4"></a>菩萨悉说，<a id="a-K5"></a>是故说和。</p>
  <p id="aK6">“赊者，<a id="a-K7"></a>三种毒刺皆悉已拔，<a id="a-K8"></a>是故说赊。</p>
  <p id="aK9">“沙者，<a id="a-KA"></a>满义。<a id="a-KB"></a>悉能闻受方等契经，<a id="a-KC"></a>是故说沙。</p>
  <p id="aKD">“娑者，<a id="a-KE"></a>竖立正法，<a id="a-KF"></a>是故说娑。</p>
  <p id="aKG">“呵者，<a id="a-KH"></a>惊声也。<a id="a-KI"></a>怪哉诸行悉皆究竟，<a id="a-KJ"></a>怪哉如来而般泥洹离诸喜乐，<a id="a-KK"></a>是故说呵。</p>
  <p id="aKL">“叉(来雅切)者，<a id="a-KM"></a>魔也。<a id="a-KN"></a>天魔亿千无能破坏如来正僧，<a id="a-KO"></a>随顺世间而现有坏。<a id="a-KP"></a>又复随顺世间现为父母诸宗亲等，<a id="a-KQ"></a>是故说叉(来雅切)。</p>
  <p id="aKR">“厘、<a id="a-KS"></a>厘、<a id="a-KT"></a>楼、<a id="a-KU"></a>楼，<a id="a-KV"></a>此四字者，<a id="a-KW"></a>长养四义佛及法僧，<a id="a-KX"></a>示现有对随顺世间。<a id="a-KY"></a>示现有对如调达坏僧，<a id="a-KZ"></a>僧实不坏，<a id="a-Ka"></a>如来方便示现坏僧，<a id="a-Kb"></a>化作是像为结戒故。<a id="a-Kc"></a>若知如来方便义者，<a id="a-Kd"></a>不应恐怖，<a id="a-Ke"></a>当知是名随顺世间。<a id="a-Kf"></a>是故说此最后四字，<a id="a-Kg"></a>吸气之声、<a id="a-Kh"></a>舌根之声、<a id="a-Ki"></a>随鼻之声、<a id="a-Kj"></a>超声、<a id="a-Kk"></a>长声，<a id="a-Kl"></a>以斯等义和合此字。</p>
  <p id="aKm">“如此诸字和顺诸声入众言音，<a id="a-Kn"></a>皆因舌齿而有差别。<a id="a-Ko"></a>因斯字故，<a id="a-Kp"></a>无量诸患积聚之身，<a id="a-Kq"></a>阴、<a id="a-Kr"></a>界、<a id="a-Ks"></a>诸入因缘和合，<a id="a-Kt"></a>休息寂灭入如来性，<a id="a-Ku"></a>佛性显现究竟成就，<a id="a-Kv"></a>是故半字名为一切诸字之本。<a id="a-Kw"></a>若观法实及如来解脱，<a id="a-Kx"></a>亦无文字言语之相，<a id="a-Ky"></a>字相、<a id="a-Kz"></a>味相皆悉远离，<a id="a-L0"></a>是故一切远离名为解脱，<a id="a-L1"></a>其解脱者即是如来。<a id="a-L2"></a>因是半字能起诸法，<a id="a-L3"></a>而无诸法因字之想，<a id="a-L4"></a>是名善解文字之义。<a id="a-L5"></a>若异是者，<a id="a-L6"></a>不解文字分别诸法是法非法、<a id="a-L7"></a>如来之性、<a id="a-L8"></a>三宝解脱，<a id="a-L9"></a>而不能知是经非经、<a id="a-LA"></a>是律非律、<a id="a-LB"></a>魔说佛说，<a id="a-LC"></a>悉不能知我说，<a id="a-LD"></a>是等不知字故。<a id="a-LE"></a>是故，<a id="a-LF"></a>善男子，<a id="a-LG"></a>汝等应当善学半字，<a id="a-LH"></a>亦当入彼解文字数。<a id="a-LI"></a>”</p>
  <p id="aLJ">迦葉菩萨白佛言：<a id="a-LK"></a>“世尊，<a id="a-LL"></a>我当善学斯等半字。<a id="a-LM"></a>今我世尊，<a id="a-LN"></a>始为佛子得最上师，<a id="a-LO"></a>我今始入学书之堂。<a id="a-LP"></a>”</p>
  <p id="aLQ">佛告迦葉：<a id="a-LR"></a>“善哉！<a id="a-LS"></a>善哉！<a id="a-LT"></a>善男子，<a id="a-LU"></a>乐修正法应当如是。<a id="a-LV"></a>”</p>
  <p data-pb></p>
  <h2 id="aLW">鸟喻品第十五</h2>
  <p id="aLX">佛复告迦葉：<a id="a-LY"></a>“雁、<a id="a-LZ"></a>鹤、<a id="a-La"></a>舍利鸟者，<a id="a-Lb"></a>所谓种种无常、<a id="a-Lc"></a>苦、<a id="a-Ld"></a>空、<a id="a-Le"></a>非我等法，<a id="a-Lf"></a>如众雁、<a id="a-Lg"></a>鹤、<a id="a-Lh"></a>舍利之鸟。<a id="a-Li"></a>”</p>
  <p id="aLj">迦葉白佛：<a id="a-Lk"></a>“此义云何？<a id="a-Ll"></a>”</p>
  <p id="aLm">佛告迦葉：<a id="a-Ln"></a>“有法无常，<a id="a-Lo"></a>有法是常，<a id="a-Lp"></a>有法是苦，<a id="a-Lq"></a>有法是乐，<a id="a-Lr"></a>有法是我，<a id="a-Ls"></a>有法非我。<a id="a-Lt"></a>譬如田夫种植五谷及诸果树，<a id="a-Lu"></a>从其萌芽乃至华叶，<a id="a-Lv"></a>其人恒作非常之想；<a id="a-Lw"></a>至其成熟收其果实，<a id="a-Lx"></a>得受用时而生常想。<a id="a-Ly"></a>所以者何？<a id="a-Lz"></a>真实现故。<a id="a-M0"></a>”</p>
  <p id="aM1">迦葉菩萨白佛言：<a id="a-M2"></a>“世尊，<a id="a-M3"></a>云何五谷之常与如来同不磨灭耶？<a id="a-M4"></a>”</p>
  <p id="aM5">佛告迦葉：<a id="a-M6"></a>“犹以如来喻须弥山，<a id="a-M7"></a>其须弥山世界败时，<a id="a-M8"></a>岂不坏耶？<a id="a-M9"></a>善男子，<a id="a-MA"></a>莫于譬喻而生是问。<a id="a-MB"></a>一切诸法悉归磨灭，<a id="a-MC"></a>唯有泥洹是常法耳！<a id="a-MD"></a>随世言说以彼为喻。<a id="a-ME"></a>”</p>
  <p id="aMF">迦葉菩萨白佛言：<a id="a-MG"></a>“唯然，<a id="a-MH"></a>世尊，<a id="a-MI"></a>善哉斯说！<a id="a-MJ"></a>”</p>
  <p id="aMK">佛告迦葉：<a id="a-ML"></a>“如是，<a id="a-MM"></a>善男子，<a id="a-MN"></a>一切契经修诸三昧，<a id="a-MO"></a>乃至未闻大般泥洹方等契经，<a id="a-MP"></a>诸众生等修无常想；<a id="a-MQ"></a>闻此经已，<a id="a-MR"></a>若善男子、<a id="a-MS"></a>善女人所怀烦恼疑结永离，<a id="a-MT"></a>晓了常法。<a id="a-MU"></a>所以者何？<a id="a-MV"></a>各于自身如来之性，<a id="a-MW"></a>得显现故。</p>
  <p id="aMX">“复次，<a id="a-MY"></a>善男子，<a id="a-MZ"></a>譬如金师销镕其金，<a id="a-Ma"></a>至器未成作非常想，<a id="a-Mb"></a>宝器成已常得受用。<a id="a-Mc"></a>如是，<a id="a-Md"></a>善男子，<a id="a-Me"></a>一切契经修诸三昧，<a id="a-Mf"></a>乃至未闻大般泥洹方等契经，<a id="a-Mg"></a>其诸众生修无常想；<a id="a-Mh"></a>闻此经已，<a id="a-Mi"></a>所怀烦恼疑结永离，<a id="a-Mj"></a>晓了常法。<a id="a-Mk"></a>所以者何？<a id="a-Ml"></a>各于自身如来之性，<a id="a-Mm"></a>得显现故。</p>
  <p id="aMn">“复次，<a id="a-Mo"></a>善男子，<a id="a-Mp"></a>譬如有人种甘蔗、<a id="a-Mq"></a>胡麻乃至未熟，<a id="a-Mr"></a>常作种种诸味之想，<a id="a-Ms"></a>麻油、<a id="a-Mt"></a>石蜜成已乃知真味。<a id="a-Mu"></a>如是，<a id="a-Mv"></a>善男子，<a id="a-Mw"></a>一切契经修诸三昧，<a id="a-Mx"></a>乃至未闻大般泥洹方等契经，<a id="a-My"></a>其诸众生修无常想；<a id="a-Mz"></a>闻此经已，<a id="a-N0"></a>所怀烦恼疑结永离，<a id="a-N1"></a>晓了常法。<a id="a-N2"></a>所以者何？<a id="a-N3"></a>各于自身如来之性，<a id="a-N4"></a>得显现故。<a id="a-N5"></a>譬如百川皆归于海，<a id="a-N6"></a>如是一切契经及诸三昧，<a id="a-N7"></a>悉归方等般泥洹经。<a id="a-N8"></a>所以者何？<a id="a-N9"></a>如来之性究竟说故。<a id="a-NA"></a>是故我说，<a id="a-NB"></a>有法无常，<a id="a-NC"></a>有法是常。</p>
  <p id="aND">“如舍利鸟，<a id="a-NE"></a>忧悲剑刺如来已断，<a id="a-NF"></a>而于此论多有疑者，<a id="a-NG"></a>然其如来现有忧悲，<a id="a-NH"></a>非如人天及余众生之忧悲也。<a id="a-NI"></a>如非想处云何有想？<a id="a-NJ"></a>若无有想不应有寿，<a id="a-NK"></a>有寿无想何有想阴、<a id="a-NL"></a>界、<a id="a-NM"></a>入之名？<a id="a-NN"></a>又如林树皆有神依，<a id="a-NO"></a>若神依树，<a id="a-NP"></a>为依根茎？<a id="a-NQ"></a>为依枝条？<a id="a-NR"></a>如是诸处悉皆不现，<a id="a-NS"></a>为依何住？<a id="a-NT"></a>如是如来教法甚深。<a id="a-NU"></a>当知如来现有忧悲，<a id="a-NV"></a>于罗睺罗而起慈心，<a id="a-NW"></a>乃至非想非非想处亦复如是，<a id="a-NX"></a>唯佛与佛乃知此义。<a id="a-NY"></a>斯等皆是诸佛之法，<a id="a-NZ"></a>尚无心意，<a id="a-Na"></a>何有忧悲？<a id="a-Nb"></a>忧悲若无，<a id="a-Nc"></a>教法相违，<a id="a-Nd"></a>如一子想是则空言，<a id="a-Ne"></a>说一切法皆不可信。<a id="a-Nf"></a>但如来所说不可思议，<a id="a-Ng"></a>诸佛教法亦不可思议，<a id="a-Nh"></a>如来佛法不可思议，<a id="a-Ni"></a>是为真实。<a id="a-Nj"></a>譬如虚空不可于中造立宫室，<a id="a-Nk"></a>而诸幻士能于中造，<a id="a-Nl"></a>凡愚见已而作是念：<a id="a-Nm"></a>‘云何空中而得安立如心意转？<a id="a-Nn"></a>’如是所说，<a id="a-No"></a>尚无心意，<a id="a-Np"></a>何有忧悲？<a id="a-Nq"></a>忧悲若无，<a id="a-Nr"></a>罗睺罗喻是则不实。<a id="a-Ns"></a>如虚空中，<a id="a-Nt"></a>如来忧悲则不可得。<a id="a-Nu"></a>如其幻化随心意转，<a id="a-Nv"></a>如来则有忧悲之想。<a id="a-Nw"></a>闻般泥洹而作是念：<a id="a-Nx"></a>‘何有忧悲？<a id="a-Ny"></a>’闻其转者常有忧悲，<a id="a-Nz"></a>是故如来常住。<a id="a-O0"></a>若无常者无有忧悲，<a id="a-O1"></a>而今如来非是无常。<a id="a-O2"></a>如来忧悲及无忧悲悉不能知，<a id="a-O3"></a>下者知下，<a id="a-O4"></a>不知中上；<a id="a-O5"></a>中者知中下，<a id="a-O6"></a>不知其上；<a id="a-O7"></a>唯有上者，<a id="a-O8"></a>一切悉知。<a id="a-O9"></a>其诸声闻及辟支佛各各自知，<a id="a-OA"></a>而不能知如来境界；<a id="a-OB"></a>如来悉知，<a id="a-OC"></a>是故名为离诸障碍。<a id="a-OD"></a>譬如幻士种种现化，<a id="a-OE"></a>如来亦然，<a id="a-OF"></a>种种示现随顺世间，<a id="a-OG"></a>能知是者名为黠慧。<a id="a-OH"></a>肉眼凡夫无想之想非其境界，<a id="a-OI"></a>而于如来作忧无忧想。<a id="a-OJ"></a>是故我说，<a id="a-OK"></a>有法是我，<a id="a-OL"></a>有法非我，<a id="a-OM"></a>如舍利鸟。</p>
  <p id="aON">“复次，<a id="a-OO"></a>善男子，<a id="a-OP"></a>譬如雁、<a id="a-OQ"></a>鹤及舍利鸟，<a id="a-OR"></a>于夏月雨时江河漫溢，<a id="a-OS"></a>选择高处而安其子然后游行。<a id="a-OT"></a>如是如来出兴于世，<a id="a-OU"></a>化无量众令入正法，<a id="a-OV"></a>为受化者方便说法，<a id="a-OW"></a>或说苦法，<a id="a-OX"></a>或说乐法，<a id="a-OY"></a>有为诸行是名为苦，<a id="a-OZ"></a>泥洹极乐离有为行说名为乐。<a id="a-Oa"></a>”</p>
  <p id="aOb">迦葉白佛：<a id="a-Oc"></a>“其义云何？<a id="a-Od"></a>”</p>
  <p id="aOe">佛告迦葉：<a id="a-Of"></a>“所谓如如。<a id="a-Og"></a>”</p>
  <p id="aOh">迦葉白佛：<a id="a-Oi"></a>“云何众生得泥洹乐？<a id="a-Oj"></a>”</p>
  <p id="aOk">佛言：<a id="a-Ol"></a>“迦葉，<a id="a-Om"></a>如我先说一切诸行无生老死，<a id="a-On"></a>所谓：</p>
  <p id="aOo">“若无放逸，<a id="a-Op"></a> 是处不死，</p>
  <p id="aOq">若其放逸，<a id="a-Or"></a> 是为死径。</p>
  <p id="aOs">无放逸者，<a id="a-Ot"></a> 得不死处，</p>
  <p id="aOu">若放逸者，<a id="a-Ov"></a> 常处生死。</p>
  <p id="aOw">“若放逸者是有为行，<a id="a-Ox"></a>彼有为行则为苦法，<a id="a-Oy"></a>非泥洹者是为死处。<a id="a-Oz"></a>若作放逸是名作行，<a id="a-P0"></a>当知是行则为大苦，<a id="a-P1"></a>不趣泥洹是为死径。<a id="a-P2"></a>无放逸者是不作行，<a id="a-P3"></a>虽复作行亦不生死，<a id="a-P4"></a>是名金刚不坏之身。<a id="a-P5"></a>其世俗者是名放逸，<a id="a-P6"></a>离世俗者是无放逸，<a id="a-P7"></a>离生老死泥洹快乐。<a id="a-P8"></a>是故如来有说苦法、<a id="a-P9"></a>有说乐法、<a id="a-PA"></a>有说非我、<a id="a-PB"></a>有说是我。<a id="a-PC"></a>如鸟飞空不见其迹，<a id="a-PD"></a>无有天眼烦恼未断，<a id="a-PE"></a>不自见身如来之性，<a id="a-PF"></a>是故我说有法无我，<a id="a-PG"></a>为烦恼故说微密教。<a id="a-PH"></a>其诸众生无有天眼而计吾我，<a id="a-PI"></a>无量烦恼造有为行，<a id="a-PJ"></a>故为彼说诸法无常，<a id="a-PK"></a>是故我说有法无常。</p>
  <p id="aPL">“犹如明目住山顶，<a id="a-PM"></a> 谛了其地愚夫等，</p>
  <p id="aPN">如来道眼升慧台，<a id="a-PO"></a> 无忧忧念群生类。</p>
  <p id="aPP">“如是无量烦恼悉灭，<a id="a-PQ"></a>名住山顶。<a id="a-PR"></a>观其无量烦恼炽然下劣众生谁为登慧台，<a id="a-PS"></a>何名为无忧？<a id="a-PT"></a>若无忧者，<a id="a-PU"></a>云何名为忧念世间？<a id="a-PV"></a>若泥洹灭尽，<a id="a-PW"></a>何有观愚者？<a id="a-PX"></a>若使如来泥洹灭尽，<a id="a-PY"></a>云何能升智慧高台？<a id="a-PZ"></a>若当泥洹，<a id="a-Pa"></a>云何山顶能观其下？<a id="a-Pb"></a>智慧台者，<a id="a-Pc"></a>谓灭尽泥洹无忧忧念者，<a id="a-Pd"></a>谓是如来忧念世间无量群生。<a id="a-Pe"></a>山顶者谓解脱。<a id="a-Pf"></a>住者，<a id="a-Pg"></a>行人。<a id="a-Ph"></a>地者，<a id="a-Pi"></a>有为行。<a id="a-Pj"></a>愚者，<a id="a-Pk"></a>无巧方便说。<a id="a-Pl"></a>谛了者，<a id="a-Pm"></a>正觉也。<a id="a-Pn"></a>如来者，<a id="a-Po"></a>忧苦永离是常法故。<a id="a-Pp"></a>以自离忧，<a id="a-Pq"></a>见被利刺忧恼众生为之生忧。<a id="a-Pr"></a>若使如来永离忧者不名正觉，<a id="a-Ps"></a>随彼众生应受化者，<a id="a-Pt"></a>如来等正觉即为彼现。<a id="a-Pu"></a>是故当知如来常住，<a id="a-Pv"></a>种种示现犹如雁、<a id="a-Pw"></a>鹤、<a id="a-Px"></a>舍利之鸟。<a id="a-Py"></a>”</p>
  <p data-pb></p>
  <h2 id="aPz">月喻品第十六</h2>
  <p id="aQ0">佛复告迦葉：<a id="a-Q1"></a>“善男子，<a id="a-Q2"></a>如月不现，<a id="a-Q3"></a>人谓为没，<a id="a-Q4"></a>一切人民皆作没想。<a id="a-Q5"></a>于余方现，<a id="a-Q6"></a>余方人民皆谓月出。<a id="a-Q7"></a>然其彼月不没不出，<a id="a-Q8"></a>因须弥山故现有出没。<a id="a-Q9"></a>如是如来应供等正觉，<a id="a-QA"></a>于大千世界或阎浮提，<a id="a-QB"></a>依因父母现生为子，<a id="a-QC"></a>阎浮提人皆作生想。<a id="a-QD"></a>又阎浮提现般泥洹，<a id="a-QE"></a>而此众生皆作灭想。<a id="a-QF"></a>其实如来不生不灭。</p>
  <p id="aQG">“复次，<a id="a-QH"></a>善男子，<a id="a-QI"></a>如月余方现满，<a id="a-QJ"></a>彼方众生皆作满想。<a id="a-QK"></a>此阎浮提现有初生，<a id="a-QL"></a>此方人民作初生想，<a id="a-QM"></a>渐渐增长乃至月满便作满想。<a id="a-QN"></a>然其彼月不增不减，<a id="a-QO"></a>因须弥山现有增减。<a id="a-QP"></a>如来应供等正觉亦复如是，<a id="a-QQ"></a>或于阎浮提现有泥洹，<a id="a-QR"></a>而诸众生皆作灭想；<a id="a-QS"></a>或于阎浮提示现出生，<a id="a-QT"></a>犹如初月；<a id="a-QU"></a>阎浮提人作婴儿想，<a id="a-QV"></a>如月三日；<a id="a-QW"></a>现行游步，<a id="a-QX"></a>如月四日；<a id="a-QY"></a>现行学书，<a id="a-QZ"></a>如月八日；<a id="a-Qa"></a>现行出家，<a id="a-Qb"></a>乃至月满；<a id="a-Qc"></a>现大光明破坏无量众魔闇冥，<a id="a-Qd"></a>现般泥洹三十二相、<a id="a-Qe"></a>八十种好庄严其身，<a id="a-Qf"></a>犹如明月列宿围绕没而不现。<a id="a-Qg"></a>阎浮提人或作生想，<a id="a-Qh"></a>或作灭想，<a id="a-Qi"></a>其实如来不增不减常如满月，<a id="a-Qj"></a>是故当知如来常住。</p>
  <p id="aQk">“复次，<a id="a-Ql"></a>善男子，<a id="a-Qm"></a>犹如明月，<a id="a-Qn"></a>一切皆见处处城邑、<a id="a-Qo"></a>聚落、<a id="a-Qp"></a>山泽，<a id="a-Qq"></a>随器大小是诸水中一切悉现。<a id="a-Qr"></a>若人游行百千由旬而月常随，<a id="a-Qs"></a>彼诸人等而作是想：<a id="a-Qt"></a>‘为是本月随我而来？<a id="a-Qu"></a>为是异月？<a id="a-Qv"></a>’愚人见月犹如镜面，<a id="a-Qw"></a>中人见月犹如车轮，<a id="a-Qx"></a>上人见月圆五由旬，<a id="a-Qy"></a>及余众生随力所见。<a id="a-Qz"></a>如来明月亦复如是，<a id="a-R0"></a>一切悉见，<a id="a-R1"></a>而诸众生各作是念：<a id="a-R2"></a>‘谓佛世尊哀愍我故，<a id="a-R3"></a>在我舍住。<a id="a-R4"></a>’及畜生道亦复如是，<a id="a-R5"></a>聋盲喑哑及诸癃残，<a id="a-R6"></a>各谓如来为己像类，<a id="a-R7"></a>种种语、<a id="a-R8"></a>种种书、<a id="a-R9"></a>种种身，<a id="a-RA"></a>皆作是念：<a id="a-RB"></a>‘诸佛如来唯作我语、<a id="a-RC"></a>我书、<a id="a-RD"></a>我身、<a id="a-RE"></a>我食。<a id="a-RF"></a>’又作异想，<a id="a-RG"></a>或谓声闻，<a id="a-RH"></a>或谓缘觉，<a id="a-RI"></a>或谓种种异道出家，<a id="a-RJ"></a>或谓如来为我兴世。<a id="a-RK"></a>然其如来法身真实无有变异，<a id="a-RL"></a>为众生故以方便身现种种相。<a id="a-RM"></a>如良药树，<a id="a-RN"></a>如来亦然，<a id="a-RO"></a>为众生故现百千变随顺世间，<a id="a-RP"></a>是故如来是常住法。</p>
  <p id="aRQ">“复次，<a id="a-RR"></a>善男子，<a id="a-RS"></a>如罗睺阿修罗捉日月时，<a id="a-RT"></a>其诸众生谓彼蚀月，<a id="a-RU"></a>彼舍月已谓为吐月，<a id="a-RV"></a>彼障月光世间不现便作蚀想，<a id="a-RW"></a>彼舍月已世间还现谓为吐月，<a id="a-RX"></a>然其彼月若隐若显实无增损。<a id="a-RY"></a>如来应供等正觉亦复如是，<a id="a-RZ"></a>如彼调达伤坏佛身，<a id="a-Ra"></a>作无间业等乃至一阐提辈，<a id="a-Rb"></a>皆为当来诸众生故现伤佛身、<a id="a-Rc"></a>坏法、<a id="a-Rd"></a>破僧，<a id="a-Re"></a>如来法身实无伤坏。<a id="a-Rf"></a>正使天魔亿百千数，<a id="a-Rg"></a>亦不能得断法坏僧。<a id="a-Rh"></a>是故如来法身真实无有损坏，<a id="a-Ri"></a>现损坏相随顺世间。<a id="a-Rj"></a>譬如二人共斗，<a id="a-Rk"></a>随其伤坏量罪轻重；<a id="a-Rl"></a>诸佛如来亦复如是，<a id="a-Rm"></a>现伤坏相表无间罪，<a id="a-Rn"></a>为制法律以戒将来。</p>
  <p id="aRo">“复次，<a id="a-Rp"></a>善男子，<a id="a-Rq"></a>譬如良医善教其子令学医方，<a id="a-Rr"></a>识诸药草、<a id="a-Rs"></a>根茎、<a id="a-Rt"></a>华叶、<a id="a-Ru"></a>香味、<a id="a-Rv"></a>色像悉令晓了，<a id="a-Rw"></a>命终之后，<a id="a-Rx"></a>其子续立善知医法；<a id="a-Ry"></a>诸佛如来亦复如是，<a id="a-Rz"></a>种种变化疗治众生，<a id="a-S0"></a>现五逆罪谤毁经法，<a id="a-S1"></a>乃至一阐提辈皆悉化现，<a id="a-S2"></a>为当来故，<a id="a-S3"></a>般泥洹后，<a id="a-S4"></a>令诸比丘随顺经律如如来说，<a id="a-S5"></a>知罪轻重以自戒慎。</p>
  <p id="aS6">“复次，<a id="a-S7"></a>善男子，<a id="a-S8"></a>如人间月，<a id="a-S9"></a>六月一蚀，<a id="a-SA"></a>而上诸天日见月蚀，<a id="a-SB"></a>或复见月须臾而蚀。<a id="a-SC"></a>所以者何？<a id="a-SD"></a>天日月长，<a id="a-SE"></a>人间短故。<a id="a-SF"></a>诸佛如来亦复如是，<a id="a-SG"></a>或谓长寿如六月蚀者，<a id="a-SH"></a>及至须臾般泥洹者，<a id="a-SI"></a>为烦恼魔、<a id="a-SJ"></a>阴魔、<a id="a-SK"></a>死魔、<a id="a-SL"></a>自在天魔亿百千种所不能坏，<a id="a-SM"></a>现无量生随顺世间，<a id="a-SN"></a>如来之寿实无有量，<a id="a-SO"></a>是故如来是常住法。</p>
  <p id="aSP">“复次，<a id="a-SQ"></a>善男子，<a id="a-SR"></a>譬如明月，<a id="a-SS"></a>一切众生皆悉爱乐；<a id="a-ST"></a>如来应供等正觉亦复如是，<a id="a-SU"></a>乐法众生悉皆爱乐。</p>
  <p id="aSV">“复次，<a id="a-SW"></a>善男子，<a id="a-SX"></a>譬如日出有三时变，<a id="a-SY"></a>春、<a id="a-SZ"></a>夏、<a id="a-Sa"></a>冬异，<a id="a-Sb"></a>冬日则短，<a id="a-Sc"></a>春日处中，<a id="a-Sd"></a>夏日极长；<a id="a-Se"></a>如来应供等正觉日亦复如是，<a id="a-Sf"></a>现三种寿。<a id="a-Sg"></a>为诸众生、<a id="a-Sh"></a>声闻、<a id="a-Si"></a>缘觉现短寿相，<a id="a-Sj"></a>斯等见已心则悲叹：<a id="a-Sk"></a>‘一何怪哉，<a id="a-Sl"></a>如来短寿！<a id="a-Sm"></a>’为诸菩萨现其中寿，<a id="a-Sn"></a>若至一劫若过一劫。<a id="a-So"></a>唯佛观佛其寿无量。</p>
  <p id="aSp">“复次，<a id="a-Sq"></a>善男子，<a id="a-Sr"></a>如来所说方等大乘微密之教，<a id="a-Ss"></a>示现世间雨大法雨。<a id="a-St"></a>于当来世其有众生，<a id="a-Su"></a>以此正法摩诃衍品开示世间，<a id="a-Sv"></a>当知是等为真菩萨犹如夏雨。<a id="a-Sw"></a>犹如冬日多有冷患令人损寿，<a id="a-Sx"></a>声闻、<a id="a-Sy"></a>缘觉闻佛方便微密之教，<a id="a-Sz"></a>为其示现短寿之报犹如冬日。<a id="a-T0"></a>诸菩萨等成微妙慧，<a id="a-T1"></a>而为彼现如来常法，<a id="a-T2"></a>喻如春日。<a id="a-T3"></a>如是如来随顺世间现三时寿。<a id="a-T4"></a>譬如众星，<a id="a-T5"></a>昼日不现其实不没；<a id="a-T6"></a>如是如来与诸声闻及辟支佛，<a id="a-T7"></a>俱出于世，<a id="a-T8"></a>俱现泥洹，<a id="a-T9"></a>非独一切声闻、<a id="a-TA"></a>缘觉有无常也，<a id="a-TB"></a>当知亦是常住之法如昼星也。</p>
  <p id="aTC">“复次，<a id="a-TD"></a>善男子，<a id="a-TE"></a>犹如天阴日月不现，<a id="a-TF"></a>愚夫谓言日月没失；<a id="a-TG"></a>如来正法灭尽之时，<a id="a-TH"></a>三宝现没亦复如是，<a id="a-TI"></a>非为永灭。<a id="a-TJ"></a>当知如来是常存法，<a id="a-TK"></a>亦不变易，<a id="a-TL"></a>亦不磨灭，<a id="a-TM"></a>非彼诸过所能染污。</p>
  <p id="aTN">“复次，<a id="a-TO"></a>善男子，<a id="a-TP"></a>只如斗星月尽后夜明闇中间暂现光明，<a id="a-TQ"></a>众人见已寻即还灭，<a id="a-TR"></a>人谓其灭而实不灭。<a id="a-TS"></a>如是，<a id="a-TT"></a>善男子，<a id="a-TU"></a>如来正法灭尽之时，<a id="a-TV"></a>诸辟支佛出兴于世，<a id="a-TW"></a>开示教化无量众生，<a id="a-TX"></a>立于正法寻即灭度，<a id="a-TY"></a>其实长存而不永灭，<a id="a-TZ"></a>但诸众生不能悉见。</p>
  <p id="aTa">“复次，<a id="a-Tb"></a>善男子，<a id="a-Tc"></a>譬如日出众冥悉除。<a id="a-Td"></a>如是，<a id="a-Te"></a>善男子，<a id="a-Tf"></a>此摩诃衍般泥洹经出兴于世，<a id="a-Tg"></a>其有闻者，<a id="a-Th"></a>无间罪业无量积聚皆悉消灭。<a id="a-Ti"></a>如是，<a id="a-Tj"></a>善男子，<a id="a-Tk"></a>此摩诃衍大般泥洹甚深境界不可思议，<a id="a-Tl"></a>善说如来微妙之性。<a id="a-Tm"></a>若善男子、<a id="a-Tn"></a>善女人欲知如来是常住法，<a id="a-To"></a>正法无尽，<a id="a-Tp"></a>僧宝不灭，<a id="a-Tq"></a>当勤方便修学此经，<a id="a-Tr"></a>我说此人为近佛地。<a id="a-Ts"></a>”</p>
 </body>
</html>