<!doctype html>
<html id="z3IBTdJLD" data-ver="1715">
 <head>
  <meta charset="utf-8">
  <meta author="法显">
  <meta library="龙藏">
  <meta catalog="大乘涅槃部">
  <meta period="东晋">
 </head>
 <body>
  <h1 id="a1">大般泥洹经卷第三</h1>
  <h2 id="a2">四法品第八</h2>
  <p id="a3">佛告迦葉：<a id="a-4"></a>“善男子，<a id="a-5"></a>菩萨摩诃萨成就四法，<a id="a-6"></a>能为人说《大般泥洹经》。<a id="a-7"></a>何等为四？<a id="a-8"></a>能自专正，<a id="a-9"></a>能正他人，<a id="a-A"></a>能随问答，<a id="a-B"></a>善解因缘，<a id="a-C"></a>是为四法。</p>
  <p id="aD">“自专正者，<a id="a-E"></a>闻佛切教，<a id="a-F"></a>能随厌怖，<a id="a-G"></a>身毛皆竖。<a id="a-H"></a>如佛所说，<a id="a-I"></a>宁抱炽然枯树举身焦烂，<a id="a-J"></a>不于如来方便密教其心未悟，<a id="a-K"></a>闻说有常便起诽谤而言魔教世论，<a id="a-L"></a>歌颂说无常者而谓真实。<a id="a-M"></a>宁以舌舐炽然枯树，<a id="a-N"></a>不说如来真实无常。<a id="a-O"></a>若闻他说辄便惊怖，<a id="a-P"></a>于说法者而起悲念，<a id="a-Q"></a>深信如来法身长存，<a id="a-R"></a>老病死法所不能坏，<a id="a-S"></a>当知世尊不可思议，<a id="a-T"></a>教法亦然。<a id="a-U"></a>如我所说，<a id="a-V"></a>枯树经等善自执持，<a id="a-W"></a>是为菩萨能自专正。</p>
  <p id="aX">“能正人者。<a id="a-Y"></a>如世尊说法，<a id="a-Z"></a>有一女人乳养婴儿，<a id="a-a"></a>来诣佛所，<a id="a-b"></a>稽首佛足，<a id="a-c"></a>有所顾念，<a id="a-d"></a>在于一面思惟而住。<a id="a-e"></a>尔时，<a id="a-f"></a>世尊知其所念，<a id="a-g"></a>即以其子为喻而说法言：<a id="a-h"></a>‘譬如母人善养其子，<a id="a-i"></a>初以指爪而含凝酥，<a id="a-j"></a>令其消已渐复更增。<a id="a-k"></a>’时彼女人心即开解，<a id="a-l"></a>便白佛言：<a id="a-m"></a>‘世尊，<a id="a-n"></a>大圣知我心念而作是说。<a id="a-o"></a>我今晨朝多与儿酥，<a id="a-p"></a>将无损寿？<a id="a-q"></a>’佛言：<a id="a-r"></a>‘不也，<a id="a-s"></a>此儿已大，<a id="a-t"></a>堪食无患。<a id="a-u"></a>’女人欢喜而白佛言；<a id="a-v"></a>‘奇哉！<a id="a-w"></a>世尊，<a id="a-x"></a>善说随顺消不消法。<a id="a-y"></a>为受化者先说无常、<a id="a-z"></a>苦、<a id="a-10"></a>空、<a id="a-11"></a>不净。<a id="a-12"></a>若当众生信心未固，<a id="a-13"></a>便为彼说常住法者，<a id="a-14"></a>坏彼信根，<a id="a-15"></a>常酥不消。<a id="a-16"></a>’佛言：<a id="a-17"></a>‘善哉！<a id="a-18"></a>善女人，<a id="a-19"></a>应如是学，<a id="a-1A"></a>初养子法，<a id="a-1B"></a>渐与易消柔软之食；<a id="a-1C"></a>年既长大，<a id="a-1D"></a>与坚实者能消无患。<a id="a-1E"></a>我亦如是，<a id="a-1F"></a>为诸弟子先说不净、<a id="a-1G"></a>无常、<a id="a-1H"></a>苦、<a id="a-1I"></a>空柔软之食，<a id="a-1J"></a>道心既增堪受大乘，<a id="a-1K"></a>然后为说此摩诃衍大般泥洹，<a id="a-1L"></a>甜、<a id="a-1M"></a>苦、<a id="a-1N"></a>辛、<a id="a-1O"></a>酢、<a id="a-1P"></a>咸、<a id="a-1Q"></a>淡六味坚实之食，<a id="a-1R"></a>以苦酢味、<a id="a-1S"></a>无常碱味、<a id="a-1T"></a>非我苦味、<a id="a-1U"></a>悦乐甜味、<a id="a-1V"></a>吾我淡味、<a id="a-1W"></a>常法辛味，<a id="a-1X"></a>以烦恼薪燃幻行火，<a id="a-1Y"></a>熟大般泥洹甘露法食。<a id="a-1Z"></a>复次，<a id="a-1a"></a>善女人，<a id="a-1b"></a>譬如姊妹有诸缘事舍家出行，<a id="a-1c"></a>诣他聚落或久不还。<a id="a-1d"></a>汝有二子，<a id="a-1e"></a>一者纯善，<a id="a-1f"></a>一者弊恶。<a id="a-1g"></a>临欲行时，<a id="a-1h"></a>珍宝秘藏不语恶子而付善子？<a id="a-1i"></a>’女人白佛：<a id="a-1j"></a>‘实尔，<a id="a-1k"></a>世尊。<a id="a-1l"></a>’佛问女人：<a id="a-1m"></a>‘何故宝藏不语恶子？<a id="a-1n"></a>’女人白佛：<a id="a-1o"></a>‘彼恶子者，<a id="a-1p"></a>所作非义，<a id="a-1q"></a>为放逸行，<a id="a-1r"></a>食用无度，<a id="a-1s"></a>是故不语。<a id="a-1t"></a>其善子者，<a id="a-1u"></a>能立门户荣显宗族，<a id="a-1v"></a>是以付之。<a id="a-1w"></a>’佛言：<a id="a-1x"></a>‘应尔。<a id="a-1y"></a>我法亦然，<a id="a-1z"></a>欲入方便般泥洹时，<a id="a-20"></a>如来宝藏秘密法要悉付弟子，<a id="a-21"></a>不授犯戒诸邪见者。<a id="a-22"></a>汝今于我为作灭想，<a id="a-23"></a>为作常想？<a id="a-24"></a>’女人白佛：<a id="a-25"></a>‘我于如来作常住想。<a id="a-26"></a>’佛言：<a id="a-27"></a>‘姊妹，<a id="a-28"></a>如汝所说，<a id="a-29"></a>应作是观，<a id="a-2A"></a>莫作灭想。<a id="a-2B"></a>当知如来是常住法，<a id="a-2C"></a>非变易法，<a id="a-2D"></a>非磨灭法。<a id="a-2E"></a>其有众生于如来所修常住想者，<a id="a-2F"></a>当知是等家家有佛，<a id="a-2G"></a>是名能正他人。<a id="a-2H"></a>’</p>
  <p id="a2I">“能随问答者，<a id="a-2J"></a>犹若有人来问如来：<a id="a-2K"></a>‘我当云何得大施之名流闻天下而不舍财？<a id="a-2L"></a>’佛告族姓子：<a id="a-2M"></a>‘唯有清素不畜童仆修持梵行，<a id="a-2N"></a>而乐施彼奴婢妻妾；<a id="a-2O"></a>断除肉味，<a id="a-2P"></a>而乐施以肉；<a id="a-2Q"></a>避酒不饮，<a id="a-2R"></a>而乐劝以酒；<a id="a-2S"></a>常习时食，<a id="a-2T"></a>而施以非时；<a id="a-2U"></a>离诸香华严具器物，<a id="a-2V"></a>悉以香华庄严之具而施与之。<a id="a-2W"></a>如是等类，<a id="a-2X"></a>随其所施皆悉归已，<a id="a-2Y"></a>为大施主。<a id="a-2Z"></a>若如是者，<a id="a-2a"></a>便得大施名闻天下，<a id="a-2b"></a>未曾损己一毫之费。<a id="a-2c"></a>’如是比说，<a id="a-2d"></a>能随问答。<a id="a-2e"></a>”</p>
  <p id="a2f">尔时，<a id="a-2g"></a>迦葉菩萨白佛言：<a id="a-2h"></a>“如世尊说，<a id="a-2i"></a>不食肉者而以肉施，<a id="a-2j"></a>其食肉者得无大过？<a id="a-2k"></a>岂不增长外道邪见，<a id="a-2l"></a>是故应立不食肉法。<a id="a-2m"></a>”</p>
  <p id="a2n">佛告迦葉：<a id="a-2o"></a>“善哉！<a id="a-2p"></a>善哉！<a id="a-2q"></a>善男子，<a id="a-2r"></a>善察佛意，<a id="a-2s"></a>护法菩萨法应如是。<a id="a-2t"></a>善男子，<a id="a-2u"></a>我从今日制诸弟子不听食肉。<a id="a-2v"></a>设得余食，<a id="a-2w"></a>常当应作食子肉想，<a id="a-2x"></a>云何弟子而听食肉？<a id="a-2y"></a>诸佛所说其食肉者断大慈种。<a id="a-2z"></a>”</p>
  <p id="a30">迦葉菩萨白佛言：<a id="a-31"></a>“云何世尊听食三种净肉？<a id="a-32"></a>”</p>
  <p id="a33">佛告迦葉：<a id="a-34"></a>“此三种肉，<a id="a-35"></a>随事渐制故作是说。<a id="a-36"></a>”</p>
  <p id="a37">迦葉复问何因，<a id="a-38"></a>佛言：<a id="a-39"></a>“有九种受，<a id="a-3A"></a>离十种肉。<a id="a-3B"></a>”</p>
  <p id="a3C">佛告迦葉：<a id="a-3D"></a>“此亦渐制，<a id="a-3E"></a>当知则现不食肉也。<a id="a-3F"></a>”</p>
  <p id="a3G">迦葉菩萨又白佛言：<a id="a-3H"></a>“云何世尊称叹鱼肉以为美食？<a id="a-3I"></a>”</p>
  <p id="a3J">佛告迦葉：<a id="a-3K"></a>“我不说鱼肉以为美食，<a id="a-3L"></a>我说甘蔗、<a id="a-3M"></a>粳米、<a id="a-3N"></a>石蜜及诸甘果以为美食。<a id="a-3O"></a>如我称叹种种衣服为庄严具，<a id="a-3P"></a>又叹三种坏色之服，<a id="a-3Q"></a>当知鱼肉随顺贪欲腥秽食耳。<a id="a-3R"></a>”</p>
  <p id="a3S">迦葉菩萨白佛言：<a id="a-3T"></a>“若世尊制不食肉者，<a id="a-3U"></a>彼五种乳、<a id="a-3V"></a>麻油、<a id="a-3W"></a>缯绵、<a id="a-3X"></a>珂贝、<a id="a-3Y"></a>皮革亦不应受。<a id="a-3Z"></a>”</p>
  <p id="a3a">佛言：<a id="a-3b"></a>“异想莫作外道尼揵子见。<a id="a-3c"></a>”</p>
  <p id="a3d">迦葉菩萨白佛言：<a id="a-3e"></a>“世尊，<a id="a-3f"></a>今当云何？<a id="a-3g"></a>”</p>
  <p id="a3h">佛告迦葉：<a id="a-3i"></a>“善男子，<a id="a-3j"></a>我从今日制诸弟子，<a id="a-3k"></a>不听食三种净肉，<a id="a-3l"></a>及离九种受十种肉，<a id="a-3m"></a>乃至自死一不得食。<a id="a-3n"></a>所以者何？<a id="a-3o"></a>其食肉者，<a id="a-3p"></a>若行住坐卧，<a id="a-3q"></a>一切众生见皆怖畏。<a id="a-3r"></a>闻其杀气如人食兴蕖及蒜，<a id="a-3s"></a>若入众会悉皆憎恶。<a id="a-3t"></a>其食肉者亦复如是，<a id="a-3u"></a>一切众生闻其杀气恐怖畏死，<a id="a-3v"></a>水陆空行有命之类见皆驰走。<a id="a-3w"></a>是故菩萨未曾食肉，<a id="a-3x"></a>为化众生随时现食，<a id="a-3y"></a>其实不食。</p>
  <p id="a3z">“复次，<a id="a-40"></a>善男子，<a id="a-41"></a>我般泥洹后久远世时，<a id="a-42"></a>当有比丘虽为学道而自贡高言：<a id="a-43"></a>‘我是须陀洹、<a id="a-44"></a>斯陀含、<a id="a-45"></a>阿那含、<a id="a-46"></a>阿罗汉。<a id="a-47"></a>’于恶世中流离贫乏困苦出家，<a id="a-48"></a>种种妄解名字比丘，<a id="a-49"></a>为利养故恭敬白衣，<a id="a-4A"></a>形状憔悴如放牧者，<a id="a-4B"></a>身著袈裟如猎师像，<a id="a-4C"></a>希望世利如猫捕鼠，<a id="a-4D"></a>病瘦疥癞身体不净，<a id="a-4E"></a>而被牟尼贤圣被服，<a id="a-4F"></a>形如饿鬼贫穷寒悴，<a id="a-4G"></a>非真沙门为沙门像。<a id="a-4H"></a>于当来世正法坏时，<a id="a-4I"></a>于我所制法律行处、<a id="a-4J"></a>经典正论皆悉违反，<a id="a-4K"></a>各各自造经、<a id="a-4L"></a>论、<a id="a-4M"></a>戒律，<a id="a-4N"></a>言我戒律食肉清净是佛所说，<a id="a-4O"></a>自造颂论各相违反，<a id="a-4P"></a>皆称沙门释迦弟子。</p>
  <p id="a4Q">“复次，<a id="a-4R"></a>善男子，<a id="a-4S"></a>我说教法，<a id="a-4T"></a>受生谷米及食鱼肉、<a id="a-4U"></a>自手作食则非清净。<a id="a-4V"></a>习压油业，<a id="a-4W"></a>学诸技术、<a id="a-4X"></a>工巧、<a id="a-4Y"></a>木匠、<a id="a-4Z"></a>皮革之师，<a id="a-4a"></a>往来国王，<a id="a-4b"></a>观星历，<a id="a-4c"></a>造医方，<a id="a-4d"></a>学音声论、<a id="a-4e"></a>巧世文辞，<a id="a-4f"></a>畜奴婢，<a id="a-4g"></a>聚钱财、<a id="a-4h"></a>金银、<a id="a-4i"></a>珊瑚、<a id="a-4j"></a>珂贝、<a id="a-4k"></a>玉石、<a id="a-4l"></a>真珠、<a id="a-4m"></a>宝物，<a id="a-4n"></a>畜养师子、<a id="a-4o"></a>虎豹、<a id="a-4p"></a>鼬鼠、<a id="a-4q"></a>猫狸，<a id="a-4r"></a>居毒药持咒术，<a id="a-4s"></a>作画师造书牒，<a id="a-4t"></a>茂罗业起蛊道，<a id="a-4u"></a>歌舞幻惑捔力，<a id="a-4v"></a>染齿香熏涂身，<a id="a-4w"></a>著华鬘治形体，<a id="a-4x"></a>及余种种非法像类、<a id="a-4y"></a>非法器服，<a id="a-4z"></a>我说斯等非清净法。<a id="a-50"></a>”</p>
  <p id="a51">迦葉菩萨白佛言：<a id="a-52"></a>“世尊，<a id="a-53"></a>若有国土多食肉者，<a id="a-54"></a>一切乞食皆悉杂肉。<a id="a-55"></a>诸比丘、<a id="a-56"></a>比丘尼、<a id="a-57"></a>优婆塞、<a id="a-58"></a>优婆夷，<a id="a-59"></a>云何于中应清净命？<a id="a-5A"></a>”</p>
  <p id="a5B">佛告迦葉：<a id="a-5C"></a>“善男子，<a id="a-5D"></a>若食杂肉，<a id="a-5E"></a>应著水中食与肉别，<a id="a-5F"></a>然后可食，<a id="a-5G"></a>非越毗尼。<a id="a-5H"></a>”</p>
  <p id="a5I">迦葉菩萨复白佛言：<a id="a-5J"></a>“若食与肉不可分者，<a id="a-5K"></a>此当云何？<a id="a-5L"></a>”</p>
  <p id="a5M">佛告迦葉：<a id="a-5N"></a>“善男子，<a id="a-5O"></a>若常食肉国一切食皆有肉现，<a id="a-5P"></a>我听却肉去汁坏其本味然后可食。<a id="a-5Q"></a>若鱼鹿肉等自分可知，<a id="a-5R"></a>食者得罪。<a id="a-5S"></a>我今日说有因缘者制不食肉，<a id="a-5T"></a>无因缘者因说大般泥洹，<a id="a-5U"></a>亦复制令不应食肉，<a id="a-5V"></a>是名能随问答、<a id="a-5W"></a>善解因缘者。<a id="a-5X"></a>若比丘、<a id="a-5Y"></a>优婆塞问如是义：<a id="a-5Z"></a>‘云何世尊如来应供等正觉，<a id="a-5a"></a>初出世时不为弟子一一制戒，<a id="a-5b"></a>不一一说如是法门，<a id="a-5c"></a>不究竟说波罗提木叉者，<a id="a-5d"></a>其义云何？<a id="a-5e"></a>布萨、<a id="a-5f"></a>毗尼有何义？<a id="a-5g"></a>’</p>
  <p id="a5h">“善男子，<a id="a-5i"></a>听我分别波罗提木叉义。<a id="a-5j"></a>波罗提木叉者，<a id="a-5k"></a>少欲知足成就威仪，<a id="a-5l"></a>不多受畜离诸染著。<a id="a-5m"></a>于一切净命堕四恶趣泥犁烧煮，<a id="a-5n"></a>彼威仪少欲不多受畜一切净命随说言非堕者，<a id="a-5o"></a>堕阿鼻泥犁中是名为堕。<a id="a-5p"></a>布萨者，<a id="a-5q"></a>长养二种义，<a id="a-5r"></a>波罗提木叉者，<a id="a-5s"></a>离于邪说，<a id="a-5t"></a>是名布萨。<a id="a-5u"></a>毗尼者，<a id="a-5v"></a>微细教诫调伏威仪，<a id="a-5w"></a>又不受非法物亦不施人，<a id="a-5x"></a>是名毗尼。<a id="a-5y"></a>其中有犯四重法者，<a id="a-5z"></a>有犯十三有余法，<a id="a-60"></a>有犯三十舍堕法，<a id="a-61"></a>有犯九十一堕法，<a id="a-62"></a>有犯四悔过法，<a id="a-63"></a>有犯众学法，<a id="a-64"></a>有犯二不定法，<a id="a-65"></a>有犯七灭诤法，<a id="a-66"></a>有谤毁经教及一阐提辈。<a id="a-67"></a>有是等罪不向明者发露悔过，<a id="a-68"></a>一向覆藏如龟藏六，<a id="a-69"></a>犯戒之罪日夜增长。<a id="a-6A"></a>云何世尊知有是罪而不结戒，<a id="a-6B"></a>令彼众生堕恶趣中？<a id="a-6C"></a>犹如有人将多人众欲至他方示其要路，<a id="a-6D"></a>其中有人迷失正道堕非道行，<a id="a-6E"></a>彼黠慧者追唤令还得本正路；<a id="a-6F"></a>如来教法亦复如是，<a id="a-6G"></a>初说直道，<a id="a-6H"></a>若诸比丘多作诸过，<a id="a-6I"></a>然后为说犯罪果报，<a id="a-6J"></a>为其制戒。<a id="a-6K"></a>如是世尊示真谛路，<a id="a-6L"></a>为众生说十善功德。<a id="a-6M"></a>天中之天正法之王，<a id="a-6N"></a>普哀众生说十善功德，<a id="a-6O"></a>等观众生如视一子。<a id="a-6P"></a>若一众生在地狱中，<a id="a-6Q"></a>为度其人免地狱故，<a id="a-6R"></a>在地狱中住寿一劫若过一劫，<a id="a-6S"></a>云何令彼犯戒比丘长堕恶道？<a id="a-6T"></a>譬如织师织成新衣，<a id="a-6U"></a>后破坏已复更补治。<a id="a-6V"></a>譬如转轮圣王初以十善教化人民，<a id="a-6W"></a>众生后时恶行转增，<a id="a-6X"></a>复因自在金轮神宝，<a id="a-6Y"></a>往制法律令其调伏。<a id="a-6Z"></a>世尊亦复如是，<a id="a-6a"></a>初时未结波罗提木叉戒，<a id="a-6b"></a>后诸比丘犯罪转增，<a id="a-6c"></a>然后以犯戒因缘为根本已而为制戒。<a id="a-6d"></a>其诸众生乐修法者，<a id="a-6e"></a>见彼所起因缘为证信心增长，<a id="a-6f"></a>乃至等观四谛甚深微妙之义。<a id="a-6g"></a>如转轮王金轮自在，<a id="a-6h"></a>诸佛法轮亦复如是。<a id="a-6i"></a>是则无量诸佛教法，<a id="a-6j"></a>是诸佛不可思议，<a id="a-6k"></a>所说教法不可思议，<a id="a-6l"></a>闻此法者不可思议，<a id="a-6m"></a>能信此经亦不可思议。<a id="a-6n"></a>是名善解因缘，<a id="a-6o"></a>是为菩萨摩诃萨成就四法，<a id="a-6p"></a>能为人说般泥洹经，<a id="a-6q"></a>说现因缘及大般泥洹因缘，<a id="a-6r"></a>是《大般泥洹经》因是为善解因缘。</p>
  <p id="a6s">“自专正者，<a id="a-6t"></a>说已诚向自己，<a id="a-6u"></a>专向此《大般泥洹经》，<a id="a-6v"></a>当知是名能自专正。<a id="a-6w"></a>能正他者，<a id="a-6x"></a>知诸比丘意所诚向，<a id="a-6y"></a>而为说此《大般泥洹经》，<a id="a-6z"></a>言如来长存，<a id="a-70"></a>当知是为能正他人。<a id="a-71"></a>随问答者，<a id="a-72"></a>如我为汝迦葉说，<a id="a-73"></a>菩萨摩诃萨微妙利智，<a id="a-74"></a>种种秘要方便密教，<a id="a-75"></a>非诸声闻、<a id="a-76"></a>缘觉所测，<a id="a-77"></a>所谓《大般泥洹经》，<a id="a-78"></a>当知是名能随问答。<a id="a-79"></a>随彼众生心想所应，<a id="a-7A"></a>而为说法非为虚妄。<a id="a-7B"></a>譬如有人说虚空多名，<a id="a-7C"></a>为空、<a id="a-7D"></a>为虚、<a id="a-7E"></a>为无所有、<a id="a-7F"></a>为无数，<a id="a-7G"></a>如是等说皆非虚妄；<a id="a-7H"></a>如来说法亦复如是，<a id="a-7I"></a>《大般泥洹经》四种说者，<a id="a-7J"></a>悉有所应，<a id="a-7K"></a>非为虚妄。<a id="a-7L"></a>”</p>
  <p id="a7M">迦葉菩萨白佛言：<a id="a-7N"></a>“若当如来长存者，<a id="a-7O"></a>与佛所说契经相违。</p>
  <p id="a7P">“譬如烧铁丸，<a id="a-7Q"></a> 投之于冷水，</p>
  <p id="a7R">热势渐消灭，<a id="a-7S"></a> 莫知所归处。</p>
  <p id="a7T">如是等解脱，<a id="a-7U"></a> 度诸生死渊，</p>
  <p id="a7V">安快永不动，<a id="a-7W"></a> 莫知其所之。<a id="a-7X"></a>”</p>
  <p id="a7Y">佛告迦葉：<a id="a-7Z"></a>“汝善男子，<a id="a-7a"></a>莫于此偈而作妄解，<a id="a-7b"></a>于如来所起永灭想。<a id="a-7c"></a>非铁丸投水，<a id="a-7d"></a>热势渐灭，<a id="a-7e"></a>诸佛如来泥洹永灭亦复如是。<a id="a-7f"></a>如铁丸投水，<a id="a-7g"></a>热势消灭；<a id="a-7h"></a>如来亦然，<a id="a-7i"></a>无量烦恼结患消灭。<a id="a-7j"></a>如铁丸投水，<a id="a-7k"></a>火势虽灭，<a id="a-7l"></a>铁性犹存；<a id="a-7m"></a>如是如来无量劫数烦恼盛火皆悉消灭，<a id="a-7n"></a>如来金刚其性常在，<a id="a-7o"></a>非变易法，<a id="a-7p"></a>非磨灭法。<a id="a-7q"></a>如是等解脱度诸生死渊者，<a id="a-7r"></a>彼无量劫生死烦恼河，<a id="a-7s"></a>如来已度入于泥洹，<a id="a-7t"></a>诸趣永灭处不可知。<a id="a-7u"></a>是故说言：</p>
  <p id="a7v">“如是等解脱，<a id="a-7w"></a> 度诸生死渊，</p>
  <p id="a7x">安快永不动，<a id="a-7y"></a> 莫知其所之。<a id="a-7z"></a>”</p>
  <p id="a80">迦葉菩萨白佛言：<a id="a-81"></a>“云何，<a id="a-82"></a>世尊，<a id="a-83"></a>如铁丸投水，<a id="a-84"></a>热势消灭，<a id="a-85"></a>犹可更使入于火中；<a id="a-86"></a>如来泥洹其实常住，<a id="a-87"></a>更为众生入于无量生死盛火，<a id="a-88"></a>断除一切众生结患。<a id="a-89"></a>善哉！<a id="a-8A"></a>世尊，<a id="a-8B"></a>如来长存为决定说。<a id="a-8C"></a>”</p>
  <p id="a8D">佛告迦葉：<a id="a-8E"></a>“如是，<a id="a-8F"></a>如是。<a id="a-8G"></a>善男子，<a id="a-8H"></a>譬如转轮圣王入后宫中婇女娱乐，<a id="a-8I"></a>须臾复游园观浴池快乐自在，<a id="a-8J"></a>宫中不现莫呼永失；<a id="a-8K"></a>诸佛世尊舍阎浮提示现无常，<a id="a-8L"></a>亦复如是莫呼永灭。<a id="a-8M"></a>如彼国王舍于深宫，<a id="a-8N"></a>游戏园林快乐自在；<a id="a-8O"></a>如来亦然，<a id="a-8P"></a>舍于无量烦恼深宫，<a id="a-8Q"></a>入总持园七觉华池游观快乐，<a id="a-8R"></a>乘方便智自在现化，<a id="a-8S"></a>无量结患久已消灭。<a id="a-8T"></a>”</p>
  <p id="a8U">迦葉菩萨白佛言：<a id="a-8V"></a>“如世尊说，<a id="a-8W"></a>无量无数劫生死烦恼患，<a id="a-8X"></a>如来悉磨灭已渡五欲海。<a id="a-8Y"></a>何故如来为菩萨时，<a id="a-8Z"></a>在于深宫婇女自娱为罗睺罗父？<a id="a-8a"></a>是故当知，<a id="a-8b"></a>不尽结患度诸欲海。<a id="a-8c"></a>”</p>
  <p id="a8d">佛告：<a id="a-8e"></a>“善男子，<a id="a-8f"></a>莫于如来应供等正觉而作是言。<a id="a-8g"></a>所以名大般泥洹者，<a id="a-8h"></a>能建大义，<a id="a-8i"></a>汝今谛听，<a id="a-8j"></a>广为人说，<a id="a-8k"></a>勿生疑怪。<a id="a-8l"></a>菩萨摩诃萨住是大般泥洹者，<a id="a-8m"></a>能以须弥山王入一粟糩，<a id="a-8n"></a>其诸众生依须弥山住者无所娆害，<a id="a-8o"></a>来去住止不知谁为。<a id="a-8p"></a>其余众生有知见者，<a id="a-8q"></a>知是住大般泥洹菩萨，<a id="a-8r"></a>安置须弥在粟糩中然后还复。<a id="a-8s"></a>住大般泥洹菩萨摩诃萨境界如是。</p>
  <p id="a8t">“复次，<a id="a-8u"></a>善男子，<a id="a-8v"></a>住大般泥洹菩萨摩诃萨，<a id="a-8w"></a>取此三千大千世界大地置粟糩中，<a id="a-8x"></a>其中众生无所娆害，<a id="a-8y"></a>各不自知谁持来去、<a id="a-8z"></a>谁安在此。<a id="a-90"></a>其余众生有知见者，<a id="a-91"></a>知是住大般泥洹菩萨，<a id="a-92"></a>取此三千大千世界置粟糩中然后还复。</p>
  <p id="a93">“复次，<a id="a-94"></a>善男子，<a id="a-95"></a>住是大般泥洹菩萨，<a id="a-96"></a>复取三千大千世界安置己身一毛孔中，<a id="a-97"></a>于彼众生而无娆害，<a id="a-98"></a>各不自知谁持来去、<a id="a-99"></a>谁安在此。<a id="a-9A"></a>其余众生有知见者，<a id="a-9B"></a>知是住大般泥洹菩萨，<a id="a-9C"></a>取此三千大千世界置于自身毛孔之中然后还复。</p>
  <p id="a9D">“复次，<a id="a-9E"></a>善男子，<a id="a-9F"></a>住大般泥洹菩萨，<a id="a-9G"></a>住此世界能举十方诸佛国土置于针锋，<a id="a-9H"></a>如以针锋擎持枣叶，<a id="a-9I"></a>徙著他方异佛国土，<a id="a-9J"></a>于诸众生无所娆害，<a id="a-9K"></a>各不自知谁持来去、<a id="a-9L"></a>谁安在此。<a id="a-9M"></a>其余众生有知见者，<a id="a-9N"></a>知是住大般泥洹菩萨神力所为。</p>
  <p id="a9O">“复次，<a id="a-9P"></a>善男子，<a id="a-9Q"></a>住大般泥洹菩萨持十方国土，<a id="a-9R"></a>置其右掌如陶家轮，<a id="a-9S"></a>掷著他方微尘世界，<a id="a-9T"></a>于诸众生无所娆害，<a id="a-9U"></a>各不自知谁持来去、<a id="a-9V"></a>谁安在此。<a id="a-9W"></a>其余众生有知见者，<a id="a-9X"></a>知是住大般泥洹菩萨神力所为。</p>
  <p id="a9Y">“复次，<a id="a-9Z"></a>善男子，<a id="a-9a"></a>住大般泥洹菩萨者，<a id="a-9b"></a>取十方世界内一尘处，<a id="a-9c"></a>于诸众生无所娆害，<a id="a-9d"></a>各不自知谁持来去、<a id="a-9e"></a>谁安在此。<a id="a-9f"></a>其余众生有知见者，<a id="a-9g"></a>知是住大般泥洹菩萨力之所为。</p>
  <p id="a9h">“如是，<a id="a-9i"></a>善男子，<a id="a-9j"></a>住此大般泥洹菩萨摩诃萨，<a id="a-9k"></a>有大神力种种示现，<a id="a-9l"></a>是故名为大般泥洹。<a id="a-9m"></a>住大般泥洹菩萨在所为作，<a id="a-9n"></a>一切众生不能测量。<a id="a-9o"></a>汝今云何能知如来习近五欲为罗睺罗父？</p>
  <p id="a9p">“复次，<a id="a-9q"></a>善男子，<a id="a-9r"></a>我住此大般泥洹能为大事。<a id="a-9s"></a>于此三千大千世界百亿日月、<a id="a-9t"></a>百亿阎浮提，<a id="a-9u"></a>种种现化如首楞严三昧所说。<a id="a-9v"></a>于三千大千世界阎浮提，<a id="a-9w"></a>以大般泥洹示现泥洹，<a id="a-9x"></a>而无毕竟般泥洹者。</p>
  <p id="a9y">“复于阎浮提五欲之中现受胎生，<a id="a-9z"></a>其诸父母谓我为子，<a id="a-A0"></a>而我过去无数劫来爱欲永尽，<a id="a-A1"></a>无染污身，<a id="a-A2"></a>无秽食身，<a id="a-A3"></a>清净法身诸生已断。<a id="a-A4"></a>以方便智随顺世间，<a id="a-A5"></a>于阎浮提生现为童子，<a id="a-A6"></a>北行七步而自称言：<a id="a-A7"></a>‘我于天、<a id="a-A8"></a>人、<a id="a-A9"></a>阿修罗为无上尊。<a id="a-AA"></a>’父母欢喜举声叹曰：<a id="a-AB"></a>‘我生童子堕地行七步，<a id="a-AC"></a>世未曾有。<a id="a-AD"></a>’时诸众生皆言奇特。<a id="a-AE"></a>而我未曾为童子也，<a id="a-AF"></a>无数劫来离婴儿行，<a id="a-AG"></a>清净法身非为骨肉秽食所长，<a id="a-AH"></a>法身示现而为童子随顺世间。<a id="a-AI"></a>南行七步现为一切无上福田。<a id="a-AJ"></a>西行七步现究竟断生老病死，<a id="a-AK"></a>于一切众生为最后边。<a id="a-AL"></a>东行七步现为一切众生前导。<a id="a-AM"></a>向于四维行七步者，<a id="a-AN"></a>现断众邪烦恼魔行，<a id="a-AO"></a>自在天子皆悉降伏，<a id="a-AP"></a>当成应供等正觉道。<a id="a-AQ"></a>上方蹑虚行七步者，<a id="a-AR"></a>现如虚空无能染者。<a id="a-AS"></a>又向下方行七步者，<a id="a-AT"></a>现灭一切泥犁盛火，<a id="a-AU"></a>兴大法云霔大法雨安乐众生，<a id="a-AV"></a>雨大法雹破诸恶戒。<a id="a-AW"></a>生阎浮提现遗顶发，<a id="a-AX"></a>欲令众生知此童子顶发俱生诸天世人无能执刀临其顶上为剃发者，<a id="a-AY"></a>于无数劫已离顶发现有顶发。<a id="a-AZ"></a>随顺世间现入天祠，<a id="a-Aa"></a>大力天神、<a id="a-Ab"></a>释、<a id="a-Ac"></a>梵、<a id="a-Ad"></a>护世稽首奉敬归命礼足，<a id="a-Ae"></a>于无数劫为天人尊，<a id="a-Af"></a>现入天祠随顺世间。<a id="a-Ag"></a>于阎浮提或现穿耳，<a id="a-Ah"></a>实无有人敢穿其耳。<a id="a-Ai"></a>垂发右旋如师子发，<a id="a-Aj"></a>一切人民皆见童子垂师子发，<a id="a-Ak"></a>于无数劫已离垂发，<a id="a-Al"></a>现垂右旋师子之发随顺世间。<a id="a-Am"></a>于阎浮提现入书堂，<a id="a-An"></a>于三界中莫能为师，<a id="a-Ao"></a>唯我应为天人作师，<a id="a-Ap"></a>是故名为一切种智，<a id="a-Aq"></a>于无数劫已曾学书，<a id="a-Ar"></a>成阿耨多罗三藐三菩提，<a id="a-As"></a>现行学书随顺世间。<a id="a-At"></a>现乘象马宝车，<a id="a-Au"></a>畜诸宝藏，<a id="a-Av"></a>身处深宫婇女自娱，<a id="a-Aw"></a>领理国事实无染著，<a id="a-Ax"></a>久已舍离犹如弃唾。<a id="a-Ay"></a>现受五欲领理国事为转轮王王阎浮提，<a id="a-Az"></a>于无数劫已舍王位，<a id="a-B0"></a>能转无上甘露法轮，<a id="a-B1"></a>现转轮王随顺世间。</p>
  <p id="aB2">“于阎浮提现老病死，<a id="a-B3"></a>弃舍中宫种种欲乐出家学道，<a id="a-B4"></a>众人皆见童子出家，<a id="a-B5"></a>为度人故而现出家随顺世间。<a id="a-B6"></a>现为须陀洹、<a id="a-B7"></a>斯陀含、<a id="a-B8"></a>阿那含、<a id="a-B9"></a>阿罗汉四沙门果，<a id="a-BA"></a>九次正受修四真谛，<a id="a-BB"></a>众生悉见而我疾成无上罗汉，<a id="a-BC"></a>已无数劫究竟罗汉，<a id="a-BD"></a>为度人故示现初成。<a id="a-BE"></a>往诣树下现坐草蓐，<a id="a-BF"></a>降伏众魔成无上道，<a id="a-BG"></a>于无数劫众魔诸恼皆已降伏得甘露法。<a id="a-BH"></a>现出入息大小便利，<a id="a-BI"></a>清净法身无此诸患，<a id="a-BJ"></a>现于人法随顺世间。<a id="a-BK"></a>现受饮食为众生故，<a id="a-BL"></a>其实无有饥渴之想，<a id="a-BM"></a>为现饮食随顺世间。<a id="a-BN"></a>于无数劫常得甚深诸波罗蜜，<a id="a-BO"></a>不随时节现居舍宅，<a id="a-BP"></a>其实无有睡眠、<a id="a-BQ"></a>哕患、<a id="a-BR"></a>欠呿、<a id="a-BS"></a>频申、<a id="a-BT"></a>身诸苦痛，<a id="a-BU"></a>现依舍宅随顺世间。<a id="a-BV"></a>示现坐卧经行、<a id="a-BW"></a>瞻视、<a id="a-BX"></a>顾眄、<a id="a-BY"></a>屈伸、<a id="a-BZ"></a>俯仰，<a id="a-Ba"></a>真实法身无此形类。<a id="a-Bb"></a>示现洗浴、<a id="a-Bc"></a>麻油涂身、<a id="a-Bd"></a>杨枝澡漱、<a id="a-Be"></a>著明目药，<a id="a-Bf"></a>斯非清净法身所须。<a id="a-Bg"></a>手足柔软如莲华叶，<a id="a-Bh"></a>口气香洁如优钵罗，<a id="a-Bi"></a>其目清净犹如明月，<a id="a-Bj"></a>示现此法随顺世间。<a id="a-Bk"></a>现行少欲、<a id="a-Bl"></a>乞食粗疏、<a id="a-Bm"></a>著粪扫衣，<a id="a-Bn"></a>于无量劫沙门苦行悉已究竟。<a id="a-Bo"></a>现处人间为罗睺罗父、<a id="a-Bp"></a>净饭王子，<a id="a-Bq"></a>其母摩耶，<a id="a-Br"></a>眷属成就能厌世乐，<a id="a-Bs"></a>出家学道处林树间。<a id="a-Bt"></a>现欲之优劣乐之差降，<a id="a-Bu"></a>舍王太子瞿昙大姓，<a id="a-Bv"></a>现行出家度众生故，<a id="a-Bw"></a>非为如来染著五欲为罗睺罗父。<a id="a-Bx"></a>现有父母随顺世间，<a id="a-By"></a>其诸众生谓为世人，<a id="a-Bz"></a>其实如来非天非人。</p>
  <p id="aC0">“复于阎浮提现般泥洹而不毕竟入于泥洹，<a id="a-C1"></a>众生皆谓如来永灭，<a id="a-C2"></a>而今如来法身常住，<a id="a-C3"></a>非变易法，<a id="a-C4"></a>非磨灭法，<a id="a-C5"></a>诸佛常法示现泥洹。<a id="a-C6"></a>又为比丘犯四重法众人悉见，<a id="a-C7"></a>其实不为懈怠之行。<a id="a-C8"></a>或复现为一阐提行或现破僧，<a id="a-C9"></a>众人悉见作无间业，<a id="a-CA"></a>其实无有坏僧之心，<a id="a-CB"></a>亦无有僧而可坏者。<a id="a-CC"></a>于阎浮提护持正法，<a id="a-CD"></a>众生悉见护法大士，<a id="a-CE"></a>此则诸佛菩萨常法。<a id="a-CF"></a>于阎浮提现为天魔众生悉见，<a id="a-CG"></a>其实不为众魔之业。<a id="a-CH"></a>于阎浮提现为女像，<a id="a-CI"></a>众生见已悉皆叹曰：<a id="a-CJ"></a>‘奇哉！<a id="a-CK"></a>今日女人作佛。<a id="a-CL"></a>’其实如来非为女身，<a id="a-CM"></a>称彼所欲各随因缘，<a id="a-CN"></a>现男女像随顺世间。<a id="a-CO"></a>于阎浮提现生四种畜生趣中，<a id="a-CP"></a>众生皆谓真实畜生，<a id="a-CQ"></a>其实不为彼畜生行，<a id="a-CR"></a>现入畜生随顺世间。<a id="a-CS"></a>入梵天中现为梵天而作师长，<a id="a-CT"></a>其诸众生事梵天者，<a id="a-CU"></a>方便诱进使入正法不习彼业，<a id="a-CV"></a>现梵天像随顺世间。<a id="a-CW"></a>现入淫舍度诸淫种不兴欲想，<a id="a-CX"></a>心如莲华尘水不污，<a id="a-CY"></a>庄严其身游诸四衢，<a id="a-CZ"></a>方便诱化染心众生。<a id="a-Ca"></a>入诸妓舍现为女人化以正法，<a id="a-Cb"></a>入学书堂现为师长化诸童蒙，<a id="a-Cc"></a>或入酒会博弈戏处，<a id="a-Cd"></a>为教化故不同彼业，<a id="a-Ce"></a>往诣冢间度诸鸟兽不取见想，<a id="a-Cf"></a>入诸长者授以正法，<a id="a-Cg"></a>入大臣中教令正治，<a id="a-Ch"></a>入诸王子化令护法，<a id="a-Ci"></a>入诸王者化以先王正法治国。<a id="a-Cj"></a>现疾疫劫为之设药，<a id="a-Ck"></a>令诸病者厌离身苦导以正法，<a id="a-Cl"></a>众生谓是真疾疫劫。<a id="a-Cm"></a>现谷贵劫，<a id="a-Cn"></a>饥乏众生施甘露食导以正法，<a id="a-Co"></a>众生谓是真谷贵劫。<a id="a-Cp"></a>现刀兵劫，<a id="a-Cq"></a>众生各各共相伤害，<a id="a-Cr"></a>化令和同导以正法，<a id="a-Cs"></a>众生谓是真刀兵劫。<a id="a-Ct"></a>现为劫烧，<a id="a-Cu"></a>计常众生示无常相，<a id="a-Cv"></a>众生谓是真实劫烧。<a id="a-Cw"></a>于一切众生各同其语，<a id="a-Cx"></a>音声微妙胜彼彼类，<a id="a-Cy"></a>乐音众生因而得度。<a id="a-Cz"></a>现为四种地、<a id="a-D0"></a>水、<a id="a-D1"></a>火、<a id="a-D2"></a>风，<a id="a-D3"></a>一一随种染著众生因斯得度。<a id="a-D4"></a>现为药树救疗众生因斯得度。<a id="a-D5"></a>入诸邪道而现出家，<a id="a-D6"></a>各为彼众而作导师，<a id="a-D7"></a>于无数劫已离外道，<a id="a-D8"></a>示现出家导以正法。<a id="a-D9"></a>现为工巧、<a id="a-DA"></a>医方、<a id="a-DB"></a>咒术，<a id="a-DC"></a>一切众生及诸外道各怀憍慢，<a id="a-DD"></a>故于其中种种现化，<a id="a-DE"></a>降伏众邪憍慢贡高导以正法，<a id="a-DF"></a>众生见已谓为世人。</p>
  <p id="aDG">“如来常住离世间法，<a id="a-DH"></a>乃至现为下贱仆使随类度人，<a id="a-DI"></a>于阎浮提种种异业无不现化。<a id="a-DJ"></a>其实如来不与同事，<a id="a-DK"></a>现为其像随顺世间。<a id="a-DL"></a>北郁单曰、<a id="a-DM"></a>西拘耶尼、<a id="a-DN"></a>东弗于逮、<a id="a-DO"></a>二十五处乃至三千大千世界，<a id="a-DP"></a>于中现化随顺世间，<a id="a-DQ"></a>如首楞严三昧广说。<a id="a-DR"></a>如来成就大方便智，<a id="a-DS"></a>一切所为无不现化，<a id="a-DT"></a>是故名曰大般泥洹。<a id="a-DU"></a>菩萨摩诃萨住是功德，<a id="a-DV"></a>悉能随类种种变化自在无畏，<a id="a-DW"></a>不应复疑罗睺罗父。<a id="a-DX"></a>当知如来于无数劫，<a id="a-DY"></a>已离生死爱欲大海，<a id="a-DZ"></a>是故如来为常住法，<a id="a-Da"></a>非变易法，<a id="a-Db"></a>非磨灭法。<a id="a-Dc"></a>”</p>
  <p id="aDd">迦葉菩萨白佛言：<a id="a-De"></a>“若使如来是常住法，<a id="a-Df"></a>非磨灭法，<a id="a-Dg"></a>非变易法者，<a id="a-Dh"></a>云何如来称叹泥洹？<a id="a-Di"></a>譬如灯灭，<a id="a-Dj"></a>其所至处，<a id="a-Dk"></a>莫能知者。<a id="a-Dl"></a>”</p>
  <p id="aDm">佛告迦葉：<a id="a-Dn"></a>“我现此喻非如是说。<a id="a-Do"></a>善男子，<a id="a-Dp"></a>譬如器盛酥油燃灯，<a id="a-Dq"></a>酥油既尽名为灯灭，<a id="a-Dr"></a>其器犹存；<a id="a-Ds"></a>如来亦然，<a id="a-Dt"></a>酥油烦恼炽然悉灭，<a id="a-Du"></a>如来灯器常存不灭。<a id="a-Dv"></a>若当酥油与器俱尽者，<a id="a-Dw"></a>如来泥洹亦当俱尽；<a id="a-Dx"></a>灯灭器存，<a id="a-Dy"></a>是故如来，<a id="a-Dz"></a>不殁不生，<a id="a-E0"></a>泥洹快乐。<a id="a-E1"></a>复次，<a id="a-E2"></a>善男子，<a id="a-E3"></a>我说灯灭喻阿罗汉，<a id="a-E4"></a>非谓泥洹。<a id="a-E5"></a>阿罗汉者得增上果，<a id="a-E6"></a>世间秽食贪欲悉灭，<a id="a-E7"></a>究竟欲食譬如灯灭。<a id="a-E8"></a>阿那含者，<a id="a-E9"></a>其义亦然。<a id="a-EA"></a>故我方便说微密教，<a id="a-EB"></a>非说泥洹。<a id="a-EC"></a>”</p>
  <p id="aED">迦葉菩萨白佛言：<a id="a-EE"></a>“阿那含者，<a id="a-EF"></a>有何等义？<a id="a-EG"></a>”</p>
  <p id="aEH">佛告迦葉：<a id="a-EI"></a>“不还受身名阿那含。<a id="a-EJ"></a>”</p>
  <p id="aEK">迦葉菩萨白佛言：<a id="a-EL"></a>“云何，<a id="a-EM"></a>世尊，<a id="a-EN"></a>如来亦有隐秘之法如幻师耶？<a id="a-EO"></a>”</p>
  <p id="aEP">佛言：<a id="a-EQ"></a>“不也。<a id="a-ER"></a>我所说法譬如秋月盛满之时，<a id="a-ES"></a>离淫怒痴无诸障蔽亦无隐秘。<a id="a-ET"></a>又如长者钱财巨亿，<a id="a-EU"></a>唯有一子情所爱重，<a id="a-EV"></a>将诣师门教学半字，<a id="a-EW"></a>时节未久惧不速成，<a id="a-EX"></a>父自追还，<a id="a-EY"></a>昼夜殷勤教学半字。<a id="a-EZ"></a>云何，<a id="a-Ea"></a>善男子，<a id="a-Eb"></a>其父教子学半字时，<a id="a-Ec"></a>宁能悉知一切记论不？<a id="a-Ed"></a>若能悉知一切记论，<a id="a-Ee"></a>其父云何教学半字？<a id="a-Ef"></a>岂于爱子有所隐覆不教记论耶？<a id="a-Eg"></a>”</p>
  <p id="aEh">迦葉答曰：<a id="a-Ei"></a>“不也，<a id="a-Ej"></a>世尊。<a id="a-Ek"></a>其子童蒙未能知论故不教学。<a id="a-El"></a>若当秘吝，<a id="a-Em"></a>名为隐覆；<a id="a-En"></a>虚心劝励，<a id="a-Eo"></a>随力渐教，<a id="a-Ep"></a>不名隐覆。<a id="a-Eq"></a>”</p>
  <p id="aEr">佛告迦葉：<a id="a-Es"></a>“善哉！<a id="a-Et"></a>善哉！<a id="a-Eu"></a>善男子，<a id="a-Ev"></a>如汝所说，<a id="a-Ew"></a>恚恨悭惜而秘吝者名为隐覆。<a id="a-Ex"></a>我于一切众生慈心爱念如一子想，<a id="a-Ey"></a>以其童蒙未堪深法故不为说。<a id="a-Ez"></a>如彼教子初学半字，<a id="a-F0"></a>我亦如是说九部经，<a id="a-F1"></a>十种智力、<a id="a-F2"></a>四真谛法、<a id="a-F3"></a>八圣道分、<a id="a-F4"></a>甚深记论、<a id="a-F5"></a>方等大乘悉不为说。</p>
  <p id="aF6">“复次，<a id="a-F7"></a>善男子，<a id="a-F8"></a>譬如长者教其爱子，<a id="a-F9"></a>先学半字，<a id="a-FA"></a>半字既正，<a id="a-FB"></a>次第教学甚深记论令子成就；<a id="a-FC"></a>我亦如是，<a id="a-FD"></a>但为弟子说九部经，<a id="a-FE"></a>知其堪受然后为说大乘记论、<a id="a-FF"></a>如来长存非变易法，<a id="a-FG"></a>令诸众生慧眼开广。<a id="a-FH"></a>又善男子，<a id="a-FI"></a>譬如夏时，<a id="a-FJ"></a>兴云雷电必雨大雨，<a id="a-FK"></a>百谷草木悉蒙润泽；<a id="a-FL"></a>如来今日亦复如是，<a id="a-FM"></a>兴大泥洹微密法云震大法音，<a id="a-FN"></a>必雨甘露法雨安乐众生。<a id="a-FO"></a>”</p>
  <p id="aFP">迦葉菩萨白佛言：<a id="a-FQ"></a>“如世尊说：<a id="a-FR"></a>‘无所藏积，<a id="a-FS"></a>晓了抟食；<a id="a-FT"></a>如鸟飞空，<a id="a-FU"></a>足迹难寻。<a id="a-FV"></a>’此有何义？<a id="a-FW"></a>”</p>
  <p id="aFX">佛告迦葉：<a id="a-FY"></a>“积者，<a id="a-FZ"></a>聚积义，<a id="a-Fa"></a>受取增益义。<a id="a-Fb"></a>藏者，<a id="a-Fc"></a>库藏义。<a id="a-Fd"></a>藏有所受，<a id="a-Fe"></a>故曰藏积。<a id="a-Ff"></a>藏积有二种：<a id="a-Fg"></a>有为藏积、<a id="a-Fh"></a>无为藏积。<a id="a-Fi"></a>有为藏积者谓声闻，<a id="a-Fj"></a>无为藏积者谓如来。<a id="a-Fk"></a>僧有二种：<a id="a-Fl"></a>等僧、<a id="a-Fm"></a>无等僧。<a id="a-Fn"></a>等僧者，<a id="a-Fo"></a>声闻僧。<a id="a-Fp"></a>声闻僧者，<a id="a-Fq"></a>亦无藏积，<a id="a-Fr"></a>而今云何受畜僮仆、<a id="a-Fs"></a>钱财、<a id="a-Ft"></a>仓库？<a id="a-Fu"></a>麻油盐等尚不藏积，<a id="a-Fv"></a>如来岂听畜僮仆等？<a id="a-Fw"></a>作是说言如来听者，<a id="a-Fx"></a>世世当堕拔舌地狱。<a id="a-Fy"></a>声闻等僧无藏积者，<a id="a-Fz"></a>能了抟食，<a id="a-G0"></a>不怀抟食贪味之想，<a id="a-G1"></a>斯等至处足迹难寻，<a id="a-G2"></a>速成无上等正觉道，<a id="a-G3"></a>足迹难寻故名如来。<a id="a-G4"></a>若有为僧尚不藏积，<a id="a-G5"></a>况无为僧？<a id="a-G6"></a>无为僧者诸佛如来，<a id="a-G7"></a>诸佛如来岂有隐密？<a id="a-G8"></a>若有隐密便是藏积。<a id="a-G9"></a>其难寻者，<a id="a-GA"></a>谓是不动快乐泥洹，<a id="a-GB"></a>无彼虚空、<a id="a-GC"></a>日月、<a id="a-GD"></a>云雨、<a id="a-GE"></a>地水火风、<a id="a-GF"></a>生老病死烦恼诸相，<a id="a-GG"></a>常住不变快乐不动，<a id="a-GH"></a>故名泥洹。<a id="a-GI"></a>因得泥洹故，<a id="a-GJ"></a>名如来大般泥洹。<a id="a-GK"></a>其为大者办大事故，<a id="a-GL"></a>所谓大者有为数名。<a id="a-GM"></a>若有一人寿命无量，<a id="a-GN"></a>名为大人。<a id="a-GO"></a>人能行法为人中大，<a id="a-GP"></a>若复成就八大人念，<a id="a-GQ"></a>是名大人。<a id="a-GR"></a>是故大者有为数名，<a id="a-GS"></a>泥洹者离诸疮疣故名泥洹。<a id="a-GT"></a>譬如有人身被毒箭遭大苦痛，<a id="a-GU"></a>得遇良医为治疮患苦痛悉除。<a id="a-GV"></a>其善男子得离疮疣，<a id="a-GW"></a>复游诸国普为众生疗治疮患。<a id="a-GX"></a>如来应供等正觉亦复如是，<a id="a-GY"></a>阎浮提中一切众生，<a id="a-GZ"></a>于无量劫淫怒痴等烦恼毒痛，<a id="a-Ga"></a>为说大乘甘露法药疗治疮患。<a id="a-Gb"></a>于此众生离疮患已，<a id="a-Gc"></a>复现余国为诸众生疗治众病，<a id="a-Gd"></a>是故名为大般泥洹。<a id="a-Ge"></a>真实之义及方便义，<a id="a-Gf"></a>皆悉名曰大般泥洹。<a id="a-Gg"></a>现入诸趣及入解脱，<a id="a-Gh"></a>随彼受化于处处现，<a id="a-Gi"></a>此为要义，<a id="a-Gj"></a>是故名曰大般泥洹。<a id="a-Gk"></a>”</p>
  <p id="aGl">迦葉菩萨白佛言：<a id="a-Gm"></a>“云何世尊为良医法能治一切疮患，<a id="a-Gn"></a>差已复现余方治诸病耶？<a id="a-Go"></a>”</p>
  <p id="aGp">佛言：<a id="a-Gq"></a>“如是，<a id="a-Gr"></a>善男子，<a id="a-Gs"></a>能疗一切悉令离病，<a id="a-Gt"></a>唯除重病不可治者。<a id="a-Gu"></a>诸佛世尊亦复如是，<a id="a-Gv"></a>除一阐提，<a id="a-Gw"></a>诸余一切众病悉治。<a id="a-Gx"></a>”</p>
  <p id="aGy">迦葉复问：<a id="a-Gz"></a>“解脱者为何等类？<a id="a-H0"></a>”</p>
  <p id="aH1">佛告迦葉：<a id="a-H2"></a>“其解脱者色、<a id="a-H3"></a>无色，<a id="a-H4"></a>无色者声闻、<a id="a-H5"></a>缘觉解脱，<a id="a-H6"></a>色者如来解脱。<a id="a-H7"></a>解脱虽色不说是色。<a id="a-H8"></a>何以故？<a id="a-H9"></a>如非想非非想行天色无色亦不是色有。<a id="a-HA"></a>问非想非非想天色无色亦不是色，<a id="a-HB"></a>云何住，<a id="a-HC"></a>云何乐，<a id="a-HD"></a>此事应说，<a id="a-HE"></a>是佛境界，<a id="a-HF"></a>非诸声闻、<a id="a-HG"></a>缘觉所知。<a id="a-HH"></a>”</p>
  <p id="aHI">迦葉菩萨白佛言：<a id="a-HJ"></a>“唯愿世尊，<a id="a-HK"></a>重说如来大般泥洹解脱之义。<a id="a-HL"></a>”</p>
  <p id="aHM">佛告迦葉：<a id="a-HN"></a>“其解脱者，<a id="a-HO"></a>于一切缚和合悉离，<a id="a-HP"></a>离和合者不生之生。<a id="a-HQ"></a>如因父母而生其子是名为生，<a id="a-HR"></a>其解脱者则不如是，<a id="a-HS"></a>犹如醍醐本性清净，<a id="a-HT"></a>不因父母爱欲长养，<a id="a-HU"></a>度众生故示现有生，<a id="a-HV"></a>是故解脱不生之生。<a id="a-HW"></a>又其生者，<a id="a-HX"></a>譬如种谷而生萌芽，<a id="a-HY"></a>其解脱者则不如是，<a id="a-HZ"></a>是故说曰解脱不生。</p>
  <p id="aHa">“其解脱者即是如来，<a id="a-Hb"></a>是故如来不生之生，<a id="a-Hc"></a>非作所作。<a id="a-Hd"></a>其实作者，<a id="a-He"></a>如城郭楼观有人造作，<a id="a-Hf"></a>其实解脱则不如是，<a id="a-Hg"></a>是故解脱无有作者。</p>
  <p id="aHh">“其解脱者即是如来，<a id="a-Hi"></a>是故当知如来非作，<a id="a-Hj"></a>是名无为。<a id="a-Hk"></a>其有为者，<a id="a-Hl"></a>譬如陶家埏埴作器有作有坏，<a id="a-Hm"></a>其实解脱则不如是，<a id="a-Hn"></a>亦无有作，<a id="a-Ho"></a>亦无有坏，<a id="a-Hp"></a>是故解脱无作无坏。</p>
  <p id="aHq">“其解脱者即是如来，<a id="a-Hr"></a>当知如来不生不死，<a id="a-Hs"></a>是故如来是无为法，<a id="a-Ht"></a>故说如来入大泥洹无衰老相。<a id="a-Hu"></a>形枯、<a id="a-Hv"></a>体瘦、<a id="a-Hw"></a>发白、<a id="a-Hx"></a>齿落是为老相，<a id="a-Hy"></a>其实解脱则不如是，<a id="a-Hz"></a>永离一切老毁变故名为解脱。</p>
  <p id="aI0">“其解脱者即是如来，<a id="a-I1"></a>是故如来无衰老相，<a id="a-I2"></a>故曰无病。<a id="a-I3"></a>其名病者，<a id="a-I4"></a>有四百四病，<a id="a-I5"></a>其余横疾数不可称，<a id="a-I6"></a>离此诸患故名解脱。</p>
  <p id="aI7">“其解脱者即是如来，<a id="a-I8"></a>法身清净无病，<a id="a-I9"></a>是故说曰如来无病，<a id="a-IA"></a>以无病故无死。<a id="a-IB"></a>众生常死，<a id="a-IC"></a>无解脱故有尽有死，<a id="a-ID"></a>永离死名故说解脱。</p>
  <p id="aIE">“其解脱者即是如来，<a id="a-IF"></a>如来成就如是无量上妙功德，<a id="a-IG"></a>言有死者无有是处。<a id="a-IH"></a>金刚法身清净不坏，<a id="a-II"></a>岂有无常变坏之相？<a id="a-IJ"></a>是故不死离诸垢秽。<a id="a-IK"></a>譬如鲜好白叠酥油所污，<a id="a-IL"></a>其实解脱则不如是。<a id="a-IM"></a>犹白莲华清净无垢，<a id="a-IN"></a>如来解脱亦复如是，<a id="a-IO"></a>永离爱欲诸尘垢秽，<a id="a-IP"></a>是故如来名曰无垢，<a id="a-IQ"></a>离诸限碍。<a id="a-IR"></a>如有主制，<a id="a-IS"></a>谓之限碍，<a id="a-IT"></a>其实解脱无诸限碍。</p>
  <p id="aIU">“其解脱者即是如来，<a id="a-IV"></a>是故如来无碍清凉。<a id="a-IW"></a>清凉处者，<a id="a-IX"></a>世俗天庙谓为清凉，<a id="a-IY"></a>是则妄说，<a id="a-IZ"></a>唯解脱者真实清凉。</p>
  <p id="aIa">“其解脱者即是如来，<a id="a-Ib"></a>是故如来清凉安隐。<a id="a-Ic"></a>其安隐者，<a id="a-Id"></a>譬如道路无诸盗贼谓之安隐，<a id="a-Ie"></a>真解脱者则不如是，<a id="a-If"></a>其性无畏谓之安隐。</p>
  <p id="aIg">“其解脱者即是如来，<a id="a-Ih"></a>是故如来安隐无畏，<a id="a-Ii"></a>离诸恐畏。<a id="a-Ij"></a>其恐畏者，<a id="a-Ik"></a>譬如国王常畏怨敌，<a id="a-Il"></a>真解脱者永无此畏。<a id="a-Im"></a>譬如转轮圣王无诸恐畏，<a id="a-In"></a>真解脱者亦复如是。</p>
  <p id="aIo">“其解脱者即是如来，<a id="a-Ip"></a>如来法王转无上轮无诸怨敌，<a id="a-Iq"></a>是故如来无畏无忧。<a id="a-Ir"></a>其忧畏者，<a id="a-Is"></a>譬如国王有谋逆者，<a id="a-It"></a>不能降伏常怀忧畏，<a id="a-Iu"></a>真解脱者无此忧畏，<a id="a-Iv"></a>譬如国王降伏怨家无忧快乐。</p>
  <p id="aIw">“其解脱者即是如来，<a id="a-Ix"></a>如来无忧离诸尘秽。<a id="a-Iy"></a>其尘秽者，<a id="a-Iz"></a>譬如春风起诸尘坌，<a id="a-J0"></a>真解脱者离诸尘坌，<a id="a-J1"></a>如转轮王髻中明珠无诸尘垢。</p>
  <p id="aJ2">“其解脱者即是如来，<a id="a-J3"></a>是故如来离诸尘秽，<a id="a-J4"></a>离诸虚伪。<a id="a-J5"></a>其虚伪者喻如坏瓶，<a id="a-J6"></a>真解脱者则不如是，<a id="a-J7"></a>犹如金刚无有虚伪。</p>
  <p id="aJ8">“其解脱者即是如来，<a id="a-J9"></a>是故如来无诸虚伪，<a id="a-JA"></a>离不自在。<a id="a-JB"></a>不自在者，<a id="a-JC"></a>如贫穷人负他财物，<a id="a-JD"></a>财主制持不得自在，<a id="a-JE"></a>真解脱者则不如是。</p>
  <p id="aJF">“其解脱者即是如来，<a id="a-JG"></a>是故如来自在无碍，<a id="a-JH"></a>无诸侵患。<a id="a-JI"></a>诸侵患者，<a id="a-JJ"></a>如人春时涉热、<a id="a-JK"></a>夏时饮酒、<a id="a-JL"></a>冬日涉寒，<a id="a-JM"></a>则伤其身自生侵患，<a id="a-JN"></a>真解脱者则不如是，<a id="a-JO"></a>无诸侵患。</p>
  <p id="aJP">“其解脱者即是如来，<a id="a-JQ"></a>是故如来无诸侵患，<a id="a-JR"></a>离诸滓浊。<a id="a-JS"></a>譬如虚空无诸滓浊，<a id="a-JT"></a>真解脱者亦复如是无诸滓浊。</p>
  <p id="aJU">“其解脱者即是如来，<a id="a-JV"></a>是故如来无诸滓浊，<a id="a-JW"></a>无诸缠绵。<a id="a-JX"></a>其缠绵者朋友眷属，<a id="a-JY"></a>真解脱者无此缠绵，<a id="a-JZ"></a>如转轮王独善无侣。</p>
  <p id="aJa">“其解脱者即是如来，<a id="a-Jb"></a>是故如来独善奇特。<a id="a-Jc"></a>如水莲华此非奇特，<a id="a-Jd"></a>火生莲华乃为奇特众人爱乐，<a id="a-Je"></a>真解脱者亦复如是众人爱乐。</p>
  <p id="aJf">“其解脱者即是如来，<a id="a-Jg"></a>是故如来希有奇特无能为者。<a id="a-Jh"></a>譬如婴儿，<a id="a-Ji"></a>其齿未出不能令生，<a id="a-Jj"></a>真解脱者亦复如是，<a id="a-Jk"></a>非时得者，<a id="a-Jl"></a>无有是处。<a id="a-Jm"></a>如一阐提懈怠懒惰，<a id="a-Jn"></a>尸卧终日言当成佛，<a id="a-Jo"></a>若成佛者，<a id="a-Jp"></a>无有是处。<a id="a-Jq"></a>假使信法诸优婆塞，<a id="a-Jr"></a>欲求解脱度彼岸者，<a id="a-Js"></a>亦无是处，<a id="a-Jt"></a>况彼尸卧？<a id="a-Ju"></a>所以者何？<a id="a-Jv"></a>性非他成故。<a id="a-Jw"></a>是故解脱无能为者。</p>
  <p id="aJx">“其解脱者即是如来，<a id="a-Jy"></a>是故如来无能为者。<a id="a-Jz"></a>无量无数，<a id="a-K0"></a>譬如大海尚可知量，<a id="a-K1"></a>真解脱者无数无量。</p>
  <p id="aK2">“其解脱者即是如来，<a id="a-K3"></a>是故如来无量最胜。<a id="a-K4"></a>其最胜者莫能为比，<a id="a-K5"></a>譬如大海无以为比。</p>
  <p id="aK6">“其解脱者即是如来，<a id="a-K7"></a>是故如来最胜高显。<a id="a-K8"></a>其高显者，<a id="a-K9"></a>譬如虚空无有过者。</p>
  <p id="aKA">“其解脱者即是如来，<a id="a-KB"></a>如来高显众圣中王。<a id="a-KC"></a>譬如师子为诸兽王，<a id="a-KD"></a>真解脱者诸法之王，<a id="a-KE"></a>解脱光明照一切法。</p>
  <p id="aKF">“其解脱者即是如来，<a id="a-KG"></a>为最为上。<a id="a-KH"></a>譬如诸方，<a id="a-KI"></a>以郁单曰为上，<a id="a-KJ"></a>解脱最上亦复如是。</p>
  <p id="aKK">“其解脱者即是如来，<a id="a-KL"></a>是故如来最上无上。<a id="a-KM"></a>譬如诸方，<a id="a-KN"></a>郁单曰最为无上，<a id="a-KO"></a>解脱无上亦复如是。</p>
  <p id="aKP">“其解脱者即是如来，<a id="a-KQ"></a>是故如来无上常法。<a id="a-KR"></a>如诸天人死为常法，<a id="a-KS"></a>解脱常法则不如是。</p>
  <p id="aKT">“其解脱者即是如来，<a id="a-KU"></a>是故如来常住坚固。<a id="a-KV"></a>芭蕉、<a id="a-KW"></a>泡沫无有坚固，<a id="a-KX"></a>真解脱者则不如是。</p>
  <p id="aKY">“其解脱者即是如来，<a id="a-KZ"></a>离诸弊漏。<a id="a-Ka"></a>夫朽墙者蚊蚋所止，<a id="a-Kb"></a>其解脱者则不如是。<a id="a-Kc"></a>譬如画墙无能止者，<a id="a-Kd"></a>解脱如是一切恶法所不能染。</p>
  <p id="aKe">“其解脱者即是如来，<a id="a-Kf"></a>无有边际。<a id="a-Kg"></a>如聚落国土而有边际，<a id="a-Kh"></a>真解脱者则不如是，<a id="a-Ki"></a>譬如虚空无边快乐。</p>
  <p id="aKj">“其解脱者即是如来，<a id="a-Kk"></a>微妙不现。<a id="a-Kl"></a>如鸟飞空足迹不现，<a id="a-Km"></a>解脱不现亦复如是。</p>
  <p id="aKn">“其解脱者即是如来，<a id="a-Ko"></a>甚深难测。<a id="a-Kp"></a>父母生养恩德甚深无能测者，<a id="a-Kq"></a>真解脱者亦复如是。</p>
  <p id="aKr">“其解脱者即是如来，<a id="a-Ks"></a>甚深难见。<a id="a-Kt"></a>如诸众生各各自身有如来性微密难见，<a id="a-Ku"></a>真解脱者微密难见亦复如是。</p>
  <p id="aKv">“其解脱者即是如来，<a id="a-Kw"></a>无能见者。<a id="a-Kx"></a>犹如顶相无能见者，<a id="a-Ky"></a>解脱如是非诸声闻、<a id="a-Kz"></a>缘觉所见。</p>
  <p id="aL0">“其解脱者即是如来，<a id="a-L1"></a>无有窟宅。<a id="a-L2"></a>其窟宅者所居止处屋舍名称，<a id="a-L3"></a>真解脱者则不如是，<a id="a-L4"></a>譬如虚空二十五处生死所居永不可得。</p>
  <p id="aL5">“其解脱者即是如来，<a id="a-L6"></a>无有所取。<a id="a-L7"></a>其名取者，<a id="a-L8"></a>犹如手执阿摩勒果，<a id="a-L9"></a>真解脱者则不如是，<a id="a-LA"></a>犹如幻师所作变化无能取者。</p>
  <p id="aLB">“其解脱者即是如来，<a id="a-LC"></a>离诸杂秽。<a id="a-LD"></a>其杂秽者，<a id="a-LE"></a>犹如杂色疥癞牛皮以为衣服，<a id="a-LF"></a>真解脱者则不如是。<a id="a-LG"></a>犹如时乳一色一味，<a id="a-LH"></a>真解脱者微妙一相亦复如是。</p>
  <p id="aLI">“其解脱者即是如来，<a id="a-LJ"></a>其性清净。<a id="a-LK"></a>淤泥浊水谓不清净，<a id="a-LL"></a>真解脱者则不如是，<a id="a-LM"></a>如空中雨一味清净。</p>
  <p id="aLN">“其解脱者即是如来，<a id="a-LO"></a>其性真妙。<a id="a-LP"></a>犹如满月无诸云曀，<a id="a-LQ"></a>解脱如是无垢真妙。</p>
  <p id="aLR">“其解脱者即是如来，<a id="a-LS"></a>真妙恬静。<a id="a-LT"></a>如救头燃则不恬静，<a id="a-LU"></a>其解脱者永灭炽然烦恼灾患。</p>
  <p id="aLV">“其解脱者即是如来，<a id="a-LW"></a>其性平等。<a id="a-LX"></a>其不等者，<a id="a-LY"></a>如二狂夫其性不等，<a id="a-LZ"></a>真解脱者则不如是，<a id="a-La"></a>其性平等犹如母子。</p>
  <p id="aLb">“其解脱者即是如来，<a id="a-Lc"></a>其性寂灭，<a id="a-Ld"></a>得最上处，<a id="a-Le"></a>无余求想。<a id="a-Lf"></a>犹如饥人得香美食，<a id="a-Lg"></a>饱足意满无余求想，<a id="a-Lh"></a>真解脱者亦复如是。</p>
  <p id="aLi">“其解脱者即是如来，<a id="a-Lj"></a>其性已断。<a id="a-Lk"></a>譬如钩饵钩绳已断，<a id="a-Ll"></a>真解脱者亦复如是。</p>
  <p id="aLm">“其解脱者即是如来，<a id="a-Ln"></a>度于彼岸。<a id="a-Lo"></a>譬如河流有彼此岸，<a id="a-Lp"></a>无量生死名为此岸，<a id="a-Lq"></a>真解脱者名为彼岸。</p>
  <p id="aLr">“其解脱者即是如来，<a id="a-Ls"></a>清净渊渟。<a id="a-Lt"></a>其渊渟者，<a id="a-Lu"></a>非诸河水犹如大海，<a id="a-Lv"></a>其解脱者亦复如是。</p>
  <p id="aLw">“其解脱者即是如来，<a id="a-Lx"></a>其味淳美。<a id="a-Ly"></a>如种居舍子其味转苦，<a id="a-Lz"></a>真解脱者则不如是。</p>
  <p id="aM0">“其解脱者即是如来，<a id="a-M1"></a>离诸放逸。<a id="a-M2"></a>其放逸者耽乐五欲，<a id="a-M3"></a>真解脱者则不如是，<a id="a-M4"></a>其性清净离淫怒痴。</p>
  <p id="aM5">“其解脱者即是如来，<a id="a-M6"></a>伏诸渴爱。<a id="a-M7"></a>爱有二种，<a id="a-M8"></a>有念爱，<a id="a-M9"></a>有法爱。<a id="a-MA"></a>法爱者哀念众生，<a id="a-MB"></a>真解脱者无有念爱离我、<a id="a-MC"></a>我所。</p>
  <p id="aMD">“其解脱者即是如来，<a id="a-ME"></a>其性灭尽。<a id="a-MF"></a>一切生死习气钩锁悉灭，<a id="a-MG"></a>是名解脱。</p>
  <p id="aMH">“其解脱者即是如来，<a id="a-MI"></a>为世间舍。<a id="a-MJ"></a>度一切有为作覆荫。</p>
  <p id="aMK">“其解脱者即是如来，<a id="a-ML"></a>为世间依。<a id="a-MM"></a>犹如国王游诸国邑，<a id="a-MN"></a>真解脱者则不如是，<a id="a-MO"></a>不动快乐是名解脱。</p>
  <p id="aMP">“其解脱者即是如来，<a id="a-MQ"></a>其处常安。<a id="a-MR"></a>譬如旷野险难恐怖，<a id="a-MS"></a>真解脱者则不如是，<a id="a-MT"></a>犹师子王于诸兽类无诸恐怖。</p>
  <p id="aMU">“其解脱者即是如来，<a id="a-MV"></a>离诸逼迫。<a id="a-MW"></a>犹如有人为恶兽所迫，<a id="a-MX"></a>无诸救护令度厄难，<a id="a-MY"></a>真解脱者则不如是，<a id="a-MZ"></a>犹如船师得牢坚船能度大海。</p>
  <p id="aMa">“其解脱者即是如来，<a id="a-Mb"></a>离诸滓浊。<a id="a-Mc"></a>譬如从乳出酪，<a id="a-Md"></a>从酪出生酥，<a id="a-Me"></a>从生酥出熟酥，<a id="a-Mf"></a>从熟酥出醍醐，<a id="a-Mg"></a>唯有醍醐自性清净离诸滓秽，<a id="a-Mh"></a>解脱如是。</p>
  <p id="aMi">“其解脱者即是如来，<a id="a-Mj"></a>伏诸高慢。<a id="a-Mk"></a>譬如国王高慢自大谓无与等，<a id="a-Ml"></a>其解脱者则不如是，<a id="a-Mm"></a>离诸高慢，<a id="a-Mn"></a>无我、<a id="a-Mo"></a>我所。</p>
  <p id="aMp">“其解脱者即是如来，<a id="a-Mq"></a>灭除无明。<a id="a-Mr"></a>譬如乳酪展转相生乃至醍醐，<a id="a-Ms"></a>其醍醐者离诸滓秽自性明净，<a id="a-Mt"></a>解脱如是。</p>
  <p id="aMu">“其解脱者即是如来，<a id="a-Mv"></a>离欲闲静，<a id="a-Mw"></a>无有伦匹二法等者。<a id="a-Mx"></a>独行独步如空野象，<a id="a-My"></a>解脱如是。</p>
  <p id="aMz">“其解脱者即是如来，<a id="a-N0"></a>离诸欺诳，<a id="a-N1"></a>解脱我所入如来藏。<a id="a-N2"></a>其诸天、<a id="a-N3"></a>人、<a id="a-N4"></a>阿修罗身无有坚实，<a id="a-N5"></a>犹如伊兰、<a id="a-N6"></a>芦苇、<a id="a-N7"></a>芭蕉，<a id="a-N8"></a>无有坚实离如来藏，<a id="a-N9"></a>真解脱者入如来藏，<a id="a-NA"></a>离诸虚伪断一切有，<a id="a-NB"></a>解脱如是。</p>
  <p id="aNC">“其解脱者即是如来，<a id="a-ND"></a>入佛正法。<a id="a-NE"></a>非正法者如百叶华，<a id="a-NF"></a>真解脱者则不如是。</p>
  <p id="aNG">“其解脱者即是如来，<a id="a-NH"></a>入于一性。<a id="a-NI"></a>种种性者，<a id="a-NJ"></a>一切众生性，<a id="a-NK"></a>种种寿者，<a id="a-NL"></a>一切众生寿，<a id="a-NM"></a>真解脱者则不如是。</p>
  <p id="aNN">“其解脱者即是如来，<a id="a-NO"></a>入于一处。<a id="a-NP"></a>于诸入门无有我所，<a id="a-NQ"></a>解脱如是。</p>
  <p id="aNR">“其解脱者即是如来，<a id="a-NS"></a>是为善法。<a id="a-NT"></a>譬如孝子孝于父母，<a id="a-NU"></a>解脱如是。</p>
  <p id="aNV">“其解脱者即是如来，<a id="a-NW"></a>出于世间。<a id="a-NX"></a>于一切法出过其上，<a id="a-NY"></a>一切味中真解脱味为最第一。</p>
  <p id="aNZ">“其解脱者即是如来，<a id="a-Na"></a>湛然不动。<a id="a-Nb"></a>其名动者如海涌波，<a id="a-Nc"></a>真解脱者则不如是，<a id="a-Nd"></a>如因陀罗幢四方风吹不能动摇。</p>
  <p id="aNe">“其解脱者即是如来，<a id="a-Nf"></a>升于法堂。<a id="a-Ng"></a>世间堂者如王殿堂，<a id="a-Nh"></a>真解脱堂则不如是。</p>
  <p id="aNi">“其解脱者即是如来，<a id="a-Nj"></a>光明照曜。<a id="a-Nk"></a>如炼真金，<a id="a-Nl"></a>解脱如是。</p>
  <p id="aNm">“其解脱者即是如来，<a id="a-Nn"></a>止息快乐。<a id="a-No"></a>譬如国王，<a id="a-Np"></a>敌国新伏身心快乐，<a id="a-Nq"></a>真解脱者舍诸苦阴泥洹快乐。</p>
  <p id="aNr">“其解脱者即是如来，<a id="a-Ns"></a>无余毕竟，<a id="a-Nt"></a>离诸结缚生死牢狱。<a id="a-Nu"></a>譬如囚徒罪毕出狱，<a id="a-Nv"></a>解脱如是。</p>
  <p id="aNw">“其解脱者即是如来，<a id="a-Nx"></a>离诸结毒。<a id="a-Ny"></a>无量烦恼毒蛇结患悉已解脱，<a id="a-Nz"></a>息一切有，<a id="a-O0"></a>离一切苦，<a id="a-O1"></a>得一切乐，<a id="a-O2"></a>长息解脱。</p>
  <p id="aO3">“其解脱者即是如来，<a id="a-O4"></a>离淫怒痴。<a id="a-O5"></a>一切烦恼永已除尽，<a id="a-O6"></a>拔三毒根无余解脱。</p>
  <p id="aO7">“其解脱者即是如来，<a id="a-O8"></a>离一切有。<a id="a-O9"></a>一切诸有于斯永灭，<a id="a-OA"></a>入于泥洹究竟解脱。</p>
  <p id="aOB">“其解脱者即是如来，<a id="a-OC"></a>超越诸阴。<a id="a-OD"></a>超越一切诸不善法，<a id="a-OE"></a>长处解脱。</p>
  <p id="aOF">“其解脱者即是如来，<a id="a-OG"></a>离于自在。<a id="a-OH"></a>离诸我所世俗非我，<a id="a-OI"></a>真实无我佛性显现。</p>
  <p id="aOJ">“其解脱者即是如来，<a id="a-OK"></a>其性虚空。<a id="a-OL"></a>其虚空者，<a id="a-OM"></a>所有、<a id="a-ON"></a>无所有皆不可得。<a id="a-OO"></a>如尼揵等有无所有，<a id="a-OP"></a>真解脱者则不如是。<a id="a-OQ"></a>又其空者如酥蜜瓶，<a id="a-OR"></a>无酥蜜故名为空瓶，<a id="a-OS"></a>其实不空。<a id="a-OT"></a>因无物故，<a id="a-OU"></a>形色犹存当知非空。<a id="a-OV"></a>解脱不空亦复如是，<a id="a-OW"></a>有形有色，<a id="a-OX"></a>故说不空，<a id="a-OY"></a>无量烦恼、<a id="a-OZ"></a>二十五有、<a id="a-Oa"></a>生死轮转、<a id="a-Ob"></a>世界行处往来永绝。<a id="a-Oc"></a>如无酥蜜名为空瓶，<a id="a-Od"></a>灭诸过患，<a id="a-Oe"></a>故名为空。<a id="a-Of"></a>如瓶色像，<a id="a-Og"></a>离世间法周旋行处，<a id="a-Oh"></a>不动快乐常住不变。<a id="a-Oi"></a>然彼瓶色是无常法，<a id="a-Oj"></a>真解脱者常住不变，<a id="a-Ok"></a>是故名曰不空之空。</p>
  <p id="aOl">“其解脱者即是如来，<a id="a-Om"></a>离处所著。<a id="a-On"></a>处所著者，<a id="a-Oo"></a>乐为帝释、<a id="a-Op"></a>大力梵王。<a id="a-Oq"></a>觉慧成满，<a id="a-Or"></a>是诸爱著皆悉解脱。</p>
  <p id="aOs">“其解脱者即是如来，<a id="a-Ot"></a>无贪灭尽。<a id="a-Ou"></a>一切有求贪欲永尽，<a id="a-Ov"></a>脱诸习著是名为灭。<a id="a-Ow"></a>其灭尽者即是解脱。</p>
  <p id="aOx">“其解脱者即是如来，<a id="a-Oy"></a>泥洹快乐。<a id="a-Oz"></a>其泥洹者，<a id="a-P0"></a>譬如群鹿遇诸猎师危怖殆死，<a id="a-P1"></a>逃走山野值仙人窟，<a id="a-P2"></a>便得苏息安隐快乐。<a id="a-P3"></a>苏息快乐是名泥洹，<a id="a-P4"></a>其泥洹者非为尽灭，<a id="a-P5"></a>于一切有、<a id="a-P6"></a>无量生死、<a id="a-P7"></a>颠倒烦恼、<a id="a-P8"></a>怨家解脱，<a id="a-P9"></a>方便逃避得入正法仙人窟宅，<a id="a-PA"></a>牟尼止处第三归依，<a id="a-PB"></a>苏息快乐无量众生。<a id="a-PC"></a>苏息快乐名为泥洹，<a id="a-PD"></a>非为尽灭。<a id="a-PE"></a>若诸众生得三归依名为泥洹，<a id="a-PF"></a>岂况如来一切种智，<a id="a-PG"></a>永舍此身而非泥洹安隐快乐？<a id="a-PH"></a>入泥洹者，<a id="a-PI"></a>如人迷醉，<a id="a-PJ"></a>有人来问：<a id="a-PK"></a>‘为安乐不？<a id="a-PL"></a>’彼醉解已答言：<a id="a-PM"></a>‘安乐。<a id="a-PN"></a>’如是众生于无数劫迷醉生死二十五有，<a id="a-PO"></a>得正觉时泥洹快乐，<a id="a-PP"></a>安隐常住不动解脱，<a id="a-PQ"></a>非为灭尽。</p>
  <p id="aPR">“其解脱者即是如来。<a id="a-PS"></a>”</p>
  <p id="aPT">尔时，<a id="a-PU"></a>迦葉菩萨白佛言：<a id="a-PV"></a>“世尊，<a id="a-PW"></a>不生不起即是解脱，<a id="a-PX"></a>是如来耶？<a id="a-PY"></a>”</p>
  <p id="aPZ">佛告迦葉：<a id="a-Pa"></a>“如是，<a id="a-Pb"></a>如是。<a id="a-Pc"></a>善男子，<a id="a-Pd"></a>不生不起即是解脱，<a id="a-Pe"></a>亦是如来。<a id="a-Pf"></a>”</p>
  <p id="aPg">迦葉菩萨复白佛言：<a id="a-Ph"></a>“彼虚空性不生不起，<a id="a-Pi"></a>亦是如来耶？<a id="a-Pj"></a>”</p>
  <p id="aPk">佛告迦葉：<a id="a-Pl"></a>“究竟解脱，<a id="a-Pm"></a>非如虚空。<a id="a-Pn"></a>复次，<a id="a-Po"></a>善男子，<a id="a-Pp"></a>如加陵毗伽及命命鸟，<a id="a-Pq"></a>其声清彻宁同鸱枭？<a id="a-Pr"></a>”</p>
  <p id="aPs">迦葉白佛：<a id="a-Pt"></a>“不也，<a id="a-Pu"></a>世尊。<a id="a-Pv"></a>其声各异，<a id="a-Pw"></a>不可为比，<a id="a-Px"></a>有因缘故诸佛如来方便说喻。<a id="a-Py"></a>”</p>
  <p id="aPz">佛告迦葉：<a id="a-Q0"></a>“善哉！<a id="a-Q1"></a>善哉！<a id="a-Q2"></a>善解音声甚深之义。<a id="a-Q3"></a>是故解脱即是如来，<a id="a-Q4"></a>其如来者即是解脱。<a id="a-Q5"></a>其解脱者无可为喻，<a id="a-Q6"></a>诸天、<a id="a-Q7"></a>世人、<a id="a-Q8"></a>阿修罗等一切无能非喻为喻。<a id="a-Q9"></a>唯有如来，<a id="a-QA"></a>为教化者能方便说，<a id="a-QB"></a>非喻为喻说解脱喻。<a id="a-QC"></a>所以者何？<a id="a-QD"></a>其解脱者即是如来，<a id="a-QE"></a>其如来者即是解脱，<a id="a-QF"></a>无二无异。<a id="a-QG"></a>所谓非喻为喻者，<a id="a-QH"></a>面如满月，<a id="a-QI"></a>其大白象犹如雪山；<a id="a-QJ"></a>诸佛世尊亦复如是，<a id="a-QK"></a>说诸非喻为解脱喻，<a id="a-QL"></a>化众生故方便说法及说实法。<a id="a-QM"></a>”</p>
  <p id="aQN">迦葉菩萨白佛言：<a id="a-QO"></a>“以何等故，<a id="a-QP"></a>二种说法？<a id="a-QQ"></a>”</p>
  <p id="aQR">佛告迦葉：<a id="a-QS"></a>“善男子，<a id="a-QT"></a>譬如有人于如来所起瞋恚心，<a id="a-QU"></a>便以刀剑加害如来，<a id="a-QV"></a>然其如来无有痛想。<a id="a-QW"></a>云何，<a id="a-QX"></a>善男子，<a id="a-QY"></a>彼人当成无间罪不？<a id="a-QZ"></a>”</p>
  <p id="aQa">迦葉白佛：<a id="a-Qb"></a>“不也，<a id="a-Qc"></a>世尊。<a id="a-Qd"></a>所以者何？<a id="a-Qe"></a>于长养身不伤坏者无无间罪。<a id="a-Qf"></a>如来无有长养之身，<a id="a-Qg"></a>名自在法身，<a id="a-Qh"></a>云何伤害？<a id="a-Qi"></a>以彼发心恶方便故得无间罪，<a id="a-Qj"></a>是名方便法性真实。<a id="a-Qk"></a>”</p>
  <p id="aQl">佛言：<a id="a-Qm"></a>“善哉！<a id="a-Qn"></a>善哉！<a id="a-Qo"></a>善男子，<a id="a-Qp"></a>我所说法亦复如是。<a id="a-Qq"></a>复次，<a id="a-Qr"></a>善男子，<a id="a-Qs"></a>如有恶人欲害其母，<a id="a-Qt"></a>其母觉已远离本处，<a id="a-Qu"></a>其人不知来诣本处，<a id="a-Qv"></a>加其刀杖谓为已死，<a id="a-Qw"></a>其实不死。<a id="a-Qx"></a>云何，<a id="a-Qy"></a>善男子，<a id="a-Qz"></a>此人宁得无间罪不？<a id="a-R0"></a>”</p>
  <p id="aR1">迦葉白佛言：<a id="a-R2"></a>“不也，<a id="a-R3"></a>世尊。<a id="a-R4"></a>若杀事满足名无间罪，<a id="a-R5"></a>而今其母阴、<a id="a-R6"></a>界、<a id="a-R7"></a>诸入无所伤损非无间罪，<a id="a-R8"></a>应得相似无间罪报亦名无间，<a id="a-R9"></a>是名方便法之真实。<a id="a-RA"></a>”</p>
  <p id="aRB">迦葉菩萨白佛言：<a id="a-RC"></a>“善哉！<a id="a-RD"></a>善哉！<a id="a-RE"></a>世尊，<a id="a-RF"></a>善说方便应以不应。<a id="a-RG"></a>”</p>
  <p id="aRH">佛告迦葉：<a id="a-RI"></a>“有因缘故宣说解脱，<a id="a-RJ"></a>有因缘故广说诸喻，<a id="a-RK"></a>如是无量功德成就，<a id="a-RL"></a>名为泥洹，<a id="a-RM"></a>亦名如来，<a id="a-RN"></a>是则趣彼大般泥洹。<a id="a-RO"></a>今日如来当入泥洹，<a id="a-RP"></a>以是义故，<a id="a-RQ"></a>名大般泥洹。<a id="a-RR"></a>”</p>
  <p id="aRS">迦葉菩萨白佛言：<a id="a-RT"></a>“世尊，<a id="a-RU"></a>是为如来不趣灭尽，<a id="a-RV"></a>当知如来其寿无尽。<a id="a-RW"></a>”</p>
  <p id="aRX">佛告迦葉：<a id="a-RY"></a>“善哉！<a id="a-RZ"></a>善哉！<a id="a-Ra"></a>善男子，<a id="a-Rb"></a>护持正法应当如是灭诸狐疑学决定智。<a id="a-Rc"></a>善男子，<a id="a-Rd"></a>是为菩萨摩诃萨成就四法善说方等般泥洹经。<a id="a-Re"></a>”</p>
 </body>
</html>