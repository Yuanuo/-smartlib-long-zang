<!doctype html>
<html id="z3IBTdFLB" data-ver="1699">
 <head>
  <meta charset="utf-8">
  <meta author="法显">
  <meta library="龙藏">
  <meta catalog="大乘涅槃部">
  <meta period="东晋">
 </head>
 <body>
  <h1 id="a1">大般泥洹经卷第一</h1>
  <h2 id="a2">序品第一</h2>
  <p id="a3">如是我闻：<a id="a-4"></a>一时，<a id="a-5"></a>佛在拘夷那竭国力士生地，<a id="a-6"></a>熙连河侧坚固林双树间，<a id="a-7"></a>与八百亿比丘前后围绕，<a id="a-8"></a>二月十五日临般泥洹。<a id="a-9"></a>时诸众生各各悦乐，<a id="a-A"></a>自计清净无疑厌想，<a id="a-B"></a>忽然自觉悟：<a id="a-C"></a>“今日如来应供等正觉，<a id="a-D"></a>哀愍世间，<a id="a-E"></a>覆护世间，<a id="a-F"></a>为世间归，<a id="a-G"></a>等观众生如视一子，<a id="a-H"></a>恬淡寂灭大牟尼尊，<a id="a-I"></a>告诸众生今当灭度，<a id="a-J"></a>诸有疑难皆应来问，<a id="a-K"></a>为最后问。<a id="a-L"></a>”如是觉已，<a id="a-M"></a>各怀忧戚。</p>
  <p id="aN">尔时，<a id="a-O"></a>世尊从其面门放种种光，<a id="a-P"></a>青黄赤白玻瓈红色，<a id="a-Q"></a>明耀殊特普照三千大千世界乃至十方一切佛土。<a id="a-R"></a>六趣众生其蒙光者，<a id="a-S"></a>罪垢诸恼皆悉除灭，<a id="a-T"></a>咸皆悲恸泪下如雨，<a id="a-U"></a>更相谓言：<a id="a-V"></a>“怪哉！<a id="a-W"></a>仁者，<a id="a-X"></a>世间虚空！<a id="a-Y"></a>怪哉！<a id="a-Z"></a>仁者，<a id="a-a"></a>众生福尽！<a id="a-b"></a>怪哉！<a id="a-c"></a>仁者，<a id="a-d"></a>苦法增长！<a id="a-e"></a>如来不久当般泥洹。<a id="a-f"></a>一何驶哉！<a id="a-g"></a>世间虚空！<a id="a-h"></a>何其驶哉！<a id="a-i"></a>世间眼灭！<a id="a-j"></a>我等当共疾往诣佛礼拜供养，<a id="a-k"></a>劝请世尊不般泥洹，<a id="a-l"></a>住寿一劫若过一劫。<a id="a-m"></a>若佛泥洹，<a id="a-n"></a>谁为我等亲善慈导？<a id="a-o"></a>谁为我等救诸厄难？<a id="a-p"></a>是故仁等有所不了，<a id="a-q"></a>当诣如来咨决所疑。<a id="a-r"></a>”</p>
  <p id="as">尔时，<a id="a-t"></a>大地六种震动。<a id="a-u"></a>时八百亿比丘，<a id="a-v"></a>皆阿罗汉，<a id="a-w"></a>心得自在，<a id="a-x"></a>所作已办，<a id="a-y"></a>离诸烦恼，<a id="a-z"></a>降伏诸根譬如大龙，<a id="a-10"></a>成就空慧逮得己利，<a id="a-11"></a>如栴檀林以为眷属，<a id="a-12"></a>功德具足为佛真子。<a id="a-13"></a>其名曰：<a id="a-14"></a>尊者迦旃延、<a id="a-15"></a>尊者薄拘罗、<a id="a-16"></a>尊者优波难陀等。<a id="a-17"></a>是诸比丘晨用杨枝澡漱清净，<a id="a-18"></a>时有妙光来照其身。<a id="a-19"></a>如日初出照青树叶，<a id="a-1A"></a>赤脉悉现；<a id="a-1B"></a>此诸比丘亦复如是，<a id="a-1C"></a>举身支节一切毛孔血流如雨，<a id="a-1D"></a>心大苦痛，<a id="a-1E"></a>哀愍安乐诸众生故，<a id="a-1F"></a>欲发大乘方便密教故，<a id="a-1G"></a>教化因缘故，<a id="a-1H"></a>疾澡漱讫来诣佛所，<a id="a-1I"></a>稽首礼足绕百千匝，<a id="a-1J"></a>恭敬问讯于一面住。</p>
  <p id="a1K">复有二十五亿比丘尼，<a id="a-1L"></a>皆阿罗汉，<a id="a-1M"></a>心得自在，<a id="a-1N"></a>所作已办，<a id="a-1O"></a>离诸烦恼，<a id="a-1P"></a>降伏诸根譬如大龙，<a id="a-1Q"></a>成就空慧逮得己利。<a id="a-1R"></a>其名曰：<a id="a-1S"></a>拘邻女须跋陀罗比丘尼、<a id="a-1T"></a>优婆难陀比丘尼、<a id="a-1U"></a>海智比丘尼等。<a id="a-1V"></a>如日初出照青树叶，<a id="a-1W"></a>赤脉悉现；<a id="a-1X"></a>此诸比丘尼亦复如是，<a id="a-1Y"></a>举身支节一切毛孔血流如雨，<a id="a-1Z"></a>心大苦痛，<a id="a-1a"></a>哀愍安乐诸众生故，<a id="a-1b"></a>欲发大乘方便密教故，<a id="a-1c"></a>教化因缘故，<a id="a-1d"></a>来诣佛所，<a id="a-1e"></a>稽首礼足绕百千匝，<a id="a-1f"></a>恭敬问讯于一面住。</p>
  <p id="a1g">复有诸比丘尼，<a id="a-1h"></a>皆是菩萨，<a id="a-1i"></a>人中雄猛得十地行，<a id="a-1j"></a>教化因缘故现为女身，<a id="a-1k"></a>游四无量能现为佛种种变化。</p>
  <p id="a1l">复有一恒河沙菩萨摩诃萨，<a id="a-1m"></a>人中雄猛，<a id="a-1n"></a>一切功德皆已具足，<a id="a-1o"></a>以方便身深乐大乘，<a id="a-1p"></a>正向大乘、<a id="a-1q"></a>饥虚大乘，<a id="a-1r"></a>贪求大乘、<a id="a-1s"></a>渴仰大乘，<a id="a-1t"></a>善能随顺一切世间，<a id="a-1u"></a>未度者度，<a id="a-1v"></a>未脱者脱，<a id="a-1w"></a>于无数劫修习净戒度脱众生，<a id="a-1x"></a>于无数劫修习净戒安慰众生，<a id="a-1y"></a>于无数劫修习净戒兴隆三宝，<a id="a-1z"></a>于无数劫修习净戒转正法轮，<a id="a-20"></a>于无数劫修习净戒成大庄严，<a id="a-21"></a>于无数劫修习净戒行处坚固，<a id="a-22"></a>如是等无量功德皆悉成就，<a id="a-23"></a>等观众生如视一子。<a id="a-24"></a>其名曰：<a id="a-25"></a>海德菩萨、<a id="a-26"></a>无尽智菩萨等。<a id="a-27"></a>如日初出照青树叶，<a id="a-28"></a>赤脉悉现；<a id="a-29"></a>此诸菩萨亦复如是，<a id="a-2A"></a>举身支节一切毛孔血流如雨，<a id="a-2B"></a>心大苦痛，<a id="a-2C"></a>愍念安乐诸众生故，<a id="a-2D"></a>欲发大乘方便密教故，<a id="a-2E"></a>教化因缘故，<a id="a-2F"></a>来诣佛所，<a id="a-2G"></a>稽首礼足绕百千匝，<a id="a-2H"></a>恭敬问讯于一面住。</p>
  <p id="a2I">复有二恒河沙五戒优婆塞，<a id="a-2J"></a>深乐一切诸对治法——苦乐、<a id="a-2K"></a>常无常、<a id="a-2L"></a>我非我、<a id="a-2M"></a>空非空、<a id="a-2N"></a>依无依、<a id="a-2O"></a>众生非众生、<a id="a-2P"></a>恒非恒、<a id="a-2Q"></a>吉非吉、<a id="a-2R"></a>有为无为、<a id="a-2S"></a>泥洹非泥洹，<a id="a-2T"></a>深乐如是对治之法，<a id="a-2U"></a>欲闻妙义阐扬大法，<a id="a-2V"></a>于无数劫净修梵行而无毁失，<a id="a-2W"></a>欲行大乘为人广说，<a id="a-2X"></a>修习净戒欲学坚固大乘，<a id="a-2Y"></a>欲学随顺世间，<a id="a-2Z"></a>欲学度脱世间，<a id="a-2a"></a>欲学兴隆三宝，<a id="a-2b"></a>欲学转法轮，<a id="a-2c"></a>欲学大庄严，<a id="a-2d"></a>如是无量功德具足，<a id="a-2e"></a>等观众生如视一子。<a id="a-2f"></a>其名曰：<a id="a-2g"></a>光无垢称王优婆塞、<a id="a-2h"></a>善德优婆塞。<a id="a-2i"></a>如是等二恒河沙优婆塞，<a id="a-2j"></a>于晨朝时为供养如来故，<a id="a-2k"></a>人人各作五千栴檀床帐、<a id="a-2l"></a>沉水床帐、<a id="a-2m"></a>众宝床帐、<a id="a-2n"></a>天香床帐、<a id="a-2o"></a>郁金香华床帐等。<a id="a-2p"></a>其诸床帐悉以牛头栴檀香薰，<a id="a-2q"></a>庄严种种奇妙七宝，<a id="a-2r"></a>校饰金绳罗网以覆其上，<a id="a-2s"></a>青色青光、<a id="a-2t"></a>黄色黄光、<a id="a-2u"></a>赤色赤光、<a id="a-2v"></a>白色白光、<a id="a-2w"></a>红色红光、<a id="a-2x"></a>玻瓈色玻瓈光、<a id="a-2y"></a>如意珠色如意珠光，<a id="a-2z"></a>以如是等杂色庄严，<a id="a-30"></a>殊胜希有周匝障幔，<a id="a-31"></a>皆以七宝罗网罗覆其上，<a id="a-32"></a>周回四面悬众宝幡，<a id="a-33"></a>种种杂香以涂其上，<a id="a-34"></a>金镂织成以为垂带。<a id="a-35"></a>其宝帐内种种异色庄严如上，<a id="a-36"></a>七宝织成以为茵蓐，<a id="a-37"></a>柔软香薰以敷其内。<a id="a-38"></a>一一床帐各载以宝车，<a id="a-39"></a>其车严好七宝庄严，<a id="a-3A"></a>前后皆有宝幢幡盖。<a id="a-3B"></a>一一幡盖皆以七宝罗网，<a id="a-3C"></a>青黄赤白七宝庄严，<a id="a-3D"></a>及四种华优钵罗、<a id="a-3E"></a>钵昙摩、<a id="a-3F"></a>拘牟头、<a id="a-3G"></a>分陀利，<a id="a-3H"></a>亦以七宝校饰如前，<a id="a-3I"></a>结众杂宝以为华鬘，<a id="a-3J"></a>鲜好白氎图画如来本生之像，<a id="a-3K"></a>表现菩萨从初发意至于成佛，<a id="a-3L"></a>中间受身种种苦行无不记列。<a id="a-3M"></a>夹道两边作众伎乐，<a id="a-3N"></a>其诸乐器皆用七宝，<a id="a-3O"></a>其音和雅皆出无常、<a id="a-3P"></a>苦、<a id="a-3Q"></a>空之音，<a id="a-3R"></a>咸言怪哉世间虚空，<a id="a-3S"></a>悲号泣泪声振天地。<a id="a-3T"></a>为供养故各赍名华、<a id="a-3U"></a>细末杂香，<a id="a-3V"></a>又办种种上味之食，<a id="a-3W"></a>用山涧水，<a id="a-3X"></a>燃以香薪，<a id="a-3Y"></a>令食细软香味具足。<a id="a-3Z"></a>又于坚固林内外扫洒，<a id="a-3a"></a>布七宝沙，<a id="a-3b"></a>香薰宝衣以覆其上。<a id="a-3c"></a>周回敷置三十二行师子之座，<a id="a-3d"></a>皆以七宝庄严，<a id="a-3e"></a>雕纹刻镂，<a id="a-3f"></a>五色晃曜，<a id="a-3g"></a>众妙杂香用薰其座，<a id="a-3h"></a>七宝茵蓐以敷其上。<a id="a-3i"></a>众事办已而作是念：<a id="a-3j"></a>“一切众生有所须欲，<a id="a-3k"></a>我悉施与。<a id="a-3l"></a>衣服、<a id="a-3m"></a>饮食、<a id="a-3n"></a>财物、<a id="a-3o"></a>珍宝、<a id="a-3p"></a>国城、<a id="a-3q"></a>妻子、<a id="a-3r"></a>头目、<a id="a-3s"></a>髓脑、<a id="a-3t"></a>血肉、<a id="a-3u"></a>肌体，<a id="a-3v"></a>贫富贵贱随其所须各令充足，<a id="a-3w"></a>唯除色欲、<a id="a-3x"></a>毒药及害生等不净之施。<a id="a-3y"></a>”是诸优婆塞发菩萨心而作是念：<a id="a-3z"></a>“我等持是床帐、<a id="a-40"></a>宝车、<a id="a-41"></a>众物供具，<a id="a-42"></a>施佛及僧是为最后供养大施。<a id="a-43"></a>”各作是念：<a id="a-44"></a>“佛及大众受我供已，<a id="a-45"></a>今日如来当般泥洹。<a id="a-46"></a>”作是念已，<a id="a-47"></a>其心悲乱。<a id="a-48"></a>譬如日出照青树叶，<a id="a-49"></a>赤脉悉现；<a id="a-4A"></a>诸优婆塞亦复如是，<a id="a-4B"></a>举身毛孔血流如雨，<a id="a-4C"></a>身心毒痛悲泣流泪。<a id="a-4D"></a>又于坚固林侧，<a id="a-4E"></a>施大帐幔七宝庄校，<a id="a-4F"></a>高广严好上际虚空。<a id="a-4G"></a>于其帐内立七宝舍，<a id="a-4H"></a>馔具毕已，<a id="a-4I"></a>来诣佛所，<a id="a-4J"></a>稽首佛足。<a id="a-4K"></a>幢盖供养遍满虚空，<a id="a-4L"></a>烧香散华犹如云雨，<a id="a-4M"></a>咸皆悲慕哀动天地，<a id="a-4N"></a>抚臆号叫泪下如雨，<a id="a-4O"></a>更相谓言：<a id="a-4P"></a>“怪哉！<a id="a-4Q"></a>仁者，<a id="a-4R"></a>世间虚空！<a id="a-4S"></a>一何驶哉！<a id="a-4T"></a>世间眼灭！<a id="a-4U"></a>”头面著地同声请佛：<a id="a-4V"></a>“愿佛及僧哀愍我等，<a id="a-4W"></a>与诸大众俱受我请，<a id="a-4X"></a>受我请已当般泥洹，<a id="a-4Y"></a>令我等饭佛大众得最后施福。<a id="a-4Z"></a>”世尊知时默然不受，<a id="a-4a"></a>如是三请，<a id="a-4b"></a>佛亦默然。<a id="a-4c"></a>时诸优婆塞一切望绝，<a id="a-4d"></a>愁忧苦恼。<a id="a-4e"></a>犹如慈父唯有一子，<a id="a-4f"></a>卒病命终，<a id="a-4g"></a>送殡而还，<a id="a-4h"></a>愁忧苦恼；<a id="a-4i"></a>诸优婆塞愁忧苦恼，<a id="a-4j"></a>亦复如是，<a id="a-4k"></a>作礼而起于一面住。</p>
  <p id="a4l">复有三恒河沙优婆夷，<a id="a-4m"></a>皆持五戒功德具足，<a id="a-4n"></a>现为女像化度众生，<a id="a-4o"></a>呵责己身犹如四蛇，<a id="a-4p"></a>八万户虫侵食其体。<a id="a-4q"></a>是身嗅秽贪欲所惑，<a id="a-4r"></a>譬如死尸无一可乐，<a id="a-4s"></a>是身不净九孔常漏，<a id="a-4t"></a>血肉筋骨共相依假以为伪城，<a id="a-4u"></a>手足支节以为却敌，<a id="a-4v"></a>爪齿耳目以为寮孔，<a id="a-4w"></a>幻伪心法以为寮障，<a id="a-4x"></a>放逸调慢以为楼观，<a id="a-4y"></a>恶贼意王居其城内，<a id="a-4z"></a>贪利荡逸驰骋六境。<a id="a-50"></a>如此贼城，<a id="a-51"></a>诸佛所弃，<a id="a-52"></a>愚夫所乐，<a id="a-53"></a>贪欲、<a id="a-54"></a>瞋恚、<a id="a-55"></a>愚痴、<a id="a-56"></a>罗刹依止其中。<a id="a-57"></a>如伊兰丛林无可爱乐，<a id="a-58"></a>聚沫、<a id="a-59"></a>芭蕉无有坚固，<a id="a-5A"></a>电光、<a id="a-5B"></a>野马、<a id="a-5C"></a>呼声之响、<a id="a-5D"></a>水月、<a id="a-5E"></a>幻、<a id="a-5F"></a>化，<a id="a-5G"></a>如海涛波驶流立草须臾不住，<a id="a-5H"></a>丘冢丛林秽恶充满，<a id="a-5I"></a>狐狼雕鹫鸟鸱饿狗，<a id="a-5J"></a>诸恶虫辈竞止其中，<a id="a-5K"></a>如此秽身安可堪处？<a id="a-5L"></a>若以一毛滴大海水尚可知数，<a id="a-5M"></a>此毒树身四百四病，<a id="a-5N"></a>无量众秽不可称计。<a id="a-5O"></a>如世尊说譬喻，<a id="a-5P"></a>天下草木斩以为筹，<a id="a-5Q"></a>大地土石末为微尘犹可知数，<a id="a-5R"></a>此身不净无量杂恶其数过是。<a id="a-5S"></a>是身暴害灭诸善法，<a id="a-5T"></a>是等优婆夷能舍此身犹如弃唾，<a id="a-5U"></a>习行空行、<a id="a-5V"></a>无相、<a id="a-5W"></a>无作，<a id="a-5X"></a>深乐大乘常为人说。<a id="a-5Y"></a>其名曰：<a id="a-5Z"></a>耆婆尸利优婆夷、<a id="a-5a"></a>胜鬘优婆夷、<a id="a-5b"></a>毗舍佉优婆夷等。<a id="a-5c"></a>于晨朝时，<a id="a-5d"></a>光明照已即觉斯瑞，<a id="a-5e"></a>便各疾办众供养具倍胜于前，<a id="a-5f"></a>来诣佛所，<a id="a-5g"></a>头面著地，<a id="a-5h"></a>请佛及僧。<a id="a-5i"></a>世尊不受，<a id="a-5j"></a>愁忧苦恼在一面住。</p>
  <p id="a5k">复有四恒河沙诸离车童子，<a id="a-5l"></a>在毗舍离城内并外来者，<a id="a-5m"></a>及阎浮提边国诸王大臣，<a id="a-5n"></a>俱乐正法淳修戒行，<a id="a-5o"></a>众德成就伏诸异学及乱法者，<a id="a-5p"></a>普能惠施无畏之法，<a id="a-5q"></a>为众演说无尽法藏，<a id="a-5r"></a>悉能修习诸佛所说甘露妙法，<a id="a-5s"></a>摧伏众魔外道邪论，<a id="a-5t"></a>自持律行令持戒僧得力安隐，<a id="a-5u"></a>自持律行乐听大乘为人广说，<a id="a-5v"></a>普慈愍伤一切众生德皆如上。<a id="a-5w"></a>其名曰：<a id="a-5x"></a>净离垢藏离车童子、<a id="a-5y"></a>常快净离车童子、<a id="a-5z"></a>恒水离垢净离车童子等。<a id="a-60"></a>是诸离车各办八十四亿栴檀床帐、<a id="a-61"></a>沉水床帐、<a id="a-62"></a>郁金床帐、<a id="a-63"></a>柏木床帐、<a id="a-64"></a>兜楼香木床帐，<a id="a-65"></a>亦各八十四亿雕文刻镂，<a id="a-66"></a>七宝庄严，<a id="a-67"></a>五色光耀，<a id="a-68"></a>严饰如前。<a id="a-69"></a>各办八万四千宝马，<a id="a-6A"></a>八万四千大象王，<a id="a-6B"></a>八万四千四马宝车，<a id="a-6C"></a>悉以神珠明宝绞络庄饰，<a id="a-6D"></a>端严姝妙行如疾风。<a id="a-6E"></a>又办八万四千明月神珠昼夜常明，<a id="a-6F"></a>幢盖幡华大宝帐幔，<a id="a-6G"></a>白叠图像次第如前。<a id="a-6H"></a>其宝华盖广一由旬，<a id="a-6I"></a>彩画细叠以为图像三十二由旬，<a id="a-6J"></a>其幔高显各百由旬，<a id="a-6K"></a>其幡各长一千由旬，<a id="a-6L"></a>七宝庄校严饰如前，<a id="a-6M"></a>其饭香气薰一由旬。<a id="a-6N"></a>敷置床座，<a id="a-6O"></a>于坚固林供具悉备，<a id="a-6P"></a>来诣佛所，<a id="a-6Q"></a>稽首请佛，<a id="a-6R"></a>头面礼讫于一面住。</p>
  <p id="a6S">复有阎浮提内大长者五恒河沙，<a id="a-6T"></a>深乐正法，<a id="a-6U"></a>淳修戒行，<a id="a-6V"></a>众德成就，<a id="a-6W"></a>伏诸异学及乱法者，<a id="a-6X"></a>深乐大乘。<a id="a-6Y"></a>其名日：<a id="a-6Z"></a>月光王薝卜华首长者、<a id="a-6a"></a>法首长者。<a id="a-6b"></a>如是等长者子及长者女五恒河沙，<a id="a-6c"></a>于晨朝时，<a id="a-6d"></a>承佛威神，<a id="a-6e"></a>办众供具倍复胜前，<a id="a-6f"></a>来诣佛所，<a id="a-6g"></a>稽首请佛，<a id="a-6h"></a>头面礼足于一面住。</p>
  <p id="a6i">复有毗舍离王内外眷属，<a id="a-6j"></a>及阎浮提主大小城邑聚落野人君主，<a id="a-6k"></a>除阿阇世，<a id="a-6l"></a>其余诸王月离垢藏王、<a id="a-6m"></a>日离垢王等，<a id="a-6n"></a>六恒河沙各将一百八十万亿眷属，<a id="a-6o"></a>皆悉勇健，<a id="a-6p"></a>力如龙象，<a id="a-6q"></a>行如疾风，<a id="a-6r"></a>深乐正法，<a id="a-6s"></a>淳修戒行，<a id="a-6t"></a>众德成就，<a id="a-6u"></a>伏诸异学及乱法者，<a id="a-6v"></a>所作供具转倍胜前，<a id="a-6w"></a>来诣佛所，<a id="a-6x"></a>稽首请佛，<a id="a-6y"></a>头面礼足于一面住。</p>
  <p id="a6z">复有阎浮提主大小诸王夫人、<a id="a-70"></a>婇女七恒河沙，<a id="a-71"></a>除阿阇世王夫人、<a id="a-72"></a>婇女，<a id="a-73"></a>皆厌患女身，<a id="a-74"></a>修行空行，<a id="a-75"></a>深乐大乘，<a id="a-76"></a>广为人说，<a id="a-77"></a>所修功德悉如前说。<a id="a-78"></a>诸优婆夷其名曰：<a id="a-79"></a>三界妙夫人、<a id="a-7A"></a>念德夫人等。<a id="a-7B"></a>所作供具倍复胜前。<a id="a-7C"></a>于晨朝时，<a id="a-7D"></a>来诣佛所，<a id="a-7E"></a>稽首请佛，<a id="a-7F"></a>头面礼足于一面住。</p>
  <p id="a7G">复有八恒河沙诸天众俱，<a id="a-7H"></a>普明天子等，<a id="a-7I"></a>皆乐大乘，<a id="a-7J"></a>广为人说，<a id="a-7K"></a>修行净戒，<a id="a-7L"></a>渴仰大乘；<a id="a-7M"></a>诸众生类乐大乘者，<a id="a-7N"></a>以大乘法断其渴仰；<a id="a-7O"></a>修行净戒，<a id="a-7P"></a>贪乐大乘、<a id="a-7Q"></a>坚固大乘、<a id="a-7R"></a>觉悟大乘，<a id="a-7S"></a>于大乘法不起嫉慢；<a id="a-7T"></a>伏诸异学及乱法者，<a id="a-7U"></a>护持正法，<a id="a-7V"></a>修行净戒；<a id="a-7W"></a>随顺世间，<a id="a-7X"></a>未度者度，<a id="a-7Y"></a>未脱者脱；<a id="a-7Z"></a>欲转法轮，<a id="a-7a"></a>欲兴隆三宝永使不绝，<a id="a-7b"></a>欲建大庄严。<a id="a-7c"></a>如是等无量功德皆悉具足，<a id="a-7d"></a>等慈众生犹如一子。<a id="a-7e"></a>是诸天等于晨朝时，<a id="a-7f"></a>光明照已觉斯瑞相，<a id="a-7g"></a>咸作是念：<a id="a-7h"></a>“如来不久当般泥洹。<a id="a-7i"></a>”来诣佛所，<a id="a-7j"></a>见众供具，<a id="a-7k"></a>各相谓言：<a id="a-7l"></a>“汝等观彼人间供养，<a id="a-7m"></a>庄严殊特与天无异。<a id="a-7n"></a>供养如来为最后供，<a id="a-7o"></a>种种饭食供佛及僧最后大施，<a id="a-7p"></a>而今世尊悉皆不受。<a id="a-7q"></a>诸仁者，<a id="a-7r"></a>我等今日亦当为佛及僧并诸眷属，<a id="a-7s"></a>为最后施，<a id="a-7t"></a>成大施度！<a id="a-7u"></a>如来及僧并诸眷属，<a id="a-7v"></a>哀受我等最后供施当般泥洹。<a id="a-7w"></a>佛世难值，<a id="a-7x"></a>最后施度倍复甚难。<a id="a-7y"></a>怪哉！<a id="a-7z"></a>仁者，<a id="a-80"></a>世间虚空！<a id="a-81"></a>一何驶哉！<a id="a-82"></a>世间眼灭！<a id="a-83"></a>”是诸天众咸作是念：<a id="a-84"></a>“我等亦当供养如来。<a id="a-85"></a>”即办供具倍胜人间，<a id="a-86"></a>床帐、<a id="a-87"></a>车乘、<a id="a-88"></a>幢幡、<a id="a-89"></a>华盖、<a id="a-8A"></a>图像、<a id="a-8B"></a>帐幔，<a id="a-8C"></a>悉以天香、<a id="a-8D"></a>天缯、<a id="a-8E"></a>天宝庄严校饰。<a id="a-8F"></a>供具办已，<a id="a-8G"></a>来诣佛所，<a id="a-8H"></a>稽首礼足绕百千匝，<a id="a-8I"></a>恭敬问讯于一面住。</p>
  <p id="a8J">复有九恒河沙诸龙王从四方来。<a id="a-8K"></a>其名曰：<a id="a-8L"></a>和修吉龙王、<a id="a-8M"></a>难头优钵难陀龙王等。<a id="a-8N"></a>众德具足，<a id="a-8O"></a>哀愍世间，<a id="a-8P"></a>于晨朝时光明照已，<a id="a-8Q"></a>各作是念：<a id="a-8R"></a>“如来不久当般泥洹。<a id="a-8S"></a>”办众供具倍胜人天，<a id="a-8T"></a>来诣佛所，<a id="a-8U"></a>稽首请佛，<a id="a-8V"></a>绕百千匝于一面住。</p>
  <p id="a8W">复有十恒河沙诸鬼神王，<a id="a-8X"></a>毗沙门等。<a id="a-8Y"></a>一切鬼王所作供养悉皆如前，<a id="a-8Z"></a>来诣佛所，<a id="a-8a"></a>稽首请佛，<a id="a-8b"></a>绕百千匝于一面住。</p>
  <p id="a8c">复有二十恒河沙伽留罗王，<a id="a-8d"></a>龙怨伽留罗王等；<a id="a-8e"></a>三十恒河沙揵闼婆王，<a id="a-8f"></a>那罗达揵闼婆王等；<a id="a-8g"></a>四十恒河沙紧那罗王，<a id="a-8h"></a>快见紧那罗王等；<a id="a-8i"></a>五十恒河沙摩睺罗伽王，<a id="a-8j"></a>大快见摩睺罗伽王等；<a id="a-8k"></a>六十恒河沙阿修罗王，<a id="a-8l"></a>游空阿修罗王等；<a id="a-8m"></a>七十恒河沙陀那婆王，<a id="a-8n"></a>法水离垢胜王等；<a id="a-8o"></a>八十恒河沙罗刹王，<a id="a-8p"></a>广怖畏罗刹王等；<a id="a-8q"></a>九十恒河沙丛林主王，<a id="a-8r"></a>乐香丛林主王等；<a id="a-8s"></a>千恒河沙持咒王，<a id="a-8t"></a>大幻持咒王等；<a id="a-8u"></a>一亿恒河沙欲色众，<a id="a-8v"></a>善现欲色等；<a id="a-8w"></a>百亿恒河沙天女，<a id="a-8x"></a>众蓝婆天女等；<a id="a-8y"></a>千亿恒河沙负多王，<a id="a-8z"></a>宿君坻负多王等；<a id="a-90"></a>百千亿恒河沙天子，<a id="a-91"></a>四天王等；<a id="a-92"></a>百千亿恒河沙风神王；<a id="a-93"></a>一亿恒河沙乐云雨神王；<a id="a-94"></a>一切世间寂静云雨王。<a id="a-95"></a>是诸王等于晨朝时，<a id="a-96"></a>明照已觉斯瑞相，<a id="a-97"></a>各作是念：<a id="a-98"></a>“如来不久当般泥洹。<a id="a-99"></a>”雨众供具倍胜人天，<a id="a-9A"></a>来诣佛所，<a id="a-9B"></a>稽首请佛，<a id="a-9C"></a>绕百千匝于一面住。</p>
  <p id="a9D">复有二十恒河沙香象王，<a id="a-9E"></a>金色绀眼象王等。<a id="a-9F"></a>是诸象王随其力能于雪山中取众香药草，<a id="a-9G"></a>及诸名华优钵罗、<a id="a-9H"></a>钵昙摩、<a id="a-9I"></a>拘牟头、<a id="a-9J"></a>分陀利华等大如车轮，<a id="a-9K"></a>及山川水陆所生诸华，<a id="a-9L"></a>以用庄严床帐供具，<a id="a-9M"></a>悲鸣号吼声震天地：<a id="a-9N"></a>“一何驶哉！<a id="a-9O"></a>世间虚空！<a id="a-9P"></a>一何驶哉！<a id="a-9Q"></a>世间眼灭！<a id="a-9R"></a>”来诣佛所，<a id="a-9S"></a>头面礼足于一面住。</p>
  <p id="a9T">复有三恒河沙师子王，<a id="a-9U"></a>大震吼师子王等，<a id="a-9V"></a>皆于众生普施无畏。<a id="a-9W"></a>及诸鸟王，<a id="a-9X"></a>迦兰陀鸟、<a id="a-9Y"></a>迦陵频伽鸟王等，<a id="a-9Z"></a>所作供养悉如象王。<a id="a-9a"></a>复有诸牛羊王，<a id="a-9b"></a>诣坚固林出好香乳，<a id="a-9c"></a>一切坑池乳皆流溢。<a id="a-9d"></a>复有诸蜜蜂王皆以香蜜盈满其中。<a id="a-9e"></a>如是等比数如恒河沙，<a id="a-9f"></a>悉诣佛所，<a id="a-9g"></a>头面礼足于一面住。</p>
  <p id="a9h">复有万恒河沙五通神仙，<a id="a-9i"></a>与四天下一切众仙俱，<a id="a-9j"></a>忍辱仙人等作种种神力，<a id="a-9k"></a>所作供养悉倍胜前，<a id="a-9l"></a>来诣佛所，<a id="a-9m"></a>以发布地，<a id="a-9n"></a>稽首佛足于一面住。</p>
  <p id="a9o">尔时，<a id="a-9p"></a>十六大国比丘、<a id="a-9q"></a>比丘尼，<a id="a-9r"></a>唯除尊者大迦葉、<a id="a-9s"></a>尊者阿难二众，<a id="a-9t"></a>余者悉集满一由旬，<a id="a-9u"></a>悉皆如前。<a id="a-9v"></a>比丘、<a id="a-9w"></a>比丘尼众于晨朝时，<a id="a-9x"></a>来诣佛所，<a id="a-9y"></a>稽首佛足，<a id="a-9z"></a>绕百千匝于一面住。</p>
  <p id="aA0">复有万恒河沙诸小山神王、<a id="a-A1"></a>大山神王，<a id="a-A2"></a>世界中间诸鬼神王、<a id="a-A3"></a>须弥山神王，<a id="a-A4"></a>食诸树叶华果种种生类，<a id="a-A5"></a>皆有神力放大光明，<a id="a-A6"></a>来诣佛所，<a id="a-A7"></a>稽首礼足于一面住。</p>
  <p id="aA8">复有百千万恒河沙八大河大海大地诸神天子，<a id="a-A9"></a>大小诸王皆有神力，<a id="a-AA"></a>放大光明蔽于日月，<a id="a-AB"></a>于坚固林出甘露水，<a id="a-AC"></a>满熙连河微流清彻，<a id="a-AD"></a>处处皆作七宝阶道，<a id="a-AE"></a>令诸会众饮之无厌。</p>
  <p id="aAF">尔时，<a id="a-AG"></a>力士生地北面南向，<a id="a-AH"></a>有自然善法重阁讲堂，<a id="a-AI"></a>文饰刻画，<a id="a-AJ"></a>七宝庄严，<a id="a-AK"></a>五色光耀，<a id="a-AL"></a>清泉浴池华果园林亦自化成，<a id="a-AM"></a>譬如忉利天欢喜之园甚可爱乐。<a id="a-AN"></a>其诸天、<a id="a-AO"></a>人、<a id="a-AP"></a>阿修罗悉睹如来泥洹之相，<a id="a-AQ"></a>咸皆悲感愁忧叹息。</p>
  <p id="aAR">复有一亿阿僧祇四天王诸天子皆悉来会，<a id="a-AS"></a>各相谓言：<a id="a-AT"></a>“汝等观此天、<a id="a-AU"></a>人、<a id="a-AV"></a>阿修罗，<a id="a-AW"></a>为最后供养如来故，<a id="a-AX"></a>作此胜妙殊特供具种种饮食，<a id="a-AY"></a>佛与大众受彼施已当般泥洹。<a id="a-AZ"></a>我等亦当办众供具倍胜于彼。<a id="a-Aa"></a>”皆用天华、<a id="a-Ab"></a>天香、<a id="a-Ac"></a>天食、<a id="a-Ad"></a>曼陀罗华、<a id="a-Ae"></a>摩诃曼陀罗华、<a id="a-Af"></a>迦拘罗华、<a id="a-Ag"></a>摩诃迦拘罗华、<a id="a-Ah"></a>曼殊沙华、<a id="a-Ai"></a>摩诃曼殊沙华、<a id="a-Aj"></a>散多那华、<a id="a-Ak"></a>摩诃散多那华，<a id="a-Al"></a>如是等种种天华及诸天香，<a id="a-Am"></a>以成供具来诣佛所，<a id="a-An"></a>稽首请佛于一面住。</p>
  <p id="aAo">释提桓因与阿僧祇三十三天众所作供养，<a id="a-Ap"></a>乃至第六天王与诸眷属所作供养转倍胜前。<a id="a-Aq"></a>除四无色及色有无想天，<a id="a-Ar"></a>其余诸天亦办供具转倍胜前。</p>
  <p id="aAs">尔时，<a id="a-At"></a>娑婆世界主梵天王，<a id="a-Au"></a>与诸梵天子无量眷属，<a id="a-Av"></a>各放身光遍四天下，<a id="a-Aw"></a>欲界人天身诸光明皆蔽不现，<a id="a-Ax"></a>普雨天衣及天名华供办天食，<a id="a-Ay"></a>一一天幢、<a id="a-Az"></a>天幡、<a id="a-B0"></a>天盖，<a id="a-B1"></a>从坚固林上至梵天，<a id="a-B2"></a>办众具已，<a id="a-B3"></a>来诣佛所，<a id="a-B4"></a>稽首请佛于一面住。</p>
  <p id="aB5">复有毗摩质多罗阿修罗王，<a id="a-B6"></a>与无量阿修罗眷属俱，<a id="a-B7"></a>放身光明遍四天下，<a id="a-B8"></a>释提桓因及诸梵王身诸光明皆蔽不现，<a id="a-B9"></a>亦办饭食及众供具，<a id="a-BA"></a>其诸宝盖悉皆弥覆小千世界。<a id="a-BB"></a>办众供已，<a id="a-BC"></a>来诣佛所，<a id="a-BD"></a>稽首请佛于一面住。</p>
  <p id="aBE">尔时，<a id="a-BF"></a>天魔波旬与无量魔天女众俱，<a id="a-BG"></a>即以神力普开一切诸地狱门，<a id="a-BH"></a>随彼地狱众生有所愿乐皆给济之。<a id="a-BI"></a>又复普告地狱众生言：<a id="a-BJ"></a>“汝等当念如来应供等正觉作最后随喜！<a id="a-BK"></a>此是汝等力所堪能修行福利，<a id="a-BL"></a>当令汝等长获安乐，<a id="a-BM"></a>永得解脱地狱楚毒。<a id="a-BN"></a>”以如来威神故，<a id="a-BO"></a>令魔波旬心转调伏，<a id="a-BP"></a>与眷属俱皆悉庄严兵仗、<a id="a-BQ"></a>刀剑、<a id="a-BR"></a>弓箭、<a id="a-BS"></a>金锤、<a id="a-BT"></a>钺斧、<a id="a-BU"></a>罥索、<a id="a-BV"></a>长钩、<a id="a-BW"></a>斗战众具，<a id="a-BX"></a>地狱众生长夜痴冥，<a id="a-BY"></a>远离正法受诸苦痛，<a id="a-BZ"></a>城郭门户盛火炽然，<a id="a-Ba"></a>兴云大雨令火悉灭。<a id="a-Bb"></a>尔时，<a id="a-Bc"></a>地狱众生离苦获安。<a id="a-Bd"></a>离苦获安已，<a id="a-Be"></a>一一诸魔与其眷属，<a id="a-Bf"></a>办众供具倍胜于前，<a id="a-Bg"></a>来诣佛所，<a id="a-Bh"></a>稽首请佛：<a id="a-Bi"></a>“唯愿世尊，<a id="a-Bj"></a>哀受我供！<a id="a-Bk"></a>受我供已，<a id="a-Bl"></a>其有善男子、<a id="a-Bm"></a>善女人，<a id="a-Bn"></a>称摩诃衍名者若真若伪，<a id="a-Bo"></a>我等皆当为是人等作无畏之护。<a id="a-Bp"></a>”而说是咒：</p>
  <p id="aBq">“咃趐吒吒罗（一）　咃趐（二）　鲁楼丽（三）　摩诃鲁楼丽（四）　阿罗（五）　摩罗（六）　多罗（七）　悉波呵（八）</p>
  <p id="aBr">“是咒能令诸乱心者得深妙定，<a id="a-Bs"></a>是咒能令诸恐怖者离诸恐怖，<a id="a-Bt"></a>是咒能令为法师者辩才无断，<a id="a-Bu"></a>是咒悉能降伏外道。<a id="a-Bv"></a>诸有能护正法者，<a id="a-Bw"></a>为是咒所护如佩神剑。<a id="a-Bx"></a>我此咒术所说诚谛，<a id="a-By"></a>其有人能持此咒者，<a id="a-Bz"></a>若在旷野、<a id="a-C0"></a>凶害、<a id="a-C1"></a>毒兽、<a id="a-C2"></a>水火难等，<a id="a-C3"></a>若持若说，<a id="a-C4"></a>众难悉除如龟藏六。<a id="a-C5"></a>我等今日皆悉以离诸魔谄曲。<a id="a-C6"></a>惟愿世尊，<a id="a-C7"></a>哀受我供，<a id="a-C8"></a>愿并印可所说神咒。<a id="a-C9"></a>”</p>
  <p id="aCA">尔时，<a id="a-CB"></a>世尊即告魔言：<a id="a-CC"></a>“我不受汝饭食供养，<a id="a-CD"></a>为安隐一切众生故，<a id="a-CE"></a>今当受汝神咒法施。<a id="a-CF"></a>”如是三请，<a id="a-CG"></a>世尊亦三默然不受。</p>
  <p id="aCH">时魔波旬及魔天女，<a id="a-CI"></a>稽首佛足于一面住。</p>
  <p id="aCJ">复有大自在天王，<a id="a-CK"></a>与无量大力诸天子俱，<a id="a-CL"></a>放大光明遍照三千大千世界，<a id="a-CM"></a>梵释诸天乃至阿修罗众身诸光明悉蔽不现。<a id="a-CN"></a>办众供具倍胜于前，<a id="a-CO"></a>华盖光明遍照三千大千世界，<a id="a-CP"></a>百亿日月悉如聚墨光明不现。</p>
  <p data-pb></p>
  <h2 id="aCQ">大身菩萨品第二</h2>
  <p id="aCR">东方去此无数阿僧祇恒河沙佛土微尘佛刹，<a id="a-CS"></a>有世界名意乐美音，<a id="a-CT"></a>佛号虚空等如来应供等正觉，<a id="a-CU"></a>在世教授告第一声闻菩萨名曰大身：<a id="a-CV"></a>“善男子，<a id="a-CW"></a>西方有世界名曰娑婆，<a id="a-CX"></a>佛号释迦牟尼如来应供等正觉，<a id="a-CY"></a>临当灭度。<a id="a-CZ"></a>持此国土满钵香饭，<a id="a-Ca"></a>香彻三千大千世界，<a id="a-Cb"></a>并以我心现彼大众，<a id="a-Cc"></a>彼如来受我饭已当般泥洹。<a id="a-Cd"></a>又持众宝床帐供具献彼如来。<a id="a-Ce"></a>汝等并自请决所疑。<a id="a-Cf"></a>”是时，<a id="a-Cg"></a>大身菩萨稽首佛足，<a id="a-Ch"></a>右绕讫，<a id="a-Ci"></a>合掌受教，<a id="a-Cj"></a>与无数阿僧祇菩萨摩诃萨俱，<a id="a-Ck"></a>来向此娑婆世界。</p>
  <p id="aCl">尔时，<a id="a-Cm"></a>三千大千世界地普大动。<a id="a-Cn"></a>时会大众释、<a id="a-Co"></a>梵、<a id="a-Cp"></a>四天王、<a id="a-Cq"></a>魔王、<a id="a-Cr"></a>阿修罗，<a id="a-Cs"></a>及大力诸天见此地动，<a id="a-Ct"></a>举身毛竖，<a id="a-Cu"></a>各自见身光明不现悉如聚墨。<a id="a-Cv"></a>尔时，<a id="a-Cw"></a>大众一切惊起。<a id="a-Cx"></a>文殊师利童子告诸释、<a id="a-Cy"></a>梵、<a id="a-Cz"></a>护世、<a id="a-D0"></a>魔王、<a id="a-D1"></a>诸天王言：<a id="a-D2"></a>“汝等勿怖！<a id="a-D3"></a>汝等勿怖！<a id="a-D4"></a>东方去此无数阿僧祇恒河沙国土微尘佛刹，<a id="a-D5"></a>有世界名意乐美音，<a id="a-D6"></a>佛号虚空等如来应供等正觉，<a id="a-D7"></a>告第一声闻菩萨：<a id="a-D8"></a>‘汝行诣娑婆世界，<a id="a-D9"></a>有佛号释迦牟尼如来应供等正觉临当灭度，<a id="a-DA"></a>供饭彼佛及比丘僧。<a id="a-DB"></a>汝等并自请决所疑。<a id="a-DC"></a>’即时大身菩萨稽首佛足，<a id="a-DD"></a>右绕讫，<a id="a-DE"></a>合掌受教，<a id="a-DF"></a>与无央数阿僧祇菩萨摩诃萨俱来诣此娑婆世界，<a id="a-DG"></a>放身光明故令汝等光明悉蔽不现。<a id="a-DH"></a>彼虚空等如来应供等正觉，<a id="a-DI"></a>供养世尊故遣菩萨来，<a id="a-DJ"></a>汝等皆当一心随喜。<a id="a-DK"></a>”时，<a id="a-DL"></a>释、<a id="a-DM"></a>梵、<a id="a-DN"></a>天王及诸大众即复叹曰：<a id="a-DO"></a>“何其怪哉！<a id="a-DP"></a>世间虚空！<a id="a-DQ"></a>如来不久当般泥洹。<a id="a-DR"></a>一何驶哉！<a id="a-DS"></a>世间眼灭！<a id="a-DT"></a>”皆悉举声哀号悲哭。</p>
  <p id="aDU">时彼大身菩萨摩诃萨，<a id="a-DV"></a>与无量阿僧祇诸菩萨俱，<a id="a-DW"></a>从意乐美音佛土，<a id="a-DX"></a>各各遍身放大光明来诣娑婆世界。<a id="a-DY"></a>其大身菩萨举身毛孔光明，<a id="a-DZ"></a>化为无量杂种莲华。<a id="a-Da"></a>一一华上各有七百八十万城，<a id="a-Db"></a>高广严好。<a id="a-Dc"></a>其城七重，<a id="a-Dd"></a>城各七宝，<a id="a-De"></a>阎浮檀金以为却敌。<a id="a-Df"></a>其却敌上列植宝树。<a id="a-Dg"></a>其树悉生众宝莲果，<a id="a-Dh"></a>皆以金绳连绵树间，<a id="a-Di"></a>以七宝网重罗树外。<a id="a-Dj"></a>微风吹动作五音声，<a id="a-Dk"></a>其音和雅犹如天乐，<a id="a-Dl"></a>人民安隐快乐自在。<a id="a-Dm"></a>其城外有七宝池周匝围绕，<a id="a-Dn"></a>八功德水湛然充满，<a id="a-Do"></a>不冷不热，<a id="a-Dp"></a>微流清净，<a id="a-Dq"></a>皆生四种七宝莲华，<a id="a-Dr"></a>大如车轮，<a id="a-Ds"></a>青黄赤白五色光耀，<a id="a-Dt"></a>乘七宝船游戏其中。<a id="a-Du"></a>又其城内亦有浴池，<a id="a-Dv"></a>四种莲华大如车轮，<a id="a-Dw"></a>五色严好。<a id="a-Dx"></a>其池四边，<a id="a-Dy"></a>以黄金、<a id="a-Dz"></a>白银、<a id="a-E0"></a>琉璃、<a id="a-E1"></a>玻瓈，<a id="a-E2"></a>面各一宝互相映发，<a id="a-E3"></a>玫瑰为底，<a id="a-E4"></a>布以金沙。<a id="a-E5"></a>一一浴池各有十八黄金梯陛，<a id="a-E6"></a>种种杂宝校饰庄严梯陛，<a id="a-E7"></a>中间皆以阎浮檀金，<a id="a-E8"></a>为芭蕉树列植道侧。<a id="a-E9"></a>天优钵罗、<a id="a-EA"></a>钵昙摩、<a id="a-EB"></a>拘牟头、<a id="a-EC"></a>分陀利华，<a id="a-ED"></a>大如车轮遍覆池上，<a id="a-EE"></a>异类众鸟游戏其中。<a id="a-EF"></a>其浴池上悉有种种天香华树，<a id="a-EG"></a>四方风吹遍散池上。<a id="a-EH"></a>其水香净如天栴檀。<a id="a-EI"></a>其城内外有八万四千大王，<a id="a-EJ"></a>一一诸王各有无量夫人婇女五欲自娱。<a id="a-EK"></a>人民舍宅各四由旬，<a id="a-EL"></a>垣墙七重悉皆七宝，<a id="a-EM"></a>亦各自有园观浴池，<a id="a-EN"></a>五欲快乐随意游居无有适主。<a id="a-EO"></a>其地柔软，<a id="a-EP"></a>散五色华，<a id="a-EQ"></a>薰以天香。<a id="a-ER"></a>又复彼处，<a id="a-ES"></a>无有声闻、<a id="a-ET"></a>缘觉之名，<a id="a-EU"></a>淳一大乘。<a id="a-EV"></a>一一华上皆有大王，<a id="a-EW"></a>处师子座宝机承足，<a id="a-EX"></a>众宝帐幔弥覆其上，<a id="a-EY"></a>以大乘法化度众生。<a id="a-EZ"></a>其诸众生悉在华上听受大乘，<a id="a-Ea"></a>书持诵念如说修行。<a id="a-Eb"></a>大身菩萨毛孔光明神通变化，<a id="a-Ec"></a>其余菩萨亦复如是。<a id="a-Ed"></a>时诸众生无有欲乐，<a id="a-Ee"></a>但有忧恼悲泣，<a id="a-Ef"></a>随路渐渐行诣拘夷大城，<a id="a-Eg"></a>各相谓言：<a id="a-Eh"></a>“汝等观此天人供养殊特之事，<a id="a-Ei"></a>诸来菩萨亦办供具，<a id="a-Ej"></a>众味饭食鲜洁香美，<a id="a-Ek"></a>无可为喻。<a id="a-El"></a>”大身菩萨与诸眷属，<a id="a-Em"></a>从身毛孔出宝莲华，<a id="a-En"></a>所赍饭食供佛及僧。<a id="a-Eo"></a>其饭香气普薰三千大千世界，<a id="a-Ep"></a>众生闻者一切烦恼皆悉除灭。<a id="a-Eq"></a>莲华、<a id="a-Er"></a>宝帐、<a id="a-Es"></a>幢幡、<a id="a-Et"></a>华盖，<a id="a-Eu"></a>一切供具无可为喻。<a id="a-Ev"></a>从其本国来向此土，<a id="a-Ew"></a>乘虚而至犹若高台，<a id="a-Ex"></a>一切众生无不悉见。<a id="a-Ey"></a>大身菩萨及诸眷属设众供养倍过诸天。<a id="a-Ez"></a>唯除如来光明，<a id="a-F0"></a>梵、<a id="a-F1"></a>释、<a id="a-F2"></a>诸天光蔽不现。<a id="a-F3"></a>彼诸菩萨其身毛孔皆雨莲华，<a id="a-F4"></a>其华香薰普遍三千大千世界。<a id="a-F5"></a>诸闻香者，<a id="a-F6"></a>罪垢消除，<a id="a-F7"></a>发菩提心。<a id="a-F8"></a>大身菩萨身大无量遍满虚空，<a id="a-F9"></a>自舍如来余无能测，<a id="a-FA"></a>稽首奉献饭食众供于一面住。</p>
  <p id="aFB">南方世界诸来菩萨，<a id="a-FC"></a>其身毛孔出宝莲华，<a id="a-FD"></a>如阎浮提从莲华上起七宝城倍胜东方。<a id="a-FE"></a>西方世界诸来菩萨，<a id="a-FF"></a>毛孔莲华如四天下，<a id="a-FG"></a>城等众具转倍胜前。<a id="a-FH"></a>北方世界诸来菩萨，<a id="a-FI"></a>毛孔莲华如小千世界，<a id="a-FJ"></a>城郭、<a id="a-FK"></a>浴池亦倍胜前。<a id="a-FL"></a>乃至十方世界无量阿僧祇诸来菩萨，<a id="a-FM"></a>皆如大身菩萨身满虚空，<a id="a-FN"></a>毛孔莲华犹如三千大千世界，<a id="a-FO"></a>雨种种华及众供具，<a id="a-FP"></a>自舍如来其身光明悉蔽众会，<a id="a-FQ"></a>稽首奉献于一面住。</p>
  <p id="aFR">尔时，<a id="a-FS"></a>坚固林侧为大吉祥地，<a id="a-FT"></a>周回敷座三十二行。<a id="a-FU"></a>其处狭小而诸菩萨身大无量，<a id="a-FV"></a>诸天世人皆悉云集而不迫窄。<a id="a-FW"></a>有座如针锋处者，<a id="a-FX"></a>有座如毛端处者，<a id="a-FY"></a>有座如毫芒处者，<a id="a-FZ"></a>有座如微尘处者，<a id="a-Fa"></a>随身大小各得安立而不苦患。<a id="a-Fb"></a>乃至十方微尘数世界六种大动，<a id="a-Fc"></a>神通变化现希有相，<a id="a-Fd"></a>各各随力设供如前。<a id="a-Fe"></a>时阎浮提，<a id="a-Ff"></a>唯除尊者大迦葉眷属、<a id="a-Fg"></a>尊者阿难眷属、<a id="a-Fh"></a>阿阇世王眷属，<a id="a-Fi"></a>其余众生无不来会。</p>
  <p id="aFj">尔时，<a id="a-Fk"></a>虺蛇、<a id="a-Fl"></a>毒螫诸恶虫类，<a id="a-Fm"></a>魔鬼、<a id="a-Fn"></a>罗刹、<a id="a-Fo"></a>杂咒蛊道，<a id="a-Fp"></a>皆生慈心，<a id="a-Fq"></a>不相侵害如视一子，<a id="a-Fr"></a>唯除一阐提辈。</p>
  <p id="aFs">尔时，<a id="a-Ft"></a>佛威神故，<a id="a-Fu"></a>此三千大千世界地皆柔软，<a id="a-Fv"></a>无有丘墟、<a id="a-Fw"></a>沙砾、<a id="a-Fx"></a>荆棘、<a id="a-Fy"></a>毒草，<a id="a-Fz"></a>众宝庄严犹如西方极乐国土。<a id="a-G0"></a>时会天、<a id="a-G1"></a>人、<a id="a-G2"></a>阿修罗众，<a id="a-G3"></a>尽见十方微尘数世界，<a id="a-G4"></a>其中所有悉在目前如观镜像。</p>
  <p id="aG5">尔时，<a id="a-G6"></a>如来从其面门出种种光明耀殊特，<a id="a-G7"></a>诸来会者其身光明皆蔽不现，<a id="a-G8"></a>一切众生稽首劝请，<a id="a-G9"></a>所应作已还从口入。<a id="a-GA"></a>时诸天、<a id="a-GB"></a>人、<a id="a-GC"></a>阿修罗等，<a id="a-GD"></a>即大恐怖，<a id="a-GE"></a>身毛皆竖，<a id="a-GF"></a>各相谓言：<a id="a-GG"></a>“如来光明遍照十方无量世界，<a id="a-GH"></a>所应作已还从口入更无余事，<a id="a-GI"></a>必是最后泥洹之相。<a id="a-GJ"></a>天人奉献皆悉不受，<a id="a-GK"></a>何其怪哉！<a id="a-GL"></a>四功德牙一旦废舍，<a id="a-GM"></a>圣慧日光从今永灭，<a id="a-GN"></a>慈悲宝船于斯沉没。<a id="a-GO"></a>”呜呼痛哉！<a id="a-GP"></a>众生望绝，<a id="a-GQ"></a>悲号啼哭，<a id="a-GR"></a>血泪如雨。<a id="a-GS"></a>譬如大云普雨世界，<a id="a-GT"></a>时诸大众啼哭流泪，<a id="a-GU"></a>亦复如是。</p>
  <p data-pb></p>
  <h2 id="aGV">长者纯陀品第三</h2>
  <p id="aGW">尔时，<a id="a-GX"></a>会中有拘夷城长者，<a id="a-GY"></a>名曰纯陀，<a id="a-GZ"></a>与五百长者子俱威仪庠序，<a id="a-Ga"></a>观察众会皆已来集，<a id="a-Gb"></a>更整衣服为佛作礼，<a id="a-Gc"></a>心怀忧戚。<a id="a-Gd"></a>如日初出照青树叶，<a id="a-Ge"></a>赤脉悉现；<a id="a-Gf"></a>时彼长者亦复如是，<a id="a-Gg"></a>举身血出，<a id="a-Gh"></a>泪下如雨，<a id="a-Gi"></a>绕百千匝合掌白佛：<a id="a-Gj"></a>“唯愿世尊，<a id="a-Gk"></a>与诸大众哀受我等最后供养，<a id="a-Gl"></a>当令我及一切众生悉蒙解脱。<a id="a-Gm"></a>譬如田家贫子，<a id="a-Gn"></a>仲春之节，<a id="a-Go"></a>耕田下种，<a id="a-Gp"></a>仰希天雨；<a id="a-Gq"></a>今我如是身口意患烦恼众垢，<a id="a-Gr"></a>始蒙少习厌离之想，<a id="a-Gs"></a>唯愿世尊，<a id="a-Gt"></a>当惠法雨与诸大众，<a id="a-Gu"></a>哀受我请，<a id="a-Gv"></a>枯旱之田得蒙慈泽。<a id="a-Gw"></a>”</p>
  <p id="aGx">尔时，<a id="a-Gy"></a>世尊一切种智知一切时，<a id="a-Gz"></a>告纯陀言：<a id="a-H0"></a>“如来应供等正觉与诸大众，<a id="a-H1"></a>当受汝请最后供养。<a id="a-H2"></a>”</p>
  <p id="aH3">时诸天、<a id="a-H4"></a>人、<a id="a-H5"></a>阿修罗，<a id="a-H6"></a>闻如来应供等正觉受长者纯陀最后供养，<a id="a-H7"></a>一切大众内怀欢喜，<a id="a-H8"></a>异口同声叹未曾有：<a id="a-H9"></a>“善哉！<a id="a-HA"></a>善哉！<a id="a-HB"></a>纯陀长者，<a id="a-HC"></a>德愿满足。<a id="a-HD"></a>甚奇！<a id="a-HE"></a>纯陀，<a id="a-HF"></a>生人道中难得之利，<a id="a-HG"></a>汝今已得。<a id="a-HH"></a>如优昙钵华，<a id="a-HI"></a>世间希有；<a id="a-HJ"></a>佛出于世难值于此，<a id="a-HK"></a>信心难得，<a id="a-HL"></a>闻法亦难，<a id="a-HM"></a>佛临泥洹最后供养复难于彼。<a id="a-HN"></a>又复纯陀，<a id="a-HO"></a>譬如春月十五日夜，<a id="a-HP"></a>纯净圆满无诸云翳，<a id="a-HQ"></a>一切众生莫不瞻仰；<a id="a-HR"></a>汝亦如是，<a id="a-HS"></a>如来应供等正觉，<a id="a-HT"></a>与诸大众受汝最后檀波罗蜜。<a id="a-HU"></a>善哉！<a id="a-HV"></a>纯陀，<a id="a-HW"></a>是故说汝如月盛满，<a id="a-HX"></a>一切众生无不瞻仰。<a id="a-HY"></a>奇哉！<a id="a-HZ"></a>纯陀，<a id="a-Ha"></a>为佛真子，<a id="a-Hb"></a>虽生人道，<a id="a-Hc"></a>今皆谓汝为天中天，<a id="a-Hd"></a>是故我等当稽首礼。<a id="a-He"></a>”咸共举声，<a id="a-Hf"></a>而赞颂曰：</p>
  <p id="aHg">“虽生人道中，<a id="a-Hh"></a> 天相悉具足，</p>
  <p id="aHi">我及一切众，<a id="a-Hj"></a> 今当稽首请。</p>
  <p id="aHk">今若哀许者，<a id="a-Hl"></a> 当宣微心愿，</p>
  <p id="aHm">若欲度众生，<a id="a-Hn"></a> 唯应速劝请，</p>
  <p id="aHo">今日天中天，<a id="a-Hp"></a> 人中调御士，</p>
  <p id="aHq">圆应神通眼，<a id="a-Hr"></a> 无量功德相，</p>
  <p id="aHs">为众生哀请，<a id="a-Ht"></a> 舍涅槃方便。</p>
  <p id="aHu">天中天住世，<a id="a-Hv"></a> 广说甘露法，</p>
  <p id="aHw">久远生死苦，<a id="a-Hx"></a> 从是获安隐。<a id="a-Hy"></a>”</p>
  <p id="aHz">尔时，<a id="a-I0"></a>纯陀长者欢喜踊跃。<a id="a-I1"></a>犹如有人卒丧父母忧悲顿至，<a id="a-I2"></a>临送墓所忽然还活，<a id="a-I3"></a>瞻奉悲喜倍增敬情；<a id="a-I4"></a>纯陀长者及诸眷属，<a id="a-I5"></a>欢喜踊跃亦复如是，<a id="a-I6"></a>五体投地，<a id="a-I7"></a>叉手合掌，<a id="a-I8"></a>以偈颂曰：</p>
  <p id="aI9">“快哉我今得大利，<a id="a-IA"></a> 人中妙果悉已获！</p>
  <p id="aIB">快哉我今得大利，<a id="a-IC"></a> 永闭泥犁恶趣门！</p>
  <p id="aID">快哉我今得大利，<a id="a-IE"></a> 生世得值无上果！</p>
  <p id="aIF">犹如沙中求妙宝，<a id="a-IG"></a> 忽遇金刚大欢喜。</p>
  <p id="aIH">快哉我今得善离，<a id="a-II"></a> 在在处处畜生惑！</p>
  <p id="aIJ">快哉我今得大利，<a id="a-IK"></a> 优昙钵华坚固信！</p>
  <p id="aIL">快哉我今得善离，<a id="a-IM"></a> 饿鬼悭贪饥渴苦！</p>
  <p id="aIN">快哉我今得大利，<a id="a-IO"></a> 难得施度到彼岸！</p>
  <p id="aIP">从今永闭诸恶趣，<a id="a-IQ"></a> 阿修罗王究竟离。</p>
  <p id="aIR">快哉我今得大利，<a id="a-IS"></a> 如来出世甚难遇！</p>
  <p id="aIT">优昙钵华今得值，<a id="a-IU"></a> 亦如芥子投针锋。</p>
  <p id="aIV">快哉我今得善离，<a id="a-IW"></a> 四天大王计常想！</p>
  <p id="aIX">快哉我今得大利，<a id="a-IY"></a> 法王大宝今悉见！</p>
  <p id="aIZ">乃至欲天十生处，<a id="a-Ia"></a> 谛了分明不染著。</p>
  <p id="aIb">快哉我今得大利，<a id="a-Ic"></a> 世雄难遇今奉觐！</p>
  <p id="aId">犹如芥子投针锋，<a id="a-Ie"></a> 值佛甚难复过是，</p>
  <p id="aIf">尽三界源二十五，<a id="a-Ig"></a> 针锋为喻亦复然。</p>
  <p id="aIh">快哉我今得大利，<a id="a-Ii"></a> 值遇如来愿满足！</p>
  <p id="aIj">摧灭一切诸凶恶，<a id="a-Ik"></a> 无量痴冥无知贼。</p>
  <p id="aIl">快哉我今得大利，<a id="a-Im"></a> 生值离垢莲华尊！</p>
  <p id="aIn">快哉我今永得离，<a id="a-Io"></a> 弥沦涛波生死海！</p>
  <p id="aIp">快哉生世值如来，<a id="a-Iq"></a> 如海盲龟遇浮木！</p>
  <p id="aIr">快哉我今永得离，<a id="a-Is"></a> 生死大海盲龟惑！</p>
  <p id="aIt">快哉我今得大利，<a id="a-Iu"></a> 世未曾有无伦匹！</p>
  <p id="aIv">天人哀请悉不受，<a id="a-Iw"></a> 难请之宝我今得。</p>
  <p id="aIx">快哉我今得大利，<a id="a-Iy"></a> 天人修罗所尊奉！</p>
  <p id="aIz">快哉今得现法果，<a id="a-J0"></a> 大仙受我最后请！</p>
  <p id="aJ1">快哉我今得大利，<a id="a-J2"></a> 与诸天人俱劝请，</p>
  <p id="aJ3">舍彼天人上妙馔，<a id="a-J4"></a> 哀愍受我粗涩供！</p>
  <p id="aJ5">快哉我今得大利，<a id="a-J6"></a> 天人献供愿不果，</p>
  <p id="aJ7">我供粗涩如伊兰，<a id="a-J8"></a> 如来大慈哀愍受！</p>
  <p id="aJ9">诸天人民阿修罗，<a id="a-JA"></a> 愁忧号泣稽首请，</p>
  <p id="aJB">如来大悲普慈愍，<a id="a-JC"></a> 等视众生如一子，</p>
  <p id="aJD">假令不受众饭供，<a id="a-JE"></a> 愿哀天人不灭度。</p>
  <p id="aJF">彼诸天人无余求，<a id="a-JG"></a> 唯愿如来永住世！</p>
  <p id="aJH">犹如须弥处大海，<a id="a-JI"></a> 时金刚轮安不动，</p>
  <p id="aJJ">山水映发端严好，<a id="a-JK"></a> 如来如是处大会，</p>
  <p id="aJL">法王威光曜四众，<a id="a-JM"></a> 犹如重云举世闇，</p>
  <p id="aJN">日光显出除众冥。<a id="a-JO"></a> 今诸天人亦如是，</p>
  <p id="aJP">久远忧悲痴冥闇，<a id="a-JQ"></a> 唯愿如来久住世，</p>
  <p id="aJR">圣慧日光悉除灭。<a id="a-JS"></a> 愿长住世大智尊，</p>
  <p id="aJT">愿长住世大雄士，<a id="a-JU"></a> 令我等心离忧怖，</p>
  <p id="aJV">犹若须弥安不动。<a id="a-JW"></a>”</p>
  <p id="aJX">尔时，<a id="a-JY"></a>世尊告纯陀曰：<a id="a-JZ"></a>“如是，<a id="a-Ja"></a>纯陀，<a id="a-Jb"></a>佛兴于世甚难得值，<a id="a-Jc"></a>犹如海沙一金刚粟；<a id="a-Jd"></a>人身难得又复过是；<a id="a-Je"></a>具足信心，<a id="a-Jf"></a>亦复甚难；<a id="a-Jg"></a>犹如盲龟值浮木孔，<a id="a-Jh"></a>得遇如来临般泥洹，<a id="a-Ji"></a>最后所供檀波罗蜜复难于彼，<a id="a-Jj"></a>如优昙钵华时一现耳！<a id="a-Jk"></a>汝今纯陀，<a id="a-Jl"></a>莫生忧恼，<a id="a-Jm"></a>应大欢喜。<a id="a-Jn"></a>所以者何？<a id="a-Jo"></a>当作是念：<a id="a-Jp"></a>‘今日如来与诸大众受我最后大施供养，<a id="a-Jq"></a>以是善利故应欢喜。<a id="a-Jr"></a>’汝今纯陀，<a id="a-Js"></a>勿请如来长住此世。<a id="a-Jt"></a>当观世间皆悉无常，<a id="a-Ju"></a>一切众行性亦如是。<a id="a-Jv"></a>”</p>
  <p id="aJw">尔时，<a id="a-Jx"></a>世尊即为纯陀，<a id="a-Jy"></a>而说偈言：</p>
  <p id="aJz">“正使久在世，<a id="a-K0"></a> 终归会当灭，</p>
  <p id="aK1">虽生长寿天，<a id="a-K2"></a> 命亦要之尽。</p>
  <p id="aK3">事成皆当败，<a id="a-K4"></a> 有者悉磨灭，</p>
  <p id="aK5">壮为老所坏，<a id="a-K6"></a> 强者病所困。</p>
  <p id="aK7">人生皆有死，<a id="a-K8"></a> 无常安可久，</p>
  <p id="aK9">无色无强力，<a id="a-KA"></a> 亦无有寿命。</p>
  <p id="aKB">妻子及象马，<a id="a-KC"></a> 钱财悉复然，</p>
  <p id="aKD">世间诸亲戚，<a id="a-KE"></a> 眷属皆别离。</p>
  <p id="aKF">三界大恐怖，<a id="a-KG"></a> 乃至恶道苦，</p>
  <p id="aKH">斯等悉归灭，<a id="a-KI"></a> 安可不厌患？</p>
  <p id="aKJ">有有生老相，<a id="a-KK"></a> 所谓惭耻法，</p>
  <p id="aKL">计常所侵欺，<a id="a-KM"></a> 而谓为长存。</p>
  <p id="aKN">清凉殊胜法，<a id="a-KO"></a> 远离于恐怖，</p>
  <p id="aKP">亦得离生老，<a id="a-KQ"></a> 病死之大患。</p>
  <p id="aKR">乱心愚痴垢，<a id="a-KS"></a> 此等谓皆度，</p>
  <p id="aKT">无量无有余，<a id="a-KU"></a> 妙胜之寂灭。</p>
  <p id="aKV">其义实无常，<a id="a-KW"></a> 亦非荫护法，</p>
  <p id="aKX">但是众苦聚，<a id="a-KY"></a> 虚伪非坚固。</p>
  <p id="aKZ">无堪无所忍，<a id="a-Ka"></a> 亦非可常保，</p>
  <p id="aKb">斯等如蚕虫，<a id="a-Kc"></a> 结网而自缠。</p>
  <p id="aKd">轮回三界中，<a id="a-Ke"></a> 无一可乐处，</p>
  <p id="aKf">唯有生老苦，<a id="a-Kg"></a> 病死之大患。</p>
  <p id="aKh">知义者能见，<a id="a-Ki"></a> 寿命日夜流，</p>
  <p id="aKj">衰减欺诳法，<a id="a-Kk"></a> 恐怖无暂欢。</p>
  <p id="aKl">疾病忧悲恼，<a id="a-Km"></a> 诸非义盈满，</p>
  <p id="aKn">欲火轮炽然，<a id="a-Ko"></a> 众难竞来集。</p>
  <p id="aKp">智者永不住，<a id="a-Kq"></a> 受斯大苦痛，</p>
  <p id="aKr">晓了五欲患，<a id="a-Ks"></a> 是非功德利。</p>
  <p id="aKt">离欲无所贪，<a id="a-Ku"></a> 明了见真实，</p>
  <p id="aKv">是为解脱观。<a id="a-Kw"></a> 舍除诸生者，</p>
  <p id="aKx">呵责害结怨，<a id="a-Ky"></a> 究竟弃诸有。</p>
  <p id="aKz">从此疾离一切数，<a id="a-L0"></a> 犹如薪尽盛火灭，</p>
  <p id="aL1">妙色湛然常安隐，<a id="a-L2"></a> 不为衰老所灭磨。</p>
  <p id="aL3">无量疾苦不逼迫，<a id="a-L4"></a> 寿命长存无终极，</p>
  <p id="aL5">无边苦海悉已度，<a id="a-L6"></a> 不随时节劫数迁。</p>
  <p id="aL7">快哉如来超三界，<a id="a-L8"></a> 生死轮回不复惑，</p>
  <p id="aL9">汝莫观我永灭度，<a id="a-LA"></a> 犹如须弥跱大海。</p>
  <p id="aLB">纯陀我今当泥洹，<a id="a-LC"></a> 平等正法永安乐，</p>
  <p id="aLD">诸明智者闻斯义，<a id="a-LE"></a> 谛了分明不忧戚。</p>
  <p id="aLF">莫以生死危脆身，<a id="a-LG"></a> 微浅智慧测量佛，</p>
  <p id="aLH">我身真实处安隐，<a id="a-LI"></a> 唯是天尊能谛了。<a id="a-LJ"></a>”</p>
  <p id="aLK">尔时，<a id="a-LL"></a>纯陀白佛言：<a id="a-LM"></a>“善哉！<a id="a-LN"></a>善哉！<a id="a-LO"></a>世尊，<a id="a-LP"></a>我等凡劣得知如来泥洹不可思议。<a id="a-LQ"></a>世尊，<a id="a-LR"></a>我今便得与彼大人诸菩萨众及诸罗汉等无有异。<a id="a-LS"></a>如文殊师利童子及阿罗汉，<a id="a-LT"></a>此等众中若有最初受戒，<a id="a-LU"></a>即受戒曰得在僧数；<a id="a-LV"></a>我今凡劣亦复如是，<a id="a-LW"></a>蒙佛威神得同斯等大贤众数。<a id="a-LX"></a>唯然，<a id="a-LY"></a>世尊，<a id="a-LZ"></a>愿使如来长存于世，<a id="a-La"></a>不愿泥洹如燋败种。<a id="a-Lb"></a>”</p>
  <p id="aLc">文殊师利语纯陀言：<a id="a-Ld"></a>“莫作是愿！<a id="a-Le"></a>所以者何？<a id="a-Lf"></a>当作是观，<a id="a-Lg"></a>有为行法，<a id="a-Lh"></a>性自如是。<a id="a-Li"></a>如是观者，<a id="a-Lj"></a>空慧具足，<a id="a-Lk"></a>欲求正法当作是觉。<a id="a-Ll"></a>”</p>
  <p id="aLm">纯陀答曰：<a id="a-Ln"></a>“文殊师利，<a id="a-Lo"></a>夫如来者，<a id="a-Lp"></a>是人中尊，<a id="a-Lq"></a>为天中天，<a id="a-Lr"></a>名为应供，<a id="a-Ls"></a>岂是行耶？<a id="a-Lt"></a>若是行者，<a id="a-Lu"></a>为生灭法。<a id="a-Lv"></a>譬如水泡速起速灭，<a id="a-Lw"></a>往来流转犹如车轮；<a id="a-Lx"></a>若使如来是行数者，<a id="a-Ly"></a>终不得出人天之上，<a id="a-Lz"></a>非天中天，<a id="a-M0"></a>亦非应供。</p>
  <p id="aM1">“复次，<a id="a-M2"></a>文殊师利，<a id="a-M3"></a>汝岂不闻有天长寿？<a id="a-M4"></a>而今如来不满百岁，<a id="a-M5"></a>云何生死之法，<a id="a-M6"></a>称人天上，<a id="a-M7"></a>为天中天，<a id="a-M8"></a>名曰应供？<a id="a-M9"></a>文殊师利，<a id="a-MA"></a>譬如有人作聚落主，<a id="a-MB"></a>随其功勋渐渐迁转得为高位，<a id="a-MC"></a>众人所敬，<a id="a-MD"></a>财力自在；<a id="a-ME"></a>受福既尽，<a id="a-MF"></a>还为贫贱，<a id="a-MG"></a>人不齿录。<a id="a-MH"></a>若使如来是行数者，<a id="a-MI"></a>亦复如是，<a id="a-MJ"></a>非人中上，<a id="a-MK"></a>非天中天，<a id="a-ML"></a>亦非应供，<a id="a-MM"></a>转为下劣。<a id="a-MN"></a>所以者何？<a id="a-MO"></a>起灭法故。<a id="a-MP"></a>是故，<a id="a-MQ"></a>文殊师利，<a id="a-MR"></a>莫作是观，<a id="a-MS"></a>如来应供等正觉是行数也。</p>
  <p id="aMT">“复次，<a id="a-MU"></a>文殊师利，<a id="a-MV"></a>为知而说，<a id="a-MW"></a>为不知而说，<a id="a-MX"></a>如何妄想而谓如来是行数耶？<a id="a-MY"></a>若如来是行数者，<a id="a-MZ"></a>不名三界自在法王。<a id="a-Ma"></a>所以者何？<a id="a-Mb"></a>譬如有王，<a id="a-Mc"></a>勇猛多力，<a id="a-Md"></a>一人当千，<a id="a-Me"></a>时人号名千力士王，<a id="a-Mf"></a>以能降伏千力士故；<a id="a-Mg"></a>如来应供等正觉亦复如是，<a id="a-Mh"></a>降伏烦恼魔、<a id="a-Mi"></a>阴魔、<a id="a-Mj"></a>死魔、<a id="a-Mk"></a>自在天魔，<a id="a-Ml"></a>如是诸魔力士憍慢悉伏，<a id="a-Mm"></a>是故如来应供等正觉得为三界自在法王。<a id="a-Mn"></a>若使如来是死法者，<a id="a-Mo"></a>无实功德如千力士王也。<a id="a-Mp"></a>是故，<a id="a-Mq"></a>文殊师利，<a id="a-Mr"></a>汝莫于如来起行数妄想。</p>
  <p id="aMs">“复次，<a id="a-Mt"></a>文殊师利，<a id="a-Mu"></a>譬如巨富长者唯生一子，<a id="a-Mv"></a>相师占子有短寿相，<a id="a-Mw"></a>父母闻之，<a id="a-Mx"></a>心大愁戚：<a id="a-My"></a>‘我等薄相，<a id="a-Mz"></a>居门不吉，<a id="a-N0"></a>生短寿子不复爱重。<a id="a-N1"></a>所以者何？<a id="a-N2"></a>夫天、<a id="a-N3"></a>人、<a id="a-N4"></a>婆罗门中有短寿者，<a id="a-N5"></a>斯等同辈自不爱敬，<a id="a-N6"></a>以短寿故。<a id="a-N7"></a>’如是，<a id="a-N8"></a>文殊师利，<a id="a-N9"></a>若当如来同世人寿者，<a id="a-NA"></a>亦如世人不为父母之所爱敬。<a id="a-NB"></a>如来应供等正觉是行数者，<a id="a-NC"></a>亦复不为人、<a id="a-ND"></a>天、<a id="a-NE"></a>阿修罗之所爱敬，<a id="a-NF"></a>现见转变故。<a id="a-NG"></a>所以者何？<a id="a-NH"></a>同一切法退败知见，<a id="a-NI"></a>而为众生说解脱教，<a id="a-NJ"></a>如是义者何名正觉？<a id="a-NK"></a>是故，<a id="a-NL"></a>文殊师利，<a id="a-NM"></a>莫于如来起行数妄想也。</p>
  <p id="aNN">“复次，<a id="a-NO"></a>文殊师利，<a id="a-NP"></a>如贫女人，<a id="a-NQ"></a>无有居止，<a id="a-NR"></a>加复疾病，<a id="a-NS"></a>游行乞丐，<a id="a-NT"></a>止他客舍寄生一子。<a id="a-NU"></a>其客舍主驱遣令出，<a id="a-NV"></a>抱儿随道向丰乐国。<a id="a-NW"></a>于路困乏，<a id="a-NX"></a>蚊虻毒虫唼食其身。<a id="a-NY"></a>经由恒水抱子而渡，<a id="a-NZ"></a>水流漂急不放其子，<a id="a-Na"></a>遂至没溺，<a id="a-Nb"></a>母子俱死。<a id="a-Nc"></a>由是慈心救子功德，<a id="a-Nd"></a>身坏命终生净妙天。<a id="a-Ne"></a>所以者何？<a id="a-Nf"></a>以不惜命救护子故。<a id="a-Ng"></a>文殊师利，<a id="a-Nh"></a>菩萨如是欲护正法者，<a id="a-Ni"></a>不于如来而造行观。<a id="a-Nj"></a>造行观者，<a id="a-Nk"></a>当知是人盲无慧眼。<a id="a-Nl"></a>于世尊所，<a id="a-Nm"></a>应正观察不可思议，<a id="a-Nn"></a>当知如来非有为法，<a id="a-No"></a>以是现化安乐众生。<a id="a-Np"></a>彼贫女人救护其子，<a id="a-Nq"></a>不惜身命故生净妙天；<a id="a-Nr"></a>护法菩萨亦复如是，<a id="a-Ns"></a>能知如来非有为法，<a id="a-Nt"></a>是长存法，<a id="a-Nu"></a>是久住法，<a id="a-Nv"></a>因此护法得现法果速成解脱。</p>
  <p id="aNw">“复次，<a id="a-Nx"></a>文殊师利，<a id="a-Ny"></a>譬如丈夫远行，<a id="a-Nz"></a>寄止他舍疲极而卧，<a id="a-O0"></a>大火卒起焚烧此家，<a id="a-O1"></a>惊觉见火烧逼其身欲出火难，<a id="a-O2"></a>衣服烧尽自愧裸身，<a id="a-O3"></a>不出火宅遂至烧死。<a id="a-O4"></a>以惭愧功德故，<a id="a-O5"></a>身坏命终，<a id="a-O6"></a>八十千返为三十三天王，<a id="a-O7"></a>复百千返为梵天王，<a id="a-O8"></a>来生人中常为转轮圣王，<a id="a-O9"></a>不堕恶趣永处安乐，<a id="a-OA"></a>因惭愧故如是。<a id="a-OB"></a>文殊师利，<a id="a-OC"></a>当知如来是方便行，<a id="a-OD"></a>应如彼丈夫惭愧而死。<a id="a-OE"></a>宁同外道玩习邪见，<a id="a-OF"></a>不为持戒比丘于无为如来作有为想知而妄语！<a id="a-OG"></a>若于如来作有为想者，<a id="a-OH"></a>当知是人阿鼻地狱常为室宅，<a id="a-OI"></a>是故莫于如来作有为数。<a id="a-OJ"></a>能于如来作无为想者，<a id="a-OK"></a>从是得度智慧大海，<a id="a-OL"></a>不为死尸之所迷惑，<a id="a-OM"></a>是为甚深智度成就，<a id="a-ON"></a>以此智果疾逮如来具足相好。<a id="a-OO"></a>”</p>
  <p id="aOP">尔时，<a id="a-OQ"></a>文殊师利谓纯陀言：<a id="a-OR"></a>“善哉！<a id="a-OS"></a>善男子，<a id="a-OT"></a>应如是知，<a id="a-OU"></a>如来常住无为，<a id="a-OV"></a>非变易法。<a id="a-OW"></a>汝善男子，<a id="a-OX"></a>有是智者亦能如佛隐覆有为方便示现，<a id="a-OY"></a>汝今不久当成佛道。<a id="a-OZ"></a>如此胜妙奇特功德，<a id="a-Oa"></a>唯佛世尊乃能叹说。<a id="a-Ob"></a>复次，<a id="a-Oc"></a>纯陀，<a id="a-Od"></a>应时施及法施，<a id="a-Oe"></a>出于一切众施之上应时施者。<a id="a-Of"></a>若比丘、<a id="a-Og"></a>比丘尼、<a id="a-Oh"></a>优婆塞、<a id="a-Oi"></a>优婆夷，<a id="a-Oj"></a>若远行来，<a id="a-Ok"></a>若在道路，<a id="a-Ol"></a>随其力能疾应所须，<a id="a-Om"></a>是檀波罗蜜种子生大果报。<a id="a-On"></a>纯陀，<a id="a-Oo"></a>汝今随其力能为佛及僧施最后供，<a id="a-Op"></a>宜知是时，<a id="a-Oq"></a>世尊灭度垂至。<a id="a-Or"></a>”</p>
  <p id="aOs">纯陀答曰：<a id="a-Ot"></a>“文殊师利，<a id="a-Ou"></a>何烦催此垢秽食为？<a id="a-Ov"></a>如来宁当待此食耶？<a id="a-Ow"></a>如来六年在道树下难行苦行，<a id="a-Ox"></a>日食麻米犹自支持，<a id="a-Oy"></a>况今须臾岂不能耶？<a id="a-Oz"></a>汝谓如来食此食乎？<a id="a-P0"></a>如来法身非秽食身。<a id="a-P1"></a>”</p>
  <p id="aP2">尔时，<a id="a-P3"></a>世尊告文殊师利：<a id="a-P4"></a>“纯陀所说真实说也。<a id="a-P5"></a>”又语纯陀：<a id="a-P6"></a>“汝成大智，<a id="a-P7"></a>明解大乘。<a id="a-P8"></a>”</p>
  <p id="aP9">文殊师利谓纯陀言：<a id="a-PA"></a>“汝今便为称可如来，<a id="a-PB"></a>为佛所念。<a id="a-PC"></a>”</p>
  <p id="aPD">纯陀答言：<a id="a-PE"></a>“如来岂偏念耶？<a id="a-PF"></a>一切众生悉平等念。<a id="a-PG"></a>汝莫作此颠倒想说。<a id="a-PH"></a>念、<a id="a-PI"></a>可念者，<a id="a-PJ"></a>是二悉无，<a id="a-PK"></a>当作是行。<a id="a-PL"></a>夫爱念者，<a id="a-PM"></a>譬如乳牛，<a id="a-PN"></a>虽复饥渴行求水草，<a id="a-PO"></a>若足未足忽念其子便疾还归；<a id="a-PP"></a>诸佛世尊无此苦念，<a id="a-PQ"></a>视一切众生皆如一子，<a id="a-PR"></a>是智慧念，<a id="a-PS"></a>诸佛境界。<a id="a-PT"></a>又文殊师利，<a id="a-PU"></a>譬如象马宝车迟速不同；<a id="a-PV"></a>如是我等九部之乘，<a id="a-PW"></a>不能等问如来智慧。<a id="a-PX"></a>又文殊师利，<a id="a-PY"></a>譬如金翅鸟王陵虚而飞，<a id="a-PZ"></a>经由大海影现水中其身长大，<a id="a-Pa"></a>水性之类莫能测量其形大小，<a id="a-Pb"></a>如婴儿病不堪大药。<a id="a-Pc"></a>”</p>
  <p id="aPd">文殊师利言：<a id="a-Pe"></a>“如纯陀所说。<a id="a-Pf"></a>然我为诸菩萨故，<a id="a-Pg"></a>于甚深功德而立此论。<a id="a-Ph"></a>”</p>
  <p id="aPi">尔时，<a id="a-Pj"></a>世尊从其面门复放种种色光。<a id="a-Pk"></a>文殊师利童子见此光明，<a id="a-Pl"></a>知如来泥洹时至，<a id="a-Pm"></a>便告长者纯陀言：<a id="a-Pn"></a>“汝为如来临般泥洹施最后供，<a id="a-Po"></a>其时已到，<a id="a-Pp"></a>宜应速设。<a id="a-Pq"></a>纯陀，<a id="a-Pr"></a>当知如来不以无事而放光明，<a id="a-Ps"></a>其义有以宜速宜速，<a id="a-Pt"></a>莫令失时如过采之华。<a id="a-Pu"></a>”长者纯陀默然而住。</p>
  <p id="aPv">佛告纯陀：<a id="a-Pw"></a>“如来须臾泥洹，<a id="a-Px"></a>汝供养僧今正是时。<a id="a-Py"></a>”如是再三。</p>
  <p id="aPz">纯陀怅恨举声叹曰：<a id="a-Q0"></a>“何其怪哉！<a id="a-Q1"></a>世间虚空！<a id="a-Q2"></a>如来长逝！<a id="a-Q3"></a>”悲号流泪，<a id="a-Q4"></a>而复启请愿哀久住。</p>
  <p id="aQ5">世尊告曰：<a id="a-Q6"></a>“纯陀，<a id="a-Q7"></a>汝莫啼哭自乱其心，<a id="a-Q8"></a>当正思惟修野马观，<a id="a-Q9"></a>芭蕉、<a id="a-QA"></a>梦、<a id="a-QB"></a>幻、<a id="a-QC"></a>电光、<a id="a-QD"></a>坏器等无有坚实，<a id="a-QE"></a>当知有为为灾患宅。<a id="a-QF"></a>”</p>
  <p id="aQG">纯陀白佛：<a id="a-QH"></a>“如来不哀住世，<a id="a-QI"></a>世间虚空！<a id="a-QJ"></a>我等焉得而不啼哭？<a id="a-QK"></a>”</p>
  <p id="aQL">佛言：<a id="a-QM"></a>“纯陀，<a id="a-QN"></a>今我哀汝及一切众生而般泥洹，<a id="a-QO"></a>诸佛法尔，<a id="a-QP"></a>有为之法性亦复然。<a id="a-QQ"></a>汝于一切诸有为行，<a id="a-QR"></a>当思我昔说无常偈、<a id="a-QS"></a>苦偈、<a id="a-QT"></a>空偈、<a id="a-QU"></a>非我之偈、<a id="a-QV"></a>我说此身为灾患偈、<a id="a-QW"></a>如水上泡生灭之偈，<a id="a-QX"></a>莫但忧悲如凡人法！<a id="a-QY"></a>”</p>
  <p id="aQZ">纯陀白佛：<a id="a-Qa"></a>“如是，<a id="a-Qb"></a>世尊。<a id="a-Qc"></a>诚知如来方便泥洹，<a id="a-Qd"></a>我故悲恼不能自持。<a id="a-Qe"></a>”</p>
  <p id="aQf">佛告纯陀：<a id="a-Qg"></a>“善哉！<a id="a-Qh"></a>善哉！<a id="a-Qi"></a>善男子，<a id="a-Qj"></a>应知如来方便泥洹，<a id="a-Qk"></a>当知佛经如涉大海，<a id="a-Ql"></a>长寿非长寿、<a id="a-Qm"></a>起法灭法、<a id="a-Qn"></a>幻法方便法、<a id="a-Qo"></a>时非时、<a id="a-Qp"></a>性非性，<a id="a-Qq"></a>如是等尽应知。<a id="a-Qr"></a>纯陀，<a id="a-Qs"></a>汝欲疾度三有海者，<a id="a-Qt"></a>可速设供诸天、<a id="a-Qu"></a>人、<a id="a-Qv"></a>阿修罗所赍供具，<a id="a-Qw"></a>今当得为最后供养，<a id="a-Qx"></a>令一切众生从我得不动快乐。<a id="a-Qy"></a>汝及余人值良福田，<a id="a-Qz"></a>汝于如来等正觉所设檀波罗蜜，<a id="a-R0"></a>不留难者亦当自成如来福田。<a id="a-R1"></a>”</p>
  <p id="aR2">时纯陀长者欲度一切众生故，<a id="a-R3"></a>低头泣泪犹如雨下。<a id="a-R4"></a>譬如日出照青树叶，<a id="a-R5"></a>赤脉悉现；<a id="a-R6"></a>纯陀长者亦复如是，<a id="a-R7"></a>血泪俱下而白佛言：<a id="a-R8"></a>“唯然，<a id="a-R9"></a>世尊，<a id="a-RA"></a>今当从教。<a id="a-RB"></a>然如来泥洹甚深之义，<a id="a-RC"></a>非我凡细所能测量，<a id="a-RD"></a>亦非声闻、<a id="a-RE"></a>缘觉所知，<a id="a-RF"></a>唯佛世尊智慧境界。<a id="a-RG"></a>”</p>
  <p id="aRH">尔时，<a id="a-RI"></a>纯陀与诸眷属，<a id="a-RJ"></a>为度一切众生故，<a id="a-RK"></a>稽首佛足右绕毕，<a id="a-RL"></a>烧香散华供养世尊，<a id="a-RM"></a>并复供养文殊师利，<a id="a-RN"></a>以供办饭故，<a id="a-RO"></a>还归其家。</p>
 </body>
</html>