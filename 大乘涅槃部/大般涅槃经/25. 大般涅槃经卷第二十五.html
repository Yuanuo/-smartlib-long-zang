<!doctype html>
<html id="z3IBTZzK6" data-ver="1476">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘涅槃部">
  <meta period="北凉">
 </head>
 <body>
  <h1 id="a1">大般涅槃经卷第二十五</h1>
  <h2 id="a2">光明遍照高贵德王菩萨品第十之五</h2>
  <p id="a3">“复次，<a id="a-4"></a>善男子，<a id="a-5"></a>云何菩萨摩诃萨修大涅槃微妙经典具足成就第七功德？<a id="a-6"></a>善男子，<a id="a-7"></a>菩萨摩诃萨修大涅槃微妙经典，<a id="a-8"></a>作是思惟：<a id="a-9"></a>‘何法能为大般涅槃而作近因？<a id="a-A"></a>’菩萨即知有四种法为大涅槃而作近因。<a id="a-B"></a>若言勤修一切苦行是大涅槃近因缘者，<a id="a-C"></a>是义不然。<a id="a-D"></a>所以者何？<a id="a-E"></a>若离四法得涅槃者，<a id="a-F"></a>无有是处。<a id="a-G"></a>何等为四？<a id="a-H"></a>一者、<a id="a-I"></a>亲近善友，<a id="a-J"></a>二者、<a id="a-K"></a>专心听法，<a id="a-L"></a>三者、<a id="a-M"></a>系念思惟，<a id="a-N"></a>四者、<a id="a-O"></a>如法修行。</p>
  <p id="aP">“善男子，<a id="a-Q"></a>譬如有人，<a id="a-R"></a>身遇众病，<a id="a-S"></a>若热若冷、<a id="a-T"></a>虚劳下疟、<a id="a-U"></a>众邪鬼毒，<a id="a-V"></a>到良医所，<a id="a-W"></a>良医即为随病说药。<a id="a-X"></a>是人至心善受医教，<a id="a-Y"></a>随教合药，<a id="a-Z"></a>如法服之，<a id="a-a"></a>服已病愈，<a id="a-b"></a>身得安乐。<a id="a-c"></a>有病之人，<a id="a-d"></a>譬诸菩萨；<a id="a-e"></a>大良医者，<a id="a-f"></a>譬善知识；<a id="a-g"></a>良医所说，<a id="a-h"></a>譬方等经；<a id="a-i"></a>善受医教，<a id="a-j"></a>譬善思惟方等经义；<a id="a-k"></a>随教合药，<a id="a-l"></a>譬如法修行三十七助道之法；<a id="a-m"></a>病除愈者，<a id="a-n"></a>譬灭烦恼；<a id="a-o"></a>得安乐者，<a id="a-p"></a>喻得涅槃常乐我净。</p>
  <p id="aq">“善男子，<a id="a-r"></a>譬如有王，<a id="a-s"></a>欲如法治，<a id="a-t"></a>令民安乐，<a id="a-u"></a>谘诸智臣，<a id="a-v"></a>其法云何？<a id="a-w"></a>诸臣即以先王旧法而为说之。<a id="a-x"></a>王既闻已，<a id="a-y"></a>至心信行，<a id="a-z"></a>如法治国，<a id="a-10"></a>无诸怨敌，<a id="a-11"></a>是故令民安乐无患。<a id="a-12"></a>善男子，<a id="a-13"></a>王者，<a id="a-14"></a>譬诸菩萨；<a id="a-15"></a>诸智臣者，<a id="a-16"></a>譬善知识；<a id="a-17"></a>智臣为王所说治法，<a id="a-18"></a>譬十二部经；<a id="a-19"></a>王既闻已，<a id="a-1A"></a>至心信行，<a id="a-1B"></a>譬诸菩萨系心思惟十二部经所有深义；<a id="a-1C"></a>如法治国，<a id="a-1D"></a>譬诸菩萨如法修行所谓六波罗蜜；<a id="a-1E"></a>以能修习六波罗蜜故，<a id="a-1F"></a>无诸怨敌，<a id="a-1G"></a>譬诸菩萨已离诸结烦恼恶贼；<a id="a-1H"></a>得安乐者，<a id="a-1I"></a>譬诸菩萨得大涅槃常乐我净。</p>
  <p id="a1J">“善男子，<a id="a-1K"></a>譬如有人，<a id="a-1L"></a>遇恶癞病，<a id="a-1M"></a>有善知识而语之言：<a id="a-1N"></a>‘汝若能到须弥山边，<a id="a-1O"></a>病可得差。<a id="a-1P"></a>所以者何？<a id="a-1Q"></a>彼有良药，<a id="a-1R"></a>味如甘露，<a id="a-1S"></a>若能服者，<a id="a-1T"></a>病无不愈。<a id="a-1U"></a>’其人至心信是事已，<a id="a-1V"></a>即往彼山采服甘露，<a id="a-1W"></a>其病除愈，<a id="a-1X"></a>身得安乐。<a id="a-1Y"></a>恶癞病者，<a id="a-1Z"></a>譬诸凡夫；<a id="a-1a"></a>善知识者，<a id="a-1b"></a>譬诸菩萨摩诃萨等；<a id="a-1c"></a>至心信受，<a id="a-1d"></a>譬四无量心；<a id="a-1e"></a>须弥山者，<a id="a-1f"></a>譬八圣道；<a id="a-1g"></a>甘露味者，<a id="a-1h"></a>譬于佛性；<a id="a-1i"></a>癞病除愈，<a id="a-1j"></a>譬灭烦恼；<a id="a-1k"></a>得安乐者，<a id="a-1l"></a>譬得涅槃常乐我净。</p>
  <p id="a1m">“善男子，<a id="a-1n"></a>譬如有人，<a id="a-1o"></a>畜诸弟子聪明大智，<a id="a-1p"></a>是人昼夜常教不惓；<a id="a-1q"></a>诸菩萨等亦复如是，<a id="a-1r"></a>一切众生有信不信，<a id="a-1s"></a>而常教化无有疲厌。<a id="a-1t"></a>善男子，<a id="a-1u"></a>善知识者，<a id="a-1v"></a>所谓佛、<a id="a-1w"></a>菩萨、<a id="a-1x"></a>辟支佛、<a id="a-1y"></a>声闻人中信方等者。<a id="a-1z"></a>何故名为善知识耶？<a id="a-20"></a>善知识者，<a id="a-21"></a>能教众生远离十恶，<a id="a-22"></a>修行十善，<a id="a-23"></a>以是义故，<a id="a-24"></a>名善知识。<a id="a-25"></a>复次，<a id="a-26"></a>善知识者，<a id="a-27"></a>如法而说，<a id="a-28"></a>如说而行。<a id="a-29"></a>云何名为如法而说，<a id="a-2A"></a>如说而行？<a id="a-2B"></a>自不杀生，<a id="a-2C"></a>教人不杀，<a id="a-2D"></a>乃至自行正见，<a id="a-2E"></a>教人正见，<a id="a-2F"></a>若能如是，<a id="a-2G"></a>则得名为真善知识；<a id="a-2H"></a>自修菩提，<a id="a-2I"></a>亦能教人修行菩提，<a id="a-2J"></a>以是义故，<a id="a-2K"></a>名善知识；<a id="a-2L"></a>自能修行信、<a id="a-2M"></a>戒、<a id="a-2N"></a>布施、<a id="a-2O"></a>多闻、<a id="a-2P"></a>智慧，<a id="a-2Q"></a>亦能教人信、<a id="a-2R"></a>戒、<a id="a-2S"></a>布施、<a id="a-2T"></a>多闻、<a id="a-2U"></a>智慧，<a id="a-2V"></a>复以是义，<a id="a-2W"></a>名善知识。<a id="a-2X"></a>善知识者，<a id="a-2Y"></a>有善法故。<a id="a-2Z"></a>何等善法？<a id="a-2a"></a>所作之事不求自乐，<a id="a-2b"></a>常为众生而求安乐，<a id="a-2c"></a>见他有过不说其短，<a id="a-2d"></a>口常宣说纯善之事，<a id="a-2e"></a>以是义故，<a id="a-2f"></a>名善知识。<a id="a-2g"></a>善男子，<a id="a-2h"></a>如空中月，<a id="a-2i"></a>从初一日至十五日渐渐增长；<a id="a-2j"></a>善知识者亦复如是，<a id="a-2k"></a>令诸学人渐远恶法，<a id="a-2l"></a>增长善法。</p>
  <p id="a2m">“善男子，<a id="a-2n"></a>若有亲近善知识者，<a id="a-2o"></a>本未有戒、<a id="a-2p"></a>定、<a id="a-2q"></a>慧、<a id="a-2r"></a>解脱、<a id="a-2s"></a>解脱知见，<a id="a-2t"></a>即便有之；<a id="a-2u"></a>未具足者，<a id="a-2v"></a>则得增广。<a id="a-2w"></a>何以故？<a id="a-2x"></a>以其亲近善知识故。<a id="a-2y"></a>因是亲近，<a id="a-2z"></a>复得了达十二部经甚深之义。<a id="a-30"></a>若能听是十二部经甚深义者，<a id="a-31"></a>名为听法；<a id="a-32"></a>听法者则是大乘方等经典；<a id="a-33"></a>听方等经名真听法；<a id="a-34"></a>真听法者即是听受《大涅槃经》；<a id="a-35"></a>大涅槃中闻有佛性，<a id="a-36"></a>如来毕竟不般涅槃，<a id="a-37"></a>是故名为专心听法；<a id="a-38"></a>专心听法名八圣道，<a id="a-39"></a>以八圣道能断贪欲、<a id="a-3A"></a>瞋恚、<a id="a-3B"></a>愚痴故名听法。<a id="a-3C"></a>夫听法者名十一空，<a id="a-3D"></a>以此诸空于一切法不作相貌。<a id="a-3E"></a>夫听法者名初发心乃至究竟阿耨多罗三藐三菩提心，<a id="a-3F"></a>以因初心得大涅槃，<a id="a-3G"></a>不以闻故得大涅槃，<a id="a-3H"></a>以修习故得大涅槃。</p>
  <p id="a3I">“善男子，<a id="a-3J"></a>譬如病人，<a id="a-3K"></a>虽闻医教及药名字，<a id="a-3L"></a>不能愈病，<a id="a-3M"></a>要以服故，<a id="a-3N"></a>乃得除差；<a id="a-3O"></a>虽听十二深因缘法，<a id="a-3P"></a>不能断灭一切烦恼，<a id="a-3Q"></a>要以系念善思惟故能得除断，<a id="a-3R"></a>是名第三系念思惟。<a id="a-3S"></a>复以何义名系念思惟？<a id="a-3T"></a>所谓三三昧——空三昧、<a id="a-3U"></a>无相三昧、<a id="a-3V"></a>无作三昧。<a id="a-3W"></a>空者于二十五有不见一实，<a id="a-3X"></a>无作者于二十五有不作愿求，<a id="a-3Y"></a>无相者无有十相，<a id="a-3Z"></a>所谓色相、<a id="a-3a"></a>声相、<a id="a-3b"></a>香相、<a id="a-3c"></a>味相、<a id="a-3d"></a>触相、<a id="a-3e"></a>生相、<a id="a-3f"></a>住相、<a id="a-3g"></a>灭相、<a id="a-3h"></a>男相、<a id="a-3i"></a>女相。<a id="a-3j"></a>修习如是三三昧者，<a id="a-3k"></a>是名菩萨系念思惟。</p>
  <p id="a3l">“云何名为如法修行？<a id="a-3m"></a>如法修行，<a id="a-3n"></a>即是修行檀波罗蜜乃至般若波罗蜜，<a id="a-3o"></a>知阴、<a id="a-3p"></a>入、<a id="a-3q"></a>界真实之相，<a id="a-3r"></a>亦知声闻、<a id="a-3s"></a>缘觉、<a id="a-3t"></a>诸佛同于一道而般涅槃。<a id="a-3u"></a>法者即是常乐我净，<a id="a-3v"></a>不生不老，<a id="a-3w"></a>不病不死，<a id="a-3x"></a>不饥不渴，<a id="a-3y"></a>不苦不恼，<a id="a-3z"></a>不退不没。<a id="a-40"></a>善男子，<a id="a-41"></a>解大涅槃甚深义者，<a id="a-42"></a>则知诸佛终不毕竟入于涅槃。</p>
  <p id="a43">“善男子，<a id="a-44"></a>第一真实善知识者，<a id="a-45"></a>所谓菩萨、<a id="a-46"></a>诸佛世尊。<a id="a-47"></a>何以故？<a id="a-48"></a>常以三种，<a id="a-49"></a>善调御故。<a id="a-4A"></a>何等为三？<a id="a-4B"></a>一者、<a id="a-4C"></a>毕竟软语，<a id="a-4D"></a>二者、<a id="a-4E"></a>毕竟呵责，<a id="a-4F"></a>三者、<a id="a-4G"></a>软语呵责。<a id="a-4H"></a>以是义故，<a id="a-4I"></a>菩萨诸佛即是真实善知识也。<a id="a-4J"></a>复次，<a id="a-4K"></a>善男子，<a id="a-4L"></a>佛及菩萨为大医故名善知识。<a id="a-4M"></a>何以故？<a id="a-4N"></a>知病知药，<a id="a-4O"></a>应病授药故。<a id="a-4P"></a>譬如良医，<a id="a-4Q"></a>善八种术，<a id="a-4R"></a>先观病相。<a id="a-4S"></a>相有三种，<a id="a-4T"></a>何等为三？<a id="a-4U"></a>谓风、<a id="a-4V"></a>热、<a id="a-4W"></a>水。<a id="a-4X"></a>有风病者授之酥油，<a id="a-4Y"></a>热病之人授之石蜜，<a id="a-4Z"></a>水病之人授之姜汤。<a id="a-4a"></a>以知病根，<a id="a-4b"></a>授药得差，<a id="a-4c"></a>故名良医。<a id="a-4d"></a>佛及菩萨亦复如是，<a id="a-4e"></a>知诸凡夫病有三种：<a id="a-4f"></a>一者、<a id="a-4g"></a>贪欲，<a id="a-4h"></a>二者、<a id="a-4i"></a>瞋恚，<a id="a-4j"></a>三者、<a id="a-4k"></a>愚痴。<a id="a-4l"></a>贪欲病者教观骨相，<a id="a-4m"></a>瞋恚病者观慈悲相，<a id="a-4n"></a>愚痴病者观十二缘相。<a id="a-4o"></a>以是义故，<a id="a-4p"></a>诸佛菩萨名善知识。</p>
  <p id="a4q">“善男子，<a id="a-4r"></a>譬如船师，<a id="a-4s"></a>善渡人故，<a id="a-4t"></a>名大船师；<a id="a-4u"></a>诸佛菩萨亦复如是，<a id="a-4v"></a>渡诸众生生死大海，<a id="a-4w"></a>以是义故名善知识。<a id="a-4x"></a>复次，<a id="a-4y"></a>善男子，<a id="a-4z"></a>因佛菩萨令诸众生具足修得善法根故。<a id="a-50"></a>善男子，<a id="a-51"></a>譬如雪山，<a id="a-52"></a>乃是种种微妙上药根本之处；<a id="a-53"></a>佛及菩萨亦复如是，<a id="a-54"></a>悉是一切善根本处，<a id="a-55"></a>以是义故名善知识。<a id="a-56"></a>善男子，<a id="a-57"></a>雪山之中有上香药，<a id="a-58"></a>名曰娑呵。<a id="a-59"></a>有人见之，<a id="a-5A"></a>得寿无量，<a id="a-5B"></a>无有病苦，<a id="a-5C"></a>虽有四毒不能中伤。<a id="a-5D"></a>若有触者增长寿命满百二十。<a id="a-5E"></a>若有念者得宿命智。<a id="a-5F"></a>何以故？<a id="a-5G"></a>药势力故。<a id="a-5H"></a>诸佛菩萨亦复如是，<a id="a-5I"></a>若有见者，<a id="a-5J"></a>即得断除一切烦恼，<a id="a-5K"></a>虽有四魔不能干乱。<a id="a-5L"></a>若有触者，<a id="a-5M"></a>命不可夭，<a id="a-5N"></a>不生不死，<a id="a-5O"></a>不退不没。<a id="a-5P"></a>所谓触者，<a id="a-5Q"></a>若在佛边听受妙法。<a id="a-5R"></a>若有念者，<a id="a-5S"></a>得阿耨多罗三藐三菩提。<a id="a-5T"></a>以是义故，<a id="a-5U"></a>诸佛菩萨名善知识。<a id="a-5V"></a>善男子，<a id="a-5W"></a>如香山中有阿耨达池，<a id="a-5X"></a>由是池故有四大河，<a id="a-5Y"></a>所谓恒河，<a id="a-5Z"></a>辛头，<a id="a-5a"></a>私陀，<a id="a-5b"></a>博叉。<a id="a-5c"></a>世间众生常作是言：<a id="a-5d"></a>‘若有罪者浴此四河，<a id="a-5e"></a>众罪得灭。<a id="a-5f"></a>’当知此言虚妄不实。<a id="a-5g"></a>除此已往何等为实？<a id="a-5h"></a>诸佛菩萨是乃为实。<a id="a-5i"></a>所以者何？<a id="a-5j"></a>若人亲近，<a id="a-5k"></a>则得灭除一切众罪，<a id="a-5l"></a>以是义故名善知识。<a id="a-5m"></a>复次，<a id="a-5n"></a>善男子，<a id="a-5o"></a>譬如大地所有药木、<a id="a-5p"></a>一切丛林、<a id="a-5q"></a>百谷、<a id="a-5r"></a>甘蔗、<a id="a-5s"></a>华果之属，<a id="a-5t"></a>值天炎旱，<a id="a-5u"></a>将欲枯死，<a id="a-5v"></a>难陀龙王及婆难陀怜愍众生，<a id="a-5w"></a>从大海出降澍甘雨，<a id="a-5x"></a>一切丛林百谷草木滋润还生；<a id="a-5y"></a>一切众生亦复如是，<a id="a-5z"></a>所有善根将欲消灭，<a id="a-60"></a>诸佛菩萨生大慈悲，<a id="a-61"></a>从智慧海降甘露雨，<a id="a-62"></a>令诸众生具足还得十善之法。<a id="a-63"></a>以是义故，<a id="a-64"></a>诸佛菩萨名善知识。<a id="a-65"></a>善男子，<a id="a-66"></a>譬如良医善八种术，<a id="a-67"></a>见诸病人，<a id="a-68"></a>不观种姓、<a id="a-69"></a>端正丑陋、<a id="a-6A"></a>钱财宝货，<a id="a-6B"></a>悉为治之，<a id="a-6C"></a>是故世称为大良医；<a id="a-6D"></a>诸佛菩萨亦复如是，<a id="a-6E"></a>见诸众生有烦恼病，<a id="a-6F"></a>不观种姓、<a id="a-6G"></a>端正丑陋、<a id="a-6H"></a>钱财宝货，<a id="a-6I"></a>生慈愍心，<a id="a-6J"></a>悉为说法，<a id="a-6K"></a>众生闻已，<a id="a-6L"></a>烦恼病除。<a id="a-6M"></a>以是义故，<a id="a-6N"></a>诸佛菩萨名善知识。<a id="a-6O"></a>以是亲近善友因缘，<a id="a-6P"></a>则得近于大般涅槃。</p>
  <p id="a6Q">“云何菩萨听法因缘而得近于大般涅槃？<a id="a-6R"></a>一切众生以听法故则具信根，<a id="a-6S"></a>得信根故乐行布施、<a id="a-6T"></a>戒、<a id="a-6U"></a>忍、<a id="a-6V"></a>精进、<a id="a-6W"></a>禅定、<a id="a-6X"></a>智慧，<a id="a-6Y"></a>得须陀洹果乃至佛果。<a id="a-6Z"></a>是故当知，<a id="a-6a"></a>得诸善法，<a id="a-6b"></a>皆是听法因缘势力。<a id="a-6c"></a>善男子，<a id="a-6d"></a>譬如长者唯有一子，<a id="a-6e"></a>遣至他国市易所须，<a id="a-6f"></a>示其道路通塞之处，<a id="a-6g"></a>而复诫之：<a id="a-6h"></a>‘若遇淫女，<a id="a-6i"></a>慎莫亲爱。<a id="a-6j"></a>若亲爱者，<a id="a-6k"></a>丧身殒命及以财宝。<a id="a-6l"></a>弊恶之人亦莫交游。<a id="a-6m"></a>’其子敬顺父之教敕，<a id="a-6n"></a>身心安隐，<a id="a-6o"></a>多获宝货。<a id="a-6p"></a>菩萨摩诃萨为诸众生敷演法要亦复如是，<a id="a-6q"></a>示诸众生及四部众诸道通塞。<a id="a-6r"></a>是诸众等以闻法故，<a id="a-6s"></a>远离诸恶，<a id="a-6t"></a>具足善法。<a id="a-6u"></a>以是义故，<a id="a-6v"></a>听法因缘则得近于大般涅槃。<a id="a-6w"></a>善男子，<a id="a-6x"></a>譬如明镜，<a id="a-6y"></a>照人面像，<a id="a-6z"></a>无不明了；<a id="a-70"></a>听法明镜亦复如是，<a id="a-71"></a>有人照之，<a id="a-72"></a>则见善恶，<a id="a-73"></a>明了无翳。<a id="a-74"></a>以是义故，<a id="a-75"></a>听法因缘则得近于大般涅槃。<a id="a-76"></a>善男子，<a id="a-77"></a>譬如商人，<a id="a-78"></a>欲至宝渚不知道路，<a id="a-79"></a>有人示之，<a id="a-7A"></a>其人随语即至宝渚，<a id="a-7B"></a>多获诸珍不可称计；<a id="a-7C"></a>一切众生亦复如是，<a id="a-7D"></a>欲至善处采取道宝，<a id="a-7E"></a>不知其路通塞之相，<a id="a-7F"></a>菩萨示之，<a id="a-7G"></a>众生随已得至善处，<a id="a-7H"></a>获得无上大涅槃宝。<a id="a-7I"></a>以是义故，<a id="a-7J"></a>听法因缘则得近于大般涅槃。<a id="a-7K"></a>善男子，<a id="a-7L"></a>譬如醉象，<a id="a-7M"></a>狂逸暴恶，<a id="a-7N"></a>多欲杀害，<a id="a-7O"></a>有调象师以大铁钩钩斫其顶，<a id="a-7P"></a>实时调顺，<a id="a-7Q"></a>恶心都尽；<a id="a-7R"></a>一切众生亦复如是，<a id="a-7S"></a>贪欲、<a id="a-7T"></a>瞋恚、<a id="a-7U"></a>愚痴醉故，<a id="a-7V"></a>欲多造恶，<a id="a-7W"></a>诸菩萨等以闻法钩斫之令住，<a id="a-7X"></a>更不得起造诸恶心。<a id="a-7Y"></a>以是义故，<a id="a-7Z"></a>听法因缘则得近于大般涅槃。<a id="a-7a"></a>是故我于处处经中说，<a id="a-7b"></a>我弟子专心听受十二部经，<a id="a-7c"></a>则离五盖，<a id="a-7d"></a>修七觉分，<a id="a-7e"></a>以是修习七觉分故，<a id="a-7f"></a>则得近于大般涅槃。<a id="a-7g"></a>以听法故，<a id="a-7h"></a>须陀洹人离诸恐怖。<a id="a-7i"></a>所以者何？<a id="a-7j"></a>须达长者身遭重病，<a id="a-7k"></a>心大愁怖，<a id="a-7l"></a>闻舍利弗说须陀洹有四功德、<a id="a-7m"></a>十种慰喻，<a id="a-7n"></a>闻是事已，<a id="a-7o"></a>恐怖即除。<a id="a-7p"></a>以是义故，<a id="a-7q"></a>听法因缘则得近于大般涅槃。<a id="a-7r"></a>何以故？<a id="a-7s"></a>开法眼故。<a id="a-7t"></a>世有三人，<a id="a-7u"></a>一者、<a id="a-7v"></a>无目，<a id="a-7w"></a>二者、<a id="a-7x"></a>一目，<a id="a-7y"></a>三者、<a id="a-7z"></a>二目。<a id="a-80"></a>言无目者，<a id="a-81"></a>常不闻法；<a id="a-82"></a>一目之人，<a id="a-83"></a>虽暂闻法，<a id="a-84"></a>其心不住；<a id="a-85"></a>二目之人，<a id="a-86"></a>专心听受，<a id="a-87"></a>如闻而行。<a id="a-88"></a>以听法故，<a id="a-89"></a>得知世间如是三人。<a id="a-8A"></a>以是义故，<a id="a-8B"></a>听法因缘则得近于大般涅槃。<a id="a-8C"></a>善男子，<a id="a-8D"></a>如我昔于拘尸那城，<a id="a-8E"></a>时舍利弗身遇病苦，<a id="a-8F"></a>我时顾命阿难比丘广为说法。<a id="a-8G"></a>时舍利弗闻是事已，<a id="a-8H"></a>告四弟子：<a id="a-8I"></a>‘汝举我床往至佛所，<a id="a-8J"></a>我欲听法。<a id="a-8K"></a>’时四弟子奉命举往，<a id="a-8L"></a>既得闻法，<a id="a-8M"></a>闻法力故，<a id="a-8N"></a>所苦除差，<a id="a-8O"></a>身得安隐。<a id="a-8P"></a>以是义故，<a id="a-8Q"></a>听法因缘则得近于大般涅槃。</p>
  <p id="a8R">“云何菩萨思惟因缘而得近于大般涅槃？<a id="a-8S"></a>因是思惟，<a id="a-8T"></a>心得解脱。<a id="a-8U"></a>何以故？<a id="a-8V"></a>一切众生常为五欲之所系缚，<a id="a-8W"></a>以思惟故，<a id="a-8X"></a>悉得解脱。<a id="a-8Y"></a>以是义故，<a id="a-8Z"></a>思惟因缘则得近于大般涅槃。<a id="a-8a"></a>复次，<a id="a-8b"></a>善男子，<a id="a-8c"></a>一切众生常为常乐我净四法之所颠倒，<a id="a-8d"></a>以思惟故，<a id="a-8e"></a>得见诸法无常、<a id="a-8f"></a>无乐、<a id="a-8g"></a>无我、<a id="a-8h"></a>无净；<a id="a-8i"></a>如是见已，<a id="a-8j"></a>四倒即断。<a id="a-8k"></a>以是义故，<a id="a-8l"></a>思惟因缘则得近于大般涅槃。<a id="a-8m"></a>复次，<a id="a-8n"></a>善男子，<a id="a-8o"></a>一切诸法有四种相。<a id="a-8p"></a>何等为四？<a id="a-8q"></a>一者、<a id="a-8r"></a>生相，<a id="a-8s"></a>二者、<a id="a-8t"></a>老相，<a id="a-8u"></a>三者、<a id="a-8v"></a>病相，<a id="a-8w"></a>四者、<a id="a-8x"></a>灭相。<a id="a-8y"></a>以是四相，<a id="a-8z"></a>能令一切凡夫众生至须陀洹生大苦恼。<a id="a-90"></a>若能系念善思惟者，<a id="a-91"></a>虽遇此四，<a id="a-92"></a>不生众苦。<a id="a-93"></a>以是义故，<a id="a-94"></a>思惟因缘则得近于大般涅槃。<a id="a-95"></a>复次，<a id="a-96"></a>善男子，<a id="a-97"></a>一切善法无不因是思惟而得。<a id="a-98"></a>何以故？<a id="a-99"></a>有人虽于无量无边阿僧祇劫专心听法，<a id="a-9A"></a>若不思惟，<a id="a-9B"></a>终不能得阿耨多罗三藐三菩提。<a id="a-9C"></a>以是义故，<a id="a-9D"></a>思惟因缘则得近于大般涅槃。<a id="a-9E"></a>复次，<a id="a-9F"></a>善男子，<a id="a-9G"></a>若有众生信佛法僧无有变易而生恭敬，<a id="a-9H"></a>当知皆是系念思惟因缘力故，<a id="a-9I"></a>因得断除一切烦恼。<a id="a-9J"></a>以是义故，<a id="a-9K"></a>思惟因缘则得近于大般涅槃。</p>
  <p id="a9L">“云何菩萨如法修行？<a id="a-9M"></a>善男子，<a id="a-9N"></a>断诸恶法，<a id="a-9O"></a>修习善法，<a id="a-9P"></a>是名菩萨如法修行。<a id="a-9Q"></a>复次，<a id="a-9R"></a>云何如法修行？<a id="a-9S"></a>见一切法空无所有，<a id="a-9T"></a>无常、<a id="a-9U"></a>无乐、<a id="a-9V"></a>无我、<a id="a-9W"></a>无净，<a id="a-9X"></a>以是见故，<a id="a-9Y"></a>宁舍身命，<a id="a-9Z"></a>不犯禁戒，<a id="a-9a"></a>是名菩萨如法修行。<a id="a-9b"></a>复次，<a id="a-9c"></a>云何如法修行？<a id="a-9d"></a>修有二种，<a id="a-9e"></a>一者、<a id="a-9f"></a>真实，<a id="a-9g"></a>二者、<a id="a-9h"></a>不实。<a id="a-9i"></a>不实者不知涅槃、<a id="a-9j"></a>佛性、<a id="a-9k"></a>如来、<a id="a-9l"></a>法、<a id="a-9m"></a>僧、<a id="a-9n"></a>实相、<a id="a-9o"></a>虚空等相，<a id="a-9p"></a>是名不实。<a id="a-9q"></a>云何真实？<a id="a-9r"></a>能知涅槃、<a id="a-9s"></a>佛性、<a id="a-9t"></a>如来、<a id="a-9u"></a>法、<a id="a-9v"></a>僧、<a id="a-9w"></a>实相、<a id="a-9x"></a>虚空等相，<a id="a-9y"></a>是名真实。</p>
  <p id="a9z">“云何名为知涅槃相？<a id="a-A0"></a>涅槃之相凡有八事。<a id="a-A1"></a>何等为八？<a id="a-A2"></a>一者、<a id="a-A3"></a>尽、<a id="a-A4"></a>二、<a id="a-A5"></a>善性、<a id="a-A6"></a>三、<a id="a-A7"></a>实、<a id="a-A8"></a>四、<a id="a-A9"></a>真、<a id="a-AA"></a>五、<a id="a-AB"></a>常、<a id="a-AC"></a>六、<a id="a-AD"></a>乐、<a id="a-AE"></a>七、<a id="a-AF"></a>我、<a id="a-AG"></a>八、<a id="a-AH"></a>净，<a id="a-AI"></a>是名涅槃。<a id="a-AJ"></a>复有八事。<a id="a-AK"></a>何等为八？<a id="a-AL"></a>一者、<a id="a-AM"></a>解脱，<a id="a-AN"></a>二者、<a id="a-AO"></a>善性，<a id="a-AP"></a>三者、<a id="a-AQ"></a>不实，<a id="a-AR"></a>四者、<a id="a-AS"></a>不真，<a id="a-AT"></a>五者、<a id="a-AU"></a>无常，<a id="a-AV"></a>六者、<a id="a-AW"></a>无乐，<a id="a-AX"></a>七者、<a id="a-AY"></a>无我，<a id="a-AZ"></a>八者、<a id="a-Aa"></a>无净。<a id="a-Ab"></a>复有六相，<a id="a-Ac"></a>一者、<a id="a-Ad"></a>解脱，<a id="a-Ae"></a>二者、<a id="a-Af"></a>善性，<a id="a-Ag"></a>三者、<a id="a-Ah"></a>不实，<a id="a-Ai"></a>四者、<a id="a-Aj"></a>不真，<a id="a-Ak"></a>五者、<a id="a-Al"></a>安乐，<a id="a-Am"></a>六者、<a id="a-An"></a>清净。<a id="a-Ao"></a>若有众生，<a id="a-Ap"></a>依世俗道断烦恼者，<a id="a-Aq"></a>如是涅槃则有八事解脱不实。<a id="a-Ar"></a>何以故？<a id="a-As"></a>以不常故，<a id="a-At"></a>以无常故则无有实，<a id="a-Au"></a>无有实故则无有真，<a id="a-Av"></a>虽断烦恼以还起故，<a id="a-Aw"></a>无常、<a id="a-Ax"></a>无我、<a id="a-Ay"></a>无乐、<a id="a-Az"></a>无净，<a id="a-B0"></a>是名涅槃解脱八事。<a id="a-B1"></a>云何六相？<a id="a-B2"></a>声闻、<a id="a-B3"></a>缘觉断烦恼故，<a id="a-B4"></a>名为解脱，<a id="a-B5"></a>而未能得阿耨多罗三藐三菩提故，<a id="a-B6"></a>名为不实；<a id="a-B7"></a>以不实故，<a id="a-B8"></a>名为不真；<a id="a-B9"></a>未来之世，<a id="a-BA"></a>当得阿耨多罗三藐三菩提，<a id="a-BB"></a>故名无常；<a id="a-BC"></a>以得无漏八圣道故，<a id="a-BD"></a>名为净乐。<a id="a-BE"></a>善男子，<a id="a-BF"></a>若如是知，<a id="a-BG"></a>是知涅槃，<a id="a-BH"></a>不名佛性、<a id="a-BI"></a>如来、<a id="a-BJ"></a>法、<a id="a-BK"></a>僧、<a id="a-BL"></a>实相、<a id="a-BM"></a>虚空。</p>
  <p id="aBN">“云何菩萨知于佛性？<a id="a-BO"></a>佛性有六。<a id="a-BP"></a>何等为六？<a id="a-BQ"></a>一、<a id="a-BR"></a>常、<a id="a-BS"></a>二、<a id="a-BT"></a>净、<a id="a-BU"></a>三、<a id="a-BV"></a>实、<a id="a-BW"></a>四、<a id="a-BX"></a>善、<a id="a-BY"></a>五、<a id="a-BZ"></a>当见、<a id="a-Ba"></a>六、<a id="a-Bb"></a>真。<a id="a-Bc"></a>复有七事，<a id="a-Bd"></a>一者、<a id="a-Be"></a>可证，<a id="a-Bf"></a>余六如上。<a id="a-Bg"></a>是名菩萨知于佛性。<a id="a-Bh"></a>云何菩萨知如来相？<a id="a-Bi"></a>如来即是觉相善相，<a id="a-Bj"></a>常乐我净，<a id="a-Bk"></a>解脱真实，<a id="a-Bl"></a>示道可见，<a id="a-Bm"></a>是名菩萨知如来相。<a id="a-Bn"></a>云何菩萨知于法相？<a id="a-Bo"></a>法者，<a id="a-Bp"></a>若善不善、<a id="a-Bq"></a>若常不常、<a id="a-Br"></a>若乐不乐、<a id="a-Bs"></a>若我无我、<a id="a-Bt"></a>若净不净、<a id="a-Bu"></a>若知不知、<a id="a-Bv"></a>若解不解、<a id="a-Bw"></a>若真不真、<a id="a-Bx"></a>若修不修、<a id="a-By"></a>若师非师、<a id="a-Bz"></a>若实不实，<a id="a-C0"></a>是名菩萨知于法相。<a id="a-C1"></a>云何菩萨知于僧相？<a id="a-C2"></a>僧者，<a id="a-C3"></a>若常乐我净，<a id="a-C4"></a>是弟子相、<a id="a-C5"></a>可见之相，<a id="a-C6"></a>善真不实。<a id="a-C7"></a>何以故？<a id="a-C8"></a>一切声闻得佛道故。<a id="a-C9"></a>何故名真？<a id="a-CA"></a>悟法性故。<a id="a-CB"></a>是名菩萨知于僧相。<a id="a-CC"></a>云何菩萨知于实相？<a id="a-CD"></a>实相者，<a id="a-CE"></a>若常无常、<a id="a-CF"></a>若乐无乐、<a id="a-CG"></a>若我无我、<a id="a-CH"></a>若净无净、<a id="a-CI"></a>若善不善、<a id="a-CJ"></a>若有若无、<a id="a-CK"></a>若涅槃非涅槃、<a id="a-CL"></a>若解脱非解脱、<a id="a-CM"></a>若知不知、<a id="a-CN"></a>若断不断、<a id="a-CO"></a>若证不证、<a id="a-CP"></a>若修不修、<a id="a-CQ"></a>若见不见，<a id="a-CR"></a>是名实相，<a id="a-CS"></a>非是涅槃、<a id="a-CT"></a>佛性、<a id="a-CU"></a>如来、<a id="a-CV"></a>法、<a id="a-CW"></a>僧、<a id="a-CX"></a>虚空。<a id="a-CY"></a>是名菩萨因修如是大涅槃，<a id="a-CZ"></a>故知于涅槃、<a id="a-Ca"></a>佛性、<a id="a-Cb"></a>如来、<a id="a-Cc"></a>法、<a id="a-Cd"></a>僧、<a id="a-Ce"></a>实相、<a id="a-Cf"></a>虚空等法差别之相。</p>
  <p id="aCg">“善男子，<a id="a-Ch"></a>菩萨摩诃萨修大涅槃微妙经典，<a id="a-Ci"></a>不见虚空。<a id="a-Cj"></a>何以故？<a id="a-Ck"></a>佛及菩萨虽有五眼所不见故，<a id="a-Cl"></a>唯有慧眼乃能见之。<a id="a-Cm"></a>慧眼所见，<a id="a-Cn"></a>无法可见，<a id="a-Co"></a>故名为见。<a id="a-Cp"></a>若见无物名虚空者，<a id="a-Cq"></a>如是虚空乃名为实；<a id="a-Cr"></a>以是实故，<a id="a-Cs"></a>则名常无；<a id="a-Ct"></a>以常无故，<a id="a-Cu"></a>无乐我净。<a id="a-Cv"></a>善男子，<a id="a-Cw"></a>空名无法，<a id="a-Cx"></a>无法名空。<a id="a-Cy"></a>譬如世间无物名空，<a id="a-Cz"></a>虚空之性亦复如是，<a id="a-D0"></a>无所有故名为虚空。<a id="a-D1"></a>善男子，<a id="a-D2"></a>众生之性，<a id="a-D3"></a>与虚空性，<a id="a-D4"></a>俱无实性。<a id="a-D5"></a>何以故？<a id="a-D6"></a>如人说言：<a id="a-D7"></a>‘除灭有物，<a id="a-D8"></a>然后作空。<a id="a-D9"></a>’而是虚空，<a id="a-DA"></a>实不可作。<a id="a-DB"></a>何以故？<a id="a-DC"></a>无所有故。<a id="a-DD"></a>以无有故，<a id="a-DE"></a>当知无空。<a id="a-DF"></a>是虚空性，<a id="a-DG"></a>若可作者，<a id="a-DH"></a>则名无常；<a id="a-DI"></a>若无常者，<a id="a-DJ"></a>不名虚空。<a id="a-DK"></a>善男子，<a id="a-DL"></a>如世间人说言：<a id="a-DM"></a>‘虚空无色无碍，<a id="a-DN"></a>常不变易。<a id="a-DO"></a>’是故世称虚空之法为第五大。<a id="a-DP"></a>善男子，<a id="a-DQ"></a>而是虚空实无有性。<a id="a-DR"></a>以光明故，<a id="a-DS"></a>故名虚空，<a id="a-DT"></a>实无虚空。<a id="a-DU"></a>犹如世谛，<a id="a-DV"></a>实无其性，<a id="a-DW"></a>为众生故说有世谛。</p>
  <p id="aDX">“善男子，<a id="a-DY"></a>涅槃之体亦复如是，<a id="a-DZ"></a>无有住处，<a id="a-Da"></a>直是诸佛断烦恼处，<a id="a-Db"></a>故名涅槃。<a id="a-Dc"></a>涅槃即是常乐我净。<a id="a-Dd"></a>涅槃虽乐，<a id="a-De"></a>非是受乐，<a id="a-Df"></a>乃是上妙寂灭之乐。<a id="a-Dg"></a>诸佛如来有二种乐，<a id="a-Dh"></a>一、<a id="a-Di"></a>寂灭乐，<a id="a-Dj"></a>二、<a id="a-Dk"></a>觉知乐。<a id="a-Dl"></a>实相之体有三种乐，<a id="a-Dm"></a>一者、<a id="a-Dn"></a>受乐，<a id="a-Do"></a>二、<a id="a-Dp"></a>寂灭乐，<a id="a-Dq"></a>三、<a id="a-Dr"></a>觉知乐。<a id="a-Ds"></a>佛性一乐，<a id="a-Dt"></a>以当见故，<a id="a-Du"></a>得阿耨多罗三藐三菩提时，<a id="a-Dv"></a>名菩提乐。<a id="a-Dw"></a>”</p>
  <p id="aDx">尔时，<a id="a-Dy"></a>光明遍照高贵德王菩萨摩诃萨白佛言：<a id="a-Dz"></a>“世尊，<a id="a-E0"></a>若烦恼断处是涅槃者，<a id="a-E1"></a>是事不然。<a id="a-E2"></a>何以故？<a id="a-E3"></a>如来往昔初成佛道，<a id="a-E4"></a>至尼连禅河边。<a id="a-E5"></a>尔时，<a id="a-E6"></a>魔王与其眷属，<a id="a-E7"></a>到于佛所而作是言：<a id="a-E8"></a>‘世尊，<a id="a-E9"></a>涅槃时到，<a id="a-EA"></a>何故不入？<a id="a-EB"></a>’佛告魔王：<a id="a-EC"></a>‘我今未有多闻弟子善持禁戒，<a id="a-ED"></a>聪明利智能化众生，<a id="a-EE"></a>是故不入。<a id="a-EF"></a>’若言烦恼断处是涅槃者，<a id="a-EG"></a>诸菩萨等于无量劫已断烦恼，<a id="a-EH"></a>何故不得称为涅槃？<a id="a-EI"></a>俱是断处，<a id="a-EJ"></a>何缘独称诸佛有之，<a id="a-EK"></a>菩萨无耶？<a id="a-EL"></a>若断烦恼非涅槃者，<a id="a-EM"></a>何故如来昔告生名婆罗门言：<a id="a-EN"></a>‘我今此身即是涅槃。<a id="a-EO"></a>’如来又时在毗舍离国，<a id="a-EP"></a>魔复启请如来：<a id="a-EQ"></a>‘昔以未有弟子多闻持戒，<a id="a-ER"></a>聪明利智能化众生，<a id="a-ES"></a>不入涅槃。<a id="a-ET"></a>今已具足，<a id="a-EU"></a>何故不入？<a id="a-EV"></a>’如来尔时即告魔言：<a id="a-EW"></a>‘汝今莫生悒迟之想，<a id="a-EX"></a>却后三月吾当涅槃。<a id="a-EY"></a>’世尊，<a id="a-EZ"></a>若使灭度非涅槃者，<a id="a-Ea"></a>何故如来自期三月当般涅槃？<a id="a-Eb"></a>世尊，<a id="a-Ec"></a>若断烦恼是涅槃者，<a id="a-Ed"></a>如来往昔初在道场菩提树下，<a id="a-Ee"></a>断烦恼时便是涅槃，<a id="a-Ef"></a>何故复言却后三月当般涅槃？<a id="a-Eg"></a>世尊，<a id="a-Eh"></a>若使尔时是涅槃者，<a id="a-Ei"></a>云何方为拘尸那城诸力士等，<a id="a-Ej"></a>说言后夜当般涅槃？<a id="a-Ek"></a>如来诚实，<a id="a-El"></a>云何发是虚妄之言？<a id="a-Em"></a>”</p>
  <p id="aEn">尔时，<a id="a-Eo"></a>世尊告光明遍照高贵德王菩萨摩诃萨言：<a id="a-Ep"></a>“善男子，<a id="a-Eq"></a>若言如来得广长舌，<a id="a-Er"></a>当知如来于无量劫已离妄语。<a id="a-Es"></a>一切诸佛及诸菩萨，<a id="a-Et"></a>凡所发言，<a id="a-Eu"></a>诚谛无虚。<a id="a-Ev"></a>善男子，<a id="a-Ew"></a>如汝所言，<a id="a-Ex"></a>波旬往昔启请于我入涅槃者。<a id="a-Ey"></a>善男子，<a id="a-Ez"></a>而是魔王真实不知涅槃定相。<a id="a-F0"></a>何以故？<a id="a-F1"></a>波旬意谓不化众生，<a id="a-F2"></a>默然而住，<a id="a-F3"></a>便是涅槃。<a id="a-F4"></a>善男子，<a id="a-F5"></a>譬如世人，<a id="a-F6"></a>见人不言，<a id="a-F7"></a>无所造作，<a id="a-F8"></a>便谓是人如死无异；<a id="a-F9"></a>魔王波旬亦复如是，<a id="a-FA"></a>意谓如来不化众生，<a id="a-FB"></a>默无所说，<a id="a-FC"></a>便谓如来入般涅槃。<a id="a-FD"></a>善男子，<a id="a-FE"></a>如来不说佛、<a id="a-FF"></a>法、<a id="a-FG"></a>众僧无差别相，<a id="a-FH"></a>唯说常住、<a id="a-FI"></a>清净二法无差别耳。<a id="a-FJ"></a>善男子，<a id="a-FK"></a>佛亦不说佛及佛性、<a id="a-FL"></a>涅槃无差别相，<a id="a-FM"></a>唯说常恒不变无差别耳。<a id="a-FN"></a>善男子，<a id="a-FO"></a>佛亦不说涅槃、<a id="a-FP"></a>实相无差别相，<a id="a-FQ"></a>唯说常有实不变易无差别耳。</p>
  <p id="aFR">“善男子，<a id="a-FS"></a>尔时我诸声闻弟子生于诤讼，<a id="a-FT"></a>如拘睒弥诸恶比丘，<a id="a-FU"></a>违反我教，<a id="a-FV"></a>多犯禁戒，<a id="a-FW"></a>受不净物，<a id="a-FX"></a>贪求利养，<a id="a-FY"></a>向诸白衣而自赞叹‘我得无漏，<a id="a-FZ"></a>谓须陀洹果’，<a id="a-Fa"></a>乃至‘我得阿罗汉果’，<a id="a-Fb"></a>毁辱他人，<a id="a-Fc"></a>于佛、<a id="a-Fd"></a>法、<a id="a-Fe"></a>僧、<a id="a-Ff"></a>戒律、<a id="a-Fg"></a>和尚不生恭敬，<a id="a-Fh"></a>公于我前言：<a id="a-Fi"></a>‘如是物，<a id="a-Fj"></a>佛所听畜。<a id="a-Fk"></a>如是等物，<a id="a-Fl"></a>佛不听畜。<a id="a-Fm"></a>’我亦语言：<a id="a-Fn"></a>‘如是等物，<a id="a-Fo"></a>我实不听。<a id="a-Fp"></a>’复反我言：<a id="a-Fq"></a>‘如是等物，<a id="a-Fr"></a>实是佛听。<a id="a-Fs"></a>’如是恶人不信我言，<a id="a-Ft"></a>为是等故，<a id="a-Fu"></a>我告波旬：<a id="a-Fv"></a>‘汝莫悒迟，<a id="a-Fw"></a>却后三月当般涅槃。<a id="a-Fx"></a>’善男子，<a id="a-Fy"></a>因如是等恶比丘故，<a id="a-Fz"></a>令诸声闻受学弟子不见我身，<a id="a-G0"></a>不闻我法，<a id="a-G1"></a>便言如来入于涅槃。<a id="a-G2"></a>唯诸菩萨能见我身，<a id="a-G3"></a>常闻我法，<a id="a-G4"></a>是故不言我入涅槃。<a id="a-G5"></a>声闻弟子虽复发言如来涅槃，<a id="a-G6"></a>而我实不入于涅槃。<a id="a-G7"></a>善男子，<a id="a-G8"></a>若我所有声闻弟子说言如来入涅槃者，<a id="a-G9"></a>当知是人非我弟子，<a id="a-GA"></a>是魔伴党，<a id="a-GB"></a>邪见恶人，<a id="a-GC"></a>非正见也。<a id="a-GD"></a>若言如来不入涅槃，<a id="a-GE"></a>当知是人真我弟子，<a id="a-GF"></a>非魔伴党，<a id="a-GG"></a>正见之人，<a id="a-GH"></a>非恶邪也。</p>
  <p id="aGI">“善男子，<a id="a-GJ"></a>我初不见弟子之中，<a id="a-GK"></a>有言如来不化众生，<a id="a-GL"></a>默然而住，<a id="a-GM"></a>名般涅槃也。<a id="a-GN"></a>善男子，<a id="a-GO"></a>譬如长者，<a id="a-GP"></a>多有子息，<a id="a-GQ"></a>舍至他方，<a id="a-GR"></a>未得还顷，<a id="a-GS"></a>诸子咸谓父已长逝，<a id="a-GT"></a>而是长者实不终没，<a id="a-GU"></a>诸子颠倒皆生没想；<a id="a-GV"></a>声闻弟子亦复如是，<a id="a-GW"></a>不见我故，<a id="a-GX"></a>便谓如来已于拘尸那城娑罗双树间而般涅槃，<a id="a-GY"></a>而我实不般涅槃也，<a id="a-GZ"></a>声闻弟子生涅槃想。<a id="a-Ga"></a>善男子，<a id="a-Gb"></a>譬如明灯，<a id="a-Gc"></a>有人覆之，<a id="a-Gd"></a>余不知者，<a id="a-Ge"></a>谓灯已灭，<a id="a-Gf"></a>而是明焰实亦不灭，<a id="a-Gg"></a>以不知故生于灭想；<a id="a-Gh"></a>声闻弟子亦复如是，<a id="a-Gi"></a>虽有慧眼，<a id="a-Gj"></a>以烦恼覆，<a id="a-Gk"></a>令心颠倒不见真身，<a id="a-Gl"></a>而便妄生灭度之想，<a id="a-Gm"></a>而我实不毕竟灭度。<a id="a-Gn"></a>善男子，<a id="a-Go"></a>如生盲人不见日月，<a id="a-Gp"></a>以不见故不知昼夜明闇之相，<a id="a-Gq"></a>以不知故便说无有日月之实，<a id="a-Gr"></a>实有日月，<a id="a-Gs"></a>盲者不见，<a id="a-Gt"></a>以不见故而生倒想，<a id="a-Gu"></a>言无日月；<a id="a-Gv"></a>声闻弟子亦复如是，<a id="a-Gw"></a>如彼生盲，<a id="a-Gx"></a>不见如来，<a id="a-Gy"></a>便谓如来入于涅槃，<a id="a-Gz"></a>如来实不入于涅槃，<a id="a-H0"></a>以倒想故，<a id="a-H1"></a>生如是心。<a id="a-H2"></a>善男子，<a id="a-H3"></a>譬如云雾覆蔽日月，<a id="a-H4"></a>痴人便言无有日月，<a id="a-H5"></a>日月实有，<a id="a-H6"></a>直以覆故，<a id="a-H7"></a>众生不见；<a id="a-H8"></a>声闻弟子亦复如是，<a id="a-H9"></a>以诸烦恼覆智慧眼不见如来，<a id="a-HA"></a>便言如来入于灭度。<a id="a-HB"></a>善男子，<a id="a-HC"></a>直是如来现婴儿行，<a id="a-HD"></a>非灭度也。</p>
  <p id="aHE">“善男子，<a id="a-HF"></a>如阎浮提日入之时，<a id="a-HG"></a>众生不见，<a id="a-HH"></a>以黑山障故，<a id="a-HI"></a>而是日性实无没入，<a id="a-HJ"></a>众生不见生没入想；<a id="a-HK"></a>声闻弟子亦复如是，<a id="a-HL"></a>为诸烦恼山所障故不见我身，<a id="a-HM"></a>以不见故便于如来生灭度想，<a id="a-HN"></a>而我实不毕竟永灭。<a id="a-HO"></a>是故我于毗舍离国告波旬言：<a id="a-HP"></a>‘却后三月，<a id="a-HQ"></a>我当涅槃。<a id="a-HR"></a>’善男子，<a id="a-HS"></a>如来玄见迦葉菩萨却后三月善根当熟，<a id="a-HT"></a>亦见香山须跋陀罗竟安居已当至我所，<a id="a-HU"></a>是故我告魔王波旬：<a id="a-HV"></a>‘却后三月，<a id="a-HW"></a>当般涅槃。<a id="a-HX"></a>’善男子，<a id="a-HY"></a>有诸力士，<a id="a-HZ"></a>其数五百，<a id="a-Ha"></a>终竟三月亦当得发阿耨多罗三藐三菩提心，<a id="a-Hb"></a>我为是故告波旬言：<a id="a-Hc"></a>‘却后三月，<a id="a-Hd"></a>当般涅槃。<a id="a-He"></a>’善男子，<a id="a-Hf"></a>如纯陀等及五百梨车庵罗果女，<a id="a-Hg"></a>却后三月无上道心善根成熟，<a id="a-Hh"></a>为是等故我告波旬：<a id="a-Hi"></a>‘却后三月，<a id="a-Hj"></a>当般涅槃。<a id="a-Hk"></a>’善男子，<a id="a-Hl"></a>须那剎多亲近外道尼乾子等，<a id="a-Hm"></a>我为说法满十二年，<a id="a-Hn"></a>彼人邪见不信不受，<a id="a-Ho"></a>我知是人邪见根栽却后三月定可拔断，<a id="a-Hp"></a>我为是故告波旬言：<a id="a-Hq"></a>‘却后三月，<a id="a-Hr"></a>当般涅槃。<a id="a-Hs"></a>’</p>
  <p id="aHt">“善男子，<a id="a-Hu"></a>何因缘故，<a id="a-Hv"></a>我于往昔尼连河边告魔波旬‘我今未有多智弟子，<a id="a-Hw"></a>是故不得入涅槃’者？<a id="a-Hx"></a>我时欲为五比丘等于波罗奈转法轮故，<a id="a-Hy"></a>次复欲为五比丘等，<a id="a-Hz"></a>所谓耶奢、<a id="a-I0"></a>富那、<a id="a-I1"></a>毗摩罗阇、<a id="a-I2"></a>憍梵波提、<a id="a-I3"></a>须婆睺，<a id="a-I4"></a>次复欲为郁伽长者等五十人，<a id="a-I5"></a>次复欲为摩伽陀国频婆娑罗王等无量人天，<a id="a-I6"></a>次复欲为优楼频螺、<a id="a-I7"></a>迦葉门徒五百比丘，<a id="a-I8"></a>次复欲为那提迦葉、<a id="a-I9"></a>伽耶迦葉兄弟二人及五百弟子，<a id="a-IA"></a>次复欲为舍利弗、<a id="a-IB"></a>大目揵连等二百五十比丘转妙法轮，<a id="a-IC"></a>是故我告魔王波旬不般涅槃。</p>
  <p id="aID">“善男子，<a id="a-IE"></a>有名涅槃，<a id="a-IF"></a>非大涅槃。<a id="a-IG"></a>云何涅槃非大涅槃？<a id="a-IH"></a>不见佛性而断烦恼，<a id="a-II"></a>是名涅槃，<a id="a-IJ"></a>非大涅槃。<a id="a-IK"></a>以不见佛性故，<a id="a-IL"></a>无常无我，<a id="a-IM"></a>唯有乐净，<a id="a-IN"></a>以是义故，<a id="a-IO"></a>虽断烦恼，<a id="a-IP"></a>不得名为大般涅槃也。<a id="a-IQ"></a>若见佛性能断烦恼，<a id="a-IR"></a>是则名为大般涅槃；<a id="a-IS"></a>以见佛性故，<a id="a-IT"></a>得名为常乐我净。<a id="a-IU"></a>以是义故，<a id="a-IV"></a>断除烦恼，<a id="a-IW"></a>亦得称为大般涅槃。<a id="a-IX"></a>善男子，<a id="a-IY"></a>涅者言不，<a id="a-IZ"></a>槃者言灭，<a id="a-Ia"></a>不灭之义名为涅槃；<a id="a-Ib"></a>槃又言覆，<a id="a-Ic"></a>不覆之义，<a id="a-Id"></a>乃名涅乐；<a id="a-Ie"></a>槃言去来，<a id="a-If"></a>不去不来乃名涅槃；<a id="a-Ig"></a>槃者言取，<a id="a-Ih"></a>不取之义乃名涅槃；<a id="a-Ii"></a>槃言不定，<a id="a-Ij"></a>定无不定乃名涅槃；<a id="a-Ik"></a>槃言新故，<a id="a-Il"></a>无新故义乃名涅槃；<a id="a-Im"></a>槃言障碍，<a id="a-In"></a>无障碍义乃名涅槃。<a id="a-Io"></a>善男子，<a id="a-Ip"></a>有优楼迦迦毗罗弟子等言，<a id="a-Iq"></a>槃者名相，<a id="a-Ir"></a>无相之义乃名涅槃。<a id="a-Is"></a>善男子，<a id="a-It"></a>槃者言有，<a id="a-Iu"></a>无有之义乃名涅槃；<a id="a-Iv"></a>槃名和合，<a id="a-Iw"></a>无和合义乃名涅槃；<a id="a-Ix"></a>槃者言苦，<a id="a-Iy"></a>无苦之义乃名涅槃。<a id="a-Iz"></a>善男子，<a id="a-J0"></a>断烦恼者不名涅槃，<a id="a-J1"></a>不生烦恼乃名涅槃。<a id="a-J2"></a>善男子，<a id="a-J3"></a>诸佛如来烦恼不起，<a id="a-J4"></a>是名涅槃。<a id="a-J5"></a>所有智慧，<a id="a-J6"></a>于法无碍，<a id="a-J7"></a>是为如来。<a id="a-J8"></a>如来非是凡夫、<a id="a-J9"></a>声闻、<a id="a-JA"></a>缘觉、<a id="a-JB"></a>菩萨，<a id="a-JC"></a>是名佛性。<a id="a-JD"></a>如来身心智慧遍满无量无边阿僧祇土无所障碍，<a id="a-JE"></a>是名虚空。<a id="a-JF"></a>如来常住，<a id="a-JG"></a>无有变易，<a id="a-JH"></a>名曰实相。<a id="a-JI"></a>以是义故，<a id="a-JJ"></a>如来实不毕竟涅槃。<a id="a-JK"></a>是名菩萨修大涅槃微妙经典具足成就第七功德。<a id="a-JL"></a>”</p>
  <p id="aJM">“善男子，<a id="a-JN"></a>云何菩萨摩诃萨修大涅槃微妙经典具足成就第八功德？<a id="a-JO"></a>善男子，<a id="a-JP"></a>菩萨摩诃萨修大涅槃，<a id="a-JQ"></a>除断五事，<a id="a-JR"></a>远离五事，<a id="a-JS"></a>成就六事，<a id="a-JT"></a>修习五事，<a id="a-JU"></a>守护一事，<a id="a-JV"></a>亲近四事，<a id="a-JW"></a>信顺一实，<a id="a-JX"></a>心善解脱，<a id="a-JY"></a>慧善解脱。</p>
  <p id="aJZ">“善男子，<a id="a-Ja"></a>云何菩萨断除五事？<a id="a-Jb"></a>所谓五阴，<a id="a-Jc"></a>色、<a id="a-Jd"></a>受、<a id="a-Je"></a>想、<a id="a-Jf"></a>行、<a id="a-Jg"></a>识。<a id="a-Jh"></a>所言阴者，<a id="a-Ji"></a>其义何谓？<a id="a-Jj"></a>能令众生生死相续，<a id="a-Jk"></a>不离重担，<a id="a-Jl"></a>分散聚合，<a id="a-Jm"></a>三世所摄，<a id="a-Jn"></a>求其实义了不可得，<a id="a-Jo"></a>以是诸义故名为阴。<a id="a-Jp"></a>菩萨摩诃萨虽见色阴，<a id="a-Jq"></a>不见其相。<a id="a-Jr"></a>何以故？<a id="a-Js"></a>于十色中推求其性悉不可得，<a id="a-Jt"></a>为世界故说言为阴。<a id="a-Ju"></a>受有百八，<a id="a-Jv"></a>虽见受阴，<a id="a-Jw"></a>初无受相。<a id="a-Jx"></a>何以故？<a id="a-Jy"></a>受虽百八，<a id="a-Jz"></a>理无定实，<a id="a-K0"></a>是故菩萨不见受阴。<a id="a-K1"></a>想、<a id="a-K2"></a>行、<a id="a-K3"></a>识等亦复如是。<a id="a-K4"></a>菩萨摩诃萨深见五阴是生烦恼之根本也，<a id="a-K5"></a>以是义故，<a id="a-K6"></a>方便令断。</p>
  <p id="aK7">“云何菩萨远离五事？<a id="a-K8"></a>所谓五见。<a id="a-K9"></a>何等为五？<a id="a-KA"></a>一者、<a id="a-KB"></a>身见，<a id="a-KC"></a>二者、<a id="a-KD"></a>边见，<a id="a-KE"></a>三者、<a id="a-KF"></a>邪见，<a id="a-KG"></a>四者、<a id="a-KH"></a>戒取，<a id="a-KI"></a>五者、<a id="a-KJ"></a>见取。<a id="a-KK"></a>因是五见，<a id="a-KL"></a>生六十二见。<a id="a-KM"></a>因是诸见生死不绝，<a id="a-KN"></a>是故菩萨防护不近。</p>
  <p id="aKO">“云何菩萨成就六事？<a id="a-KP"></a>诸六念处。<a id="a-KQ"></a>何等为六？<a id="a-KR"></a>一者、<a id="a-KS"></a>念佛，<a id="a-KT"></a>二者、<a id="a-KU"></a>念法，<a id="a-KV"></a>三者、<a id="a-KW"></a>念僧，<a id="a-KX"></a>四者、<a id="a-KY"></a>念天，<a id="a-KZ"></a>五者、<a id="a-Ka"></a>念施，<a id="a-Kb"></a>六者、<a id="a-Kc"></a>念戒。<a id="a-Kd"></a>是名菩萨成就六事。</p>
  <p id="aKe">“云何菩萨修习五事？<a id="a-Kf"></a>所谓五定：<a id="a-Kg"></a>一者、<a id="a-Kh"></a>知定，<a id="a-Ki"></a>二者、<a id="a-Kj"></a>寂定，<a id="a-Kk"></a>三者、<a id="a-Kl"></a>身心受快乐定，<a id="a-Km"></a>四者、<a id="a-Kn"></a>无乐定，<a id="a-Ko"></a>五者、<a id="a-Kp"></a>首楞严定。<a id="a-Kq"></a>修习如是五种定心，<a id="a-Kr"></a>则得近于大般涅槃。<a id="a-Ks"></a>是故菩萨勤心修习。</p>
  <p id="aKt">“云何菩萨守护一事？<a id="a-Ku"></a>谓菩提心。<a id="a-Kv"></a>菩萨摩诃萨常勤守护是菩提心，<a id="a-Kw"></a>犹如世人守护一子，<a id="a-Kx"></a>亦如瞎者护余一目，<a id="a-Ky"></a>如行旷野守护导者，<a id="a-Kz"></a>菩萨守护菩提之心亦复如是。<a id="a-L0"></a>因护如是菩提心故，<a id="a-L1"></a>得阿耨多罗三藐三菩提；<a id="a-L2"></a>因得阿耨多罗三藐三菩提故，<a id="a-L3"></a>常乐我净具足而有，<a id="a-L4"></a>即是无上大般涅槃。<a id="a-L5"></a>是故菩萨守护一法。</p>
  <p id="aL6">“云何菩萨亲近四事？<a id="a-L7"></a>谓四无量心。<a id="a-L8"></a>何等为四？<a id="a-L9"></a>一者、<a id="a-LA"></a>大慈，<a id="a-LB"></a>二者、<a id="a-LC"></a>大悲，<a id="a-LD"></a>三者、<a id="a-LE"></a>大喜，<a id="a-LF"></a>四者、<a id="a-LG"></a>大舍。<a id="a-LH"></a>因是四心，<a id="a-LI"></a>能令无量无边众生发菩提心，<a id="a-LJ"></a>是故菩萨系心亲近。</p>
  <p id="aLK">“云何菩萨信顺一实？<a id="a-LL"></a>菩萨了知一切众生皆归一道，<a id="a-LM"></a>一道者谓大乘也，<a id="a-LN"></a>诸佛菩萨为众生故分之为三，<a id="a-LO"></a>是故菩萨信顺不逆。</p>
  <p id="aLP">“云何菩萨心善解脱？<a id="a-LQ"></a>贪恚痴心永断灭故，<a id="a-LR"></a>是名菩萨心善解脱。</p>
  <p id="aLS">“云何菩萨慧善解脱？<a id="a-LT"></a>菩萨摩诃萨于一切法知无障碍，<a id="a-LU"></a>是名菩萨慧善解脱。<a id="a-LV"></a>因慧解脱，<a id="a-LW"></a>昔所不闻而今得闻，<a id="a-LX"></a>昔所不见而今得见，<a id="a-LY"></a>昔所不到而今得到。<a id="a-LZ"></a>”</p>
  <p id="aLa">尔时，<a id="a-Lb"></a>光明遍照高贵德王菩萨摩诃萨言：<a id="a-Lc"></a>“世尊，<a id="a-Ld"></a>如佛所说，<a id="a-Le"></a>心解脱者，<a id="a-Lf"></a>是义不然。<a id="a-Lg"></a>何以故？<a id="a-Lh"></a>心本无系。<a id="a-Li"></a>所以者何？<a id="a-Lj"></a>是心本性不为贪欲、<a id="a-Lk"></a>瞋恚、<a id="a-Ll"></a>愚痴诸结所缚。<a id="a-Lm"></a>若本无系，<a id="a-Ln"></a>云何而言心善解脱？</p>
  <p id="aLo">“世尊，<a id="a-Lp"></a>若心本性不为贪结之所系者，<a id="a-Lq"></a>何等因缘而能得系？<a id="a-Lr"></a>如人［馨－香／牛］角，<a id="a-Ls"></a>本无乳相，<a id="a-Lt"></a>虽加功力，<a id="a-Lu"></a>乳无由出。<a id="a-Lv"></a>［馨－香／牛］于乳者则不如是，<a id="a-Lw"></a>加功虽少，<a id="a-Lx"></a>乳则多出。<a id="a-Ly"></a>心亦如是，<a id="a-Lz"></a>本无贪者，<a id="a-M0"></a>今云何有？<a id="a-M1"></a>若本无贪后方有者，<a id="a-M2"></a>诸佛菩萨本无贪相，<a id="a-M3"></a>今悉应有。<a id="a-M4"></a>世尊，<a id="a-M5"></a>譬如石女，<a id="a-M6"></a>本无子相，<a id="a-M7"></a>虽加功力无量因缘，<a id="a-M8"></a>子不可得；<a id="a-M9"></a>心亦如是，<a id="a-MA"></a>本无贪相，<a id="a-MB"></a>虽造众缘，<a id="a-MC"></a>贪无由生。<a id="a-MD"></a>世尊，<a id="a-ME"></a>如钻湿木，<a id="a-MF"></a>火不可得；<a id="a-MG"></a>心亦如是，<a id="a-MH"></a>虽复钻求，<a id="a-MI"></a>贪不可得，<a id="a-MJ"></a>云何贪结能系于心？<a id="a-MK"></a>世尊，<a id="a-ML"></a>譬如压沙，<a id="a-MM"></a>油不可得；<a id="a-MN"></a>心亦如是，<a id="a-MO"></a>虽复压之，<a id="a-MP"></a>贪不可得。<a id="a-MQ"></a>当知贪、<a id="a-MR"></a>心二理各异，<a id="a-MS"></a>设复有之，<a id="a-MT"></a>何能污心？<a id="a-MU"></a>世尊，<a id="a-MV"></a>譬如有人，<a id="a-MW"></a>安橛于空终不得住；<a id="a-MX"></a>安贪于心亦复如是，<a id="a-MY"></a>种种因缘不能令贪系缚于心。</p>
  <p id="aMZ">“世尊，<a id="a-Ma"></a>若心无贪名解脱者，<a id="a-Mb"></a>诸佛菩萨何故不拔虚空中刺？<a id="a-Mc"></a>世尊，<a id="a-Md"></a>过去世心不名解脱，<a id="a-Me"></a>未来世心亦无解脱，<a id="a-Mf"></a>现在世心不与道共，<a id="a-Mg"></a>何等世心名得解脱？<a id="a-Mh"></a>世尊，<a id="a-Mi"></a>如过去灯不能灭闇，<a id="a-Mj"></a>未来世灯亦不灭闇，<a id="a-Mk"></a>现在世灯复不灭闇。<a id="a-Ml"></a>何以故？<a id="a-Mm"></a>明之与闇二不并故。<a id="a-Mn"></a>心亦如是，<a id="a-Mo"></a>云何而言心得解脱？<a id="a-Mp"></a>世尊，<a id="a-Mq"></a>贪亦是有。<a id="a-Mr"></a>若贪无者，<a id="a-Ms"></a>见女相时不应生贪。<a id="a-Mt"></a>若因女相而得生者，<a id="a-Mu"></a>当知是贪真实而有，<a id="a-Mv"></a>以有贪故堕三恶道。<a id="a-Mw"></a>世尊，<a id="a-Mx"></a>譬如有人，<a id="a-My"></a>见画女像亦复生贪，<a id="a-Mz"></a>以生贪故得种种罪。<a id="a-N0"></a>若本无贪，<a id="a-N1"></a>云何见画而生于贪？<a id="a-N2"></a>若心无贪，<a id="a-N3"></a>云何如来说言菩萨心得解脱？<a id="a-N4"></a>若心有贪，<a id="a-N5"></a>云何见相然后方生，<a id="a-N6"></a>不见相者则不生耶？<a id="a-N7"></a>我今现见有恶果报，<a id="a-N8"></a>当知有贪。<a id="a-N9"></a>瞋恚、<a id="a-NA"></a>愚痴亦复如是。</p>
  <p id="aNB">“世尊，<a id="a-NC"></a>譬如众生有身无我，<a id="a-ND"></a>而诸凡夫横计我想，<a id="a-NE"></a>虽有我想不堕三趣，<a id="a-NF"></a>云何贪者于无女相而起女想堕三恶道？<a id="a-NG"></a>世尊，<a id="a-NH"></a>譬如钻木而生于火，<a id="a-NI"></a>然是火性众缘中无，<a id="a-NJ"></a>以何因缘而得生耶？<a id="a-NK"></a>世尊，<a id="a-NL"></a>贪亦如是，<a id="a-NM"></a>色中无贪，<a id="a-NN"></a>香味触法亦复无贪，<a id="a-NO"></a>云何于色香味触法而生贪耶？<a id="a-NP"></a>若众缘中悉无贪者，<a id="a-NQ"></a>云何众生独生于贪，<a id="a-NR"></a>诸佛菩萨而不生耶？</p>
  <p id="aNS">“世尊，<a id="a-NT"></a>心亦不定。<a id="a-NU"></a>若心定者，<a id="a-NV"></a>无有贪欲、<a id="a-NW"></a>瞋恚、<a id="a-NX"></a>愚痴。<a id="a-NY"></a>若不定者，<a id="a-NZ"></a>云何而言心得解脱？<a id="a-Na"></a>贪亦不定。<a id="a-Nb"></a>若不定者，<a id="a-Nc"></a>云何因之生三恶趣？<a id="a-Nd"></a>贪者、<a id="a-Ne"></a>境界二俱不定。<a id="a-Nf"></a>何以故？<a id="a-Ng"></a>俱缘一色，<a id="a-Nh"></a>或生于贪，<a id="a-Ni"></a>或生于瞋，<a id="a-Nj"></a>或生愚痴，<a id="a-Nk"></a>是故贪者及与境界二俱不定。<a id="a-Nl"></a>若俱不定，<a id="a-Nm"></a>何故如来说言菩萨修大涅槃心得解脱？<a id="a-Nn"></a>”</p>
 </body>
</html>