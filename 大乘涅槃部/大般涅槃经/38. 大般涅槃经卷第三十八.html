<!doctype html>
<html id="z3IBTaOKJ" data-ver="1484">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘涅槃部">
  <meta period="北凉">
 </head>
 <body>
  <h1 id="a1">大般涅槃经卷第三十八</h1>
  <h2 id="a2">迦葉菩萨品第十二之六</h2>
  <p id="a3">迦葉菩萨言：<a id="a-4"></a>“世尊，<a id="a-5"></a>根本、<a id="a-6"></a>因、<a id="a-7"></a>增，<a id="a-8"></a>如是三法，<a id="a-9"></a>云何有异？<a id="a-A"></a>”</p>
  <p id="aB">“善男子，<a id="a-C"></a>所言根者即是初发，<a id="a-D"></a>因者即是相似不断，<a id="a-E"></a>增者即是灭相似已能生相似。<a id="a-F"></a>复次，<a id="a-G"></a>善男子，<a id="a-H"></a>根即是作，<a id="a-I"></a>因即是果，<a id="a-J"></a>增即可用。<a id="a-K"></a>善男子，<a id="a-L"></a>未来之世虽有果报，<a id="a-M"></a>以未受故名之为因，<a id="a-N"></a>及其受时是名为增。<a id="a-O"></a>复次，<a id="a-P"></a>善男子，<a id="a-Q"></a>根即是求，<a id="a-R"></a>得即是因，<a id="a-S"></a>用即是增。<a id="a-T"></a>善男子，<a id="a-U"></a>是经中根即是见道，<a id="a-V"></a>因即修道，<a id="a-W"></a>增者即是无学道也。<a id="a-X"></a>复次，<a id="a-Y"></a>善男子，<a id="a-Z"></a>根即正因，<a id="a-a"></a>因即方便因，<a id="a-b"></a>从是二因获得果报，<a id="a-c"></a>名为增长。<a id="a-d"></a>”</p>
  <p id="ae">迦葉菩萨言：<a id="a-f"></a>“世尊，<a id="a-g"></a>如佛所说，<a id="a-h"></a>毕竟者即是涅槃，<a id="a-i"></a>如是涅槃云何可得？<a id="a-j"></a>”</p>
  <p id="ak">“善男子，<a id="a-l"></a>若菩萨摩诃萨、<a id="a-m"></a>比丘、<a id="a-n"></a>比丘尼、<a id="a-o"></a>优婆塞、<a id="a-p"></a>优婆夷能修十想，<a id="a-q"></a>当知是人能得涅槃。<a id="a-r"></a>云何为十？<a id="a-s"></a>一者、<a id="a-t"></a>无常想，<a id="a-u"></a>二者、<a id="a-v"></a>苦想，<a id="a-w"></a>三者、<a id="a-x"></a>无我想，<a id="a-y"></a>四者、<a id="a-z"></a>厌离食想，<a id="a-10"></a>五者、<a id="a-11"></a>一切世间不可乐想，<a id="a-12"></a>六者、<a id="a-13"></a>死想，<a id="a-14"></a>七者、<a id="a-15"></a>多过罪想，<a id="a-16"></a>八者、<a id="a-17"></a>离想，<a id="a-18"></a>九者、<a id="a-19"></a>灭想，<a id="a-1A"></a>十者、<a id="a-1B"></a>无爱想。<a id="a-1C"></a>善男子，<a id="a-1D"></a>菩萨摩诃萨、<a id="a-1E"></a>比丘、<a id="a-1F"></a>比丘尼、<a id="a-1G"></a>优婆塞、<a id="a-1H"></a>优婆夷，<a id="a-1I"></a>修习如是十种想者，<a id="a-1J"></a>是人毕竟定得涅槃，<a id="a-1K"></a>不随他心，<a id="a-1L"></a>自能分别善不善等。<a id="a-1M"></a>是名真实称比丘义，<a id="a-1N"></a>乃至得称优婆夷义。<a id="a-1O"></a>”</p>
  <p id="a1P">迦葉菩萨言：<a id="a-1Q"></a>“世尊，<a id="a-1R"></a>云何名为菩萨乃至优婆夷等修无常想？<a id="a-1S"></a>”</p>
  <p id="a1T">“善男子，<a id="a-1U"></a>菩萨二种：<a id="a-1V"></a>一、<a id="a-1W"></a>初发心，<a id="a-1X"></a>二、<a id="a-1Y"></a>已行道。<a id="a-1Z"></a>无常想者亦复二种：<a id="a-1a"></a>一粗、<a id="a-1b"></a>二细。<a id="a-1c"></a>初心菩萨观无常想时，<a id="a-1d"></a>作是思惟：<a id="a-1e"></a>‘世间之物凡有二种：<a id="a-1f"></a>一内、<a id="a-1g"></a>二外。<a id="a-1h"></a>如是内物无常变异，<a id="a-1i"></a>我见生时、<a id="a-1j"></a>小时、<a id="a-1k"></a>大时、<a id="a-1l"></a>壮时、<a id="a-1m"></a>老时、<a id="a-1n"></a>死时，<a id="a-1o"></a>是诸时节各各不同，<a id="a-1p"></a>是故当知内物无常。<a id="a-1q"></a>’复作是念：<a id="a-1r"></a>‘我见众生，<a id="a-1s"></a>或有肥鲜具足色力，<a id="a-1t"></a>去来进止自在无碍；<a id="a-1u"></a>或见病苦，<a id="a-1v"></a>色力毁悴，<a id="a-1w"></a>颜貌羸损，<a id="a-1x"></a>不得自在；<a id="a-1y"></a>或见财富库藏盈溢；<a id="a-1z"></a>或见贫穷触事鲜乏；<a id="a-20"></a>或见成就无量功德；<a id="a-21"></a>或见具足无量恶法。<a id="a-22"></a>是故定知内法无常。<a id="a-23"></a>’复观外法：<a id="a-24"></a>‘子时、<a id="a-25"></a>芽时、<a id="a-26"></a>茎时、<a id="a-27"></a>叶时、<a id="a-28"></a>华时、<a id="a-29"></a>果时，<a id="a-2A"></a>如是诸时各各不同。<a id="a-2B"></a>如是外法，<a id="a-2C"></a>或有具足，<a id="a-2D"></a>或不具足，<a id="a-2E"></a>是故当知一切外物定是无常。<a id="a-2F"></a>’既观见法是无常已，<a id="a-2G"></a>复观闻法：<a id="a-2H"></a>‘我闻诸天具足成就极妙快乐，<a id="a-2I"></a>神通自在，<a id="a-2J"></a>亦有五相，<a id="a-2K"></a>是故当知即是无常。<a id="a-2L"></a>’复闻劫初有诸众生，<a id="a-2M"></a>各各具足上妙功德，<a id="a-2N"></a>身光自照不假日月，<a id="a-2O"></a>无常力故，<a id="a-2P"></a>光灭德损。<a id="a-2Q"></a>复闻昔有转轮圣王统四天下，<a id="a-2R"></a>成就七宝得大自在，<a id="a-2S"></a>而不能坏无常之相。<a id="a-2T"></a>复观大地，<a id="a-2U"></a>往昔之时安处布置无量众生，<a id="a-2V"></a>间无空处如车轮许，<a id="a-2W"></a>具足生长一切妙药，<a id="a-2X"></a>丛林树木果实滋茂，<a id="a-2Y"></a>众生薄福，<a id="a-2Z"></a>令此大地无复势力，<a id="a-2a"></a>所生之物遂成虚耗。<a id="a-2b"></a>是故当知，<a id="a-2c"></a>内外之法一切无常，<a id="a-2d"></a>是则名为粗无常也。</p>
  <p id="a2e">“既观粗已，<a id="a-2f"></a>次观细者。<a id="a-2g"></a>云何名细？<a id="a-2h"></a>菩萨摩诃萨观于一切内外之物乃至微尘，<a id="a-2i"></a>在未来时已是无常。<a id="a-2j"></a>何以故？<a id="a-2k"></a>具足成就破坏相故。<a id="a-2l"></a>若未来色非无常者，<a id="a-2m"></a>不得言色有十时差别。<a id="a-2n"></a>云何十时？<a id="a-2o"></a>一者、<a id="a-2p"></a>膜时，<a id="a-2q"></a>二者、<a id="a-2r"></a>泡时，<a id="a-2s"></a>三者、<a id="a-2t"></a>疱时，<a id="a-2u"></a>四者、<a id="a-2v"></a>肉团时，<a id="a-2w"></a>五者、<a id="a-2x"></a>肢时，<a id="a-2y"></a>六者、<a id="a-2z"></a>婴孩时，<a id="a-30"></a>七者、<a id="a-31"></a>童子时，<a id="a-32"></a>八者、<a id="a-33"></a>少年时，<a id="a-34"></a>九者、<a id="a-35"></a>盛壮时，<a id="a-36"></a>十者、<a id="a-37"></a>衰老时。<a id="a-38"></a>菩萨观膜，<a id="a-39"></a>若非无常不应至泡，<a id="a-3A"></a>乃至盛壮非无常者终不至老。<a id="a-3B"></a>若是诸时非念念灭，<a id="a-3C"></a>终不渐长，<a id="a-3D"></a>应当一时成长具足。<a id="a-3E"></a>无是事故，<a id="a-3F"></a>是故当知，<a id="a-3G"></a>定有念念微细无常。<a id="a-3H"></a>复见有人诸根具足，<a id="a-3I"></a>颜色暐晔，<a id="a-3J"></a>后见枯悴。<a id="a-3K"></a>复作是念：<a id="a-3L"></a>‘是人定有念念无常。<a id="a-3M"></a>’复观四大及四威仪，<a id="a-3N"></a>复观内外各二苦因饥渴寒热，<a id="a-3O"></a>复观是四若无念念微细无常，<a id="a-3P"></a>亦不得说如是四苦。<a id="a-3Q"></a>若有菩萨能作是念，<a id="a-3R"></a>是名菩萨观细无常。<a id="a-3S"></a>如内外色，<a id="a-3T"></a>心法亦尔。<a id="a-3U"></a>何以故？<a id="a-3V"></a>行六处故。<a id="a-3W"></a>行六处时，<a id="a-3X"></a>或生喜心，<a id="a-3Y"></a>或生瞋心，<a id="a-3Z"></a>或生爱心，<a id="a-3a"></a>或生念心，<a id="a-3b"></a>展转异生不得一种。<a id="a-3c"></a>是故当知，<a id="a-3d"></a>一切色法及非色法悉是无常。</p>
  <p id="a3e">“善男子，<a id="a-3f"></a>菩萨若能于一念中见一切法生灭无常，<a id="a-3g"></a>是名菩萨具无常想。<a id="a-3h"></a>善男子，<a id="a-3i"></a>智者修习无常想已，<a id="a-3j"></a>远离常慢、<a id="a-3k"></a>常倒、<a id="a-3l"></a>想倒。<a id="a-3m"></a>次修苦想。<a id="a-3n"></a>何因缘故有如是苦？<a id="a-3o"></a>深知是苦因于无常，<a id="a-3p"></a>因无常故受生老病死，<a id="a-3q"></a>生老病死因缘故名为无常，<a id="a-3r"></a>无常因缘故受内外苦。<a id="a-3s"></a>饥渴寒热，<a id="a-3t"></a>鞭打骂辱，<a id="a-3u"></a>如是等苦，<a id="a-3v"></a>皆因无常。<a id="a-3w"></a>复次，<a id="a-3x"></a>智者深观此身，<a id="a-3y"></a>即无常器，<a id="a-3z"></a>是器即苦。<a id="a-40"></a>以器苦故，<a id="a-41"></a>所受盛法亦复是苦。</p>
  <p id="a42">“善男子，<a id="a-43"></a>智者复观，<a id="a-44"></a>生即是苦，<a id="a-45"></a>灭即是苦，<a id="a-46"></a>苦生灭故即是无常，<a id="a-47"></a>非我、<a id="a-48"></a>我所，<a id="a-49"></a>修无我想。<a id="a-4A"></a>智者复观苦即无常，<a id="a-4B"></a>无常即苦，<a id="a-4C"></a>若苦无常，<a id="a-4D"></a>智者云何说言有我？<a id="a-4E"></a>苦非是我，<a id="a-4F"></a>无常亦尔。<a id="a-4G"></a>如是五阴亦苦无常，<a id="a-4H"></a>众生云何说言有我？<a id="a-4I"></a>复次，<a id="a-4J"></a>观一切法有异和合，<a id="a-4K"></a>不从一和合生一切法，<a id="a-4L"></a>亦非一法是一切和合果，<a id="a-4M"></a>一切和合皆无自性，<a id="a-4N"></a>亦无一性，<a id="a-4O"></a>亦无异性，<a id="a-4P"></a>亦无物性，<a id="a-4Q"></a>亦无自在。<a id="a-4R"></a>诸法若有如是等相，<a id="a-4S"></a>智者云何说言有我？<a id="a-4T"></a>复作是念：<a id="a-4U"></a>‘一切法中，<a id="a-4V"></a>无有一法能为作者。<a id="a-4W"></a>若使一法不能作者，<a id="a-4X"></a>众法和合亦不能作。<a id="a-4Y"></a>一切诸法性终不能独生独灭，<a id="a-4Z"></a>和合故灭，<a id="a-4a"></a>和合故生。<a id="a-4b"></a>是法生已，<a id="a-4c"></a>众生倒想，<a id="a-4d"></a>言是和合，<a id="a-4e"></a>从和合生。<a id="a-4f"></a>众生想倒无有真实，<a id="a-4g"></a>云何而有真实我耶？<a id="a-4h"></a>’是故智者观于无我。<a id="a-4i"></a>又复谛观：<a id="a-4j"></a>‘何因缘故众生说我？<a id="a-4k"></a>是我若有，<a id="a-4l"></a>应一、<a id="a-4m"></a>应多？<a id="a-4n"></a>我若一者，<a id="a-4o"></a>云何而有刹利、<a id="a-4p"></a>婆罗门、<a id="a-4q"></a>毗舍、<a id="a-4r"></a>首陀、<a id="a-4s"></a>人、<a id="a-4t"></a>天、<a id="a-4u"></a>地狱、<a id="a-4v"></a>饿鬼、<a id="a-4w"></a>畜生、<a id="a-4x"></a>大小老壮？<a id="a-4y"></a>是故知我非是一也。<a id="a-4z"></a>我若多者，<a id="a-50"></a>云何说言众生我者是一、<a id="a-51"></a>是遍、<a id="a-52"></a>无有边际？<a id="a-53"></a>若一若多，<a id="a-54"></a>二俱无我。<a id="a-55"></a>’</p>
  <p id="a56">“智者如是观无我已，<a id="a-57"></a>次复观于厌离食想，<a id="a-58"></a>作是念言：<a id="a-59"></a>‘若一切法无常、<a id="a-5A"></a>苦、<a id="a-5B"></a>空、<a id="a-5C"></a>无我，<a id="a-5D"></a>云何为食起身口意三种恶业？<a id="a-5E"></a>若有众生为贪食故起身口意三种恶业，<a id="a-5F"></a>所得财物众皆共之，<a id="a-5G"></a>后受苦果无共分者。<a id="a-5H"></a>’善男子，<a id="a-5I"></a>智者复观：<a id="a-5J"></a>‘一切众生为饮食故身心受苦。<a id="a-5K"></a>若从众苦而得食者，<a id="a-5L"></a>我当云何于是食中而生贪著？<a id="a-5M"></a>是故于食不生贪心。<a id="a-5N"></a>’复次，<a id="a-5O"></a>智者当观：<a id="a-5P"></a>‘因于饮食，<a id="a-5Q"></a>身得增长。<a id="a-5R"></a>我今出家受戒修道为欲舍身，<a id="a-5S"></a>今贪此食，<a id="a-5T"></a>云何当得舍此身耶？<a id="a-5U"></a>’如是观已，<a id="a-5V"></a>虽复受食，<a id="a-5W"></a>犹如旷野食其子肉，<a id="a-5X"></a>其心厌恶都不甘乐，<a id="a-5Y"></a>深观揣食有如是过。<a id="a-5Z"></a>次观触食，<a id="a-5a"></a>如被剥牛为无量虫之所唼食。<a id="a-5b"></a>次观思食，<a id="a-5c"></a>如大火聚。<a id="a-5d"></a>识食犹如三百钻矛。<a id="a-5e"></a>善男子，<a id="a-5f"></a>智者如是观四食已，<a id="a-5g"></a>于食终不生贪乐想。<a id="a-5h"></a>若犹生贪，<a id="a-5i"></a>当观不净。<a id="a-5j"></a>何以故？<a id="a-5k"></a>为离食爱故。<a id="a-5l"></a>于一切食善能分别不净之想，<a id="a-5m"></a>随诸不净令与相似。<a id="a-5n"></a>如是观已，<a id="a-5o"></a>若得好食及以恶食，<a id="a-5p"></a>受时犹如涂痈疮药，<a id="a-5q"></a>终不生于贪爱之心。<a id="a-5r"></a>善男子，<a id="a-5s"></a>智者若能如是观者，<a id="a-5t"></a>是名成就厌离食想。<a id="a-5u"></a>”</p>
  <p id="a5v">迦葉菩萨言：<a id="a-5w"></a>“世尊，<a id="a-5x"></a>智者观食作不净想，<a id="a-5y"></a>为是实观、<a id="a-5z"></a>虚解观耶？<a id="a-60"></a>若是实观，<a id="a-61"></a>所观之食实非不净。<a id="a-62"></a>若是虚解，<a id="a-63"></a>是法云何名为善想？<a id="a-64"></a>”</p>
  <p id="a65">佛言：<a id="a-66"></a>“善男子，<a id="a-67"></a>如是想者，<a id="a-68"></a>亦是实观，<a id="a-69"></a>亦是虚解。<a id="a-6A"></a>能坏贪食故名为实，<a id="a-6B"></a>非虫见虫故名虚解。<a id="a-6C"></a>善男子，<a id="a-6D"></a>一切有漏皆名为虚，<a id="a-6E"></a>亦能得实。<a id="a-6F"></a>善男子，<a id="a-6G"></a>若有比丘发心乞食，<a id="a-6H"></a>预作是念：<a id="a-6I"></a>‘我当乞食，<a id="a-6J"></a>愿得好者，<a id="a-6K"></a>莫得粗恶；<a id="a-6L"></a>愿必多得，<a id="a-6M"></a>莫令鲜少；<a id="a-6N"></a>亦愿速得，<a id="a-6O"></a>莫令迟晚。<a id="a-6P"></a>’如是比丘不名于食得厌离想，<a id="a-6Q"></a>所修善法日夜衰耗，<a id="a-6R"></a>不善之法渐当增长。<a id="a-6S"></a>善男子，<a id="a-6T"></a>若有比丘欲乞食时，<a id="a-6U"></a>先当愿言：<a id="a-6V"></a>‘令诸乞者悉得饱满，<a id="a-6W"></a>其施食者得无量福。<a id="a-6X"></a>我若得食，<a id="a-6Y"></a>为疗毒身，<a id="a-6Z"></a>修习善法，<a id="a-6a"></a>利益施主’。<a id="a-6b"></a>作是愿时，<a id="a-6c"></a>所修善法日夜增长，<a id="a-6d"></a>不善之法渐当消灭。<a id="a-6e"></a>善男子，<a id="a-6f"></a>若有比丘能如是修，<a id="a-6g"></a>当知是人不空食于国中信施。</p>
  <p id="a6h">“善男子，<a id="a-6i"></a>智者具足如是四想，<a id="a-6j"></a>能修世间不可乐想，<a id="a-6k"></a>作是念言：<a id="a-6l"></a>‘一切世间，<a id="a-6m"></a>无处不有生老病死，<a id="a-6n"></a>而我此身无处不生。<a id="a-6o"></a>若世间中，<a id="a-6p"></a>无有一处当得离于生老病死，<a id="a-6q"></a>我当云何乐于世间？<a id="a-6r"></a>一切世间，<a id="a-6s"></a>无有进得而不退失，<a id="a-6t"></a>是故世间定是无常。<a id="a-6u"></a>若是无常，<a id="a-6v"></a>云何智人而乐于世？<a id="a-6w"></a>一一众生，<a id="a-6x"></a>周遍经历一切世间，<a id="a-6y"></a>具受苦乐，<a id="a-6z"></a>虽复得受梵天之身乃至非想非非想天，<a id="a-70"></a>命终还堕三恶道中；<a id="a-71"></a>虽为四王乃至他化自在天身，<a id="a-72"></a>命终生于畜生道中，<a id="a-73"></a>或为师子、<a id="a-74"></a>虎、<a id="a-75"></a>豹、<a id="a-76"></a>豺狼、<a id="a-77"></a>象、<a id="a-78"></a>马、<a id="a-79"></a>牛、<a id="a-7A"></a>驴。<a id="a-7B"></a>’次观转轮圣王之身，<a id="a-7C"></a>统四天下豪贵自在，<a id="a-7D"></a>福尽贫困，<a id="a-7E"></a>衣食不供。<a id="a-7F"></a>智者深观如是事已，<a id="a-7G"></a>生于世间不可乐想。<a id="a-7H"></a>智者复观世间有法，<a id="a-7I"></a>所谓舍宅、<a id="a-7J"></a>衣服、<a id="a-7K"></a>饮食、<a id="a-7L"></a>卧具、<a id="a-7M"></a>医药、<a id="a-7N"></a>香华、<a id="a-7O"></a>璎珞、<a id="a-7P"></a>种种伎乐、<a id="a-7Q"></a>财物宝货，<a id="a-7R"></a>如是等事皆为离苦。<a id="a-7S"></a>而是等物体即是苦，<a id="a-7T"></a>云何以苦欲离于苦？<a id="a-7U"></a>善男子，<a id="a-7V"></a>智者如是观已，<a id="a-7W"></a>于世间物不生爱乐而作乐想。<a id="a-7X"></a>善男子，<a id="a-7Y"></a>譬如有人，<a id="a-7Z"></a>身婴重病，<a id="a-7a"></a>虽有种种音乐、<a id="a-7b"></a>倡伎、<a id="a-7c"></a>香华、<a id="a-7d"></a>璎珞，<a id="a-7e"></a>终不于中生贪爱乐；<a id="a-7f"></a>智者观已，<a id="a-7g"></a>亦复如是。<a id="a-7h"></a>善男子，<a id="a-7i"></a>智者深观：<a id="a-7j"></a>‘一切世间非归依处、<a id="a-7k"></a>非解脱处、<a id="a-7l"></a>非寂静处、<a id="a-7m"></a>非可爱处、<a id="a-7n"></a>非彼岸处、<a id="a-7o"></a>非是常乐我净之法。<a id="a-7p"></a>若我贪乐如是世间，<a id="a-7q"></a>我当云何得离是法？<a id="a-7r"></a>如人不乐处闇，<a id="a-7s"></a>而求光明，<a id="a-7t"></a>还复归闇。<a id="a-7u"></a>闇即世间，<a id="a-7v"></a>明即出世。<a id="a-7w"></a>若我乐世，<a id="a-7x"></a>增长黑闇，<a id="a-7y"></a>远离光明。<a id="a-7z"></a>闇即无明，<a id="a-80"></a>光即智明。<a id="a-81"></a>是智明因，<a id="a-82"></a>即是世间不可乐想。<a id="a-83"></a>一切贪结虽是系缚，<a id="a-84"></a>然我今者贪于智明，<a id="a-85"></a>不贪世间。<a id="a-86"></a>’智者深观如是法已，<a id="a-87"></a>具足世间不可乐想。</p>
  <p id="a88">“善男子，<a id="a-89"></a>有智之人，<a id="a-8A"></a>已修世间不可乐想，<a id="a-8B"></a>次修死想。<a id="a-8C"></a>观是寿命，<a id="a-8D"></a>常为无量怨仇所绕，<a id="a-8E"></a>念念损减无有增长，<a id="a-8F"></a>犹山瀑水不得停住，<a id="a-8G"></a>亦如朝露势不久停，<a id="a-8H"></a>如囚趣市步步近死，<a id="a-8I"></a>如牵牛羊诣于屠所。<a id="a-8J"></a>”</p>
  <p id="a8K">迦葉菩萨言：<a id="a-8L"></a>“世尊，<a id="a-8M"></a>云何智者观念念灭？<a id="a-8N"></a>”</p>
  <p id="a8O">“善男子，<a id="a-8P"></a>譬如四人皆善射术，<a id="a-8Q"></a>聚在一处各射一方，<a id="a-8R"></a>俱作是念：<a id="a-8S"></a>‘我等四箭俱发俱堕。<a id="a-8T"></a>’复有一人作是念言：<a id="a-8U"></a>‘如是四箭及其未堕，<a id="a-8V"></a>我能一时以手接取。<a id="a-8W"></a>’善男子，<a id="a-8X"></a>如是之人可说疾不？<a id="a-8Y"></a>”</p>
  <p id="a8Z">迦葉菩萨言：<a id="a-8a"></a>“如是，<a id="a-8b"></a>世尊。<a id="a-8c"></a>”</p>
  <p id="a8d">佛言：<a id="a-8e"></a>“善男子，<a id="a-8f"></a>地行鬼疾复速是人，<a id="a-8g"></a>有飞行鬼复速地行，<a id="a-8h"></a>四天王疾复速飞行，<a id="a-8i"></a>日月神天复速四王，<a id="a-8j"></a>行坚疾天复速日月，<a id="a-8k"></a>众生寿命复速坚疾。<a id="a-8l"></a>善男子，<a id="a-8m"></a>一息一眴，<a id="a-8n"></a>众生寿命四百生灭。<a id="a-8o"></a>智者若能观命如是，<a id="a-8p"></a>是名能观念念灭也。<a id="a-8q"></a>善男子，<a id="a-8r"></a>智者观命系属死王，<a id="a-8s"></a>我若能离如是死王，<a id="a-8t"></a>则得永断无常寿命。<a id="a-8u"></a>复次，<a id="a-8v"></a>智者观是寿命，<a id="a-8w"></a>犹如河岸临峻大树，<a id="a-8x"></a>亦如有人作大逆罪及其受戮无怜惜者，<a id="a-8y"></a>如师子王大饥困时，<a id="a-8z"></a>亦如毒蛇吸大风时，<a id="a-90"></a>犹如渴马护惜水时，<a id="a-91"></a>如大恶鬼瞋恚发时，<a id="a-92"></a>众生死王亦复如是。<a id="a-93"></a>善男子，<a id="a-94"></a>智者若能作如是观，<a id="a-95"></a>是则名为修习死想。</p>
  <p id="a96">“善男子，<a id="a-97"></a>智者复观：<a id="a-98"></a>‘我今出家，<a id="a-99"></a>设得寿命七日七夜，<a id="a-9A"></a>我当于中精勤修道，<a id="a-9B"></a>护持禁戒，<a id="a-9C"></a>说法教化利益众生。<a id="a-9D"></a>’是名智者修于死想。<a id="a-9E"></a>复以七日七夜为多，<a id="a-9F"></a>‘若得六日、<a id="a-9G"></a>五日、<a id="a-9H"></a>四日、<a id="a-9I"></a>三日、<a id="a-9J"></a>二日、<a id="a-9K"></a>一日、<a id="a-9L"></a>一时，<a id="a-9M"></a>乃至出息入息之顷，<a id="a-9N"></a>我当于中精勤修道，<a id="a-9O"></a>护持禁戒，<a id="a-9P"></a>说法教化利益众生。<a id="a-9Q"></a>’是名智者善修死想。<a id="a-9R"></a>智者具足如上六想，<a id="a-9S"></a>即七想因。<a id="a-9T"></a>何等名七？<a id="a-9U"></a>一者、<a id="a-9V"></a>常修想，<a id="a-9W"></a>二者、<a id="a-9X"></a>乐修想，<a id="a-9Y"></a>三者、<a id="a-9Z"></a>无瞋想，<a id="a-9a"></a>四者、<a id="a-9b"></a>无妒想，<a id="a-9c"></a>五者、<a id="a-9d"></a>善愿想，<a id="a-9e"></a>六者、<a id="a-9f"></a>无慢想，<a id="a-9g"></a>七者、<a id="a-9h"></a>三昧自在想。<a id="a-9i"></a>善男子，<a id="a-9j"></a>若有比丘具足七想，<a id="a-9k"></a>是名沙门、<a id="a-9l"></a>名婆罗门，<a id="a-9m"></a>是名寂静，<a id="a-9n"></a>是名净洁，<a id="a-9o"></a>是名解脱，<a id="a-9p"></a>是名智者，<a id="a-9q"></a>是名正见、<a id="a-9r"></a>名到彼岸、<a id="a-9s"></a>名大医王，<a id="a-9t"></a>是大商主，<a id="a-9u"></a>是名善解如来秘密，<a id="a-9v"></a>亦知诸佛七种之语名正见知，<a id="a-9w"></a>断七种语中所生疑网。<a id="a-9x"></a>善男子，<a id="a-9y"></a>若人具足如上六想，<a id="a-9z"></a>当知是人能呵三界，<a id="a-A0"></a>远离三界，<a id="a-A1"></a>灭除三界，<a id="a-A2"></a>于三界中不生爱著。<a id="a-A3"></a>是名智者具足十想。<a id="a-A4"></a>若有比丘具是十想，<a id="a-A5"></a>即得称可沙门之相。<a id="a-A6"></a>”</p>
  <p id="aA7">尔时，<a id="a-A8"></a>迦葉菩萨即于佛前，<a id="a-A9"></a>以偈赞佛：</p>
  <p id="aAA">“怜愍世间大医王，<a id="a-AB"></a>身及智慧俱寂静，</p>
  <p id="aAC">无我法中有真我，<a id="a-AD"></a>是故敬礼无上尊。</p>
  <p id="aAE">发心毕竟二不别，<a id="a-AF"></a>如是二心先心难，</p>
  <p id="aAG">自未得度先度他，<a id="a-AH"></a>是故我礼初发心。</p>
  <p id="aAI">初发已为人天师，<a id="a-AJ"></a>胜出声闻及缘觉，</p>
  <p id="aAK">如是发心过三界，<a id="a-AL"></a>是故得名最无上。</p>
  <p id="aAM">世救要求然后得，<a id="a-AN"></a>如来无请而为师，</p>
  <p id="aAO">佛随世间如犊子，<a id="a-AP"></a>是故得名大悲牛。</p>
  <p id="aAQ">如来功德满十方，<a id="a-AR"></a>凡下无智不能赞，</p>
  <p id="aAS">我今赞叹慈悲心，<a id="a-AT"></a>为报身口二种业。</p>
  <p id="aAU">世间常乐自利益，<a id="a-AV"></a>如来终不为是事，</p>
  <p id="aAW">能断众生世果报，<a id="a-AX"></a>是故我礼自他利。</p>
  <p id="aAY">世间逐亲作益厚，<a id="a-AZ"></a>如来利益无怨亲，</p>
  <p id="aAa">佛无是相如世人，<a id="a-Ab"></a>是故其心等无二。</p>
  <p id="aAc">世间说异作业异，<a id="a-Ad"></a>如来如说业无差，</p>
  <p id="aAe">凡所修行断诸行，<a id="a-Af"></a>是故得名为如来。</p>
  <p id="aAg">先已了知烦恼过，<a id="a-Ah"></a>示现处之为众生，</p>
  <p id="aAi">久于世间得解脱，<a id="a-Aj"></a>乐处生死慈悲故。</p>
  <p id="aAk">虽现天身及人身，<a id="a-Al"></a>慈悲随逐如犊子，</p>
  <p id="aAm">如来即是众生母，<a id="a-An"></a>慈心即是小犊子。</p>
  <p id="aAo">自受众苦念众生，<a id="a-Ap"></a>悲念时心不悔没，</p>
  <p id="aAq">怜愍心盛不觉苦，<a id="a-Ar"></a>故我稽首拔苦者。</p>
  <p id="aAs">如来虽作无量福，<a id="a-At"></a>身口意业恒清净，</p>
  <p id="aAu">常为众生不为己，<a id="a-Av"></a>是故我礼清净业。</p>
  <p id="aAw">如来受苦不觉苦，<a id="a-Ax"></a>见众受苦如己苦，</p>
  <p id="aAy">虽为众生处地狱，<a id="a-Az"></a>不生苦想及悔心。</p>
  <p id="aB0">一切众生受异苦，<a id="a-B1"></a>悉是如来一人苦，</p>
  <p id="aB2">觉已其心转坚固，<a id="a-B3"></a>故能勤修无上道。</p>
  <p id="aB4">佛具一味大慈心，<a id="a-B5"></a>悲念众生如子想，</p>
  <p id="aB6">众生不知佛能救，<a id="a-B7"></a>故谤如来及法僧。</p>
  <p id="aB8">世间虽具众烦恼，<a id="a-B9"></a>亦有无量诸过恶，</p>
  <p id="aBA">如是众结及罪过，<a id="a-BB"></a>佛初发心已能坏。</p>
  <p id="aBC">唯有诸佛能赞佛，<a id="a-BD"></a>除佛无能赞叹者，</p>
  <p id="aBE">我今唯以一法赞，<a id="a-BF"></a>所谓慈心游世间。</p>
  <p id="aBG">如来慈是大法聚，<a id="a-BH"></a>是慈亦能度众生，</p>
  <p id="aBI">即是无上真解脱，<a id="a-BJ"></a>解脱即是大涅槃。<a id="a-BK"></a>”</p>
  <p data-pb></p>
  <h2 id="aBL">憍陈如品第十三之一</h2>
  <p id="aBM">尔时，<a id="a-BN"></a>世尊告憍陈如：<a id="a-BO"></a>“色是无常，<a id="a-BP"></a>因灭是色，<a id="a-BQ"></a>获得解脱常住之色；<a id="a-BR"></a>受想行识亦是无常，<a id="a-BS"></a>因灭是识，<a id="a-BT"></a>获得解脱常住之识。<a id="a-BU"></a>憍陈如，<a id="a-BV"></a>色即是苦，<a id="a-BW"></a>因灭是色，<a id="a-BX"></a>获得解脱安乐之色，<a id="a-BY"></a>受想行识亦复如是。<a id="a-BZ"></a>憍陈如，<a id="a-Ba"></a>色即是空，<a id="a-Bb"></a>因灭空色，<a id="a-Bc"></a>获得解脱非空之色，<a id="a-Bd"></a>受想行识亦复如是。<a id="a-Be"></a>憍陈如，<a id="a-Bf"></a>色是无我，<a id="a-Bg"></a>因灭是色，<a id="a-Bh"></a>获得解脱真我之色，<a id="a-Bi"></a>受想行识亦复如是。<a id="a-Bj"></a>憍陈如，<a id="a-Bk"></a>色是不净，<a id="a-Bl"></a>因灭是色，<a id="a-Bm"></a>获得解脱清净之色，<a id="a-Bn"></a>受想行识亦复如是。<a id="a-Bo"></a>憍陈如，<a id="a-Bp"></a>色是生老病死之相，<a id="a-Bq"></a>因灭是色，<a id="a-Br"></a>获得解脱非生老病死相之色，<a id="a-Bs"></a>受想行识亦复如是。<a id="a-Bt"></a>憍陈如，<a id="a-Bu"></a>色是无明因，<a id="a-Bv"></a>因灭是色，<a id="a-Bw"></a>获得解脱非无明因色，<a id="a-Bx"></a>受想行识亦复如是。<a id="a-By"></a>憍陈如，<a id="a-Bz"></a>乃至色是生因，<a id="a-C0"></a>因灭是色，<a id="a-C1"></a>获得解脱非生因色，<a id="a-C2"></a>受想行识亦复如是。<a id="a-C3"></a>憍陈如，<a id="a-C4"></a>色者即是四颠倒因，<a id="a-C5"></a>因灭倒色，<a id="a-C6"></a>获得解脱非四倒因色，<a id="a-C7"></a>受想行识亦复如是。<a id="a-C8"></a>憍陈如，<a id="a-C9"></a>色是无量恶法之因，<a id="a-CA"></a>所谓男女等身、<a id="a-CB"></a>食爱、<a id="a-CC"></a>欲爱、<a id="a-CD"></a>贪、<a id="a-CE"></a>瞋、<a id="a-CF"></a>嫉妒、<a id="a-CG"></a>恶心、<a id="a-CH"></a>悭心、<a id="a-CI"></a>揣食、<a id="a-CJ"></a>识食、<a id="a-CK"></a>思食、<a id="a-CL"></a>触食、<a id="a-CM"></a>卵生、<a id="a-CN"></a>胎生、<a id="a-CO"></a>湿生、<a id="a-CP"></a>化生、<a id="a-CQ"></a>五欲、<a id="a-CR"></a>五盖，<a id="a-CS"></a>如是等法皆因于色，<a id="a-CT"></a>因灭色故，<a id="a-CU"></a>获得解脱无如是等无量恶色，<a id="a-CV"></a>受想行识亦复如是。<a id="a-CW"></a>憍陈如，<a id="a-CX"></a>色即是缚，<a id="a-CY"></a>因灭缚色，<a id="a-CZ"></a>获得解脱无缚之色，<a id="a-Ca"></a>受想行识亦复如是。<a id="a-Cb"></a>憍陈如，<a id="a-Cc"></a>色即是流，<a id="a-Cd"></a>因灭流色，<a id="a-Ce"></a>获得解脱非流之色，<a id="a-Cf"></a>受想行识亦复如是。<a id="a-Cg"></a>憍陈如，<a id="a-Ch"></a>色非归依，<a id="a-Ci"></a>因灭是色，<a id="a-Cj"></a>获得解脱归依之色，<a id="a-Ck"></a>受想行识亦复如是。<a id="a-Cl"></a>憍陈如，<a id="a-Cm"></a>色是疮疣，<a id="a-Cn"></a>因灭是色，<a id="a-Co"></a>获得解脱无疮疣色，<a id="a-Cp"></a>受想行识亦复如是。<a id="a-Cq"></a>憍陈如，<a id="a-Cr"></a>色非寂静，<a id="a-Cs"></a>因灭是色，<a id="a-Ct"></a>获得涅槃寂静之色，<a id="a-Cu"></a>受想行识亦复如是。</p>
  <p id="aCv">“憍陈如，<a id="a-Cw"></a>若有人能如是知者，<a id="a-Cx"></a>是名沙门、<a id="a-Cy"></a>名婆罗门，<a id="a-Cz"></a>具足沙门、<a id="a-D0"></a>婆罗门法。<a id="a-D1"></a>憍陈如，<a id="a-D2"></a>若离佛法，<a id="a-D3"></a>无有沙门，<a id="a-D4"></a>无婆罗门，<a id="a-D5"></a>亦无沙门、<a id="a-D6"></a>婆罗门法。<a id="a-D7"></a>一切外道虚假诈称都无实行，<a id="a-D8"></a>虽复作相言有是二，<a id="a-D9"></a>实无是处。<a id="a-DA"></a>何以故？<a id="a-DB"></a>若无沙门、<a id="a-DC"></a>婆罗门法，<a id="a-DD"></a>云何而言有沙门、<a id="a-DE"></a>婆罗门？<a id="a-DF"></a>我常于此大众之中作师子吼，<a id="a-DG"></a>汝等亦当在大众中作师子吼。<a id="a-DH"></a>”</p>
  <p id="aDI">尔时，<a id="a-DJ"></a>外道有无量人闻是语已，<a id="a-DK"></a>心生瞋恶：<a id="a-DL"></a>“瞿昙今说我等众中无有沙门及婆罗门，<a id="a-DM"></a>亦无沙门、<a id="a-DN"></a>婆罗门法，<a id="a-DO"></a>我当云何广设方便语瞿昙言，<a id="a-DP"></a>我等众中亦有沙门，<a id="a-DQ"></a>有沙门法，<a id="a-DR"></a>有婆罗门，<a id="a-DS"></a>有婆罗门法？<a id="a-DT"></a>”</p>
  <p id="aDU">时彼众中有一梵志，<a id="a-DV"></a>唱如是言：<a id="a-DW"></a>“诸仁者，<a id="a-DX"></a>瞿昙之言，<a id="a-DY"></a>如狂无异，<a id="a-DZ"></a>何可检校？<a id="a-Da"></a>世间狂人或歌、<a id="a-Db"></a>或舞、<a id="a-Dc"></a>或哭、<a id="a-Dd"></a>或笑、<a id="a-De"></a>或骂、<a id="a-Df"></a>或赞，<a id="a-Dg"></a>于怨亲所不能分别。<a id="a-Dh"></a>沙门瞿昙亦复如是，<a id="a-Di"></a>或说我生净饭王家，<a id="a-Dj"></a>或言不生；<a id="a-Dk"></a>或说生已行至七步，<a id="a-Dl"></a>或说不行；<a id="a-Dm"></a>或说从小习学世事，<a id="a-Dn"></a>或说我是一切智人；<a id="a-Do"></a>或时处宫受乐生子，<a id="a-Dp"></a>或时厌患呵责恶贱；<a id="a-Dq"></a>或时亲修苦行六年，<a id="a-Dr"></a>或时呵责外道苦行；<a id="a-Ds"></a>或言从彼郁头蓝弗、<a id="a-Dt"></a>阿罗逻等禀承未闻，<a id="a-Du"></a>或时说其无所知晓；<a id="a-Dv"></a>或时说言菩提树下得阿耨多罗三藐三菩提，<a id="a-Dw"></a>或时说言我不至树无所克获；<a id="a-Dx"></a>或时说言我今此身即是涅槃，<a id="a-Dy"></a>或言身灭乃是涅槃。<a id="a-Dz"></a>瞿昙所说如狂无异，<a id="a-E0"></a>何故以此而愁忧耶？<a id="a-E1"></a>”</p>
  <p id="aE2">诸婆罗门即便答言：<a id="a-E3"></a>“大士，<a id="a-E4"></a>我等今者何得不愁？<a id="a-E5"></a>沙门瞿昙先出家已，<a id="a-E6"></a>说无常、<a id="a-E7"></a>苦、<a id="a-E8"></a>空、<a id="a-E9"></a>无我等法，<a id="a-EA"></a>我诸弟子闻生恐怖，<a id="a-EB"></a>云何众生无常、<a id="a-EC"></a>苦、<a id="a-ED"></a>空、<a id="a-EE"></a>无我、<a id="a-EF"></a>不净？<a id="a-EG"></a>不受其语。<a id="a-EH"></a>今者瞿昙复来至此娑罗林中，<a id="a-EI"></a>为诸大众说有常乐我净之法，<a id="a-EJ"></a>我诸弟子闻是语已，<a id="a-EK"></a>悉舍我去受瞿昙语。<a id="a-EL"></a>以是因缘，<a id="a-EM"></a>生大愁苦。<a id="a-EN"></a>”</p>
  <p id="aEO">尔时，<a id="a-EP"></a>复有一婆罗门作如是言：<a id="a-EQ"></a>“诸仁者，<a id="a-ER"></a>谛听！<a id="a-ES"></a>谛听！<a id="a-ET"></a>瞿昙沙门名修慈悲，<a id="a-EU"></a>是名虚妄，<a id="a-EV"></a>非真实也。<a id="a-EW"></a>若有慈悲，<a id="a-EX"></a>云何教我诸弟子等自受其法？<a id="a-EY"></a>慈悲果者随顺他意，<a id="a-EZ"></a>今违我愿，<a id="a-Ea"></a>云何言有？<a id="a-Eb"></a>若有说言沙门瞿昙不为世间八法所染，<a id="a-Ec"></a>是亦虚妄。<a id="a-Ed"></a>若言瞿昙少欲知足，<a id="a-Ee"></a>今者云何夺我等利？<a id="a-Ef"></a>若言种姓是上族者，<a id="a-Eg"></a>是亦虚妄。<a id="a-Eh"></a>何以故？<a id="a-Ei"></a>从昔已来，<a id="a-Ej"></a>不见不闻大师子王残害小鼠。<a id="a-Ek"></a>若使瞿昙是上种姓，<a id="a-El"></a>如何今者恼乱我等？<a id="a-Em"></a>若言瞿昙具大势力，<a id="a-En"></a>是亦虚妄。<a id="a-Eo"></a>何以故？<a id="a-Ep"></a>从昔已来，<a id="a-Eq"></a>亦不见闻金翅鸟王与鸟共诤。<a id="a-Er"></a>若言力大，<a id="a-Es"></a>复以何事与我共斗？<a id="a-Et"></a>若言瞿昙具他心智，<a id="a-Eu"></a>是亦虚妄。<a id="a-Ev"></a>何以故？<a id="a-Ew"></a>若具此智，<a id="a-Ex"></a>以何因缘不知我心？<a id="a-Ey"></a>诸仁者，<a id="a-Ez"></a>我昔曾从先旧智人闻说是事，<a id="a-F0"></a>过百年已，<a id="a-F1"></a>世间当有一妖幻出，<a id="a-F2"></a>即是瞿昙。<a id="a-F3"></a>如是妖惑，<a id="a-F4"></a>今于此处娑罗林中将灭不久，<a id="a-F5"></a>汝等今者不应愁恼。<a id="a-F6"></a>”</p>
  <p id="aF7">尔时，<a id="a-F8"></a>复有一尼揵子答言：<a id="a-F9"></a>“仁者，<a id="a-FA"></a>我今愁苦，<a id="a-FB"></a>不为自身弟子供养，<a id="a-FC"></a>但为世间痴闇无眼，<a id="a-FD"></a>不识福田及非福田，<a id="a-FE"></a>弃舍先旧智婆罗门，<a id="a-FF"></a>供养年少，<a id="a-FG"></a>以为愁耳！<a id="a-FH"></a>瞿昙沙门大知咒术，<a id="a-FI"></a>因咒术力能令一身作无量身，<a id="a-FJ"></a>令无量身还作一身，<a id="a-FK"></a>或以自身作男女像、<a id="a-FL"></a>牛羊象马。<a id="a-FM"></a>我力能灭如是咒术，<a id="a-FN"></a>瞿昙沙门咒术既灭，<a id="a-FO"></a>汝等当还多得供养受于安乐。<a id="a-FP"></a>”</p>
  <p id="aFQ">尔时，<a id="a-FR"></a>复有一婆罗门作如是言：<a id="a-FS"></a>“诸仁者，<a id="a-FT"></a>瞿昙沙门成就具足无量功德，<a id="a-FU"></a>是故汝等不应与诤。<a id="a-FV"></a>”</p>
  <p id="aFW">大众答言：<a id="a-FX"></a>“痴人，<a id="a-FY"></a>云何说言沙门瞿昙具大功德？<a id="a-FZ"></a>其生七日，<a id="a-Fa"></a>母便命终，<a id="a-Fb"></a>是可得名福德相耶？<a id="a-Fc"></a>”</p>
  <p id="aFd">婆罗门言：<a id="a-Fe"></a>“骂时不瞋，<a id="a-Ff"></a>打时不报，<a id="a-Fg"></a>当知即是大福德相。<a id="a-Fh"></a>其身具足三十二相、<a id="a-Fi"></a>八十种好、<a id="a-Fj"></a>无量神通，<a id="a-Fk"></a>是故当知是福德相。<a id="a-Fl"></a>心无憍慢，<a id="a-Fm"></a>先意问讯，<a id="a-Fn"></a>言语柔软初无粗犷，<a id="a-Fo"></a>年志俱盛，<a id="a-Fp"></a>心不卒暴，<a id="a-Fq"></a>王国多财无所爱恋，<a id="a-Fr"></a>舍之出家如弃涕唾，<a id="a-Fs"></a>是故我说沙门瞿昙成就具足无量功德。<a id="a-Ft"></a>”</p>
  <p id="aFu">大众答言：<a id="a-Fv"></a>“善哉！<a id="a-Fw"></a>仁者，<a id="a-Fx"></a>瞿昙沙门实如所说，<a id="a-Fy"></a>成就无量神通变化，<a id="a-Fz"></a>我不与彼捔试是事。<a id="a-G0"></a>瞿昙沙门受性柔软，<a id="a-G1"></a>不堪苦行，<a id="a-G2"></a>生长深宫不综外事，<a id="a-G3"></a>唯可软语，<a id="a-G4"></a>不知伎艺书籍论议，<a id="a-G5"></a>请共详辩正法之要。<a id="a-G6"></a>彼若胜我，<a id="a-G7"></a>我当给事；<a id="a-G8"></a>我若胜彼，<a id="a-G9"></a>彼当事我。<a id="a-GA"></a>”</p>
  <p id="aGB">尔时，<a id="a-GC"></a>多有无量外道和合共往摩伽陀王阿阇世所。<a id="a-GD"></a>王见便问：<a id="a-GE"></a>“诸仁何来？<a id="a-GF"></a>汝等各各修习圣道是出家人，<a id="a-GG"></a>舍离财货及在家事，<a id="a-GH"></a>然我国人皆共供养，<a id="a-GI"></a>敬心瞻视，<a id="a-GJ"></a>无相犯触，<a id="a-GK"></a>何故和合而来至此？<a id="a-GL"></a>诸仁者，<a id="a-GM"></a>汝等各受异法异戒，<a id="a-GN"></a>出家不同，<a id="a-GO"></a>亦复各各自随戒法出家修道，<a id="a-GP"></a>何因缘故，<a id="a-GQ"></a>今者一心而共和合，<a id="a-GR"></a>犹如落叶旋风所吹聚在一处，<a id="a-GS"></a>说何因缘而来至此？<a id="a-GT"></a>我常拥护出家之人，<a id="a-GU"></a>乃至不惜身之与命。<a id="a-GV"></a>”</p>
  <p id="aGW">尔时，<a id="a-GX"></a>一切诸外道众咸作是言：<a id="a-GY"></a>“大王谛听！<a id="a-GZ"></a>大王今者是大法桥，<a id="a-Ga"></a>是大法砺，<a id="a-Gb"></a>是大法秤，<a id="a-Gc"></a>即是一切功德之器，<a id="a-Gd"></a>一切功德真实之性，<a id="a-Ge"></a>正法道路，<a id="a-Gf"></a>即是种子之良田也，<a id="a-Gg"></a>一切国土之根本也，<a id="a-Gh"></a>一切国土之大明镜，<a id="a-Gi"></a>一切诸天之形像也，<a id="a-Gj"></a>一切国人之父母也。<a id="a-Gk"></a>大王，<a id="a-Gl"></a>一切世间功德宝藏即是王身。<a id="a-Gm"></a>何以故名功德藏？<a id="a-Gn"></a>王断国事不择怨亲，<a id="a-Go"></a>其心平等如地水火风，<a id="a-Gp"></a>是故名王为功德藏。<a id="a-Gq"></a>大王，<a id="a-Gr"></a>现在众生虽复寿短，<a id="a-Gs"></a>王之功德如昔长寿安乐时王，<a id="a-Gt"></a>亦如顶生善见忍辱那睺沙王、<a id="a-Gu"></a>耶耶帝王、<a id="a-Gv"></a>尸毗王、<a id="a-Gw"></a>一叉鸠王，<a id="a-Gx"></a>如是等王具足善法，<a id="a-Gy"></a>大王今者亦复如是。<a id="a-Gz"></a>大王，<a id="a-H0"></a>以王因缘，<a id="a-H1"></a>国土安乐，<a id="a-H2"></a>人民炽盛，<a id="a-H3"></a>是故一切出家之人慕乐此国，<a id="a-H4"></a>持戒精勤，<a id="a-H5"></a>修习正道。<a id="a-H6"></a>大王，<a id="a-H7"></a>我经中说，<a id="a-H8"></a>若出家人随所住国，<a id="a-H9"></a>持戒精进，<a id="a-HA"></a>勤修正道，<a id="a-HB"></a>其王亦有修善之分。</p>
  <p id="aHC">“大王，<a id="a-HD"></a>一切盗贼，<a id="a-HE"></a>王已整理，<a id="a-HF"></a>出家之人都无畏惧。<a id="a-HG"></a>今者唯有一大恶人瞿昙沙门，<a id="a-HH"></a>王未检校，<a id="a-HI"></a>我等甚畏。<a id="a-HJ"></a>其人自恃豪族种姓，<a id="a-HK"></a>身色具足，<a id="a-HL"></a>又因过去布施之报多得供养，<a id="a-HM"></a>恃此众事生大憍慢，<a id="a-HN"></a>或因咒术而生憍慢，<a id="a-HO"></a>以是因缘不能苦行，<a id="a-HP"></a>受畜细软衣服卧具。<a id="a-HQ"></a>是故一切世间恶人，<a id="a-HR"></a>为利养故往集其所，<a id="a-HS"></a>而为眷属不能苦行。<a id="a-HT"></a>咒术力故，<a id="a-HU"></a>调伏迦葉及舍利弗、<a id="a-HV"></a>目揵连等。<a id="a-HW"></a>今复来至我所住处娑罗林中，<a id="a-HX"></a>宣说是身常乐我净诱我弟子。<a id="a-HY"></a>大王，<a id="a-HZ"></a>瞿昙先说无常、<a id="a-Ha"></a>无乐、<a id="a-Hb"></a>无我、<a id="a-Hc"></a>无净，<a id="a-Hd"></a>我能忍之。<a id="a-He"></a>今乃宣说常乐我净，<a id="a-Hf"></a>我实不忍。<a id="a-Hg"></a>惟愿大王，<a id="a-Hh"></a>听我与彼瞿昙论议。<a id="a-Hi"></a>”</p>
  <p id="aHj">王即答言：<a id="a-Hk"></a>“诸大士，<a id="a-Hl"></a>汝等今者，<a id="a-Hm"></a>为谁教导而令其心狂乱不定，<a id="a-Hn"></a>如水涛波、<a id="a-Ho"></a>旋火之轮、<a id="a-Hp"></a>猿猴掷树？<a id="a-Hq"></a>是事可耻，<a id="a-Hr"></a>智人若闻即生怜愍，<a id="a-Hs"></a>愚人闻之即生嗤笑。<a id="a-Ht"></a>汝等所说非出家相。<a id="a-Hu"></a>汝若病风黄水患者，<a id="a-Hv"></a>吾悉有药能疗治之。<a id="a-Hw"></a>如其鬼病，<a id="a-Hx"></a>家兄耆婆善能去之。<a id="a-Hy"></a>汝等今者欲以手爪刨须弥山，<a id="a-Hz"></a>欲以口齿齚啮金刚。<a id="a-I0"></a>诸大士，<a id="a-I1"></a>譬如愚人见师子王饥时睡眠而欲悟之，<a id="a-I2"></a>如人以指置毒蛇口，<a id="a-I3"></a>如欲以手触灰覆火，<a id="a-I4"></a>汝等今者亦复如是。<a id="a-I5"></a>善男子，<a id="a-I6"></a>譬如野狐作师子吼，<a id="a-I7"></a>犹如蚊子共金翅鸟捔行迟疾，<a id="a-I8"></a>如兔渡海欲尽其底，<a id="a-I9"></a>汝等今者亦复如是。<a id="a-IA"></a>汝若梦见胜瞿昙者，<a id="a-IB"></a>是梦狂惑未足可信。<a id="a-IC"></a>诸大士，<a id="a-ID"></a>汝等今者兴建是意，<a id="a-IE"></a>犹如飞蛾投大火聚。<a id="a-IF"></a>汝随我语，<a id="a-IG"></a>不须更说。<a id="a-IH"></a>汝虽赞我平等如秤，<a id="a-II"></a>勿令外人复闻此语。<a id="a-IJ"></a>”</p>
  <p id="aIK">尔时，<a id="a-IL"></a>外道复作是言：<a id="a-IM"></a>“大王，<a id="a-IN"></a>瞿昙沙门所作幻术到汝边耶？<a id="a-IO"></a>乃令大王心疑不信是等圣人。<a id="a-IP"></a>大王，<a id="a-IQ"></a>不应轻蔑如是大士。<a id="a-IR"></a>大王，<a id="a-IS"></a>是月增减、<a id="a-IT"></a>大海醎味、<a id="a-IU"></a>摩罗延山，<a id="a-IV"></a>如是等事，<a id="a-IW"></a>谁之所作？<a id="a-IX"></a>岂非我等婆罗门耶？<a id="a-IY"></a>大王，<a id="a-IZ"></a>不闻阿竭多仙十二年中恒河之水停耳中耶？<a id="a-Ia"></a>大王，<a id="a-Ib"></a>不闻瞿昙仙人大现神通，<a id="a-Ic"></a>十二年中变作释身，<a id="a-Id"></a>并令释身作羝羊形作千女根在释身耶？<a id="a-Ie"></a>大王，<a id="a-If"></a>不闻耆[少/兔]仙人一日之中饮四海水，<a id="a-Ig"></a>令大地干耶？<a id="a-Ih"></a>大王，<a id="a-Ii"></a>不闻婆薮仙人为自在天作三眼耶？<a id="a-Ij"></a>大王，<a id="a-Ik"></a>不闻阿罗逻仙人变迦富罗城作卤土耶？<a id="a-Il"></a>大王，<a id="a-Im"></a>婆罗门中有如是等大力诸仙，<a id="a-In"></a>现可检校，<a id="a-Io"></a>大王云何见轻蔑耶？<a id="a-Ip"></a>”</p>
  <p id="aIq">王言：<a id="a-Ir"></a>“诸仁者，<a id="a-Is"></a>若不见信故欲为者，<a id="a-It"></a>如来正觉今者近在娑罗林中，<a id="a-Iu"></a>汝等可往随意问难，<a id="a-Iv"></a>如来亦当为汝分别，<a id="a-Iw"></a>称汝意答。<a id="a-Ix"></a>”</p>
  <p id="aIy">尔时，<a id="a-Iz"></a>阿阇世王与诸外道徒众眷属往至佛所，<a id="a-J0"></a>头面作礼，<a id="a-J1"></a>右绕三匝，<a id="a-J2"></a>修敬已毕，<a id="a-J3"></a>却住一面，<a id="a-J4"></a>白佛言：<a id="a-J5"></a>“世尊，<a id="a-J6"></a>是诸外道欲随意问难，<a id="a-J7"></a>唯愿如来随意答之。<a id="a-J8"></a>”</p>
  <p id="aJ9">佛言：<a id="a-JA"></a>“大王且止，<a id="a-JB"></a>我自知时。<a id="a-JC"></a>”</p>
  <p id="aJD">尔时，<a id="a-JE"></a>众中有婆罗门，<a id="a-JF"></a>名阇提首那，<a id="a-JG"></a>作如是言：<a id="a-JH"></a>“瞿昙，<a id="a-JI"></a>汝说涅槃是常法耶？<a id="a-JJ"></a>”</p>
  <p id="aJK">“如是，<a id="a-JL"></a>如是，<a id="a-JM"></a>大婆罗门。<a id="a-JN"></a>”</p>
  <p id="aJO">婆罗门言：<a id="a-JP"></a>“瞿昙若说涅槃常者，<a id="a-JQ"></a>是义不然。<a id="a-JR"></a>何以故？<a id="a-JS"></a>世间之法，<a id="a-JT"></a>从子生果相续不断，<a id="a-JU"></a>如从泥出瓶、<a id="a-JV"></a>从缕得衣。<a id="a-JW"></a>瞿昙常说修无常想获得涅槃，<a id="a-JX"></a>因是无常，<a id="a-JY"></a>果云何常？<a id="a-JZ"></a>瞿昙又说，<a id="a-Ja"></a>解脱欲贪即是涅槃，<a id="a-Jb"></a>解脱色贪及无色贪即是涅槃，<a id="a-Jc"></a>灭无明等一切烦恼即是涅槃。<a id="a-Jd"></a>从欲乃至无明烦恼皆是无常，<a id="a-Je"></a>因是无常，<a id="a-Jf"></a>所得涅槃亦应无常。<a id="a-Jg"></a>瞿昙又说，<a id="a-Jh"></a>从因故生天，<a id="a-Ji"></a>从因故堕地狱，<a id="a-Jj"></a>从因得解脱，<a id="a-Jk"></a>是故诸法皆从因生。<a id="a-Jl"></a>若从因故得解脱者，<a id="a-Jm"></a>云何言常？<a id="a-Jn"></a>瞿昙亦说，<a id="a-Jo"></a>色从缘生故名无常，<a id="a-Jp"></a>受想行识亦复如是。<a id="a-Jq"></a>如是解脱若是色者当知无常，<a id="a-Jr"></a>受想行识亦复如是。<a id="a-Js"></a>若离五阴有解脱者，<a id="a-Jt"></a>当知解脱即是虚空。<a id="a-Ju"></a>若是虚空，<a id="a-Jv"></a>不得说言从因缘生。<a id="a-Jw"></a>何以故？<a id="a-Jx"></a>是常是一，<a id="a-Jy"></a>遍一切处。<a id="a-Jz"></a>瞿昙亦说，<a id="a-K0"></a>从因生者即是苦也。<a id="a-K1"></a>若是苦者，<a id="a-K2"></a>云何复说解脱是乐？<a id="a-K3"></a>瞿昙又说，<a id="a-K4"></a>无常即苦，<a id="a-K5"></a>苦即无我。<a id="a-K6"></a>若是无常、<a id="a-K7"></a>苦、<a id="a-K8"></a>无我者，<a id="a-K9"></a>即是不净。<a id="a-KA"></a>一切从因所生诸法，<a id="a-KB"></a>皆无常、<a id="a-KC"></a>苦、<a id="a-KD"></a>无我、<a id="a-KE"></a>不净，<a id="a-KF"></a>云何复说涅槃即是常乐我净？<a id="a-KG"></a>若瞿昙说，<a id="a-KH"></a>亦常无常、<a id="a-KI"></a>亦苦亦乐、<a id="a-KJ"></a>亦我无我、<a id="a-KK"></a>亦净不净，<a id="a-KL"></a>如是岂非是二语耶？<a id="a-KM"></a>我亦曾从先旧智人闻说是语，<a id="a-KN"></a>佛若出世，<a id="a-KO"></a>言则无二。<a id="a-KP"></a>瞿昙今者说于二语，<a id="a-KQ"></a>复言佛即我身是也，<a id="a-KR"></a>是义云何？<a id="a-KS"></a>”</p>
  <p id="aKT">佛言：<a id="a-KU"></a>“婆罗门，<a id="a-KV"></a>如汝所说，<a id="a-KW"></a>我今问汝，<a id="a-KX"></a>随汝意答。<a id="a-KY"></a>”</p>
  <p id="aKZ">婆罗门言：<a id="a-Ka"></a>“善哉！<a id="a-Kb"></a>瞿昙。<a id="a-Kc"></a>”</p>
  <p id="aKd">佛言：<a id="a-Ke"></a>“婆罗门，<a id="a-Kf"></a>汝性常耶？<a id="a-Kg"></a>是无常乎？<a id="a-Kh"></a>”</p>
  <p id="aKi">婆罗门言：<a id="a-Kj"></a>“我性是常。<a id="a-Kk"></a>”</p>
  <p id="aKl">“婆罗门，<a id="a-Km"></a>是性能作一切内外法之因耶？<a id="a-Kn"></a>”</p>
  <p id="aKo">“如是，<a id="a-Kp"></a>瞿昙。<a id="a-Kq"></a>”</p>
  <p id="aKr">佛言：<a id="a-Ks"></a>“婆罗门，<a id="a-Kt"></a>云何作因？<a id="a-Ku"></a>”</p>
  <p id="aKv">“瞿昙，<a id="a-Kw"></a>从性生大，<a id="a-Kx"></a>从大生慢，<a id="a-Ky"></a>从慢生十六法，<a id="a-Kz"></a>所谓地、<a id="a-L0"></a>水、<a id="a-L1"></a>火、<a id="a-L2"></a>风、<a id="a-L3"></a>空五知根，<a id="a-L4"></a>眼、<a id="a-L5"></a>耳、<a id="a-L6"></a>鼻、<a id="a-L7"></a>舌、<a id="a-L8"></a>身五业根，<a id="a-L9"></a>手、<a id="a-LA"></a>脚、<a id="a-LB"></a>口声、<a id="a-LC"></a>男女二根，<a id="a-LD"></a>心平等根，<a id="a-LE"></a>是十六法从五法生色、<a id="a-LF"></a>声、<a id="a-LG"></a>香、<a id="a-LH"></a>味、<a id="a-LI"></a>触。<a id="a-LJ"></a>是二十一法，<a id="a-LK"></a>根本有三：<a id="a-LL"></a>一者、<a id="a-LM"></a>染，<a id="a-LN"></a>二者、<a id="a-LO"></a>粗，<a id="a-LP"></a>三者、<a id="a-LQ"></a>黑。<a id="a-LR"></a>染者名爱，<a id="a-LS"></a>粗者名瞋，<a id="a-LT"></a>黑名无明。<a id="a-LU"></a>瞿昙，<a id="a-LV"></a>是二十五法，<a id="a-LW"></a>皆因性生。<a id="a-LX"></a>”</p>
  <p id="aLY">“婆罗门，<a id="a-LZ"></a>是大等法，<a id="a-La"></a>常无常耶？<a id="a-Lb"></a>”</p>
  <p id="aLc">“瞿昙，<a id="a-Ld"></a>我法性常，<a id="a-Le"></a>大等诸法悉是无常。<a id="a-Lf"></a>”</p>
  <p id="aLg">“婆罗门，<a id="a-Lh"></a>如汝法中，<a id="a-Li"></a>因常，<a id="a-Lj"></a>果无常。<a id="a-Lk"></a>然我法中，<a id="a-Ll"></a>因虽无常，<a id="a-Lm"></a>果是常者，<a id="a-Ln"></a>有何等过？<a id="a-Lo"></a>婆罗门，<a id="a-Lp"></a>汝等法中有二因不？<a id="a-Lq"></a>”</p>
  <p id="aLr">答言：<a id="a-Ls"></a>“有。<a id="a-Lt"></a>”</p>
  <p id="aLu">佛言：<a id="a-Lv"></a>“云何有？<a id="a-Lw"></a>”</p>
  <p id="aLx">婆罗门言：<a id="a-Ly"></a>“一者、<a id="a-Lz"></a>生因，<a id="a-M0"></a>二者、<a id="a-M1"></a>了因。<a id="a-M2"></a>”</p>
  <p id="aM3">佛言：<a id="a-M4"></a>“云何生因？<a id="a-M5"></a>云何了因？<a id="a-M6"></a>”</p>
  <p id="aM7">婆罗门言：<a id="a-M8"></a>“生因者，<a id="a-M9"></a>如泥出瓶；<a id="a-MA"></a>了因者，<a id="a-MB"></a>如灯照物。<a id="a-MC"></a>”</p>
  <p id="aMD">佛言：<a id="a-ME"></a>“是二种因，<a id="a-MF"></a>因性是一。<a id="a-MG"></a>若是一者，<a id="a-MH"></a>可令生因作于了因，<a id="a-MI"></a>可令了因作生因不？<a id="a-MJ"></a>”</p>
  <p id="aMK">“不也，<a id="a-ML"></a>瞿昙。<a id="a-MM"></a>”</p>
  <p id="aMN">佛言：<a id="a-MO"></a>“若使生因不作了因，<a id="a-MP"></a>了因不作生因，<a id="a-MQ"></a>可得说言是因相不？<a id="a-MR"></a>”</p>
  <p id="aMS">婆罗门言：<a id="a-MT"></a>“虽不相作，<a id="a-MU"></a>故有因相。<a id="a-MV"></a>”</p>
  <p id="aMW">“婆罗门，<a id="a-MX"></a>了因所了，<a id="a-MY"></a>即同了不？<a id="a-MZ"></a>”</p>
  <p id="aMa">“不也，<a id="a-Mb"></a>瞿昙。<a id="a-Mc"></a>”</p>
  <p id="aMd">佛言：<a id="a-Me"></a>“我法虽从无常获得涅槃，<a id="a-Mf"></a>而非无常。<a id="a-Mg"></a>婆罗门，<a id="a-Mh"></a>从了因得故常乐我净，<a id="a-Mi"></a>从生因得故无常、<a id="a-Mj"></a>无乐、<a id="a-Mk"></a>无我、<a id="a-Ml"></a>无净。<a id="a-Mm"></a>是故如来所说有二，<a id="a-Mn"></a>如是二语，<a id="a-Mo"></a>无有二也。<a id="a-Mp"></a>是故如来名无二语。<a id="a-Mq"></a>如汝所说，<a id="a-Mr"></a>曾从先旧智人边闻：<a id="a-Ms"></a>‘佛出于世，<a id="a-Mt"></a>无有二语。<a id="a-Mu"></a>’是言善哉！<a id="a-Mv"></a>一切十方三世诸佛所说无差，<a id="a-Mw"></a>是故说言佛无二语。<a id="a-Mx"></a>云何无差？<a id="a-My"></a>有同说有，<a id="a-Mz"></a>无同说无，<a id="a-N0"></a>故名一义。<a id="a-N1"></a>婆罗门，<a id="a-N2"></a>如来世尊虽名二语，<a id="a-N3"></a>为了一语故。<a id="a-N4"></a>云何二语了于一语？<a id="a-N5"></a>如眼色二语生识一语，<a id="a-N6"></a>乃至意法亦复如是。<a id="a-N7"></a>”</p>
  <p id="aN8">婆罗门言：<a id="a-N9"></a>“瞿昙善能分别如是语义，<a id="a-NA"></a>我今未解所出二语了于一语。<a id="a-NB"></a>”</p>
  <p id="aNC">尔时，<a id="a-ND"></a>世尊即为宣说四真谛法：<a id="a-NE"></a>“婆罗门，<a id="a-NF"></a>言苦谛者，<a id="a-NG"></a>亦二亦一，<a id="a-NH"></a>乃至道谛亦二亦一。<a id="a-NI"></a>”</p>
  <p id="aNJ">婆罗门言：<a id="a-NK"></a>“世尊，<a id="a-NL"></a>我已知已。<a id="a-NM"></a>”</p>
  <p id="aNN">佛言：<a id="a-NO"></a>“善男子，<a id="a-NP"></a>云何知已？<a id="a-NQ"></a>”</p>
  <p id="aNR">婆罗门言：<a id="a-NS"></a>“世尊，<a id="a-NT"></a>苦谛，<a id="a-NU"></a>一切凡夫二，<a id="a-NV"></a>是圣人一，<a id="a-NW"></a>乃至道谛亦复如是。<a id="a-NX"></a>”</p>
  <p id="aNY">佛言：<a id="a-NZ"></a>“善哉已解！<a id="a-Na"></a>”</p>
  <p id="aNb">婆罗门言：<a id="a-Nc"></a>“世尊，<a id="a-Nd"></a>我今闻法，<a id="a-Ne"></a>已得正见。<a id="a-Nf"></a>今当归依佛法僧宝，<a id="a-Ng"></a>唯愿大慈听我出家。<a id="a-Nh"></a>”</p>
  <p id="aNi">尔时，<a id="a-Nj"></a>世尊告憍陈如：<a id="a-Nk"></a>“汝当为是阇提首那，<a id="a-Nl"></a>剃除须发，<a id="a-Nm"></a>听其出家。<a id="a-Nn"></a>”</p>
  <p id="aNo">时憍陈如即受佛敕，<a id="a-Np"></a>为其剃发。<a id="a-Nq"></a>即下手时有二种落：<a id="a-Nr"></a>一者、<a id="a-Ns"></a>须发，<a id="a-Nt"></a>二者、<a id="a-Nu"></a>烦恼。<a id="a-Nv"></a>即于坐处得阿罗汉果。</p>
 </body>
</html>