<!doctype html>
<html id="z3IBTaJKG" data-ver="1446">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘涅槃部">
  <meta period="北凉">
 </head>
 <body>
  <h1 id="a1">大般涅槃经卷第三十五</h1>
  <h2 id="a2">迦葉菩萨品第十二之三</h2>
  <p id="a3">迦葉菩萨白佛言：<a id="a-4"></a>“世尊，<a id="a-5"></a>如佛所说，<a id="a-6"></a>云何名因亦是过去、<a id="a-7"></a>现在、<a id="a-8"></a>未来，<a id="a-9"></a>果亦过去、<a id="a-A"></a>现在、<a id="a-B"></a>未来，<a id="a-C"></a>非是过去、<a id="a-D"></a>现在、<a id="a-E"></a>未来？<a id="a-F"></a>”</p>
  <p id="aG">佛言：<a id="a-H"></a>“善男子，<a id="a-I"></a>五阴二种：<a id="a-J"></a>一者、<a id="a-K"></a>因，<a id="a-L"></a>二者、<a id="a-M"></a>果。<a id="a-N"></a>是因五阴是过去、<a id="a-O"></a>现在、<a id="a-P"></a>未来，<a id="a-Q"></a>是果五阴亦是过去、<a id="a-R"></a>现在、<a id="a-S"></a>未来，<a id="a-T"></a>亦非过去、<a id="a-U"></a>现在、<a id="a-V"></a>未来。<a id="a-W"></a>善男子，<a id="a-X"></a>一切无明烦恼等结悉是佛性。<a id="a-Y"></a>何以故？<a id="a-Z"></a>佛性因故。<a id="a-a"></a>从无明行及诸烦恼得善五阴，<a id="a-b"></a>是名佛性，<a id="a-c"></a>从善五阴乃至获得阿耨多罗三藐三菩提。<a id="a-d"></a>是故我于经中先说，<a id="a-e"></a>众生佛性如杂血乳，<a id="a-f"></a>血者即是无明行等一切烦恼，<a id="a-g"></a>乳者即是善五阴也。<a id="a-h"></a>是故我说从诸烦恼及善五阴得阿耨多罗三藐三菩提。<a id="a-i"></a>如众生身皆从精血而得成就，<a id="a-j"></a>佛性亦尔。<a id="a-k"></a>须陀洹人、<a id="a-l"></a>斯陀含人断少烦恼，<a id="a-m"></a>佛性如乳；<a id="a-n"></a>阿那含人，<a id="a-o"></a>佛性如酪；<a id="a-p"></a>阿罗汉人，<a id="a-q"></a>犹如生酥；<a id="a-r"></a>从辟支佛至十住菩萨，<a id="a-s"></a>犹如熟酥；<a id="a-t"></a>如来佛性，<a id="a-u"></a>犹如醍醐。<a id="a-v"></a>善男子，<a id="a-w"></a>现在烦恼为作障故，<a id="a-x"></a>令诸众生不得睹见。<a id="a-y"></a>如香山中有忍辱草，<a id="a-z"></a>非一切牛皆能得食，<a id="a-10"></a>佛性亦尔。<a id="a-11"></a>是名分别答。<a id="a-12"></a>”</p>
  <p id="a13">迦葉菩萨白佛言：<a id="a-14"></a>“世尊，<a id="a-15"></a>五种、<a id="a-16"></a>六种、<a id="a-17"></a>七种佛性，<a id="a-18"></a>若未来有者，<a id="a-19"></a>云何说言断善根人有佛性耶？<a id="a-1A"></a>”</p>
  <p id="a1B">佛言：<a id="a-1C"></a>“善男子，<a id="a-1D"></a>如诸众生，<a id="a-1E"></a>有过去业，<a id="a-1F"></a>因是业故，<a id="a-1G"></a>众生现在得受果报；<a id="a-1H"></a>有未来业，<a id="a-1I"></a>以未生故，<a id="a-1J"></a>终不生果有现在烦恼。<a id="a-1K"></a>若无烦恼，<a id="a-1L"></a>一切众生应当了了现见佛性。<a id="a-1M"></a>是故断善根人，<a id="a-1N"></a>以现在世烦恼因缘能断善根，<a id="a-1O"></a>未来佛性力因缘故还生善根。<a id="a-1P"></a>”</p>
  <p id="a1Q">迦葉言：<a id="a-1R"></a>“世尊，<a id="a-1S"></a>未来云何能生善根？<a id="a-1T"></a>”</p>
  <p id="a1U">“善男子，<a id="a-1V"></a>犹如灯日，<a id="a-1W"></a>虽复未生，<a id="a-1X"></a>亦能破闇。<a id="a-1Y"></a>未来之生能生众生，<a id="a-1Z"></a>未来佛性亦复如是。<a id="a-1a"></a>是名分别答。<a id="a-1b"></a>”</p>
  <p id="a1c">迦葉菩萨白佛言：<a id="a-1d"></a>“世尊，<a id="a-1e"></a>若言五阴是佛性者，<a id="a-1f"></a>云何说言众生佛性非内非外？<a id="a-1g"></a>”</p>
  <p id="a1h">佛言：<a id="a-1i"></a>“善男子，<a id="a-1j"></a>何因缘故如是失意？<a id="a-1k"></a>我先不说众生佛性是中道耶？<a id="a-1l"></a>”</p>
  <p id="a1m">迦葉言：<a id="a-1n"></a>“世尊，<a id="a-1o"></a>我实不失意，<a id="a-1p"></a>直以众生于此中道不能解故，<a id="a-1q"></a>故发斯问。<a id="a-1r"></a>”</p>
  <p id="a1s">“善男子，<a id="a-1t"></a>众生不解即是中道，<a id="a-1u"></a>或时有解，<a id="a-1v"></a>或有不解。<a id="a-1w"></a>善男子，<a id="a-1x"></a>我为众生得开解故，<a id="a-1y"></a>说言佛性非内非外。<a id="a-1z"></a>何以故？<a id="a-20"></a>凡夫众生或言佛性住五阴中如器中有果，<a id="a-21"></a>或言离阴而有犹如虚空，<a id="a-22"></a>是故如来说于中道，<a id="a-23"></a>众生佛性非内六入、<a id="a-24"></a>非外六入，<a id="a-25"></a>内外合故，<a id="a-26"></a>名为中道。<a id="a-27"></a>是故如来宣说：<a id="a-28"></a>‘佛性即是中道，<a id="a-29"></a>非内非外，<a id="a-2A"></a>故名中道。<a id="a-2B"></a>’是名分别答。</p>
  <p id="a2C">“复次，<a id="a-2D"></a>善男子，<a id="a-2E"></a>云何名为非内非外？<a id="a-2F"></a>善男子，<a id="a-2G"></a>或言：<a id="a-2H"></a>‘佛性即是外道。<a id="a-2I"></a>何以故？<a id="a-2J"></a>菩萨摩诃萨于无量劫，<a id="a-2K"></a>在外道中断诸烦恼，<a id="a-2L"></a>调伏其心，<a id="a-2M"></a>教化众生，<a id="a-2N"></a>然后乃得阿耨多罗三藐三菩提，<a id="a-2O"></a>是以佛性即是外道。<a id="a-2P"></a>’或言：<a id="a-2Q"></a>‘佛性即是内道。<a id="a-2R"></a>何以故？<a id="a-2S"></a>菩萨虽于无量劫中修习外道，<a id="a-2T"></a>若离内道则不能得阿耨多罗三藐三菩提，<a id="a-2U"></a>是以佛性即是内道。<a id="a-2V"></a>’是故如来遮此二边，<a id="a-2W"></a>说言：<a id="a-2X"></a>‘佛性非内非外，<a id="a-2Y"></a>亦名内外，<a id="a-2Z"></a>是名中道。<a id="a-2a"></a>’是名分别答。</p>
  <p id="a2b">“复次，<a id="a-2c"></a>善男子，<a id="a-2d"></a>或言：<a id="a-2e"></a>‘佛性即是如来金刚之身、<a id="a-2f"></a>三十二相、<a id="a-2g"></a>八十种好。<a id="a-2h"></a>何以故？<a id="a-2i"></a>不虚诳故。<a id="a-2j"></a>’或言：<a id="a-2k"></a>‘佛性即是十力、<a id="a-2l"></a>四无所畏、<a id="a-2m"></a>大慈大悲及三念处、<a id="a-2n"></a>首楞严等一切三昧。<a id="a-2o"></a>何以故？<a id="a-2p"></a>因是三昧生金刚身、<a id="a-2q"></a>三十二相、<a id="a-2r"></a>八十种好故。<a id="a-2s"></a>’是故如来遮此二边，<a id="a-2t"></a>说言：<a id="a-2u"></a>‘佛性非内非外，<a id="a-2v"></a>亦名内外，<a id="a-2w"></a>是名中道。<a id="a-2x"></a>’是名分别答。</p>
  <p id="a2y">“复次，<a id="a-2z"></a>善男子，<a id="a-30"></a>或有说言：<a id="a-31"></a>‘佛性即是内善思惟。<a id="a-32"></a>何以故？<a id="a-33"></a>离善思惟则不能得阿耨多罗三藐三菩提故，<a id="a-34"></a>是故佛性即是内善思惟。<a id="a-35"></a>’或有说言：<a id="a-36"></a>‘佛性即是从他闻法。<a id="a-37"></a>何以故？<a id="a-38"></a>从他闻法则能内善思惟，<a id="a-39"></a>若不闻法则无思惟，<a id="a-3A"></a>是以佛性即是从他闻法。<a id="a-3B"></a>’是故如来遮此二边，<a id="a-3C"></a>说言：<a id="a-3D"></a>‘佛性非内非外，<a id="a-3E"></a>亦名内外，<a id="a-3F"></a>是名中道。<a id="a-3G"></a>’</p>
  <p id="a3H">“复次，<a id="a-3I"></a>善男子，<a id="a-3J"></a>复有说言：<a id="a-3K"></a>‘佛性是外，<a id="a-3L"></a>谓檀波罗蜜，<a id="a-3M"></a>从檀波罗蜜得阿耨多罗三藐三菩提，<a id="a-3N"></a>是以说言檀波罗蜜即是佛性。<a id="a-3O"></a>’或有说言：<a id="a-3P"></a>‘佛性是内，<a id="a-3Q"></a>谓五波罗蜜。<a id="a-3R"></a>何以故？<a id="a-3S"></a>离是五事，<a id="a-3T"></a>当知则无佛性因果，<a id="a-3U"></a>是以说言五波罗蜜即是佛性。<a id="a-3V"></a>’是故如来遮此二边，<a id="a-3W"></a>说言：<a id="a-3X"></a>‘佛性非内非外，<a id="a-3Y"></a>亦内亦外，<a id="a-3Z"></a>是名中道。<a id="a-3a"></a>’</p>
  <p id="a3b">“复次，<a id="a-3c"></a>善男子，<a id="a-3d"></a>或有说言：<a id="a-3e"></a>‘佛性在内，<a id="a-3f"></a>譬如力士额上宝珠。<a id="a-3g"></a>何以故？<a id="a-3h"></a>常乐我净如宝珠故，<a id="a-3i"></a>是以说言佛性在内。<a id="a-3j"></a>’或有说言：<a id="a-3k"></a>‘佛性在外，<a id="a-3l"></a>如贫宝藏。<a id="a-3m"></a>何以故？<a id="a-3n"></a>方便见故。<a id="a-3o"></a>佛性亦尔在众生外，<a id="a-3p"></a>以方便故，<a id="a-3q"></a>而得见之。<a id="a-3r"></a>’是故如来遮此二边，<a id="a-3s"></a>说言：<a id="a-3t"></a>‘佛性非内非外，<a id="a-3u"></a>亦内亦外，<a id="a-3v"></a>是名中道。<a id="a-3w"></a>’</p>
  <p id="a3x">“善男子，<a id="a-3y"></a>众生佛性非有非无。<a id="a-3z"></a>所以者何？<a id="a-40"></a>佛性虽有，<a id="a-41"></a>非如虚空。<a id="a-42"></a>何以故？<a id="a-43"></a>世间虚空，<a id="a-44"></a>虽以无量善巧方便不可得见，<a id="a-45"></a>佛性可见，<a id="a-46"></a>是故虽有，<a id="a-47"></a>非如虚空。<a id="a-48"></a>佛性虽无，<a id="a-49"></a>不同兔角。<a id="a-4A"></a>何以故？<a id="a-4B"></a>龟毛兔角，<a id="a-4C"></a>虽以无量善巧方便不可得生，<a id="a-4D"></a>佛性可生，<a id="a-4E"></a>是故虽无，<a id="a-4F"></a>不同兔角。<a id="a-4G"></a>是故佛性非有非无，<a id="a-4H"></a>亦有亦无。<a id="a-4I"></a>云何名有？<a id="a-4J"></a>一切悉有，<a id="a-4K"></a>是诸众生不断不灭犹如灯焰，<a id="a-4L"></a>乃至得阿耨多罗三藐三菩提，<a id="a-4M"></a>是故名有。<a id="a-4N"></a>云何名无？<a id="a-4O"></a>一切众生现在未有一切佛法常乐我净，<a id="a-4P"></a>是故名无。<a id="a-4Q"></a>有无合故即是中道，<a id="a-4R"></a>是故佛说众生佛性非有非无。</p>
  <p id="a4S">“善男子，<a id="a-4T"></a>如有人问：<a id="a-4U"></a>‘是种子中有果无耶？<a id="a-4V"></a>’应定答言：<a id="a-4W"></a>‘亦有亦无。<a id="a-4X"></a>何以故？<a id="a-4Y"></a>离子之外不能生果，<a id="a-4Z"></a>是故名有。<a id="a-4a"></a>子未出芽，<a id="a-4b"></a>是故名无。<a id="a-4c"></a>以是义故，<a id="a-4d"></a>亦有亦无。<a id="a-4e"></a>所以者何？<a id="a-4f"></a>时节有异，<a id="a-4g"></a>其体是一。<a id="a-4h"></a>’众生佛性亦复如是，<a id="a-4i"></a>若言众生中别有佛性者，<a id="a-4j"></a>是义不然。<a id="a-4k"></a>何以故？<a id="a-4l"></a>众生即佛性，<a id="a-4m"></a>佛性即众生，<a id="a-4n"></a>直以时异，<a id="a-4o"></a>有净不净。<a id="a-4p"></a>善男子，<a id="a-4q"></a>若有问言：<a id="a-4r"></a>‘是子能生果不？<a id="a-4s"></a>是果能生子不？<a id="a-4t"></a>’应定答言：<a id="a-4u"></a>‘亦生不生。<a id="a-4v"></a>’”</p>
  <p id="a4w">“世尊，<a id="a-4x"></a>如世人说乳中有酪，<a id="a-4y"></a>是义云何？<a id="a-4z"></a>”</p>
  <p id="a50">“善男子，<a id="a-51"></a>若有说言，<a id="a-52"></a>乳中有酪是名执著，<a id="a-53"></a>若言无酪是名虚妄，<a id="a-54"></a>离是二事应定说言亦有亦无。<a id="a-55"></a>何故名有？<a id="a-56"></a>从乳生酪，<a id="a-57"></a>因即是乳，<a id="a-58"></a>果即是酪，<a id="a-59"></a>是名为有。<a id="a-5A"></a>云何名无？<a id="a-5B"></a>色味各异，<a id="a-5C"></a>服用不同，<a id="a-5D"></a>热病服乳，<a id="a-5E"></a>冷病服酪，<a id="a-5F"></a>乳生冷病，<a id="a-5G"></a>酪生热病。<a id="a-5H"></a>善男子，<a id="a-5I"></a>若言乳中有酪性者，<a id="a-5J"></a>乳即是酪，<a id="a-5K"></a>酪即是乳，<a id="a-5L"></a>其性是一，<a id="a-5M"></a>何因缘故，<a id="a-5N"></a>乳在先出，<a id="a-5O"></a>酪不先生？<a id="a-5P"></a>若有因缘，<a id="a-5Q"></a>一切世人何故不说？<a id="a-5R"></a>若无因缘，<a id="a-5S"></a>何故酪不先出？<a id="a-5T"></a>若酪不先出，<a id="a-5U"></a>谁作次第乳、<a id="a-5V"></a>酪、<a id="a-5W"></a>生酥、<a id="a-5X"></a>熟酥、<a id="a-5Y"></a>醍醐？<a id="a-5Z"></a>是故知酪先无今有，<a id="a-5a"></a>若先无今有，<a id="a-5b"></a>是无常法。<a id="a-5c"></a>善男子，<a id="a-5d"></a>若有说言，<a id="a-5e"></a>乳有酪性能生于酪，<a id="a-5f"></a>水无酪性故不生酪，<a id="a-5g"></a>是义不然。<a id="a-5h"></a>何以故？<a id="a-5i"></a>水草亦有乳酪之性。<a id="a-5j"></a>所以者何？<a id="a-5k"></a>因于水草则出乳酪。<a id="a-5l"></a>若言乳中定有酪性，<a id="a-5m"></a>水草无者，<a id="a-5n"></a>是名虚妄。<a id="a-5o"></a>何以故？<a id="a-5p"></a>心不等故，<a id="a-5q"></a>故言虚妄。<a id="a-5r"></a>善男子，<a id="a-5s"></a>若言乳中定有酪者，<a id="a-5t"></a>酪中亦应定有乳性，<a id="a-5u"></a>何因缘故，<a id="a-5v"></a>乳中出酪，<a id="a-5w"></a>酪不出乳？<a id="a-5x"></a>若无因缘，<a id="a-5y"></a>当知是酪本无今有。<a id="a-5z"></a>是故智者应言：<a id="a-60"></a>‘乳中非有酪性、<a id="a-61"></a>非无酪性。<a id="a-62"></a>’善男子，<a id="a-63"></a>是故如来于是经中说如是言：<a id="a-64"></a>‘一切众生定有佛性，<a id="a-65"></a>是名为著；<a id="a-66"></a>若无佛性，<a id="a-67"></a>是名虚妄。<a id="a-68"></a>’智者应说：<a id="a-69"></a>‘众生佛性亦有亦无。<a id="a-6A"></a>’</p>
  <p id="a6B">“善男子，<a id="a-6C"></a>四事和合生于眼识。<a id="a-6D"></a>何等为四？<a id="a-6E"></a>眼、<a id="a-6F"></a>色、<a id="a-6G"></a>明、<a id="a-6H"></a>欲。<a id="a-6I"></a>是眼识性，<a id="a-6J"></a>非眼、<a id="a-6K"></a>非色、<a id="a-6L"></a>非明、<a id="a-6M"></a>非欲，<a id="a-6N"></a>从和合故便得出生。<a id="a-6O"></a>如是眼识，<a id="a-6P"></a>本无今有，<a id="a-6Q"></a>已有还无，<a id="a-6R"></a>是故当知无有本性。<a id="a-6S"></a>乳中酪性亦复如是，<a id="a-6T"></a>若有说言，<a id="a-6U"></a>水无酪性故不出酪，<a id="a-6V"></a>是故乳中定有酪性，<a id="a-6W"></a>是义不然。<a id="a-6X"></a>何以故？<a id="a-6Y"></a>善男子，<a id="a-6Z"></a>一切诸法异因异果，<a id="a-6a"></a>亦非一因生一切果，<a id="a-6b"></a>非一切果从一因生。<a id="a-6c"></a>善男子，<a id="a-6d"></a>如从四事生于眼识，<a id="a-6e"></a>不可复说从此四事应生耳识。<a id="a-6f"></a>善男子，<a id="a-6g"></a>离于方便，<a id="a-6h"></a>乳中得酪、<a id="a-6i"></a>酪出生酥不得如是，<a id="a-6j"></a>要须方便。<a id="a-6k"></a>善男子，<a id="a-6l"></a>智者不可见离方便从乳得酪，<a id="a-6m"></a>谓得生酥亦应如是离方便得。<a id="a-6n"></a>善男子，<a id="a-6o"></a>是故我于是经中说，<a id="a-6p"></a>因生故法有，<a id="a-6q"></a>因灭故法无。<a id="a-6r"></a>善男子，<a id="a-6s"></a>如盐性醎，<a id="a-6t"></a>能令非醎使醎。<a id="a-6u"></a>若非醎物先有醎性，<a id="a-6v"></a>世人何故更求盐耶？<a id="a-6w"></a>若先无者，<a id="a-6x"></a>当知先无今有，<a id="a-6y"></a>以余缘故而得醎也。<a id="a-6z"></a>若言一切不醎之物皆有醎性，<a id="a-70"></a>微故不知，<a id="a-71"></a>由此微性，<a id="a-72"></a>盐能令醎，<a id="a-73"></a>若本无性，<a id="a-74"></a>虽复有盐，<a id="a-75"></a>不能令醎。<a id="a-76"></a>譬如种子自有四大，<a id="a-77"></a>缘外四大而得增长芽茎枝叶，<a id="a-78"></a>盐性亦尔者，<a id="a-79"></a>是义不然。<a id="a-7A"></a>何以故？<a id="a-7B"></a>不醎之物先有醎性者，<a id="a-7C"></a>盐亦应有微不醎性。<a id="a-7D"></a>是盐若有如是二性，<a id="a-7E"></a>何因缘故，<a id="a-7F"></a>离不醎物不可独用？<a id="a-7G"></a>是故知盐本无二性。<a id="a-7H"></a>如盐，<a id="a-7I"></a>一切不醎之物，<a id="a-7J"></a>亦复如是。<a id="a-7K"></a>若言外四大种力能增长内四大者，<a id="a-7L"></a>是义不然。<a id="a-7M"></a>何以故？<a id="a-7N"></a>次第说故。<a id="a-7O"></a>不从方便乳中得酪、<a id="a-7P"></a>生酥，<a id="a-7Q"></a>乃至一切诸法皆不如是非方便得，<a id="a-7R"></a>四大亦复如是。<a id="a-7S"></a>若说从外四大增内四大，<a id="a-7T"></a>不见从内四大增外四大，<a id="a-7U"></a>如尸利沙果先无形质，<a id="a-7V"></a>见昂星时果则出生足长五寸，<a id="a-7W"></a>如是果者实不因于外四大增。</p>
  <p id="a7X">“善男子，<a id="a-7Y"></a>如我所说十二部经，<a id="a-7Z"></a>或随自意说，<a id="a-7a"></a>或随他意说，<a id="a-7b"></a>或随自他意说。</p>
  <p id="a7c">“云何名为随自意说？<a id="a-7d"></a>如五百比丘问舍利弗：<a id="a-7e"></a>‘大德，<a id="a-7f"></a>佛说身因，<a id="a-7g"></a>何者是耶？<a id="a-7h"></a>’舍利弗言：<a id="a-7i"></a>‘诸大德，<a id="a-7j"></a>汝等亦各得正解脱，<a id="a-7k"></a>自应识之，<a id="a-7l"></a>何缘方作如是问耶？<a id="a-7m"></a>’有比丘言：<a id="a-7n"></a>‘大德，<a id="a-7o"></a>我未获得正解脱时，<a id="a-7p"></a>意谓无明即是身因，<a id="a-7q"></a>作是观时，<a id="a-7r"></a>得阿罗汉果。<a id="a-7s"></a>’复有说言：<a id="a-7t"></a>‘大德，<a id="a-7u"></a>我未获得正解脱时，<a id="a-7v"></a>谓爱无明即是身因，<a id="a-7w"></a>作是观时，<a id="a-7x"></a>得阿罗汉果。<a id="a-7y"></a>’或有说言，<a id="a-7z"></a>行、<a id="a-80"></a>识、<a id="a-81"></a>名色、<a id="a-82"></a>六入、<a id="a-83"></a>触、<a id="a-84"></a>受、<a id="a-85"></a>爱、<a id="a-86"></a>取、<a id="a-87"></a>有、<a id="a-88"></a>生、<a id="a-89"></a>饮食五欲即是身因。<a id="a-8A"></a>尔时，<a id="a-8B"></a>五百比丘各各自说己所解已，<a id="a-8C"></a>共往佛所，<a id="a-8D"></a>稽首佛足，<a id="a-8E"></a>右绕三匝，<a id="a-8F"></a>礼拜毕已，<a id="a-8G"></a>却坐一面，<a id="a-8H"></a>各以如上己所解义向佛说之。<a id="a-8I"></a>舍利弗白佛言：<a id="a-8J"></a>‘世尊，<a id="a-8K"></a>如是诸人谁是正说？<a id="a-8L"></a>谁不正说？<a id="a-8M"></a>’佛告舍利弗：<a id="a-8N"></a>‘善哉！<a id="a-8O"></a>善哉！<a id="a-8P"></a>一一比丘无非正说。<a id="a-8Q"></a>’舍利弗言：<a id="a-8R"></a>‘世尊，<a id="a-8S"></a>佛意云何？<a id="a-8T"></a>’佛言：<a id="a-8U"></a>‘舍利弗，<a id="a-8V"></a>我为欲界众生说言，<a id="a-8W"></a>父母即是身因。<a id="a-8X"></a>’如是等经名随自意说。</p>
  <p id="a8Y">“云何名为随他意说？<a id="a-8Z"></a>如巴咤罗长者来至我所，<a id="a-8a"></a>作如是言：<a id="a-8b"></a>‘瞿昙，<a id="a-8c"></a>汝知幻不？<a id="a-8d"></a>若知幻者即大幻人，<a id="a-8e"></a>若不知者非一切智。<a id="a-8f"></a>’我言：<a id="a-8g"></a>‘长者，<a id="a-8h"></a>知幻之人名幻人耶？<a id="a-8i"></a>’长者言：<a id="a-8j"></a>‘善哉！<a id="a-8k"></a>善哉！<a id="a-8l"></a>知幻之人即是幻人。<a id="a-8m"></a>’佛言：<a id="a-8n"></a>‘长者，<a id="a-8o"></a>舍卫国内，<a id="a-8p"></a>波斯匿王有旃陀罗，<a id="a-8q"></a>名曰气嘘，<a id="a-8r"></a>汝知不耶？<a id="a-8s"></a>’长者答言：<a id="a-8t"></a>‘瞿昙，<a id="a-8u"></a>我久知之。<a id="a-8v"></a>’佛言：<a id="a-8w"></a>‘汝久知者，<a id="a-8x"></a>可得即是旃陀罗不？<a id="a-8y"></a>’长者言：<a id="a-8z"></a>‘瞿昙，<a id="a-90"></a>我虽知是旃陀罗，<a id="a-91"></a>然我此身非旃陀罗。<a id="a-92"></a>’佛言：<a id="a-93"></a>‘长者，<a id="a-94"></a>汝得是义，<a id="a-95"></a>知旃陀罗非旃陀罗，<a id="a-96"></a>我今何故不得知幻而非幻乎？<a id="a-97"></a>长者，<a id="a-98"></a>我实知幻、<a id="a-99"></a>知幻人、<a id="a-9A"></a>知幻果报、<a id="a-9B"></a>知幻伎术，<a id="a-9C"></a>我知杀、<a id="a-9D"></a>知杀人、<a id="a-9E"></a>知杀果报、<a id="a-9F"></a>知杀解脱，<a id="a-9G"></a>乃至知邪见、<a id="a-9H"></a>知邪见人、<a id="a-9I"></a>知邪见果报、<a id="a-9J"></a>知邪见解脱。<a id="a-9K"></a>长者，<a id="a-9L"></a>若说非幻之人名为幻人，<a id="a-9M"></a>非邪见人说邪见人，<a id="a-9N"></a>得无量罪。<a id="a-9O"></a>’长者言：<a id="a-9P"></a>‘瞿昙，<a id="a-9Q"></a>如汝所说，<a id="a-9R"></a>我得大罪。<a id="a-9S"></a>我今所有悉以相上，<a id="a-9T"></a>幸莫令彼波斯匿王知我此事。<a id="a-9U"></a>’佛言：<a id="a-9V"></a>‘长者，<a id="a-9W"></a>是罪因缘不必失财，<a id="a-9X"></a>乃当因是堕三恶道。<a id="a-9Y"></a>’是时长者闻恶道名，<a id="a-9Z"></a>心生恐怖，<a id="a-9a"></a>白佛言：<a id="a-9b"></a>‘圣人，<a id="a-9c"></a>我今失意，<a id="a-9d"></a>获得大罪。<a id="a-9e"></a>圣人今者是一切智，<a id="a-9f"></a>应当了知获得解脱，<a id="a-9g"></a>我当云何得脱地狱、<a id="a-9h"></a>饿鬼、<a id="a-9i"></a>畜生？<a id="a-9j"></a>’尔时，<a id="a-9k"></a>我为说四真谛，<a id="a-9l"></a>长者闻已得须陀洹果，<a id="a-9m"></a>心生惭愧，<a id="a-9n"></a>向佛忏悔：<a id="a-9o"></a>‘我本愚痴，<a id="a-9p"></a>佛非幻人而言是幻，<a id="a-9q"></a>我从今日归依三宝。<a id="a-9r"></a>’佛言：<a id="a-9s"></a>‘善哉！<a id="a-9t"></a>善哉！<a id="a-9u"></a>长者。<a id="a-9v"></a>’是名随他意说。</p>
  <p id="a9w">“云何名为随自他说？<a id="a-9x"></a>如我所说，<a id="a-9y"></a>如一切世间智者说有，<a id="a-9z"></a>我亦说有；<a id="a-A0"></a>智人说无，<a id="a-A1"></a>我亦说无。<a id="a-A2"></a>世间智人说五欲乐有无常、<a id="a-A3"></a>苦、<a id="a-A4"></a>无我可断，<a id="a-A5"></a>我亦说有。<a id="a-A6"></a>世间智人说五欲乐有常我净，<a id="a-A7"></a>无有是处，<a id="a-A8"></a>我亦如是说无是处。<a id="a-A9"></a>是名随自他说。</p>
  <p id="aAA">“善男子，<a id="a-AB"></a>如我所说，<a id="a-AC"></a>十住菩萨少见佛性，<a id="a-AD"></a>是名随他意说。<a id="a-AE"></a>何故名少见？<a id="a-AF"></a>十住菩萨得首楞严等三昧三千法门，<a id="a-AG"></a>是故了了自知当得阿耨多罗三藐三菩提，<a id="a-AH"></a>不见一切众生定得阿耨多罗三藐三菩提，<a id="a-AI"></a>是故我说十住菩萨少见佛性。<a id="a-AJ"></a>善男子，<a id="a-AK"></a>我常宣说一切众生悉有佛性，<a id="a-AL"></a>是名随自意说。<a id="a-AM"></a>一切众生不断不灭，<a id="a-AN"></a>乃至得阿耨多罗三藐三菩提，<a id="a-AO"></a>是名随自意说。<a id="a-AP"></a>一切众生悉有佛性，<a id="a-AQ"></a>烦恼覆故不能得见。<a id="a-AR"></a>我说如是，<a id="a-AS"></a>汝说亦尔，<a id="a-AT"></a>是名随自他意说。</p>
  <p id="aAU">“善男子，<a id="a-AV"></a>如来或时为一法故说无量法。<a id="a-AW"></a>如经中说，<a id="a-AX"></a>一切梵行因善知识，<a id="a-AY"></a>一切梵行因虽无量，<a id="a-AZ"></a>说善知识则已摄尽。<a id="a-Aa"></a>如我所说，<a id="a-Ab"></a>一切恶行，<a id="a-Ac"></a>邪见为因，<a id="a-Ad"></a>一切恶行因虽无量，<a id="a-Ae"></a>若说邪见则已摄尽。<a id="a-Af"></a>或说阿耨多罗三藐三菩提，<a id="a-Ag"></a>信心为因，<a id="a-Ah"></a>是菩提因虽复无量，<a id="a-Ai"></a>若说信心则已摄尽。<a id="a-Aj"></a>善男子，<a id="a-Ak"></a>如来虽说无量诸法以为佛性，<a id="a-Al"></a>然不离于阴、<a id="a-Am"></a>入、<a id="a-An"></a>界也。</p>
  <p id="aAo">“善男子，<a id="a-Ap"></a>如来说法，<a id="a-Aq"></a>为众生故，<a id="a-Ar"></a>有七种语：<a id="a-As"></a>一者、<a id="a-At"></a>因语，<a id="a-Au"></a>二者、<a id="a-Av"></a>果语，<a id="a-Aw"></a>三者、<a id="a-Ax"></a>因果语，<a id="a-Ay"></a>四者、<a id="a-Az"></a>喻语，<a id="a-B0"></a>五者、<a id="a-B1"></a>不应说语，<a id="a-B2"></a>六者、<a id="a-B3"></a>世流布语，<a id="a-B4"></a>七者、<a id="a-B5"></a>如意语。</p>
  <p id="aB6">“云何名因语？<a id="a-B7"></a>现在因中说未来果。<a id="a-B8"></a>如我所说：<a id="a-B9"></a>‘善男子，<a id="a-BA"></a>汝见众生乐杀乃至乐行邪见，<a id="a-BB"></a>当观是人即地狱人。<a id="a-BC"></a>善男子，<a id="a-BD"></a>若有众生不乐杀生乃至邪见，<a id="a-BE"></a>当观是人即是天人。<a id="a-BF"></a>’是名因语。</p>
  <p id="aBG">“云何果语？<a id="a-BH"></a>现在果中说过去因。<a id="a-BI"></a>如经中说：<a id="a-BJ"></a>‘善男子，<a id="a-BK"></a>如汝所见，<a id="a-BL"></a>贫穷众生颜貌丑陋不得自在，<a id="a-BM"></a>当知是人定有破戒、<a id="a-BN"></a>妒心、<a id="a-BO"></a>瞋心、<a id="a-BP"></a>无惭愧心。<a id="a-BQ"></a>若见众生多财巨富，<a id="a-BR"></a>诸根完具，<a id="a-BS"></a>威德自在，<a id="a-BT"></a>当知是人定有戒、<a id="a-BU"></a>施、<a id="a-BV"></a>精勤、<a id="a-BW"></a>惭愧，<a id="a-BX"></a>无有妒瞋。<a id="a-BY"></a>’是名果语。</p>
  <p id="aBZ">“云何因果语？<a id="a-Ba"></a>如经中说：<a id="a-Bb"></a>‘善男子，<a id="a-Bc"></a>众生现在六入触因是名过去业果，<a id="a-Bd"></a>如来亦说名之为业，<a id="a-Be"></a>是业因缘得未来果。<a id="a-Bf"></a>’是名因果语。</p>
  <p id="aBg">“云何喻语？<a id="a-Bh"></a>如说师子王者即喻我身，<a id="a-Bi"></a>大象王、<a id="a-Bj"></a>大龙王、<a id="a-Bk"></a>波利质多罗树、<a id="a-Bl"></a>七宝聚、<a id="a-Bm"></a>大海、<a id="a-Bn"></a>须弥山、<a id="a-Bo"></a>大地、<a id="a-Bp"></a>大雨、<a id="a-Bq"></a>船师、<a id="a-Br"></a>导师、<a id="a-Bs"></a>调御丈夫、<a id="a-Bt"></a>力士、<a id="a-Bu"></a>牛王、<a id="a-Bv"></a>婆罗门、<a id="a-Bw"></a>沙门、<a id="a-Bx"></a>大城、<a id="a-By"></a>多罗树，<a id="a-Bz"></a>如是喻经，<a id="a-C0"></a>名为喻语。</p>
  <p id="aC1">“云何不应语？<a id="a-C2"></a>我经中说，<a id="a-C3"></a>天地可合，<a id="a-C4"></a>河不入海；<a id="a-C5"></a>如为波斯匿王说四方山来；<a id="a-C6"></a>如为鹿母优婆夷说，<a id="a-C7"></a>若娑罗树能受八戒，<a id="a-C8"></a>则得受于人天之乐；<a id="a-C9"></a>如说十住菩萨有退转心，<a id="a-CA"></a>不说如来有二种语；<a id="a-CB"></a>宁说须陀洹人堕三恶道，<a id="a-CC"></a>不说十住有退转心。<a id="a-CD"></a>是名不应语。</p>
  <p id="aCE">“云何世流布语？<a id="a-CF"></a>如佛所说，<a id="a-CG"></a>男女、<a id="a-CH"></a>大小、<a id="a-CI"></a>去来坐卧、<a id="a-CJ"></a>车乘、<a id="a-CK"></a>房舍、<a id="a-CL"></a>瓶衣、<a id="a-CM"></a>众生、<a id="a-CN"></a>常乐我净、<a id="a-CO"></a>军林、<a id="a-CP"></a>城邑、<a id="a-CQ"></a>僧坊、<a id="a-CR"></a>合散，<a id="a-CS"></a>是名世流布语。</p>
  <p id="aCT">“云何如意语？<a id="a-CU"></a>如我呵责毁禁之人，<a id="a-CV"></a>令彼自责护持禁戒。<a id="a-CW"></a>如我赞叹须陀洹人，<a id="a-CX"></a>令诸凡夫生于善心。<a id="a-CY"></a>赞叹菩萨，<a id="a-CZ"></a>为令众生发菩提心。<a id="a-Ca"></a>说三恶道所有苦恼，<a id="a-Cb"></a>为令修习诸善法故。<a id="a-Cc"></a>说一切烧，<a id="a-Cd"></a>唯为一切有为法故，<a id="a-Ce"></a>无我亦尔。<a id="a-Cf"></a>说诸众生悉有佛性，<a id="a-Cg"></a>为令一切不放逸故。<a id="a-Ch"></a>是名如意语。<a id="a-Ci"></a>”</p>
  <p id="aCj">“善男子，<a id="a-Ck"></a>如来复有随自意语。<a id="a-Cl"></a>如来佛性则有二种：<a id="a-Cm"></a>一者、<a id="a-Cn"></a>有，<a id="a-Co"></a>二者、<a id="a-Cp"></a>无。<a id="a-Cq"></a>有者，<a id="a-Cr"></a>所谓三十二相、<a id="a-Cs"></a>八十种好、<a id="a-Ct"></a>十力、<a id="a-Cu"></a>四无所畏、<a id="a-Cv"></a>三念处、<a id="a-Cw"></a>大慈大悲、<a id="a-Cx"></a>首楞严等无量三昧、<a id="a-Cy"></a>金刚等无量三昧、<a id="a-Cz"></a>方便等无量三昧、<a id="a-D0"></a>五智印等无量三昧，<a id="a-D1"></a>是名为有。<a id="a-D2"></a>无者，<a id="a-D3"></a>所谓如来过去诸善、<a id="a-D4"></a>不善、<a id="a-D5"></a>无记业、<a id="a-D6"></a>因果报、<a id="a-D7"></a>烦恼、<a id="a-D8"></a>五阴、<a id="a-D9"></a>十二因缘，<a id="a-DA"></a>是名为无。<a id="a-DB"></a>善男子，<a id="a-DC"></a>如有无，<a id="a-DD"></a>善不善、<a id="a-DE"></a>有漏无漏、<a id="a-DF"></a>世间非世间、<a id="a-DG"></a>圣非圣、<a id="a-DH"></a>有为无为、<a id="a-DI"></a>实不实、<a id="a-DJ"></a>寂静非寂静、<a id="a-DK"></a>诤非诤、<a id="a-DL"></a>界非界、<a id="a-DM"></a>烦恼非烦恼、<a id="a-DN"></a>取非取、<a id="a-DO"></a>受记非受记、<a id="a-DP"></a>有非有、<a id="a-DQ"></a>三世非三世、<a id="a-DR"></a>时非时、<a id="a-DS"></a>常无常、<a id="a-DT"></a>我无我、<a id="a-DU"></a>乐无乐、<a id="a-DV"></a>净无净、<a id="a-DW"></a>色受想行识非色受想行识、<a id="a-DX"></a>内入非内入、<a id="a-DY"></a>外入非外入、<a id="a-DZ"></a>十二因缘非十二因缘，<a id="a-Da"></a>是名如来佛性有无，<a id="a-Db"></a>乃至一阐提佛性有无亦复如是。</p>
  <p id="aDc">“善男子，<a id="a-Dd"></a>我虽说言一切众生悉有佛性，<a id="a-De"></a>众生不解佛如是等随自意语。<a id="a-Df"></a>善男子，<a id="a-Dg"></a>如是语者，<a id="a-Dh"></a>后身菩萨尚不能解，<a id="a-Di"></a>况于二乘其余菩萨？<a id="a-Dj"></a>善男子，<a id="a-Dk"></a>我往一时在耆阇崛山，<a id="a-Dl"></a>与弥勒菩萨共论世谛，<a id="a-Dm"></a>舍利弗等五百声闻于是事中都不识知，<a id="a-Dn"></a>何况出世第一义谛？<a id="a-Do"></a>善男子，<a id="a-Dp"></a>或有佛性，<a id="a-Dq"></a>一阐提有，<a id="a-Dr"></a>善根人无；<a id="a-Ds"></a>或有佛性，<a id="a-Dt"></a>善根人有，<a id="a-Du"></a>一阐提无；<a id="a-Dv"></a>或有佛性，<a id="a-Dw"></a>二人俱有；<a id="a-Dx"></a>或有佛性，<a id="a-Dy"></a>二人俱无。<a id="a-Dz"></a>善男子，<a id="a-E0"></a>我诸弟子若解如是四句义者，<a id="a-E1"></a>不应难言一阐提人定有佛性、<a id="a-E2"></a>定无佛性。<a id="a-E3"></a>若言众生悉有佛性，<a id="a-E4"></a>是名如来随自意语。<a id="a-E5"></a>如来如是随自意语，<a id="a-E6"></a>众生云何一向作解？</p>
  <p id="aE7">“善男子，<a id="a-E8"></a>如恒河中有七众生：<a id="a-E9"></a>一者、<a id="a-EA"></a>常没，<a id="a-EB"></a>二者、<a id="a-EC"></a>暂出还没，<a id="a-ED"></a>三者、<a id="a-EE"></a>出已则住，<a id="a-EF"></a>四者、<a id="a-EG"></a>出已遍观四方，<a id="a-EH"></a>五者、<a id="a-EI"></a>遍观已行，<a id="a-EJ"></a>六者、<a id="a-EK"></a>行已复住，<a id="a-EL"></a>七者、<a id="a-EM"></a>水陆俱行。<a id="a-EN"></a>言常没者，<a id="a-EO"></a>所谓大鱼，<a id="a-EP"></a>受大恶业，<a id="a-EQ"></a>身重处深，<a id="a-ER"></a>是故常没。<a id="a-ES"></a>暂出还没者，<a id="a-ET"></a>如是大鱼受恶业故，<a id="a-EU"></a>身重处浅，<a id="a-EV"></a>暂见光明，<a id="a-EW"></a>因光暂出，<a id="a-EX"></a>重故还没。<a id="a-EY"></a>出已住者，<a id="a-EZ"></a>谓坻弥鱼，<a id="a-Ea"></a>身处浅水，<a id="a-Eb"></a>乐见光明故出已住。<a id="a-Ec"></a>遍观方者，<a id="a-Ed"></a>所谓[魚+昔]鱼，<a id="a-Ee"></a>为求食故，<a id="a-Ef"></a>遍观四方，<a id="a-Eg"></a>是故观方。<a id="a-Eh"></a>观已行者，<a id="a-Ei"></a>谓是[魚+昔]鱼，<a id="a-Ej"></a>遥见余物谓是可食，<a id="a-Ek"></a>疾行趣之，<a id="a-El"></a>故观已行。<a id="a-Em"></a>行复住者，<a id="a-En"></a>是鱼趣已，<a id="a-Eo"></a>既得可食，<a id="a-Ep"></a>即便停住，<a id="a-Eq"></a>故行已复住。<a id="a-Er"></a>水陆俱行者，<a id="a-Es"></a>即是龟也。</p>
  <p id="aEt">“善男子，<a id="a-Eu"></a>如是微妙大涅槃河，<a id="a-Ev"></a>其中亦有七种众生，<a id="a-Ew"></a>从初常没乃至第七，<a id="a-Ex"></a>或入或出。<a id="a-Ey"></a>所言没者，<a id="a-Ez"></a>有人闻是《大涅槃经》，<a id="a-F0"></a>如来常住无有变易，<a id="a-F1"></a>常乐我净，<a id="a-F2"></a>终不毕竟入于涅槃，<a id="a-F3"></a>一切众生悉有佛性，<a id="a-F4"></a>一阐提人、<a id="a-F5"></a>谤方等经、<a id="a-F6"></a>作五逆罪、<a id="a-F7"></a>犯四重禁必当得成菩提之道，<a id="a-F8"></a>须陀洹人、<a id="a-F9"></a>斯陀含人、<a id="a-FA"></a>阿那含人、<a id="a-FB"></a>阿罗汉人、<a id="a-FC"></a>辟支佛等必当得成阿耨多罗三藐三菩提。<a id="a-FD"></a>闻是语已，<a id="a-FE"></a>生不信心，<a id="a-FF"></a>即作是念。<a id="a-FG"></a>作是念已，<a id="a-FH"></a>便作是言：<a id="a-FI"></a>‘是涅槃典，<a id="a-FJ"></a>即外道书，<a id="a-FK"></a>非是佛经。<a id="a-FL"></a>’是人尔时，<a id="a-FM"></a>远离善友，<a id="a-FN"></a>不闻正法。<a id="a-FO"></a>虽时得闻不能思惟，<a id="a-FP"></a>虽复思惟不思惟善，<a id="a-FQ"></a>不思惟善故如恶法住。<a id="a-FR"></a>恶法住者则有六种：<a id="a-FS"></a>一者、<a id="a-FT"></a>恶，<a id="a-FU"></a>二者、<a id="a-FV"></a>无善，<a id="a-FW"></a>三者、<a id="a-FX"></a>污法，<a id="a-FY"></a>四者、<a id="a-FZ"></a>增有，<a id="a-Fa"></a>五者、<a id="a-Fb"></a>恼热，<a id="a-Fc"></a>六者、<a id="a-Fd"></a>受恶果。<a id="a-Fe"></a>是名为没。<a id="a-Ff"></a>何故名没？<a id="a-Fg"></a>无善心故，<a id="a-Fh"></a>常行恶故，<a id="a-Fi"></a>不修对治故，<a id="a-Fj"></a>是名为没。<a id="a-Fk"></a>所言恶者，<a id="a-Fl"></a>圣人呵责故，<a id="a-Fm"></a>心生怖畏故，<a id="a-Fn"></a>善人远离故，<a id="a-Fo"></a>不益众生故，<a id="a-Fp"></a>是名为恶。<a id="a-Fq"></a>言无善者，<a id="a-Fr"></a>能生无量恶果报故，<a id="a-Fs"></a>常为无明所缠绕故，<a id="a-Ft"></a>乐与恶人为等侣故，<a id="a-Fu"></a>无有修善诸方便故，<a id="a-Fv"></a>其心颠倒常错谬故，<a id="a-Fw"></a>是名无善。<a id="a-Fx"></a>言污法者，<a id="a-Fy"></a>常污身口故，<a id="a-Fz"></a>污净众生故，<a id="a-G0"></a>增不善业故，<a id="a-G1"></a>远离善法故，<a id="a-G2"></a>是名污法。<a id="a-G3"></a>言增有者，<a id="a-G4"></a>如上三人所行之法，<a id="a-G5"></a>能增地狱、<a id="a-G6"></a>畜生、<a id="a-G7"></a>饿鬼，<a id="a-G8"></a>不能修习解脱之法，<a id="a-G9"></a>身口意业不厌诸有，<a id="a-GA"></a>是名增有。<a id="a-GB"></a>言恼热者，<a id="a-GC"></a>是人具行如上四事，<a id="a-GD"></a>能令身心二事恼热，<a id="a-GE"></a>远离寂静，<a id="a-GF"></a>则名为热，<a id="a-GG"></a>受地狱报故名为热，<a id="a-GH"></a>烧诸众生故名为热，<a id="a-GI"></a>烧诸善法故名为热。<a id="a-GJ"></a>善男子，<a id="a-GK"></a>信心清凉，<a id="a-GL"></a>是人不具，<a id="a-GM"></a>是故名热。<a id="a-GN"></a>言受恶果者，<a id="a-GO"></a>是人具足行上五事，<a id="a-GP"></a>死堕地狱、<a id="a-GQ"></a>饿鬼、<a id="a-GR"></a>畜生。<a id="a-GS"></a>善男子，<a id="a-GT"></a>有三恶事复名恶果：<a id="a-GU"></a>一者、<a id="a-GV"></a>烦恼恶，<a id="a-GW"></a>二者、<a id="a-GX"></a>业恶，<a id="a-GY"></a>三者、<a id="a-GZ"></a>报恶。<a id="a-Ga"></a>是名受恶果报。<a id="a-Gb"></a>善男子，<a id="a-Gc"></a>是人具足如上六事，<a id="a-Gd"></a>能断善根，<a id="a-Ge"></a>作五逆罪，<a id="a-Gf"></a>能犯四重，<a id="a-Gg"></a>能谤三宝，<a id="a-Gh"></a>用僧鬘物，<a id="a-Gi"></a>能作种种非法之事。<a id="a-Gj"></a>是因缘故，<a id="a-Gk"></a>沉没在于阿鼻地狱，<a id="a-Gl"></a>所受身形纵广八万四千由旬，<a id="a-Gm"></a>是人身口心业重故不能得出。<a id="a-Gn"></a>何以故？<a id="a-Go"></a>其心不能生善法故。<a id="a-Gp"></a>虽有无量诸佛出世，<a id="a-Gq"></a>不闻不见，<a id="a-Gr"></a>是故名常没，<a id="a-Gs"></a>如恒河中大鱼。</p>
  <p id="aGt">“善男子，<a id="a-Gu"></a>我虽复说一阐提等名为常没，<a id="a-Gv"></a>复有常没非一阐提。<a id="a-Gw"></a>何者是耶？<a id="a-Gx"></a>如人为有，<a id="a-Gy"></a>修施戒善，<a id="a-Gz"></a>是名常没。<a id="a-H0"></a>善男子，<a id="a-H1"></a>有四善事，<a id="a-H2"></a>获得恶果。<a id="a-H3"></a>何等为四？<a id="a-H4"></a>一者、<a id="a-H5"></a>为胜他故读诵经典，<a id="a-H6"></a>二者、<a id="a-H7"></a>为利养故受持禁戒，<a id="a-H8"></a>三者、<a id="a-H9"></a>为他属故而行布施，<a id="a-HA"></a>四者、<a id="a-HB"></a>为于非想非非想处故系念思惟。<a id="a-HC"></a>是四善事得恶果报。<a id="a-HD"></a>若人修习如是四事，<a id="a-HE"></a>是名没已还出，<a id="a-HF"></a>出已还没。<a id="a-HG"></a>何故名没？<a id="a-HH"></a>乐三有故。<a id="a-HI"></a>何故名出？<a id="a-HJ"></a>以见明故。<a id="a-HK"></a>明者，<a id="a-HL"></a>即是闻戒施定。<a id="a-HM"></a>何故还没？<a id="a-HN"></a>增长邪见生憍慢故。<a id="a-HO"></a>是故我于经中说偈：</p>
  <p id="aHP">“若有众生乐诸有，<a id="a-HQ"></a>为有造作善恶业，</p>
  <p id="aHR">是人迷失涅槃道，<a id="a-HS"></a>是名暂出还复没。</p>
  <p id="aHT">行于黑闇生死海，<a id="a-HU"></a>虽得解脱杂烦恼，</p>
  <p id="aHV">是人还受恶果报，<a id="a-HW"></a>是名暂出还复没。</p>
  <p id="aHX">“善男子，<a id="a-HY"></a>如彼大鱼，<a id="a-HZ"></a>因见光故暂得出水，<a id="a-Ha"></a>其身重故还复沉没，<a id="a-Hb"></a>如上二人亦复如是。<a id="a-Hc"></a>善男子，<a id="a-Hd"></a>或复有人乐著三有，<a id="a-He"></a>是名为没。<a id="a-Hf"></a>得闻如是《大涅槃经》，<a id="a-Hg"></a>生于信心，<a id="a-Hh"></a>是名为出。<a id="a-Hi"></a>何因缘故，<a id="a-Hj"></a>名之为出？<a id="a-Hk"></a>闻是经已，<a id="a-Hl"></a>远离恶法，<a id="a-Hm"></a>修习善法，<a id="a-Hn"></a>是名为出。<a id="a-Ho"></a>是人虽信亦不具足。<a id="a-Hp"></a>何因缘故信不具足？<a id="a-Hq"></a>是人虽信大般涅槃常乐我净，<a id="a-Hr"></a>言如来身无常、<a id="a-Hs"></a>无我、<a id="a-Ht"></a>无乐、<a id="a-Hu"></a>无净，<a id="a-Hv"></a>如来则有二种涅槃：<a id="a-Hw"></a>一者、<a id="a-Hx"></a>有为，<a id="a-Hy"></a>二者、<a id="a-Hz"></a>无为。<a id="a-I0"></a>有为涅槃无常乐我净，<a id="a-I1"></a>无为涅槃有常乐我净。<a id="a-I2"></a>虽信佛性是众生有，<a id="a-I3"></a>不必一切皆悉有之，<a id="a-I4"></a>是故名为信不具足。</p>
  <p id="aI5">“善男子，<a id="a-I6"></a>信有二种：<a id="a-I7"></a>一者、<a id="a-I8"></a>信，<a id="a-I9"></a>二者、<a id="a-IA"></a>求。<a id="a-IB"></a>如是之人虽复有信，<a id="a-IC"></a>不能推求，<a id="a-ID"></a>是故名为信不具足。<a id="a-IE"></a>信复有二：<a id="a-IF"></a>一、<a id="a-IG"></a>从闻生，<a id="a-IH"></a>二、<a id="a-II"></a>从思生。<a id="a-IJ"></a>是人信心从闻而生，<a id="a-IK"></a>不从思生，<a id="a-IL"></a>是故名为信不具足。<a id="a-IM"></a>复有二种：<a id="a-IN"></a>一、<a id="a-IO"></a>信有道，<a id="a-IP"></a>二、<a id="a-IQ"></a>信得者。<a id="a-IR"></a>是人信心唯信有道，<a id="a-IS"></a>都不信有得道之人，<a id="a-IT"></a>是故名为信不具足。<a id="a-IU"></a>复有二种：<a id="a-IV"></a>一者、<a id="a-IW"></a>信正，<a id="a-IX"></a>二者、<a id="a-IY"></a>信邪。<a id="a-IZ"></a>言有因果，<a id="a-Ia"></a>有佛法僧，<a id="a-Ib"></a>是名信正；<a id="a-Ic"></a>言无因果，<a id="a-Id"></a>三宝性异，<a id="a-Ie"></a>信诸邪语富兰那等，<a id="a-If"></a>是名信邪。<a id="a-Ig"></a>是人虽信佛法僧宝，<a id="a-Ih"></a>不信三宝同一性相；<a id="a-Ii"></a>虽信因果，<a id="a-Ij"></a>不信得者，<a id="a-Ik"></a>是故名为信不具足。</p>
  <p id="aIl">“是人成就不具足信，<a id="a-Im"></a>所受禁戒亦不具足。<a id="a-In"></a>何因缘故，<a id="a-Io"></a>名不具足？<a id="a-Ip"></a>因不具故，<a id="a-Iq"></a>所得禁戒亦不具足。<a id="a-Ir"></a>复何因缘，<a id="a-Is"></a>名不具足？<a id="a-It"></a>戒有二种：<a id="a-Iu"></a>一、<a id="a-Iv"></a>威仪戒，<a id="a-Iw"></a>二、<a id="a-Ix"></a>从戒戒。<a id="a-Iy"></a>是人唯具威仪等戒，<a id="a-Iz"></a>不具从戒戒，<a id="a-J0"></a>是故名为戒不具足。<a id="a-J1"></a>复有二种：<a id="a-J2"></a>一者、<a id="a-J3"></a>作戒，<a id="a-J4"></a>二者、<a id="a-J5"></a>无作戒。<a id="a-J6"></a>是人唯具作戒，<a id="a-J7"></a>不具无作戒，<a id="a-J8"></a>是故名为戒不具足。<a id="a-J9"></a>复有二种：<a id="a-JA"></a>一、<a id="a-JB"></a>从身口得于正命，<a id="a-JC"></a>二、<a id="a-JD"></a>从身口不得正命。<a id="a-JE"></a>是人虽从身口，<a id="a-JF"></a>不得正命，<a id="a-JG"></a>是故名为戒不具足。<a id="a-JH"></a>复有二种：<a id="a-JI"></a>一者、<a id="a-JJ"></a>求戒，<a id="a-JK"></a>二者、<a id="a-JL"></a>舍戒。<a id="a-JM"></a>是人唯具求有之戒，<a id="a-JN"></a>不得舍戒，<a id="a-JO"></a>是故名为戒不具足。<a id="a-JP"></a>复有二种：<a id="a-JQ"></a>一者、<a id="a-JR"></a>随有，<a id="a-JS"></a>二者、<a id="a-JT"></a>随道。<a id="a-JU"></a>是人唯具随有之戒，<a id="a-JV"></a>不具随道，<a id="a-JW"></a>是故名为戒不具足。<a id="a-JX"></a>复有二种：<a id="a-JY"></a>一者、<a id="a-JZ"></a>善戒，<a id="a-Ja"></a>二者、<a id="a-Jb"></a>恶戒。<a id="a-Jc"></a>身口意善是名善戒，<a id="a-Jd"></a>牛戒、<a id="a-Je"></a>狗戒是名恶戒。<a id="a-Jf"></a>是人深信是二种戒俱有善果，<a id="a-Jg"></a>是故名为戒不具足。</p>
  <p id="aJh">“是人不具信、<a id="a-Ji"></a>戒二事，<a id="a-Jj"></a>所修多闻亦不具足。<a id="a-Jk"></a>云何名为闻不具足？<a id="a-Jl"></a>如来所说十二部经，<a id="a-Jm"></a>唯信六部，<a id="a-Jn"></a>不信六部，<a id="a-Jo"></a>是故名为闻不具足。<a id="a-Jp"></a>虽复受持是六部经，<a id="a-Jq"></a>不能读诵为他解说，<a id="a-Jr"></a>无所利益，<a id="a-Js"></a>是故名为闻不具足。<a id="a-Jt"></a>又复受是六部经已，<a id="a-Ju"></a>为论议故，<a id="a-Jv"></a>为胜他故，<a id="a-Jw"></a>为利养故，<a id="a-Jx"></a>为诸有故，<a id="a-Jy"></a>受持读诵解说，<a id="a-Jz"></a>是故名为闻不具足。<a id="a-K0"></a>善男子，<a id="a-K1"></a>我于经中说闻具足。<a id="a-K2"></a>云何具足？<a id="a-K3"></a>若有比丘身口意善，<a id="a-K4"></a>先能供养和尚诸师有德之人，<a id="a-K5"></a>是诸师等于是人所生爱念心，<a id="a-K6"></a>以是因缘教授其法。<a id="a-K7"></a>是人至心受持诵习，<a id="a-K8"></a>持诵习已获得智慧，<a id="a-K9"></a>得智慧已能善思惟如法而住，<a id="a-KA"></a>善思惟已则得正义，<a id="a-KB"></a>得正义已身心寂静，<a id="a-KC"></a>身心寂已则生喜心，<a id="a-KD"></a>喜心因缘心则得定，<a id="a-KE"></a>因得定故得正知见，<a id="a-KF"></a>正知见已于诸有中心生厌悔，<a id="a-KG"></a>悔诸有故能得解脱。<a id="a-KH"></a>是人无有如是等事，<a id="a-KI"></a>是故名为闻不具足。</p>
  <p id="aKJ">“是人不具如是三事，<a id="a-KK"></a>施亦不具。<a id="a-KL"></a>施有二种：<a id="a-KM"></a>一者、<a id="a-KN"></a>财施，<a id="a-KO"></a>二者、<a id="a-KP"></a>法施。<a id="a-KQ"></a>是人虽复行于财施，<a id="a-KR"></a>为求有故，<a id="a-KS"></a>虽行法施亦不具足。<a id="a-KT"></a>何以故？<a id="a-KU"></a>秘不尽说，<a id="a-KV"></a>畏他胜故，<a id="a-KW"></a>是故名为施不具足。<a id="a-KX"></a>财法二施，<a id="a-KY"></a>各有二种：<a id="a-KZ"></a>一者、<a id="a-Ka"></a>圣，<a id="a-Kb"></a>二者、<a id="a-Kc"></a>非圣。<a id="a-Kd"></a>圣者施已不求果报，<a id="a-Ke"></a>非圣施已求于果报。<a id="a-Kf"></a>圣者法施为增长法，<a id="a-Kg"></a>非圣法施为增诸有。<a id="a-Kh"></a>如是之人为增财故而行财施，<a id="a-Ki"></a>为增有故而行法施，<a id="a-Kj"></a>是故名为施不具足。<a id="a-Kk"></a>复次，<a id="a-Kl"></a>是人受六部经，<a id="a-Km"></a>见受法者而供给之，<a id="a-Kn"></a>不受法者则不供给，<a id="a-Ko"></a>是故名为施不具足。</p>
  <p id="aKp">“是人不具如上四事，<a id="a-Kq"></a>所修智慧亦不具足。<a id="a-Kr"></a>智慧之性性能分别，<a id="a-Ks"></a>是人不能分别如来是常无常。<a id="a-Kt"></a>如来于此涅槃经中说言：<a id="a-Ku"></a>‘如来即是解脱，<a id="a-Kv"></a>解脱即是如来。<a id="a-Kw"></a>如来即是涅槃，<a id="a-Kx"></a>涅槃即是解脱。<a id="a-Ky"></a>’于是义中不能分别。<a id="a-Kz"></a>‘梵行即是如来，<a id="a-L0"></a>如来即是慈悲喜舍，<a id="a-L1"></a>慈悲喜舍即是解脱，<a id="a-L2"></a>解脱即是涅槃，<a id="a-L3"></a>涅槃即是慈悲喜舍。<a id="a-L4"></a>’于是义中不能分别，<a id="a-L5"></a>是故名为智不具足。<a id="a-L6"></a>复次，<a id="a-L7"></a>不能分别佛性。<a id="a-L8"></a>‘佛性即是如来，<a id="a-L9"></a>如来即是一切不共之法，<a id="a-LA"></a>不共之法即是解脱，<a id="a-LB"></a>解脱即是涅槃，<a id="a-LC"></a>涅槃即是不共之法。<a id="a-LD"></a>’于是义中不能分别，<a id="a-LE"></a>是故名为智不具足。<a id="a-LF"></a>复次，<a id="a-LG"></a>不能分别四谛苦集灭道，<a id="a-LH"></a>不能分别四真谛故不知圣行，<a id="a-LI"></a>不知圣行故不知如来，<a id="a-LJ"></a>不知如来故不知解脱，<a id="a-LK"></a>不知解脱故不知涅槃，<a id="a-LL"></a>是故名为智不具足。</p>
  <p id="aLM">“是人不具如是五事，<a id="a-LN"></a>则有二种：<a id="a-LO"></a>一、<a id="a-LP"></a>增善法，<a id="a-LQ"></a>二、<a id="a-LR"></a>增恶法。<a id="a-LS"></a>云何名为增长恶法？<a id="a-LT"></a>是人不见己不具足，<a id="a-LU"></a>自言具足而生著心，<a id="a-LV"></a>于同行中自谓为胜，<a id="a-LW"></a>是故亲近同己恶友，<a id="a-LX"></a>既亲近已复得更闻不具足法，<a id="a-LY"></a>闻已心喜其心染著，<a id="a-LZ"></a>起于憍慢多行放逸，<a id="a-La"></a>因放逸故亲近在家，<a id="a-Lb"></a>亦乐闻说在家之事，<a id="a-Lc"></a>远离清净出家之法，<a id="a-Ld"></a>以是因缘增长恶法，<a id="a-Le"></a>增恶法故身口意等起不净业，<a id="a-Lf"></a>三业不净故增长地狱、<a id="a-Lg"></a>畜生、<a id="a-Lh"></a>饿鬼，<a id="a-Li"></a>是名暂出还没。<a id="a-Lj"></a>暂出还没者，<a id="a-Lk"></a>我佛法中其谁是耶？<a id="a-Ll"></a>谓提婆达多、<a id="a-Lm"></a>瞿伽离比丘、<a id="a-Ln"></a>惋手比丘、<a id="a-Lo"></a>善星比丘、<a id="a-Lp"></a>低舍比丘、<a id="a-Lq"></a>满宿比丘、<a id="a-Lr"></a>慈地比丘尼、<a id="a-Ls"></a>旷野比丘尼、<a id="a-Lt"></a>方比丘尼、<a id="a-Lu"></a>慢比丘尼、<a id="a-Lv"></a>净洁长者、<a id="a-Lw"></a>求有优婆塞、<a id="a-Lx"></a>舍勒释种、<a id="a-Ly"></a>象长者、<a id="a-Lz"></a>名称优婆夷、<a id="a-M0"></a>光明优婆夷、<a id="a-M1"></a>难陀优婆夷、<a id="a-M2"></a>军优婆夷、<a id="a-M3"></a>铃优婆夷，<a id="a-M4"></a>如是等人名为暂出还没，<a id="a-M5"></a>譬如大鱼见明故出，<a id="a-M6"></a>身重故没。</p>
  <p id="aM7">“第二之人，<a id="a-M8"></a>深自知见行不具足，<a id="a-M9"></a>不具足故求近善友，<a id="a-MA"></a>近善友故乐咨未闻，<a id="a-MB"></a>闻已乐受，<a id="a-MC"></a>受已乐善思惟，<a id="a-MD"></a>善思惟已能如法住，<a id="a-ME"></a>如法住故增长善法，<a id="a-MF"></a>增善法故终不复没，<a id="a-MG"></a>是名为住。<a id="a-MH"></a>我佛法中其谁是耶？<a id="a-MI"></a>谓舍利弗、<a id="a-MJ"></a>大目揵连、<a id="a-MK"></a>阿若憍陈如等五比丘、<a id="a-ML"></a>耶舍等五比丘、<a id="a-MM"></a>阿泥楼陀、<a id="a-MN"></a>童子迦葉、<a id="a-MO"></a>摩诃迦葉、<a id="a-MP"></a>十力迦葉、<a id="a-MQ"></a>瘦瞿昙弥比丘尼、<a id="a-MR"></a>波咤罗华比丘尼、<a id="a-MS"></a>胜比丘尼、<a id="a-MT"></a>实义比丘尼、<a id="a-MU"></a>意比丘尼、<a id="a-MV"></a>跋陀比丘尼、<a id="a-MW"></a>净比丘尼、<a id="a-MX"></a>不退转比丘尼、<a id="a-MY"></a>频婆娑罗王、<a id="a-MZ"></a>郁伽长者、<a id="a-Ma"></a>须达多长者、<a id="a-Mb"></a>释摩男、<a id="a-Mc"></a>贫须达多、<a id="a-Md"></a>鼠狼长者子、<a id="a-Me"></a>名称长者、<a id="a-Mf"></a>具足长者、<a id="a-Mg"></a>师子将军、<a id="a-Mh"></a>优波离长者、<a id="a-Mi"></a>刀长者、<a id="a-Mj"></a>无畏优婆夷、<a id="a-Mk"></a>善住优婆夷、<a id="a-Ml"></a>爱法优婆夷、<a id="a-Mm"></a>勇健优婆夷、<a id="a-Mn"></a>天得优婆夷、<a id="a-Mo"></a>善生优婆夷、<a id="a-Mp"></a>具身优婆夷、<a id="a-Mq"></a>牛得优婆夷、<a id="a-Mr"></a>旷野优婆夷、<a id="a-Ms"></a>摩诃斯那优婆夷，<a id="a-Mt"></a>如是等比丘、<a id="a-Mu"></a>比丘尼、<a id="a-Mv"></a>优婆塞、<a id="a-Mw"></a>优婆夷，<a id="a-Mx"></a>得名为住。<a id="a-My"></a>云何为住？<a id="a-Mz"></a>常乐睹见善光明故。<a id="a-N0"></a>以是因缘，<a id="a-N1"></a>若佛出世若不出世，<a id="a-N2"></a>如是等人终不造恶，<a id="a-N3"></a>是名为住。<a id="a-N4"></a>如低弥鱼，<a id="a-N5"></a>乐见光明不沉不没，<a id="a-N6"></a>如是等众亦复如是。<a id="a-N7"></a>是故我于经中说偈：</p>
  <p id="aN8">“若人善能分别义，<a id="a-N9"></a>至心求于沙门果，</p>
  <p id="aNA">若能呵责一切有，<a id="a-NB"></a>是人名为如法住。</p>
  <p id="aNC">若能供养无量佛，<a id="a-ND"></a>则能无量世修道，</p>
  <p id="aNE">若受世乐不放逸，<a id="a-NF"></a>是人名为如法住。</p>
  <p id="aNG">亲近善友听正法，<a id="a-NH"></a>内善思惟如法住，</p>
  <p id="aNI">乐见光明修习道，<a id="a-NJ"></a>获得解脱安隐住。</p>
 </body>
</html>