<!doctype html>
<html id="z3IBTaHKF" data-ver="1591">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘涅槃部">
  <meta period="北凉">
 </head>
 <body>
  <h1 id="a1">大般涅槃经卷第三十四</h1>
  <h2 id="a2">迦葉菩萨品第十二之二</h2>
  <p id="a3">“善男子，<a id="a-4"></a>菩萨二种：<a id="a-5"></a>一者、<a id="a-6"></a>实义，<a id="a-7"></a>二者、<a id="a-8"></a>假名。<a id="a-9"></a>假名菩萨闻我三月当入涅槃，<a id="a-A"></a>皆生退心而作是言：<a id="a-B"></a>‘如其如来无常不住，<a id="a-C"></a>我等何为为是事故，<a id="a-D"></a>无量世中受大苦恼？<a id="a-E"></a>如来世尊成就具足无量功德，<a id="a-F"></a>尚不能坏如是死魔，<a id="a-G"></a>况我等辈当能坏耶？<a id="a-H"></a>’善男子，<a id="a-I"></a>是故我为如是菩萨而作是言：<a id="a-J"></a>‘如来常住无有变易。<a id="a-K"></a>’善男子，<a id="a-L"></a>我诸弟子闻是说已，<a id="a-M"></a>不解我意，<a id="a-N"></a>定言：<a id="a-O"></a>‘如来终不毕竟入于涅槃。<a id="a-P"></a>’</p>
  <p id="aQ">“善男子，<a id="a-R"></a>有诸众生生于断见，<a id="a-S"></a>作如是言：<a id="a-T"></a>‘一切众生身灭之后，<a id="a-U"></a>善恶之业无有受者。<a id="a-V"></a>’我为是人作如是言：<a id="a-W"></a>‘善恶果报实有受者。<a id="a-X"></a>’云何知有？<a id="a-Y"></a>善男子，<a id="a-Z"></a>过去之世拘尸那竭，<a id="a-a"></a>有王名曰善见，<a id="a-b"></a>作童子时经八万四千岁，<a id="a-c"></a>作太子时八万四千岁，<a id="a-d"></a>及登王位亦八万四千岁，<a id="a-e"></a>于独处坐作是思惟：<a id="a-f"></a>‘众生薄福，<a id="a-g"></a>寿命短促，<a id="a-h"></a>常有四怨而随逐之，<a id="a-i"></a>不自觉知，<a id="a-j"></a>犹故放逸，<a id="a-k"></a>是故我当出家修道，<a id="a-l"></a>断绝四怨生老病死。<a id="a-m"></a>’即敕有司，<a id="a-n"></a>于其城外作七宝堂，<a id="a-o"></a>作已便告群臣百官、<a id="a-p"></a>宫内妃后、<a id="a-q"></a>诸子眷属：<a id="a-r"></a>‘汝等当知，<a id="a-s"></a>我欲出家，<a id="a-t"></a>能见听不？<a id="a-u"></a>’尔时，<a id="a-v"></a>大臣及其眷属各作是言：<a id="a-w"></a>‘善哉！<a id="a-x"></a>大王，<a id="a-y"></a>今正是时。<a id="a-z"></a>’时善见王将一使人独住堂上，<a id="a-10"></a>复经八万四千年中修习慈心。<a id="a-11"></a>是慈因缘，<a id="a-12"></a>于后八万四千世中，<a id="a-13"></a>次第得作转轮圣王，<a id="a-14"></a>三十世中作释提桓因，<a id="a-15"></a>无量世中作诸小王。<a id="a-16"></a>善男子，<a id="a-17"></a>尔时，<a id="a-18"></a>善见岂异人乎？<a id="a-19"></a>莫作斯观，<a id="a-1A"></a>即我身是。<a id="a-1B"></a>善男子，<a id="a-1C"></a>我诸弟子闻是说已，<a id="a-1D"></a>不解我意，<a id="a-1E"></a>唱言：<a id="a-1F"></a>‘如来定说有我及有我所。<a id="a-1G"></a>’又我一时为诸众生说言：<a id="a-1H"></a>‘我者，<a id="a-1I"></a>即是性也。<a id="a-1J"></a>所谓内外因缘、<a id="a-1K"></a>十二因缘、<a id="a-1L"></a>众生五阴、<a id="a-1M"></a>心界世间、<a id="a-1N"></a>功德业行、<a id="a-1O"></a>自在天世，<a id="a-1P"></a>即名为我。<a id="a-1Q"></a>’我诸弟子闻是说已，<a id="a-1R"></a>不解我意，<a id="a-1S"></a>唱言：<a id="a-1T"></a>‘如来定说有我。<a id="a-1U"></a>’</p>
  <p id="a1V">“善男子，<a id="a-1W"></a>复于异时有一比丘来至我所，<a id="a-1X"></a>作如是言：<a id="a-1Y"></a>‘世尊，<a id="a-1Z"></a>云何名我？<a id="a-1a"></a>谁是我耶？<a id="a-1b"></a>何缘故我？<a id="a-1c"></a>’我时即为比丘说言：<a id="a-1d"></a>‘比丘，<a id="a-1e"></a>无我、<a id="a-1f"></a>我所。<a id="a-1g"></a>眼者即是本无今有，<a id="a-1h"></a>已有还无，<a id="a-1i"></a>其生之时无所从来，<a id="a-1j"></a>及其灭时亦无所至。<a id="a-1k"></a>虽有业果，<a id="a-1l"></a>无有作者，<a id="a-1m"></a>无有舍阴及受阴者。<a id="a-1n"></a>如汝所问，<a id="a-1o"></a>云何我者？<a id="a-1p"></a>我即期也。<a id="a-1q"></a>谁是我者？<a id="a-1r"></a>即是业也。<a id="a-1s"></a>何缘我者？<a id="a-1t"></a>即是爱也。<a id="a-1u"></a>比丘，<a id="a-1v"></a>譬如二手相拍，<a id="a-1w"></a>声出其中；<a id="a-1x"></a>我亦如是，<a id="a-1y"></a>众生、<a id="a-1z"></a>业、<a id="a-20"></a>爱三因缘故名之为我。<a id="a-21"></a>比丘，<a id="a-22"></a>一切众生色不是我，<a id="a-23"></a>我中无色，<a id="a-24"></a>色中无我，<a id="a-25"></a>乃至识亦如是。<a id="a-26"></a>比丘，<a id="a-27"></a>诸外道辈虽说有我，<a id="a-28"></a>终不离阴；<a id="a-29"></a>若说离阴别有我者，<a id="a-2A"></a>无有是处。<a id="a-2B"></a>一切众生行如幻化、<a id="a-2C"></a>热时之焰。<a id="a-2D"></a>比丘，<a id="a-2E"></a>五阴皆是无常、<a id="a-2F"></a>无乐、<a id="a-2G"></a>无我、<a id="a-2H"></a>无净。<a id="a-2I"></a>’善男子，<a id="a-2J"></a>尔时，<a id="a-2K"></a>多有无量比丘观此五阴无我、<a id="a-2L"></a>我所，<a id="a-2M"></a>得阿罗汉果。<a id="a-2N"></a>’善男子，<a id="a-2O"></a>我诸弟子闻是说已，<a id="a-2P"></a>不解我意，<a id="a-2Q"></a>唱言：<a id="a-2R"></a>‘如来定说无我。<a id="a-2S"></a>’</p>
  <p id="a2T">“善男子，<a id="a-2U"></a>我于经中复作是言：<a id="a-2V"></a>‘三事和合得受是身：<a id="a-2W"></a>一父、<a id="a-2X"></a>二母、<a id="a-2Y"></a>三者中阴。<a id="a-2Z"></a>是三和合得受是身。<a id="a-2a"></a>’或时复说：<a id="a-2b"></a>‘阿那含人现般涅槃，<a id="a-2c"></a>或于中阴入般涅槃。<a id="a-2d"></a>’或复说言：<a id="a-2e"></a>‘中阴身根具足明了，<a id="a-2f"></a>皆因往业如净醍醐。<a id="a-2g"></a>’善男子，<a id="a-2h"></a>我或时说：<a id="a-2i"></a>‘弊恶众生所受中阴，<a id="a-2j"></a>如世间中粗涩氀褐。<a id="a-2k"></a>纯善众生所受中阴，<a id="a-2l"></a>如波罗奈所出白氎。<a id="a-2m"></a>’我诸弟子闻是说已，<a id="a-2n"></a>不解我意，<a id="a-2o"></a>唱言：<a id="a-2p"></a>‘如来说有中阴。<a id="a-2q"></a>’</p>
  <p id="a2r">“善男子，<a id="a-2s"></a>我复为彼逆罪众生而作是言：<a id="a-2t"></a>‘造五逆者，<a id="a-2u"></a>舍身直入阿鼻地狱。<a id="a-2v"></a>’我复说言：<a id="a-2w"></a>‘昙摩留枝比丘，<a id="a-2x"></a>舍身直入阿鼻地狱，<a id="a-2y"></a>于其中间无止宿处。<a id="a-2z"></a>’我复为彼犊子梵志说言：<a id="a-30"></a>‘梵志，<a id="a-31"></a>若有中阴，<a id="a-32"></a>则有六有。<a id="a-33"></a>’我复说言：<a id="a-34"></a>‘无色众生无有中阴。<a id="a-35"></a>’善男子，<a id="a-36"></a>我诸弟子闻是说已，<a id="a-37"></a>不解我意，<a id="a-38"></a>唱言：<a id="a-39"></a>‘佛说定无中阴。<a id="a-3A"></a>’</p>
  <p id="a3B">“善男子，<a id="a-3C"></a>我于经中复说有退，<a id="a-3D"></a>何以故？<a id="a-3E"></a>因于无量懈怠懒惰诸比丘等不修道故，<a id="a-3F"></a>说退五种：<a id="a-3G"></a>一者、<a id="a-3H"></a>乐于多事，<a id="a-3I"></a>二者、<a id="a-3J"></a>乐说世事，<a id="a-3K"></a>三者、<a id="a-3L"></a>乐于睡眠，<a id="a-3M"></a>四者、<a id="a-3N"></a>乐近在家，<a id="a-3O"></a>五者、<a id="a-3P"></a>乐多游行。<a id="a-3Q"></a>以是因缘令比丘退。<a id="a-3R"></a>说退因缘复有二种：<a id="a-3S"></a>一内、<a id="a-3T"></a>二外。<a id="a-3U"></a>阿罗汉人虽离内因，<a id="a-3V"></a>不离外因，<a id="a-3W"></a>以外因缘故则生烦恼，<a id="a-3X"></a>生烦恼故则便退失。<a id="a-3Y"></a>复有比丘名曰瞿抵，<a id="a-3Z"></a>六返退失，<a id="a-3a"></a>退已惭愧，<a id="a-3b"></a>复更进修，<a id="a-3c"></a>第七即得，<a id="a-3d"></a>得已恐失，<a id="a-3e"></a>以刀自害。<a id="a-3f"></a>我复或说有时解脱，<a id="a-3g"></a>或说六种阿罗汉等。<a id="a-3h"></a>我诸弟子闻是说已，<a id="a-3i"></a>不解我意，<a id="a-3j"></a>唱言：<a id="a-3k"></a>‘如来定说有退。<a id="a-3l"></a>’</p>
  <p id="a3m">“善男子，<a id="a-3n"></a>经中复说：<a id="a-3o"></a>‘譬如焦炭，<a id="a-3p"></a>不还为木，<a id="a-3q"></a>亦如瓶坏，<a id="a-3r"></a>更无瓶用；<a id="a-3s"></a>烦恼亦尔，<a id="a-3t"></a>阿罗汉断，<a id="a-3u"></a>终不还生。<a id="a-3v"></a>’亦说：<a id="a-3w"></a>‘众生生烦恼因，<a id="a-3x"></a>凡有三种：<a id="a-3y"></a>一者、<a id="a-3z"></a>未断烦恼，<a id="a-40"></a>二者、<a id="a-41"></a>不断因缘，<a id="a-42"></a>三者、<a id="a-43"></a>不善思惟。<a id="a-44"></a>而阿罗汉无二因缘，<a id="a-45"></a>谓断烦恼，<a id="a-46"></a>无不善思惟。<a id="a-47"></a>’善男子，<a id="a-48"></a>我诸弟子闻是说已，<a id="a-49"></a>不解我意，<a id="a-4A"></a>唱言：<a id="a-4B"></a>‘如来定说无退。<a id="a-4C"></a>’</p>
  <p id="a4D">“善男子，<a id="a-4E"></a>我于经中说：<a id="a-4F"></a>‘如来身凡有二种：<a id="a-4G"></a>一者、<a id="a-4H"></a>生身，<a id="a-4I"></a>二者、<a id="a-4J"></a>法身。<a id="a-4K"></a>言生身者，<a id="a-4L"></a>即是方便应化之身，<a id="a-4M"></a>如是身者可得言是生老病死、<a id="a-4N"></a>长短黑白、<a id="a-4O"></a>是此是彼、<a id="a-4P"></a>是学无学。<a id="a-4Q"></a>’我诸弟子闻是说已，<a id="a-4R"></a>不解我意，<a id="a-4S"></a>唱言：<a id="a-4T"></a>‘如来定说佛身是有为法。<a id="a-4U"></a>’‘法身即是常乐我净，<a id="a-4V"></a>永离一切生老病死，<a id="a-4W"></a>非白非黑，<a id="a-4X"></a>非长非短，<a id="a-4Y"></a>非此非彼，<a id="a-4Z"></a>非学非无学。<a id="a-4a"></a>若佛出世及不出世，<a id="a-4b"></a>常住不动，<a id="a-4c"></a>无有变易。<a id="a-4d"></a>’善男子，<a id="a-4e"></a>我诸弟子闻是说已，<a id="a-4f"></a>不解我意，<a id="a-4g"></a>唱言：<a id="a-4h"></a>‘如来定说佛身是无为法。<a id="a-4i"></a>’</p>
  <p id="a4j">“善男子，<a id="a-4k"></a>我经中说：<a id="a-4l"></a>‘云何名为十二因缘？<a id="a-4m"></a>从无明生行，<a id="a-4n"></a>从行生识，<a id="a-4o"></a>从识生名色，<a id="a-4p"></a>从名色生六入，<a id="a-4q"></a>从六入生触，<a id="a-4r"></a>从触生受，<a id="a-4s"></a>从受生爱，<a id="a-4t"></a>从爱生取，<a id="a-4u"></a>从取生有，<a id="a-4v"></a>从有生生，<a id="a-4w"></a>从生则有老死忧苦。<a id="a-4x"></a>’善男子，<a id="a-4y"></a>我诸弟子闻是说已，<a id="a-4z"></a>不解我意，<a id="a-50"></a>唱言：<a id="a-51"></a>‘如来说十二缘定是有为。<a id="a-52"></a>’我又一时告喻比丘而作是言：<a id="a-53"></a>‘十二因缘，<a id="a-54"></a>有佛无佛，<a id="a-55"></a>性相常住。<a id="a-56"></a>善男子，<a id="a-57"></a>有十二缘不从缘生，<a id="a-58"></a>有从缘生非十二缘，<a id="a-59"></a>有从缘生亦十二缘，<a id="a-5A"></a>有非缘生非十二缘。<a id="a-5B"></a>有十二缘非缘生者，<a id="a-5C"></a>谓未来世十二支也。<a id="a-5D"></a>有从缘生非十二缘者，<a id="a-5E"></a>谓阿罗汉所有五阴。<a id="a-5F"></a>有从缘生亦十二缘者，<a id="a-5G"></a>谓凡夫人所有五阴、<a id="a-5H"></a>十二因缘。<a id="a-5I"></a>有非缘生非十二缘者，<a id="a-5J"></a>谓虚空、<a id="a-5K"></a>涅槃。<a id="a-5L"></a>’善男子，<a id="a-5M"></a>我诸弟子闻是说已，<a id="a-5N"></a>不解我意，<a id="a-5O"></a>唱言：<a id="a-5P"></a>‘如来说十二缘定是无为。<a id="a-5Q"></a>’</p>
  <p id="a5R">“善男子，<a id="a-5S"></a>我经中说：<a id="a-5T"></a>‘一切众生作善恶业，<a id="a-5U"></a>舍身之时，<a id="a-5V"></a>四大于此即时散坏。<a id="a-5W"></a>纯善业者，<a id="a-5X"></a>心即上行。<a id="a-5Y"></a>纯恶业者，<a id="a-5Z"></a>心即下行。<a id="a-5a"></a>’善男子，<a id="a-5b"></a>我诸弟子闻是说已，<a id="a-5c"></a>不解我意，<a id="a-5d"></a>唱言：<a id="a-5e"></a>‘如来说心定常。<a id="a-5f"></a>’</p>
  <p id="a5g">“善男子，<a id="a-5h"></a>我于一时为频娑婆罗王而作是言：<a id="a-5i"></a>‘大王当知，<a id="a-5j"></a>色是无常。<a id="a-5k"></a>何以故？<a id="a-5l"></a>从无常因而得生故。<a id="a-5m"></a>是色若从无常因生，<a id="a-5n"></a>智者云何说言是常？<a id="a-5o"></a>若色是常，<a id="a-5p"></a>不应坏灭生诸苦恼。<a id="a-5q"></a>今见是色散灭破坏，<a id="a-5r"></a>是故当知色是无常，<a id="a-5s"></a>乃至识亦如是。<a id="a-5t"></a>’善男子，<a id="a-5u"></a>我诸弟子闻是说已，<a id="a-5v"></a>不解我意，<a id="a-5w"></a>唱言：<a id="a-5x"></a>‘如来说心定断。<a id="a-5y"></a>’</p>
  <p id="a5z">“善男子，<a id="a-60"></a>我经中说：<a id="a-61"></a>‘我诸弟子受诸香华、<a id="a-62"></a>金银、<a id="a-63"></a>宝物、<a id="a-64"></a>妻子、<a id="a-65"></a>奴婢、<a id="a-66"></a>八不净物获得正道，<a id="a-67"></a>得正道已，<a id="a-68"></a>亦不舍离。<a id="a-69"></a>’我诸弟子闻是说已，<a id="a-6A"></a>不解我意，<a id="a-6B"></a>定言：<a id="a-6C"></a>‘如来说受五欲不妨圣道。<a id="a-6D"></a>’又我一时复作是说：<a id="a-6E"></a>‘在家之人得正道者，<a id="a-6F"></a>无有是处。<a id="a-6G"></a>’善男子，<a id="a-6H"></a>我诸弟子闻是说已，<a id="a-6I"></a>不解我意，<a id="a-6J"></a>唱言：<a id="a-6K"></a>‘如来说受五欲定遮正道。<a id="a-6L"></a>’</p>
  <p id="a6M">“善男子，<a id="a-6N"></a>我经中说：<a id="a-6O"></a>‘远离烦恼，<a id="a-6P"></a>未得解脱，<a id="a-6Q"></a>犹如欲界修习世间第一法也。<a id="a-6R"></a>’善男子，<a id="a-6S"></a>我诸弟子闻作是说，<a id="a-6T"></a>不解我意，<a id="a-6U"></a>唱言：<a id="a-6V"></a>‘如来说第一法唯是欲界。<a id="a-6W"></a>’又复我说：<a id="a-6X"></a>‘暖法、<a id="a-6Y"></a>顶法、<a id="a-6Z"></a>忍法、<a id="a-6a"></a>世间第一法，<a id="a-6b"></a>在于初禅至第四禅。<a id="a-6c"></a>’我诸弟子闻是说已，<a id="a-6d"></a>不解我意，<a id="a-6e"></a>唱言：<a id="a-6f"></a>‘如来说如是法在于色界。<a id="a-6g"></a>’又复我说：<a id="a-6h"></a>‘诸外道等先已得断四禅烦恼，<a id="a-6i"></a>修习暖法、<a id="a-6j"></a>顶法、<a id="a-6k"></a>忍法、<a id="a-6l"></a>世第一法，<a id="a-6m"></a>观四真谛得阿那含果。<a id="a-6n"></a>’我诸弟子闻是说已，<a id="a-6o"></a>不解我意，<a id="a-6p"></a>唱言：<a id="a-6q"></a>‘如来说第一法在无色界。<a id="a-6r"></a>’</p>
  <p id="a6s">“善男子，<a id="a-6t"></a>我经中说：<a id="a-6u"></a>‘四种施中有三种净：<a id="a-6v"></a>一者、<a id="a-6w"></a>施主信因、<a id="a-6x"></a>信果、<a id="a-6y"></a>信施，<a id="a-6z"></a>受者不信因果与施；<a id="a-70"></a>二者、<a id="a-71"></a>受者信因、<a id="a-72"></a>果、<a id="a-73"></a>施，<a id="a-74"></a>施主不信因果及施；<a id="a-75"></a>三者、<a id="a-76"></a>施主受者二俱有信；<a id="a-77"></a>四者、<a id="a-78"></a>施主受者二俱不信。<a id="a-79"></a>是四种施，<a id="a-7A"></a>初三种净。<a id="a-7B"></a>’我诸弟子闻是说已，<a id="a-7C"></a>不解我意，<a id="a-7D"></a>唱言：<a id="a-7E"></a>‘如来说施唯意。<a id="a-7F"></a>’</p>
  <p id="a7G">“善男子，<a id="a-7H"></a>我于一时复作是说：<a id="a-7I"></a>‘施者施时以五事施。<a id="a-7J"></a>何等为五？<a id="a-7K"></a>一者、<a id="a-7L"></a>施色，<a id="a-7M"></a>二者、<a id="a-7N"></a>施力，<a id="a-7O"></a>三者、<a id="a-7P"></a>施安，<a id="a-7Q"></a>四者、<a id="a-7R"></a>施命，<a id="a-7S"></a>五者、<a id="a-7T"></a>施辩。<a id="a-7U"></a>以是因缘，<a id="a-7V"></a>施主还得五事果报。<a id="a-7W"></a>’我诸弟子闻是说已，<a id="a-7X"></a>不解我意，<a id="a-7Y"></a>唱言：<a id="a-7Z"></a>‘佛说施即五阴。<a id="a-7a"></a>’</p>
  <p id="a7b">“善男子，<a id="a-7c"></a>我于一时宣说：<a id="a-7d"></a>‘涅槃即是远离，<a id="a-7e"></a>烦恼永尽灭无遗余。<a id="a-7f"></a>犹如灯灭更无法生，<a id="a-7g"></a>涅槃亦尔。<a id="a-7h"></a>言虚空者即无所有，<a id="a-7i"></a>譬如世间无所有故名为虚空。<a id="a-7j"></a>非智缘灭即无所有，<a id="a-7k"></a>如其有者应有因缘，<a id="a-7l"></a>有因缘故应有尽灭，<a id="a-7m"></a>以其无故，<a id="a-7n"></a>无有尽灭。<a id="a-7o"></a>’我诸弟子闻是说已，<a id="a-7p"></a>不解我意，<a id="a-7q"></a>唱言：<a id="a-7r"></a>‘佛说无三无为。<a id="a-7s"></a>’</p>
  <p id="a7t">“善男子，<a id="a-7u"></a>我于一时为目揵连而作是言：<a id="a-7v"></a>‘目连，<a id="a-7w"></a>夫涅槃者，<a id="a-7x"></a>即是章句，<a id="a-7y"></a>即是足迹，<a id="a-7z"></a>是毕竟处，<a id="a-80"></a>是无所畏，<a id="a-81"></a>即是大师，<a id="a-82"></a>即是大果，<a id="a-83"></a>是毕竟智，<a id="a-84"></a>即是大忍无碍三昧，<a id="a-85"></a>是大法界，<a id="a-86"></a>是甘露味，<a id="a-87"></a>即是难见。<a id="a-88"></a>目连，<a id="a-89"></a>若说无涅槃者，<a id="a-8A"></a>云何有人生诽谤者堕于地狱？<a id="a-8B"></a>’善男子，<a id="a-8C"></a>我诸弟子闻是说已，<a id="a-8D"></a>不解我意，<a id="a-8E"></a>唱言：<a id="a-8F"></a>‘如来说有涅槃。<a id="a-8G"></a>’复于一时，<a id="a-8H"></a>我为目连而作是说：<a id="a-8I"></a>‘目连，<a id="a-8J"></a>眼不牢固，<a id="a-8K"></a>至身亦尔皆不牢固。<a id="a-8L"></a>不牢固故名为虚空，<a id="a-8M"></a>食下回转消化之处，<a id="a-8N"></a>一切音声皆名虚空。<a id="a-8O"></a>’我诸弟子闻是说已，<a id="a-8P"></a>不解我意，<a id="a-8Q"></a>唱言：<a id="a-8R"></a>‘如来决定说有虚空无为。<a id="a-8S"></a>’复于一时为目连说：<a id="a-8T"></a>‘目连，<a id="a-8U"></a>有人未得须陀洹果住忍法时，<a id="a-8V"></a>断于无量三恶道报，<a id="a-8W"></a>当知不从智缘而灭。<a id="a-8X"></a>’我诸弟子闻是说已，<a id="a-8Y"></a>不解我意，<a id="a-8Z"></a>唱言：<a id="a-8a"></a>‘如来决定说有非智缘灭。<a id="a-8b"></a>’</p>
  <p id="a8c">“善男子，<a id="a-8d"></a>我又一时为跋波比丘说：<a id="a-8e"></a>‘跋波若比丘，<a id="a-8f"></a>观色已，<a id="a-8g"></a>若过去、<a id="a-8h"></a>若未来、<a id="a-8i"></a>若现在、<a id="a-8j"></a>若近若远、<a id="a-8k"></a>若粗若细，<a id="a-8l"></a>如是等色非我、<a id="a-8m"></a>我所。<a id="a-8n"></a>若有比丘如是观已，<a id="a-8o"></a>能断色爱。<a id="a-8p"></a>’跋波又言：<a id="a-8q"></a>‘云何名色？<a id="a-8r"></a>’我言：<a id="a-8s"></a>‘四大名色，<a id="a-8t"></a>四阴名名。<a id="a-8u"></a>’我诸弟子闻是说已，<a id="a-8v"></a>不解我意，<a id="a-8w"></a>唱言：<a id="a-8x"></a>‘如来决定说言色是四大。<a id="a-8y"></a>’</p>
  <p id="a8z">“善男子，<a id="a-90"></a>我复说言：<a id="a-91"></a>‘譬如因镜则有像现，<a id="a-92"></a>色亦如是，<a id="a-93"></a>因四大造，<a id="a-94"></a>所谓粗细、<a id="a-95"></a>涩滑、<a id="a-96"></a>青黄赤白、<a id="a-97"></a>长短、<a id="a-98"></a>方圆、<a id="a-99"></a>斜角、<a id="a-9A"></a>轻重、<a id="a-9B"></a>寒热、<a id="a-9C"></a>饥渴、<a id="a-9D"></a>烟云、<a id="a-9E"></a>尘雾，<a id="a-9F"></a>是名造色，<a id="a-9G"></a>犹如响像。<a id="a-9H"></a>’我诸弟子闻是说已，<a id="a-9I"></a>不解我意，<a id="a-9J"></a>唱言：<a id="a-9K"></a>‘如来说有四大则有造色，<a id="a-9L"></a>或有四大无有造色。<a id="a-9M"></a>’</p>
  <p id="a9N">“善男子，<a id="a-9O"></a>往昔一时，<a id="a-9P"></a>菩提王子作如是言：<a id="a-9Q"></a>‘若有比丘护持禁戒，<a id="a-9R"></a>若发恶心，<a id="a-9S"></a>当知是时失比丘戒。<a id="a-9T"></a>’我时语言：<a id="a-9U"></a>‘菩提王子，<a id="a-9V"></a>戒有七种，<a id="a-9W"></a>从于身口有无作色。<a id="a-9X"></a>以是无作色因缘故，<a id="a-9Y"></a>其心虽在恶无记中，<a id="a-9Z"></a>不名失戒，<a id="a-9a"></a>犹名持戒。<a id="a-9b"></a>以何因缘名无作色？<a id="a-9c"></a>非异色因不作异色因果。<a id="a-9d"></a>’善男子，<a id="a-9e"></a>我诸弟子闻是说已，<a id="a-9f"></a>不解我意，<a id="a-9g"></a>唱言：<a id="a-9h"></a>‘佛说有无作色。<a id="a-9i"></a>’</p>
  <p id="a9j">“善男子，<a id="a-9k"></a>我于余经作如是言：<a id="a-9l"></a>‘戒者，<a id="a-9m"></a>即是遮制恶法。<a id="a-9n"></a>若不作恶，<a id="a-9o"></a>是名持戒。<a id="a-9p"></a>’我诸弟子闻是说已，<a id="a-9q"></a>不解我意，<a id="a-9r"></a>唱言：<a id="a-9s"></a>‘如来决定宣说无无作色。<a id="a-9t"></a>’</p>
  <p id="a9u">“善男子，<a id="a-9v"></a>我于经中作如是说：<a id="a-9w"></a>‘圣人色阴乃至识阴，<a id="a-9x"></a>皆是无明因缘所出。<a id="a-9y"></a>一切凡夫亦复如是，<a id="a-9z"></a>从无明生爱，<a id="a-A0"></a>当知是爱即是无明；<a id="a-A1"></a>从爱生取，<a id="a-A2"></a>当知是取即无明、<a id="a-A3"></a>爱；<a id="a-A4"></a>从取生有，<a id="a-A5"></a>是有即是无明、<a id="a-A6"></a>爱、<a id="a-A7"></a>取；<a id="a-A8"></a>从有生受，<a id="a-A9"></a>当知是受即是行有；<a id="a-AA"></a>从受因缘生于名色、<a id="a-AB"></a>无明、<a id="a-AC"></a>爱、<a id="a-AD"></a>取、<a id="a-AE"></a>有、<a id="a-AF"></a>行、<a id="a-AG"></a>受、<a id="a-AH"></a>触、<a id="a-AI"></a>识、<a id="a-AJ"></a>六入等，<a id="a-AK"></a>是故受者即十二支。<a id="a-AL"></a>’善男子，<a id="a-AM"></a>我诸弟子闻是说已，<a id="a-AN"></a>不解我意，<a id="a-AO"></a>唱言：<a id="a-AP"></a>‘如来说无心数。<a id="a-AQ"></a>’</p>
  <p id="aAR">“善男子，<a id="a-AS"></a>我于经中作如是说：<a id="a-AT"></a>‘从眼、<a id="a-AU"></a>色、<a id="a-AV"></a>明、<a id="a-AW"></a>恶欲等四，<a id="a-AX"></a>则生眼识。<a id="a-AY"></a>言恶欲者，<a id="a-AZ"></a>即是无明。<a id="a-Aa"></a>欲性求时即名为爱，<a id="a-Ab"></a>爱因缘取，<a id="a-Ac"></a>取名为业，<a id="a-Ad"></a>业因缘识，<a id="a-Ae"></a>识缘名色，<a id="a-Af"></a>名色缘六入，<a id="a-Ag"></a>六入缘触，<a id="a-Ah"></a>触缘想。<a id="a-Ai"></a>受、<a id="a-Aj"></a>爱、<a id="a-Ak"></a>信、<a id="a-Al"></a>精进、<a id="a-Am"></a>定、<a id="a-An"></a>慧，<a id="a-Ao"></a>如是等法，<a id="a-Ap"></a>因触而生，<a id="a-Aq"></a>然非是触。<a id="a-Ar"></a>’善男子，<a id="a-As"></a>我诸弟子闻是说已，<a id="a-At"></a>不解我意，<a id="a-Au"></a>唱言：<a id="a-Av"></a>‘如来说有心数。<a id="a-Aw"></a>’</p>
  <p id="aAx">“善男子，<a id="a-Ay"></a>我或时说唯有一有，<a id="a-Az"></a>或说二三四五六七八九至二十五。<a id="a-B0"></a>我诸弟子闻是说已，<a id="a-B1"></a>不解我意，<a id="a-B2"></a>唱言如来说有五有，<a id="a-B3"></a>或言六有。</p>
  <p id="aB4">“善男子，<a id="a-B5"></a>我往一时住迦毗罗卫尼拘陀林时，<a id="a-B6"></a>释摩男来至我所，<a id="a-B7"></a>作如是言：<a id="a-B8"></a>‘云何名为优婆塞也？<a id="a-B9"></a>’我即为说：<a id="a-BA"></a>‘若有善男子、<a id="a-BB"></a>善女人，<a id="a-BC"></a>诸根完具，<a id="a-BD"></a>受三归依，<a id="a-BE"></a>是则名为优婆塞也。<a id="a-BF"></a>’释摩男言：<a id="a-BG"></a>‘世尊，<a id="a-BH"></a>云何名为一分优婆塞？<a id="a-BI"></a>’我言：<a id="a-BJ"></a>‘摩男，<a id="a-BK"></a>若受三归及受一戒，<a id="a-BL"></a>是名一分优婆塞也。<a id="a-BM"></a>’我诸弟子闻是说已，<a id="a-BN"></a>不解我意，<a id="a-BO"></a>唱言：<a id="a-BP"></a>‘如来说优婆塞戒不具受得。<a id="a-BQ"></a>’</p>
  <p id="aBR">“善男子，<a id="a-BS"></a>我于一时住恒河边。<a id="a-BT"></a>尔时，<a id="a-BU"></a>迦旃延来至我所，<a id="a-BV"></a>作如是言：<a id="a-BW"></a>‘世尊，<a id="a-BX"></a>我教众生令受斋法，<a id="a-BY"></a>或一日、<a id="a-BZ"></a>或一夜、<a id="a-Ba"></a>或一时、<a id="a-Bb"></a>或一念，<a id="a-Bc"></a>如是之人成斋不耶？<a id="a-Bd"></a>’我言：<a id="a-Be"></a>‘比丘，<a id="a-Bf"></a>是人得善，<a id="a-Bg"></a>不名得斋。<a id="a-Bh"></a>’我诸弟子闻是说已，<a id="a-Bi"></a>不解我意，<a id="a-Bj"></a>唱言：<a id="a-Bk"></a>‘如来说八戒斋具受乃得。<a id="a-Bl"></a>’</p>
  <p id="aBm">“善男子，<a id="a-Bn"></a>我于经中作如是说：<a id="a-Bo"></a>‘若有比丘犯四重已，<a id="a-Bp"></a>不名比丘，<a id="a-Bq"></a>名破比丘、<a id="a-Br"></a>亡失比丘，<a id="a-Bs"></a>不复能生善芽种子。<a id="a-Bt"></a>譬如焦种不生果实，<a id="a-Bu"></a>如多罗树头若断坏则不生果，<a id="a-Bv"></a>犯重比丘亦复如是。<a id="a-Bw"></a>’我诸弟子闻是说已，<a id="a-Bx"></a>不解我意，<a id="a-By"></a>唱言：<a id="a-Bz"></a>‘如来说诸比丘，<a id="a-C0"></a>犯重禁已，<a id="a-C1"></a>失比丘戒。<a id="a-C2"></a>’</p>
  <p id="aC3">“善男子，<a id="a-C4"></a>我于经中为纯陀说四种比丘：<a id="a-C5"></a>一者、<a id="a-C6"></a>毕竟到道，<a id="a-C7"></a>二者、<a id="a-C8"></a>示道，<a id="a-C9"></a>三者、<a id="a-CA"></a>受道，<a id="a-CB"></a>四者、<a id="a-CC"></a>污道。<a id="a-CD"></a>犯四重者即是污道。<a id="a-CE"></a>我诸弟子闻是说已，<a id="a-CF"></a>不解我意，<a id="a-CG"></a>唱言：<a id="a-CH"></a>‘如来说诸比丘犯四重已，<a id="a-CI"></a>不失禁戒。<a id="a-CJ"></a>’</p>
  <p id="aCK">“善男子，<a id="a-CL"></a>我于经中告诸比丘：<a id="a-CM"></a>‘一乘、<a id="a-CN"></a>一道、<a id="a-CO"></a>一行、<a id="a-CP"></a>一缘。<a id="a-CQ"></a>如是一乘乃至一缘，<a id="a-CR"></a>能为众生作大寂静，<a id="a-CS"></a>永断一切系缚愁苦、<a id="a-CT"></a>苦及苦因，<a id="a-CU"></a>令一切众到于一有。<a id="a-CV"></a>’我诸弟子闻是说已，<a id="a-CW"></a>不解我意，<a id="a-CX"></a>唱言：<a id="a-CY"></a>‘如来说须陀洹乃至阿罗汉人皆得佛道。<a id="a-CZ"></a>’</p>
  <p id="aCa">“善男子，<a id="a-Cb"></a>我于经中说：<a id="a-Cc"></a>‘须陀洹人，<a id="a-Cd"></a>人间天上七返往来便般涅槃。<a id="a-Ce"></a>斯陀含人，<a id="a-Cf"></a>一受人天便般涅槃。<a id="a-Cg"></a>阿那含人，<a id="a-Ch"></a>凡有五种，<a id="a-Ci"></a>或有中间般涅槃者，<a id="a-Cj"></a>乃至上流般涅槃者。<a id="a-Ck"></a>阿罗汉人凡有二种，<a id="a-Cl"></a>一者现在，<a id="a-Cm"></a>二者未来，<a id="a-Cn"></a>现在亦断烦恼五阴，<a id="a-Co"></a>未来亦断烦恼五阴。<a id="a-Cp"></a>’我诸弟子闻是说已，<a id="a-Cq"></a>不解我意，<a id="a-Cr"></a>唱言：<a id="a-Cs"></a>‘如来说须陀洹至阿罗汉不得佛道。<a id="a-Ct"></a>’</p>
  <p id="aCu">“善男子，<a id="a-Cv"></a>我于此经说言：<a id="a-Cw"></a>‘佛性具有六事：<a id="a-Cx"></a>一常、<a id="a-Cy"></a>二实、<a id="a-Cz"></a>三真、<a id="a-D0"></a>四善、<a id="a-D1"></a>五净、<a id="a-D2"></a>六可见。<a id="a-D3"></a>’我诸弟子闻是说已，<a id="a-D4"></a>不解我意，<a id="a-D5"></a>唱言：<a id="a-D6"></a>‘佛说众生佛性离众生有。<a id="a-D7"></a>’</p>
  <p id="aD8">“善男子，<a id="a-D9"></a>我又说言：<a id="a-DA"></a>‘众生佛性犹如虚空。<a id="a-DB"></a>虚空者，<a id="a-DC"></a>非过去、<a id="a-DD"></a>非未来、<a id="a-DE"></a>非现在，<a id="a-DF"></a>非内非外，<a id="a-DG"></a>非是色声香味触摄，<a id="a-DH"></a>佛性亦尔。<a id="a-DI"></a>’我诸弟子闻是说已，<a id="a-DJ"></a>不解我意，<a id="a-DK"></a>唱言：<a id="a-DL"></a>‘佛说众生佛性离众生有。<a id="a-DM"></a>’</p>
  <p id="aDN">“善男子，<a id="a-DO"></a>我又复说：<a id="a-DP"></a>‘众生佛性，<a id="a-DQ"></a>犹如贫女宅中宝藏，<a id="a-DR"></a>力士额上金刚宝珠，<a id="a-DS"></a>转轮圣王甘露之泉。<a id="a-DT"></a>’我诸弟子闻是说已，<a id="a-DU"></a>不解我意，<a id="a-DV"></a>唱言：<a id="a-DW"></a>‘佛说众生佛性离众生有。<a id="a-DX"></a>’</p>
  <p id="aDY">“善男子，<a id="a-DZ"></a>我又复说：<a id="a-Da"></a>‘犯四重禁、<a id="a-Db"></a>一阐提人、<a id="a-Dc"></a>谤方等经、<a id="a-Dd"></a>作五逆罪皆有佛性。<a id="a-De"></a>如是众生都无善法，<a id="a-Df"></a>佛性是善。<a id="a-Dg"></a>’我诸弟子闻是说已，<a id="a-Dh"></a>不解我意，<a id="a-Di"></a>唱言：<a id="a-Dj"></a>‘佛说众生佛性离众生有。<a id="a-Dk"></a>’</p>
  <p id="aDl">“善男子，<a id="a-Dm"></a>我又复说：<a id="a-Dn"></a>‘众生者即是佛性。<a id="a-Do"></a>何以故？<a id="a-Dp"></a>若离众生不得阿耨多罗三藐三菩提。<a id="a-Dq"></a>是故我与波斯匿王说于象喻，<a id="a-Dr"></a>如盲说象，<a id="a-Ds"></a>虽不得象，<a id="a-Dt"></a>然不离象，<a id="a-Du"></a>众生说色乃至说识是佛性者亦复如是，<a id="a-Dv"></a>虽非佛性，<a id="a-Dw"></a>非不佛性。<a id="a-Dx"></a>如我为王说箜篌喻，<a id="a-Dy"></a>佛性亦尔。<a id="a-Dz"></a>’善男子，<a id="a-E0"></a>我诸弟子闻是说已，<a id="a-E1"></a>不解我意，<a id="a-E2"></a>作种种说，<a id="a-E3"></a>如盲问乳。<a id="a-E4"></a>佛性亦尔，<a id="a-E5"></a>以是因缘或有说言，<a id="a-E6"></a>犯四重禁、<a id="a-E7"></a>谤方等经、<a id="a-E8"></a>作五逆罪、<a id="a-E9"></a>一阐提等悉有佛性，<a id="a-EA"></a>或说言无。</p>
  <p id="aEB">“善男子，<a id="a-EC"></a>我于处处经中说言：<a id="a-ED"></a>‘一人出世多人利益，<a id="a-EE"></a>一国土中二转轮王，<a id="a-EF"></a>一世界中二佛出世，<a id="a-EG"></a>无有是处。<a id="a-EH"></a>一四天下八四天王，<a id="a-EI"></a>乃至二他化自在天，<a id="a-EJ"></a>亦无是处。<a id="a-EK"></a>’然我乃说从阎浮提、<a id="a-EL"></a>阿鼻地狱上至阿迦腻咤天。<a id="a-EM"></a>我诸弟子闻是说已，<a id="a-EN"></a>不解我意，<a id="a-EO"></a>唱言：<a id="a-EP"></a>‘佛说无十方佛。<a id="a-EQ"></a>’我亦于诸大乘经中说有十方佛。<a id="a-ER"></a>”</p>
  <p id="aES">“善男子，<a id="a-ET"></a>如是诤讼是佛境界，<a id="a-EU"></a>非诸声闻、<a id="a-EV"></a>缘觉所知。<a id="a-EW"></a>若人于是生疑心者，<a id="a-EX"></a>犹能摧坏无量烦恼如须弥山。<a id="a-EY"></a>若于是中生决定者，<a id="a-EZ"></a>是名执著。<a id="a-Ea"></a>”</p>
  <p id="aEb">迦葉菩萨白佛言：<a id="a-Ec"></a>“世尊，<a id="a-Ed"></a>云何执著？<a id="a-Ee"></a>”</p>
  <p id="aEf">佛言：<a id="a-Eg"></a>“善男子，<a id="a-Eh"></a>如是之人，<a id="a-Ei"></a>若从他闻，<a id="a-Ej"></a>若自寻经，<a id="a-Ek"></a>若他故教，<a id="a-El"></a>于所著事，<a id="a-Em"></a>不能放舍，<a id="a-En"></a>是名执著。<a id="a-Eo"></a>”</p>
  <p id="aEp">迦葉复言：<a id="a-Eq"></a>“世尊，<a id="a-Er"></a>如是执著，<a id="a-Es"></a>为是善耶？<a id="a-Et"></a>是不善乎？<a id="a-Eu"></a>”</p>
  <p id="aEv">“善男子，<a id="a-Ew"></a>如是执著不名为善。<a id="a-Ex"></a>何以故？<a id="a-Ey"></a>不能摧坏诸疑网故。<a id="a-Ez"></a>”</p>
  <p id="aF0">迦葉复言：<a id="a-F1"></a>“世尊，<a id="a-F2"></a>如是人者，<a id="a-F3"></a>本自不疑，<a id="a-F4"></a>云何说言不坏疑网？<a id="a-F5"></a>”</p>
  <p id="aF6">“善男子，<a id="a-F7"></a>夫不疑者，<a id="a-F8"></a>即是疑也。<a id="a-F9"></a>”</p>
  <p id="aFA">“世尊，<a id="a-FB"></a>若有人谓须陀洹人不堕三恶，<a id="a-FC"></a>是人亦当名著、<a id="a-FD"></a>名疑？<a id="a-FE"></a>”</p>
  <p id="aFF">“善男子，<a id="a-FG"></a>是可名定，<a id="a-FH"></a>不得名疑。<a id="a-FI"></a>何以故？<a id="a-FJ"></a>善男子，<a id="a-FK"></a>譬如有人先见人树，<a id="a-FL"></a>后时夜行遥见杌根，<a id="a-FM"></a>便生疑想：<a id="a-FN"></a>‘人耶？<a id="a-FO"></a>树耶？<a id="a-FP"></a>’善男子，<a id="a-FQ"></a>如人先见比丘、<a id="a-FR"></a>梵志，<a id="a-FS"></a>后时于路遥见比丘，<a id="a-FT"></a>即生疑想：<a id="a-FU"></a>‘是沙门耶？<a id="a-FV"></a>是梵志乎？<a id="a-FW"></a>’善男子，<a id="a-FX"></a>如人先见牛与水牛，<a id="a-FY"></a>后遥见牛，<a id="a-FZ"></a>便生疑想：<a id="a-Fa"></a>‘彼是牛耶？<a id="a-Fb"></a>是水牛乎？<a id="a-Fc"></a>’善男子，<a id="a-Fd"></a>一切众生先见二物，<a id="a-Fe"></a>后便生疑。<a id="a-Ff"></a>何以故？<a id="a-Fg"></a>心不了故。<a id="a-Fh"></a>我亦不说须陀洹人有堕三恶、<a id="a-Fi"></a>不堕三恶，<a id="a-Fj"></a>是人何故生于疑心？<a id="a-Fk"></a>”</p>
  <p id="aFl">迦葉言：<a id="a-Fm"></a>“世尊，<a id="a-Fn"></a>如佛所说，<a id="a-Fo"></a>要先见已然后疑者。<a id="a-Fp"></a>有人未见二种物时亦复生疑。<a id="a-Fq"></a>何等是耶？<a id="a-Fr"></a>所谓涅槃。<a id="a-Fs"></a>世尊，<a id="a-Ft"></a>譬如有人路遇浊水，<a id="a-Fu"></a>然未曾见而亦生疑：<a id="a-Fv"></a>‘如是水者，<a id="a-Fw"></a>深耶？<a id="a-Fx"></a>浅耶？<a id="a-Fy"></a>’是人未见，<a id="a-Fz"></a>云何生疑？<a id="a-G0"></a>”</p>
  <p id="aG1">“善男子，<a id="a-G2"></a>夫涅槃者即是断苦，<a id="a-G3"></a>非涅槃者即是苦也。<a id="a-G4"></a>一切众生见有二种，<a id="a-G5"></a>见苦、<a id="a-G6"></a>非苦。<a id="a-G7"></a>苦非苦者，<a id="a-G8"></a>即是饥渴、<a id="a-G9"></a>寒热、<a id="a-GA"></a>瞋喜、<a id="a-GB"></a>病瘦安隐、<a id="a-GC"></a>老壮生死、<a id="a-GD"></a>系缚解脱、<a id="a-GE"></a>恩爱别离、<a id="a-GF"></a>怨憎聚会。<a id="a-GG"></a>众生见已即便生疑：<a id="a-GH"></a>‘当有毕竟远离如是苦恼事不？<a id="a-GI"></a>’是故众生于涅槃中而生疑也。<a id="a-GJ"></a>汝意若谓是人先来未见浊水云何疑者，<a id="a-GK"></a>是义不然。<a id="a-GL"></a>何以故？<a id="a-GM"></a>是人先于余处见已，<a id="a-GN"></a>是故于此未曾到处而复生疑。<a id="a-GO"></a>”</p>
  <p id="aGP">“世尊，<a id="a-GQ"></a>是人先见深浅处时已不生疑，<a id="a-GR"></a>于今何故而复生疑？<a id="a-GS"></a>”</p>
  <p id="aGT">佛言：<a id="a-GU"></a>“善男子，<a id="a-GV"></a>本未行故所以生疑，<a id="a-GW"></a>是故我言不了故疑。<a id="a-GX"></a>”</p>
  <p id="aGY">迦葉菩萨白佛言：<a id="a-GZ"></a>“世尊，<a id="a-Ga"></a>如佛所说，<a id="a-Gb"></a>疑即是著，<a id="a-Gc"></a>著即是疑，<a id="a-Gd"></a>为是谁耶？<a id="a-Ge"></a>”</p>
  <p id="aGf">“善男子，<a id="a-Gg"></a>断善根者。<a id="a-Gh"></a>”</p>
  <p id="aGi">迦葉言：<a id="a-Gj"></a>“世尊，<a id="a-Gk"></a>何等人辈能断善根？<a id="a-Gl"></a>”</p>
  <p id="aGm">“善男子，<a id="a-Gn"></a>若有聪明黠慧利根能善分别，<a id="a-Go"></a>远离善友，<a id="a-Gp"></a>不听正法，<a id="a-Gq"></a>不善思惟，<a id="a-Gr"></a>不如法住，<a id="a-Gs"></a>如是之人能断善根，<a id="a-Gt"></a>离是四事，<a id="a-Gu"></a>心自思惟：<a id="a-Gv"></a>‘无有施物。<a id="a-Gw"></a>何以故？<a id="a-Gx"></a>施者即是舍于财物。<a id="a-Gy"></a>若施有报，<a id="a-Gz"></a>当知施主常应贫穷。<a id="a-H0"></a>何以故？<a id="a-H1"></a>子果相似故。<a id="a-H2"></a>’是故说言无因无果。<a id="a-H3"></a>若如是说无因无果，<a id="a-H4"></a>是则名为断善根也。<a id="a-H5"></a>复作是念：<a id="a-H6"></a>‘施主、<a id="a-H7"></a>受者及以财物，<a id="a-H8"></a>三事无常，<a id="a-H9"></a>无有停住。<a id="a-HA"></a>若无停住，<a id="a-HB"></a>云何说言此是施主、<a id="a-HC"></a>受者、<a id="a-HD"></a>财物？<a id="a-HE"></a>若无受者，<a id="a-HF"></a>云何得果？<a id="a-HG"></a>以是义故，<a id="a-HH"></a>无因无果。<a id="a-HI"></a>’若如是说无因无果，<a id="a-HJ"></a>当知是人能断善根。<a id="a-HK"></a>复作是念：<a id="a-HL"></a>‘施者施时有五事施，<a id="a-HM"></a>受者受已或时作善或作不善，<a id="a-HN"></a>而是施主亦复不得善不善果。<a id="a-HO"></a>如世间法，<a id="a-HP"></a>从子生果，<a id="a-HQ"></a>果还作子，<a id="a-HR"></a>因即施主，<a id="a-HS"></a>果即受者，<a id="a-HT"></a>而是受者不能以此善不善法令施主得，<a id="a-HU"></a>以是义故，<a id="a-HV"></a>无因无果。<a id="a-HW"></a>’若如是说无因无果，<a id="a-HX"></a>当知是人能断善根。<a id="a-HY"></a>复作是念：<a id="a-HZ"></a>‘无有施物。<a id="a-Ha"></a>何以故？<a id="a-Hb"></a>施物无记。<a id="a-Hc"></a>若是无记，<a id="a-Hd"></a>云何而得善果报耶？<a id="a-He"></a>无善恶果即是无记。<a id="a-Hf"></a>财若无记，<a id="a-Hg"></a>当知即无善恶果报，<a id="a-Hh"></a>是故无施无因无果。<a id="a-Hi"></a>’若如是说无因无果，<a id="a-Hj"></a>当知是人能断善根。<a id="a-Hk"></a>复作是念：<a id="a-Hl"></a>‘施者即意。<a id="a-Hm"></a>若是意者，<a id="a-Hn"></a>无见无对非是色法。<a id="a-Ho"></a>若非是色，<a id="a-Hp"></a>云何可施？<a id="a-Hq"></a>是故无施无因无果。<a id="a-Hr"></a>’若如是说无因无果，<a id="a-Hs"></a>当知是人能断善根。<a id="a-Ht"></a>复作是念：<a id="a-Hu"></a>‘施主若为佛像、<a id="a-Hv"></a>天像、<a id="a-Hw"></a>命过父母而行施者，<a id="a-Hx"></a>即无受者。<a id="a-Hy"></a>若无受者，<a id="a-Hz"></a>应无果报。<a id="a-I0"></a>若无果报，<a id="a-I1"></a>是为无因。<a id="a-I2"></a>若无因者，<a id="a-I3"></a>是为无果。<a id="a-I4"></a>’若如是说无因无果，<a id="a-I5"></a>当知是人能断善根。</p>
  <p id="aI6">“复作是念：<a id="a-I7"></a>‘无父无母。<a id="a-I8"></a>若言父母是众生因生众生者，<a id="a-I9"></a>理应常生，<a id="a-IA"></a>无有断绝。<a id="a-IB"></a>何以故？<a id="a-IC"></a>因常有故。<a id="a-ID"></a>然不常生，<a id="a-IE"></a>是故当知无有父母。<a id="a-IF"></a>’复作是念：<a id="a-IG"></a>‘无父无母。<a id="a-IH"></a>何以故？<a id="a-II"></a>若众生身因父母有，<a id="a-IJ"></a>一人应具男女二根。<a id="a-IK"></a>然无具者，<a id="a-IL"></a>当知众生非因父母。<a id="a-IM"></a>’复作是念：<a id="a-IN"></a>‘非因父母而生众生。<a id="a-IO"></a>何以故？<a id="a-IP"></a>眼见众生不似父母，<a id="a-IQ"></a>谓身色心威仪进止，<a id="a-IR"></a>是故父母非众生因。<a id="a-IS"></a>’复作是念：<a id="a-IT"></a>‘一切世间有四种无：<a id="a-IU"></a>一者、<a id="a-IV"></a>未生名无，<a id="a-IW"></a>如泥团时，<a id="a-IX"></a>未有瓶用；<a id="a-IY"></a>二者、<a id="a-IZ"></a>灭已名无，<a id="a-Ia"></a>如瓶坏已，<a id="a-Ib"></a>是名为无；<a id="a-Ic"></a>三者、<a id="a-Id"></a>各异互无，<a id="a-Ie"></a>如牛中无马，<a id="a-If"></a>马中无牛；<a id="a-Ig"></a>四者、<a id="a-Ih"></a>毕竟名无，<a id="a-Ii"></a>如兔角龟毛。<a id="a-Ij"></a>众生父母亦复如是，<a id="a-Ik"></a>同此四无。<a id="a-Il"></a>若言父母众生因者，<a id="a-Im"></a>父母死时，<a id="a-In"></a>子不必死，<a id="a-Io"></a>是故父母非众生因。<a id="a-Ip"></a>’复作是念：<a id="a-Iq"></a>‘若言父母众生因者，<a id="a-Ir"></a>应因父母常生众生，<a id="a-Is"></a>然而复有化生、<a id="a-It"></a>湿生，<a id="a-Iu"></a>是故当知非因父母生众生也。<a id="a-Iv"></a>’复作是念：<a id="a-Iw"></a>‘自有众生非因父母而得生长，<a id="a-Ix"></a>譬如孔雀闻雷震声而便得娠，<a id="a-Iy"></a>又如青雀饮雄雀尿而便得娠，<a id="a-Iz"></a>如命命鸟见雄者舞即便得娠。<a id="a-J0"></a>’作是念时，<a id="a-J1"></a>如其不遇善知识者，<a id="a-J2"></a>当知是人能断善根。</p>
  <p id="aJ3">“复作是念：<a id="a-J4"></a>‘一切世间无善恶果。<a id="a-J5"></a>何以故？<a id="a-J6"></a>有诸众生具十善法，<a id="a-J7"></a>乐于惠施，<a id="a-J8"></a>勤修功德，<a id="a-J9"></a>是人亦复疹病集身，<a id="a-JA"></a>中年夭丧，<a id="a-JB"></a>财物损失，<a id="a-JC"></a>多诸忧苦。<a id="a-JD"></a>有行十恶，<a id="a-JE"></a>悭贪嫉妒，<a id="a-JF"></a>懒惰懈怠，<a id="a-JG"></a>不修诸善，<a id="a-JH"></a>身安无病，<a id="a-JI"></a>终保年寿，<a id="a-JJ"></a>多饶财宝，<a id="a-JK"></a>无诸愁苦。<a id="a-JL"></a>是故当知无善恶果。<a id="a-JM"></a>’复作是念：<a id="a-JN"></a>‘我亦曾闻诸圣人说，<a id="a-JO"></a>有人修善，<a id="a-JP"></a>命终多堕三恶道中；<a id="a-JQ"></a>有人行恶，<a id="a-JR"></a>命终生于人天之中。<a id="a-JS"></a>是故当知无善恶果。<a id="a-JT"></a>’复作是念：<a id="a-JU"></a>‘一切圣人有二种说，<a id="a-JV"></a>或说杀生得善果报，<a id="a-JW"></a>或说杀生得恶果报。<a id="a-JX"></a>是故当知圣说不定。<a id="a-JY"></a>圣若不定，<a id="a-JZ"></a>我云何定？<a id="a-Ja"></a>是故当知无善恶果。<a id="a-Jb"></a>’复作是念：<a id="a-Jc"></a>‘一切世间无有圣人。<a id="a-Jd"></a>何以故？<a id="a-Je"></a>若言圣人应得正道，<a id="a-Jf"></a>一切众生具烦恼时修正道者，<a id="a-Jg"></a>当知是人正道烦恼一时俱有。<a id="a-Jh"></a>若一时有，<a id="a-Ji"></a>当知正道不能破结。<a id="a-Jj"></a>若无烦恼而修道者，<a id="a-Jk"></a>如是正道为何所作？<a id="a-Jl"></a>是故具烦恼者，<a id="a-Jm"></a>道不能坏。<a id="a-Jn"></a>不具烦恼，<a id="a-Jo"></a>道则无用。<a id="a-Jp"></a>是故当知一切世间无有圣人。<a id="a-Jq"></a>’</p>
  <p id="aJr">“复作是念：<a id="a-Js"></a>‘无明缘行乃至生缘老死，<a id="a-Jt"></a>是十二因缘，<a id="a-Ju"></a>一切众生等共有之。<a id="a-Jv"></a>八圣道者，<a id="a-Jw"></a>其性平等亦应如是，<a id="a-Jx"></a>一人得时一切应得，<a id="a-Jy"></a>一人修时应一切苦灭。<a id="a-Jz"></a>何以故？<a id="a-K0"></a>烦恼等故。<a id="a-K1"></a>而今不得，<a id="a-K2"></a>是故当知无有正道。<a id="a-K3"></a>’复作是念：<a id="a-K4"></a>‘圣人皆有同凡夫法，<a id="a-K5"></a>所谓饮食、<a id="a-K6"></a>行住坐卧、<a id="a-K7"></a>睡眠喜笑、<a id="a-K8"></a>饥渴寒热、<a id="a-K9"></a>忧愁恐怖。<a id="a-KA"></a>若同凡夫如是事者，<a id="a-KB"></a>当知圣人不得圣道。<a id="a-KC"></a>若得圣道，<a id="a-KD"></a>应当永断如是等事。<a id="a-KE"></a>如是等事如其不断，<a id="a-KF"></a>当知无道。<a id="a-KG"></a>’复作是念：<a id="a-KH"></a>‘圣人有身受五欲乐，<a id="a-KI"></a>亦复骂辱挝打于人、<a id="a-KJ"></a>嫉妒憍慢，<a id="a-KK"></a>受于苦乐作善恶业，<a id="a-KL"></a>是因缘故知无圣人。<a id="a-KM"></a>若有道者应断是事，<a id="a-KN"></a>是事不断，<a id="a-KO"></a>当知无道。<a id="a-KP"></a>’复作是念：<a id="a-KQ"></a>‘多怜愍者名为圣人。<a id="a-KR"></a>何因缘故名为圣人？<a id="a-KS"></a>道因缘故名为圣人。<a id="a-KT"></a>若道性怜愍，<a id="a-KU"></a>便应愍念一切众生，<a id="a-KV"></a>不待修已然后方得。<a id="a-KW"></a>如其无愍，<a id="a-KX"></a>何故圣人因得圣道能怜愍耶？<a id="a-KY"></a>是故当知世无圣道。<a id="a-KZ"></a>’复作是念：<a id="a-Ka"></a>‘一切四大不从因生。<a id="a-Kb"></a>众生等有是四大性，<a id="a-Kc"></a>不观众生是边应到，<a id="a-Kd"></a>彼不应到。<a id="a-Ke"></a>若有圣道，<a id="a-Kf"></a>性应如是，<a id="a-Kg"></a>然今不尔，<a id="a-Kh"></a>是故当知世无圣人。<a id="a-Ki"></a>’复作是念：<a id="a-Kj"></a>‘若诸圣人有一涅槃，<a id="a-Kk"></a>当知是则无有圣人。<a id="a-Kl"></a>何以故？<a id="a-Km"></a>不可得故。<a id="a-Kn"></a>常住之法，<a id="a-Ko"></a>理不可得，<a id="a-Kp"></a>不可取舍。<a id="a-Kq"></a>若诸圣人涅槃多者，<a id="a-Kr"></a>是则无常。<a id="a-Ks"></a>何以故？<a id="a-Kt"></a>可数法故。<a id="a-Ku"></a>涅槃若一，<a id="a-Kv"></a>一人得时，<a id="a-Kw"></a>一切应得。<a id="a-Kx"></a>涅槃若多，<a id="a-Ky"></a>是则有边。<a id="a-Kz"></a>如其有边，<a id="a-L0"></a>云何名常？<a id="a-L1"></a>若有说言涅槃体一，<a id="a-L2"></a>解脱是多，<a id="a-L3"></a>如盖是一，<a id="a-L4"></a>牙舌是多，<a id="a-L5"></a>是义不然。<a id="a-L6"></a>何以故？<a id="a-L7"></a>一一所得非一切得，<a id="a-L8"></a>以有边故是应无常。<a id="a-L9"></a>若无常者，<a id="a-LA"></a>云何得名为涅槃耶？<a id="a-LB"></a>涅槃若无，<a id="a-LC"></a>谁为圣人？<a id="a-LD"></a>是故当知无有圣人。<a id="a-LE"></a>’复作是念：<a id="a-LF"></a>‘圣人之道，<a id="a-LG"></a>非因缘得。<a id="a-LH"></a>若圣人道非因缘得，<a id="a-LI"></a>何故一切不作圣人？<a id="a-LJ"></a>若一切人非圣人者，<a id="a-LK"></a>当知是则无有圣人及以圣道。<a id="a-LL"></a>’复作是念：<a id="a-LM"></a>‘圣说正见有二因缘：<a id="a-LN"></a>一者、<a id="a-LO"></a>从他闻法，<a id="a-LP"></a>二者、<a id="a-LQ"></a>内自思惟。<a id="a-LR"></a>是二因缘若从缘生，<a id="a-LS"></a>所从生者复从缘生，<a id="a-LT"></a>如是展转有无穷过。<a id="a-LU"></a>若是二事不从缘生，<a id="a-LV"></a>一切众生何故不得？<a id="a-LW"></a>’作是观时能断善根。</p>
  <p id="aLX">“善男子，<a id="a-LY"></a>若有众生深见如是无因无果，<a id="a-LZ"></a>是人能断信等五根。<a id="a-La"></a>善男子，<a id="a-Lb"></a>断善根者，<a id="a-Lc"></a>非是下劣愚钝之人，<a id="a-Ld"></a>亦非天中及三恶道，<a id="a-Le"></a>破僧亦尔。<a id="a-Lf"></a>”</p>
  <p id="aLg">迦葉菩萨白佛言：<a id="a-Lh"></a>“世尊，<a id="a-Li"></a>如是之人何时当能还生善根？<a id="a-Lj"></a>”</p>
  <p id="aLk">佛言：<a id="a-Ll"></a>“善男子，<a id="a-Lm"></a>是人二时还生善根，<a id="a-Ln"></a>初入地狱，<a id="a-Lo"></a>出地狱时。<a id="a-Lp"></a>善男子，<a id="a-Lq"></a>善有三种，<a id="a-Lr"></a>过去、<a id="a-Ls"></a>现在、<a id="a-Lt"></a>未来。<a id="a-Lu"></a>若过去者，<a id="a-Lv"></a>其性自灭，<a id="a-Lw"></a>因虽灭尽，<a id="a-Lx"></a>果报未熟，<a id="a-Ly"></a>是故不名断过去果。<a id="a-Lz"></a>断三世因，<a id="a-M0"></a>故名为断。<a id="a-M1"></a>”</p>
  <p id="aM2">迦葉菩萨白佛言：<a id="a-M3"></a>“世尊，<a id="a-M4"></a>若断三世因名断善根，<a id="a-M5"></a>断善根人即有佛性。<a id="a-M6"></a>如是佛性，<a id="a-M7"></a>为是过去？<a id="a-M8"></a>为是现在？<a id="a-M9"></a>为是未来？<a id="a-MA"></a>为遍三世？<a id="a-MB"></a>若过去者，<a id="a-MC"></a>云何名常？<a id="a-MD"></a>佛性亦常，<a id="a-ME"></a>是故当知非过去也。<a id="a-MF"></a>若未来者，<a id="a-MG"></a>云何名常？<a id="a-MH"></a>何故佛说一切众生必定当得？<a id="a-MI"></a>若必定得，<a id="a-MJ"></a>云何言断？<a id="a-MK"></a>若现在者，<a id="a-ML"></a>复云何常？<a id="a-MM"></a>何故复言必定可见？<a id="a-MN"></a>如来亦说，<a id="a-MO"></a>佛性有六：<a id="a-MP"></a>一常、<a id="a-MQ"></a>二真、<a id="a-MR"></a>三实、<a id="a-MS"></a>四善、<a id="a-MT"></a>五净、<a id="a-MU"></a>六可见。<a id="a-MV"></a>若断善根有佛性者，<a id="a-MW"></a>则不得名断善根也。<a id="a-MX"></a>若无佛性，<a id="a-MY"></a>云何复言一切众生悉有佛性？<a id="a-MZ"></a>若言佛性亦有亦断，<a id="a-Ma"></a>云何如来复说是常？<a id="a-Mb"></a>”</p>
  <p id="aMc">佛言：<a id="a-Md"></a>“善男子，<a id="a-Me"></a>如来世尊为众生故，<a id="a-Mf"></a>有四种答：<a id="a-Mg"></a>一者、<a id="a-Mh"></a>定答，<a id="a-Mi"></a>二者、<a id="a-Mj"></a>分别答，<a id="a-Mk"></a>三者、<a id="a-Ml"></a>随问答，<a id="a-Mm"></a>四者、<a id="a-Mn"></a>置答。</p>
  <p id="aMo">“善男子，<a id="a-Mp"></a>云何定答？<a id="a-Mq"></a>若问：<a id="a-Mr"></a>‘恶业得善果耶？<a id="a-Ms"></a>不善果乎？<a id="a-Mt"></a>’是应定答：<a id="a-Mu"></a>‘得不善果。<a id="a-Mv"></a>’善亦如是。<a id="a-Mw"></a>若问：<a id="a-Mx"></a>‘如来一切智不？<a id="a-My"></a>’是应定答：<a id="a-Mz"></a>‘是一切智。<a id="a-N0"></a>’若问：<a id="a-N1"></a>‘佛法是清净不？<a id="a-N2"></a>’是应定答：<a id="a-N3"></a>‘必定清净。<a id="a-N4"></a>’若问：<a id="a-N5"></a>‘如来弟子如法住不？<a id="a-N6"></a>’是应定答：<a id="a-N7"></a>‘有如法住。<a id="a-N8"></a>’是名定答。</p>
  <p id="aN9">“云何分别答？<a id="a-NA"></a>如我所说，<a id="a-NB"></a>四真谛法。<a id="a-NC"></a>云何为四？<a id="a-ND"></a>苦集灭道。<a id="a-NE"></a>何谓苦谛？<a id="a-NF"></a>有八苦故，<a id="a-NG"></a>名曰苦谛。<a id="a-NH"></a>云何集谛？<a id="a-NI"></a>五阴因故，<a id="a-NJ"></a>名为集谛。<a id="a-NK"></a>云何灭谛？<a id="a-NL"></a>贪欲瞋痴毕竟尽故，<a id="a-NM"></a>名为灭谛。<a id="a-NN"></a>云何道谛？<a id="a-NO"></a>三十七助道法故，<a id="a-NP"></a>名为道谛。<a id="a-NQ"></a>是名分别答。</p>
  <p id="aNR">“云何随问答？<a id="a-NS"></a>如我所说：<a id="a-NT"></a>‘一切法无常。<a id="a-NU"></a>’复有问言：<a id="a-NV"></a>‘如来世尊为何法故说于无常？<a id="a-NW"></a>’答言：<a id="a-NX"></a>‘如来为有为法故说无常，<a id="a-NY"></a>无我亦尔。<a id="a-NZ"></a>’如我所说：<a id="a-Na"></a>‘一切法烧他。<a id="a-Nb"></a>’又问言：<a id="a-Nc"></a>‘如来世尊为何法故说一切烧？<a id="a-Nd"></a>’答言：<a id="a-Ne"></a>‘如来为贪瞋痴说一切烧。<a id="a-Nf"></a>’</p>
  <p id="aNg">“善男子，<a id="a-Nh"></a>‘如来十力、<a id="a-Ni"></a>四无所畏、<a id="a-Nj"></a>大慈大悲三念处，<a id="a-Nk"></a>首楞严等八万亿诸三昧门，<a id="a-Nl"></a>三十二相、<a id="a-Nm"></a>八十种好，<a id="a-Nn"></a>五智印等三万五千诸三昧门，<a id="a-No"></a>金刚定等四千二百诸三昧门，<a id="a-Np"></a>方便三昧无量无边，<a id="a-Nq"></a>如是等法是佛佛性。<a id="a-Nr"></a>如是佛性则有七事：<a id="a-Ns"></a>一常、<a id="a-Nt"></a>二我、<a id="a-Nu"></a>三乐、<a id="a-Nv"></a>四净、<a id="a-Nw"></a>五真、<a id="a-Nx"></a>六实、<a id="a-Ny"></a>七善。<a id="a-Nz"></a>’是名分别答。<a id="a-O0"></a>善男子，<a id="a-O1"></a>‘后身菩萨佛性有六：<a id="a-O2"></a>一常、<a id="a-O3"></a>二净、<a id="a-O4"></a>三真、<a id="a-O5"></a>四实、<a id="a-O6"></a>五善、<a id="a-O7"></a>六少见。<a id="a-O8"></a>’是名分别答。<a id="a-O9"></a>如汝先问，<a id="a-OA"></a>断善根人有佛性者，<a id="a-OB"></a>‘是人亦有如来佛性，<a id="a-OC"></a>亦有后身佛性。<a id="a-OD"></a>是二佛性障未来故得名为无，<a id="a-OE"></a>毕竟得故得名为有。<a id="a-OF"></a>’是名分别答。<a id="a-OG"></a>‘如来佛性，<a id="a-OH"></a>非过去、<a id="a-OI"></a>非现在、<a id="a-OJ"></a>非未来。<a id="a-OK"></a>后身佛性，<a id="a-OL"></a>现在未来少可见故得名现在，<a id="a-OM"></a>未具见故名为未来。<a id="a-ON"></a>如来未得阿耨多罗三藐三菩提时，<a id="a-OO"></a>佛性因故，<a id="a-OP"></a>亦是过去、<a id="a-OQ"></a>现在、<a id="a-OR"></a>未来，<a id="a-OS"></a>果则不尔，<a id="a-OT"></a>有是三世，<a id="a-OU"></a>有非三世。<a id="a-OV"></a>后身菩萨，<a id="a-OW"></a>佛性因故，<a id="a-OX"></a>亦是过去、<a id="a-OY"></a>现在、<a id="a-OZ"></a>未来，<a id="a-Oa"></a>果亦如是。<a id="a-Ob"></a>’是名分别答。<a id="a-Oc"></a>‘九住菩萨，<a id="a-Od"></a>佛性六种：<a id="a-Oe"></a>一常、<a id="a-Of"></a>二善、<a id="a-Og"></a>三真、<a id="a-Oh"></a>四实、<a id="a-Oi"></a>五净、<a id="a-Oj"></a>六可见。<a id="a-Ok"></a>佛性因故，<a id="a-Ol"></a>亦是过去、<a id="a-Om"></a>现在、<a id="a-On"></a>未来，<a id="a-Oo"></a>果亦如是。<a id="a-Op"></a>’是名分别答。<a id="a-Oq"></a>‘八住菩萨，<a id="a-Or"></a>下至六住，<a id="a-Os"></a>佛性五事：<a id="a-Ot"></a>一真、<a id="a-Ou"></a>二实、<a id="a-Ov"></a>三净、<a id="a-Ow"></a>四善、<a id="a-Ox"></a>五可见。<a id="a-Oy"></a>佛性因故，<a id="a-Oz"></a>亦是过去、<a id="a-P0"></a>现在、<a id="a-P1"></a>未来，<a id="a-P2"></a>果亦如是。<a id="a-P3"></a>’是名分别答。<a id="a-P4"></a>‘五住菩萨下至初住，<a id="a-P5"></a>佛性五事：<a id="a-P6"></a>一真、<a id="a-P7"></a>二实、<a id="a-P8"></a>三净、<a id="a-P9"></a>四可见、<a id="a-PA"></a>五善不善。<a id="a-PB"></a>’善男子，<a id="a-PC"></a>是五种佛性、<a id="a-PD"></a>六种佛性、<a id="a-PE"></a>七种佛性，<a id="a-PF"></a>断善根人必当得故，<a id="a-PG"></a>故得言有，<a id="a-PH"></a>是名分别答。<a id="a-PI"></a>若有说言断善根者，<a id="a-PJ"></a>定有佛性、<a id="a-PK"></a>定无佛性，<a id="a-PL"></a>是名置答。<a id="a-PM"></a>”</p>
  <p id="aPN">迦葉菩萨言：<a id="a-PO"></a>“世尊，<a id="a-PP"></a>我闻不答乃名置答，<a id="a-PQ"></a>如来今者何因缘答而名置答？<a id="a-PR"></a>”</p>
  <p id="aPS">“善男子，<a id="a-PT"></a>我亦不说置而不答，<a id="a-PU"></a>乃说置答。<a id="a-PV"></a>善男子，<a id="a-PW"></a>如是置答，<a id="a-PX"></a>复有二种：<a id="a-PY"></a>一者、<a id="a-PZ"></a>遮止，<a id="a-Pa"></a>二者、<a id="a-Pb"></a>莫著。<a id="a-Pc"></a>以是义故，<a id="a-Pd"></a>得名置答。<a id="a-Pe"></a>”</p>
 </body>
</html>