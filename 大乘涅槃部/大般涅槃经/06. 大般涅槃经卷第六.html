<!doctype html>
<html id="z3IBTZKJn" data-ver="1426">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘涅槃部">
  <meta period="北凉">
 </head>
 <body>
  <h1 id="a1">大般涅槃经卷第六</h1>
  <h2 id="a2">如来性品第四之三</h2>
  <p id="a3">“善男子，<a id="a-4"></a>是大涅槃微妙经中，<a id="a-5"></a>有四种人，<a id="a-6"></a>能护正法，<a id="a-7"></a>建立正法，<a id="a-8"></a>忆念正法，<a id="a-9"></a>能多利益怜愍世间，<a id="a-A"></a>为世间依，<a id="a-B"></a>安乐人天。<a id="a-C"></a>何等为四？<a id="a-D"></a>有人出世，<a id="a-E"></a>具烦恼性，<a id="a-F"></a>是名第一；<a id="a-G"></a>须陀洹人、<a id="a-H"></a>斯陀含人，<a id="a-I"></a>是名第二；<a id="a-J"></a>阿那含人，<a id="a-K"></a>是名第三；<a id="a-L"></a>阿罗汉人，<a id="a-M"></a>是名第四。<a id="a-N"></a>是四种人出现于世，<a id="a-O"></a>能多利益怜愍世间，<a id="a-P"></a>为世间依，<a id="a-Q"></a>安乐人天。</p>
  <p id="aR">“云何名为具烦恼性？<a id="a-S"></a>若有人能奉持禁戒，<a id="a-T"></a>威仪具足，<a id="a-U"></a>建立正法，<a id="a-V"></a>从佛所闻解其文义，<a id="a-W"></a>转为他人分别宣说，<a id="a-X"></a>所谓少欲是道、<a id="a-Y"></a>多欲非道，<a id="a-Z"></a>广说如是八大人觉，<a id="a-a"></a>有犯罪者教令发露忏悔灭除，<a id="a-b"></a>善知菩萨方便所行秘密之法，<a id="a-c"></a>是名凡夫，<a id="a-d"></a>非第八人。<a id="a-e"></a>第八人者不名凡夫，<a id="a-f"></a>名为菩萨，<a id="a-g"></a>不名为佛。</p>
  <p id="ah">“第二人者名须陀洹、<a id="a-i"></a>斯陀含。<a id="a-j"></a>若得正法，<a id="a-k"></a>受持正法，<a id="a-l"></a>从佛闻法，<a id="a-m"></a>如其所闻，<a id="a-n"></a>闻已书写，<a id="a-o"></a>受持读诵，<a id="a-p"></a>转为他说。<a id="a-q"></a>若闻法已，<a id="a-r"></a>不写不受，<a id="a-s"></a>不持不说，<a id="a-t"></a>而言奴婢不净之物佛听畜者，<a id="a-u"></a>无有是处。<a id="a-v"></a>是名第二人。<a id="a-w"></a>如是之人，<a id="a-x"></a>未得第二、<a id="a-y"></a>第三住处，<a id="a-z"></a>名为菩萨，<a id="a-10"></a>已得受记。</p>
  <p id="a11">“第三人者名阿那含。<a id="a-12"></a>阿那含者，<a id="a-13"></a>诽谤正法，<a id="a-14"></a>若言听畜奴婢仆使不净之物，<a id="a-15"></a>受持外道典籍书论，<a id="a-16"></a>及为客尘烦恼所障，<a id="a-17"></a>诸旧烦恼之所覆盖，<a id="a-18"></a>若藏如来真实舍利，<a id="a-19"></a>及为外病之所恼害，<a id="a-1A"></a>或为四大毒蛇所侵，<a id="a-1B"></a>论说我者，<a id="a-1C"></a>悉无是处；<a id="a-1D"></a>若说无我，<a id="a-1E"></a>斯有是处。<a id="a-1F"></a>说著世法，<a id="a-1G"></a>无有是处；<a id="a-1H"></a>若说大乘相续不绝，<a id="a-1I"></a>斯有是处。<a id="a-1J"></a>若所受身，<a id="a-1K"></a>有八万虫，<a id="a-1L"></a>亦无是处；<a id="a-1M"></a>永离淫欲，<a id="a-1N"></a>乃至梦中不失不净，<a id="a-1O"></a>斯有是处。<a id="a-1P"></a>临终之日生怖畏者，<a id="a-1Q"></a>亦无是处。<a id="a-1R"></a>阿那含者为何谓也？<a id="a-1S"></a>是人不还，<a id="a-1T"></a>如上所说。<a id="a-1U"></a>所有过患，<a id="a-1V"></a>永不能污。<a id="a-1W"></a>往返周旋，<a id="a-1X"></a>名为菩萨，<a id="a-1Y"></a>已得受记，<a id="a-1Z"></a>不久得成阿耨多罗三藐三菩提。<a id="a-1a"></a>是则名为第三人也。</p>
  <p id="a1b">“第四人者名阿罗汉。<a id="a-1c"></a>阿罗汉者，<a id="a-1d"></a>断诸烦恼舍于重担，<a id="a-1e"></a>逮得己利所作已办，<a id="a-1f"></a>住第十地得自在智，<a id="a-1g"></a>随人所乐种种色像悉能示现，<a id="a-1h"></a>如所庄严欲成佛道即能得成。<a id="a-1i"></a>能成如是无量功德，<a id="a-1j"></a>名阿罗汉。</p>
  <p id="a1k">“是名四人，<a id="a-1l"></a>出现于世，<a id="a-1m"></a>能多利益怜愍世间，<a id="a-1n"></a>为世间依，<a id="a-1o"></a>安乐人天，<a id="a-1p"></a>于人天中最尊最胜，<a id="a-1q"></a>犹如如来，<a id="a-1r"></a>名人中胜，<a id="a-1s"></a>为归依处。<a id="a-1t"></a>”</p>
  <p id="a1u">迦葉白佛言：<a id="a-1v"></a>“世尊，<a id="a-1w"></a>我今不依是四种人。<a id="a-1x"></a>何以故？<a id="a-1y"></a>如《瞿师罗经》中，<a id="a-1z"></a>佛为瞿师罗说：<a id="a-20"></a>‘若天魔梵，<a id="a-21"></a>为欲破坏，<a id="a-22"></a>变为佛像，<a id="a-23"></a>具足庄严三十二相、<a id="a-24"></a>八十种好，<a id="a-25"></a>圆光一寻，<a id="a-26"></a>面部圆满犹月盛明，<a id="a-27"></a>眉间毫相白逾珂雪。<a id="a-28"></a>如是庄严，<a id="a-29"></a>来向汝者，<a id="a-2A"></a>汝当检校，<a id="a-2B"></a>定其虚实。<a id="a-2C"></a>既觉知已，<a id="a-2D"></a>应当降伏。<a id="a-2E"></a>’世尊，<a id="a-2F"></a>魔等尚能变作佛身，<a id="a-2G"></a>况当不能作罗汉等四种之身，<a id="a-2H"></a>坐卧空中，<a id="a-2I"></a>左胁出水，<a id="a-2J"></a>右胁出火，<a id="a-2K"></a>身出烟炎犹如火聚？<a id="a-2L"></a>以是因缘，<a id="a-2M"></a>我于是中心不生信，<a id="a-2N"></a>或有所说不能禀受，<a id="a-2O"></a>亦无敬念而作依止。<a id="a-2P"></a>”</p>
  <p id="a2Q">佛言：<a id="a-2R"></a>“善男子，<a id="a-2S"></a>于我所说若生疑者，<a id="a-2T"></a>尚不应受，<a id="a-2U"></a>况如是等？<a id="a-2V"></a>是故应当善分别知，<a id="a-2W"></a>是善不善、<a id="a-2X"></a>可作不可作，<a id="a-2Y"></a>如是作已，<a id="a-2Z"></a>长夜受乐。<a id="a-2a"></a>善男子，<a id="a-2b"></a>譬如偷狗，<a id="a-2c"></a>夜入人舍，<a id="a-2d"></a>其家婢使若觉知者，<a id="a-2e"></a>即应驱骂：<a id="a-2f"></a>‘汝疾出去。<a id="a-2g"></a>若不出者，<a id="a-2h"></a>当夺汝命。<a id="a-2i"></a>’偷狗闻之，<a id="a-2j"></a>即去不还。<a id="a-2k"></a>汝等从今亦应如是，<a id="a-2l"></a>降伏波旬，<a id="a-2m"></a>应作是言：<a id="a-2n"></a>‘波旬，<a id="a-2o"></a>汝今不应作如是像。<a id="a-2p"></a>若故作者，<a id="a-2q"></a>当以五系系缚于汝。<a id="a-2r"></a>’魔闻是已，<a id="a-2s"></a>便当还去，<a id="a-2t"></a>如彼偷狗更不复还。<a id="a-2u"></a>”</p>
  <p id="a2v">迦葉白佛言：<a id="a-2w"></a>“世尊，<a id="a-2x"></a>如佛为瞿师罗长者说：<a id="a-2y"></a>‘若能如是降伏魔者，<a id="a-2z"></a>亦可得近大般涅槃。<a id="a-30"></a>’如来何必说是四人为依止处？<a id="a-31"></a>如是四人所可言说，<a id="a-32"></a>未必可信。<a id="a-33"></a>”</p>
  <p id="a34">佛告迦葉：<a id="a-35"></a>“善男子，<a id="a-36"></a>如我所说，<a id="a-37"></a>亦复如是，<a id="a-38"></a>非为不尔。<a id="a-39"></a>善男子，<a id="a-3A"></a>我为声闻有肉眼者说言降魔，<a id="a-3B"></a>不为修学大乘人说。<a id="a-3C"></a>声闻之人虽有天眼，<a id="a-3D"></a>故名肉眼；<a id="a-3E"></a>学大乘者虽有肉眼，<a id="a-3F"></a>乃名佛眼。<a id="a-3G"></a>何以故？<a id="a-3H"></a>是大乘经名为佛乘，<a id="a-3I"></a>而此佛乘最上最胜。</p>
  <p id="a3J">“善男子，<a id="a-3K"></a>譬如有人勇健威猛，<a id="a-3L"></a>有怯弱者常来依附。<a id="a-3M"></a>其勇健人常教怯者：<a id="a-3N"></a>‘汝当如是持弓执箭，<a id="a-3O"></a>修学矟道、<a id="a-3P"></a>长钩、<a id="a-3Q"></a>罥索。<a id="a-3R"></a>’又复告言：<a id="a-3S"></a>‘夫斗战者，<a id="a-3T"></a>虽如履刃，<a id="a-3U"></a>不应生于怖畏之想。<a id="a-3V"></a>当视人天生轻弱想，<a id="a-3W"></a>应自生心作勇健想。<a id="a-3X"></a>或时有人素无胆勇，<a id="a-3Y"></a>诈作健相，<a id="a-3Z"></a>执持弓刀，<a id="a-3a"></a>种种器仗以自庄严，<a id="a-3b"></a>来至阵中唱呼大唤，<a id="a-3c"></a>汝于是人亦复不应生于忧怖。<a id="a-3d"></a>如是辈人，<a id="a-3e"></a>若见汝时不怖畏者，<a id="a-3f"></a>当知是人不久散坏如彼偷狗。<a id="a-3g"></a>’善男子，<a id="a-3h"></a>如来亦尔，<a id="a-3i"></a>告诸声闻：<a id="a-3j"></a>‘汝等不应畏魔波旬。<a id="a-3k"></a>若魔波旬化作佛身至汝所者，<a id="a-3l"></a>汝当精勤坚固其心，<a id="a-3m"></a>降伏于魔。<a id="a-3n"></a>时魔即当愁忧不乐，<a id="a-3o"></a>复道而去。<a id="a-3p"></a>’善男子，<a id="a-3q"></a>如彼健人不从他习；<a id="a-3r"></a>学大乘者，<a id="a-3s"></a>亦复如是，<a id="a-3t"></a>得闻种种深密经典，<a id="a-3u"></a>其心欣乐，<a id="a-3v"></a>不生惊怖。<a id="a-3w"></a>何以故？<a id="a-3x"></a>如是修学大乘之人，<a id="a-3y"></a>已曾供养恭敬礼拜过去无量万亿佛故。<a id="a-3z"></a>虽有无量亿千魔众欲来侵娆，<a id="a-40"></a>于是事中终不惊畏。</p>
  <p id="a41">“善男子，<a id="a-42"></a>譬如有人，<a id="a-43"></a>得阿竭陀药，<a id="a-44"></a>不畏一切毒蛇等畏，<a id="a-45"></a>是药力故亦能消除一切毒等；<a id="a-46"></a>是大乘经亦复如是，<a id="a-47"></a>如彼药力，<a id="a-48"></a>不畏一切诸魔毒等，<a id="a-49"></a>亦能降伏，<a id="a-4A"></a>令更不起。</p>
  <p id="a4B">“复次，<a id="a-4C"></a>善男子，<a id="a-4D"></a>譬如有龙，<a id="a-4E"></a>性甚妒憋，<a id="a-4F"></a>欲害人时，<a id="a-4G"></a>或以眼视，<a id="a-4H"></a>或以气嘘，<a id="a-4I"></a>是故一切师子、<a id="a-4J"></a>虎、<a id="a-4K"></a>豹、<a id="a-4L"></a>豺狼、<a id="a-4M"></a>狗犬皆生怖畏。<a id="a-4N"></a>是等恶兽或闻声见形，<a id="a-4O"></a>或触其身，<a id="a-4P"></a>无不丧命。<a id="a-4Q"></a>有善咒者，<a id="a-4R"></a>以咒力故，<a id="a-4S"></a>能令如是诸恶毒龙、<a id="a-4T"></a>金翅鸟等，<a id="a-4U"></a>恶象、<a id="a-4V"></a>师子、<a id="a-4W"></a>虎、<a id="a-4X"></a>豹、<a id="a-4Y"></a>豺狼，<a id="a-4Z"></a>皆悉调善，<a id="a-4a"></a>任为御乘。<a id="a-4b"></a>如是等兽，<a id="a-4c"></a>见彼善咒，<a id="a-4d"></a>即便调伏。<a id="a-4e"></a>声闻、<a id="a-4f"></a>缘觉亦复如是，<a id="a-4g"></a>见魔波旬皆生恐怖，<a id="a-4h"></a>而魔波旬亦复不生畏惧之心，<a id="a-4i"></a>犹行魔业。<a id="a-4j"></a>学大乘者亦复如是，<a id="a-4k"></a>见诸声闻怖畏魔事，<a id="a-4l"></a>于此大乘不生信乐，<a id="a-4m"></a>先以方便降伏诸魔，<a id="a-4n"></a>悉令调善，<a id="a-4o"></a>堪任为乘，<a id="a-4p"></a>因为广说种种妙法。<a id="a-4q"></a>声闻、<a id="a-4r"></a>缘觉见调魔已，<a id="a-4s"></a>不生怖畏，<a id="a-4t"></a>于此大乘无上正法方生信乐，<a id="a-4u"></a>作如是言：<a id="a-4v"></a>‘我等从今不应于此正法之中而作障碍。<a id="a-4w"></a>’</p>
  <p id="a4x">“复次，<a id="a-4y"></a>善男子，<a id="a-4z"></a>声闻、<a id="a-50"></a>缘觉于诸烦恼而生怖畏，<a id="a-51"></a>学大乘者都无恐惧。<a id="a-52"></a>修学大乘有如是力，<a id="a-53"></a>以是因缘，<a id="a-54"></a>先所说者，<a id="a-55"></a>为欲令彼声闻、<a id="a-56"></a>缘觉调伏诸魔，<a id="a-57"></a>非为大乘。<a id="a-58"></a>是大涅槃微妙经典不可消伏，<a id="a-59"></a>甚奇甚特！<a id="a-5A"></a>若有闻者，<a id="a-5B"></a>闻已信受，<a id="a-5C"></a>能信如来是常住法，<a id="a-5D"></a>如是之人甚为希有如优昙华。<a id="a-5E"></a>我涅槃后，<a id="a-5F"></a>若有得闻如是大乘微妙经典生信敬心，<a id="a-5G"></a>当知是等于未来世百千亿劫不堕恶道。<a id="a-5H"></a>”</p>
  <p id="a5I">尔时，<a id="a-5J"></a>佛告迦葉菩萨：<a id="a-5K"></a>“善男子，<a id="a-5L"></a>我涅槃后，<a id="a-5M"></a>当有百千无量众生诽谤不信是大涅槃微妙经典。<a id="a-5N"></a>”</p>
  <p id="a5O">迦葉菩萨复白佛言：<a id="a-5P"></a>“世尊，<a id="a-5Q"></a>是诸众生，<a id="a-5R"></a>于佛灭后，<a id="a-5S"></a>久近便当诽谤是经。<a id="a-5T"></a>世尊，<a id="a-5U"></a>复有何等纯善众生，<a id="a-5V"></a>当能拔济是谤法者？<a id="a-5W"></a>”</p>
  <p id="a5X">佛告迦葉：<a id="a-5Y"></a>“善男子，<a id="a-5Z"></a>我般涅槃后四十年中，<a id="a-5a"></a>于阎浮提广行流布，<a id="a-5b"></a>然后乃当隐没于地。</p>
  <p id="a5c">“善男子，<a id="a-5d"></a>譬如甘蔗、<a id="a-5e"></a>稻米、<a id="a-5f"></a>石蜜、<a id="a-5g"></a>乳酥、<a id="a-5h"></a>醍醐，<a id="a-5i"></a>随有之处，<a id="a-5j"></a>其土人民皆言是味味中第一。<a id="a-5k"></a>或复有人纯食粟米及以稗子，<a id="a-5l"></a>是人亦言：<a id="a-5m"></a>‘我所食者，<a id="a-5n"></a>最为第一。<a id="a-5o"></a>’是薄福人受业报故。<a id="a-5p"></a>若是福人，<a id="a-5q"></a>耳初不闻粟稗之名，<a id="a-5r"></a>所食唯是粳粮、<a id="a-5s"></a>甘蔗、<a id="a-5t"></a>石蜜、<a id="a-5u"></a>醍醐。<a id="a-5v"></a>是大涅槃微妙经典亦复如是，<a id="a-5w"></a>钝根薄福不乐听闻。<a id="a-5x"></a>如彼薄福，<a id="a-5y"></a>憎恶粳粮及石蜜等；<a id="a-5z"></a>二乘之人亦复如是，<a id="a-60"></a>憎恶无上《大涅槃经》。<a id="a-61"></a>或有众生，<a id="a-62"></a>其心甘乐听受是经，<a id="a-63"></a>闻已欢喜，<a id="a-64"></a>不生诽谤，<a id="a-65"></a>如彼福人食于稻粮。</p>
  <p id="a66">“善男子，<a id="a-67"></a>譬如有王，<a id="a-68"></a>居在山中险难恶处，<a id="a-69"></a>虽有甘蔗、<a id="a-6A"></a>稻粮、<a id="a-6B"></a>石蜜，<a id="a-6C"></a>以其难得，<a id="a-6D"></a>贪惜积聚，<a id="a-6E"></a>不敢啖食，<a id="a-6F"></a>惧其有尽，<a id="a-6G"></a>唯食粟稗。<a id="a-6H"></a>有异国王闻之怜笑，<a id="a-6I"></a>即以车载稻粮、<a id="a-6J"></a>甘蔗而送与之。<a id="a-6K"></a>其王得已，<a id="a-6L"></a>即便分张，<a id="a-6M"></a>举国共食。<a id="a-6N"></a>民既食已，<a id="a-6O"></a>皆生欢喜，<a id="a-6P"></a>咸作是言：<a id="a-6Q"></a>‘因彼王故，<a id="a-6R"></a>令我得是希有之食。<a id="a-6S"></a>’善男子，<a id="a-6T"></a>是四种人亦复如是，<a id="a-6U"></a>为此无上大法之将。<a id="a-6V"></a>是四种中，<a id="a-6W"></a>或有一人，<a id="a-6X"></a>见于他方无量菩萨虽学如是大乘经典，<a id="a-6Y"></a>若自书写，<a id="a-6Z"></a>若令他书，<a id="a-6a"></a>为利养故，<a id="a-6b"></a>为称誉故，<a id="a-6c"></a>为了法故，<a id="a-6d"></a>为依止故，<a id="a-6e"></a>为用博易其余经故，<a id="a-6f"></a>不能广为他人宣说，<a id="a-6g"></a>是故持是微妙经典，<a id="a-6h"></a>送至彼方与彼菩萨，<a id="a-6i"></a>令发无上菩提之心安住菩提。<a id="a-6j"></a>而是菩萨得是经已，<a id="a-6k"></a>即便广为他人演说，<a id="a-6l"></a>令无量众得受如是大乘法味，<a id="a-6m"></a>皆悉是此一菩萨力，<a id="a-6n"></a>所未闻经悉令得闻；<a id="a-6o"></a>如彼人民因王力故，<a id="a-6p"></a>得希有食。</p>
  <p id="a6q">“又善男子，<a id="a-6r"></a>是大涅槃微妙经典所流布处，<a id="a-6s"></a>当知其地即是金刚，<a id="a-6t"></a>是中诸人亦如金刚。<a id="a-6u"></a>若有能听如是经者，<a id="a-6v"></a>即不退转于阿耨多罗三藐三菩提，<a id="a-6w"></a>随其所愿悉得成就。<a id="a-6x"></a>如我今日所可宣说，<a id="a-6y"></a>汝等比丘应善受持。<a id="a-6z"></a>若有众生不能听闻如是经典，<a id="a-70"></a>当知是人甚可怜愍。<a id="a-71"></a>何以故？<a id="a-72"></a>是人不能受持如是大乘经典甚深义故。<a id="a-73"></a>”</p>
  <p id="a74">迦葉菩萨白佛言：<a id="a-75"></a>“世尊，<a id="a-76"></a>如来灭后四十年中，<a id="a-77"></a>是大乘典《大涅槃经》于阎浮提广行流布，<a id="a-78"></a>过是已后没于地者，<a id="a-79"></a>却后久近复当还出？<a id="a-7A"></a>”</p>
  <p id="a7B">佛言：<a id="a-7C"></a>“善男子，<a id="a-7D"></a>若我正法余八十年，<a id="a-7E"></a>前四十年，<a id="a-7F"></a>是经复当于阎浮提雨大法雨。<a id="a-7G"></a>”</p>
  <p id="a7H">迦葉菩萨复白佛言：<a id="a-7I"></a>“世尊，<a id="a-7J"></a>如是经典正法灭时、<a id="a-7K"></a>正戒毁时、<a id="a-7L"></a>非法增长时、<a id="a-7M"></a>无如法众生时，<a id="a-7N"></a>谁能听受奉持读诵令其通利，<a id="a-7O"></a>供养恭敬，<a id="a-7P"></a>书写解说？<a id="a-7Q"></a>唯愿如来，<a id="a-7R"></a>怜愍众生分别广说，<a id="a-7S"></a>令诸菩萨闻已受持，<a id="a-7T"></a>持已即得不退阿耨多罗三藐三菩提心。<a id="a-7U"></a>”</p>
  <p id="a7V">尔时，<a id="a-7W"></a>佛赞迦葉：<a id="a-7X"></a>“善哉！<a id="a-7Y"></a>善哉！<a id="a-7Z"></a>善男子，<a id="a-7a"></a>汝今善能问如是义。</p>
  <p id="a7b">“善男子，<a id="a-7c"></a>若有众生于熙连河沙等诸佛所发菩提心，<a id="a-7d"></a>乃能于是恶世受持如是经典，<a id="a-7e"></a>不生诽谤。</p>
  <p id="a7f">“善男子，<a id="a-7g"></a>若有能于一恒河沙等诸佛世尊发菩提心，<a id="a-7h"></a>然后乃能于恶世中不谤是法，<a id="a-7i"></a>爱乐是典，<a id="a-7j"></a>不能为人分别广说。</p>
  <p id="a7k">“善男子，<a id="a-7l"></a>若有众生于二恒河沙等佛所发菩提心，<a id="a-7m"></a>然后乃能于恶世中不谤是法，<a id="a-7n"></a>正解信乐，<a id="a-7o"></a>受持读诵，<a id="a-7p"></a>亦不能为他人广说。</p>
  <p id="a7q">“若有众生于三恒河沙等佛所发菩提心，<a id="a-7r"></a>然后乃能于恶世中不谤是法，<a id="a-7s"></a>受持读诵，<a id="a-7t"></a>书写经卷，<a id="a-7u"></a>虽为他说，<a id="a-7v"></a>未解深义。</p>
  <p id="a7w">“若有众生于四恒河沙等佛所发菩提心，<a id="a-7x"></a>然后乃能于恶世中不谤是法，<a id="a-7y"></a>受持读诵，<a id="a-7z"></a>书写经卷，<a id="a-80"></a>为他广说十六分中一分之义。<a id="a-81"></a>虽复演说，<a id="a-82"></a>亦不具足。</p>
  <p id="a83">“若有众生于五恒河沙等佛所发菩提心，<a id="a-84"></a>然后乃能于恶世中不谤是法，<a id="a-85"></a>受持读诵，<a id="a-86"></a>书写经卷，<a id="a-87"></a>广为人说十六分中八分之义。</p>
  <p id="a88">“若有众生于六恒河沙等佛所发菩提心，<a id="a-89"></a>然后乃能于恶世中不谤是法，<a id="a-8A"></a>受持读诵，<a id="a-8B"></a>书写经卷，<a id="a-8C"></a>为他广说十六分中十二分义。</p>
  <p id="a8D">“若有众生于七恒河沙等佛所发菩提心，<a id="a-8E"></a>然后乃能于恶世中不谤是法，<a id="a-8F"></a>受持读诵，<a id="a-8G"></a>书写经卷，<a id="a-8H"></a>为他广说十六分中十四分义。</p>
  <p id="a8I">“若有众生于八恒河沙等佛所发菩提心，<a id="a-8J"></a>然后乃能于恶世中不谤是法，<a id="a-8K"></a>受持读诵，<a id="a-8L"></a>书写经卷，<a id="a-8M"></a>亦劝他人令得书写；<a id="a-8N"></a>自能听受，<a id="a-8O"></a>复劝他人令得听受；<a id="a-8P"></a>读诵通利，<a id="a-8Q"></a>拥护坚持；<a id="a-8R"></a>怜愍世间诸众生故，<a id="a-8S"></a>供养是经，<a id="a-8T"></a>亦劝他人令其供养；<a id="a-8U"></a>恭敬尊重，<a id="a-8V"></a>读诵礼拜，<a id="a-8W"></a>亦复如是。<a id="a-8X"></a>具足能解，<a id="a-8Y"></a>尽其义味，<a id="a-8Z"></a>所谓如来常住不变，<a id="a-8a"></a>毕竟安乐。<a id="a-8b"></a>广说众生悉有佛性，<a id="a-8c"></a>善知如来所有法藏。<a id="a-8d"></a>供养如是诸佛等已，<a id="a-8e"></a>建立如是无上正法受持拥护。</p>
  <p id="a8f">“若有始发阿耨多罗三藐三菩提心，<a id="a-8g"></a>当知是人未来之世，<a id="a-8h"></a>必能建立如是正法受持拥护。<a id="a-8i"></a>是故汝今不应不知未来世中护法之人。<a id="a-8j"></a>何以故？<a id="a-8k"></a>是发心者，<a id="a-8l"></a>于未来世，<a id="a-8m"></a>必能护持无上正法。</p>
  <p id="a8n">“善男子，<a id="a-8o"></a>有恶比丘，<a id="a-8p"></a>闻我涅槃，<a id="a-8q"></a>不生忧愁：<a id="a-8r"></a>‘今日如来入般涅槃，<a id="a-8s"></a>何期快哉！<a id="a-8t"></a>如来在世，<a id="a-8u"></a>遮我等利，<a id="a-8v"></a>今入般涅槃，<a id="a-8w"></a>谁复当有遮夺我者？<a id="a-8x"></a>若无遮夺，<a id="a-8y"></a>我则还得如来利养。<a id="a-8z"></a>如来在世，<a id="a-90"></a>禁戒严峻，<a id="a-91"></a>今入涅槃，<a id="a-92"></a>悉当放舍。<a id="a-93"></a>所受袈裟本为法式，<a id="a-94"></a>今当废坏如木头幡。<a id="a-95"></a>’如是等人，<a id="a-96"></a>诽谤拒逆是大乘经。</p>
  <p id="a97">“善男子，<a id="a-98"></a>汝今应当如是忆持。<a id="a-99"></a>若有众生成就具足无量功德，<a id="a-9A"></a>乃能信是大乘经典，<a id="a-9B"></a>信已受持。<a id="a-9C"></a>其余众生有乐法者，<a id="a-9D"></a>若能广为解说此经，<a id="a-9E"></a>其人闻已，<a id="a-9F"></a>过去无量阿僧祇劫所作恶业皆悉除灭。<a id="a-9G"></a>若有不信是经典者，<a id="a-9H"></a>现身当为无量病苦之所恼害，<a id="a-9I"></a>多为众人所见骂辱。<a id="a-9J"></a>命终之后，<a id="a-9K"></a>人所轻贱，<a id="a-9L"></a>颜貌丑陋，<a id="a-9M"></a>资生艰难，<a id="a-9N"></a>常不供足。<a id="a-9O"></a>虽复少得，<a id="a-9P"></a>粗涩弊恶，<a id="a-9Q"></a>生生常处贫穷下贱、<a id="a-9R"></a>诽谤正法邪见之家。<a id="a-9S"></a>若临终时，<a id="a-9T"></a>或值荒乱，<a id="a-9U"></a>刀兵竞起，<a id="a-9V"></a>帝王暴虐，<a id="a-9W"></a>怨家仇隟之所侵逼。<a id="a-9X"></a>虽有善友而不遭遇。<a id="a-9Y"></a>资生所须，<a id="a-9Z"></a>求不能得，<a id="a-9a"></a>虽少得利，<a id="a-9b"></a>常患饥渴。<a id="a-9c"></a>唯为凡下之所顾识，<a id="a-9d"></a>国王、<a id="a-9e"></a>大臣悉不齿录。<a id="a-9f"></a>设复闻其有所宣说，<a id="a-9g"></a>正使是理终不信受。<a id="a-9h"></a>如是之人不至善处，<a id="a-9i"></a>如折翼鸟不能飞行，<a id="a-9j"></a>是人亦尔，<a id="a-9k"></a>于未来世不能得至人天善处。<a id="a-9l"></a>若复有人能信如是大乘经典，<a id="a-9m"></a>本所受形虽复粗陋，<a id="a-9n"></a>以经功德即便端正，<a id="a-9o"></a>威颜色力日更增多，<a id="a-9p"></a>常为人天之所乐见，<a id="a-9q"></a>恭敬爱恋，<a id="a-9r"></a>情无舍离。<a id="a-9s"></a>国王、<a id="a-9t"></a>大臣及家亲属，<a id="a-9u"></a>闻其所说，<a id="a-9v"></a>悉皆敬信。<a id="a-9w"></a>若我声闻弟子之中，<a id="a-9x"></a>欲行第一希有事者，<a id="a-9y"></a>当为世间广宣如是大乘经典。</p>
  <p id="a9z">“善男子，<a id="a-A0"></a>譬如雾露，<a id="a-A1"></a>势虽欲住，<a id="a-A2"></a>不过日出，<a id="a-A3"></a>日既出已，<a id="a-A4"></a>消灭无余。<a id="a-A5"></a>善男子，<a id="a-A6"></a>是诸众生所有恶业亦复如是，<a id="a-A7"></a>住世势力，<a id="a-A8"></a>不过得见大涅槃日，<a id="a-A9"></a>是日既出，<a id="a-AA"></a>悉能除灭一切恶业。</p>
  <p id="aAB">“复次，<a id="a-AC"></a>善男子，<a id="a-AD"></a>譬如有人，<a id="a-AE"></a>出家剃发，<a id="a-AF"></a>虽服袈裟，<a id="a-AG"></a>故未得受沙弥十戒。<a id="a-AH"></a>或有长者来请众僧，<a id="a-AI"></a>未受戒者即与大众俱共受请，<a id="a-AJ"></a>虽未受戒，<a id="a-AK"></a>已堕僧数。<a id="a-AL"></a>善男子，<a id="a-AM"></a>若有众生发心始学是大乘典《大涅槃经》，<a id="a-AN"></a>书持读诵亦复如是，<a id="a-AO"></a>虽未具足位阶十住，<a id="a-AP"></a>则已堕于十住数中。<a id="a-AQ"></a>或有众生是佛弟子、<a id="a-AR"></a>或非弟子，<a id="a-AS"></a>若因贪怖，<a id="a-AT"></a>或因利养，<a id="a-AU"></a>听受是经，<a id="a-AV"></a>乃至一偈闻已不谤，<a id="a-AW"></a>当知是人则为已近阿耨多罗三藐三菩提。<a id="a-AX"></a>善男子，<a id="a-AY"></a>以是因缘，<a id="a-AZ"></a>我说四人为世间依。<a id="a-Aa"></a>善男子，<a id="a-Ab"></a>如是四人，<a id="a-Ac"></a>若以佛说言非佛说，<a id="a-Ad"></a>无有是处，<a id="a-Ae"></a>是故我说如是四人为世间依。<a id="a-Af"></a>善男子，<a id="a-Ag"></a>汝应供养如是四人。<a id="a-Ah"></a>”</p>
  <p id="aAi">“世尊，<a id="a-Aj"></a>我当云何识知是人而为供养？<a id="a-Ak"></a>”</p>
  <p id="aAl">佛告迦葉：<a id="a-Am"></a>“若有建立护持正法，<a id="a-An"></a>如是之人应从启请，<a id="a-Ao"></a>当舍身命而供养之。<a id="a-Ap"></a>如我于是大乘经说：</p>
  <p id="aAq">“有知法者，<a id="a-Ar"></a>若老若少，</p>
  <p id="aAs">故应供养，<a id="a-At"></a>恭敬礼拜，</p>
  <p id="aAu">犹如事火，<a id="a-Av"></a>婆罗门等。</p>
  <p id="aAw">有知法者，<a id="a-Ax"></a>若老若少，</p>
  <p id="aAy">故应供养，<a id="a-Az"></a>恭敬礼拜，</p>
  <p id="aB0">亦如诸天，<a id="a-B1"></a>奉事帝释。</p>
  <p id="aB2">迦葉菩萨白佛言：<a id="a-B3"></a>“世尊，<a id="a-B4"></a>如佛所说，<a id="a-B5"></a>供养师长，<a id="a-B6"></a>正应如是。<a id="a-B7"></a>今有所疑，<a id="a-B8"></a>唯愿广说。<a id="a-B9"></a>若有长宿护持禁戒，<a id="a-BA"></a>从年少边咨受未闻，<a id="a-BB"></a>云何是人当礼敬不？<a id="a-BC"></a>若当礼敬，<a id="a-BD"></a>是则不名为持戒也。<a id="a-BE"></a>若是年少护持禁戒，<a id="a-BF"></a>从诸宿旧破戒人边咨受未闻，<a id="a-BG"></a>复应礼不？<a id="a-BH"></a>若出家人，<a id="a-BI"></a>从在家人咨受未闻，<a id="a-BJ"></a>复当礼不？<a id="a-BK"></a>然出家人不应礼敬在家人也。<a id="a-BL"></a>然佛法中，<a id="a-BM"></a>年少幼小应当恭敬耆旧长宿，<a id="a-BN"></a>以是长宿先受具戒，<a id="a-BO"></a>成就威仪，<a id="a-BP"></a>是故应当供养恭敬。<a id="a-BQ"></a>如佛言曰：<a id="a-BR"></a>‘其破戒者，<a id="a-BS"></a>是佛法中所不容受，<a id="a-BT"></a>犹如良田多有稊稗。<a id="a-BU"></a>’又如佛说：<a id="a-BV"></a>‘有知法者，<a id="a-BW"></a>若老若少，<a id="a-BX"></a>故应供养，<a id="a-BY"></a>如事帝释。<a id="a-BZ"></a>’如是二句，<a id="a-Ba"></a>其义云何？<a id="a-Bb"></a>将非如来虚妄说耶？<a id="a-Bc"></a>如佛言曰：<a id="a-Bd"></a>‘持戒比丘亦有所犯。<a id="a-Be"></a>’何故如来而作是说？<a id="a-Bf"></a>世尊亦于余经中说听治破戒，<a id="a-Bg"></a>如是所说，<a id="a-Bh"></a>其义未了。<a id="a-Bi"></a>”</p>
  <p id="aBj">佛告迦葉：<a id="a-Bk"></a>“善男子，<a id="a-Bl"></a>我为未来诸菩萨等学大乘者说如是偈，<a id="a-Bm"></a>不为声闻弟子说也。</p>
  <p id="aBn">“善男子，<a id="a-Bo"></a>如我先说：<a id="a-Bp"></a>‘正法灭已毁正戒时，<a id="a-Bq"></a>增长破戒非法盛时，<a id="a-Br"></a>一切圣人隐不现时，<a id="a-Bs"></a>受畜奴婢不净物时，<a id="a-Bt"></a>是四人中，<a id="a-Bu"></a>当有一人出现于世，<a id="a-Bv"></a>剃除须发出家修道。<a id="a-Bw"></a>’见诸比丘各各受畜奴婢仆使不净之物，<a id="a-Bx"></a>净与不净一切不知，<a id="a-By"></a>是律非律亦复不识，<a id="a-Bz"></a>是人为欲调伏如是诸比丘故，<a id="a-C0"></a>与共和光，<a id="a-C1"></a>不同其尘，<a id="a-C2"></a>自所行处及佛行处善能别知。<a id="a-C3"></a>虽见诸人犯波罗夷，<a id="a-C4"></a>默然不举。<a id="a-C5"></a>何以故？<a id="a-C6"></a>我出于世，<a id="a-C7"></a>为欲建立护持正法，<a id="a-C8"></a>是故默然而不举处。<a id="a-C9"></a>善男子，<a id="a-CA"></a>如是之人为护法故，<a id="a-CB"></a>虽有所犯，<a id="a-CC"></a>不名破戒。</p>
  <p id="aCD">“善男子，<a id="a-CE"></a>如有国王遇病崩亡，<a id="a-CF"></a>储君稚小未任绍继。<a id="a-CG"></a>有旃陀罗丰饶财宝，<a id="a-CH"></a>巨富无量，<a id="a-CI"></a>多有眷属，<a id="a-CJ"></a>自以强力伺国虚弱篡居王位。<a id="a-CK"></a>治化未久，<a id="a-CL"></a>国人、<a id="a-CM"></a>居士、<a id="a-CN"></a>婆罗门等亡叛逃走，<a id="a-CO"></a>远投他国。<a id="a-CP"></a>虽有在者，<a id="a-CQ"></a>乃至不欲眼见是王。<a id="a-CR"></a>或有长者、<a id="a-CS"></a>婆罗门等，<a id="a-CT"></a>不离本土。<a id="a-CU"></a>譬如诸树，<a id="a-CV"></a>随其生处，<a id="a-CW"></a>即是中死。<a id="a-CX"></a>旃陀罗王知其国人逃叛者众，<a id="a-CY"></a>寻即还遣诸旃陀罗守逻诸道。<a id="a-CZ"></a>复于七日，<a id="a-Ca"></a>击鼓唱令诸婆罗门：<a id="a-Cb"></a>‘有能为我作灌顶师者，<a id="a-Cc"></a>当以半国而为爵赏。<a id="a-Cd"></a>’诸婆罗门闻是语已，<a id="a-Ce"></a>悉无来者，<a id="a-Cf"></a>各作是言：<a id="a-Cg"></a>‘何处当有婆罗门种作如是事？<a id="a-Ch"></a>’旃陀罗王复作是言：<a id="a-Ci"></a>‘婆罗门中，<a id="a-Cj"></a>若无一人为我师者，<a id="a-Ck"></a>我要当令诸婆罗门与旃陀罗共住食宿，<a id="a-Cl"></a>同其事业。<a id="a-Cm"></a>若有能来灌我顶者，<a id="a-Cn"></a>半国之封，<a id="a-Co"></a>此言不虚。<a id="a-Cp"></a>咒术所致三十三天上妙甘露不死之药，<a id="a-Cq"></a>亦当共分而服食之。<a id="a-Cr"></a>’</p>
  <p id="aCs">“尔时，<a id="a-Ct"></a>有一婆罗门子，<a id="a-Cu"></a>年在弱冠，<a id="a-Cv"></a>修治净行，<a id="a-Cw"></a>长发为相，<a id="a-Cx"></a>善知咒术，<a id="a-Cy"></a>往至王所白言：<a id="a-Cz"></a>‘大王，<a id="a-D0"></a>王所敕使，<a id="a-D1"></a>我悉能为。<a id="a-D2"></a>’尔时，<a id="a-D3"></a>大王心生欢喜，<a id="a-D4"></a>受此童子作灌顶师。<a id="a-D5"></a>诸婆罗门闻是事已，<a id="a-D6"></a>皆生瞋恚责此童子：<a id="a-D7"></a>‘汝婆罗门，<a id="a-D8"></a>云何乃作旃陀罗师？<a id="a-D9"></a>’尔时，<a id="a-DA"></a>其王即分半国与是童子，<a id="a-DB"></a>因共治国，<a id="a-DC"></a>经历多时。<a id="a-DD"></a>尔时，<a id="a-DE"></a>童子语其王言：<a id="a-DF"></a>‘我舍家法来作王师，<a id="a-DG"></a>然教大王微密咒术，<a id="a-DH"></a>而今大王犹不见亲。<a id="a-DI"></a>’时王答言：<a id="a-DJ"></a>‘我今云何不亲汝耶？<a id="a-DK"></a>’童子答言：<a id="a-DL"></a>‘先王所有不死之药，<a id="a-DM"></a>犹未共食。<a id="a-DN"></a>’王言：<a id="a-DO"></a>‘善哉！<a id="a-DP"></a>善哉！<a id="a-DQ"></a>大师，<a id="a-DR"></a>我实不知。<a id="a-DS"></a>师若须者，<a id="a-DT"></a>唯愿持去。<a id="a-DU"></a>’是时童子闻王语已，<a id="a-DV"></a>即取归家，<a id="a-DW"></a>请诸大臣而共食之。<a id="a-DX"></a>诸臣食已，<a id="a-DY"></a>即共白王：<a id="a-DZ"></a>‘快哉大师，<a id="a-Da"></a>有是甘露不死之药！<a id="a-Db"></a>’王既知已，<a id="a-Dc"></a>语其师言：<a id="a-Dd"></a>‘云何大师独与诸臣服食甘露，<a id="a-De"></a>而不见分？<a id="a-Df"></a>’尔时，<a id="a-Dg"></a>童子更以其余杂毒之药与王令服。<a id="a-Dh"></a>王既服已，<a id="a-Di"></a>须臾药发，<a id="a-Dj"></a>闷乱躄地，<a id="a-Dk"></a>无所觉知犹如死人。</p>
  <p id="aDl">“尔时，<a id="a-Dm"></a>童子立本储君还以为王，<a id="a-Dn"></a>作如是言：<a id="a-Do"></a>‘师子御座，<a id="a-Dp"></a>法不应令旃陀罗升。<a id="a-Dq"></a>我从昔来，<a id="a-Dr"></a>未曾闻见旃陀罗种而为王也。<a id="a-Ds"></a>若旃陀罗治国理民，<a id="a-Dt"></a>无有是处。<a id="a-Du"></a>汝今应还绍继先王，<a id="a-Dv"></a>正法治国。<a id="a-Dw"></a>’尔时，<a id="a-Dx"></a>童子经理是已，<a id="a-Dy"></a>复以解药与旃陀罗，<a id="a-Dz"></a>令其醒寤，<a id="a-E0"></a>既醒寤已，<a id="a-E1"></a>驱令出国。<a id="a-E2"></a>是时童子虽为是事，<a id="a-E3"></a>犹故不失婆罗门法。<a id="a-E4"></a>其余居士、<a id="a-E5"></a>婆罗门等闻其所作，<a id="a-E6"></a>叹未曾有，<a id="a-E7"></a>赞言：<a id="a-E8"></a>‘善哉！<a id="a-E9"></a>善哉！<a id="a-EA"></a>仁者善能驱遣旃陀罗王。<a id="a-EB"></a>’</p>
  <p id="aEC">“善男子，<a id="a-ED"></a>我涅槃后，<a id="a-EE"></a>护持正法诸菩萨等亦复如是，<a id="a-EF"></a>以方便力，<a id="a-EG"></a>与彼破戒假名受畜一切不净物僧，<a id="a-EH"></a>同其事业。<a id="a-EI"></a>尔时，<a id="a-EJ"></a>菩萨若见有人虽多犯戒，<a id="a-EK"></a>能治毁禁诸恶比丘，<a id="a-EL"></a>即往其所恭敬礼拜，<a id="a-EM"></a>四事供养，<a id="a-EN"></a>经书什物悉以奉上。<a id="a-EO"></a>如其自无，<a id="a-EP"></a>要当方便从诸檀越求觅而与。<a id="a-EQ"></a>为是事故，<a id="a-ER"></a>应畜八种不净之物。<a id="a-ES"></a>何以故？<a id="a-ET"></a>是人为治诸恶比丘，<a id="a-EU"></a>如彼童子驱旃陀罗。<a id="a-EV"></a>尔时，<a id="a-EW"></a>菩萨虽复恭敬礼拜是人受畜八种不净之物，<a id="a-EX"></a>悉无有罪。<a id="a-EY"></a>何以故？<a id="a-EZ"></a>以是菩萨为欲摈治诸恶比丘，<a id="a-Ea"></a>令清净僧得安隐住，<a id="a-Eb"></a>流布方等大乘经典，<a id="a-Ec"></a>利益一切诸天人故。<a id="a-Ed"></a>善男子，<a id="a-Ee"></a>以是因缘，<a id="a-Ef"></a>我于经中说是二偈，<a id="a-Eg"></a>令诸菩萨皆共赞叹护法之人，<a id="a-Eh"></a>如彼居士、<a id="a-Ei"></a>婆罗门等，<a id="a-Ej"></a>称赞童子：<a id="a-Ek"></a>‘善哉！<a id="a-El"></a>善哉！<a id="a-Em"></a>护法菩萨正应如是。<a id="a-En"></a>’若有人见护法之人与破戒者同其事业，<a id="a-Eo"></a>说有罪者，<a id="a-Ep"></a>当知其人自受其殃。<a id="a-Eq"></a>是护法者实无有罪。<a id="a-Er"></a>善男子，<a id="a-Es"></a>若有比丘犯禁戒已，<a id="a-Et"></a>憍慢心故覆藏不悔，<a id="a-Eu"></a>当知是人名真破戒。<a id="a-Ev"></a>菩萨摩诃萨为护法故，<a id="a-Ew"></a>虽有所犯，<a id="a-Ex"></a>不名破戒。<a id="a-Ey"></a>何以故？<a id="a-Ez"></a>以无憍慢，<a id="a-F0"></a>发露悔故。<a id="a-F1"></a>善男子，<a id="a-F2"></a>是故我于经中覆相，<a id="a-F3"></a>说如是偈：</p>
  <p id="aF4">“有知法者，<a id="a-F5"></a>若老若少，</p>
  <p id="aF6">故应供养，<a id="a-F7"></a>恭敬礼拜。</p>
  <p id="aF8">犹如事火，<a id="a-F9"></a>婆罗门等，</p>
  <p id="aFA">如第二天，<a id="a-FB"></a>奉事帝释。</p>
  <p id="aFC">“以是因缘，<a id="a-FD"></a>我亦不为学声闻人，<a id="a-FE"></a>但为菩萨而说是偈。<a id="a-FF"></a>”</p>
  <p id="aFG">迦葉菩萨白佛言：<a id="a-FH"></a>“世尊，<a id="a-FI"></a>如是等菩萨摩诃萨于戒极缓，<a id="a-FJ"></a>本所受戒，<a id="a-FK"></a>为具在不？<a id="a-FL"></a>”</p>
  <p id="aFM">佛言：<a id="a-FN"></a>“善男子，<a id="a-FO"></a>汝今不应作如是说。<a id="a-FP"></a>何以故？<a id="a-FQ"></a>本所受戒，<a id="a-FR"></a>如本不失。<a id="a-FS"></a>设有所犯，<a id="a-FT"></a>即应忏悔，<a id="a-FU"></a>悔已清净。<a id="a-FV"></a>善男子，<a id="a-FW"></a>如故堤塘，<a id="a-FX"></a>穿穴有孔，<a id="a-FY"></a>水则淋漏。<a id="a-FZ"></a>何以故？<a id="a-Fa"></a>无人治故。<a id="a-Fb"></a>若有人治，<a id="a-Fc"></a>水则不出。<a id="a-Fd"></a>菩萨亦尔，<a id="a-Fe"></a>虽与破戒共作布萨、<a id="a-Ff"></a>受戒、<a id="a-Fg"></a>自恣，<a id="a-Fh"></a>同其僧事，<a id="a-Fi"></a>所有戒律不如堤塘穿穴淋漏。<a id="a-Fj"></a>何以故？<a id="a-Fk"></a>若无清净持戒之人，<a id="a-Fl"></a>僧则损减，<a id="a-Fm"></a>慢缓懈怠，<a id="a-Fn"></a>日有增长。<a id="a-Fo"></a>若有清净持戒之人，<a id="a-Fp"></a>即能具足，<a id="a-Fq"></a>不失本戒。<a id="a-Fr"></a>善男子，<a id="a-Fs"></a>于乘缓者，<a id="a-Ft"></a>乃名为缓；<a id="a-Fu"></a>于戒缓者，<a id="a-Fv"></a>不名为缓。<a id="a-Fw"></a>菩萨摩诃萨于此大乘心不懈慢，<a id="a-Fx"></a>是名本戒。<a id="a-Fy"></a>为护正法，<a id="a-Fz"></a>以大乘水而自澡浴，<a id="a-G0"></a>是故菩萨虽现破戒，<a id="a-G1"></a>不名为缓。<a id="a-G2"></a>”</p>
  <p id="aG3">迦葉菩萨白佛言：<a id="a-G4"></a>“众僧之中，<a id="a-G5"></a>有四种人，<a id="a-G6"></a>如庵罗果生熟难知。<a id="a-G7"></a>破戒、<a id="a-G8"></a>持戒，<a id="a-G9"></a>云何可识？<a id="a-GA"></a>”</p>
  <p id="aGB">佛言：<a id="a-GC"></a>“善男子，<a id="a-GD"></a>因大涅槃微妙经典则易可知。<a id="a-GE"></a>云何因是《大涅槃经》可得知耶？<a id="a-GF"></a>譬如田夫，<a id="a-GG"></a>种稻谷等，<a id="a-GH"></a>芸除稗莠，<a id="a-GI"></a>以肉眼观，<a id="a-GJ"></a>名为净田，<a id="a-GK"></a>至其成实，<a id="a-GL"></a>草谷各异。<a id="a-GM"></a>如是八事能污染僧，<a id="a-GN"></a>若能除却，<a id="a-GO"></a>以肉眼观，<a id="a-GP"></a>则知清净。<a id="a-GQ"></a>若有持戒、<a id="a-GR"></a>破戒，<a id="a-GS"></a>不作恶时，<a id="a-GT"></a>以肉眼观，<a id="a-GU"></a>难可分别；<a id="a-GV"></a>若恶彰露则易可知，<a id="a-GW"></a>如彼稗莠，<a id="a-GX"></a>易可分别。<a id="a-GY"></a>僧中亦尔，<a id="a-GZ"></a>若能远离于八不净毒蛇之法，<a id="a-Ga"></a>是名清净圣众福田，<a id="a-Gb"></a>应为人天之所供养。<a id="a-Gc"></a>清净果报，<a id="a-Gd"></a>非是肉眼所能分别。</p>
  <p id="aGe">“复次，<a id="a-Gf"></a>善男子，<a id="a-Gg"></a>如迦罗迦林，<a id="a-Gh"></a>其树众多。<a id="a-Gi"></a>于是林中，<a id="a-Gj"></a>唯有一树名镇头迦。<a id="a-Gk"></a>是迦罗迦树、<a id="a-Gl"></a>镇头迦树，<a id="a-Gm"></a>二果相似，<a id="a-Gn"></a>不可分别。<a id="a-Go"></a>其果熟时，<a id="a-Gp"></a>有一女人悉皆拾取。<a id="a-Gq"></a>镇头迦果才有一分，<a id="a-Gr"></a>迦罗迦果乃有十分。<a id="a-Gs"></a>是女不识，<a id="a-Gt"></a>赍来诣市而炫卖之。<a id="a-Gu"></a>凡愚小儿复不别故，<a id="a-Gv"></a>买迦罗迦果，<a id="a-Gw"></a>啖已命终。<a id="a-Gx"></a>有智人辈闻是事已，<a id="a-Gy"></a>即问女人：<a id="a-Gz"></a>‘姊，<a id="a-H0"></a>于何处持是果来？<a id="a-H1"></a>’是时女人即示方所，<a id="a-H2"></a>诸人即言：<a id="a-H3"></a>‘如是方所多有无量迦罗迦树，<a id="a-H4"></a>唯有一根镇头迦树。<a id="a-H5"></a>’诸人知已，<a id="a-H6"></a>笑而舍去。<a id="a-H7"></a>善男子，<a id="a-H8"></a>大众之中，<a id="a-H9"></a>八不净法亦复如是。<a id="a-HA"></a>于是众中多有受用如是八法，<a id="a-HB"></a>唯有一人清净持戒，<a id="a-HC"></a>不受如是八不净法，<a id="a-HD"></a>而知诸人受畜非法，<a id="a-HE"></a>然与同事不相舍离，<a id="a-HF"></a>如彼林中一镇头迦树。<a id="a-HG"></a>有优婆塞见是诸人多有非法，<a id="a-HH"></a>并不恭敬供养是人。<a id="a-HI"></a>若欲供养，<a id="a-HJ"></a>应先问言：<a id="a-HK"></a>‘大德，<a id="a-HL"></a>如是八事，<a id="a-HM"></a>为受畜不？<a id="a-HN"></a>佛所听不？<a id="a-HO"></a>’若言佛听：<a id="a-HP"></a>‘如是之人，<a id="a-HQ"></a>得共布萨、<a id="a-HR"></a>羯磨、<a id="a-HS"></a>自恣不？<a id="a-HT"></a>’是优婆塞如是问已，<a id="a-HU"></a>众皆答言：<a id="a-HV"></a>‘如是八事，<a id="a-HW"></a>如来怜愍，<a id="a-HX"></a>皆悉听畜。<a id="a-HY"></a>’优婆塞言：<a id="a-HZ"></a>‘祇洹精舍有诸比丘，<a id="a-Ha"></a>或言金银佛所听畜，<a id="a-Hb"></a>或言不听。<a id="a-Hc"></a>有言听者，<a id="a-Hd"></a>是不听者不与共住、<a id="a-He"></a>说戒、<a id="a-Hf"></a>自恣，<a id="a-Hg"></a>乃至不共一河饮水，<a id="a-Hh"></a>利养之物悉不共之。<a id="a-Hi"></a>汝等云何言佛听许？<a id="a-Hj"></a>佛天中天虽复受之，<a id="a-Hk"></a>汝等众僧亦不应畜。<a id="a-Hl"></a>若有受者，<a id="a-Hm"></a>乃至不应与共说戒、<a id="a-Hn"></a>自恣、<a id="a-Ho"></a>羯磨、<a id="a-Hp"></a>同其僧事。<a id="a-Hq"></a>若共说戒、<a id="a-Hr"></a>自恣、<a id="a-Hs"></a>羯磨、<a id="a-Ht"></a>同僧事者，<a id="a-Hu"></a>命终即当堕于地狱，<a id="a-Hv"></a>如彼诸人食迦罗果已而便命终。<a id="a-Hw"></a>’</p>
  <p id="aHx">“复次，<a id="a-Hy"></a>善男子，<a id="a-Hz"></a>譬如城市有卖药人，<a id="a-I0"></a>有妙甘药出于雪山，<a id="a-I1"></a>亦复多卖其余杂药，<a id="a-I2"></a>昧甘相似。<a id="a-I3"></a>时有诸人，<a id="a-I4"></a>咸皆欲买然不识别，<a id="a-I5"></a>至卖药所问言：<a id="a-I6"></a>‘汝有雪山药不？<a id="a-I7"></a>’其卖药人即答言：<a id="a-I8"></a>‘有。<a id="a-I9"></a>’是人欺诈，<a id="a-IA"></a>以余杂药语买者言：<a id="a-IB"></a>‘此是雪山甘好妙药。<a id="a-IC"></a>’时买药者以肉眼故，<a id="a-ID"></a>不能善别，<a id="a-IE"></a>即买持去，<a id="a-IF"></a>复作是念：<a id="a-IG"></a>‘我今已得雪山甘药。<a id="a-IH"></a>’迦葉，<a id="a-II"></a>若声闻僧中，<a id="a-IJ"></a>有假名僧、<a id="a-IK"></a>有真实僧、<a id="a-IL"></a>有和合僧，<a id="a-IM"></a>若持戒、<a id="a-IN"></a>破戒，<a id="a-IO"></a>于是众中等应供养恭敬礼拜。<a id="a-IP"></a>是优婆塞以肉眼故不能分别，<a id="a-IQ"></a>喻如彼人不能分别雪山甘药。<a id="a-IR"></a>谁是持戒，<a id="a-IS"></a>谁是破戒，<a id="a-IT"></a>谁是真僧，<a id="a-IU"></a>谁是假僧，<a id="a-IV"></a>有天眼者，<a id="a-IW"></a>乃能分别。<a id="a-IX"></a>迦葉，<a id="a-IY"></a>若优婆塞知是比丘是破戒人，<a id="a-IZ"></a>不应给施礼拜供养。<a id="a-Ia"></a>若知是人受畜八法，<a id="a-Ib"></a>亦复不应给施所须礼拜供养。<a id="a-Ic"></a>若于僧中有破戒者，<a id="a-Id"></a>不应以被袈裟因缘恭敬礼拜。<a id="a-Ie"></a>”</p>
  <p id="aIf">迦葉菩萨复白佛言：<a id="a-Ig"></a>“世尊，<a id="a-Ih"></a>善哉！<a id="a-Ii"></a>善哉！<a id="a-Ij"></a>如来所说，<a id="a-Ik"></a>真实不虚，<a id="a-Il"></a>我当顶受，<a id="a-Im"></a>譬如金刚珍宝异物。<a id="a-In"></a>如佛所说，<a id="a-Io"></a>是诸比丘当依四法。<a id="a-Ip"></a>何等为四？<a id="a-Iq"></a>依法不依人，<a id="a-Ir"></a>依义不依语，<a id="a-Is"></a>依智不依识，<a id="a-It"></a>依了义经不依不了义经。<a id="a-Iu"></a>如是四法，<a id="a-Iv"></a>应当证知，<a id="a-Iw"></a>非四种人。<a id="a-Ix"></a>”</p>
  <p id="aIy">佛言：<a id="a-Iz"></a>“善男子，<a id="a-J0"></a>依法者，<a id="a-J1"></a>即是如来大般涅槃。<a id="a-J2"></a>一切佛法即是法性，<a id="a-J3"></a>是法性者即是如来，<a id="a-J4"></a>是故如来常住不变。<a id="a-J5"></a>若复有言如来无常，<a id="a-J6"></a>是人不知不见法性。<a id="a-J7"></a>若不知见是法性者，<a id="a-J8"></a>不应依止。<a id="a-J9"></a>如上所说四人出世护持法者，<a id="a-JA"></a>应当证知而为依止。<a id="a-JB"></a>何以故？<a id="a-JC"></a>是人善解如来微密深奥藏故，<a id="a-JD"></a>能知如来常住不变。<a id="a-JE"></a>若言如来无常变易，<a id="a-JF"></a>无有是处。<a id="a-JG"></a>如是四人即名如来。<a id="a-JH"></a>何以故？<a id="a-JI"></a>是人能解如来密语及能说故。<a id="a-JJ"></a>若有人能了知如来甚深密藏，<a id="a-JK"></a>及知如来常住不变，<a id="a-JL"></a>如是之人若为利养，<a id="a-JM"></a>说言如来是无常者，<a id="a-JN"></a>无有是处。<a id="a-JO"></a>如是之人尚可依止，<a id="a-JP"></a>何况不依是四人也？<a id="a-JQ"></a>依法者即是法性，<a id="a-JR"></a>不依人者即是声闻。<a id="a-JS"></a>法性者即是如来，<a id="a-JT"></a>声闻者即是有为。<a id="a-JU"></a>如来者即是常住，<a id="a-JV"></a>有为者即是无常。<a id="a-JW"></a>善男子，<a id="a-JX"></a>若人破戒为利养故，<a id="a-JY"></a>说言如来无常变易，<a id="a-JZ"></a>如是之人所不应依。<a id="a-Ja"></a>善男子，<a id="a-Jb"></a>是名定义。</p>
  <p id="aJc">“依义不依语者，<a id="a-Jd"></a>义者名曰觉了，<a id="a-Je"></a>觉了义者名不羸劣，<a id="a-Jf"></a>不羸劣者名曰满足，<a id="a-Jg"></a>满足义者名曰如来常住不变，<a id="a-Jh"></a>如来常住不变义者即是法常，<a id="a-Ji"></a>法常义者即是僧常，<a id="a-Jj"></a>是名依义不依语也。<a id="a-Jk"></a>何等语言所不应依？<a id="a-Jl"></a>所谓诸论绮饰文辞，<a id="a-Jm"></a>如佛所说无量诸经，<a id="a-Jn"></a>贪求无厌，<a id="a-Jo"></a>多奸谀谄，<a id="a-Jp"></a>诈现亲附，<a id="a-Jq"></a>现相求利，<a id="a-Jr"></a>经理白衣，<a id="a-Js"></a>为其执役，<a id="a-Jt"></a>又复唱言：<a id="a-Ju"></a>‘佛听比丘畜诸奴婢不净之物，<a id="a-Jv"></a>金银珍宝、<a id="a-Jw"></a>谷米仓库、<a id="a-Jx"></a>牛羊象马，<a id="a-Jy"></a>贩卖求利。<a id="a-Jz"></a>于饥馑世怜愍子故，<a id="a-K0"></a>听诸比丘储贮陈宿，<a id="a-K1"></a>手自作食，<a id="a-K2"></a>不受而啖。<a id="a-K3"></a>’如是等语所不应依。</p>
  <p id="aK4">“依智不依识者，<a id="a-K5"></a>所言智者即是如来。<a id="a-K6"></a>若有声闻不能善知如来功德，<a id="a-K7"></a>如是之识不应依止。<a id="a-K8"></a>若知如来即是法身，<a id="a-K9"></a>如是真智所应依止。<a id="a-KA"></a>若见如来方便之身，<a id="a-KB"></a>言是阴、<a id="a-KC"></a>界、<a id="a-KD"></a>诸入所摄，<a id="a-KE"></a>食所长养，<a id="a-KF"></a>亦不应依。<a id="a-KG"></a>是故知识不可依止。<a id="a-KH"></a>若复有人作是说者，<a id="a-KI"></a>及其经书，<a id="a-KJ"></a>亦不应依。</p>
  <p id="aKK">“依了义经不依不了义经。<a id="a-KL"></a>不了义经者谓声闻乘，<a id="a-KM"></a>闻佛如来深密藏处悉生疑怪，<a id="a-KN"></a>不知是藏出大智海，<a id="a-KO"></a>犹如婴儿无所别知，<a id="a-KP"></a>是则名为不了义也。<a id="a-KQ"></a>了义者名为菩萨，<a id="a-KR"></a>真实智慧，<a id="a-KS"></a>随于自心，<a id="a-KT"></a>无碍大智，<a id="a-KU"></a>犹如大人无所不知，<a id="a-KV"></a>是名了义。<a id="a-KW"></a>又声闻乘名不了义，<a id="a-KX"></a>无上大乘乃名了义。<a id="a-KY"></a>若言如来无常变易，<a id="a-KZ"></a>名不了义；<a id="a-Ka"></a>若言如来常住不变，<a id="a-Kb"></a>是名了义。<a id="a-Kc"></a>声闻所说应证知者，<a id="a-Kd"></a>名不了义；<a id="a-Ke"></a>菩萨所说应证知者，<a id="a-Kf"></a>名为了义。<a id="a-Kg"></a>若言如来食所长养，<a id="a-Kh"></a>是不了义；<a id="a-Ki"></a>若言常住不变易者，<a id="a-Kj"></a>是名了义。<a id="a-Kk"></a>若言如来入于涅槃，<a id="a-Kl"></a>如薪尽火灭，<a id="a-Km"></a>名不了义；<a id="a-Kn"></a>若言如来入法性者，<a id="a-Ko"></a>是名了义。<a id="a-Kp"></a>声闻乘法则不应依。<a id="a-Kq"></a>何以故？<a id="a-Kr"></a>如来为欲度众生故，<a id="a-Ks"></a>以方便力说声闻乘，<a id="a-Kt"></a>犹如长者教子半字。<a id="a-Ku"></a>善男子，<a id="a-Kv"></a>声闻乘者，<a id="a-Kw"></a>犹如初耕未得果实，<a id="a-Kx"></a>如是名为不了义也。<a id="a-Ky"></a>是故不应依声闻乘，<a id="a-Kz"></a>大乘之法则应依止。<a id="a-L0"></a>何以故？<a id="a-L1"></a>如来为欲度众生故，<a id="a-L2"></a>以方便力说于大乘，<a id="a-L3"></a>是故应依，<a id="a-L4"></a>是名了义。<a id="a-L5"></a>如是四依应当证知。</p>
  <p id="aL6">“复次，<a id="a-L7"></a>依义者，<a id="a-L8"></a>义名质直，<a id="a-L9"></a>质直者名曰光明，<a id="a-LA"></a>光明者名不羸劣，<a id="a-LB"></a>不羸劣者名曰如来。<a id="a-LC"></a>又光明者名为智慧，<a id="a-LD"></a>质直者名为常住。<a id="a-LE"></a>如来常者名为依法，<a id="a-LF"></a>法者名常，<a id="a-LG"></a>亦名无边，<a id="a-LH"></a>不可思议，<a id="a-LI"></a>不可执持，<a id="a-LJ"></a>不可系缚而亦可见。<a id="a-LK"></a>若有说言不可见者，<a id="a-LL"></a>如是之人所不应依。<a id="a-LM"></a>是故依法不依于人。</p>
  <p id="aLN">“若有人以微妙之语宣说无常，<a id="a-LO"></a>如是之言所不应依，<a id="a-LP"></a>是故依义不依于语。</p>
  <p id="aLQ">“依智者，<a id="a-LR"></a>众僧是常，<a id="a-LS"></a>无为不变，<a id="a-LT"></a>不畜八种不净之物，<a id="a-LU"></a>是故依智不依于识。<a id="a-LV"></a>若有说言：<a id="a-LW"></a>‘识作识受，<a id="a-LX"></a>无和合僧。<a id="a-LY"></a>何以故？<a id="a-LZ"></a>夫和合者，<a id="a-La"></a>名无所有。<a id="a-Lb"></a>无所有者，<a id="a-Lc"></a>云何言常？<a id="a-Ld"></a>’是故此识不可依止。</p>
  <p id="aLe">“依了义者，<a id="a-Lf"></a>了义者名为知足，<a id="a-Lg"></a>终不诈现威仪清白，<a id="a-Lh"></a>憍慢自高，<a id="a-Li"></a>贪求利养，<a id="a-Lj"></a>亦于如来随宜方便所说法中不生执著，<a id="a-Lk"></a>是名了义。<a id="a-Ll"></a>若有能住如是等中，<a id="a-Lm"></a>当知是人则为已得住第一义。<a id="a-Ln"></a>是故名为依了义经。<a id="a-Lo"></a>不依不了义，<a id="a-Lp"></a>不了义者，<a id="a-Lq"></a>如经中说，<a id="a-Lr"></a>一切烧燃，<a id="a-Ls"></a>一切无常，<a id="a-Lt"></a>一切皆苦，<a id="a-Lu"></a>一切皆空，<a id="a-Lv"></a>一切无我，<a id="a-Lw"></a>是名不了义。<a id="a-Lx"></a>何以故？<a id="a-Ly"></a>以不能了如是义故，<a id="a-Lz"></a>令诸众生堕阿鼻狱。<a id="a-M0"></a>所以者何？<a id="a-M1"></a>以取著故，<a id="a-M2"></a>于义不了。<a id="a-M3"></a>一切烧者，<a id="a-M4"></a>谓如来说涅槃亦烧；<a id="a-M5"></a>一切无常者，<a id="a-M6"></a>涅槃亦无常；<a id="a-M7"></a>苦、<a id="a-M8"></a>空、<a id="a-M9"></a>无我亦复如是。<a id="a-MA"></a>是故名为不了义经，<a id="a-MB"></a>不应依止。</p>
  <p id="aMC">“善男子，<a id="a-MD"></a>若有人言：<a id="a-ME"></a>‘如来怜愍一切众生，<a id="a-MF"></a>善知时宜，<a id="a-MG"></a>以知时故，<a id="a-MH"></a>说轻为重，<a id="a-MI"></a>说重为轻。<a id="a-MJ"></a>’如来观知所有弟子，<a id="a-MK"></a>有诸檀越供给所须令无所乏，<a id="a-ML"></a>如是之人，<a id="a-MM"></a>佛则不听受畜奴婢、<a id="a-MN"></a>金银财宝、<a id="a-MO"></a>贩卖市易、<a id="a-MP"></a>不净物等。<a id="a-MQ"></a>若诸弟子无有檀越供给所须，<a id="a-MR"></a>时世饥馑，<a id="a-MS"></a>饮食难得，<a id="a-MT"></a>为欲建立护持正法，<a id="a-MU"></a>我听弟子受畜奴婢、<a id="a-MV"></a>金银车乘、<a id="a-MW"></a>田宅谷米、<a id="a-MX"></a>卖易所须；<a id="a-MY"></a>虽听受畜如是等物，<a id="a-MZ"></a>要当净施，<a id="a-Ma"></a>笃信檀越，<a id="a-Mb"></a>如是四法所应依止。<a id="a-Mc"></a>若有戒律、<a id="a-Md"></a>阿毗昙、<a id="a-Me"></a>修多罗，<a id="a-Mf"></a>不违是四，<a id="a-Mg"></a>亦应依止。<a id="a-Mh"></a>若有说言：<a id="a-Mi"></a>‘有时非时，<a id="a-Mj"></a>有能护法，<a id="a-Mk"></a>不能护法，<a id="a-Ml"></a>如来悉听一切比丘受畜如是不净物者。<a id="a-Mm"></a>’如是之言不应依止。<a id="a-Mn"></a>若有戒律、<a id="a-Mo"></a>阿毗昙、<a id="a-Mp"></a>修多罗中有同是说，<a id="a-Mq"></a>如是三分，<a id="a-Mr"></a>亦不应依。</p>
  <p id="aMs">“我为肉眼诸众生等说是四依，<a id="a-Mt"></a>终不为于有慧眼者。<a id="a-Mu"></a>是故我今说是四依：<a id="a-Mv"></a>法者即是法性，<a id="a-Mw"></a>义者即是如来常住不变，<a id="a-Mx"></a>智者了知一切众生悉有佛性，<a id="a-My"></a>了义者了达一切大乘经典。<a id="a-Mz"></a>”</p>
 </body>
</html>