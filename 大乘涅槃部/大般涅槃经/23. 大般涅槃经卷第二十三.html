<!doctype html>
<html id="z3IBTZvK4" data-ver="1396">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘涅槃部">
  <meta period="北凉">
 </head>
 <body>
  <h1 id="a1">大般涅槃经卷第二十三</h1>
  <h2 id="a2">光明遍照高贵德王菩萨品第十之三</h2>
  <p id="a3">“复次，<a id="a-4"></a>善男子，<a id="a-5"></a>一切凡夫虽善护身心，<a id="a-6"></a>犹故生于三种恶觉。<a id="a-7"></a>以是因缘，<a id="a-8"></a>虽断烦恼得生非想非非想处，<a id="a-9"></a>犹故还堕三恶道中。<a id="a-A"></a>善男子，<a id="a-B"></a>譬如有人渡于大海，<a id="a-C"></a>垂至彼岸，<a id="a-D"></a>没水而死；<a id="a-E"></a>凡夫之人亦复如是，<a id="a-F"></a>垂尽三有，<a id="a-G"></a>还堕三塗。<a id="a-H"></a>何以故？<a id="a-I"></a>无善觉故。<a id="a-J"></a>何等善觉？<a id="a-K"></a>所谓六念处。<a id="a-L"></a>凡夫之人，<a id="a-M"></a>善心羸劣，<a id="a-N"></a>不善炽盛；<a id="a-O"></a>善心羸故，<a id="a-P"></a>慧心薄少；<a id="a-Q"></a>慧心薄故，<a id="a-R"></a>增长诸漏。<a id="a-S"></a>菩萨摩诃萨慧眼清净见三觉过，<a id="a-T"></a>知是三觉有种种患，<a id="a-U"></a>常与众生作三乘怨。<a id="a-V"></a>三觉因缘乃令无量凡夫众生不见佛性，<a id="a-W"></a>无量劫中生颠倒心，<a id="a-X"></a>谓佛世尊无常乐我，<a id="a-Y"></a>唯有一净，<a id="a-Z"></a>如来毕竟入于涅槃。</p>
  <p id="aa">“一切众生无常、<a id="a-b"></a>无乐、<a id="a-c"></a>无我、<a id="a-d"></a>无净，<a id="a-e"></a>颠倒心故言有常乐我净；<a id="a-f"></a>实无三乘，<a id="a-g"></a>颠倒心故，<a id="a-h"></a>言有三乘；<a id="a-i"></a>一实之道真实不虚，<a id="a-j"></a>颠倒心故言无一实——是三恶觉，<a id="a-k"></a>常为诸佛及诸菩萨之所呵责。<a id="a-l"></a>是三恶觉，<a id="a-m"></a>常害于我，<a id="a-n"></a>或亦害他。<a id="a-o"></a>有是三觉，<a id="a-p"></a>一切诸恶常来随从。<a id="a-q"></a>是三觉者，<a id="a-r"></a>即是三缚，<a id="a-s"></a>连缀众生无边生死。</p>
  <p id="at">“菩萨摩诃萨常作如是观察三觉。<a id="a-u"></a>菩萨或时有因缘故，<a id="a-v"></a>应生欲觉，<a id="a-w"></a>默然不受。<a id="a-x"></a>譬如端正净洁之人，<a id="a-y"></a>不受一切粪秽不净；<a id="a-z"></a>如热铁丸，<a id="a-10"></a>人无受者；<a id="a-11"></a>如婆罗门性，<a id="a-12"></a>不受牛肉；<a id="a-13"></a>如饱满人，<a id="a-14"></a>不受恶食；<a id="a-15"></a>如转轮王，<a id="a-16"></a>不与一切旃陀罗等同坐一床。<a id="a-17"></a>菩萨摩诃萨恶贱三觉，<a id="a-18"></a>不受不味亦复如是。<a id="a-19"></a>何以故？<a id="a-1A"></a>菩萨思惟：<a id="a-1B"></a>‘众生知我是良福田，<a id="a-1C"></a>我当云何受是恶法？<a id="a-1D"></a>若受恶觉，<a id="a-1E"></a>则不任为众生福田。<a id="a-1F"></a>我自不言是良福田，<a id="a-1G"></a>众生见相，<a id="a-1H"></a>便言我是。<a id="a-1I"></a>我今若起如是恶觉，<a id="a-1J"></a>则为欺诳一切众生。<a id="a-1K"></a>我于往昔以欺诳故，<a id="a-1L"></a>无量劫中流转生死堕三恶道。<a id="a-1M"></a>我若以恶心受人信施，<a id="a-1N"></a>一切天人及五通仙悉当证知而见诃责。<a id="a-1O"></a>我若恶觉受人信施，<a id="a-1P"></a>或令施主果报减少或空无报。<a id="a-1Q"></a>我若恶心受檀越施，<a id="a-1R"></a>则与施主而为怨仇。<a id="a-1S"></a>一切施主恒于我所起赤子想，<a id="a-1T"></a>我当云何欺诳于彼而生怨想？<a id="a-1U"></a>何以故？<a id="a-1V"></a>或令施主不得果报或少果报故。<a id="a-1W"></a>我常自称为出家人，<a id="a-1X"></a>夫出家者不应起恶，<a id="a-1Y"></a>若起恶者则非出家。<a id="a-1Z"></a>出家之人身口相应，<a id="a-1a"></a>若不相应则非出家。<a id="a-1b"></a>我弃父母、<a id="a-1c"></a>兄弟、<a id="a-1d"></a>妻子、<a id="a-1e"></a>眷属、<a id="a-1f"></a>知识，<a id="a-1g"></a>出家修道，<a id="a-1h"></a>正是修习诸善觉时，<a id="a-1i"></a>非是修习不善觉时。<a id="a-1j"></a>譬如有人入海求宝，<a id="a-1k"></a>不取真宝，<a id="a-1l"></a>直取水精；<a id="a-1m"></a>亦如有人弃妙音乐，<a id="a-1n"></a>游戏粪秽；<a id="a-1o"></a>如弃宝女，<a id="a-1p"></a>与婢交通；<a id="a-1q"></a>如弃金器，<a id="a-1r"></a>用于瓦盂；<a id="a-1s"></a>如弃甘露，<a id="a-1t"></a>服食毒药，<a id="a-1u"></a>如舍亲旧良善之医，<a id="a-1v"></a>从怨恶医求药而服。<a id="a-1w"></a>我亦如是，<a id="a-1x"></a>舍离大师如来世尊甘露法味，<a id="a-1y"></a>而服魔怨种种恶觉。<a id="a-1z"></a>人身难得如优昙华，<a id="a-20"></a>我今已得；<a id="a-21"></a>如来难值，<a id="a-22"></a>过优昙华，<a id="a-23"></a>我今已值；<a id="a-24"></a>清净法宝，<a id="a-25"></a>难得见闻，<a id="a-26"></a>我今已闻。<a id="a-27"></a>犹如盲龟值浮木孔，<a id="a-28"></a>人命不停过于山水，<a id="a-29"></a>今日虽存，<a id="a-2A"></a>明亦难保，<a id="a-2B"></a>云何纵心令住恶法？<a id="a-2C"></a>壮色不停犹如奔马，<a id="a-2D"></a>云何恃怙而生憍慢？<a id="a-2E"></a>犹如恶鬼伺求人过，<a id="a-2F"></a>四大恶鬼亦复如是，<a id="a-2G"></a>常来伺求我之过失，<a id="a-2H"></a>云何当令恶觉发起？<a id="a-2I"></a>譬如朽宅垂崩之屋，<a id="a-2J"></a>我命亦尔，<a id="a-2K"></a>云何起恶？<a id="a-2L"></a>我名沙门，<a id="a-2M"></a>沙门之人名觉善觉，<a id="a-2N"></a>我今乃起不善之觉，<a id="a-2O"></a>云何当得名沙门也？<a id="a-2P"></a>我名出家，<a id="a-2Q"></a>出家之人名修善道，<a id="a-2R"></a>我今行恶，<a id="a-2S"></a>云何当得名为出家？<a id="a-2T"></a>我今名为真婆罗门，<a id="a-2U"></a>婆罗门者名修净行，<a id="a-2V"></a>我今乃行不净恶觉，<a id="a-2W"></a>云何当得名婆罗门？<a id="a-2X"></a>我今亦名刹利大姓，<a id="a-2Y"></a>刹利姓者能除怨敌，<a id="a-2Z"></a>我今不能除恶怨敌，<a id="a-2a"></a>云何当得名刹利姓？<a id="a-2b"></a>我名比丘，<a id="a-2c"></a>比丘之人名破烦恼，<a id="a-2d"></a>我今不破恶觉烦恼，<a id="a-2e"></a>云何当得名为比丘？<a id="a-2f"></a>世有六处难可值遇，<a id="a-2g"></a>我今已得，<a id="a-2h"></a>云何当令恶觉居心？<a id="a-2i"></a>何等为六？<a id="a-2j"></a>一、<a id="a-2k"></a>佛世难遇，<a id="a-2l"></a>二、<a id="a-2m"></a>正法难闻，<a id="a-2n"></a>三、<a id="a-2o"></a>怖心难生，<a id="a-2p"></a>四、<a id="a-2q"></a>难生中国，<a id="a-2r"></a>五、<a id="a-2s"></a>难得人身，<a id="a-2t"></a>六、<a id="a-2u"></a>诸根难具。<a id="a-2v"></a>如是六事难得已得，<a id="a-2w"></a>是故不应起于恶觉。<a id="a-2x"></a>’菩萨尔时，<a id="a-2y"></a>修行如是《大涅槃经》，<a id="a-2z"></a>常勤观察是诸恶心。<a id="a-30"></a>一切凡夫不见如是恶心过患故受三觉，<a id="a-31"></a>名为受漏。<a id="a-32"></a>菩萨见已，<a id="a-33"></a>不受不著，<a id="a-34"></a>放舍不护，<a id="a-35"></a>依八圣道推之令去，<a id="a-36"></a>斩之令断，<a id="a-37"></a>是故菩萨无有受漏，<a id="a-38"></a>云何当言如来有漏？<a id="a-39"></a>以是义故，<a id="a-3A"></a>如来世尊非是有漏。</p>
  <p id="a3B">“复次，<a id="a-3C"></a>善男子，<a id="a-3D"></a>凡夫若遇身心苦恼起种种恶。<a id="a-3E"></a>若得身病，<a id="a-3F"></a>若得心病，<a id="a-3G"></a>令身口意作种种恶；<a id="a-3H"></a>以作恶故，<a id="a-3I"></a>轮回三趣具受诸苦。<a id="a-3J"></a>何以故？<a id="a-3K"></a>凡夫之人无念慧故，<a id="a-3L"></a>是故生于种种诸漏，<a id="a-3M"></a>是名念漏。<a id="a-3N"></a>菩萨摩诃萨常自思惟：<a id="a-3O"></a>‘我从往昔无数劫来，<a id="a-3P"></a>为是身心造种种恶，<a id="a-3Q"></a>以是因缘流转生死，<a id="a-3R"></a>在三恶道具受众苦，<a id="a-3S"></a>遂令我远三乘正路。<a id="a-3T"></a>’菩萨以是恶因缘故，<a id="a-3U"></a>于己身心生大怖畏，<a id="a-3V"></a>舍离众恶，<a id="a-3W"></a>趣向善道。</p>
  <p id="a3X">“善男子，<a id="a-3Y"></a>譬如有王，<a id="a-3Z"></a>以四毒蛇盛之一箧，<a id="a-3a"></a>令人瞻养，<a id="a-3b"></a>餧饲卧起，<a id="a-3c"></a>摩洗其身。<a id="a-3d"></a>‘若令一蛇生瞋恚者，<a id="a-3e"></a>我当准法，<a id="a-3f"></a>戮之都市。<a id="a-3g"></a>’尔时，<a id="a-3h"></a>其人闻王切令，<a id="a-3i"></a>心生惶怖，<a id="a-3j"></a>舍箧逃走。<a id="a-3k"></a>王时复遣五旃陀罗拔刀随后。<a id="a-3l"></a>其人回顾，<a id="a-3m"></a>见后五人，<a id="a-3n"></a>遂疾舍去。<a id="a-3o"></a>是时五人以恶方便藏所持刀，<a id="a-3p"></a>密遣一人诈为亲善而语之言：<a id="a-3q"></a>‘汝可还来。<a id="a-3r"></a>’其人不信，<a id="a-3s"></a>投一聚落欲自隐匿。<a id="a-3t"></a>既入聚中，<a id="a-3u"></a>窥看诸舍都不见人，<a id="a-3v"></a>执捉瓨器悉空无物。<a id="a-3w"></a>既不见人，<a id="a-3x"></a>求物不得，<a id="a-3y"></a>即便坐地，<a id="a-3z"></a>闻空中声：<a id="a-40"></a>‘咄哉！<a id="a-41"></a>男子，<a id="a-42"></a>此聚空旷无有居民，<a id="a-43"></a>今夜当有六大贼来。<a id="a-44"></a>汝设遇者，<a id="a-45"></a>命将不全，<a id="a-46"></a>汝当云何而得免之？<a id="a-47"></a>’尔时，<a id="a-48"></a>其人恐怖遂增，<a id="a-49"></a>复舍而去。<a id="a-4A"></a>路值一河，<a id="a-4B"></a>其河漂急，<a id="a-4C"></a>无有船筏，<a id="a-4D"></a>以怖畏故，<a id="a-4E"></a>即取种种草木为筏。<a id="a-4F"></a>复更思惟：<a id="a-4G"></a>‘我设住此，<a id="a-4H"></a>当为毒蛇、<a id="a-4I"></a>五旃陀罗、<a id="a-4J"></a>一诈亲者及六大贼之所危害。<a id="a-4K"></a>若渡此河，<a id="a-4L"></a>筏不可依，<a id="a-4M"></a>当没水死。<a id="a-4N"></a>宁没水死，<a id="a-4O"></a>终不为彼蛇贼所害。<a id="a-4P"></a>’即推草筏置之水中，<a id="a-4Q"></a>身倚其上，<a id="a-4R"></a>手抱脚踏，<a id="a-4S"></a>截流而渡。<a id="a-4T"></a>既达彼岸，<a id="a-4U"></a>安隐无患，<a id="a-4V"></a>心意泰然，<a id="a-4W"></a>怖恐消除。</p>
  <p id="a4X">“菩萨摩诃萨得闻受持《大涅槃经》，<a id="a-4Y"></a>观身如箧，<a id="a-4Z"></a>地水火风如四毒蛇——见毒、<a id="a-4a"></a>触毒、<a id="a-4b"></a>气毒、<a id="a-4c"></a>啮毒。<a id="a-4d"></a>一切众生遇是四毒故丧其命。<a id="a-4e"></a>众生四大亦复如是，<a id="a-4f"></a>或见为恶，<a id="a-4g"></a>或触为恶，<a id="a-4h"></a>或气为恶，<a id="a-4i"></a>或啮为恶，<a id="a-4j"></a>以是因缘，<a id="a-4k"></a>远离众善。<a id="a-4l"></a>复次，<a id="a-4m"></a>善男子，<a id="a-4n"></a>菩萨摩诃萨观四毒蛇有四种姓，<a id="a-4o"></a>所谓刹利、<a id="a-4p"></a>婆罗门、<a id="a-4q"></a>毗舍、<a id="a-4r"></a>首陀。<a id="a-4s"></a>是四大蛇亦复如是有四种性：<a id="a-4t"></a>坚性、<a id="a-4u"></a>湿性、<a id="a-4v"></a>热性、<a id="a-4w"></a>动性。<a id="a-4x"></a>是故菩萨观是四大与四毒蛇同其种性。<a id="a-4y"></a>复次，<a id="a-4z"></a>善男子，<a id="a-50"></a>菩萨摩诃萨观是四大如四毒蛇。<a id="a-51"></a>云何为观？<a id="a-52"></a>是四毒蛇常伺人便，<a id="a-53"></a>何时当视，<a id="a-54"></a>何时当触，<a id="a-55"></a>何时当嘘，<a id="a-56"></a>何时当啮；<a id="a-57"></a>四大毒蛇亦复如是，<a id="a-58"></a>常伺众生求其短缺。<a id="a-59"></a>若为四蛇之所杀者，<a id="a-5A"></a>终不至于三恶道中；<a id="a-5B"></a>若为四大之所杀害，<a id="a-5C"></a>必至三恶道定无有疑。<a id="a-5D"></a>是四毒蛇虽复瞻养，<a id="a-5E"></a>亦欲杀人；<a id="a-5F"></a>四大亦尔，<a id="a-5G"></a>虽常供给，<a id="a-5H"></a>亦常牵人造作众恶。<a id="a-5I"></a>是四毒蛇若一瞋者，<a id="a-5J"></a>则能害人；<a id="a-5K"></a>四大之性亦复如是，<a id="a-5L"></a>若一大发亦能害人。<a id="a-5M"></a>是四毒蛇虽同一处，<a id="a-5N"></a>四心各异；<a id="a-5O"></a>四大毒蛇亦复如是，<a id="a-5P"></a>虽同一处，<a id="a-5Q"></a>性各别异。<a id="a-5R"></a>是四毒蛇虽复恭敬难可亲近；<a id="a-5S"></a>四大毒蛇亦复如是，<a id="a-5T"></a>虽复恭敬亦难亲近。<a id="a-5U"></a>是四毒蛇若害人时，<a id="a-5V"></a>或有沙门、<a id="a-5W"></a>婆罗门等，<a id="a-5X"></a>若以咒药则可疗治；<a id="a-5Y"></a>四大杀人，<a id="a-5Z"></a>虽有沙门、<a id="a-5a"></a>婆罗门等神咒良药，<a id="a-5b"></a>则不能治。<a id="a-5c"></a>如自喜人，<a id="a-5d"></a>闻四毒蛇气臭可恶则便远离；<a id="a-5e"></a>诸佛菩萨亦复如是，<a id="a-5f"></a>闻四大臭即便远离。<a id="a-5g"></a>尔时，<a id="a-5h"></a>菩萨复更思惟四大毒蛇，<a id="a-5i"></a>生大怖畏，<a id="a-5j"></a>背之驰走，<a id="a-5k"></a>修八圣道。</p>
  <p id="a5l">“五旃陀罗即是五阴。<a id="a-5m"></a>云何菩萨观于五阴如旃陀罗？<a id="a-5n"></a>旃陀罗者，<a id="a-5o"></a>常令别人恩爱别离、<a id="a-5p"></a>怨憎集会；<a id="a-5q"></a>五阴亦尔，<a id="a-5r"></a>令人贪近不善之法，<a id="a-5s"></a>远离一切纯善之法。<a id="a-5t"></a>复次，<a id="a-5u"></a>善男子，<a id="a-5v"></a>如旃陀罗种种器仗以自庄严，<a id="a-5w"></a>若刀、<a id="a-5x"></a>若楯、<a id="a-5y"></a>若弓、<a id="a-5z"></a>若箭、<a id="a-60"></a>若铠、<a id="a-61"></a>若矟，<a id="a-62"></a>能害于人；<a id="a-63"></a>五阴亦尔，<a id="a-64"></a>以诸烦恼牢自庄严，<a id="a-65"></a>害诸痴人令堕诸有。<a id="a-66"></a>善男子，<a id="a-67"></a>如旃陀罗，<a id="a-68"></a>有过之人得便害之；<a id="a-69"></a>五阴亦尔，<a id="a-6A"></a>有诸结过，<a id="a-6B"></a>常能害人。<a id="a-6C"></a>以是义故，<a id="a-6D"></a>菩萨深观五阴如旃陀罗。<a id="a-6E"></a>复次，<a id="a-6F"></a>菩萨观察五阴如旃陀罗。<a id="a-6G"></a>旃陀罗人无慈愍心，<a id="a-6H"></a>怨亲俱害；<a id="a-6I"></a>五阴亦尔，<a id="a-6J"></a>无慈愍心，<a id="a-6K"></a>善恶俱害。<a id="a-6L"></a>如旃陀罗，<a id="a-6M"></a>恼一切人；<a id="a-6N"></a>五阴亦尔，<a id="a-6O"></a>以诸烦恼，<a id="a-6P"></a>常恼一切生死众生。<a id="a-6Q"></a>是故菩萨观于五阴如旃陀罗。<a id="a-6R"></a>复次，<a id="a-6S"></a>菩萨观察五阴如旃陀罗，<a id="a-6T"></a>旃陀罗人常怀害心；<a id="a-6U"></a>五阴亦尔，<a id="a-6V"></a>常怀诸结恼害之心。<a id="a-6W"></a>如人无足刀杖侍从，<a id="a-6X"></a>当知必为旃陀罗人之所杀害；<a id="a-6Y"></a>众生亦尔，<a id="a-6Z"></a>无足无刀，<a id="a-6a"></a>无有侍从，<a id="a-6b"></a>则为五阴之所贼害。<a id="a-6c"></a>足名为戒，<a id="a-6d"></a>刀名为慧，<a id="a-6e"></a>侍从名为善知识也。<a id="a-6f"></a>无此三事，<a id="a-6g"></a>故为五阴之所贼害。<a id="a-6h"></a>是故菩萨观于五阴如旃陀罗。</p>
  <p id="a6i">“复次，<a id="a-6j"></a>善男子，<a id="a-6k"></a>菩萨摩诃萨观察五阴过旃陀罗。<a id="a-6l"></a>何以故？<a id="a-6m"></a>众生若为五旃陀罗之所杀者不堕地狱，<a id="a-6n"></a>为阴杀者则堕地狱。<a id="a-6o"></a>以是义故，<a id="a-6p"></a>菩萨观阴过旃陀罗。<a id="a-6q"></a>作是观已，<a id="a-6r"></a>而作愿言：<a id="a-6s"></a>‘我宁终身近旃陀罗，<a id="a-6t"></a>不能暂时近于五阴。<a id="a-6u"></a>旃陀罗者唯能害于欲界痴人，<a id="a-6v"></a>是五阴贼遍害三界凡夫众生。<a id="a-6w"></a>旃陀罗人唯能杀戮有罪之人，<a id="a-6x"></a>是五阴贼不问众生有罪无罪悉能害之。<a id="a-6y"></a>旃陀罗人不害衰老妇女稚小，<a id="a-6z"></a>是五阴贼不问众生老稚妇女，<a id="a-70"></a>一切悉害。<a id="a-71"></a>’是故菩萨深观此阴过旃陀罗，<a id="a-72"></a>是故发愿：<a id="a-73"></a>‘宁当终身近旃陀罗，<a id="a-74"></a>不能暂时亲近五阴。<a id="a-75"></a>’</p>
  <p id="a76">“复次，<a id="a-77"></a>善男子，<a id="a-78"></a>旃陀罗者，<a id="a-79"></a>唯害他人，<a id="a-7A"></a>终不自害；<a id="a-7B"></a>五阴之贼自害、<a id="a-7C"></a>害他及旃陀罗。<a id="a-7D"></a>旃陀罗人可以善言、<a id="a-7E"></a>钱财、<a id="a-7F"></a>宝货求而得脱；<a id="a-7G"></a>五阴不尔，<a id="a-7H"></a>不可强以善言诱喻、<a id="a-7I"></a>钱财、<a id="a-7J"></a>宝货求而得脱。<a id="a-7K"></a>旃陀罗人于四时中不必常杀；<a id="a-7L"></a>五阴不尔，<a id="a-7M"></a>常于念念害诸众生。<a id="a-7N"></a>旃陀罗人唯在一处，<a id="a-7O"></a>可有逃避；<a id="a-7P"></a>五阴不尔，<a id="a-7Q"></a>遍一切处，<a id="a-7R"></a>无可逃避。<a id="a-7S"></a>旃陀罗人虽复害人，<a id="a-7T"></a>害已不随；<a id="a-7U"></a>五阴不尔，<a id="a-7V"></a>杀众生已，<a id="a-7W"></a>随逐不离。<a id="a-7X"></a>是故菩萨宁以终身近旃陀罗，<a id="a-7Y"></a>不能暂时近于五阴。<a id="a-7Z"></a>有智之人以善方便得脱五阴。<a id="a-7a"></a>善方便者，<a id="a-7b"></a>即八圣道、<a id="a-7c"></a>六波罗蜜、<a id="a-7d"></a>四无量心。<a id="a-7e"></a>以是方便而得解脱，<a id="a-7f"></a>身心不为五阴所害。<a id="a-7g"></a>何以故？<a id="a-7h"></a>身如金刚，<a id="a-7i"></a>心如虚空，<a id="a-7j"></a>是故身心难可沮坏。<a id="a-7k"></a>以是义故，<a id="a-7l"></a>菩萨观阴成就种种诸不善法，<a id="a-7m"></a>生大怖畏，<a id="a-7n"></a>修八圣道；<a id="a-7o"></a>亦如彼人畏四毒蛇、<a id="a-7p"></a>五旃陀罗，<a id="a-7q"></a>涉路而去，<a id="a-7r"></a>无所顾留。</p>
  <p id="a7s">“诈亲善者，<a id="a-7t"></a>名为贪爱。<a id="a-7u"></a>菩萨摩诃萨深观爱结如怨诈亲。<a id="a-7v"></a>若知实者，<a id="a-7w"></a>则无能为；<a id="a-7x"></a>若不能知，<a id="a-7y"></a>必为所害。<a id="a-7z"></a>贪爱亦尔，<a id="a-80"></a>若知其性，<a id="a-81"></a>则不能令众生轮转生死苦中；<a id="a-82"></a>如其不知，<a id="a-83"></a>轮回六趣具受众苦。<a id="a-84"></a>何以故？<a id="a-85"></a>爱之为病，<a id="a-86"></a>难舍离故。<a id="a-87"></a>如怨诈亲，<a id="a-88"></a>难可远离，<a id="a-89"></a>怨诈亲者常伺人便，<a id="a-8A"></a>令爱别离怨憎合会；<a id="a-8B"></a>爱亦如是，<a id="a-8C"></a>令人远离一切善法，<a id="a-8D"></a>近于一切不善之法。<a id="a-8E"></a>以是义故，<a id="a-8F"></a>菩萨摩诃萨深观贪，<a id="a-8G"></a>如怨诈亲，<a id="a-8H"></a>见不见故，<a id="a-8I"></a>闻不闻故。<a id="a-8J"></a>如凡夫人见生死过，<a id="a-8K"></a>虽有智慧，<a id="a-8L"></a>以痴覆故后还不见；<a id="a-8M"></a>声闻、<a id="a-8N"></a>缘觉亦复如是，<a id="a-8O"></a>虽见不见，<a id="a-8P"></a>虽闻不闻。<a id="a-8Q"></a>何以故？<a id="a-8R"></a>以爱心故。<a id="a-8S"></a>所以者何？<a id="a-8T"></a>见生死过，<a id="a-8U"></a>不能疾至阿耨多罗三藐三菩提。<a id="a-8V"></a>以是义故，<a id="a-8W"></a>菩萨摩诃萨观此爱结如怨诈亲。<a id="a-8X"></a>云何名为怨诈亲相？<a id="a-8Y"></a>如怨不实，<a id="a-8Z"></a>诈现实相；<a id="a-8a"></a>不可亲近，<a id="a-8b"></a>诈现近相；<a id="a-8c"></a>实是不善，<a id="a-8d"></a>诈现善相；<a id="a-8e"></a>实是不爱，<a id="a-8f"></a>诈为爱相。<a id="a-8g"></a>何以故？<a id="a-8h"></a>常伺人便，<a id="a-8i"></a>欲为害故。<a id="a-8j"></a>爱亦如是，<a id="a-8k"></a>常为众生非实诈实、<a id="a-8l"></a>非近诈近、<a id="a-8m"></a>非善诈善、<a id="a-8n"></a>非爱诈爱，<a id="a-8o"></a>常诳一切轮回生死。<a id="a-8p"></a>以是义故，<a id="a-8q"></a>菩萨观爱如怨诈亲。<a id="a-8r"></a>怨诈亲者，<a id="a-8s"></a>但见身口不睹其心，<a id="a-8t"></a>是故能诳；<a id="a-8u"></a>爱亦如是，<a id="a-8v"></a>唯为虚诳，<a id="a-8w"></a>实不可得，<a id="a-8x"></a>是故能惑一切众生。<a id="a-8y"></a>怨诈亲者，<a id="a-8z"></a>有始有终，<a id="a-90"></a>易可远离；<a id="a-91"></a>爱不如是，<a id="a-92"></a>无始无终，<a id="a-93"></a>难可远离。<a id="a-94"></a>怨诈亲者，<a id="a-95"></a>远则难知，<a id="a-96"></a>近则易知；<a id="a-97"></a>爱不如是，<a id="a-98"></a>近尚难知，<a id="a-99"></a>况复远耶？<a id="a-9A"></a>以是义故，<a id="a-9B"></a>菩萨观爱过于诈亲。<a id="a-9C"></a>一切众生以爱结故，<a id="a-9D"></a>远大涅槃，<a id="a-9E"></a>近于生死；<a id="a-9F"></a>远常乐我净，<a id="a-9G"></a>近无常、<a id="a-9H"></a>苦、<a id="a-9I"></a>无我、<a id="a-9J"></a>不净。<a id="a-9K"></a>是故我于处处经中说为三垢，<a id="a-9L"></a>于现在事以无明故，<a id="a-9M"></a>不见过患，<a id="a-9N"></a>不能舍离。<a id="a-9O"></a>爱怨诈亲，<a id="a-9P"></a>终不能害有智之人。<a id="a-9Q"></a>是故菩萨深观此爱，<a id="a-9R"></a>生大怖畏，<a id="a-9S"></a>修八圣道；<a id="a-9T"></a>犹如彼人，<a id="a-9U"></a>畏四毒蛇、<a id="a-9V"></a>五旃陀罗及一诈亲，<a id="a-9W"></a>涉路不回。</p>
  <p id="a9X">“空聚落者，<a id="a-9Y"></a>即是六入。<a id="a-9Z"></a>菩萨摩诃萨观内六入，<a id="a-9a"></a>空无所有犹如空聚。<a id="a-9b"></a>如彼怖人既入聚已，<a id="a-9c"></a>乃至不见有一居人，<a id="a-9d"></a>遍捉瓨器不得一物；<a id="a-9e"></a>菩萨亦尔，<a id="a-9f"></a>谛观六入空无所有，<a id="a-9g"></a>不见众生一物之实，<a id="a-9h"></a>是故菩萨观内六入空无所有如彼空聚。<a id="a-9i"></a>善男子，<a id="a-9j"></a>彼空聚落，<a id="a-9k"></a>群贼远望，<a id="a-9l"></a>终不生于虚空之想；<a id="a-9m"></a>凡夫之人亦复如是，<a id="a-9n"></a>于六入聚不生空想，<a id="a-9o"></a>以其不能生空想故，<a id="a-9p"></a>轮回生死受无量苦。<a id="a-9q"></a>善男子，<a id="a-9r"></a>群贼既至，<a id="a-9s"></a>乃生空想；<a id="a-9t"></a>菩萨亦尔，<a id="a-9u"></a>观此六入常生空想，<a id="a-9v"></a>生空想故则不轮回生死受苦。<a id="a-9w"></a>菩萨摩诃萨于此六入常无颠倒，<a id="a-9x"></a>无颠倒故，<a id="a-9y"></a>是故不复轮回生死。<a id="a-9z"></a>复次，<a id="a-A0"></a>善男子，<a id="a-A1"></a>如有群贼，<a id="a-A2"></a>入此空聚则得安乐；<a id="a-A3"></a>烦恼诸贼亦复如是，<a id="a-A4"></a>入此六入则得安乐。<a id="a-A5"></a>如贼住空聚，<a id="a-A6"></a>心无所畏；<a id="a-A7"></a>烦恼群贼亦复如是，<a id="a-A8"></a>住是六入亦无所畏。<a id="a-A9"></a>如彼空聚，<a id="a-AA"></a>乃是师子虎狼种种恶兽之所住处；<a id="a-AB"></a>是内六入亦复如是，<a id="a-AC"></a>一切众恶烦恼走兽之所住处。<a id="a-AD"></a>是故菩萨深观六入空无所有，<a id="a-AE"></a>纯是一切不善住处。<a id="a-AF"></a>复次，<a id="a-AG"></a>善男子，<a id="a-AH"></a>菩萨摩诃萨观内六入空无所有如彼空聚。<a id="a-AI"></a>何以故？<a id="a-AJ"></a>虚诳不实故，<a id="a-AK"></a>空无所有作有想故，<a id="a-AL"></a>实无有乐作乐想故，<a id="a-AM"></a>实无有人作人想故。<a id="a-AN"></a>内六入者亦复如是，<a id="a-AO"></a>空无所有而作有想，<a id="a-AP"></a>实无有乐而作乐想，<a id="a-AQ"></a>实无有人而作人想。<a id="a-AR"></a>唯有智人乃能知之，<a id="a-AS"></a>得其真实。<a id="a-AT"></a>复次，<a id="a-AU"></a>善男子，<a id="a-AV"></a>如空聚落，<a id="a-AW"></a>或时有人，<a id="a-AX"></a>或时无人；<a id="a-AY"></a>六入不尔，<a id="a-AZ"></a>一向无人。<a id="a-Aa"></a>何以故？<a id="a-Ab"></a>性常空故。<a id="a-Ac"></a>智者所知，<a id="a-Ad"></a>非是眼见。<a id="a-Ae"></a>是故菩萨观内六入多诸怨害，<a id="a-Af"></a>修八圣道不休不息；<a id="a-Ag"></a>犹如彼人畏四毒蛇、<a id="a-Ah"></a>五旃陀罗、<a id="a-Ai"></a>一诈亲善及六大贼，<a id="a-Aj"></a>怖著正路。</p>
  <p id="aAk">“六大贼者，<a id="a-Al"></a>即外六尘。<a id="a-Am"></a>菩萨摩诃萨观此六尘如六大贼。<a id="a-An"></a>何以故？<a id="a-Ao"></a>能劫一切诸善法故。<a id="a-Ap"></a>如六大贼能劫一切人民财宝；<a id="a-Aq"></a>是六尘贼亦复如是，<a id="a-Ar"></a>能劫一切众生善财。<a id="a-As"></a>如六大贼若入人舍，<a id="a-At"></a>则能劫夺现家所有不择好恶，<a id="a-Au"></a>令巨富者忽尔贫穷；<a id="a-Av"></a>是六尘贼亦复如是，<a id="a-Aw"></a>若入人根则能劫夺一切善法，<a id="a-Ax"></a>善法既尽，<a id="a-Ay"></a>贫穷孤露作一阐提，<a id="a-Az"></a>是故菩萨谛观六尘如六大贼。<a id="a-B0"></a>复次，<a id="a-B1"></a>善男子，<a id="a-B2"></a>如六大贼欲劫人时要因内人，<a id="a-B3"></a>若无内人则便中还；<a id="a-B4"></a>是六尘贼亦复如是，<a id="a-B5"></a>欲劫善法要因内有众生知见常乐我净不空等相。<a id="a-B6"></a>若内无有如是等相，<a id="a-B7"></a>六尘恶贼则不能劫一切善法。<a id="a-B8"></a>有智之人内无是相，<a id="a-B9"></a>凡夫则有，<a id="a-BA"></a>是故六尘常来侵夺善法之财，<a id="a-BB"></a>不善护故为其所劫。<a id="a-BC"></a>护者名慧，<a id="a-BD"></a>有智之人能善防护故不被劫。<a id="a-BE"></a>是故菩萨观是六尘如六大贼等无差别。<a id="a-BF"></a>复次，<a id="a-BG"></a>善男子，<a id="a-BH"></a>如六大贼能为人民身心苦恼；<a id="a-BI"></a>是六尘贼亦复如是，<a id="a-BJ"></a>常为众生身心苦恼。<a id="a-BK"></a>六大贼者唯能劫人现在财物，<a id="a-BL"></a>是六尘贼常劫众生三世善财。<a id="a-BM"></a>六大贼者夜则欢乐；<a id="a-BN"></a>六尘恶贼亦复如是，<a id="a-BO"></a>处无明闇则得欢乐。<a id="a-BP"></a>是六大贼唯有诸王乃能遮止；<a id="a-BQ"></a>六尘恶贼亦复如是，<a id="a-BR"></a>唯佛菩萨乃能遮止。<a id="a-BS"></a>是六大贼凡欲劫夺，<a id="a-BT"></a>不择端正、<a id="a-BU"></a>种姓、<a id="a-BV"></a>聪哲、<a id="a-BW"></a>多闻、<a id="a-BX"></a>博学、<a id="a-BY"></a>豪贵、<a id="a-BZ"></a>贫贱；<a id="a-Ba"></a>六尘恶贼亦复如是，<a id="a-Bb"></a>欲劫善法，<a id="a-Bc"></a>不择端正乃至贫贱。<a id="a-Bd"></a>是六大贼虽有诸王截其手足，<a id="a-Be"></a>犹故不能令其心息；<a id="a-Bf"></a>六尘恶贼亦复如是，<a id="a-Bg"></a>虽须陀洹、<a id="a-Bh"></a>斯陀含、<a id="a-Bi"></a>阿那含截其手足，<a id="a-Bj"></a>亦不能令不劫善法。<a id="a-Bk"></a>如勇健人，<a id="a-Bl"></a>乃能摧伏是六大贼；<a id="a-Bm"></a>诸佛菩萨亦复如是，<a id="a-Bn"></a>乃能摧伏六尘恶贼。<a id="a-Bo"></a>譬如有人，<a id="a-Bp"></a>多诸种族，<a id="a-Bq"></a>宗党炽盛，<a id="a-Br"></a>则不为彼六贼所劫；<a id="a-Bs"></a>众生亦尔，<a id="a-Bt"></a>有善知识，<a id="a-Bu"></a>不为六尘恶贼所劫。<a id="a-Bv"></a>是六大贼若见人物则能偷劫；<a id="a-Bw"></a>六尘不尔，<a id="a-Bx"></a>若见、<a id="a-By"></a>若知、<a id="a-Bz"></a>若闻、<a id="a-C0"></a>若嗅、<a id="a-C1"></a>若触、<a id="a-C2"></a>若觉，<a id="a-C3"></a>皆悉能劫。<a id="a-C4"></a>六大贼者，<a id="a-C5"></a>唯能劫夺欲界人财，<a id="a-C6"></a>不能劫夺色、<a id="a-C7"></a>无色界；<a id="a-C8"></a>六尘恶贼则不如是，<a id="a-C9"></a>能劫三界一切善宝。<a id="a-CA"></a>是故菩萨谛观六尘过彼六贼，<a id="a-CB"></a>作是观已，<a id="a-CC"></a>修八圣道直往不回；<a id="a-CD"></a>如彼怖人畏四毒蛇、<a id="a-CE"></a>五旃陀罗、<a id="a-CF"></a>一诈亲者及六大贼，<a id="a-CG"></a>舍空聚落，<a id="a-CH"></a>涉路而去。</p>
  <p id="aCI">“路值一河者，<a id="a-CJ"></a>即是烦恼。<a id="a-CK"></a>云何菩萨观此烦恼犹如大河？<a id="a-CL"></a>如彼驶河能漂香象，<a id="a-CM"></a>烦恼驶河亦复如是能漂缘觉，<a id="a-CN"></a>是故菩萨深观烦恼犹如驶河。<a id="a-CO"></a>深难得底故名为河，<a id="a-CP"></a>边不可得故名为大，<a id="a-CQ"></a>其中多有种种恶鱼。<a id="a-CR"></a>烦恼大河亦复如是，<a id="a-CS"></a>唯佛菩萨能得底故，<a id="a-CT"></a>故名极深；<a id="a-CU"></a>唯佛菩萨得其边故，<a id="a-CV"></a>故名广大；<a id="a-CW"></a>常害一切痴众生故，<a id="a-CX"></a>故名恶鱼。<a id="a-CY"></a>是故菩萨观此烦恼犹如大河。<a id="a-CZ"></a>如大河水能长一切草木丛林，<a id="a-Ca"></a>烦恼大河亦复如是，<a id="a-Cb"></a>能长众生二十五有。<a id="a-Cc"></a>是故菩萨观此烦恼犹如大河。<a id="a-Cd"></a>譬如有人堕大河水无有惭愧；<a id="a-Ce"></a>众生亦尔，<a id="a-Cf"></a>堕烦恼河无有惭愧。<a id="a-Cg"></a>如堕河者，<a id="a-Ch"></a>未得其底，<a id="a-Ci"></a>即便命终；<a id="a-Cj"></a>堕烦恼河亦复如是，<a id="a-Ck"></a>未尽其底，<a id="a-Cl"></a>周回轮转二十五有。<a id="a-Cm"></a>所言底者，<a id="a-Cn"></a>名为空相。<a id="a-Co"></a>若有不修如是空相，<a id="a-Cp"></a>当知是人不得出离二十五有。<a id="a-Cq"></a>一切众生不能善修空无相故，<a id="a-Cr"></a>常为烦恼驶河所漂。<a id="a-Cs"></a>如彼大河唯能坏身，<a id="a-Ct"></a>不能漂没一切善法；<a id="a-Cu"></a>烦恼大河则不如是，<a id="a-Cv"></a>能坏一切身心善法。<a id="a-Cw"></a>彼大暴河唯能漂没欲界中人，<a id="a-Cx"></a>烦恼大河乃能漂没三界人天。<a id="a-Cy"></a>世间大河，<a id="a-Cz"></a>手抱脚踏则到彼岸；<a id="a-D0"></a>烦恼大河，<a id="a-D1"></a>唯有菩萨因六波罗蜜乃能得渡。<a id="a-D2"></a>如大河水难可得渡，<a id="a-D3"></a>烦恼大河亦复如是，<a id="a-D4"></a>难可得渡。<a id="a-D5"></a>云何名为难可得渡？<a id="a-D6"></a>乃至十住诸大菩萨，<a id="a-D7"></a>犹故未能毕竟得渡，<a id="a-D8"></a>唯有诸佛乃毕竟渡，<a id="a-D9"></a>是故名为难可得渡。<a id="a-DA"></a>譬如有人为河所漂，<a id="a-DB"></a>不能修习毫厘善法；<a id="a-DC"></a>众生亦尔，<a id="a-DD"></a>为烦恼河所漂没者，<a id="a-DE"></a>亦复不能修习善法。<a id="a-DF"></a>如人堕河为水所漂，<a id="a-DG"></a>余有力者则能拔济；<a id="a-DH"></a>堕烦恼河为一阐提，<a id="a-DI"></a>声闻、<a id="a-DJ"></a>缘觉乃至诸佛不能拔济。<a id="a-DK"></a>世间大河，<a id="a-DL"></a>劫尽之时，<a id="a-DM"></a>七日并照能令枯涸；<a id="a-DN"></a>烦恼大河则不如是，<a id="a-DO"></a>声闻、<a id="a-DP"></a>缘觉虽修七觉犹不能干。<a id="a-DQ"></a>是故菩萨观诸烦恼犹如暴河。</p>
  <p id="aDR">“譬如彼人畏四毒蛇、<a id="a-DS"></a>五旃陀罗、<a id="a-DT"></a>诈亲善及六大贼，<a id="a-DU"></a>舍空聚落，<a id="a-DV"></a>随路而去，<a id="a-DW"></a>既至河上，<a id="a-DX"></a>取草为筏者；<a id="a-DY"></a>菩萨亦尔，<a id="a-DZ"></a>畏四大蛇、<a id="a-Da"></a>五阴旃陀罗、<a id="a-Db"></a>爱诈亲善、<a id="a-Dc"></a>六入空聚、<a id="a-Dd"></a>六尘恶贼，<a id="a-De"></a>至烦恼河，<a id="a-Df"></a>修戒、<a id="a-Dg"></a>定、<a id="a-Dh"></a>慧、<a id="a-Di"></a>解脱、<a id="a-Dj"></a>解脱知见、<a id="a-Dk"></a>六波罗蜜、<a id="a-Dl"></a>三十七品以为船筏，<a id="a-Dm"></a>依乘此筏渡烦恼河，<a id="a-Dn"></a>到于彼岸常乐涅槃。<a id="a-Do"></a>菩萨修行大涅槃者，<a id="a-Dp"></a>作是思惟：<a id="a-Dq"></a>‘我若不能忍受如是身苦、<a id="a-Dr"></a>心苦，<a id="a-Ds"></a>则不能令一切众生渡烦恼河。<a id="a-Dt"></a>’以是思惟，<a id="a-Du"></a>虽有如是身心苦恼，<a id="a-Dv"></a>默然忍受；<a id="a-Dw"></a>以忍受故，<a id="a-Dx"></a>则不生漏。<a id="a-Dy"></a>如是菩萨尚无诸漏，<a id="a-Dz"></a>况佛如来而当有漏？<a id="a-E0"></a>是故诸佛不名有漏。<a id="a-E1"></a>云何如来非无漏也？<a id="a-E2"></a>如来常行有漏中故。<a id="a-E3"></a>有漏即是二十五有。<a id="a-E4"></a>是故声闻、<a id="a-E5"></a>凡夫之人言佛有漏，<a id="a-E6"></a>诸佛如来真实无漏。</p>
  <p id="aE7">“善男子，<a id="a-E8"></a>以是因缘，<a id="a-E9"></a>诸佛如来无有定相。<a id="a-EA"></a>善男子，<a id="a-EB"></a>是故犯四重禁、<a id="a-EC"></a>谤方等经及一阐提悉皆不定。<a id="a-ED"></a>”</p>
  <p id="aEE">尔时，<a id="a-EF"></a>光明遍照高贵德王菩萨摩诃萨言：<a id="a-EG"></a>“如是，<a id="a-EH"></a>如是，<a id="a-EI"></a>诚如圣教，<a id="a-EJ"></a>一切诸法，<a id="a-EK"></a>皆悉不定。<a id="a-EL"></a>以不定故，<a id="a-EM"></a>当知如来亦不毕竟入于涅槃。<a id="a-EN"></a>如佛先说，<a id="a-EO"></a>菩萨摩诃萨修大涅槃闻不闻中，<a id="a-EP"></a>有涅槃、<a id="a-EQ"></a>大涅槃。<a id="a-ER"></a>云何涅槃，<a id="a-ES"></a>云何大涅槃？<a id="a-ET"></a>”</p>
  <p id="aEU">尔时，<a id="a-EV"></a>佛赞光明遍照高贵德王菩萨摩诃萨言：<a id="a-EW"></a>“善哉！<a id="a-EX"></a>善哉！<a id="a-EY"></a>善男子，<a id="a-EZ"></a>若有菩萨得念总持，<a id="a-Ea"></a>乃能如汝之所咨问。</p>
  <p id="aEb">“善男子，<a id="a-Ec"></a>如世人言，<a id="a-Ed"></a>有海、<a id="a-Ee"></a>大海，<a id="a-Ef"></a>有河、<a id="a-Eg"></a>大河，<a id="a-Eh"></a>有山、<a id="a-Ei"></a>大山，<a id="a-Ej"></a>有地、<a id="a-Ek"></a>大地，<a id="a-El"></a>有城、<a id="a-Em"></a>大城，<a id="a-En"></a>有众生、<a id="a-Eo"></a>大众生，<a id="a-Ep"></a>有王、<a id="a-Eq"></a>大王，<a id="a-Er"></a>有人、<a id="a-Es"></a>大人，<a id="a-Et"></a>有天、<a id="a-Eu"></a>天中天，<a id="a-Ev"></a>有道、<a id="a-Ew"></a>大道；<a id="a-Ex"></a>涅槃亦尔，<a id="a-Ey"></a>有涅槃，<a id="a-Ez"></a>有大涅槃。<a id="a-F0"></a>云何涅槃？<a id="a-F1"></a>善男子，<a id="a-F2"></a>如人饥饿，<a id="a-F3"></a>得少饭食名为安乐，<a id="a-F4"></a>如是安乐亦名涅槃；<a id="a-F5"></a>如病得差则名安乐，<a id="a-F6"></a>如是安乐亦名涅槃；<a id="a-F7"></a>如人怖畏，<a id="a-F8"></a>得归依处则得安乐，<a id="a-F9"></a>如是安乐亦名涅槃；<a id="a-FA"></a>如贫穷人，<a id="a-FB"></a>获七宝物则得安乐，<a id="a-FC"></a>如是安乐亦名涅槃；<a id="a-FD"></a>如人观骨，<a id="a-FE"></a>不起贪欲则得安乐，<a id="a-FF"></a>如是安乐亦名涅槃。<a id="a-FG"></a>如是涅槃不得名为大涅槃也。<a id="a-FH"></a>何以故？<a id="a-FI"></a>以饥渴故、<a id="a-FJ"></a>病故、<a id="a-FK"></a>怖故、<a id="a-FL"></a>贫故、<a id="a-FM"></a>生贪著故，<a id="a-FN"></a>是名涅槃，<a id="a-FO"></a>非大涅槃。<a id="a-FP"></a>善男子，<a id="a-FQ"></a>若凡夫人及以声闻，<a id="a-FR"></a>或因世俗，<a id="a-FS"></a>或因圣道，<a id="a-FT"></a>断欲界结则得安乐，<a id="a-FU"></a>如是安乐亦名涅槃，<a id="a-FV"></a>不得名为大涅槃也；<a id="a-FW"></a>能断初禅，<a id="a-FX"></a>乃至能断非想非非想处结则得安乐，<a id="a-FY"></a>如是安乐亦名涅槃，<a id="a-FZ"></a>不得名为大涅槃也。<a id="a-Fa"></a>何以故？<a id="a-Fb"></a>还生烦恼有习气故。<a id="a-Fc"></a>云何名为烦恼习气？<a id="a-Fd"></a>声闻、<a id="a-Fe"></a>缘觉有烦恼气，<a id="a-Ff"></a>所谓我身、<a id="a-Fg"></a>我衣、<a id="a-Fh"></a>我去、<a id="a-Fi"></a>我来、<a id="a-Fj"></a>我说、<a id="a-Fk"></a>我听，<a id="a-Fl"></a>诸佛如来入于涅槃，<a id="a-Fm"></a>涅槃之性无我无乐，<a id="a-Fn"></a>唯有常净，<a id="a-Fo"></a>是则名为烦恼习气。<a id="a-Fp"></a>佛、<a id="a-Fq"></a>法、<a id="a-Fr"></a>众僧有差别相，<a id="a-Fs"></a>如来毕竟入于涅槃，<a id="a-Ft"></a>声闻、<a id="a-Fu"></a>缘觉、<a id="a-Fv"></a>诸佛如来所得涅槃等无差别，<a id="a-Fw"></a>以是义故，<a id="a-Fx"></a>二乘所得非大涅槃。<a id="a-Fy"></a>何以故？<a id="a-Fz"></a>无常乐我净故。<a id="a-G0"></a>常乐我净乃得名为大涅槃也。</p>
  <p id="aG1">“善男子，<a id="a-G2"></a>譬如有处能受众水，<a id="a-G3"></a>名为大海；<a id="a-G4"></a>随有声闻、<a id="a-G5"></a>缘觉、<a id="a-G6"></a>菩萨、<a id="a-G7"></a>诸佛如来所入之处，<a id="a-G8"></a>名大涅槃；<a id="a-G9"></a>四禅、<a id="a-GA"></a>三三昧、<a id="a-GB"></a>八背舍、<a id="a-GC"></a>八胜处、<a id="a-GD"></a>十一切处，<a id="a-GE"></a>随能摄取如是无量诸善法者，<a id="a-GF"></a>名大涅槃。</p>
  <p id="aGG">“善男子，<a id="a-GH"></a>譬如有河，<a id="a-GI"></a>第一香象不能得底，<a id="a-GJ"></a>则名为大。<a id="a-GK"></a>声闻、<a id="a-GL"></a>缘觉至十住菩萨不见佛性，<a id="a-GM"></a>名为涅槃，<a id="a-GN"></a>非大涅槃。<a id="a-GO"></a>若能了了见于佛性，<a id="a-GP"></a>则得名为大涅槃也。<a id="a-GQ"></a>是大涅槃，<a id="a-GR"></a>唯大象王能尽其底。<a id="a-GS"></a>大象王者，<a id="a-GT"></a>谓诸佛也。</p>
  <p id="aGU">“善男子，<a id="a-GV"></a>若摩诃那伽及钵揵陀大力士等，<a id="a-GW"></a>经历多时所不能上，<a id="a-GX"></a>乃名大山；<a id="a-GY"></a>声闻、<a id="a-GZ"></a>缘觉及诸菩萨，<a id="a-Ga"></a>摩诃那伽大力士等所不能见，<a id="a-Gb"></a>如是乃名大涅槃也。</p>
  <p id="aGc">“复次，<a id="a-Gd"></a>善男子，<a id="a-Ge"></a>随有小王之所住处名为小城，<a id="a-Gf"></a>转轮圣王所住之处乃名大城；<a id="a-Gg"></a>声闻、<a id="a-Gh"></a>缘觉，<a id="a-Gi"></a>八万、<a id="a-Gj"></a>六万、<a id="a-Gk"></a>四万、<a id="a-Gl"></a>二万、<a id="a-Gm"></a>一万住处，<a id="a-Gn"></a>名为涅槃；<a id="a-Go"></a>无上法主圣王住处，<a id="a-Gp"></a>乃得名为大般涅槃。<a id="a-Gq"></a>以是故名大般涅槃。</p>
  <p id="aGr">“善男子，<a id="a-Gs"></a>譬如有人见四种兵不生怖畏，<a id="a-Gt"></a>当知是人名大众生。<a id="a-Gu"></a>若有众生于三恶道烦恼恶业不生怖畏，<a id="a-Gv"></a>而能于中广度众生，<a id="a-Gw"></a>当知是人得大涅槃。<a id="a-Gx"></a>若有人能供养父母，<a id="a-Gy"></a>恭敬沙门及婆罗门，<a id="a-Gz"></a>修治善法，<a id="a-H0"></a>所言诚实，<a id="a-H1"></a>无有欺诳，<a id="a-H2"></a>能忍诸恶，<a id="a-H3"></a>惠施贫乏，<a id="a-H4"></a>名大丈夫；<a id="a-H5"></a>菩萨亦尔，<a id="a-H6"></a>有大慈悲怜愍一切，<a id="a-H7"></a>于诸众生犹如父母，<a id="a-H8"></a>能度众生于生死河，<a id="a-H9"></a>普示众生一实之道，<a id="a-HA"></a>是则名为大般涅槃。</p>
  <p id="aHB">“善男子，<a id="a-HC"></a>大名不可思议。<a id="a-HD"></a>若不可思议，<a id="a-HE"></a>一切众生所不能信，<a id="a-HF"></a>是则名为大般涅槃。<a id="a-HG"></a>唯佛菩萨之所见故名大涅槃。<a id="a-HH"></a>以何因缘复名为大？<a id="a-HI"></a>以无量因缘然后乃得故名为大。<a id="a-HJ"></a>善男子，<a id="a-HK"></a>如世间人以多因缘之所得者，<a id="a-HL"></a>则名为大；<a id="a-HM"></a>涅槃亦尔，<a id="a-HN"></a>以多因缘之所得故，<a id="a-HO"></a>故名为大。<a id="a-HP"></a>云何复名为大涅槃？<a id="a-HQ"></a>有大我故，<a id="a-HR"></a>名大涅槃。<a id="a-HS"></a>涅槃无我，<a id="a-HT"></a>大自在故，<a id="a-HU"></a>名为大我。<a id="a-HV"></a>云何名为大自在耶？<a id="a-HW"></a>有八自在，<a id="a-HX"></a>则名为我。<a id="a-HY"></a>何等为八？</p>
  <p id="aHZ">“一者、<a id="a-Ha"></a>能示一身以为多身，<a id="a-Hb"></a>身数大小犹如微尘，<a id="a-Hc"></a>充满十方无量世界。<a id="a-Hd"></a>如来之身实非微尘，<a id="a-He"></a>以自在故现微尘身。<a id="a-Hf"></a>如是自在，<a id="a-Hg"></a>则为大我。</p>
  <p id="aHh">“二者、<a id="a-Hi"></a>示一尘身满于三千大千世界。<a id="a-Hj"></a>如来之身实不满于三千大千世界。<a id="a-Hk"></a>何以故？<a id="a-Hl"></a>以无碍故，<a id="a-Hm"></a>直以自在故满于三千大千世界。<a id="a-Hn"></a>如是自在，<a id="a-Ho"></a>名为大我。</p>
  <p id="aHp">“三者、<a id="a-Hq"></a>能以满此三千大千世界之身，<a id="a-Hr"></a>轻举飞空过于二十恒河沙等诸佛世界而无障碍。<a id="a-Hs"></a>如来之身实无轻重，<a id="a-Ht"></a>以自在故能为轻重。<a id="a-Hu"></a>如是自在，<a id="a-Hv"></a>名为大我。</p>
  <p id="aHw">“四者、<a id="a-Hx"></a>以自在故而得自在。<a id="a-Hy"></a>云何自在？<a id="a-Hz"></a>如来一心安住不动，<a id="a-I0"></a>所可示化无量形类各令有心。<a id="a-I1"></a>如来有时或造一事，<a id="a-I2"></a>而令众生各各成办。<a id="a-I3"></a>如来之身常住一土，<a id="a-I4"></a>而令他土一切悉见。<a id="a-I5"></a>如是自在，<a id="a-I6"></a>名为大我。</p>
  <p id="aI7">“五者、<a id="a-I8"></a>根自在故。<a id="a-I9"></a>云何名为根自在耶？<a id="a-IA"></a>如来一根亦能见色、<a id="a-IB"></a>闻声、<a id="a-IC"></a>嗅香、<a id="a-ID"></a>别味、<a id="a-IE"></a>觉触、<a id="a-IF"></a>知法，<a id="a-IG"></a>如来六根亦不见色、<a id="a-IH"></a>闻声、<a id="a-II"></a>嗅香、<a id="a-IJ"></a>别味、<a id="a-IK"></a>觉触、<a id="a-IL"></a>知法。<a id="a-IM"></a>以自在故，<a id="a-IN"></a>令根自在。<a id="a-IO"></a>如是自在，<a id="a-IP"></a>名为大我。</p>
  <p id="aIQ">“六者、<a id="a-IR"></a>以自在故得一切法。<a id="a-IS"></a>如来之心，<a id="a-IT"></a>亦无得想。<a id="a-IU"></a>何以故？<a id="a-IV"></a>无所得故。<a id="a-IW"></a>若是有者，<a id="a-IX"></a>可名为得。<a id="a-IY"></a>实无所有，<a id="a-IZ"></a>云何名得？<a id="a-Ia"></a>若使如来计有得想，<a id="a-Ib"></a>是则诸佛不得涅槃。<a id="a-Ic"></a>以无得故，<a id="a-Id"></a>名得涅槃。<a id="a-Ie"></a>以自在故，<a id="a-If"></a>得一切法；<a id="a-Ig"></a>得诸法故，<a id="a-Ih"></a>名为大我。</p>
  <p id="aIi">“七者、<a id="a-Ij"></a>说自在故。<a id="a-Ik"></a>如来演说一偈之义，<a id="a-Il"></a>经无量劫，<a id="a-Im"></a>义亦不尽，<a id="a-In"></a>所谓若戒、<a id="a-Io"></a>若定、<a id="a-Ip"></a>若施、<a id="a-Iq"></a>若慧。<a id="a-Ir"></a>如来尔时都不生念‘我说彼听’，<a id="a-Is"></a>亦复不生一偈之想。<a id="a-It"></a>世间之人以四句为偈，<a id="a-Iu"></a>随世俗故说名为偈。<a id="a-Iv"></a>一切法性亦无有说，<a id="a-Iw"></a>以自在故，<a id="a-Ix"></a>如来演说；<a id="a-Iy"></a>以演说故，<a id="a-Iz"></a>名为大我。</p>
  <p id="aJ0">“八者、<a id="a-J1"></a>如来遍满一切诸处犹如虚空。<a id="a-J2"></a>虚空之性不可得见，<a id="a-J3"></a>如来亦尔实不可见，<a id="a-J4"></a>以自在故，<a id="a-J5"></a>令一切见。<a id="a-J6"></a>如是自在，<a id="a-J7"></a>名为大我。<a id="a-J8"></a>如是大我，<a id="a-J9"></a>名大涅槃。<a id="a-JA"></a>以是义故，<a id="a-JB"></a>名大涅槃。</p>
  <p id="aJC">“复次，<a id="a-JD"></a>善男子，<a id="a-JE"></a>譬如宝藏，<a id="a-JF"></a>多诸珍异，<a id="a-JG"></a>百种具足故名大藏；<a id="a-JH"></a>诸佛如来甚深奥藏亦复如是，<a id="a-JI"></a>多诸奇异，<a id="a-JJ"></a>具足无缺，<a id="a-JK"></a>名大涅槃。<a id="a-JL"></a>复次，<a id="a-JM"></a>善男子，<a id="a-JN"></a>无边之物乃名为大；<a id="a-JO"></a>涅槃无边，<a id="a-JP"></a>是故名大。<a id="a-JQ"></a>复次，<a id="a-JR"></a>善男子，<a id="a-JS"></a>有大乐故，<a id="a-JT"></a>名大涅槃；<a id="a-JU"></a>涅槃无乐。<a id="a-JV"></a>以四乐故，<a id="a-JW"></a>名大涅槃。<a id="a-JX"></a>何等为四？</p>
  <p id="aJY">“一者、<a id="a-JZ"></a>断诸乐故。<a id="a-Ja"></a>不断乐者则名为苦，<a id="a-Jb"></a>若有苦者不名大乐。<a id="a-Jc"></a>以断乐故则无有苦，<a id="a-Jd"></a>无苦无乐，<a id="a-Je"></a>乃名大乐。<a id="a-Jf"></a>涅槃之性，<a id="a-Jg"></a>无苦无乐，<a id="a-Jh"></a>是故涅槃名为大乐。<a id="a-Ji"></a>以是义故，<a id="a-Jj"></a>名大涅槃。<a id="a-Jk"></a>复次，<a id="a-Jl"></a>善男子，<a id="a-Jm"></a>乐有二种：<a id="a-Jn"></a>一者、<a id="a-Jo"></a>凡夫，<a id="a-Jp"></a>二者、<a id="a-Jq"></a>诸佛。<a id="a-Jr"></a>凡夫之乐，<a id="a-Js"></a>无常败坏，<a id="a-Jt"></a>是故无乐。<a id="a-Ju"></a>诸佛常乐，<a id="a-Jv"></a>无有变异，<a id="a-Jw"></a>故名大乐。<a id="a-Jx"></a>复次，<a id="a-Jy"></a>善男子，<a id="a-Jz"></a>有三种受：<a id="a-K0"></a>一者、<a id="a-K1"></a>苦受，<a id="a-K2"></a>二者、<a id="a-K3"></a>乐受，<a id="a-K4"></a>三者、<a id="a-K5"></a>不苦不乐受。<a id="a-K6"></a>不苦不乐是亦为苦，<a id="a-K7"></a>涅槃虽同不苦不乐，<a id="a-K8"></a>然名大乐，<a id="a-K9"></a>以大乐故名大涅槃。</p>
  <p id="aKA">“二者、<a id="a-KB"></a>大寂静故，<a id="a-KC"></a>名为大乐。<a id="a-KD"></a>涅槃之性是大寂静。<a id="a-KE"></a>何以故？<a id="a-KF"></a>远离一切愦闹法故。<a id="a-KG"></a>以大寂故，<a id="a-KH"></a>名大涅槃。</p>
  <p id="aKI">“三者、<a id="a-KJ"></a>一切知故，<a id="a-KK"></a>名为大乐。<a id="a-KL"></a>非一切知，<a id="a-KM"></a>不名大乐。<a id="a-KN"></a>诸佛如来一切知故名为大乐。<a id="a-KO"></a>以大乐故，<a id="a-KP"></a>名大涅槃。</p>
  <p id="aKQ">“四者、<a id="a-KR"></a>身不坏故，<a id="a-KS"></a>名为大乐。<a id="a-KT"></a>身若可坏，<a id="a-KU"></a>则不名乐。<a id="a-KV"></a>如来之身金刚无坏，<a id="a-KW"></a>非烦恼身，<a id="a-KX"></a>无常之身，<a id="a-KY"></a>故名大乐。<a id="a-KZ"></a>以大乐故，<a id="a-Ka"></a>名大涅槃。</p>
  <p id="aKb">“善男子，<a id="a-Kc"></a>世间名字，<a id="a-Kd"></a>或有因缘，<a id="a-Ke"></a>或无因缘。<a id="a-Kf"></a>有因缘者，<a id="a-Kg"></a>如舍利弗，<a id="a-Kh"></a>母名舍利，<a id="a-Ki"></a>因母立字，<a id="a-Kj"></a>故名舍利弗；<a id="a-Kk"></a>如摩鍮罗道人，<a id="a-Kl"></a>生摩鍮罗国，<a id="a-Km"></a>因国立名，<a id="a-Kn"></a>故名摩鍮罗道人；<a id="a-Ko"></a>如目揵连，<a id="a-Kp"></a>目揵连者，<a id="a-Kq"></a>即是姓也，<a id="a-Kr"></a>因姓立名，<a id="a-Ks"></a>故名目揵连；<a id="a-Kt"></a>如我生于瞿昙种姓，<a id="a-Ku"></a>因姓立名，<a id="a-Kv"></a>称为瞿昙；<a id="a-Kw"></a>如毗舍佉道人，<a id="a-Kx"></a>毗舍佉者，<a id="a-Ky"></a>即是星名，<a id="a-Kz"></a>因星为名，<a id="a-L0"></a>名毗舍佉；<a id="a-L1"></a>如有六指，<a id="a-L2"></a>因六指故，<a id="a-L3"></a>名六指人；<a id="a-L4"></a>如佛奴天奴，<a id="a-L5"></a>因佛因天，<a id="a-L6"></a>故名佛奴天奴；<a id="a-L7"></a>因湿生故，<a id="a-L8"></a>故名湿生；<a id="a-L9"></a>如因声故，<a id="a-LA"></a>名为迦迦罗，<a id="a-LB"></a>名究究罗、<a id="a-LC"></a>咀咀罗。<a id="a-LD"></a>如是等名，<a id="a-LE"></a>是因缘名。<a id="a-LF"></a>无因缘者，<a id="a-LG"></a>如莲华、<a id="a-LH"></a>地水火风、<a id="a-LI"></a>虚空；<a id="a-LJ"></a>如曼陀婆，<a id="a-LK"></a>一名二实——一名殿堂、<a id="a-LL"></a>二名饮浆，<a id="a-LM"></a>堂不饮浆，<a id="a-LN"></a>亦复得名为曼陀婆；<a id="a-LO"></a>如萨婆车多，<a id="a-LP"></a>名为蛇盖，<a id="a-LQ"></a>实非蛇盖。<a id="a-LR"></a>是名无因，<a id="a-LS"></a>强立名字。<a id="a-LT"></a>如坻罗婆夷，<a id="a-LU"></a>名为食油，<a id="a-LV"></a>实不食油，<a id="a-LW"></a>强为立名，<a id="a-LX"></a>名为食油。<a id="a-LY"></a>是名无因，<a id="a-LZ"></a>强立名字。<a id="a-La"></a>善男子，<a id="a-Lb"></a>是大涅槃亦复如是，<a id="a-Lc"></a>无有因缘，<a id="a-Ld"></a>强为立名。</p>
  <p id="aLe">“善男子，<a id="a-Lf"></a>譬如虚空，<a id="a-Lg"></a>不因小空名为大空也；<a id="a-Lh"></a>涅槃亦尔，<a id="a-Li"></a>不因小相名大涅槃。<a id="a-Lj"></a>善男子，<a id="a-Lk"></a>譬如有法，<a id="a-Ll"></a>不可称量，<a id="a-Lm"></a>不可思议，<a id="a-Ln"></a>故名为大；<a id="a-Lo"></a>涅槃亦尔，<a id="a-Lp"></a>不可称量，<a id="a-Lq"></a>不可思议，<a id="a-Lr"></a>故得名为大般涅槃。<a id="a-Ls"></a>以纯净故，<a id="a-Lt"></a>名大涅槃。<a id="a-Lu"></a>云何纯净？<a id="a-Lv"></a>净有四种。<a id="a-Lw"></a>何等为四？</p>
  <p id="aLx">“一者、<a id="a-Ly"></a>二十五有名为不净，<a id="a-Lz"></a>能永断故得名为净。<a id="a-M0"></a>净即涅槃，<a id="a-M1"></a>如是涅槃，<a id="a-M2"></a>亦得名有，<a id="a-M3"></a>而是涅槃实非是有，<a id="a-M4"></a>诸佛如来随世俗故说涅槃有。<a id="a-M5"></a>譬如世人，<a id="a-M6"></a>非父言父，<a id="a-M7"></a>非母言母，<a id="a-M8"></a>实非父母而言父母；<a id="a-M9"></a>涅槃亦尔，<a id="a-MA"></a>随世俗故说言诸佛有大涅槃。</p>
  <p id="aMB">“二者、<a id="a-MC"></a>业清净故。<a id="a-MD"></a>一切凡夫业不清净，<a id="a-ME"></a>故无涅槃。<a id="a-MF"></a>诸佛如来业清净故，<a id="a-MG"></a>故名大净，<a id="a-MH"></a>以大净故名大涅槃。</p>
  <p id="aMI">“三者、<a id="a-MJ"></a>身清净故。<a id="a-MK"></a>身若无常则名不净，<a id="a-ML"></a>如来身常故名大净，<a id="a-MM"></a>以大净故名大涅槃。</p>
  <p id="aMN">“四者、<a id="a-MO"></a>心清净故。<a id="a-MP"></a>心若有漏名曰不净，<a id="a-MQ"></a>佛心无漏故名大净，<a id="a-MR"></a>以大净故名大涅槃。</p>
  <p id="aMS">“善男子，<a id="a-MT"></a>是名善男子、<a id="a-MU"></a>善女人修行如是《大涅槃经》具足成就初分功德。<a id="a-MV"></a>”</p>
 </body>
</html>