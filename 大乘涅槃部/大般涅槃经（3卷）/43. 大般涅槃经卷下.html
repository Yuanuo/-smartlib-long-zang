<!doctype html>
<html id="z3IBTd7L8" data-ver="1277">
 <head>
  <meta charset="utf-8">
  <meta author="法显">
  <meta library="龙藏">
  <meta catalog="大乘涅槃部">
  <meta period="东晋">
 </head>
 <body>
  <h1 id="a1">大般涅槃经卷下</h1>
  <p id="a2">“尔时，<a id="a-3"></a>雪山有八万四千白象，<a id="a-4"></a>日日来到列王殿前。<a id="a-5"></a>时王心念：<a id="a-6"></a>‘此诸白象恒来我所，<a id="a-7"></a>经由道路践籍众生。<a id="a-8"></a>’即便敕语主兵臣言：<a id="a-9"></a>‘自今已后，<a id="a-A"></a>不须此象日来我所，<a id="a-B"></a>经一千岁可令一来，<a id="a-C"></a>但令四万二千便足，<a id="a-D"></a>不必其满八万四千。<a id="a-E"></a>’</p>
  <p id="aF">“王玉女宝名曰善贤，<a id="a-G"></a>与余夫人及以婇女八万四千人，<a id="a-H"></a>于静室中坐禅思惟经四万岁，<a id="a-I"></a>共相谓言：<a id="a-J"></a>‘我等在此坐禅思惟经四万岁，<a id="a-K"></a>不见大王，<a id="a-L"></a>今者宜应礼拜问讯。<a id="a-M"></a>’作此言已，<a id="a-N"></a>即便相随，<a id="a-O"></a>到于王所。<a id="a-P"></a>其余宫人，<a id="a-Q"></a>入白王言：<a id="a-R"></a>‘善贤今与八万四千女人，<a id="a-S"></a>来问讯王。<a id="a-T"></a>’时王闻已，<a id="a-U"></a>即便往于说法殿上，<a id="a-V"></a>升师子座。<a id="a-W"></a>俄尔之顷，<a id="a-X"></a>善贤等至，<a id="a-Y"></a>王即唤前。<a id="a-Z"></a>时善贤等相随而进，<a id="a-a"></a>到于王所，<a id="a-b"></a>头面礼足，<a id="a-c"></a>次第而坐，<a id="a-d"></a>即作是言：<a id="a-e"></a>‘我等共在静室之中，<a id="a-f"></a>坐禅思惟经四万岁，<a id="a-g"></a>不见王久，<a id="a-h"></a>故来问讯。<a id="a-i"></a>欲有所说，<a id="a-j"></a>唯愿听许。<a id="a-k"></a>’王即答言：<a id="a-l"></a>‘善哉随意！<a id="a-m"></a>’</p>
  <p id="an">“善贤即便而白王言：<a id="a-o"></a>‘此阎浮提、<a id="a-p"></a>西瞿耶尼、<a id="a-q"></a>北郁单越、<a id="a-r"></a>东弗婆提，<a id="a-s"></a>四方人民极为炽盛，<a id="a-t"></a>富乐安隐，<a id="a-u"></a>皆行十善，<a id="a-v"></a>并是大王德化力也。<a id="a-w"></a>此阎浮提，<a id="a-x"></a>如鸠尸婆帝城者，<a id="a-y"></a>其数凡有八万四千。<a id="a-z"></a>此诸城等国王、<a id="a-10"></a>臣民及婆罗门，<a id="a-11"></a>皆悉来此，<a id="a-12"></a>欲见大王。<a id="a-13"></a>而王坐禅经多年岁，<a id="a-14"></a>来朝谒者皆不相见，<a id="a-15"></a>譬如孝子不见慈父。<a id="a-16"></a>又四天下，<a id="a-17"></a>不见大王游历甚久。<a id="a-18"></a>唯愿大王，<a id="a-19"></a>善将时宜，<a id="a-1A"></a>抚接民人。<a id="a-1B"></a>我等女弱，<a id="a-1C"></a>于国无益，<a id="a-1D"></a>所以坐禅适意久远。<a id="a-1E"></a>大王处贵统摄内外，<a id="a-1F"></a>一切人民莫不宗仰，<a id="a-1G"></a>岂得如我女人所行！<a id="a-1H"></a>白象车马，<a id="a-1I"></a>其数各有八万四千，<a id="a-1J"></a>大王宜应乘之游观。<a id="a-1K"></a>大王昔日恒为一切说种种法，<a id="a-1L"></a>授以十善，<a id="a-1M"></a>顷来坐禅斯事顿废。<a id="a-1N"></a>’于时善贤以如此事种种谏王，<a id="a-1O"></a>大善见王闻此语已而答之言：<a id="a-1P"></a>‘汝于前后每以善事而谏劝我，<a id="a-1Q"></a>今闻汝言，<a id="a-1R"></a>殊乖昔意。<a id="a-1S"></a>’尔时，<a id="a-1T"></a>善贤闻王此诲，<a id="a-1U"></a>心生懊恼，<a id="a-1V"></a>垂涕念言：<a id="a-1W"></a>‘我向所以谏大王者，<a id="a-1X"></a>正以所见，<a id="a-1Y"></a>谓为得中，<a id="a-1Z"></a>不图乃复更生罪咎！<a id="a-1a"></a>’即从座起顶礼王足，<a id="a-1b"></a>而白王言：<a id="a-1c"></a>‘今我愚痴不识正理，<a id="a-1d"></a>乃以此事而用上谏。<a id="a-1e"></a>唯愿大王，<a id="a-1f"></a>听我忏悔。<a id="a-1g"></a>’</p>
  <p id="a1h">“尔时，<a id="a-1i"></a>大善见王答善贤言：<a id="a-1j"></a>‘一切诸行皆悉无常，<a id="a-1k"></a>恩爱合会亦复别离。<a id="a-1l"></a>此四天下虽尔炽盛，<a id="a-1m"></a>我亦不久当舍弃之。<a id="a-1n"></a>我于往昔八万四千岁而为婴儿，<a id="a-1o"></a>八万四千岁而为童子，<a id="a-1p"></a>八万四千岁为灌顶太子，<a id="a-1q"></a>八万四千岁为灌顶王，<a id="a-1r"></a>然后得成转轮圣王，<a id="a-1s"></a>领四天下，<a id="a-1t"></a>七宝具足，<a id="a-1u"></a>八万四千岁统理民务，<a id="a-1v"></a>八万四千岁为诸人民讲说诸法，<a id="a-1w"></a>八万四千岁坐禅思惟。<a id="a-1x"></a>从尔已来，<a id="a-1y"></a>五十八万八千岁，<a id="a-1z"></a>虽复如此寿命延长，<a id="a-20"></a>会归于尽。<a id="a-21"></a>我今已老，<a id="a-22"></a>死时将至，<a id="a-23"></a>古昔诸王尊贵快乐如我不异，<a id="a-24"></a>亦复迁谢归于无常。<a id="a-25"></a>鸠尸婆帝城及余八万四千大城会亦磨灭，<a id="a-26"></a>不应于此独生爱著长放逸心。<a id="a-27"></a>我今所以获此尊胜，<a id="a-28"></a>皆由往昔积诸善业，<a id="a-29"></a>今者宜应广植诸善造来生因，<a id="a-2A"></a>是故坐禅经积年岁。<a id="a-2B"></a>’</p>
  <p id="a2C">“尔时，<a id="a-2D"></a>善贤等闻王此言，<a id="a-2E"></a>心大欢喜，<a id="a-2F"></a>顶礼王足，<a id="a-2G"></a>退还所住。<a id="a-2H"></a>如是不久，<a id="a-2I"></a>王得笃疾，<a id="a-2J"></a>自知命尽，<a id="a-2K"></a>即立太子而以为王，<a id="a-2L"></a>集余大臣及婆罗门、<a id="a-2M"></a>长者、<a id="a-2N"></a>居士，<a id="a-2O"></a>以四海水灌太子顶。<a id="a-2P"></a>事既毕竟，<a id="a-2Q"></a>王即命终，<a id="a-2R"></a>上生梵天。</p>
  <p id="a2S">“阿难，<a id="a-2T"></a>大善见王，<a id="a-2U"></a>王四天下，<a id="a-2V"></a>而其所居，<a id="a-2W"></a>唯阎浮提大城。<a id="a-2X"></a>虽有八万四千，<a id="a-2Y"></a>而其所处，<a id="a-2Z"></a>唯鸠尸婆帝。<a id="a-2a"></a>雪山之中有八万四千白象之宝，<a id="a-2b"></a>而王所乘，<a id="a-2c"></a>不过一象。<a id="a-2d"></a>虽有八万四千骏马，<a id="a-2e"></a>而王所骑，<a id="a-2f"></a>不过一匹。<a id="a-2g"></a>虽有八万四千七宝之车，<a id="a-2h"></a>而王常驾，<a id="a-2i"></a>不过一乘。<a id="a-2j"></a>虽有八万四千夫人，<a id="a-2k"></a>王之所爱，<a id="a-2l"></a>唯在一人。<a id="a-2m"></a>雕饰宝殿八万四千，<a id="a-2n"></a>王之所处，<a id="a-2o"></a>不过一室。<a id="a-2p"></a>身之所须，<a id="a-2q"></a>饱足而已，<a id="a-2r"></a>而王役虑四方，<a id="a-2s"></a>缠心物务，<a id="a-2t"></a>徒劳精神，<a id="a-2u"></a>于身无益。</p>
  <p id="a2v">“阿难，<a id="a-2w"></a>大善见王，<a id="a-2x"></a>岂异人乎？<a id="a-2y"></a>我身是也。<a id="a-2z"></a>我于往昔获此尊贵，<a id="a-30"></a>所居国城即在于此。<a id="a-31"></a>我于此城作转轮王不可称数，<a id="a-32"></a>成就利益无量众生。<a id="a-33"></a>今者诸天充满虚空，<a id="a-34"></a>皆是我昔为王之时，<a id="a-35"></a>以诸善法教化所成。<a id="a-36"></a>其于今日复在此城见般涅槃，<a id="a-37"></a>当令其获般涅槃果。</p>
  <p id="a38">“阿难，<a id="a-39"></a>以是事故，<a id="a-3A"></a>汝云何言此鸠尸那城为边狭耶？<a id="a-3B"></a>我今决定住于此城而般涅槃。<a id="a-3C"></a>”</p>
  <p id="a3D">当于如来说此事时，<a id="a-3E"></a>诸天及人亿那由他，<a id="a-3F"></a>于诸法中远尘离垢得法眼净，<a id="a-3G"></a>即共同声而白佛言：<a id="a-3H"></a>“世尊，<a id="a-3I"></a>往昔无量无边阿僧祇劫，<a id="a-3J"></a>以诸善法利益我等，<a id="a-3K"></a>今又于此以般涅槃乐安立于我。<a id="a-3L"></a>”即散名华，<a id="a-3M"></a>并作天乐，<a id="a-3N"></a>歌呗赞叹，<a id="a-3O"></a>供养如来。</p>
  <p id="a3P">尔时，<a id="a-3Q"></a>阿难而白佛言：<a id="a-3R"></a>“奇哉！<a id="a-3S"></a>世尊，<a id="a-3T"></a>此鸠尸那城，<a id="a-3U"></a>过去乃有斯奇特事！<a id="a-3V"></a>我今不复生小心也。<a id="a-3W"></a>”</p>
  <p id="a3X">尔时，<a id="a-3Y"></a>世尊告阿难言：<a id="a-3Z"></a>“汝今可入鸠尸那城语诸力士道，<a id="a-3a"></a>我今日于后夜分入般涅槃，<a id="a-3b"></a>皆悉令来与我相见。<a id="a-3c"></a>若有所疑，<a id="a-3d"></a>恣意请问，<a id="a-3e"></a>莫令于我般涅槃时不及相见，<a id="a-3f"></a>后生悔恨。<a id="a-3g"></a>”</p>
  <p id="a3h">尔时，<a id="a-3i"></a>阿难闻佛言已，<a id="a-3j"></a>垂泣懊恼，<a id="a-3k"></a>顶礼佛足，<a id="a-3l"></a>摄身威仪，<a id="a-3m"></a>与一比丘俱共入城。<a id="a-3n"></a>时鸠尸那城诸力士等，<a id="a-3o"></a>男女大小，<a id="a-3p"></a>始共集聚，<a id="a-3q"></a>论叙如来当般涅槃，<a id="a-3r"></a>各各皆欲往诣佛所。<a id="a-3s"></a>会见阿难，<a id="a-3t"></a>即便问言：<a id="a-3u"></a>“我闻世尊在双树间将般涅槃，<a id="a-3v"></a>正共言论欲至佛所。<a id="a-3w"></a>”于是阿难具以如来所敕之辞告诸力士，<a id="a-3x"></a>力士闻已，<a id="a-3y"></a>悲号懊恼，<a id="a-3z"></a>闷绝躃地，<a id="a-40"></a>互共微声而相谓言：<a id="a-41"></a>“呜呼苦哉！<a id="a-42"></a>世间眼灭！<a id="a-43"></a>我等从今何所归依？<a id="a-44"></a>犹如婴儿失于慈母，<a id="a-45"></a>从今已去，<a id="a-46"></a>人天转减，<a id="a-47"></a>三恶道趣日就增盛。<a id="a-48"></a>”白阿难言：<a id="a-49"></a>“我等眷属，<a id="a-4A"></a>今欲相随往至佛所。<a id="a-4B"></a>”</p>
  <p id="a4C">是时，<a id="a-4D"></a>阿难还白佛言：<a id="a-4E"></a>“以世尊语入城宣示，<a id="a-4F"></a>诸力士众莫不惊绝渧泣歔欷，<a id="a-4G"></a>皆悉当来瞻奉世尊。<a id="a-4H"></a>”诸力士等，<a id="a-4I"></a>男女大小，<a id="a-4J"></a>一切相随，<a id="a-4K"></a>流泪呜咽，<a id="a-4L"></a>缘路而进。<a id="a-4M"></a>是时，<a id="a-4N"></a>阿难见诸力士人数甚多，<a id="a-4O"></a>心自念言：<a id="a-4P"></a>“若此人众一一礼佛无有竟时，<a id="a-4Q"></a>我今当令家家一时礼。<a id="a-4R"></a>”诸力士众至佛所已，<a id="a-4S"></a>阿难即便普语之言：<a id="a-4T"></a>“汝等来众为不少，<a id="a-4U"></a>若人人礼佛不卒得竟，<a id="a-4V"></a>今可家家一时礼也。<a id="a-4W"></a>”力士奉旨即便礼佛，<a id="a-4X"></a>退住一面，<a id="a-4Y"></a>而白佛言：<a id="a-4Z"></a>“唯愿世尊，<a id="a-4a"></a>住寿一劫若减一劫，<a id="a-4b"></a>不般涅槃，<a id="a-4c"></a>利益一切诸天人民。<a id="a-4d"></a>今诸众生无有慧眼，<a id="a-4e"></a>唯愿世尊，<a id="a-4f"></a>为作开导。<a id="a-4g"></a>”</p>
  <p id="a4h">尔时，<a id="a-4i"></a>如来告力士言：<a id="a-4j"></a>“汝今不应作此请我。<a id="a-4k"></a>所以者何？<a id="a-4l"></a>一切诸行皆悉无常，<a id="a-4m"></a>恩爱合会必归别离，<a id="a-4n"></a>设我住世若满一劫，<a id="a-4o"></a>会亦当灭。<a id="a-4p"></a>我所说法但当忆持诵念勿忘，<a id="a-4q"></a>此则不异我在世也。<a id="a-4r"></a>”诸力士等闻佛此言，<a id="a-4s"></a>不果所请，<a id="a-4t"></a>心怀愁悴，<a id="a-4u"></a>悲泣懊恼，<a id="a-4v"></a>默然而住。</p>
  <p id="a4w">尔时，<a id="a-4x"></a>鸠尸那城有一外道，<a id="a-4y"></a>年百二十，<a id="a-4z"></a>名须跋陀罗，<a id="a-50"></a>聪明多智，<a id="a-51"></a>诵四毗陀经，<a id="a-52"></a>一切书论无不通达，<a id="a-53"></a>为一切人之所宗敬。<a id="a-54"></a>其闻如来在娑罗林双树之间将般涅槃，<a id="a-55"></a>心自思惟：<a id="a-56"></a>“我诸书论，<a id="a-57"></a>说佛出世极为难遇，<a id="a-58"></a>如优昙钵华时一现耳。<a id="a-59"></a>其今在于娑罗林中，<a id="a-5A"></a>我有所疑，<a id="a-5B"></a>试往请问。<a id="a-5C"></a>瞿昙若能决我疑者，<a id="a-5D"></a>便是实得一切种智。<a id="a-5E"></a>”作此念已，<a id="a-5F"></a>往到佛所，<a id="a-5G"></a>在于林外，<a id="a-5H"></a>逢见阿难，<a id="a-5I"></a>即语之言：<a id="a-5J"></a>“我书论中说佛兴世极难值遇，<a id="a-5K"></a>亿千万劫时时乃出，<a id="a-5L"></a>如优昙钵华不可数睹。<a id="a-5M"></a>在世教化，<a id="a-5N"></a>我初不见，<a id="a-5O"></a>今闻在此娑罗林中当般涅槃。<a id="a-5P"></a>我有所疑，<a id="a-5Q"></a>欲往请问，<a id="a-5R"></a>汝可为我白世尊言，<a id="a-5S"></a>道我今者欲希相见。<a id="a-5T"></a>”</p>
  <p id="a5U">尔时，<a id="a-5V"></a>阿难闻其此语，<a id="a-5W"></a>心自思惟：<a id="a-5X"></a>“世尊今者四大不和，<a id="a-5Y"></a>接对来久，<a id="a-5Z"></a>已自增恶。<a id="a-5a"></a>若复与此外道相见，<a id="a-5b"></a>必有言论，<a id="a-5c"></a>容致损剧。<a id="a-5d"></a>”即答之言：<a id="a-5e"></a>“世尊今者四大不和，<a id="a-5f"></a>寝卧林中极苦身痛。<a id="a-5g"></a>汝今不须见如来也！<a id="a-5h"></a>莫临世尊般涅槃时而作障碍。<a id="a-5i"></a>”须跋陀罗如是三请，<a id="a-5j"></a>阿难亦复如是三答。</p>
  <p id="a5k">尔时，<a id="a-5l"></a>世尊以净天耳，<a id="a-5m"></a>闻须跋陀罗请阿难声，<a id="a-5n"></a>又观其根，<a id="a-5o"></a>是可度时，<a id="a-5p"></a>即以梵音告阿难言：<a id="a-5q"></a>“汝莫于我最后弟子独作留碍，<a id="a-5r"></a>听须跋陀罗前来，<a id="a-5s"></a>我欲见之。<a id="a-5t"></a>此人质直聪慧易悟，<a id="a-5u"></a>所以来进欲决疑难，<a id="a-5v"></a>非为故来论胜负也。<a id="a-5w"></a>”于是阿难即承佛教，<a id="a-5x"></a>语须跋陀罗：<a id="a-5y"></a>“世尊今已敕听汝前。<a id="a-5z"></a>”须跋陀罗闻佛许前，<a id="a-60"></a>欢喜踊跃，<a id="a-61"></a>不能自胜，<a id="a-62"></a>而心念言：<a id="a-63"></a>“沙门瞿昙，<a id="a-64"></a>决定是得一切种智。<a id="a-65"></a>”即前佛所，<a id="a-66"></a>互相问讯坐于一面，<a id="a-67"></a>而白佛言：<a id="a-68"></a>“瞿昙，<a id="a-69"></a>欲有所问，<a id="a-6A"></a>唯愿听许。<a id="a-6B"></a>”佛言：<a id="a-6C"></a>“善哉！<a id="a-6D"></a>善哉！<a id="a-6E"></a>须跋陀罗，<a id="a-6F"></a>恣汝所问。<a id="a-6G"></a>”</p>
  <p id="a6H">须跋陀罗即问佛言：<a id="a-6I"></a>“今者世间沙门、<a id="a-6J"></a>婆罗门，<a id="a-6K"></a>外道六师富兰那迦葉、<a id="a-6L"></a>末伽利拘赊梨子、<a id="a-6M"></a>删阇夜毗罗视子、<a id="a-6N"></a>阿耆多趐舍钦婆罗、<a id="a-6O"></a>迦罗鸠驮迦旃延、<a id="a-6P"></a>尼揵陀若提子等，<a id="a-6Q"></a>各各自说是一切智，<a id="a-6R"></a>以余学者名为邪见，<a id="a-6S"></a>言其所行是解脱道，<a id="a-6T"></a>说他行者是生死因，<a id="a-6U"></a>互相是非，<a id="a-6V"></a>云何而得知其虚实？<a id="a-6W"></a>何师应得沙门之称？<a id="a-6X"></a>何师定是解脱之因？<a id="a-6Y"></a>”</p>
  <p id="a6Z">尔时，<a id="a-6a"></a>如来即答之曰：<a id="a-6b"></a>“善哉！<a id="a-6c"></a>善哉！<a id="a-6d"></a>须跋陀罗，<a id="a-6e"></a>乃能问我如此之义。<a id="a-6f"></a>谛听！<a id="a-6g"></a>谛听！<a id="a-6h"></a>吾为汝说。<a id="a-6i"></a>须跋陀罗，<a id="a-6j"></a>诸法之中若不见有八圣道法，<a id="a-6k"></a>当知无有一沙门名，<a id="a-6l"></a>二及三四亦复不有；<a id="a-6m"></a>既无沙门，<a id="a-6n"></a>亦无解脱；<a id="a-6o"></a>解脱既无，<a id="a-6p"></a>非一切种智。<a id="a-6q"></a>须跋陀罗，<a id="a-6r"></a>若诸法中，<a id="a-6s"></a>有八圣道法，<a id="a-6t"></a>当知必有四沙门名；<a id="a-6u"></a>有沙门名，<a id="a-6v"></a>则有解脱；<a id="a-6w"></a>既有解脱，<a id="a-6x"></a>是一切种智。<a id="a-6y"></a>须跋陀罗，<a id="a-6z"></a>唯我法中，<a id="a-70"></a>有八圣道，<a id="a-71"></a>有四沙门名，<a id="a-72"></a>是解脱道，<a id="a-73"></a>是一切种智。<a id="a-74"></a>彼诸外道富兰那迦葉等，<a id="a-75"></a>其说法中，<a id="a-76"></a>无八圣道，<a id="a-77"></a>无沙门名，<a id="a-78"></a>非是解脱及一切种智。<a id="a-79"></a>若言有者，<a id="a-7A"></a>当知必是虚诳之说。<a id="a-7B"></a>须跋陀罗，<a id="a-7C"></a>一切众生，<a id="a-7D"></a>闻我所说，<a id="a-7E"></a>信受思惟，<a id="a-7F"></a>当知其人必不空闻要得解脱。<a id="a-7G"></a>须跋陀罗，<a id="a-7H"></a>我在王宫未出家时，<a id="a-7I"></a>一切世间皆为六师之所迷醉，<a id="a-7J"></a>初未见有沙门之实。<a id="a-7K"></a>须跋陀罗，<a id="a-7L"></a>我年二十有九，<a id="a-7M"></a>出家学道；<a id="a-7N"></a>三十有六，<a id="a-7O"></a>于菩堤树下，<a id="a-7P"></a>思八圣道究竟源底，<a id="a-7Q"></a>成阿耨多罗三藐三菩提，<a id="a-7R"></a>得一切种智；<a id="a-7S"></a>即往波罗捺国鹿野苑中仙人住处，<a id="a-7T"></a>为阿若憍陈如等五人，<a id="a-7U"></a>转四谛法轮，<a id="a-7V"></a>其得道迹，<a id="a-7W"></a>尔时始有沙门之称，<a id="a-7X"></a>出于世间福利众生。<a id="a-7Y"></a>须跋陀罗，<a id="a-7Z"></a>当知我法能得解脱，<a id="a-7a"></a>如来实是一切种智。<a id="a-7b"></a>”</p>
  <p id="a7c">尔时，<a id="a-7d"></a>须跋陀罗既闻如来说八圣道，<a id="a-7e"></a>心生欢喜，<a id="a-7f"></a>举身毛竖，<a id="a-7g"></a>渴仰欲闻八圣道义，<a id="a-7h"></a>而白佛言：<a id="a-7i"></a>“唯愿世尊，<a id="a-7j"></a>为我分别八圣道义。<a id="a-7k"></a>”于是世尊即便为其分别广说，<a id="a-7l"></a>须跋陀罗既闻佛说八圣道义，<a id="a-7m"></a>心意开朗，<a id="a-7n"></a>豁然大悟，<a id="a-7o"></a>于诸法中远尘离垢得法眼净，<a id="a-7p"></a>即白佛言：<a id="a-7q"></a>“我今欲于佛法出家。<a id="a-7r"></a>”于是世尊即便唤之：<a id="a-7s"></a>“善来比丘。<a id="a-7t"></a>”须发自落，<a id="a-7u"></a>袈裟著身，<a id="a-7v"></a>即成沙门。<a id="a-7w"></a>世尊又为广说四谛，<a id="a-7x"></a>即获漏尽，<a id="a-7y"></a>成阿罗汉。</p>
  <p id="a7z">尔时，<a id="a-80"></a>世尊告阿难言：<a id="a-81"></a>“汝今当知，<a id="a-82"></a>我于道场成阿耨多罗三藐三菩提，<a id="a-83"></a>最初说法度阿若憍陈如等五人，<a id="a-84"></a>今日在于娑罗林中临般涅槃，<a id="a-85"></a>最后说法度须跋陀罗。<a id="a-86"></a>诸天及人，<a id="a-87"></a>无复更应闻我说法而得度者。<a id="a-88"></a>若有善根应得解脱，<a id="a-89"></a>当来皆是我之弟子，<a id="a-8A"></a>展转相教。<a id="a-8B"></a>阿难，<a id="a-8C"></a>须跋陀罗，<a id="a-8D"></a>虽是外道，<a id="a-8E"></a>而其善根应成熟时，<a id="a-8F"></a>唯有如来能分别知。<a id="a-8G"></a>我般涅槃后，<a id="a-8H"></a>若有外道欲于我法求出家者，<a id="a-8I"></a>汝等不应便听许之。<a id="a-8J"></a>先令四月诵习经典，<a id="a-8K"></a>观其意性为虚为实。<a id="a-8L"></a>若见其行质直柔软，<a id="a-8M"></a>于我法中实有深乐，<a id="a-8N"></a>然后方可听其出家。<a id="a-8O"></a>阿难，<a id="a-8P"></a>所以然者？<a id="a-8Q"></a>汝等小智，<a id="a-8R"></a>不能分别众生之根，<a id="a-8S"></a>是故令汝先观之耳。<a id="a-8T"></a>”</p>
  <p id="a8U">尔时，<a id="a-8V"></a>须跋陀罗而白佛言：<a id="a-8W"></a>“我于向者，<a id="a-8X"></a>欲求出家，<a id="a-8Y"></a>世尊若令先于佛法四十年中赞诵经典，<a id="a-8Z"></a>然后听我而出家者，<a id="a-8a"></a>我亦能尔，<a id="a-8b"></a>岂况四月！<a id="a-8c"></a>”</p>
  <p id="a8d">尔时，<a id="a-8e"></a>世尊即告之言：<a id="a-8f"></a>“如是，<a id="a-8g"></a>如是，<a id="a-8h"></a>须跋陀罗。<a id="a-8i"></a>我观汝意，<a id="a-8j"></a>于我法中殷勤渴仰，<a id="a-8k"></a>今作此言，<a id="a-8l"></a>非为虚设。<a id="a-8m"></a>”</p>
  <p id="a8n">尔时，<a id="a-8o"></a>须跋陀罗前白佛言：<a id="a-8p"></a>“我不今忍见天人尊入般涅槃，<a id="a-8q"></a>我于今日欲先世尊入般涅槃。<a id="a-8r"></a>”佛言：<a id="a-8s"></a>“善哉！<a id="a-8t"></a>”时须跋陀罗即于佛前，<a id="a-8u"></a>入火界三昧而般涅槃。</p>
  <p id="a8v">尔时，<a id="a-8w"></a>如来告阿难言：<a id="a-8x"></a>“汝勿见我入般涅槃便谓正法于此永绝。<a id="a-8y"></a>何以故？<a id="a-8z"></a>我昔为诸比丘，<a id="a-90"></a>制戒波罗提木叉，<a id="a-91"></a>及余所说种种妙法，<a id="a-92"></a>此即便是汝等大师，<a id="a-93"></a>如我在世，<a id="a-94"></a>无有异也。<a id="a-95"></a>阿难，<a id="a-96"></a>我般涅槃后，<a id="a-97"></a>诸比丘等，<a id="a-98"></a>各依次第，<a id="a-99"></a>大小相敬，<a id="a-9A"></a>不得呼姓，<a id="a-9B"></a>皆唤名字，<a id="a-9C"></a>互相伺察，<a id="a-9D"></a>无令众中有犯大戒，<a id="a-9E"></a>不应窥求觅他细过。<a id="a-9F"></a>车匿比丘，<a id="a-9G"></a>应与重罚。<a id="a-9H"></a>”</p>
  <p id="a9I">阿难问佛：<a id="a-9J"></a>“与何重罚？<a id="a-9K"></a>”</p>
  <p id="a9L">佛言：<a id="a-9M"></a>“阿难，<a id="a-9N"></a>与重罚者，<a id="a-9O"></a>一切比丘勿与共语。<a id="a-9P"></a>”于是阿难如教奉行。</p>
  <p id="a9Q">尔时，<a id="a-9R"></a>世尊告诸比丘：<a id="a-9S"></a>“汝等今者若有疑难，<a id="a-9T"></a>恣意请问，<a id="a-9U"></a>莫我灭后生悔恨言：<a id="a-9V"></a>‘如来近在娑罗林中，<a id="a-9W"></a>我于尔时不往咨决，<a id="a-9X"></a>致令今日情有所滞。<a id="a-9Y"></a>’我今虽复身体有疾，<a id="a-9Z"></a>犹堪为汝等解释疑惑。<a id="a-9a"></a>若欲于我般涅槃后奉持正法利益天人，<a id="a-9b"></a>今宜速来决所疑也。<a id="a-9c"></a>”世尊乃至如是三告，<a id="a-9d"></a>诸比丘等默然无有求决疑者。</p>
  <p id="a9e">尔时，<a id="a-9f"></a>阿难即白佛言：<a id="a-9g"></a>“奇哉！<a id="a-9h"></a>世尊，<a id="a-9i"></a>如是三诲，<a id="a-9j"></a>而此众中无有疑者。<a id="a-9k"></a>”</p>
  <p id="a9l">佛言：<a id="a-9m"></a>“如是，<a id="a-9n"></a>如是，<a id="a-9o"></a>阿难。<a id="a-9p"></a>今此众中，<a id="a-9q"></a>五百比丘未得道者，<a id="a-9r"></a>我般涅槃后，<a id="a-9s"></a>未来世中，<a id="a-9t"></a>当得尽漏。<a id="a-9u"></a>汝亦当在此中数也。<a id="a-9v"></a>”</p>
  <p id="a9w">尔时，<a id="a-9x"></a>世尊告诸比丘：<a id="a-9y"></a>“汝等若见我身口意脱相犯触，<a id="a-9z"></a>汝当语我。<a id="a-A0"></a>”</p>
  <p id="aA1">时诸比丘闻佛此语，<a id="a-A2"></a>流泪懊恼而白佛言：<a id="a-A3"></a>“如来岂当有身口意微细过耶？<a id="a-A4"></a>”</p>
  <p id="aA5">于是如来即便说偈：</p>
  <p id="aA6">“诸行无常，<a id="a-A7"></a> 是生灭法，</p>
  <p id="aA8">生灭灭已，<a id="a-A9"></a> 寂灭为乐。<a id="a-AA"></a>”</p>
  <p id="aAB">尔时，<a id="a-AC"></a>如来说此偈已，<a id="a-AD"></a>告诸比丘：<a id="a-AE"></a>“汝等当知，<a id="a-AF"></a>一切诸行皆悉无常。<a id="a-AG"></a>我今虽是金刚之体，<a id="a-AH"></a>亦复不免无常所迁。<a id="a-AI"></a>生死之中极为可畏，<a id="a-AJ"></a>汝等宜应勤行精进，<a id="a-AK"></a>速求离此生死火坑，<a id="a-AL"></a>此则是我最后教也。<a id="a-AM"></a>我般涅槃，<a id="a-AN"></a>其时已至。<a id="a-AO"></a>”时诸比丘及余天人，<a id="a-AP"></a>闻佛此诲，<a id="a-AQ"></a>悲号涕泣，<a id="a-AR"></a>闷绝躃地。<a id="a-AS"></a>如来即便普告之言：<a id="a-AT"></a>“汝等不应生此悲恼，<a id="a-AU"></a>诸行性相，<a id="a-AV"></a>皆悉如是。<a id="a-AW"></a>”于是，<a id="a-AX"></a>如来即入初禅，<a id="a-AY"></a>出于初禅入第二禅，<a id="a-AZ"></a>出于二禅入第三禅，<a id="a-Aa"></a>出于三禅入第四禅，<a id="a-Ab"></a>出第四禅入于空处，<a id="a-Ac"></a>出于空处入于识处，<a id="a-Ad"></a>出于识处入无所有处，<a id="a-Ae"></a>出无所有处入于非想非非想处，<a id="a-Af"></a>出于非想非非想处入灭尽定。</p>
  <p id="aAg">尔时，<a id="a-Ah"></a>阿难既见如来湛然不言，<a id="a-Ai"></a>身体肢节不复动摇，<a id="a-Aj"></a>即便流泪而作是言：<a id="a-Ak"></a>“世尊今已入般涅槃。<a id="a-Al"></a>”尔时阿[少/兔]楼驮语阿难言：<a id="a-Am"></a>“如来即时未般涅槃。<a id="a-An"></a>所以湛然身不动者？<a id="a-Ao"></a>正是入于灭尽定耳。<a id="a-Ap"></a>”</p>
  <p id="aAq">尔时，<a id="a-Ar"></a>世尊出灭尽定，<a id="a-As"></a>更还入于非想非非想处，<a id="a-At"></a>乃至次第入于初禅，<a id="a-Au"></a>复出初禅入第二禅，<a id="a-Av"></a>出于二禅入第三禅，<a id="a-Aw"></a>出于三禅入第四禅，<a id="a-Ax"></a>即于此地入般涅槃。<a id="a-Ay"></a>尔时，<a id="a-Az"></a>阿[少/兔]楼驮语阿难言：<a id="a-B0"></a>“世尊已于第四禅地入般涅槃。<a id="a-B1"></a>”</p>
  <p id="aB2">于是阿难及四部众，<a id="a-B3"></a>闻阿[少/兔]楼驮作此言已，<a id="a-B4"></a>悲号呜咽，<a id="a-B5"></a>闷绝躃地。<a id="a-B6"></a>其中或有举手拍头捶胸大叫，<a id="a-B7"></a>共相谓言：<a id="a-B8"></a>“世间眼灭，<a id="a-B9"></a>一何速哉！<a id="a-BA"></a>一切众生，<a id="a-BB"></a>从今已去，<a id="a-BC"></a>谁为导者？<a id="a-BD"></a>人天方减，<a id="a-BE"></a>恶道日增。<a id="a-BF"></a>”时虚空中天龙八部，<a id="a-BG"></a>涕泣滂沱犹如骤雨，<a id="a-BH"></a>互相谓言：<a id="a-BI"></a>“我等从今谁为归依？<a id="a-BJ"></a>犹若婴儿失于慈母，<a id="a-BK"></a>三恶道径日就开阔，<a id="a-BL"></a>解脱之门方巨重关，<a id="a-BM"></a>一切众生沉沦苦海，<a id="a-BN"></a>亦如病人远于良医，<a id="a-BO"></a>又似盲者失所牵导。<a id="a-BP"></a>我等既去无上法王，<a id="a-BQ"></a>烦恼之贼日见侵逼。<a id="a-BR"></a>”唱此言已，<a id="a-BS"></a>闷绝懊恼不能自禁。<a id="a-BT"></a>时鸠尸那城诸力士众，<a id="a-BU"></a>皆悉勇健，<a id="a-BV"></a>犹如香象，<a id="a-BW"></a>既见如来入般涅槃，<a id="a-BX"></a>神情憔悴，<a id="a-BY"></a>如病新起。<a id="a-BZ"></a>当于尔时，<a id="a-Ba"></a>大地震动，<a id="a-Bb"></a>天鼓自鸣，<a id="a-Bc"></a>四大海水波浪翻倒，<a id="a-Bd"></a>须弥山王自然倾摇，<a id="a-Be"></a>狂风奋发，<a id="a-Bf"></a>林木摧折箫索枯悴，<a id="a-Bg"></a>骇异于常。</p>
  <p id="aBh">尔时，<a id="a-Bi"></a>大梵天王即说偈言：</p>
  <p id="aBj">“过去与未来，<a id="a-Bk"></a> 及以今现在，</p>
  <p id="aBl">无有诸众生，<a id="a-Bm"></a> 不归无常者。</p>
  <p id="aBn">如来天人尊，<a id="a-Bo"></a> 金刚身坚固，</p>
  <p id="aBp">犹不免无常，<a id="a-Bq"></a> 而况于余人？</p>
  <p id="aBr">一切诸众生，<a id="a-Bs"></a> 爱惜保其身，</p>
  <p id="aBt">薰余以香华，<a id="a-Bu"></a> 不知当毁灭。</p>
  <p id="aBv">如来金色身，<a id="a-Bw"></a> 相好以庄严，</p>
  <p id="aBx">会亦皆弃舍，<a id="a-By"></a> 应入般涅槃。</p>
  <p id="aBz">永断诸烦恼，<a id="a-C0"></a> 成一切种智，</p>
  <p id="aC1">犹尚不得免，<a id="a-C2"></a> 况余结累者？<a id="a-C3"></a>”</p>
  <p id="aC4">尔时，<a id="a-C5"></a>天帝释即说偈言：</p>
  <p id="aC6">“一切诸行性，<a id="a-C7"></a> 实是生灭法，</p>
  <p id="aC8">两足最胜尊，<a id="a-C9"></a> 亦复归于尽。</p>
  <p id="aCA">三毒炽然火，<a id="a-CB"></a> 恒烧诸众生，</p>
  <p id="aCC">无有大悲云，<a id="a-CD"></a> 谁能雨令灭？<a id="a-CE"></a>”</p>
  <p id="aCF">尔时，<a id="a-CG"></a>阿[少/兔]楼驮即说偈言：</p>
  <p id="aCH">“如来于今日，<a id="a-CI"></a> 诸根不摇动，</p>
  <p id="aCJ">心意会诸法，<a id="a-CK"></a> 而弃于此身。</p>
  <p id="aCL">恬然绝思虑，<a id="a-CM"></a> 亦复无诸受，</p>
  <p id="aCN">如灯尽光灭，<a id="a-CO"></a> 如来灭亦然。<a id="a-CP"></a>”</p>
  <p id="aCQ">尔时，<a id="a-CR"></a>阿难即说偈言：</p>
  <p id="aCS">“大地忽震动，<a id="a-CT"></a> 狂风四激起，</p>
  <p id="aCU">海水波翻倒，<a id="a-CV"></a> 须弥宝山摇，</p>
  <p id="aCW">天人心悲痛，<a id="a-CX"></a> 泣泪犹如雨，</p>
  <p id="aCY">皆悉大恐怖，<a id="a-CZ"></a> 如被非人执，</p>
  <p id="aCa">由佛般涅槃，<a id="a-Cb"></a> 故有如此事。<a id="a-Cc"></a>”</p>
  <p id="aCd">尔时，<a id="a-Ce"></a>众中有未得道比丘人天，<a id="a-Cf"></a>既见如来已般涅槃，<a id="a-Cg"></a>心生懊恼，<a id="a-Ch"></a>宛转于地；<a id="a-Ci"></a>已得道者，<a id="a-Cj"></a>深叹世间无常之苦，<a id="a-Ck"></a>悲号啼泣不能自胜。<a id="a-Cl"></a>是时，<a id="a-Cm"></a>阿[少/兔]楼驮语诸比丘及以天人：<a id="a-Cn"></a>“汝等不应生大忧恼。<a id="a-Co"></a>如来前已为汝等说，<a id="a-Cp"></a>诸行性相，<a id="a-Cq"></a>法皆如是，<a id="a-Cr"></a>云何犹故而悲泣耶？<a id="a-Cs"></a>”</p>
  <p id="aCt">尔时，<a id="a-Cu"></a>阿难即便普语四远来众：<a id="a-Cv"></a>“如来今已入般涅槃。<a id="a-Cw"></a>”</p>
  <p id="aCx">尔时，<a id="a-Cy"></a>众人闻阿难言，<a id="a-Cz"></a>悲号啼泣闷绝懊恼，<a id="a-D0"></a>而以微声语阿难言：<a id="a-D1"></a>“今此人众极为阗塞，<a id="a-D2"></a>三十二喻阇那皆悉充满。<a id="a-D3"></a>唯愿尊者，<a id="a-D4"></a>各令我等次第得前亲见如来，<a id="a-D5"></a>最后瞻仰礼拜供养。<a id="a-D6"></a>如来出世难可值遇，<a id="a-D7"></a>如优昙钵华时时乃现。<a id="a-D8"></a>今者亲在此般涅槃，<a id="a-D9"></a>愿必哀愍，<a id="a-DA"></a>令我得见。<a id="a-DB"></a>”</p>
  <p id="aDC">尔时，<a id="a-DD"></a>阿难闻众人言，<a id="a-DE"></a>心自思惟：<a id="a-DF"></a>“如来出世，<a id="a-DG"></a>极为难值，<a id="a-DH"></a>最后供养亦复甚难。<a id="a-DI"></a>我今当令谁在于先供养佛者？<a id="a-DJ"></a>今者宜使诸比丘尼及优婆夷，<a id="a-DK"></a>得在前来供养佛身。<a id="a-DL"></a>所以然者？<a id="a-DM"></a>斯等女弱，<a id="a-DN"></a>昔来之时，<a id="a-DO"></a>不必得到如来之所，<a id="a-DP"></a>以是因缘故宜在先。<a id="a-DQ"></a>”作此念已，<a id="a-DR"></a>即便普唱诸比丘尼及优婆夷，<a id="a-DS"></a>皆听前于如来身所。<a id="a-DT"></a>诸比丘尼及与无量优婆夷等，<a id="a-DU"></a>俱到佛所，<a id="a-DV"></a>既见如来已般涅槃，<a id="a-DW"></a>啼泣懊恼，<a id="a-DX"></a>围绕礼拜，<a id="a-DY"></a>种种供养。</p>
  <p id="aDZ">尔时，<a id="a-Da"></a>有一贫穷优婆夷，<a id="a-Db"></a>年一百岁，<a id="a-Dc"></a>见诸婆罗门，<a id="a-Dd"></a>并及刹利、<a id="a-De"></a>长者、<a id="a-Df"></a>居士、<a id="a-Dg"></a>力士妻女长幼大小，<a id="a-Dh"></a>以妙香华种种供养，<a id="a-Di"></a>自伤贫乏独绝此愿，<a id="a-Dj"></a>心自思惟：<a id="a-Dk"></a>“如来出世极为难值，<a id="a-Dl"></a>最后供养复为甚难，<a id="a-Dm"></a>而今穷罄无以自表。<a id="a-Dn"></a>”作此念已，<a id="a-Do"></a>倍增悲恸，<a id="a-Dp"></a>临佛足上心大懊恼，<a id="a-Dq"></a>涕泣流连污如来足：<a id="a-Dr"></a>“愿我将来所生之处，<a id="a-Ds"></a>常得见佛。<a id="a-Dt"></a>”诸比丘尼及优婆夷，<a id="a-Du"></a>供养毕已，<a id="a-Dv"></a>即还本处。</p>
  <p id="aDw">尔时，<a id="a-Dx"></a>阿难又复普告诸余人言：<a id="a-Dy"></a>“诸比丘尼及优婆夷供养已毕，<a id="a-Dz"></a>汝等可前次第供养。<a id="a-E0"></a>”时诸人众以次而来到佛身所，<a id="a-E1"></a>既见如来已般涅槃，<a id="a-E2"></a>号泣宛转心大悲恼，<a id="a-E3"></a>以诸供具而用供养。</p>
  <p id="aE4">尔时，<a id="a-E5"></a>诸力士众皆悉集聚，<a id="a-E6"></a>共相谓言：<a id="a-E7"></a>“我等今者，<a id="a-E8"></a>云何阇维如来之身？<a id="a-E9"></a>世尊临欲般涅槃时，<a id="a-EA"></a>应有遗敕。<a id="a-EB"></a>”即便共往，<a id="a-EC"></a>问阿难言：<a id="a-ED"></a>“我等今者欲共阇维如来之身，<a id="a-EE"></a>其法云何？<a id="a-EF"></a>世尊临可般涅槃时，<a id="a-EG"></a>当有遗旨，<a id="a-EH"></a>唯愿见告。<a id="a-EI"></a>”</p>
  <p id="aEJ">尔时，<a id="a-EK"></a>阿难语力士言：<a id="a-EL"></a>“如来遗敕阇维之法，<a id="a-EM"></a>令与转轮圣王等无有异。<a id="a-EN"></a>”阿难即便具说佛向所敕之事。<a id="a-EO"></a>诸力士等闻阿难言，<a id="a-EP"></a>皆共严办阇维之具，<a id="a-EQ"></a>先造宝舆雕镂庄丽，<a id="a-ER"></a>以如来身置宝舆上，<a id="a-ES"></a>烧香散华，<a id="a-ET"></a>作众伎乐，<a id="a-EU"></a>歌颂赞叹，<a id="a-EV"></a>于音乐中而说苦、<a id="a-EW"></a>空、<a id="a-EX"></a>无常、<a id="a-EY"></a>无我、<a id="a-EZ"></a>不净之法。</p>
  <p id="aEa">时诸力士白阿难言：<a id="a-Eb"></a>“如来今者既般涅槃，<a id="a-Ec"></a>最后供养极为难遇。<a id="a-Ed"></a>我等请留如来之身，<a id="a-Ee"></a>七日七夜恣意供养，<a id="a-Ef"></a>令诸天人长夜获安。<a id="a-Eg"></a>”阿难即便以力士言问阿[少/兔]楼驮，<a id="a-Eh"></a>阿[少/兔]楼驮答阿难言：<a id="a-Ei"></a>“善哉随意！<a id="a-Ej"></a>”阿难尔时告诸力士：<a id="a-Ek"></a>“听留佛身七日七夜恣意供养。<a id="a-El"></a>”时诸力士闻阿难言，<a id="a-Em"></a>心大悲庆，<a id="a-En"></a>即于林中种种供养。<a id="a-Eo"></a>满七日已，<a id="a-Ep"></a>时诸力士以新净绵及以细氎缠如来身，<a id="a-Eq"></a>然后内以金棺之中，<a id="a-Er"></a>其金棺内散以牛头栴檀香屑及诸妙华，<a id="a-Es"></a>即以金棺内银棺中，<a id="a-Et"></a>又以银棺内铜棺中，<a id="a-Eu"></a>又以铜棺内铁棺中，<a id="a-Ev"></a>又以铁棺置宝舆上，<a id="a-Ew"></a>作诸伎乐歌呗赞叹。<a id="a-Ex"></a>诸天于空，<a id="a-Ey"></a>散曼陀罗华、<a id="a-Ez"></a>摩诃曼陀罗华、<a id="a-F0"></a>曼殊沙华、<a id="a-F1"></a>摩诃曼殊沙华，<a id="a-F2"></a>并作天乐，<a id="a-F3"></a>种种供养，<a id="a-F4"></a>然后次第下诸棺盖。</p>
  <p id="aF5">时力士等共相谓言：<a id="a-F6"></a>“七日之期今者已满，<a id="a-F7"></a>我等宜应举如来棺，<a id="a-F8"></a>周匝绕城，<a id="a-F9"></a>令诸人民恣意供养，<a id="a-FA"></a>然后往于城南阇维。<a id="a-FB"></a>”作此言已，<a id="a-FC"></a>即便共举如来之棺，<a id="a-FD"></a>尽其身力而不能起，<a id="a-FE"></a>各共惊怪不知何故，<a id="a-FF"></a>而以问于阿[少/兔]楼驮：<a id="a-FG"></a>“我等诸人欲举佛棺，<a id="a-FH"></a>周匝绕城，<a id="a-FI"></a>还趣南门供养阇维，<a id="a-FJ"></a>尽竭身力而不能举，<a id="a-FK"></a>不知此是何等事相？<a id="a-FL"></a>唯愿尊者为我说之。<a id="a-FM"></a>”时阿[少/兔]楼驮语众人言：<a id="a-FN"></a>“所以然者？<a id="a-FO"></a>虚空诸天欲令佛棺周匝绕城，<a id="a-FP"></a>从北门入住于城中，<a id="a-FQ"></a>听诸天人种种供养。<a id="a-FR"></a>然后应从东门而出，<a id="a-FS"></a>往于宝冠支提之所而阇维之。<a id="a-FT"></a>”彼诸力士闻此语已，<a id="a-FU"></a>共相谓言：<a id="a-FV"></a>“诸天意尔，<a id="a-FW"></a>宜应顺从。<a id="a-FX"></a>”即举佛棺，<a id="a-FY"></a>绕城一匝，<a id="a-FZ"></a>从北门入，<a id="a-Fa"></a>住城之中，<a id="a-Fb"></a>听诸天人恣意供养，<a id="a-Fc"></a>作妙伎乐，<a id="a-Fd"></a>烧香散华，<a id="a-Fe"></a>歌呗赞叹。<a id="a-Ff"></a>诸天于空，<a id="a-Fg"></a>雨曼陀罗华、<a id="a-Fh"></a>摩诃曼陀罗华、<a id="a-Fi"></a>曼殊沙华、<a id="a-Fj"></a>摩诃曼殊沙华，<a id="a-Fk"></a>并作天乐，<a id="a-Fl"></a>种种供养。<a id="a-Fm"></a>供养讫已，<a id="a-Fn"></a>即便从城东门而出，<a id="a-Fo"></a>往于宝冠支提之所。<a id="a-Fp"></a>既到彼处，<a id="a-Fq"></a>比丘、<a id="a-Fr"></a>比丘尼、<a id="a-Fs"></a>优婆塞、<a id="a-Ft"></a>优婆夷、<a id="a-Fu"></a>天龙八部，<a id="a-Fv"></a>感结悲哽不能自胜，<a id="a-Fw"></a>而便聚积牛头栴檀及诸杂香。<a id="a-Fx"></a>又于[卄/積]上，<a id="a-Fy"></a>敷舒缯氎，<a id="a-Fz"></a>施大宝帐以覆其上，<a id="a-G0"></a>举举宝棺，<a id="a-G1"></a>绕彼香[卄/積]周回七匝，<a id="a-G2"></a>烧香散华，<a id="a-G3"></a>作众伎乐，<a id="a-G4"></a>而以宝棺置香[卄/積]上，<a id="a-G5"></a>取妙香油周浇洒之。</p>
  <p id="aG6">时四部众并诸天人，<a id="a-G7"></a>恋慕懊恼不能自胜，<a id="a-G8"></a>即便以火从下烧之，<a id="a-G9"></a>火不肯燃，<a id="a-GA"></a>乃至再三亦复不燃。<a id="a-GB"></a>时诸人众不知所以，<a id="a-GC"></a>即以此事问阿[少/兔]楼驮：<a id="a-GD"></a>“三烧香[卄/積]，<a id="a-GE"></a>何故不燃？<a id="a-GF"></a>”阿[少/兔]楼驮言：<a id="a-GG"></a>“所以然者？<a id="a-GH"></a>尊者摩诃迦葉在铎叉那耆利国，<a id="a-GI"></a>闻于如来欲般涅槃，<a id="a-GJ"></a>与五百比丘从彼国来，<a id="a-GK"></a>欲见世尊，<a id="a-GL"></a>是以如来不令火燃。<a id="a-GM"></a>”尔时大众闻此语已，<a id="a-GN"></a>深叹奇特。</p>
  <p id="aGO">尔时，<a id="a-GP"></a>摩诃迦葉在铎叉那耆利国，<a id="a-GQ"></a>遥闻如来在鸠尸那城欲般涅槃，<a id="a-GR"></a>心大悲恋，<a id="a-GS"></a>与五百比丘缘路而来。<a id="a-GT"></a>去城不远，<a id="a-GU"></a>身患疲极在于路边，<a id="a-GV"></a>与诸比丘坐于树下。<a id="a-GW"></a>见一外道，<a id="a-GX"></a>手执曼陀罗华，<a id="a-GY"></a>迦葉问言：<a id="a-GZ"></a>“汝从何来？<a id="a-Ga"></a>”答言：<a id="a-Gb"></a>“我从鸠尸那城来。<a id="a-Gc"></a>”迦葉又问：<a id="a-Gd"></a>“汝知我师应正遍知不？<a id="a-Ge"></a>”其即答言：<a id="a-Gf"></a>“识。<a id="a-Gg"></a>汝大师在鸠尸那城娑罗林中双树之间，<a id="a-Gh"></a>已般涅槃，<a id="a-Gi"></a>得今七日。<a id="a-Gj"></a>即时正在宝冠支提，<a id="a-Gk"></a>将欲阇维。<a id="a-Gl"></a>天人充满，<a id="a-Gm"></a>互竞供养故，<a id="a-Gn"></a>我于彼得此天华。<a id="a-Go"></a>”</p>
  <p id="aGp">尔时，<a id="a-Gq"></a>迦葉闻此言已，<a id="a-Gr"></a>悲号哽咽，<a id="a-Gs"></a>诸比丘众闷绝躃地，<a id="a-Gt"></a>而以微声共相谓言：<a id="a-Gu"></a>“呜呼苦哉！<a id="a-Gv"></a>世间眼灭。<a id="a-Gw"></a>”于是迦葉而安慰之：<a id="a-Gx"></a>“汝等不应作此苦恼，<a id="a-Gy"></a>诸行性相皆悉如是，<a id="a-Gz"></a>如来天尊犹尚不免，<a id="a-H0"></a>况复余人而得脱耶？<a id="a-H1"></a>宜应精进求离世苦，<a id="a-H2"></a>今可速起，<a id="a-H3"></a>前于宝冠支提之所礼拜瞻仰。<a id="a-H4"></a>”尔时，<a id="a-H5"></a>众中有余比丘，<a id="a-H6"></a>晚暮出家，<a id="a-H7"></a>愚痴无智，<a id="a-H8"></a>共相谓言：<a id="a-H9"></a>“佛在世时，<a id="a-HA"></a>禁呵我等不得纵意，<a id="a-HB"></a>既般涅槃，<a id="a-HC"></a>何其快哉！<a id="a-HD"></a>”是时迦葉与诸比丘，<a id="a-HE"></a>进鸠尸那城，<a id="a-HF"></a>到于宝冠支提之所，<a id="a-HG"></a>见如来棺在香[卄/積]上。<a id="a-HH"></a>悲泣流泪围绕七匝，<a id="a-HI"></a>而登香[卄/積]，<a id="a-HJ"></a>至宝棺所，<a id="a-HK"></a>在于足处号啕呜咽，<a id="a-HL"></a>头面作礼。</p>
  <p id="aHM">尔时，<a id="a-HN"></a>如来于宝棺内而出双足，<a id="a-HO"></a>迦葉见此倍增悲惊。<a id="a-HP"></a>时诸天人既睹奇特希有之事，<a id="a-HQ"></a>莫不嗟叹，<a id="a-HR"></a>深生苦恋。<a id="a-HS"></a>尔时，<a id="a-HT"></a>迦葉见佛足上而有点污，<a id="a-HU"></a>即便回顾，<a id="a-HV"></a>问阿难言：<a id="a-HW"></a>“如来足上何缘有此？<a id="a-HX"></a>”阿难答言：<a id="a-HY"></a>“如来初可般涅槃时，<a id="a-HZ"></a>四众充满。<a id="a-Ha"></a>我时思惟，<a id="a-Hb"></a>若令大众同时进者，<a id="a-Hc"></a>女人羸弱，<a id="a-Hd"></a>不必得前，<a id="a-He"></a>即便先听诸比丘尼及优婆夷到如来所礼拜供养。<a id="a-Hf"></a>尔时，<a id="a-Hg"></a>有一贫穷优婆夷，<a id="a-Hh"></a>年一百岁，<a id="a-Hi"></a>见诸婆罗门及以刹利、<a id="a-Hj"></a>长者、<a id="a-Hk"></a>居士、<a id="a-Hl"></a>力士、<a id="a-Hm"></a>妻女、<a id="a-Hn"></a>长幼大小，<a id="a-Ho"></a>以妙香华种种供养，<a id="a-Hp"></a>自伤贫乏无以表心，<a id="a-Hq"></a>作此念已，<a id="a-Hr"></a>倍增悲恸，<a id="a-Hs"></a>临佛足上，<a id="a-Ht"></a>心大懊恼，<a id="a-Hu"></a>涕泣流连，<a id="a-Hv"></a>污如来足。<a id="a-Hw"></a>”</p>
  <p id="aHx">尔时，<a id="a-Hy"></a>迦葉既闻此语，<a id="a-Hz"></a>心怀惆怅，<a id="a-I0"></a>怪责阿难曾不呵止致此点污，<a id="a-I1"></a>即以香华供养佛棺，<a id="a-I2"></a>礼拜赞叹，<a id="a-I3"></a>皆悉毕已，<a id="a-I4"></a>于是双足自然还入。<a id="a-I5"></a>迦葉即便还下于地，<a id="a-I6"></a>以佛力故香[卄/積]自燃，<a id="a-I7"></a>四面火起，<a id="a-I8"></a>经历七日，<a id="a-I9"></a>宝棺融尽。<a id="a-IA"></a>于时诸天雨火令灭，<a id="a-IB"></a>诸力士众收取舍利，<a id="a-IC"></a>以千张氎缠佛身者，<a id="a-ID"></a>最里一张及外一重，<a id="a-IE"></a>如本不燃，<a id="a-IF"></a>犹裹舍利。</p>
  <p id="aIG">当尔之时，<a id="a-IH"></a>虚空诸天雨众妙华，<a id="a-II"></a>并作伎乐，<a id="a-IJ"></a>歌呗赞叹，<a id="a-IK"></a>供养舍利。<a id="a-IL"></a>时诸来众及以力士，<a id="a-IM"></a>皆悉各设种种供养。<a id="a-IN"></a>诸力士众即以金罂收取舍利，<a id="a-IO"></a>置宝舆上，<a id="a-IP"></a>烧香散华，<a id="a-IQ"></a>作众伎乐，<a id="a-IR"></a>还归入城，<a id="a-IS"></a>起大高楼而以舍利置于楼上。<a id="a-IT"></a>即严四兵，<a id="a-IU"></a>防卫守护，<a id="a-IV"></a>唯听比丘及比丘尼，<a id="a-IW"></a>得入礼拜，<a id="a-IX"></a>种种供养。<a id="a-IY"></a>其余国王及婆罗门、<a id="a-IZ"></a>长者、<a id="a-Ia"></a>居士、<a id="a-Ib"></a>一切人民，<a id="a-Ic"></a>皆不听前。</p>
  <p id="aId">尔时，<a id="a-Ie"></a>韦提希子阿阇世王，<a id="a-If"></a>闻彼力士收佛舍利置高楼上，<a id="a-Ig"></a>而严四兵防卫守护，<a id="a-Ih"></a>心大悲恼，<a id="a-Ii"></a>又复忿怒诸力士辈，<a id="a-Ij"></a>即便遣信，<a id="a-Ik"></a>语力士言：<a id="a-Il"></a>“世尊在世，<a id="a-Im"></a>亦是我师。<a id="a-In"></a>般涅槃时，<a id="a-Io"></a>恨不临见。<a id="a-Ip"></a>我之族姓及与世尊，<a id="a-Iq"></a>皆是刹利，<a id="a-Ir"></a>汝今云何独收舍利置高楼上，<a id="a-Is"></a>而严四兵防卫守护，<a id="a-It"></a>不分余人？<a id="a-Iu"></a>汝便可以一分与我，<a id="a-Iv"></a>我欲于国起妙兜婆，<a id="a-Iw"></a>兴诸供养。<a id="a-Ix"></a>若能见许，<a id="a-Iy"></a>永通国好。<a id="a-Iz"></a>不见许者，<a id="a-J0"></a>兴兵伐汝。<a id="a-J1"></a>”余七国王及毗耶离、<a id="a-J2"></a>诸离车等，<a id="a-J3"></a>遣使之法，<a id="a-J4"></a>皆亦如是。<a id="a-J5"></a>时婆罗门、<a id="a-J6"></a>长者、<a id="a-J7"></a>居士，<a id="a-J8"></a>亦各遣信，<a id="a-J9"></a>白力士言：<a id="a-JA"></a>“世尊亦是我等之师，<a id="a-JB"></a>愿能哀愍，<a id="a-JC"></a>赐舍利分。<a id="a-JD"></a>”时诸国使到力士所，<a id="a-JE"></a>具宣王意。<a id="a-JF"></a>力士闻已，<a id="a-JG"></a>深怀不平，<a id="a-JH"></a>答诸使言：<a id="a-JI"></a>“佛来我国而般涅槃，<a id="a-JJ"></a>舍利自然应属我等，<a id="a-JK"></a>欲于国界兴造兜婆庄严供养，<a id="a-JL"></a>此不可得。<a id="a-JM"></a>若兜婆成，<a id="a-JN"></a>恣汝等意，<a id="a-JO"></a>快共来此供养礼拜。<a id="a-JP"></a>若欲兴兵而见向者，<a id="a-JQ"></a>此国军众，<a id="a-JR"></a>亦足相拟。<a id="a-JS"></a>”时彼诸使各归本国，<a id="a-JT"></a>人人向王说如此事，<a id="a-JU"></a>诸王闻已益怀瞋忿，<a id="a-JV"></a>各严四兵而往攻伐。<a id="a-JW"></a>时诸力士亦严战具，<a id="a-JX"></a>以拟来敌。</p>
  <p id="aJY">鸠尸那城中，<a id="a-JZ"></a>有一婆罗门，<a id="a-Ja"></a>名徒卢那，<a id="a-Jb"></a>聪明多智，<a id="a-Jc"></a>深信三宝，<a id="a-Jd"></a>心自思惟：<a id="a-Je"></a>“彼八国王及诸离车，<a id="a-Jf"></a>身力壮健，<a id="a-Jg"></a>军众精锐，<a id="a-Jh"></a>又且力士勇猛难当，<a id="a-Ji"></a>若交战者必无两全。<a id="a-Jj"></a>”而即便语诸力士言：<a id="a-Jk"></a>“汝等虽复勇锐果敢，<a id="a-Jl"></a>彼八国王齐力同心，<a id="a-Jm"></a>人众云集，<a id="a-Jn"></a>军阵猛盛。<a id="a-Jo"></a>若战斗者，<a id="a-Jp"></a>理无两全，<a id="a-Jq"></a>锋刃既交，<a id="a-Jr"></a>必有伤害。<a id="a-Js"></a>如来在世教人行慈，<a id="a-Jt"></a>而于今日，<a id="a-Ju"></a>忽相杀戮。<a id="a-Jv"></a>汝等不应吝惜舍利，<a id="a-Jw"></a>宜分诸国及离车等，<a id="a-Jx"></a>各于其界造立兜婆，<a id="a-Jy"></a>称于世尊往昔之训，<a id="a-Jz"></a>又使汝等普获福利。<a id="a-K0"></a>”诸力士众闻此语已，<a id="a-K1"></a>心意解悟，<a id="a-K2"></a>即答之言：<a id="a-K3"></a>“汝之所说，<a id="a-K4"></a>实得于理，<a id="a-K5"></a>听如汝言。<a id="a-K6"></a>”彼婆罗门见力士众皆悉解甲，<a id="a-K7"></a>即便出城，<a id="a-K8"></a>语诸王言：<a id="a-K9"></a>“汝今为法何故兴兵？<a id="a-KA"></a>”诸王答言：<a id="a-KB"></a>“我为法故远求舍利，<a id="a-KC"></a>而见拒逆不肯分与，<a id="a-KD"></a>是以今者兴兵共来。<a id="a-KE"></a>”时婆罗门复语王言：<a id="a-KF"></a>“我已相为和，<a id="a-KG"></a>诸力士皆悉与汝舍利之分，<a id="a-KH"></a>可取宝瓶，<a id="a-KI"></a>为汝分之。<a id="a-KJ"></a>”八王欢喜，<a id="a-KK"></a>奉授金瓶。<a id="a-KL"></a>彼婆罗门受诸金瓶，<a id="a-KM"></a>持以还归，<a id="a-KN"></a>于高楼上而分舍利以与八王。<a id="a-KO"></a>于时八王既得舍利，<a id="a-KP"></a>踊跃顶戴，<a id="a-KQ"></a>还于本国各起兜婆。<a id="a-KR"></a>彼婆罗门从诸力士，<a id="a-KS"></a>乞分舍利瓶自起兜婆。<a id="a-KT"></a>诸力士等取其一分，<a id="a-KU"></a>于阇维处合余灰炭而起兜婆，<a id="a-KV"></a>如是凡起十处兜婆。<a id="a-KW"></a>如来从始欲般涅槃，<a id="a-KX"></a>及般涅槃后至于阇维，<a id="a-KY"></a>起诸兜婆其事如是。<a id="a-KZ"></a>其后迦葉共于阿难及诸比丘，<a id="a-Ka"></a>于王舍城结集三藏。</p>
 </body>
</html>