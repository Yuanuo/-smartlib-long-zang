<!doctype html>
<html id="rXtALg9" data-ver="91">
 <head>
  <meta charset="utf-8">
  <meta library="unknown">
  <meta period="西晋">
  <meta author="竺法护">
  <meta priority="5">
  <meta searchable="all">
 </head>
 <body>
  <h1 style="text-align: center;" id="a1"><a id="a2">般泥洹后灌腊经</a></h1>
  <p id="a3">闻如是：<a id="a-4"></a>一时，<a id="a-5"></a>佛在舍卫国只树给孤独园，<a id="a-6"></a>与摩诃比丘僧、<a id="a-7"></a>诸天、<a id="a-8"></a>人民，<a id="a-9"></a>共会坐说经。<br>　　阿难前长跪叉手白佛言：<a id="a-A"></a>“天中之天，<a id="a-B"></a>欲有所问，<a id="a-C"></a>愿佛说之。<a id="a-D"></a>若佛般泥洹后，<a id="a-E"></a>四辈弟子比丘、<a id="a-F"></a>比丘尼、<a id="a-G"></a>优婆塞、<a id="a-H"></a>优婆夷，<a id="a-I"></a>四月八日、<a id="a-J"></a>七月十五日，<a id="a-K"></a>灌腊当何所用？<a id="a-L"></a>”<br>　　佛语阿难：<a id="a-M"></a>“灌腊佛者，<a id="a-N"></a>是福愿人之度者，<a id="a-O"></a>各自减钱宝，<a id="a-P"></a>割取珍爱，<a id="a-Q"></a>用求度世之福，<a id="a-R"></a>当给寺燃灯烧香用作经像，<a id="a-S"></a>若供养师，<a id="a-T"></a>施与贫穷，<a id="a-U"></a>可设斋会。<br>　　“不可贳许，<a id="a-V"></a>然后不出，<a id="a-W"></a>此为现世负佛，<a id="a-X"></a>自是心口所作当得妄语之罪。<a id="a-Y"></a>所以者何？<a id="a-Z"></a>为佛设盘作礼，<a id="a-a"></a>以五种香水手自浴佛师，<a id="a-b"></a>哒嚫咒愿，<a id="a-c"></a>当此之时，<a id="a-d"></a>天龙鬼神皆明证知：<a id="a-e"></a>此人出五家财物，<a id="a-f"></a>侵妻子分用求福利。<a id="a-g"></a>而反不出，<a id="a-h"></a>当有五罪入三恶道。<a id="a-i"></a>何等为五？<a id="a-j"></a>一者、<a id="a-k"></a>财物日减；<a id="a-l"></a>二者、<a id="a-m"></a>喜忘遗；<a id="a-n"></a>三者、<a id="a-o"></a>治生所向无利；<a id="a-p"></a>四者、<a id="a-q"></a>入太山地狱中，<a id="a-r"></a>被考治苦痛难言；<a id="a-s"></a>五者、<a id="a-t"></a>后世来生，<a id="a-u"></a>或作奴婢、<a id="a-v"></a>牛、<a id="a-w"></a>马、<a id="a-x"></a>骡、<a id="a-y"></a>驴、<a id="a-z"></a>骆驼，<a id="a-10"></a>或作猪、<a id="a-11"></a>羊。<a id="a-12"></a>是为五。<a id="a-13"></a>更罪三恶：<a id="a-14"></a>一者、<a id="a-15"></a>为入薜荔中作饿鬼；<a id="a-16"></a>二者、<a id="a-17"></a>入禽兽作畜生；<a id="a-18"></a>三者、<a id="a-19"></a>泥犁中当更十八地狱，<a id="a-1A"></a>罪不可数。<br>　　“七月十五日，<a id="a-1B"></a>自向七世父母、<a id="a-1C"></a>五种亲属，<a id="a-1D"></a>有堕恶道勤苦剧者，<a id="a-1E"></a>因佛作礼福，<a id="a-1F"></a>欲令解脱忧苦，<a id="a-1G"></a>名为灌腊。<br>　　“佛者，<a id="a-1H"></a>天上天下三界之王，<a id="a-1I"></a>不食世间人民也。<a id="a-1J"></a>其物皆众僧分之，<a id="a-1K"></a>不应独取，<a id="a-1L"></a>是为大罪。<a id="a-1M"></a>若无僧可分，<a id="a-1N"></a>施贫穷、<a id="a-1O"></a>孤独、<a id="a-1P"></a>羸老，<a id="a-1Q"></a>是种善根。<a id="a-1R"></a>”<br>　　诸弟子闻经欢喜，<a id="a-1S"></a>为佛作礼而去。</p>
 </body>
</html>