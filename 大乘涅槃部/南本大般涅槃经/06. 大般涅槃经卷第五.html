<!doctype html>
<html id="z3IBTbAKR" data-ver="1655">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第五</h1>
  <h2 id="a2">四相品第七之下</h2>
  <p id="a3">尔时，<a id="a-4"></a>迦葉菩萨白佛言：<a id="a-5"></a>“世尊，<a id="a-6"></a>如佛所说，<a id="a-7"></a>诸佛世尊有秘密藏，<a id="a-8"></a>是义不然。<a id="a-9"></a>何以故？<a id="a-A"></a>诸佛世尊唯有密语，<a id="a-B"></a>无有密藏。<a id="a-C"></a>譬如幻主机关木人，<a id="a-D"></a>人虽睹见屈伸俯仰，<a id="a-E"></a>莫知其内而使之然；<a id="a-F"></a>佛法不尔，<a id="a-G"></a>咸令众生悉得知见，<a id="a-H"></a>云何当言诸佛世尊有秘密藏？<a id="a-I"></a>”</p>
  <p id="aJ">佛赞迦葉：<a id="a-K"></a>“善哉！<a id="a-L"></a>善哉！<a id="a-M"></a>善男子，<a id="a-N"></a>如汝所言，<a id="a-O"></a>如来实无秘密之藏。<a id="a-P"></a>何以故？<a id="a-Q"></a>如秋满月，<a id="a-R"></a>处空显露，<a id="a-S"></a>清净无翳，<a id="a-T"></a>人皆睹见；<a id="a-U"></a>如来之言亦复如是，<a id="a-V"></a>开发显露，<a id="a-W"></a>清净无翳，<a id="a-X"></a>愚人不解谓之秘藏，<a id="a-Y"></a>智者了达则不名藏。</p>
  <p id="aZ">“善男子，<a id="a-a"></a>譬如有人多积金银至无量亿，<a id="a-b"></a>其心悭吝不肯惠施拯济贫穷，<a id="a-c"></a>如是积聚乃名秘藏；<a id="a-d"></a>如来不尔，<a id="a-e"></a>于无边劫积聚无量妙法珍宝，<a id="a-f"></a>心无悭吝，<a id="a-g"></a>常以惠施一切众生，<a id="a-h"></a>云何当言如来秘藏？</p>
  <p id="ai">“善男子，<a id="a-j"></a>譬如有人身根不具，<a id="a-k"></a>或无一目、<a id="a-l"></a>一手、<a id="a-m"></a>一足，<a id="a-n"></a>以羞耻故不令人见，<a id="a-o"></a>人不见故名为秘藏；<a id="a-p"></a>如来不尔，<a id="a-q"></a>所有正法具足无缺令人睹见，<a id="a-r"></a>云何当言如来秘藏？</p>
  <p id="as">“善男子，<a id="a-t"></a>譬如贫人多负人财，<a id="a-u"></a>怖畏债主隐不欲现，<a id="a-v"></a>故名为藏；<a id="a-w"></a>如来不尔，<a id="a-x"></a>不负一切众生世法，<a id="a-y"></a>虽负众生出世之法而亦不藏。<a id="a-z"></a>何以故？<a id="a-10"></a>恒于众生生一子想，<a id="a-11"></a>而为演说无上法故。</p>
  <p id="a12">“善男子，<a id="a-13"></a>譬如长者多有财宝，<a id="a-14"></a>唯有一子，<a id="a-15"></a>心甚爱重，<a id="a-16"></a>情无舍离，<a id="a-17"></a>所有珍宝悉用示之；<a id="a-18"></a>如来亦尔，<a id="a-19"></a>视诸众生同于一子。</p>
  <p id="a1A">“善男子，<a id="a-1B"></a>如世间人，<a id="a-1C"></a>以男女根丑陋鄙恶，<a id="a-1D"></a>以衣覆蔽故名为藏；<a id="a-1E"></a>如来不尔，<a id="a-1F"></a>永断此根，<a id="a-1G"></a>以无根故无所覆藏。</p>
  <p id="a1H">“善男子，<a id="a-1I"></a>如婆罗门所有语论，<a id="a-1J"></a>终不欲令刹利、<a id="a-1K"></a>毗舍、<a id="a-1L"></a>首陀等闻。<a id="a-1M"></a>何以故？<a id="a-1N"></a>以此论中有过恶故。<a id="a-1O"></a>如来正法则不如是，<a id="a-1P"></a>初中后善，<a id="a-1Q"></a>是故不得名为秘藏。</p>
  <p id="a1R">“善男子，<a id="a-1S"></a>譬如长者唯有一子，<a id="a-1T"></a>心常忆念怜爱无已，<a id="a-1U"></a>将诣师所欲令受学，<a id="a-1V"></a>惧不速成寻便将还，<a id="a-1W"></a>以爱念故，<a id="a-1X"></a>昼夜殷勤教其半字，<a id="a-1Y"></a>而不教诲毗伽罗论。<a id="a-1Z"></a>何以故？<a id="a-1a"></a>以其幼稚，<a id="a-1b"></a>力未堪故。<a id="a-1c"></a>善男子，<a id="a-1d"></a>假使长者教半字已，<a id="a-1e"></a>是儿即时能得了知毗伽罗论不？<a id="a-1f"></a>”</p>
  <p id="a1g">“不也，<a id="a-1h"></a>世尊。<a id="a-1i"></a>”</p>
  <p id="a1j">“如是长者于是子所有秘藏不？<a id="a-1k"></a>”</p>
  <p id="a1l">“不也，<a id="a-1m"></a>世尊。<a id="a-1n"></a>何以故？<a id="a-1o"></a>以子年幼故不为说，<a id="a-1p"></a>不以秘吝而不现示。<a id="a-1q"></a>所以者何？<a id="a-1r"></a>若有嫉妒秘吝之心，<a id="a-1s"></a>乃名为藏；<a id="a-1t"></a>如来不尔，<a id="a-1u"></a>云何当言如来秘藏？<a id="a-1v"></a>”</p>
  <p id="a1w">佛言：<a id="a-1x"></a>“善哉！<a id="a-1y"></a>善哉！<a id="a-1z"></a>善男子，<a id="a-20"></a>如汝所言：<a id="a-21"></a>‘若有瞋心、<a id="a-22"></a>嫉妒、<a id="a-23"></a>悭吝，<a id="a-24"></a>乃名为藏；<a id="a-25"></a>如来无有瞋心嫉妒，<a id="a-26"></a>云何名藏？<a id="a-27"></a>’善男子，<a id="a-28"></a>彼大长者，<a id="a-29"></a>谓如来也；<a id="a-2A"></a>言一子者，<a id="a-2B"></a>谓一切众生，<a id="a-2C"></a>如来等视一切众生犹如一子；<a id="a-2D"></a>教一子者，<a id="a-2E"></a>谓声闻弟子；<a id="a-2F"></a>半字者，<a id="a-2G"></a>谓九部经；<a id="a-2H"></a>毗伽罗论者，<a id="a-2I"></a>所谓方等大乘经典。<a id="a-2J"></a>以诸声闻无有慧力，<a id="a-2K"></a>是故如来为说半字九部经典，<a id="a-2L"></a>而不为说毗伽罗论方等大乘。<a id="a-2M"></a>善男子，<a id="a-2N"></a>如彼长者，<a id="a-2O"></a>子既长大，<a id="a-2P"></a>堪任读学，<a id="a-2Q"></a>若不为说毗伽罗论，<a id="a-2R"></a>可名为藏。<a id="a-2S"></a>若诸声闻有堪任力，<a id="a-2T"></a>能受大乘毗伽罗论，<a id="a-2U"></a>如来秘惜不为说者，<a id="a-2V"></a>可言如来有秘密藏。<a id="a-2W"></a>如来不尔，<a id="a-2X"></a>是故如来无有秘藏。<a id="a-2Y"></a>如彼长者教半字已，<a id="a-2Z"></a>次为演说毗伽罗论；<a id="a-2a"></a>我亦如是，<a id="a-2b"></a>为诸弟子说于半字九部经已，<a id="a-2c"></a>次为演说毗伽罗论，<a id="a-2d"></a>所谓如来常存不变。</p>
  <p id="a2e">“复次，<a id="a-2f"></a>善男子，<a id="a-2g"></a>譬如夏月，<a id="a-2h"></a>兴大云雷，<a id="a-2i"></a>降注大雨，<a id="a-2j"></a>令诸农夫下种子者多获果实，<a id="a-2k"></a>不下种者无所收获。<a id="a-2l"></a>无所获者非龙王咎，<a id="a-2m"></a>而此龙王亦无所藏。<a id="a-2n"></a>我亦如是，<a id="a-2o"></a>降大法雨《大涅槃经》，<a id="a-2p"></a>若诸众生种善子者得慧芽果，<a id="a-2q"></a>无善子者则无所获。<a id="a-2r"></a>无所获者非如来咎，<a id="a-2s"></a>然佛如来实无所藏。<a id="a-2t"></a>”</p>
  <p id="a2u">迦葉复言：<a id="a-2v"></a>“我今定知如来世尊无所秘藏。<a id="a-2w"></a>如佛所说，<a id="a-2x"></a>毗伽罗论谓佛如来常存不变，<a id="a-2y"></a>是义不然。<a id="a-2z"></a>何以故？<a id="a-30"></a>佛昔说偈：</p>
  <p id="a31">“诸佛与缘觉，<a id="a-32"></a> 声闻弟子众，</p>
  <p id="a33">犹舍无常身，<a id="a-34"></a> 何况诸凡夫！</p>
  <p id="a35">“今者乃说常存无变，<a id="a-36"></a>是义云何？<a id="a-37"></a>”</p>
  <p id="a38">佛言：<a id="a-39"></a>“善男子，<a id="a-3A"></a>我为一切声闻弟子教半字故而说是偈。<a id="a-3B"></a>又善男子，<a id="a-3C"></a>波斯匿王其母命终，<a id="a-3D"></a>悲号恋慕，<a id="a-3E"></a>不能自胜，<a id="a-3F"></a>来至我所，<a id="a-3G"></a>我即问言：<a id="a-3H"></a>‘大王，<a id="a-3I"></a>何故悲苦懊恼乃至于此？<a id="a-3J"></a>’王言：<a id="a-3K"></a>‘世尊，<a id="a-3L"></a>国大夫人某日命终。<a id="a-3M"></a>假使有能令我母命还如本者，<a id="a-3N"></a>我当舍国、<a id="a-3O"></a>象、<a id="a-3P"></a>马、<a id="a-3Q"></a>七珍及以身命悉以报之。<a id="a-3R"></a>’我复语言：<a id="a-3S"></a>‘大王，<a id="a-3T"></a>且莫愁恼忧悲啼哭，<a id="a-3U"></a>一切众生寿命尽者名之为死。<a id="a-3V"></a>诸佛、<a id="a-3W"></a>缘觉、<a id="a-3X"></a>声闻弟子尚舍此身，<a id="a-3Y"></a>况复凡夫！<a id="a-3Z"></a>’善男子，<a id="a-3a"></a>我为波斯匿王教半字故而说是偈。<a id="a-3b"></a>我今为诸声闻弟子说毗伽罗论，<a id="a-3c"></a>谓如来常存，<a id="a-3d"></a>无有变易。<a id="a-3e"></a>若有人言如来无常，<a id="a-3f"></a>云何是人舌不堕落？<a id="a-3g"></a>”</p>
  <p id="a3h">迦葉复言：<a id="a-3i"></a>“如佛所说：</p>
  <p id="a3j">“无所积聚，<a id="a-3k"></a> 于食知足，</p>
  <p id="a3l">如鸟飞空，<a id="a-3m"></a> 迹不可寻。</p>
  <p id="a3n">“是义云何？<a id="a-3o"></a>世尊，<a id="a-3p"></a>于此众中，<a id="a-3q"></a>谁得名为无所积聚？<a id="a-3r"></a>谁复得名于食知足？<a id="a-3s"></a>谁行于空迹不可寻？<a id="a-3t"></a>而此去者为至何方？<a id="a-3u"></a>”</p>
  <p id="a3v">佛言：<a id="a-3w"></a>“迦葉，<a id="a-3x"></a>夫积聚者名曰财宝。<a id="a-3y"></a>善男子，<a id="a-3z"></a>积聚有二种：<a id="a-40"></a>一者、<a id="a-41"></a>有为，<a id="a-42"></a>二者、<a id="a-43"></a>无为。<a id="a-44"></a>有为积聚者即声闻行，<a id="a-45"></a>无为积聚者即如来行。<a id="a-46"></a>善男子，<a id="a-47"></a>僧亦二种：<a id="a-48"></a>有为、<a id="a-49"></a>无为。<a id="a-4A"></a>有为僧者名曰声闻，<a id="a-4B"></a>声闻僧者无有积聚，<a id="a-4C"></a>所谓奴婢、<a id="a-4D"></a>非法之物、<a id="a-4E"></a>库藏谷米、<a id="a-4F"></a>盐豉胡麻、<a id="a-4G"></a>大小诸豆。<a id="a-4H"></a>若有说言如来听蓄奴婢仆使如是之物，<a id="a-4I"></a>舌则卷缩。<a id="a-4J"></a>我诸所有声闻弟子名无积聚，<a id="a-4K"></a>亦得名为于食知足。<a id="a-4L"></a>若有贪食名不知足，<a id="a-4M"></a>不贪食者是名知足。<a id="a-4N"></a>迹难寻者，<a id="a-4O"></a>则近无上菩提之道，<a id="a-4P"></a>我说是人虽去无至。<a id="a-4Q"></a>”</p>
  <p id="a4R">迦葉复言：<a id="a-4S"></a>“若有为僧尚无积聚，<a id="a-4T"></a>况无为僧？<a id="a-4U"></a>无为僧者即是如来，<a id="a-4V"></a>如来云何当有积聚？<a id="a-4W"></a>夫积聚者名为藏匿，<a id="a-4X"></a>是故如来凡有所说，<a id="a-4Y"></a>无所匿惜，<a id="a-4Z"></a>云何名藏？<a id="a-4a"></a>迹不可寻者所谓涅槃，<a id="a-4b"></a>涅槃之中，<a id="a-4c"></a>无有日月星辰诸宿、<a id="a-4d"></a>寒热风雨、<a id="a-4e"></a>生老病死、<a id="a-4f"></a>二十五有，<a id="a-4g"></a>离诸忧苦及诸烦恼。<a id="a-4h"></a>如是涅槃，<a id="a-4i"></a>如来住处，<a id="a-4j"></a>常不变易。<a id="a-4k"></a>以是因缘，<a id="a-4l"></a>如来至是娑罗树间，<a id="a-4m"></a>于大涅槃而般涅槃。<a id="a-4n"></a>”</p>
  <p id="a4o">佛告迦葉：<a id="a-4p"></a>“所言大者，<a id="a-4q"></a>其性广博，<a id="a-4r"></a>犹如有人寿命无量，<a id="a-4s"></a>名大丈夫。<a id="a-4t"></a>是人若能安住正法，<a id="a-4u"></a>名人中胜。<a id="a-4v"></a>如我所说八大人觉，<a id="a-4w"></a>为一人有，<a id="a-4x"></a>为多人有？<a id="a-4y"></a>若一人具八则为最胜。<a id="a-4z"></a>所言涅槃者无诸疮疣。<a id="a-50"></a>善男子，<a id="a-51"></a>譬如有人为毒箭所射，<a id="a-52"></a>多受苦痛，<a id="a-53"></a>值遇良医为拔毒箭，<a id="a-54"></a>涂以妙药，<a id="a-55"></a>令其离痛得受安乐。<a id="a-56"></a>是医即便游于城邑及诸聚落，<a id="a-57"></a>随有患苦疮疣之处，<a id="a-58"></a>即往其所为疗众苦。<a id="a-59"></a>善男子，<a id="a-5A"></a>如来亦尔，<a id="a-5B"></a>成等正觉，<a id="a-5C"></a>为大医王，<a id="a-5D"></a>见阎浮提苦恼众生无量劫中被淫怒痴烦恼毒箭受大苦切，<a id="a-5E"></a>为如是等说大乘经甘露法药。<a id="a-5F"></a>疗治此已，<a id="a-5G"></a>复至他方有诸烦恼毒箭之处，<a id="a-5H"></a>示现作佛为其疗治，<a id="a-5I"></a>是故名曰大般涅槃。<a id="a-5J"></a>大般涅槃者名解脱处，<a id="a-5K"></a>随有调伏众生之处，<a id="a-5L"></a>如来于中而作示现。<a id="a-5M"></a>以是真实甚深义故，<a id="a-5N"></a>名大涅槃。<a id="a-5O"></a>”</p>
  <p id="a5P">迦葉菩萨复白佛言：<a id="a-5Q"></a>“世尊，<a id="a-5R"></a>世间医师悉能疗治一切众生疮疣病不？<a id="a-5S"></a>”</p>
  <p id="a5T">“善男子，<a id="a-5U"></a>世间疮疣凡有二种：<a id="a-5V"></a>一者、<a id="a-5W"></a>可治，<a id="a-5X"></a>二、<a id="a-5Y"></a>不可治。<a id="a-5Z"></a>凡可治者，<a id="a-5a"></a>医则能治；<a id="a-5b"></a>不可治者，<a id="a-5c"></a>则不能治。<a id="a-5d"></a>”</p>
  <p id="a5e">迦葉复言：<a id="a-5f"></a>“如佛言者，<a id="a-5g"></a>如来则为于阎浮提治众生已。<a id="a-5h"></a>若言治已，<a id="a-5i"></a>是诸众生其中云何复有未能得涅槃者？<a id="a-5j"></a>若未悉得，<a id="a-5k"></a>云何如来说言治竟，<a id="a-5l"></a>欲至他方？<a id="a-5m"></a>”</p>
  <p id="a5n">“善男子，<a id="a-5o"></a>阎浮提内众生有二：<a id="a-5p"></a>一者、<a id="a-5q"></a>有信，<a id="a-5r"></a>二者、<a id="a-5s"></a>无信。<a id="a-5t"></a>有信之人则名可治。<a id="a-5u"></a>何以故？<a id="a-5v"></a>定得涅槃无疮疣故。<a id="a-5w"></a>是故我说治阎浮提诸众生已。<a id="a-5x"></a>无信之人名一阐提，<a id="a-5y"></a>一阐提者名不可治。<a id="a-5z"></a>除一阐提，<a id="a-60"></a>余悉治已，<a id="a-61"></a>是故涅槃，<a id="a-62"></a>名无疮疣。<a id="a-63"></a>”</p>
  <p id="a64">“世尊，<a id="a-65"></a>何等名涅槃？<a id="a-66"></a>”</p>
  <p id="a67">“善男子，<a id="a-68"></a>夫涅槃者，<a id="a-69"></a>名为解脱。<a id="a-6A"></a>”</p>
  <p id="a6B">迦葉复言：<a id="a-6C"></a>“所言解脱，<a id="a-6D"></a>为是色耶？<a id="a-6E"></a>为非色乎？<a id="a-6F"></a>”</p>
  <p id="a6G">佛言：<a id="a-6H"></a>“善男子，<a id="a-6I"></a>或有是色，<a id="a-6J"></a>或非是色。<a id="a-6K"></a>言非色者，<a id="a-6L"></a>即是声闻、<a id="a-6M"></a>缘觉解脱。<a id="a-6N"></a>言是色者，<a id="a-6O"></a>即是诸佛如来解脱。<a id="a-6P"></a>善男子，<a id="a-6Q"></a>是故解脱亦色非色，<a id="a-6R"></a>如来为诸声闻弟子说为非色。<a id="a-6S"></a>”</p>
  <p id="a6T">“世尊，<a id="a-6U"></a>声闻、<a id="a-6V"></a>缘觉若非色者，<a id="a-6W"></a>云何得住？<a id="a-6X"></a>”</p>
  <p id="a6Y">“善男子，<a id="a-6Z"></a>如非想非非想天亦色非色，<a id="a-6a"></a>我亦说为非色。<a id="a-6b"></a>若人难言：<a id="a-6c"></a>‘非想非非想天若非色者，<a id="a-6d"></a>云何得住去来进止？<a id="a-6e"></a>’如是之义，<a id="a-6f"></a>诸佛境界，<a id="a-6g"></a>非诸声闻、<a id="a-6h"></a>缘觉所知。<a id="a-6i"></a>解脱亦尔，<a id="a-6j"></a>亦色非色，<a id="a-6k"></a>说为非色；<a id="a-6l"></a>亦想非想，<a id="a-6m"></a>说为非想。<a id="a-6n"></a>如是之义，<a id="a-6o"></a>诸佛境界，<a id="a-6p"></a>非诸声闻、<a id="a-6q"></a>缘觉所知。<a id="a-6r"></a>”</p>
  <p id="a6s">尔时，<a id="a-6t"></a>迦葉菩萨复白佛言：<a id="a-6u"></a>“世尊，<a id="a-6v"></a>唯愿哀愍，<a id="a-6w"></a>重垂广说大般涅槃行解脱义。<a id="a-6x"></a>”</p>
  <p id="a6y">佛赞迦葉：<a id="a-6z"></a>“善哉！<a id="a-70"></a>善哉！<a id="a-71"></a>善男子，<a id="a-72"></a>真解脱者，<a id="a-73"></a>名曰远离一切系缚。<a id="a-74"></a>若真解脱离诸系缚，<a id="a-75"></a>则无有生，<a id="a-76"></a>亦无和合。<a id="a-77"></a>譬如父母和合生子，<a id="a-78"></a>真解脱者则不如是，<a id="a-79"></a>是故解脱名曰不生。</p>
  <p id="a7A">“迦葉，<a id="a-7B"></a>譬如醍醐，<a id="a-7C"></a>其性清净；<a id="a-7D"></a>如来亦尔，<a id="a-7E"></a>非因父母和合而生，<a id="a-7F"></a>其性清净。<a id="a-7G"></a>所以示现有父母者，<a id="a-7H"></a>为欲化度诸众生故。<a id="a-7I"></a>真解脱者即是如来，<a id="a-7J"></a>如来、<a id="a-7K"></a>解脱无二无别。<a id="a-7L"></a>譬如春月下诸种子，<a id="a-7M"></a>得暖润气寻便出生，<a id="a-7N"></a>真解脱者则不如是。</p>
  <p id="a7O">“又解脱者，<a id="a-7P"></a>名曰虚无。<a id="a-7Q"></a>虚无即是解脱，<a id="a-7R"></a>解脱即是如来，<a id="a-7S"></a>如来即是虚无，<a id="a-7T"></a>非作所作。<a id="a-7U"></a>凡是作者，<a id="a-7V"></a>如城郭楼观，<a id="a-7W"></a>真解脱者则不如是。<a id="a-7X"></a>是故解脱即是如来。</p>
  <p id="a7Y">“又解脱者，<a id="a-7Z"></a>即无为法。<a id="a-7a"></a>譬如陶师作已还破，<a id="a-7b"></a>解脱不尔。<a id="a-7c"></a>真解脱者不生不灭，<a id="a-7d"></a>是故解脱即是如来。<a id="a-7e"></a>如来亦尔，<a id="a-7f"></a>不生不灭，<a id="a-7g"></a>不老不死，<a id="a-7h"></a>不破不坏，<a id="a-7i"></a>非有为法。<a id="a-7j"></a>以是义故，<a id="a-7k"></a>名曰如来，<a id="a-7l"></a>入大涅槃。<a id="a-7m"></a>不老不死有何等义？<a id="a-7n"></a>老者名为迁变，<a id="a-7o"></a>发白面皱，<a id="a-7p"></a>死者身坏命终。<a id="a-7q"></a>如是等法解脱中无，<a id="a-7r"></a>以无是事故名解脱。<a id="a-7s"></a>如来亦无发白面皱有为之法，<a id="a-7t"></a>是故如来无有老也，<a id="a-7u"></a>无有老故，<a id="a-7v"></a>则无有死。</p>
  <p id="a7w">“又解脱者，<a id="a-7x"></a>名曰无病。<a id="a-7y"></a>所谓病者，<a id="a-7z"></a>四百四病及余外来侵损身者。<a id="a-80"></a>是处无故，<a id="a-81"></a>故名解脱。<a id="a-82"></a>无病疾者即真解脱，<a id="a-83"></a>真解脱者即是如来。<a id="a-84"></a>如来无病，<a id="a-85"></a>是故法身亦无有病，<a id="a-86"></a>如是无病即是如来。<a id="a-87"></a>死者名曰身坏命终，<a id="a-88"></a>是处无死即是甘露，<a id="a-89"></a>是甘露者即真解脱，<a id="a-8A"></a>真解脱者即是如来。<a id="a-8B"></a>如来成就如是功德，<a id="a-8C"></a>云何当言如来无常？<a id="a-8D"></a>若言无常，<a id="a-8E"></a>无有是处，<a id="a-8F"></a>是金刚身云何无常？<a id="a-8G"></a>是故如来不名命终，<a id="a-8H"></a>如来清净无有垢秽，<a id="a-8I"></a>如来之身非胎所污，<a id="a-8J"></a>如分陀利本性清净。<a id="a-8K"></a>如来解脱亦复如是，<a id="a-8L"></a>如是解脱即是如来，<a id="a-8M"></a>是故如来清净无垢。</p>
  <p id="a8N">“又解脱者，<a id="a-8O"></a>诸漏疮疣永无遗余；<a id="a-8P"></a>如来亦尔，<a id="a-8Q"></a>无有一切诸漏疮疣。</p>
  <p id="a8R">“又解脱者，<a id="a-8S"></a>无有斗诤。<a id="a-8T"></a>譬如饥人，<a id="a-8U"></a>见他饮食，<a id="a-8V"></a>生贪夺想，<a id="a-8W"></a>解脱不尔。</p>
  <p id="a8X">“又解脱者，<a id="a-8Y"></a>名曰安静。<a id="a-8Z"></a>凡夫人言：<a id="a-8a"></a>‘夫安静者，<a id="a-8b"></a>谓摩醯首罗。<a id="a-8c"></a>’如是之言即是虚妄。<a id="a-8d"></a>真安静者毕竟解脱，<a id="a-8e"></a>毕竟解脱即是如来。</p>
  <p id="a8f">“又解脱者，<a id="a-8g"></a>名曰安隐。<a id="a-8h"></a>如多贼处名不安隐，<a id="a-8i"></a>清夷之处乃名安隐。<a id="a-8j"></a>是解脱中无有怖畏，<a id="a-8k"></a>故名安隐。<a id="a-8l"></a>是故安隐即真解脱，<a id="a-8m"></a>真解脱者即是如来，<a id="a-8n"></a>如来者即是法也。</p>
  <p id="a8o">“又解脱者，<a id="a-8p"></a>无有等侣。<a id="a-8q"></a>有等侣者，<a id="a-8r"></a>如诸国王有邻国等，<a id="a-8s"></a>真解脱者则不如是。<a id="a-8t"></a>无等侣者，<a id="a-8u"></a>谓转轮圣王，<a id="a-8v"></a>无能与等，<a id="a-8w"></a>解脱亦尔无有等侣。<a id="a-8x"></a>无等侣者即真解脱，<a id="a-8y"></a>真解脱者即是如来转法轮王。<a id="a-8z"></a>是故如来无有等侣，<a id="a-90"></a>有等侣者无有是处。</p>
  <p id="a91">“又解脱者，<a id="a-92"></a>名无忧愁。<a id="a-93"></a>有忧愁者，<a id="a-94"></a>譬如国王畏难强邻而生忧愁，<a id="a-95"></a>夫解脱者则无是事。<a id="a-96"></a>譬如坏怨则无忧虑，<a id="a-97"></a>解脱亦尔是无忧畏。<a id="a-98"></a>无忧畏者即是如来。</p>
  <p id="a99">“又解脱者，<a id="a-9A"></a>名无忧喜。<a id="a-9B"></a>譬如女人，<a id="a-9C"></a>唯有一子从役远行，<a id="a-9D"></a>卒得凶问，<a id="a-9E"></a>闻之愁苦，<a id="a-9F"></a>后复闻活便生欢喜，<a id="a-9G"></a>夫解脱中无如是事。<a id="a-9H"></a>无忧喜者即真解脱，<a id="a-9I"></a>真解脱者即是如来。</p>
  <p id="a9J">“又解脱者，<a id="a-9K"></a>无有尘垢。<a id="a-9L"></a>譬如春月，<a id="a-9M"></a>日没之后，<a id="a-9N"></a>风起尘雾，<a id="a-9O"></a>夫解脱中无如是事。<a id="a-9P"></a>无尘雾者喻真解脱，<a id="a-9Q"></a>真解脱者即是如来。<a id="a-9R"></a>譬如圣王髻中明珠无有垢秽，<a id="a-9S"></a>夫解脱性亦复如是无有垢秽。<a id="a-9T"></a>无垢秽者喻真解脱，<a id="a-9U"></a>真解脱者即是如来。</p>
  <p id="a9V">“如真金性，<a id="a-9W"></a>不杂沙石，<a id="a-9X"></a>乃名真宝，<a id="a-9Y"></a>有人得之生于财想，<a id="a-9Z"></a>夫解脱性亦复如是如彼真宝。<a id="a-9a"></a>彼真宝者喻真解脱，<a id="a-9b"></a>真解脱者即是如来。</p>
  <p id="a9c">“譬如瓦瓶，<a id="a-9d"></a>破而声嘶，<a id="a-9e"></a>金刚宝瓶则不如是，<a id="a-9f"></a>夫解脱者亦无嘶破。<a id="a-9g"></a>金刚宝瓶喻真解脱，<a id="a-9h"></a>真解脱者即是如来，<a id="a-9i"></a>是故如来身不可坏。<a id="a-9j"></a>其声嘶者，<a id="a-9k"></a>如篦麻子，<a id="a-9l"></a>置盛热中爆裂出声，<a id="a-9m"></a>夫解脱者无如是事。<a id="a-9n"></a>如彼金刚真宝之瓶无嘶破声，<a id="a-9o"></a>假使无量百千人众悉共射之，<a id="a-9p"></a>无能坏者。<a id="a-9q"></a>无嘶破声喻真解脱，<a id="a-9r"></a>真解脱者即是如来。</p>
  <p id="a9s">“如贫穷人负他物故，<a id="a-9t"></a>为他所系，<a id="a-9u"></a>枷锁杖罚受诸苦毒；<a id="a-9v"></a>夫解脱中无如是事，<a id="a-9w"></a>无有负债。<a id="a-9x"></a>犹如长者多有财宝，<a id="a-9y"></a>无量亿数，<a id="a-9z"></a>势力自在，<a id="a-A0"></a>不负他物，<a id="a-A1"></a>夫解脱者亦复如是，<a id="a-A2"></a>多有无量法财珍宝，<a id="a-A3"></a>势力自在，<a id="a-A4"></a>无有所负。<a id="a-A5"></a>无所负者喻真解脱，<a id="a-A6"></a>真解脱者即是如来。</p>
  <p id="aA7">“又解脱者，<a id="a-A8"></a>名无逼切。<a id="a-A9"></a>如春涉热、<a id="a-AA"></a>夏日食甜、<a id="a-AB"></a>冬日触冷，<a id="a-AC"></a>真解脱中无有如是不适意事。<a id="a-AD"></a>无逼切者喻真解脱，<a id="a-AE"></a>真解脱者即是如来。<a id="a-AF"></a>又无逼切者，<a id="a-AG"></a>譬如有人饱食鱼肉而复饮乳，<a id="a-AH"></a>是人则为近死不久，<a id="a-AI"></a>真解脱中无如是事。<a id="a-AJ"></a>是人若得甘露良药所患得除，<a id="a-AK"></a>真解脱者亦复如是。<a id="a-AL"></a>甘露良药喻真解脱，<a id="a-AM"></a>真解脱者即是如来。<a id="a-AN"></a>云何逼切、<a id="a-AO"></a>不逼切耶？<a id="a-AP"></a>譬如凡夫我慢自高而作是念：<a id="a-AQ"></a>‘一切物中谁能害我？<a id="a-AR"></a>’即便捉持蛇虎毒虫，<a id="a-AS"></a>当知是人不尽寿命则便横死，<a id="a-AT"></a>真解脱中无如是事。<a id="a-AU"></a>不逼切者如转轮王所有神珠，<a id="a-AV"></a>能伏蛣蜣九十六种诸毒虫等，<a id="a-AW"></a>若有闻是神珠香者，<a id="a-AX"></a>诸毒消灭。<a id="a-AY"></a>真解脱者亦复如是，<a id="a-AZ"></a>皆悉远离二十五有。<a id="a-Aa"></a>毒消灭者喻真解脱，<a id="a-Ab"></a>真解脱者即是如来。<a id="a-Ac"></a>又不逼切者譬如虚空，<a id="a-Ad"></a>解脱亦尔。<a id="a-Ae"></a>彼虚空者喻真解脱，<a id="a-Af"></a>真解脱者即是如来。<a id="a-Ag"></a>又逼切者，<a id="a-Ah"></a>如近干草燃诸灯火，<a id="a-Ai"></a>近则炽然，<a id="a-Aj"></a>真解脱中无如是事。<a id="a-Ak"></a>又不逼切者譬如日月不逼众生，<a id="a-Al"></a>解脱亦尔，<a id="a-Am"></a>于诸众生无有逼切。<a id="a-An"></a>无有逼切喻真解脱，<a id="a-Ao"></a>真解脱者即是如来。</p>
  <p id="aAp">“又解脱者，<a id="a-Aq"></a>名无动法。<a id="a-Ar"></a>犹如怨亲，<a id="a-As"></a>真解脱中无如是事。<a id="a-At"></a>又不动者，<a id="a-Au"></a>如转轮王更无圣王以为亲友，<a id="a-Av"></a>若更有亲则无是处；<a id="a-Aw"></a>解脱亦尔，<a id="a-Ax"></a>更无有亲，<a id="a-Ay"></a>若有亲者亦无是处。<a id="a-Az"></a>彼王无亲喻真解脱，<a id="a-B0"></a>真解脱者即是如来，<a id="a-B1"></a>如来者即是法也。<a id="a-B2"></a>又无动者，<a id="a-B3"></a>譬如素衣易受染色，<a id="a-B4"></a>解脱不尔。<a id="a-B5"></a>又无动者如婆师华，<a id="a-B6"></a>欲令有臭及青色者无有是处；<a id="a-B7"></a>解脱亦尔，<a id="a-B8"></a>欲令有臭及诸色者亦无是处。<a id="a-B9"></a>是故解脱即是如来。</p>
  <p id="aBA">“又解脱者，<a id="a-BB"></a>名为希有。<a id="a-BC"></a>譬如水中生于莲华非为希有，<a id="a-BD"></a>火中生者是乃希有，<a id="a-BE"></a>有人见之便生欢喜；<a id="a-BF"></a>真解脱者亦复如是，<a id="a-BG"></a>其有见者，<a id="a-BH"></a>心生欢喜。<a id="a-BI"></a>彼希有者喻真解脱，<a id="a-BJ"></a>真解脱者即是如来，<a id="a-BK"></a>其如来者即是法身。<a id="a-BL"></a>又希有者譬如婴儿，<a id="a-BM"></a>其齿未生，<a id="a-BN"></a>渐渐长大然后乃生；<a id="a-BO"></a>解脱不尔，<a id="a-BP"></a>无生不生。</p>
  <p id="aBQ">“又解脱者，<a id="a-BR"></a>名曰虚寂，<a id="a-BS"></a>无有不定。<a id="a-BT"></a>不定者，<a id="a-BU"></a>如一阐提究竟不移，<a id="a-BV"></a>犯重禁者不成佛道，<a id="a-BW"></a>无有是处。<a id="a-BX"></a>何以故？<a id="a-BY"></a>是人若于佛正法中心得净信，<a id="a-BZ"></a>尔时即便灭一阐提；<a id="a-Ba"></a>若复得作优婆塞者，<a id="a-Bb"></a>是亦得能灭一阐提，<a id="a-Bc"></a>犯重禁者灭此罪已，<a id="a-Bd"></a>则得成佛。<a id="a-Be"></a>是故若言毕定不移不成佛道，<a id="a-Bf"></a>无有是处。<a id="a-Bg"></a>真解脱中都无如是灭尽之事。<a id="a-Bh"></a>又虚寂者，<a id="a-Bi"></a>堕于法界，<a id="a-Bj"></a>如法界性即真解脱，<a id="a-Bk"></a>真解脱者即是如来。<a id="a-Bl"></a>又一阐提若尽灭者，<a id="a-Bm"></a>则不得称一阐提也。<a id="a-Bn"></a>何等名为一阐提耶？<a id="a-Bo"></a>一阐提者，<a id="a-Bp"></a>断灭一切诸善根本，<a id="a-Bq"></a>心不攀缘一切善法，<a id="a-Br"></a>乃至不生一念之善。<a id="a-Bs"></a>真解脱中都无是事，<a id="a-Bt"></a>无是事故即真解脱，<a id="a-Bu"></a>真解脱者即是如来。</p>
  <p id="aBv">“又解脱者，<a id="a-Bw"></a>名不可量。<a id="a-Bx"></a>譬如谷聚，<a id="a-By"></a>其量可知，<a id="a-Bz"></a>真解脱者则不如是。<a id="a-C0"></a>譬如大海不可度量，<a id="a-C1"></a>解脱亦尔，<a id="a-C2"></a>不可度量。<a id="a-C3"></a>不可量者即真解脱，<a id="a-C4"></a>真解脱者即是如来。</p>
  <p id="aC5">“又解脱者，<a id="a-C6"></a>名无量法。<a id="a-C7"></a>如一众生多有业报；<a id="a-C8"></a>解脱亦尔，<a id="a-C9"></a>有无量报。<a id="a-CA"></a>无量报者即真解脱，<a id="a-CB"></a>真解脱者即是如来。</p>
  <p id="aCC">“又解脱者，<a id="a-CD"></a>名为广大。<a id="a-CE"></a>譬如大海无与等者；<a id="a-CF"></a>解脱亦尔，<a id="a-CG"></a>无能与等。<a id="a-CH"></a>无与等者即真解脱，<a id="a-CI"></a>真解脱者即是如来。</p>
  <p id="aCJ">“又解脱者，<a id="a-CK"></a>名曰最上。<a id="a-CL"></a>譬如虚空最高无比；<a id="a-CM"></a>解脱亦尔，<a id="a-CN"></a>最高无比。<a id="a-CO"></a>高无比者即真解脱，<a id="a-CP"></a>真解脱者即是如来。</p>
  <p id="aCQ">“又解脱者，<a id="a-CR"></a>名无能过。<a id="a-CS"></a>譬如师子所住之处，<a id="a-CT"></a>一切百兽无能过者；<a id="a-CU"></a>解脱亦尔，<a id="a-CV"></a>无有能过。<a id="a-CW"></a>无能过者即真解脱，<a id="a-CX"></a>真解脱者即是如来。</p>
  <p id="aCY">“又解脱者，<a id="a-CZ"></a>名为无上。<a id="a-Ca"></a>譬如北方，<a id="a-Cb"></a>诸方中上；<a id="a-Cc"></a>解脱亦尔，<a id="a-Cd"></a>为无有上。<a id="a-Ce"></a>无有上者即真解脱，<a id="a-Cf"></a>真解脱者即是如来。</p>
  <p id="aCg">“又解脱者，<a id="a-Ch"></a>名无上上。<a id="a-Ci"></a>譬如北方之于东方，<a id="a-Cj"></a>为无上上；<a id="a-Ck"></a>解脱亦尔，<a id="a-Cl"></a>无有上上。<a id="a-Cm"></a>无上上者即真解脱，<a id="a-Cn"></a>真解脱者即是如来。</p>
  <p id="aCo">“又解脱者，<a id="a-Cp"></a>名曰恒法。<a id="a-Cq"></a>譬如人天身坏命终，<a id="a-Cr"></a>是名曰恒，<a id="a-Cs"></a>非不恒也；<a id="a-Ct"></a>解脱亦尔，<a id="a-Cu"></a>非是不恒。<a id="a-Cv"></a>非不恒者即真解脱，<a id="a-Cw"></a>真解脱者即是如来。</p>
  <p id="aCx">“又解脱者，<a id="a-Cy"></a>名曰坚实。<a id="a-Cz"></a>如佉陀罗、<a id="a-D0"></a>栴檀、<a id="a-D1"></a>沉水，<a id="a-D2"></a>其性坚实；<a id="a-D3"></a>解脱亦尔，<a id="a-D4"></a>其性坚实。<a id="a-D5"></a>性坚实者即真解脱，<a id="a-D6"></a>真解脱者即是如来。</p>
  <p id="aD7">“又解脱者，<a id="a-D8"></a>名曰不虚。<a id="a-D9"></a>譬如竹苇，<a id="a-DA"></a>其体空疏，<a id="a-DB"></a>解脱不尔。<a id="a-DC"></a>当知解脱即是如来。</p>
  <p id="aDD">“又解脱者，<a id="a-DE"></a>名不可污。<a id="a-DF"></a>譬如墙壁未被涂治，<a id="a-DG"></a>蚊虻在上止住游戏。<a id="a-DH"></a>若以涂治，<a id="a-DI"></a>彩画雕饰，<a id="a-DJ"></a>虫闻彩香，<a id="a-DK"></a>即便不住。<a id="a-DL"></a>如是不住喻真解脱，<a id="a-DM"></a>真解脱者即是如来。</p>
  <p id="aDN">“又解脱者，<a id="a-DO"></a>名曰无边。<a id="a-DP"></a>譬如聚落皆有边表，<a id="a-DQ"></a>解脱不尔。<a id="a-DR"></a>譬如虚空无有边际，<a id="a-DS"></a>解脱亦尔，<a id="a-DT"></a>无有边际。<a id="a-DU"></a>如是解脱即是如来。</p>
  <p id="aDV">“又解脱者，<a id="a-DW"></a>名不可见。<a id="a-DX"></a>譬如空中，<a id="a-DY"></a>鸟迹难见。<a id="a-DZ"></a>如是难见喻真解脱，<a id="a-Da"></a>真解脱者即是如来。</p>
  <p id="aDb">“又解脱者，<a id="a-Dc"></a>名曰甚深。<a id="a-Dd"></a>何以故？<a id="a-De"></a>声闻、<a id="a-Df"></a>缘觉所不能入。<a id="a-Dg"></a>不能入者即真解脱，<a id="a-Dh"></a>真解脱者即是如来。<a id="a-Di"></a>又甚深者，<a id="a-Dj"></a>诸佛菩萨之所恭敬，<a id="a-Dk"></a>譬如孝子供养父母，<a id="a-Dl"></a>功德甚深，<a id="a-Dm"></a>功德甚深喻真解脱，<a id="a-Dn"></a>真解脱者即是如来。</p>
  <p id="aDo">“又解脱者，<a id="a-Dp"></a>名不可见。<a id="a-Dq"></a>譬如有人不自见顶；<a id="a-Dr"></a>解脱亦尔，<a id="a-Ds"></a>声闻、<a id="a-Dt"></a>缘觉所不能见。<a id="a-Du"></a>不能见者即真解脱，<a id="a-Dv"></a>真解脱者即是如来。</p>
  <p id="aDw">“又解脱者，<a id="a-Dx"></a>名无舍宅。<a id="a-Dy"></a>譬如虚空无有舍宅，<a id="a-Dz"></a>解脱亦尔。<a id="a-E0"></a>言舍宅者喻二十五有，<a id="a-E1"></a>无有舍宅者喻真解脱，<a id="a-E2"></a>真解脱者即是如来。</p>
  <p id="aE3">“又解脱者，<a id="a-E4"></a>名不可取。<a id="a-E5"></a>如阿摩勒果，<a id="a-E6"></a>人可取持；<a id="a-E7"></a>解脱不尔，<a id="a-E8"></a>不可取持。<a id="a-E9"></a>不可取持即真解脱，<a id="a-EA"></a>真解脱者即是如来。</p>
  <p id="aEB">“又解脱者，<a id="a-EC"></a>名不可执。<a id="a-ED"></a>譬如幻物不可执持；<a id="a-EE"></a>解脱亦尔，<a id="a-EF"></a>不可执持。<a id="a-EG"></a>不可执持即真解脱，<a id="a-EH"></a>真解脱者即是如来。</p>
  <p id="aEI">“又解脱者，<a id="a-EJ"></a>无有身体。<a id="a-EK"></a>譬如有人，<a id="a-EL"></a>体生疮癞及诸痈疽，<a id="a-EM"></a>颠狂干枯，<a id="a-EN"></a>真解脱中无如是病。<a id="a-EO"></a>无如是病喻真解脱，<a id="a-EP"></a>真解脱者即是如来。</p>
  <p id="aEQ">“又解脱者，<a id="a-ER"></a>名为一味。<a id="a-ES"></a>如乳一味，<a id="a-ET"></a>解脱亦尔，<a id="a-EU"></a>唯有一味。<a id="a-EV"></a>如是一味即真解脱，<a id="a-EW"></a>真解脱者即是如来。</p>
  <p id="aEX">“又解脱者，<a id="a-EY"></a>名曰清净。<a id="a-EZ"></a>如水无泥，<a id="a-Ea"></a>澄渟清净；<a id="a-Eb"></a>解脱亦尔，<a id="a-Ec"></a>澄渟清净。<a id="a-Ed"></a>澄渟清净即真解脱，<a id="a-Ee"></a>真解脱者即是如来。</p>
  <p id="aEf">“又解脱者，<a id="a-Eg"></a>名曰一味。<a id="a-Eh"></a>如空中雨，<a id="a-Ei"></a>一味清净。<a id="a-Ej"></a>一味清净喻真解脱，<a id="a-Ek"></a>真解脱者即是如来。</p>
  <p id="aEl">“又解脱者，<a id="a-Em"></a>名曰除却。<a id="a-En"></a>譬如满月，<a id="a-Eo"></a>无诸云翳；<a id="a-Ep"></a>解脱亦尔，<a id="a-Eq"></a>无诸云翳。<a id="a-Er"></a>无诸云翳即真解脱，<a id="a-Es"></a>真解脱者即是如来。</p>
  <p id="aEt">“又解脱者，<a id="a-Eu"></a>名曰寂静。<a id="a-Ev"></a>譬如有人，<a id="a-Ew"></a>热病除愈，<a id="a-Ex"></a>身得寂静；<a id="a-Ey"></a>解脱亦尔，<a id="a-Ez"></a>身得寂静。<a id="a-F0"></a>身得寂静即真解脱，<a id="a-F1"></a>真解脱者即是如来。</p>
  <p id="aF2">“又解脱者，<a id="a-F3"></a>即是平等。<a id="a-F4"></a>譬如野田，<a id="a-F5"></a>毒蛇鼠狼俱有杀心；<a id="a-F6"></a>解脱不尔，<a id="a-F7"></a>无有杀心。<a id="a-F8"></a>无杀心者即真解脱，<a id="a-F9"></a>真解脱者即是如来。<a id="a-FA"></a>又平等者，<a id="a-FB"></a>譬如父母等心于子；<a id="a-FC"></a>解脱亦尔，<a id="a-FD"></a>其心平等。<a id="a-FE"></a>心平等者即真解脱，<a id="a-FF"></a>真解脱者即是如来。</p>
  <p id="aFG">“又解脱者，<a id="a-FH"></a>名无异处。<a id="a-FI"></a>譬如有人，<a id="a-FJ"></a>唯居上妙清净屋宅，<a id="a-FK"></a>更无异处；<a id="a-FL"></a>解脱亦尔，<a id="a-FM"></a>无有异处。<a id="a-FN"></a>无异处者即真解脱，<a id="a-FO"></a>真解脱者即是如来。</p>
  <p id="aFP">“又解脱者，<a id="a-FQ"></a>名曰知足。<a id="a-FR"></a>譬如饥人，<a id="a-FS"></a>值遇甘馔，<a id="a-FT"></a>食之无厌；<a id="a-FU"></a>解脱不尔。<a id="a-FV"></a>如食乳糜，<a id="a-FW"></a>更无所须。<a id="a-FX"></a>更无所须喻真解脱，<a id="a-FY"></a>真解脱者即是如来。</p>
  <p id="aFZ">“又解脱者，<a id="a-Fa"></a>名曰断绝。<a id="a-Fb"></a>如人被缚，<a id="a-Fc"></a>断缚得脱；<a id="a-Fd"></a>解脱亦尔，<a id="a-Fe"></a>断绝一切疑心结缚。<a id="a-Ff"></a>如是断疑即真解脱，<a id="a-Fg"></a>真解脱者即是如来。</p>
  <p id="aFh">“又解脱者，<a id="a-Fi"></a>名到彼岸。<a id="a-Fj"></a>譬如大河，<a id="a-Fk"></a>有此彼岸；<a id="a-Fl"></a>解脱不尔，<a id="a-Fm"></a>虽无此岸而有彼岸。<a id="a-Fn"></a>有彼岸者即真解脱，<a id="a-Fo"></a>真解脱者即是如来。</p>
  <p id="aFp">“又解脱者，<a id="a-Fq"></a>名曰默然。<a id="a-Fr"></a>譬如大海，<a id="a-Fs"></a>其水泛涨，<a id="a-Ft"></a>多诸音声，<a id="a-Fu"></a>解脱不尔。<a id="a-Fv"></a>如是解脱即是如来。</p>
  <p id="aFw">“又解脱者，<a id="a-Fx"></a>名曰美妙。<a id="a-Fy"></a>譬如众药，<a id="a-Fz"></a>杂呵梨勒，<a id="a-G0"></a>其味则苦；<a id="a-G1"></a>解脱不尔，<a id="a-G2"></a>味如甘露。<a id="a-G3"></a>味如甘露喻真解脱，<a id="a-G4"></a>真解脱者即是如来。</p>
  <p id="aG5">“又解脱者，<a id="a-G6"></a>除诸烦恼。<a id="a-G7"></a>譬如良医，<a id="a-G8"></a>和合诸药，<a id="a-G9"></a>善疗众病；<a id="a-GA"></a>解脱亦尔，<a id="a-GB"></a>能除烦恼。<a id="a-GC"></a>除烦恼者即真解脱，<a id="a-GD"></a>真解脱者即是如来。</p>
  <p id="aGE">“又解脱者，<a id="a-GF"></a>名曰无迮。<a id="a-GG"></a>譬如小舍，<a id="a-GH"></a>不容多人；<a id="a-GI"></a>解脱不尔，<a id="a-GJ"></a>多所容受。<a id="a-GK"></a>多所容受即真解脱，<a id="a-GL"></a>真解脱者即是如来。</p>
  <p id="aGM">“又解脱者，<a id="a-GN"></a>名灭诸爱，<a id="a-GO"></a>不杂淫欲。<a id="a-GP"></a>譬如女人，<a id="a-GQ"></a>多诸爱欲，<a id="a-GR"></a>解脱不尔。<a id="a-GS"></a>如是解脱即是如来，<a id="a-GT"></a>如来如是无有贪欲、<a id="a-GU"></a>瞋恚、<a id="a-GV"></a>愚痴、<a id="a-GW"></a>憍慢等结。</p>
  <p id="aGX">“又解脱者，<a id="a-GY"></a>名曰无爱。<a id="a-GZ"></a>爱有二种：<a id="a-Ga"></a>一、<a id="a-Gb"></a>饿鬼爱，<a id="a-Gc"></a>二者、<a id="a-Gd"></a>法爱。<a id="a-Ge"></a>真解脱者，<a id="a-Gf"></a>离饿鬼爱，<a id="a-Gg"></a>怜愍众生故有法爱。<a id="a-Gh"></a>如是法爱即真解脱，<a id="a-Gi"></a>真解脱者即是如来。</p>
  <p id="aGj">“又解脱者，<a id="a-Gk"></a>离我、<a id="a-Gl"></a>我所。<a id="a-Gm"></a>如是解脱即是如来，<a id="a-Gn"></a>如来者即是法也。</p>
  <p id="aGo">“又解脱者，<a id="a-Gp"></a>即是灭尽，<a id="a-Gq"></a>离诸有贪。<a id="a-Gr"></a>如是解脱即是如来，<a id="a-Gs"></a>如来者即是法也。</p>
  <p id="aGt">“又解脱者，<a id="a-Gu"></a>即是救护，<a id="a-Gv"></a>能救一切诸怖畏者。<a id="a-Gw"></a>如是解脱即是如来，<a id="a-Gx"></a>如来者即是法也。</p>
  <p id="aGy">“又解脱者，<a id="a-Gz"></a>即是归处。<a id="a-H0"></a>若有归依，<a id="a-H1"></a>如是解脱，<a id="a-H2"></a>不求余依。<a id="a-H3"></a>譬如有人依恃于王，<a id="a-H4"></a>不求余依。<a id="a-H5"></a>虽复依王，<a id="a-H6"></a>则有动转；<a id="a-H7"></a>依解脱者，<a id="a-H8"></a>无有动转。<a id="a-H9"></a>无动转者即真解脱，<a id="a-HA"></a>真解脱者即是如来，<a id="a-HB"></a>如来者即是法也。</p>
  <p id="aHC">“又解脱者，<a id="a-HD"></a>名曰屋宅。<a id="a-HE"></a>譬如有人，<a id="a-HF"></a>行于旷野则有险难；<a id="a-HG"></a>解脱不尔，<a id="a-HH"></a>无有险难。<a id="a-HI"></a>无险难者即真解脱，<a id="a-HJ"></a>真解脱者即是如来。</p>
  <p id="aHK">“又解脱者，<a id="a-HL"></a>是无所畏。<a id="a-HM"></a>如师子王，<a id="a-HN"></a>于诸百兽不生怖畏；<a id="a-HO"></a>解脱亦尔，<a id="a-HP"></a>于诸魔众不生怖畏。<a id="a-HQ"></a>无怖畏者即真解脱，<a id="a-HR"></a>真解脱者即是如来。</p>
  <p id="aHS">“又解脱者，<a id="a-HT"></a>无有迮狭。<a id="a-HU"></a>譬如隘路，<a id="a-HV"></a>乃至不受二人并行；<a id="a-HW"></a>解脱不尔，<a id="a-HX"></a>如是解脱即是如来。<a id="a-HY"></a>又有不迮，<a id="a-HZ"></a>譬如有人，<a id="a-Ha"></a>畏虎堕井；<a id="a-Hb"></a>解脱不尔，<a id="a-Hc"></a>如是解脱即是如来。<a id="a-Hd"></a>又有不迮，<a id="a-He"></a>如大海中，<a id="a-Hf"></a>舍坏小船得坚牢船，<a id="a-Hg"></a>乘之渡海至安隐处，<a id="a-Hh"></a>心得快乐；<a id="a-Hi"></a>解脱亦尔，<a id="a-Hj"></a>心得快乐。<a id="a-Hk"></a>得快乐者即真解脱，<a id="a-Hl"></a>真解脱者即是如来。</p>
  <p id="aHm">“又解脱者，<a id="a-Hn"></a>拔诸因缘。<a id="a-Ho"></a>譬如因乳得酪，<a id="a-Hp"></a>因酪得酥，<a id="a-Hq"></a>因酥得醍醐，<a id="a-Hr"></a>真解脱中都无是因。<a id="a-Hs"></a>无是因者即真解脱，<a id="a-Ht"></a>真解脱者即是如来。</p>
  <p id="aHu">“又解脱者，<a id="a-Hv"></a>能伏憍慢。<a id="a-Hw"></a>譬如大王慢于小王，<a id="a-Hx"></a>解脱不尔。<a id="a-Hy"></a>如是解脱即是如来，<a id="a-Hz"></a>如来者即是法也。</p>
  <p id="aI0">“又解脱者，<a id="a-I1"></a>伏诸放逸。<a id="a-I2"></a>谓放逸者，<a id="a-I3"></a>多有贪欲，<a id="a-I4"></a>真解脱中无有是名。<a id="a-I5"></a>无是名者即真解脱，<a id="a-I6"></a>真解脱者即是如来。</p>
  <p id="aI7">“又解脱者，<a id="a-I8"></a>能除无明。<a id="a-I9"></a>如上妙酥，<a id="a-IA"></a>除诸滓秽，<a id="a-IB"></a>乃名醍醐；<a id="a-IC"></a>解脱亦尔，<a id="a-ID"></a>除无明滓，<a id="a-IE"></a>生于真明。<a id="a-IF"></a>如是真明即真解脱，<a id="a-IG"></a>真解脱者即是如来。</p>
  <p id="aIH">“又解脱者，<a id="a-II"></a>名为寂静，<a id="a-IJ"></a>纯一无二。<a id="a-IK"></a>如空野象，<a id="a-IL"></a>独一无侣；<a id="a-IM"></a>解脱亦尔，<a id="a-IN"></a>独一无二。<a id="a-IO"></a>独一无二即真解脱，<a id="a-IP"></a>真解脱者即是如来。</p>
  <p id="aIQ">“又解脱者，<a id="a-IR"></a>名为坚实。<a id="a-IS"></a>如竹苇、<a id="a-IT"></a>蓖麻，<a id="a-IU"></a>茎干空虚而子坚实，<a id="a-IV"></a>除佛如来，<a id="a-IW"></a>其余人天皆不坚实。<a id="a-IX"></a>真解脱者远离一切诸有漏等，<a id="a-IY"></a>如是解脱即是如来。</p>
  <p id="aIZ">“又解脱者，<a id="a-Ia"></a>名能觉了增益于我。<a id="a-Ib"></a>真解脱者亦复如是。<a id="a-Ic"></a>如是解脱即是如来。</p>
  <p id="aId">“又解脱者，<a id="a-Ie"></a>名舍诸有。<a id="a-If"></a>譬如有人，<a id="a-Ig"></a>食已而吐；<a id="a-Ih"></a>解脱亦尔，<a id="a-Ii"></a>舍于诸有。<a id="a-Ij"></a>舍诸有者即真解脱，<a id="a-Ik"></a>真解脱者即是如来。</p>
  <p id="aIl">“又解脱者，<a id="a-Im"></a>名曰决定。<a id="a-In"></a>如婆师华香，<a id="a-Io"></a>七叶中无，<a id="a-Ip"></a>解脱亦尔。<a id="a-Iq"></a>如是解脱即是如来。</p>
  <p id="aIr">“又解脱者，<a id="a-Is"></a>名曰水大。<a id="a-It"></a>譬如水大，<a id="a-Iu"></a>于诸大胜能润一切草木种子；<a id="a-Iv"></a>解脱亦尔，<a id="a-Iw"></a>能润一切有生之类。<a id="a-Ix"></a>如是解脱即是如来。</p>
  <p id="aIy">“又解脱者，<a id="a-Iz"></a>名曰为入。<a id="a-J0"></a>如有门户，<a id="a-J1"></a>则通入路，<a id="a-J2"></a>金性之处，<a id="a-J3"></a>金则可得；<a id="a-J4"></a>解脱亦尔，<a id="a-J5"></a>如彼门户，<a id="a-J6"></a>修无我者则得入中。<a id="a-J7"></a>如是解脱即是如来。</p>
  <p id="aJ8">“又解脱者，<a id="a-J9"></a>名曰为善。<a id="a-JA"></a>譬如弟子随逐于师，<a id="a-JB"></a>善奉教敕得名为善，<a id="a-JC"></a>解脱亦尔。<a id="a-JD"></a>如是解脱即是如来。</p>
  <p id="aJE">“又解脱者，<a id="a-JF"></a>名出世法，<a id="a-JG"></a>于一切法最为出过。<a id="a-JH"></a>如众味中，<a id="a-JI"></a>酥乳最胜，<a id="a-JJ"></a>解脱亦尔。<a id="a-JK"></a>如是解脱即是如来。</p>
  <p id="aJL">“又解脱者，<a id="a-JM"></a>名曰不动。<a id="a-JN"></a>譬如门阃，<a id="a-JO"></a>风不能动，<a id="a-JP"></a>真解脱者亦复如是。<a id="a-JQ"></a>如是解脱即是如来。</p>
  <p id="aJR">“又解脱者，<a id="a-JS"></a>名无涛波。<a id="a-JT"></a>如彼大海，<a id="a-JU"></a>其水涛波，<a id="a-JV"></a>解脱不尔。<a id="a-JW"></a>如是解脱即是如来。</p>
  <p id="aJX">“又解脱者，<a id="a-JY"></a>譬如宫殿，<a id="a-JZ"></a>解脱亦尔。<a id="a-Ja"></a>当知解脱即是如来。</p>
  <p id="aJb">“又解脱者，<a id="a-Jc"></a>名曰所用。<a id="a-Jd"></a>如阎浮檀金，<a id="a-Je"></a>多有所任，<a id="a-Jf"></a>无有能说是金过恶；<a id="a-Jg"></a>解脱亦尔，<a id="a-Jh"></a>无有过恶。<a id="a-Ji"></a>无有过恶即真解脱，<a id="a-Jj"></a>真解脱者即是如来。</p>
  <p id="aJk">“又解脱者，<a id="a-Jl"></a>舍婴儿行。<a id="a-Jm"></a>譬如大人，<a id="a-Jn"></a>舍小儿行；<a id="a-Jo"></a>解脱亦尔，<a id="a-Jp"></a>除舍五阴。<a id="a-Jq"></a>除舍五阴即真解脱，<a id="a-Jr"></a>真解脱者即是如来。</p>
  <p id="aJs">“又解脱者，<a id="a-Jt"></a>名曰究竟。<a id="a-Ju"></a>如被系者从系得解，<a id="a-Jv"></a>洗浴清净然后还家；<a id="a-Jw"></a>解脱亦尔，<a id="a-Jx"></a>毕竟清净。<a id="a-Jy"></a>毕竟清净即真解脱，<a id="a-Jz"></a>真解脱者即是如来。</p>
  <p id="aK0">“又解脱者，<a id="a-K1"></a>名无作乐。<a id="a-K2"></a>无作乐者，<a id="a-K3"></a>以吐贪欲、<a id="a-K4"></a>瞋恚、<a id="a-K5"></a>痴故。<a id="a-K6"></a>譬如有人误饮毒药，<a id="a-K7"></a>为除毒故即服吐药，<a id="a-K8"></a>既得吐已，<a id="a-K9"></a>毒即除愈，<a id="a-KA"></a>身得安乐；<a id="a-KB"></a>解脱亦尔，<a id="a-KC"></a>吐诸烦恼结缚之毒，<a id="a-KD"></a>身得安乐，<a id="a-KE"></a>名无作乐。<a id="a-KF"></a>无作乐者即真解脱，<a id="a-KG"></a>真解脱者即是如来。</p>
  <p id="aKH">“又解脱者，<a id="a-KI"></a>名断四种毒蛇烦恼。<a id="a-KJ"></a>断烦恼者即真解脱，<a id="a-KK"></a>真解脱者即是如来。</p>
  <p id="aKL">“又解脱者，<a id="a-KM"></a>名离诸有，<a id="a-KN"></a>灭一切苦，<a id="a-KO"></a>得一切乐，<a id="a-KP"></a>永断贪欲、<a id="a-KQ"></a>瞋恚、<a id="a-KR"></a>愚痴，<a id="a-KS"></a>拔断一切烦恼根本。<a id="a-KT"></a>拔根本者即真解脱，<a id="a-KU"></a>真解脱者即是如来。</p>
  <p id="aKV">“又解脱者，<a id="a-KW"></a>名断一切有为之法，<a id="a-KX"></a>出生一切无漏善法，<a id="a-KY"></a>断塞诸道，<a id="a-KZ"></a>所谓若我无我、<a id="a-Ka"></a>非我非无我。<a id="a-Kb"></a>唯断取著，<a id="a-Kc"></a>不断我见。<a id="a-Kd"></a>我见者名为佛性，<a id="a-Ke"></a>佛性者即真解脱，<a id="a-Kf"></a>真解脱者即是如来。</p>
  <p id="aKg">“又解脱者，<a id="a-Kh"></a>名不空空。<a id="a-Ki"></a>空空者，<a id="a-Kj"></a>名无所有；<a id="a-Kk"></a>无所有者，<a id="a-Kl"></a>即是外道尼揵子等所计解脱；<a id="a-Km"></a>而是尼揵实无解脱，<a id="a-Kn"></a>故名空空。<a id="a-Ko"></a>真解脱者则不如是，<a id="a-Kp"></a>故不空空。<a id="a-Kq"></a>不空空者即真解脱，<a id="a-Kr"></a>真解脱者即是如来。</p>
  <p id="aKs">“又解脱者，<a id="a-Kt"></a>名空不空。<a id="a-Ku"></a>如水、<a id="a-Kv"></a>酒、<a id="a-Kw"></a>乳、<a id="a-Kx"></a>酪、<a id="a-Ky"></a>酥、<a id="a-Kz"></a>蜜等瓶，<a id="a-L0"></a>虽无水、<a id="a-L1"></a>酒、<a id="a-L2"></a>酪、<a id="a-L3"></a>酥、<a id="a-L4"></a>蜜时，<a id="a-L5"></a>犹故得名为水等瓶，<a id="a-L6"></a>而是瓶等不可说空及以不空。<a id="a-L7"></a>若言空者，<a id="a-L8"></a>则不得有色香味触；<a id="a-L9"></a>若言不空，<a id="a-LA"></a>而复无有水酒等实。<a id="a-LB"></a>解脱亦尔，<a id="a-LC"></a>不可说色及以非色，<a id="a-LD"></a>不可说空及以不空。<a id="a-LE"></a>若言空者，<a id="a-LF"></a>则不得有常乐我净；<a id="a-LG"></a>若言不空，<a id="a-LH"></a>谁受是常乐我净者？<a id="a-LI"></a>以是义故，<a id="a-LJ"></a>不可说空及以不空。<a id="a-LK"></a>空者，<a id="a-LL"></a>谓无二十五有及诸烦恼、<a id="a-LM"></a>一切苦、<a id="a-LN"></a>一切相、<a id="a-LO"></a>一切有为行。<a id="a-LP"></a>如瓶无酪，<a id="a-LQ"></a>则名为空。<a id="a-LR"></a>不空者，<a id="a-LS"></a>谓真实善色，<a id="a-LT"></a>常乐我净，<a id="a-LU"></a>不动不变，<a id="a-LV"></a>犹如彼瓶色香味触故名不空。<a id="a-LW"></a>是故解脱喻如彼瓶。<a id="a-LX"></a>彼瓶遇缘则有破坏，<a id="a-LY"></a>解脱不尔，<a id="a-LZ"></a>不可破坏。<a id="a-La"></a>不可破坏即真解脱，<a id="a-Lb"></a>真解脱者即是如来。</p>
  <p id="aLc">“又解脱者，<a id="a-Ld"></a>名曰离爱。<a id="a-Le"></a>譬如有人，<a id="a-Lf"></a>爱心希望释提桓因、<a id="a-Lg"></a>大梵天王、<a id="a-Lh"></a>自在天王；<a id="a-Li"></a>解脱不尔，<a id="a-Lj"></a>若得成于阿耨多罗三藐三菩提已，<a id="a-Lk"></a>无爱无疑。<a id="a-Ll"></a>无爱无疑即真解脱，<a id="a-Lm"></a>真解脱者即是如来。<a id="a-Ln"></a>若言解脱有爱疑者，<a id="a-Lo"></a>无有是处。</p>
  <p id="aLp">“又解脱者，<a id="a-Lq"></a>断诸有贪，<a id="a-Lr"></a>断一切相、<a id="a-Ls"></a>一切系缚、<a id="a-Lt"></a>一切烦恼、<a id="a-Lu"></a>一切生死、<a id="a-Lv"></a>一切因缘、<a id="a-Lw"></a>一切果报。<a id="a-Lx"></a>如是解脱即是如来，<a id="a-Ly"></a>如来即是涅槃。<a id="a-Lz"></a>一切众生怖畏生死诸烦恼故，<a id="a-M0"></a>故受三归。<a id="a-M1"></a>譬如群鹿，<a id="a-M2"></a>怖畏猎师，<a id="a-M3"></a>既得免离，<a id="a-M4"></a>若得一跳则喻一归，<a id="a-M5"></a>如是三跳则喻三归，<a id="a-M6"></a>以三跳故得受安乐；<a id="a-M7"></a>众生亦尔，<a id="a-M8"></a>怖畏四魔恶猎师故受三归依，<a id="a-M9"></a>三归依故则得安乐。<a id="a-MA"></a>受安乐者即真解脱，<a id="a-MB"></a>真解脱者即是如来，<a id="a-MC"></a>如来者即是涅槃，<a id="a-MD"></a>涅槃者即是无尽，<a id="a-ME"></a>无尽者即是佛性，<a id="a-MF"></a>佛性者即是决定，<a id="a-MG"></a>决定者即是阿耨多罗三藐三菩提。<a id="a-MH"></a>”</p>
  <p id="aMI">迦葉菩萨白佛言：<a id="a-MJ"></a>“世尊，<a id="a-MK"></a>若涅槃、<a id="a-ML"></a>佛性、<a id="a-MM"></a>决定、<a id="a-MN"></a>如来是一义者，<a id="a-MO"></a>云何说言有三归依？<a id="a-MP"></a>”</p>
  <p id="aMQ">佛告迦葉：<a id="a-MR"></a>“善男子，<a id="a-MS"></a>一切众生怖畏生死故求三归，<a id="a-MT"></a>以三归故则知佛性、<a id="a-MU"></a>决定、<a id="a-MV"></a>涅槃。<a id="a-MW"></a>善男子，<a id="a-MX"></a>有法名一义异，<a id="a-MY"></a>有法名义俱异。<a id="a-MZ"></a>名一义异者，<a id="a-Ma"></a>佛常、<a id="a-Mb"></a>法常、<a id="a-Mc"></a>比丘僧常，<a id="a-Md"></a>涅槃虚空皆亦是常，<a id="a-Me"></a>是名名一义异。<a id="a-Mf"></a>名义俱异者，<a id="a-Mg"></a>佛名为觉，<a id="a-Mh"></a>法名不觉，<a id="a-Mi"></a>僧名和合，<a id="a-Mj"></a>涅槃名解脱，<a id="a-Mk"></a>虚空名非善，<a id="a-Ml"></a>亦名无碍，<a id="a-Mm"></a>是为名义俱异。</p>
  <p id="aMn">“善男子，<a id="a-Mo"></a>三归依者亦复如是，<a id="a-Mp"></a>名义俱异，<a id="a-Mq"></a>云何为一？<a id="a-Mr"></a>是故我告摩诃波阇波提：<a id="a-Ms"></a>‘憍昙弥，<a id="a-Mt"></a>莫供养我，<a id="a-Mu"></a>当供养僧。<a id="a-Mv"></a>若供养僧，<a id="a-Mw"></a>则得具足供养三归。<a id="a-Mx"></a>’摩诃波阇波提即答我言：<a id="a-My"></a>‘众僧之中，<a id="a-Mz"></a>无佛无法，<a id="a-N0"></a>云何说言供养众僧则得具足供养三归？<a id="a-N1"></a>’我复告言：<a id="a-N2"></a>‘汝随我语，<a id="a-N3"></a>则供养佛；<a id="a-N4"></a>为解脱故，<a id="a-N5"></a>即供养法；<a id="a-N6"></a>众僧受者，<a id="a-N7"></a>则供养僧。<a id="a-N8"></a>’善男子，<a id="a-N9"></a>是故三归不得为一。<a id="a-NA"></a>善男子，<a id="a-NB"></a>如来或时说一为三、<a id="a-NC"></a>说三为一，<a id="a-ND"></a>如是之义，<a id="a-NE"></a>诸佛境界，<a id="a-NF"></a>非是声闻、<a id="a-NG"></a>缘觉所知。<a id="a-NH"></a>”</p>
  <p id="aNI">迦葉复言：<a id="a-NJ"></a>“如佛所说，<a id="a-NK"></a>毕竟安乐名涅槃者，<a id="a-NL"></a>是义云何？<a id="a-NM"></a>夫涅槃者，<a id="a-NN"></a>舍身舍智。<a id="a-NO"></a>若舍身智，<a id="a-NP"></a>谁当受乐？<a id="a-NQ"></a>”</p>
  <p id="aNR">佛言：<a id="a-NS"></a>“善男子，<a id="a-NT"></a>譬如有人，<a id="a-NU"></a>食已心闷，<a id="a-NV"></a>出外欲吐。<a id="a-NW"></a>既得吐已，<a id="a-NX"></a>而复回还，<a id="a-NY"></a>同伴问之：<a id="a-NZ"></a>‘汝今所患，<a id="a-Na"></a>竟为差不？<a id="a-Nb"></a>而复来还。<a id="a-Nc"></a>’答言：<a id="a-Nd"></a>‘已差，<a id="a-Ne"></a>身得安乐。<a id="a-Nf"></a>’如来亦尔，<a id="a-Ng"></a>毕竟远离二十五有，<a id="a-Nh"></a>永得涅槃安乐之处，<a id="a-Ni"></a>不可动转，<a id="a-Nj"></a>无有尽灭，<a id="a-Nk"></a>断一切受，<a id="a-Nl"></a>名无受乐。<a id="a-Nm"></a>如是无受，<a id="a-Nn"></a>名为常乐。<a id="a-No"></a>若言如来有受乐者，<a id="a-Np"></a>无有是处。<a id="a-Nq"></a>是故毕竟乐者即是涅槃，<a id="a-Nr"></a>涅槃者即真解脱，<a id="a-Ns"></a>真解脱者即是如来。<a id="a-Nt"></a>”</p>
  <p id="aNu">迦葉复言：<a id="a-Nv"></a>“不生不灭是解脱耶？<a id="a-Nw"></a>”</p>
  <p id="aNx">“如是，<a id="a-Ny"></a>如是，<a id="a-Nz"></a>善男子，<a id="a-O0"></a>不生不灭即是解脱，<a id="a-O1"></a>如是解脱即是如来。<a id="a-O2"></a>”</p>
  <p id="aO3">迦葉复言：<a id="a-O4"></a>“若不生灭是解脱者，<a id="a-O5"></a>虚空之性亦无生灭应是如来，<a id="a-O6"></a>如如来性即是解脱。<a id="a-O7"></a>”</p>
  <p id="aO8">佛告迦葉：<a id="a-O9"></a>“善男子，<a id="a-OA"></a>是事不然。<a id="a-OB"></a>”</p>
  <p id="aOC">“世尊，<a id="a-OD"></a>何故不然？<a id="a-OE"></a>”</p>
  <p id="aOF">“善男子，<a id="a-OG"></a>如迦兰伽及命命鸟，<a id="a-OH"></a>其声清妙，<a id="a-OI"></a>宁可同于乌鹊音不？<a id="a-OJ"></a>”</p>
  <p id="aOK">“不也，<a id="a-OL"></a>世尊。<a id="a-OM"></a>乌鹊之声，<a id="a-ON"></a>比命命等，<a id="a-OO"></a>百千万倍，<a id="a-OP"></a>不可为比。<a id="a-OQ"></a>”迦葉复言：<a id="a-OR"></a>“迦兰伽等，<a id="a-OS"></a>其声微妙，<a id="a-OT"></a>身亦不同，<a id="a-OU"></a>如来云何比之乌鹊？<a id="a-OV"></a>无异芥子比须弥山。<a id="a-OW"></a>佛与虚空亦复如是，<a id="a-OX"></a>迦兰伽声，<a id="a-OY"></a>可譬佛声，<a id="a-OZ"></a>不可以喻乌鹊之音。<a id="a-Oa"></a>”</p>
  <p id="aOb">尔时，<a id="a-Oc"></a>佛赞迦葉菩萨：<a id="a-Od"></a>“善哉！<a id="a-Oe"></a>善哉！<a id="a-Of"></a>善男子，<a id="a-Og"></a>汝今善解甚深难解。<a id="a-Oh"></a>如来有时以因缘故，<a id="a-Oi"></a>引彼虚空以喻解脱，<a id="a-Oj"></a>如是解脱即是如来。<a id="a-Ok"></a>真解脱者，<a id="a-Ol"></a>一切人天无能为匹，<a id="a-Om"></a>而此虚空实非其譬，<a id="a-On"></a>为化众生故以虚空非喻为喻。<a id="a-Oo"></a>当知解脱即是如来，<a id="a-Op"></a>如来之性即是解脱，<a id="a-Oq"></a>解脱、<a id="a-Or"></a>如来无二无别。</p>
  <p id="aOs">“善男子，<a id="a-Ot"></a>非喻者，<a id="a-Ou"></a>如无比之物不可引喻，<a id="a-Ov"></a>有因缘故可得引喻。<a id="a-Ow"></a>如经中说：<a id="a-Ox"></a>面貌端正如月盛满，<a id="a-Oy"></a>白象鲜洁犹如雪山。<a id="a-Oz"></a>满月不得即同于面，<a id="a-P0"></a>雪山不得即是白象。<a id="a-P1"></a>善男子，<a id="a-P2"></a>不可以喻喻真解脱，<a id="a-P3"></a>为化众生故作喻耳。<a id="a-P4"></a>以诸譬喻，<a id="a-P5"></a>知诸法性，<a id="a-P6"></a>皆亦如是。<a id="a-P7"></a>”</p>
  <p id="aP8">迦葉复言：<a id="a-P9"></a>“云何如来作二种说？<a id="a-PA"></a>”</p>
  <p id="aPB">佛言：<a id="a-PC"></a>“善男子，<a id="a-PD"></a>譬如有人执持刀剑，<a id="a-PE"></a>以瞋恚心欲害如来，<a id="a-PF"></a>如来和悦无恚恨色，<a id="a-PG"></a>是人当得坏如来身成逆罪不？<a id="a-PH"></a>”</p>
  <p id="aPI">“不也，<a id="a-PJ"></a>世尊。<a id="a-PK"></a>何以故？<a id="a-PL"></a>如来身界不可坏故。<a id="a-PM"></a>所以者何？<a id="a-PN"></a>以无身聚唯有法性，<a id="a-PO"></a>法性之性理不可坏，<a id="a-PP"></a>是人云何能坏佛身？<a id="a-PQ"></a>直以恶心故成无间。<a id="a-PR"></a>以是因缘，<a id="a-PS"></a>引诸譬喻，<a id="a-PT"></a>得知实法。<a id="a-PU"></a>”</p>
  <p id="aPV">尔时，<a id="a-PW"></a>佛赞迦葉菩萨：<a id="a-PX"></a>“善哉！<a id="a-PY"></a>善哉！<a id="a-PZ"></a>善男子，<a id="a-Pa"></a>我所欲说，<a id="a-Pb"></a>汝今已说。<a id="a-Pc"></a>又善男子，<a id="a-Pd"></a>譬如恶人欲害其母，<a id="a-Pe"></a>住于野田在谷积下。<a id="a-Pf"></a>母为送食，<a id="a-Pg"></a>其人见已，<a id="a-Ph"></a>寻生害心，<a id="a-Pi"></a>便前磨刀。<a id="a-Pj"></a>母时知已，<a id="a-Pk"></a>逃入积中。<a id="a-Pl"></a>其人持刀，<a id="a-Pm"></a>绕积边斫，<a id="a-Pn"></a>斫已欢喜生已害想。<a id="a-Po"></a>其母寻出，<a id="a-Pp"></a>还至家中。<a id="a-Pq"></a>于意云何？<a id="a-Pr"></a>是人成就无间罪不？<a id="a-Ps"></a>”</p>
  <p id="aPt">“世尊，<a id="a-Pu"></a>不可定说。<a id="a-Pv"></a>何以故？<a id="a-Pw"></a>若说有罪，<a id="a-Px"></a>母身应坏，<a id="a-Py"></a>身若不坏，<a id="a-Pz"></a>云何言有？<a id="a-Q0"></a>若说无罪，<a id="a-Q1"></a>生已杀想，<a id="a-Q2"></a>心怀欢喜，<a id="a-Q3"></a>云何言无？<a id="a-Q4"></a>是人虽不具足逆罪，<a id="a-Q5"></a>而亦是逆。<a id="a-Q6"></a>以是因缘，<a id="a-Q7"></a>引诸譬喻，<a id="a-Q8"></a>得知实法。<a id="a-Q9"></a>”</p>
  <p id="aQA">佛赞迦葉：<a id="a-QB"></a>“善哉！<a id="a-QC"></a>善哉！<a id="a-QD"></a>善男子，<a id="a-QE"></a>以是因缘，<a id="a-QF"></a>我说种种方便譬喻以譬解脱。<a id="a-QG"></a>虽以无量阿僧祇喻，<a id="a-QH"></a>而实不可以喻为比。<a id="a-QI"></a>或有因缘亦可喻说，<a id="a-QJ"></a>或有因缘不可引譬。<a id="a-QK"></a>是故解脱成就如是无量功德趣涅槃者，<a id="a-QL"></a>涅槃如来亦有如是无量功德，<a id="a-QM"></a>以如是等无量功德成就满故，<a id="a-QN"></a>名大涅槃。<a id="a-QO"></a>”</p>
  <p id="aQP">迦葉菩萨白佛言：<a id="a-QQ"></a>“世尊，<a id="a-QR"></a>我今始知，<a id="a-QS"></a>如来至处，<a id="a-QT"></a>为无有尽。<a id="a-QU"></a>处若无尽，<a id="a-QV"></a>当知寿命亦应无尽。<a id="a-QW"></a>”</p>
  <p id="aQX">佛言：<a id="a-QY"></a>“善哉！<a id="a-QZ"></a>善哉！<a id="a-Qa"></a>善男子，<a id="a-Qb"></a>汝今善能护持正法。<a id="a-Qc"></a>若有善男子、<a id="a-Qd"></a>善女人，<a id="a-Qe"></a>欲断烦恼诸结缚者，<a id="a-Qf"></a>当作如是护持正法。<a id="a-Qg"></a>”</p>
 </body>
</html>