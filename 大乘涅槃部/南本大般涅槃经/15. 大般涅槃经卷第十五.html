<!doctype html>
<html id="z3IBTbVKb" data-ver="1799">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第十五</h1>
  <h2 id="a2">梵行品第二十之二</h2>
  <p id="a3">“复次，<a id="a-4"></a>善男子，<a id="a-5"></a>菩萨摩诃萨修慈悲喜已，<a id="a-6"></a>得住极爱一子之地。<a id="a-7"></a>善男子，<a id="a-8"></a>云何是地名曰极爱？<a id="a-9"></a>复名一子？<a id="a-A"></a>善男子，<a id="a-B"></a>譬如父母见子安隐，<a id="a-C"></a>心大欢喜；<a id="a-D"></a>菩萨摩诃萨住是地中亦复如是，<a id="a-E"></a>视诸众生同于一子，<a id="a-F"></a>见修善者生大欢喜，<a id="a-G"></a>是故此地名曰极爱。</p>
  <p id="aH">“善男子，<a id="a-I"></a>譬如父母见子遇患，<a id="a-J"></a>心生苦恼，<a id="a-K"></a>愍之愁毒，<a id="a-L"></a>初无舍离；<a id="a-M"></a>菩萨摩诃萨住是地中亦复如是，<a id="a-N"></a>见诸众生为烦恼病之所缠切，<a id="a-O"></a>心生愁恼，<a id="a-P"></a>忧念如子，<a id="a-Q"></a>身诸毛孔血皆流出，<a id="a-R"></a>是故此地名为一子。</p>
  <p id="aS">“善男子，<a id="a-T"></a>如人小时，<a id="a-U"></a>拾取土块、<a id="a-V"></a>粪秽、<a id="a-W"></a>瓦石、<a id="a-X"></a>枯骨、<a id="a-Y"></a>木枝置于口中，<a id="a-Z"></a>父母见已，<a id="a-a"></a>恐为其患，<a id="a-b"></a>左手捉头，<a id="a-c"></a>右手挑出；<a id="a-d"></a>菩萨摩诃萨住是地中亦复如是，<a id="a-e"></a>见诸众生法身未增，<a id="a-f"></a>或行身口意业不善，<a id="a-g"></a>菩萨见已，<a id="a-h"></a>则以智手拔之令出，<a id="a-i"></a>不欲令彼流转生死受诸苦恼，<a id="a-j"></a>是故此地复名一子。</p>
  <p id="ak">“善男子，<a id="a-l"></a>譬如父母所爱之子舍而终亡，<a id="a-m"></a>父母愁恼，<a id="a-n"></a>愿与并命；<a id="a-o"></a>菩萨亦尔，<a id="a-p"></a>见一阐提堕于地狱，<a id="a-q"></a>亦愿与俱生地狱中。<a id="a-r"></a>何以故？<a id="a-s"></a>是一阐提若受苦时，<a id="a-t"></a>或生一念改悔之心，<a id="a-u"></a>我即当为说种种法，<a id="a-v"></a>令彼得生一念善根，<a id="a-w"></a>是故此地复名一子。</p>
  <p id="ax">“善男子，<a id="a-y"></a>譬如父母唯有一子，<a id="a-z"></a>其子睡寤行住坐卧，<a id="a-10"></a>心常念之，<a id="a-11"></a>若有罪咎，<a id="a-12"></a>善言诱谕，<a id="a-13"></a>不加其恶；<a id="a-14"></a>菩萨摩诃萨亦复如是，<a id="a-15"></a>见诸众生若堕地狱、<a id="a-16"></a>畜生、<a id="a-17"></a>饿鬼，<a id="a-18"></a>或人天中，<a id="a-19"></a>造作善恶，<a id="a-1A"></a>心常念之，<a id="a-1B"></a>初不放舍，<a id="a-1C"></a>若行诸恶，<a id="a-1D"></a>终不生瞋，<a id="a-1E"></a>以恶加之，<a id="a-1F"></a>是故此地复名一子。<a id="a-1G"></a>”</p>
  <p id="a1H">迦葉菩萨白佛言：<a id="a-1I"></a>“世尊，<a id="a-1J"></a>如佛所说其言秘密，<a id="a-1K"></a>我今智浅，<a id="a-1L"></a>云何能解？<a id="a-1M"></a>若诸菩萨住一子地能如是者，<a id="a-1N"></a>云何如来昔为国王行菩萨道时，<a id="a-1O"></a>断绝尔所婆罗门命？<a id="a-1P"></a>若得此地，<a id="a-1Q"></a>则应护念。<a id="a-1R"></a>若不得者，<a id="a-1S"></a>复何因缘不堕地狱？<a id="a-1T"></a>若使等视一切众生同于子想如罗睺罗，<a id="a-1U"></a>何故复向提婆达多说如是言：<a id="a-1V"></a>‘痴人无羞，<a id="a-1W"></a>食人涕唾。<a id="a-1X"></a>’令彼闻已，<a id="a-1Y"></a>生于瞋恨，<a id="a-1Z"></a>起不善心出佛身血。<a id="a-1a"></a>提婆达多造是恶已，<a id="a-1b"></a>如来复记当堕地狱一劫受罪。<a id="a-1c"></a>世尊，<a id="a-1d"></a>如是之言，<a id="a-1e"></a>云何于义不相违背？</p>
  <p id="a1f">“世尊，<a id="a-1g"></a>须菩提者，<a id="a-1h"></a>住虚空地，<a id="a-1i"></a>凡欲入城求乞饮食要先观人。<a id="a-1j"></a>若有于己生嫌嫉心则止不行，<a id="a-1k"></a>乃至极饥犹不行乞。<a id="a-1l"></a>何以故？<a id="a-1m"></a>是须菩提常作是念：<a id="a-1n"></a>‘我忆往昔，<a id="a-1o"></a>于福田所生一恶念，<a id="a-1p"></a>由是因缘堕大地狱受种种苦。<a id="a-1q"></a>我今宁饥，<a id="a-1r"></a>终日不食，<a id="a-1s"></a>终不令彼于我起嫌，<a id="a-1t"></a>堕于地狱受苦恼也。<a id="a-1u"></a>’复作是念：<a id="a-1v"></a>‘若有众生嫌我立者，<a id="a-1w"></a>我当终日端坐不起。<a id="a-1x"></a>若有众生嫌我坐者，<a id="a-1y"></a>我当终日立不移处。<a id="a-1z"></a>行卧亦尔。<a id="a-20"></a>’是须菩提护众生故尚起是心，<a id="a-21"></a>何况菩萨！<a id="a-22"></a>菩萨若得一子地者，<a id="a-23"></a>何缘如来出是粗言，<a id="a-24"></a>使诸众生起重恶心？<a id="a-25"></a>”</p>
  <p id="a26">“善男子，<a id="a-27"></a>汝今不应作如是难言，<a id="a-28"></a>佛如来为诸众生作烦恼因缘。<a id="a-29"></a>善男子，<a id="a-2A"></a>假使蚊嘴能尽海底，<a id="a-2B"></a>如来终不为诸众生作烦恼因缘。<a id="a-2C"></a>善男子，<a id="a-2D"></a>假令大地悉为非色，<a id="a-2E"></a>水为干相，<a id="a-2F"></a>火为冷相，<a id="a-2G"></a>风为住相，<a id="a-2H"></a>三宝佛性及以虚空作无常相，<a id="a-2I"></a>如来终不为诸众生作烦恼因缘。<a id="a-2J"></a>善男子，<a id="a-2K"></a>假使毁犯四重禁罪及一阐提谤正法者，<a id="a-2L"></a>现身得成十力、<a id="a-2M"></a>无畏、<a id="a-2N"></a>三十二相、<a id="a-2O"></a>八十种好，<a id="a-2P"></a>如来终不为诸众生作烦恼因缘。<a id="a-2Q"></a>善男子，<a id="a-2R"></a>假使声闻、<a id="a-2S"></a>辟支佛等常住不变，<a id="a-2T"></a>如来终不为诸众生作烦恼因缘。<a id="a-2U"></a>善男子，<a id="a-2V"></a>假使十住诸菩萨等犯四重禁、<a id="a-2W"></a>作一阐提、<a id="a-2X"></a>诽谤正法，<a id="a-2Y"></a>如来终不为诸众生作烦恼因缘。<a id="a-2Z"></a>善男子，<a id="a-2a"></a>假使一切无量众生丧灭佛性，<a id="a-2b"></a>如来究竟入般涅槃，<a id="a-2c"></a>如来终不为诸众生作烦恼因缘。<a id="a-2d"></a>善男子，<a id="a-2e"></a>假使掷罥能系缚风，<a id="a-2f"></a>齿能破铁，<a id="a-2g"></a>爪坏须弥，<a id="a-2h"></a>如来终不为诸众生作烦恼因缘。<a id="a-2i"></a>宁与毒蛇同共一处，<a id="a-2j"></a>内其两手饿师子口，<a id="a-2k"></a>佉陀罗炭用洗浴身，<a id="a-2l"></a>不应发言：<a id="a-2m"></a>‘如来世尊为诸众生作烦恼因缘。<a id="a-2n"></a>’善男子，<a id="a-2o"></a>如来真实能为众生断除烦恼，<a id="a-2p"></a>终不为作烦恼因也。</p>
  <p id="a2q">“善男子，<a id="a-2r"></a>如汝所言，<a id="a-2s"></a>如来往昔杀婆罗门者。<a id="a-2t"></a>善男子，<a id="a-2u"></a>菩萨摩诃萨乃至蚁子尚不故杀，<a id="a-2v"></a>况婆罗门？<a id="a-2w"></a>菩萨常作种种方便，<a id="a-2x"></a>惠施众生无量寿命。<a id="a-2y"></a>善男子，<a id="a-2z"></a>夫施食者则为施命；<a id="a-30"></a>菩萨摩诃萨行檀波罗蜜时，<a id="a-31"></a>常施众生无量寿命。<a id="a-32"></a>善男子，<a id="a-33"></a>修不杀戒得寿命长；<a id="a-34"></a>菩萨摩诃萨行尸波罗蜜时，<a id="a-35"></a>则为施与一切众生无量寿命。<a id="a-36"></a>善男子，<a id="a-37"></a>慎口无过得寿命长；<a id="a-38"></a>菩萨摩诃萨行羼提波罗蜜时，<a id="a-39"></a>常劝众生莫生怨想、<a id="a-3A"></a>推直于人、<a id="a-3B"></a>引曲向己，<a id="a-3C"></a>无所诤讼得寿命长，<a id="a-3D"></a>是故菩萨行羼提波罗蜜时，<a id="a-3E"></a>已施众生无量寿命。<a id="a-3F"></a>善男子，<a id="a-3G"></a>精勤修善得寿命长；<a id="a-3H"></a>菩萨摩诃萨行毗梨耶波罗蜜时，<a id="a-3I"></a>常劝众生勤修善法，<a id="a-3J"></a>众生行已得无量寿命，<a id="a-3K"></a>是故菩萨行毗梨耶波罗蜜时，<a id="a-3L"></a>已施众生无量寿命。<a id="a-3M"></a>善男子，<a id="a-3N"></a>修摄心者得寿命长；<a id="a-3O"></a>菩萨摩诃萨行禅波罗蜜时，<a id="a-3P"></a>劝诸众生修平等心，<a id="a-3Q"></a>众生行已得寿命长，<a id="a-3R"></a>是故菩萨行禅波罗蜜时，<a id="a-3S"></a>已施众生无量寿命。<a id="a-3T"></a>善男子，<a id="a-3U"></a>于诸善法不放逸者得寿命长；<a id="a-3V"></a>菩萨摩诃萨行般若波罗蜜时，<a id="a-3W"></a>劝诸众生于诸善法不生放逸，<a id="a-3X"></a>众生行已以是因缘得寿命长，<a id="a-3Y"></a>是故菩萨行般若波罗蜜时，<a id="a-3Z"></a>已施众生无量寿命。<a id="a-3a"></a>善男子，<a id="a-3b"></a>以是义故，<a id="a-3c"></a>菩萨摩诃萨于诸众生终无夺命。</p>
  <p id="a3d">“善男子，<a id="a-3e"></a>汝向所问，<a id="a-3f"></a>杀婆罗门时，<a id="a-3g"></a>得是地不？<a id="a-3h"></a>善男子，<a id="a-3i"></a>时我已得，<a id="a-3j"></a>以爱念故断其命根，<a id="a-3k"></a>非恶心也。<a id="a-3l"></a>善男子，<a id="a-3m"></a>譬如父母唯有一子，<a id="a-3n"></a>爱之甚重，<a id="a-3o"></a>犯官宪制，<a id="a-3p"></a>是时父母以怖畏故若摈若杀，<a id="a-3q"></a>虽有摈杀，<a id="a-3r"></a>无有恶心；<a id="a-3s"></a>菩萨摩诃萨为护正法亦复如是，<a id="a-3t"></a>若有众生谤大乘者，<a id="a-3u"></a>即以鞭挞苦加治之，<a id="a-3v"></a>或夺其命，<a id="a-3w"></a>欲令改往，<a id="a-3x"></a>遵修善法。<a id="a-3y"></a>菩萨常当作是思惟：<a id="a-3z"></a>‘以何因缘能令众生发起信心？<a id="a-40"></a>随其方便要当为之。<a id="a-41"></a>’诸婆罗门命终之后，<a id="a-42"></a>生阿鼻地狱则有三念：<a id="a-43"></a>一者、<a id="a-44"></a>自念我从何处而来生此，<a id="a-45"></a>即自知从人道中来；<a id="a-46"></a>二者、<a id="a-47"></a>自念我今所生为是何处，<a id="a-48"></a>即便自知是阿鼻狱；<a id="a-49"></a>三者、<a id="a-4A"></a>自念乘何业缘而来生此，<a id="a-4B"></a>即便自知乘谤方等大乘经典不信因缘，<a id="a-4C"></a>为国主所杀而来生此。<a id="a-4D"></a>念是事已，<a id="a-4E"></a>即于大乘方等经典生信敬心，<a id="a-4F"></a>寻时命终生甘露鼓如来世界，<a id="a-4G"></a>于彼寿命具足十劫。<a id="a-4H"></a>善男子，<a id="a-4I"></a>以是义故，<a id="a-4J"></a>我于往昔乃与是人十劫寿命，<a id="a-4K"></a>云何名杀？</p>
  <p id="a4L">“善男子，<a id="a-4M"></a>有人掘地、<a id="a-4N"></a>刈草、<a id="a-4O"></a>斫树、<a id="a-4P"></a>斩截死尸、<a id="a-4Q"></a>骂詈鞭挞，<a id="a-4R"></a>以是业缘堕地狱不？<a id="a-4S"></a>”</p>
  <p id="a4T">迦葉菩萨白佛言：<a id="a-4U"></a>“世尊，<a id="a-4V"></a>如我解佛所说义者，<a id="a-4W"></a>应堕地狱。<a id="a-4X"></a>何以故？<a id="a-4Y"></a>如佛昔为声闻说法：<a id="a-4Z"></a>‘汝诸比丘，<a id="a-4a"></a>于诸草木莫生恶心。<a id="a-4b"></a>何以故？<a id="a-4c"></a>一切众生因恶心故堕于地狱。<a id="a-4d"></a>’”</p>
  <p id="a4e">尔时，<a id="a-4f"></a>佛赞迦葉菩萨：<a id="a-4g"></a>“善哉！<a id="a-4h"></a>善哉！<a id="a-4i"></a>如汝所说，<a id="a-4j"></a>应善受持。<a id="a-4k"></a>善男子，<a id="a-4l"></a>若因恶心堕地狱者，<a id="a-4m"></a>菩萨尔时实无恶心。<a id="a-4n"></a>何以故？<a id="a-4o"></a>菩萨摩诃萨于一切众生，<a id="a-4p"></a>乃至虫蚁，<a id="a-4q"></a>悉生怜愍利益心故。<a id="a-4r"></a>所以者何？<a id="a-4s"></a>善知因缘诸方便故，<a id="a-4t"></a>以方便力欲令众生种诸善根。<a id="a-4u"></a>善男子，<a id="a-4v"></a>以是义故，<a id="a-4w"></a>我于尔时，<a id="a-4x"></a>以善方便，<a id="a-4y"></a>虽夺其命而非恶心。</p>
  <p id="a4z">“善男子，<a id="a-50"></a>婆罗门法，<a id="a-51"></a>若杀蚁子满足十车，<a id="a-52"></a>无有罪报。<a id="a-53"></a>蚊、<a id="a-54"></a>虻、<a id="a-55"></a>蚤、<a id="a-56"></a>虱、<a id="a-57"></a>猫、<a id="a-58"></a>狸、<a id="a-59"></a>师子、<a id="a-5A"></a>虎、<a id="a-5B"></a>狼、<a id="a-5C"></a>熊、<a id="a-5D"></a>罴，<a id="a-5E"></a>诸恶虫兽，<a id="a-5F"></a>及余能为众生害者，<a id="a-5G"></a>杀满十车，<a id="a-5H"></a>鬼、<a id="a-5I"></a>神、<a id="a-5J"></a>罗刹、<a id="a-5K"></a>拘槃茶、<a id="a-5L"></a>迦罗、<a id="a-5M"></a>富单那颠狂干枯诸鬼神等，<a id="a-5N"></a>能为众生作娆害者，<a id="a-5O"></a>有夺其命，<a id="a-5P"></a>悉无罪报。<a id="a-5Q"></a>若杀恶人则有罪报，<a id="a-5R"></a>杀已不悔则堕饿鬼。<a id="a-5S"></a>若能忏悔，<a id="a-5T"></a>三日断食，<a id="a-5U"></a>其罪消灭无有遗余。<a id="a-5V"></a>若杀和尚，<a id="a-5W"></a>害其父母、<a id="a-5X"></a>女人及牛，<a id="a-5Y"></a>无数千年在地狱中。</p>
  <p id="a5Z">“善男子，<a id="a-5a"></a>佛及菩萨知杀有三，<a id="a-5b"></a>谓下中上。<a id="a-5c"></a>下者，<a id="a-5d"></a>蚁子乃至一切畜生，<a id="a-5e"></a>唯除菩萨示现生者。<a id="a-5f"></a>善男子，<a id="a-5g"></a>菩萨摩诃萨以愿因缘示受畜生，<a id="a-5h"></a>是名下杀。<a id="a-5i"></a>以下杀因缘，<a id="a-5j"></a>堕于地狱、<a id="a-5k"></a>畜生、<a id="a-5l"></a>饿鬼，<a id="a-5m"></a>具受下苦。<a id="a-5n"></a>何以故？<a id="a-5o"></a>是诸畜生有微善根，<a id="a-5p"></a>是故杀者具受罪报，<a id="a-5q"></a>是名下杀。<a id="a-5r"></a>中杀者，<a id="a-5s"></a>从凡夫人至阿那含，<a id="a-5t"></a>是名为中。<a id="a-5u"></a>以是业因，<a id="a-5v"></a>堕于地狱、<a id="a-5w"></a>畜生、<a id="a-5x"></a>饿鬼，<a id="a-5y"></a>具受中苦，<a id="a-5z"></a>是名中杀。<a id="a-60"></a>上杀者，<a id="a-61"></a>父母乃至阿罗汉、<a id="a-62"></a>辟支佛、<a id="a-63"></a>毕定菩萨，<a id="a-64"></a>是名为上。<a id="a-65"></a>以是业因缘故，<a id="a-66"></a>堕于阿鼻大地狱中，<a id="a-67"></a>具受上苦，<a id="a-68"></a>是名上杀。<a id="a-69"></a>善男子，<a id="a-6A"></a>若有能杀一阐提者，<a id="a-6B"></a>则不堕此三种杀中。<a id="a-6C"></a>善男子，<a id="a-6D"></a>彼诸婆罗门等一切皆是一阐提也。<a id="a-6E"></a>譬如掘地、<a id="a-6F"></a>刈草、<a id="a-6G"></a>斫树、<a id="a-6H"></a>斩截死尸、<a id="a-6I"></a>骂詈鞭挞无有罪报，<a id="a-6J"></a>杀一阐提亦复如是，<a id="a-6K"></a>无有罪报。<a id="a-6L"></a>何以故？<a id="a-6M"></a>诸婆罗门乃至无有信等五法，<a id="a-6N"></a>是故虽杀不堕地狱。</p>
  <p id="a6O">“善男子，<a id="a-6P"></a>汝先所言，<a id="a-6Q"></a>如来何故骂提婆达多痴人食唾？<a id="a-6R"></a>汝亦不应作如是问。<a id="a-6S"></a>何以故？<a id="a-6T"></a>诸佛世尊凡所发言不可思议。<a id="a-6U"></a>善男子，<a id="a-6V"></a>或有实语为世所爱，<a id="a-6W"></a>非时非法，<a id="a-6X"></a>不为利益，<a id="a-6Y"></a>如是之言我终不说。<a id="a-6Z"></a>善男子，<a id="a-6a"></a>或复有言粗犷虚妄，<a id="a-6b"></a>非时非法，<a id="a-6c"></a>闻者不爱，<a id="a-6d"></a>不能利益我亦不说。<a id="a-6e"></a>善男子，<a id="a-6f"></a>若有语言虽复粗犷，<a id="a-6g"></a>真实不虚，<a id="a-6h"></a>是时是法，<a id="a-6i"></a>能为一切众生利益，<a id="a-6j"></a>闻虽不悦，<a id="a-6k"></a>我要说之。<a id="a-6l"></a>何以故？<a id="a-6m"></a>诸佛世尊应正遍知知方便故。</p>
  <p id="a6n">“善男子，<a id="a-6o"></a>如我一时游彼圹野聚落丛树。<a id="a-6p"></a>在其林下，<a id="a-6q"></a>有一鬼神即名圹野，<a id="a-6r"></a>纯食肉血，<a id="a-6s"></a>多杀众生，<a id="a-6t"></a>复于其聚日食一人。<a id="a-6u"></a>善男子，<a id="a-6v"></a>我于尔时为彼鬼神广说法要，<a id="a-6w"></a>然彼暴恶愚痴无智不受教法，<a id="a-6x"></a>我即化身为大力鬼，<a id="a-6y"></a>动其宫殿令不安所。<a id="a-6z"></a>彼鬼于时将其眷属出其宫殿，<a id="a-70"></a>欲来拒逆。<a id="a-71"></a>鬼见我时即失心念，<a id="a-72"></a>惶怖躄地，<a id="a-73"></a>迷闷断绝犹如死人。<a id="a-74"></a>我以慈愍手摩其身，<a id="a-75"></a>即还起坐，<a id="a-76"></a>作如是言：<a id="a-77"></a>‘快哉！<a id="a-78"></a>今日还得身命。<a id="a-79"></a>是大神王具大威德，<a id="a-7A"></a>有慈愍心赦我愆咎。<a id="a-7B"></a>’即于我所生善信心。<a id="a-7C"></a>我即还复如来之身，<a id="a-7D"></a>复更为说种种法要，<a id="a-7E"></a>令彼鬼神受不杀戒。<a id="a-7F"></a>即于是日圹野村中，<a id="a-7G"></a>有一长者次应当死，<a id="a-7H"></a>村人已送付彼鬼神，<a id="a-7I"></a>鬼神得已即以施我。<a id="a-7J"></a>我既受已，<a id="a-7K"></a>便为长者更立名字，<a id="a-7L"></a>名手长者。<a id="a-7M"></a>尔时，<a id="a-7N"></a>彼鬼即白我言：<a id="a-7O"></a>‘世尊，<a id="a-7P"></a>我及眷属，<a id="a-7Q"></a>唯仰血肉以自存活，<a id="a-7R"></a>今以戒故，<a id="a-7S"></a>当云何活？<a id="a-7T"></a>’我即答言：<a id="a-7U"></a>‘从今当敕声闻弟子，<a id="a-7V"></a>随有修行佛法之处，<a id="a-7W"></a>悉当令其施汝饮食。<a id="a-7X"></a>’善男子，<a id="a-7Y"></a>以是因缘为诸比丘制如是戒：<a id="a-7Z"></a>‘汝等从今常当施彼圹野鬼食。<a id="a-7a"></a>若有住处不能施者，<a id="a-7b"></a>当知是辈非我弟子，<a id="a-7c"></a>即是天魔徒党眷属。<a id="a-7d"></a>’善男子，<a id="a-7e"></a>如来为欲调伏众生故，<a id="a-7f"></a>示如是种种方便，<a id="a-7g"></a>非故令彼生怖畏也。</p>
  <p id="a7h">“善男子，<a id="a-7i"></a>我亦以木打护法鬼。<a id="a-7j"></a>又于一时，<a id="a-7k"></a>在一山上，<a id="a-7l"></a>推羊头鬼令堕山下。<a id="a-7m"></a>复于树头扑护猕猴鬼，<a id="a-7n"></a>令护财象见五师子，<a id="a-7o"></a>使金刚神怖萨遮尼揵，<a id="a-7p"></a>亦以针刺箭毛鬼身。<a id="a-7q"></a>虽作如是，<a id="a-7r"></a>亦不令彼诸鬼神等有灭没者，<a id="a-7s"></a>直欲令彼安住正法故，<a id="a-7t"></a>示如是种种方便。<a id="a-7u"></a>善男子，<a id="a-7v"></a>我于尔时实不骂辱提婆达多，<a id="a-7w"></a>提婆达多亦不愚痴食人涕唾，<a id="a-7x"></a>亦不生于恶趣之中阿鼻地狱受罪一劫，<a id="a-7y"></a>亦不坏僧、<a id="a-7z"></a>出佛身血，<a id="a-80"></a>亦不违犯四重之罪、<a id="a-81"></a>诽谤正法大乘经典，<a id="a-82"></a>非一阐提，<a id="a-83"></a>亦非声闻、<a id="a-84"></a>辟支佛也。<a id="a-85"></a>善男子，<a id="a-86"></a>提婆达多者，<a id="a-87"></a>实非声闻、<a id="a-88"></a>缘觉境界，<a id="a-89"></a>唯是诸佛之所知见。<a id="a-8A"></a>善男子，<a id="a-8B"></a>是故汝今不应难言：<a id="a-8C"></a>‘如来何缘呵啧骂辱提婆达多？<a id="a-8D"></a>’汝于诸佛所有境界，<a id="a-8E"></a>不应如是生于疑网。<a id="a-8F"></a>”</p>
  <p id="a8G">迦葉菩萨白佛言：<a id="a-8H"></a>“世尊，<a id="a-8I"></a>譬如甘蔗，<a id="a-8J"></a>数数煎煮得种种味；<a id="a-8K"></a>我亦如是，<a id="a-8L"></a>从佛数闻多得法味，<a id="a-8M"></a>所谓出家味、<a id="a-8N"></a>离欲味、<a id="a-8O"></a>寂灭味、<a id="a-8P"></a>道味。<a id="a-8Q"></a>世尊，<a id="a-8R"></a>譬如真金，<a id="a-8S"></a>数数烧打，<a id="a-8T"></a>融消炼冶，<a id="a-8U"></a>转更明净调和柔软，<a id="a-8V"></a>光色微妙，<a id="a-8W"></a>其价难量，<a id="a-8X"></a>然后乃为人天宝重。<a id="a-8Y"></a>世尊，<a id="a-8Z"></a>如来亦尔，<a id="a-8a"></a>郑重咨问，<a id="a-8b"></a>则得闻见甚深之义，<a id="a-8c"></a>令深行者受持奉修，<a id="a-8d"></a>无量众生发阿耨多罗三藐三菩提心，<a id="a-8e"></a>然后为诸人天所宗恭敬供养。<a id="a-8f"></a>”</p>
  <p id="a8g">尔时，<a id="a-8h"></a>佛赞迦葉菩萨：<a id="a-8i"></a>“善哉！<a id="a-8j"></a>善哉！<a id="a-8k"></a>菩萨摩诃萨为欲利益诸众生故，<a id="a-8l"></a>咨启如来如是深义。<a id="a-8m"></a>善男子，<a id="a-8n"></a>以是义故，<a id="a-8o"></a>我随汝意，<a id="a-8p"></a>说于大乘方等甚深秘密之法，<a id="a-8q"></a>所谓极爱如一子地。<a id="a-8r"></a>”</p>
  <p id="a8s">迦葉菩萨白佛言：<a id="a-8t"></a>“世尊，<a id="a-8u"></a>若诸菩萨修慈悲喜得一子地者，<a id="a-8v"></a>修舍心时，<a id="a-8w"></a>复得何地？<a id="a-8x"></a>”</p>
  <p id="a8y">佛言：<a id="a-8z"></a>“善哉！<a id="a-90"></a>善哉！<a id="a-91"></a>善男子，<a id="a-92"></a>汝善知时，<a id="a-93"></a>知我欲说，<a id="a-94"></a>汝则咨问。<a id="a-95"></a>菩萨摩诃萨修舍心时，<a id="a-96"></a>则得住于空平等地如须菩提。<a id="a-97"></a>善男子，<a id="a-98"></a>菩萨摩诃萨住空平等地，<a id="a-99"></a>则不见有父母、<a id="a-9A"></a>兄弟、<a id="a-9B"></a>姊妹、<a id="a-9C"></a>儿息、<a id="a-9D"></a>亲族、<a id="a-9E"></a>知识、<a id="a-9F"></a>怨憎中人，<a id="a-9G"></a>乃至不见阴、<a id="a-9H"></a>界、<a id="a-9I"></a>诸入、<a id="a-9J"></a>众生、<a id="a-9K"></a>寿命。<a id="a-9L"></a>善男子，<a id="a-9M"></a>譬如虚空无有父母、<a id="a-9N"></a>兄弟、<a id="a-9O"></a>妻子，<a id="a-9P"></a>乃至无有众生、<a id="a-9Q"></a>寿命；<a id="a-9R"></a>一切诸法亦复如是，<a id="a-9S"></a>无有父母乃至寿命。<a id="a-9T"></a>菩萨摩诃萨见一切法亦复如是，<a id="a-9U"></a>其心平等如彼虚空。<a id="a-9V"></a>何以故？<a id="a-9W"></a>善能修习诸空法故。<a id="a-9X"></a>”</p>
  <p id="a9Y">迦葉菩萨白佛言：<a id="a-9Z"></a>“世尊，<a id="a-9a"></a>云何名空？<a id="a-9b"></a>”</p>
  <p id="a9c">“善男子，<a id="a-9d"></a>空者，<a id="a-9e"></a>所谓内空、<a id="a-9f"></a>外空、<a id="a-9g"></a>内外空、<a id="a-9h"></a>有为空、<a id="a-9i"></a>无为空、<a id="a-9j"></a>无始空、<a id="a-9k"></a>性空、<a id="a-9l"></a>无所有空、<a id="a-9m"></a>第一义空、<a id="a-9n"></a>空空、<a id="a-9o"></a>大空。</p>
  <p id="a9p">“菩萨摩诃萨云何观于内空？<a id="a-9q"></a>是菩萨摩诃萨观内法空。<a id="a-9r"></a>是内法空，<a id="a-9s"></a>谓无父母、<a id="a-9t"></a>怨亲中人、<a id="a-9u"></a>众生、<a id="a-9v"></a>寿命、<a id="a-9w"></a>常乐我净、<a id="a-9x"></a>如来法僧、<a id="a-9y"></a>所有财物。<a id="a-9z"></a>是内法中虽有佛性，<a id="a-A0"></a>而是佛性非内非外。<a id="a-A1"></a>所以者何？<a id="a-A2"></a>佛性常住无变易故。<a id="a-A3"></a>是名菩萨摩诃萨观于内空。<a id="a-A4"></a>外空者亦复如是，<a id="a-A5"></a>无有内法。<a id="a-A6"></a>内外空者亦复如是。<a id="a-A7"></a>善男子，<a id="a-A8"></a>唯有如来、<a id="a-A9"></a>法、<a id="a-AA"></a>僧、<a id="a-AB"></a>佛性不在二空。<a id="a-AC"></a>何以故？<a id="a-AD"></a>如是四法常乐我净，<a id="a-AE"></a>是故四法不名为空。<a id="a-AF"></a>是名内外俱空。</p>
  <p id="aAG">“善男子，<a id="a-AH"></a>有为空者，<a id="a-AI"></a>有为之法悉皆是空，<a id="a-AJ"></a>所谓内空、<a id="a-AK"></a>外空、<a id="a-AL"></a>内外空、<a id="a-AM"></a>常乐我净空、<a id="a-AN"></a>众生寿命如来法僧第一义空。<a id="a-AO"></a>是中佛性非有为法，<a id="a-AP"></a>是故佛性非有为法空。<a id="a-AQ"></a>是名有为空。</p>
  <p id="aAR">“善男子，<a id="a-AS"></a>云何菩萨摩诃萨观无为空？<a id="a-AT"></a>是无为法悉皆是空，<a id="a-AU"></a>所谓无常、<a id="a-AV"></a>苦、<a id="a-AW"></a>不净、<a id="a-AX"></a>无我、<a id="a-AY"></a>阴、<a id="a-AZ"></a>界、<a id="a-Aa"></a>入、<a id="a-Ab"></a>众生寿命相、<a id="a-Ac"></a>有为、<a id="a-Ad"></a>有漏、<a id="a-Ae"></a>内法、<a id="a-Af"></a>外法。<a id="a-Ag"></a>无为法中佛等四法，<a id="a-Ah"></a>非有为非无为，<a id="a-Ai"></a>性是善故非无为，<a id="a-Aj"></a>性常住故非有为。<a id="a-Ak"></a>是名菩萨观无为空。</p>
  <p id="aAl">“云何菩萨摩诃萨观无始空？<a id="a-Am"></a>是菩萨摩诃萨见生死无始皆悉空寂。<a id="a-An"></a>所谓空者，<a id="a-Ao"></a>常乐我净皆悉空寂无有变易，<a id="a-Ap"></a>众生、<a id="a-Aq"></a>寿命、<a id="a-Ar"></a>三宝、<a id="a-As"></a>佛性及无为法。<a id="a-At"></a>是名菩萨观无始空。</p>
  <p id="aAu">“云何菩萨观于性空？<a id="a-Av"></a>是菩萨摩诃萨观一切法本性皆空，<a id="a-Aw"></a>谓阴、<a id="a-Ax"></a>界、<a id="a-Ay"></a>入、<a id="a-Az"></a>常无常、<a id="a-B0"></a>苦乐、<a id="a-B1"></a>净不净、<a id="a-B2"></a>我无我，<a id="a-B3"></a>观如是等一切诸法不见本性。<a id="a-B4"></a>是名菩萨摩诃萨观于性空。</p>
  <p id="aB5">“云何菩萨摩诃萨观无所有空？<a id="a-B6"></a>如人无子言舍宅空，<a id="a-B7"></a>毕竟观空无有亲爱。<a id="a-B8"></a>愚痴之人言诸方空，<a id="a-B9"></a>贫穷之人言一切空，<a id="a-BA"></a>如是所计或空或非空。<a id="a-BB"></a>菩萨观时，<a id="a-BC"></a>如贫穷人一切皆空。<a id="a-BD"></a>是名菩萨摩诃萨观无所有空。</p>
  <p id="aBE">“云何菩萨摩诃萨观第一义空？<a id="a-BF"></a>善男子，<a id="a-BG"></a>菩萨摩诃萨观第一义时，<a id="a-BH"></a>是眼生时无所从来，<a id="a-BI"></a>及其灭时去无所至，<a id="a-BJ"></a>本无今有，<a id="a-BK"></a>已有还无，<a id="a-BL"></a>推其实性，<a id="a-BM"></a>无眼无主。<a id="a-BN"></a>如眼无性，<a id="a-BO"></a>一切诸法亦复如是。<a id="a-BP"></a>何等名为第一义空？<a id="a-BQ"></a>有业有报，<a id="a-BR"></a>不见作者，<a id="a-BS"></a>如是空法名第一义空。<a id="a-BT"></a>是名菩萨摩诃萨观第一义空。</p>
  <p id="aBU">“云何菩萨摩诃萨观于空空？<a id="a-BV"></a>是空空中，<a id="a-BW"></a>乃是声闻、<a id="a-BX"></a>辟支佛等所迷没处。<a id="a-BY"></a>善男子，<a id="a-BZ"></a>是有是无，<a id="a-Ba"></a>是名空空；<a id="a-Bb"></a>是是非是，<a id="a-Bc"></a>是名空空。<a id="a-Bd"></a>善男子，<a id="a-Be"></a>十住菩萨尚于是中通达少分犹如微尘，<a id="a-Bf"></a>况复余人！<a id="a-Bg"></a>善男子，<a id="a-Bh"></a>如是空空，<a id="a-Bi"></a>亦不同于声闻所得空空三昧。<a id="a-Bj"></a>是名菩萨观于空空。</p>
  <p id="aBk">“善男子，<a id="a-Bl"></a>云何菩萨摩诃萨观于大空？<a id="a-Bm"></a>善男子，<a id="a-Bn"></a>言大空者，<a id="a-Bo"></a>谓般若波罗蜜。<a id="a-Bp"></a>是名大空。</p>
  <p id="aBq">“善男子，<a id="a-Br"></a>菩萨摩诃萨得如是空门，<a id="a-Bs"></a>则得住于虚空等地。<a id="a-Bt"></a>善男子，<a id="a-Bu"></a>我今于是大众之中，<a id="a-Bv"></a>说如是等诸空义时，<a id="a-Bw"></a>有十恒河沙等菩萨摩诃萨，<a id="a-Bx"></a>即得住于虚空等地。<a id="a-By"></a>善男子，<a id="a-Bz"></a>菩萨摩诃萨住是地已，<a id="a-C0"></a>于一切法中无有滞碍系缚拘执，<a id="a-C1"></a>心无迷闷。<a id="a-C2"></a>以是义故，<a id="a-C3"></a>名虚空等地。<a id="a-C4"></a>善男子，<a id="a-C5"></a>譬如虚空，<a id="a-C6"></a>于可爱色不生贪著，<a id="a-C7"></a>不爱色中，<a id="a-C8"></a>不生瞋恚；<a id="a-C9"></a>菩萨摩诃萨住是地中亦复如是，<a id="a-CA"></a>于好恶色心无贪恚。<a id="a-CB"></a>善男子，<a id="a-CC"></a>譬如虚空广大无对，<a id="a-CD"></a>悉能容受一切诸法；<a id="a-CE"></a>菩萨摩诃萨住是地中亦复如是，<a id="a-CF"></a>广大无对，<a id="a-CG"></a>悉能容受一切诸法。<a id="a-CH"></a>以是义故，<a id="a-CI"></a>复得名为虚空等地。</p>
  <p id="aCJ">“善男子，<a id="a-CK"></a>菩萨摩诃萨住是地中，<a id="a-CL"></a>于一切法亦见亦知。<a id="a-CM"></a>若行、<a id="a-CN"></a>若缘、<a id="a-CO"></a>若性、<a id="a-CP"></a>若相、<a id="a-CQ"></a>若因、<a id="a-CR"></a>若缘、<a id="a-CS"></a>若众生心、<a id="a-CT"></a>若根、<a id="a-CU"></a>若禅定、<a id="a-CV"></a>若乘、<a id="a-CW"></a>若善知识、<a id="a-CX"></a>若持禁戒、<a id="a-CY"></a>若所施，<a id="a-CZ"></a>如是等法一切知见。<a id="a-Ca"></a>复次，<a id="a-Cb"></a>善男子，<a id="a-Cc"></a>菩萨摩诃萨住是地中，<a id="a-Cd"></a>知而不见。<a id="a-Ce"></a>云何为知？<a id="a-Cf"></a>知自饿法，<a id="a-Cg"></a>投渊赴火，<a id="a-Ch"></a>自坠高岩，<a id="a-Ci"></a>常翘一脚，<a id="a-Cj"></a>五热炙身，<a id="a-Ck"></a>常卧灰土、<a id="a-Cl"></a>棘刺、<a id="a-Cm"></a>编椽、<a id="a-Cn"></a>树叶、<a id="a-Co"></a>恶草、<a id="a-Cp"></a>牛粪之上，<a id="a-Cq"></a>衣粗麻衣、<a id="a-Cr"></a>冢间所弃粪扫氀褐钦婆罗衣、<a id="a-Cs"></a>獐鹿皮、<a id="a-Ct"></a>革刍草衣裳，<a id="a-Cu"></a>茹菜啖食藕根、<a id="a-Cv"></a>油滓、<a id="a-Cw"></a>牛粪、<a id="a-Cx"></a>根果；<a id="a-Cy"></a>若行乞食限从一家，<a id="a-Cz"></a>主若言无即便舍去，<a id="a-D0"></a>设复还唤终不回顾；<a id="a-D1"></a>不食盐肉五种牛味，<a id="a-D2"></a>常所饮服糠汁沸汤；<a id="a-D3"></a>受持牛戒、<a id="a-D4"></a>狗鸡雉戒，<a id="a-D5"></a>以灰涂身，<a id="a-D6"></a>长发为相；<a id="a-D7"></a>以羊祠时，<a id="a-D8"></a>先咒后杀；<a id="a-D9"></a>四月事火，<a id="a-DA"></a>七日服风；<a id="a-DB"></a>百千亿华供养诸天，<a id="a-DC"></a>诸所欲愿因此成就。<a id="a-DD"></a>如是等法，<a id="a-DE"></a>能为无上解脱因者，<a id="a-DF"></a>无有是处。<a id="a-DG"></a>是名为知。<a id="a-DH"></a>云何不见？<a id="a-DI"></a>菩萨摩诃萨不见一人行如是法得正解脱，<a id="a-DJ"></a>是名不见。</p>
  <p id="aDK">“复次，<a id="a-DL"></a>善男子，<a id="a-DM"></a>菩萨摩诃萨亦见亦知。<a id="a-DN"></a>何等为见？<a id="a-DO"></a>见诸众生行是邪法必堕地狱，<a id="a-DP"></a>是名为见。<a id="a-DQ"></a>云何为知？<a id="a-DR"></a>知诸众生从地狱出生于人中，<a id="a-DS"></a>若能修行檀波罗蜜，<a id="a-DT"></a>乃至具足诸波罗蜜，<a id="a-DU"></a>是人必得入正解脱，<a id="a-DV"></a>是名为知。</p>
  <p id="aDW">“复次，<a id="a-DX"></a>善男子，<a id="a-DY"></a>菩萨摩诃萨复有亦见亦知。<a id="a-DZ"></a>云何为见？<a id="a-Da"></a>见常无常、<a id="a-Db"></a>苦乐、<a id="a-Dc"></a>净不净、<a id="a-Dd"></a>我无我，<a id="a-De"></a>是名为见。<a id="a-Df"></a>云何为知？<a id="a-Dg"></a>知诸如来定不毕竟入于涅槃，<a id="a-Dh"></a>知如来身金刚无坏，<a id="a-Di"></a>非是烦恼所成就身，<a id="a-Dj"></a>又非臭秽腐败之身，<a id="a-Dk"></a>亦复能知一切众生悉有佛性，<a id="a-Dl"></a>是名为知。</p>
  <p id="aDm">“复次，<a id="a-Dn"></a>善男子，<a id="a-Do"></a>菩萨摩诃萨复有亦知亦见。<a id="a-Dp"></a>云何为知？<a id="a-Dq"></a>知是众生信心成就，<a id="a-Dr"></a>知是众生求于大乘，<a id="a-Ds"></a>是人顺流，<a id="a-Dt"></a>是人逆流，<a id="a-Du"></a>是人正住，<a id="a-Dv"></a>知是众生已到彼岸。<a id="a-Dw"></a>顺流者谓凡夫人，<a id="a-Dx"></a>逆流者从须陀洹乃至缘觉，<a id="a-Dy"></a>正住者谓菩萨等，<a id="a-Dz"></a>到彼岸者所谓如来应正遍知。<a id="a-E0"></a>是名为知。<a id="a-E1"></a>云何为见？<a id="a-E2"></a>菩萨摩诃萨住于大乘大涅槃典修梵行心，<a id="a-E3"></a>以净天眼见诸众生造身口意三业不善，<a id="a-E4"></a>堕于地狱、<a id="a-E5"></a>畜生、<a id="a-E6"></a>饿鬼；<a id="a-E7"></a>见诸众生修善业者，<a id="a-E8"></a>命终当生天上人中；<a id="a-E9"></a>见诸众生从闇入闇，<a id="a-EA"></a>有诸众生从闇入明，<a id="a-EB"></a>有诸众生从明入闇，<a id="a-EC"></a>有诸众生从明入明。<a id="a-ED"></a>是名为见。</p>
  <p id="aEE">“复次，<a id="a-EF"></a>善男子，<a id="a-EG"></a>菩萨摩诃萨复有亦知亦见。<a id="a-EH"></a>菩萨摩诃萨知诸众生修身、<a id="a-EI"></a>修戒、<a id="a-EJ"></a>修心、<a id="a-EK"></a>修慧。<a id="a-EL"></a>是人今世恶业成就，<a id="a-EM"></a>或因贪欲、<a id="a-EN"></a>瞋恚、<a id="a-EO"></a>愚痴，<a id="a-EP"></a>是业必应地狱受报；<a id="a-EQ"></a>是人直以修身、<a id="a-ER"></a>修戒、<a id="a-ES"></a>修心、<a id="a-ET"></a>修慧，<a id="a-EU"></a>现世轻受不堕地狱。<a id="a-EV"></a>云何是业能得现报？<a id="a-EW"></a>忏悔发露所有诸恶，<a id="a-EX"></a>既悔之后更不敢作，<a id="a-EY"></a>惭愧成就故，<a id="a-EZ"></a>供养三宝故，<a id="a-Ea"></a>常自呵责故。<a id="a-Eb"></a>是人以是善业因缘不堕地狱现世受报，<a id="a-Ec"></a>所谓头痛、<a id="a-Ed"></a>目痛、<a id="a-Ee"></a>腹痛、<a id="a-Ef"></a>背痛、<a id="a-Eg"></a>横罗死殃、<a id="a-Eh"></a>呵责骂辱、<a id="a-Ei"></a>鞭杖闭系、<a id="a-Ej"></a>饥饿困苦，<a id="a-Ek"></a>受如是等现世轻报。<a id="a-El"></a>是名为知。<a id="a-Em"></a>云何为见？<a id="a-En"></a>菩萨摩诃萨见如是人不能修习身戒心慧，<a id="a-Eo"></a>造少恶业，<a id="a-Ep"></a>此业因缘应现受报；<a id="a-Eq"></a>是人少恶不能忏悔，<a id="a-Er"></a>不自呵责，<a id="a-Es"></a>不生惭愧，<a id="a-Et"></a>无有怖惧，<a id="a-Eu"></a>是业增长地狱受报。<a id="a-Ev"></a>是名为见。</p>
  <p id="aEw">“复有知而不见。<a id="a-Ex"></a>云何知而不见？<a id="a-Ey"></a>知诸众生皆有佛性，<a id="a-Ez"></a>为诸烦恼之所覆蔽不能得见，<a id="a-F0"></a>是名知而不见。</p>
  <p id="aF1">“复有知而少见。<a id="a-F2"></a>十住菩萨摩诃萨等知诸众生皆有佛性见不明了，<a id="a-F3"></a>犹如闇夜所见不了。</p>
  <p id="aF4">“复有亦见亦知，<a id="a-F5"></a>所谓诸佛如来亦见亦知。</p>
  <p id="aF6">“复有亦见亦知、<a id="a-F7"></a>不见不知。<a id="a-F8"></a>亦见亦知者，<a id="a-F9"></a>所谓世间文字言语、<a id="a-FA"></a>男女、<a id="a-FB"></a>车乘、<a id="a-FC"></a>瓶盆、<a id="a-FD"></a>舍宅、<a id="a-FE"></a>城邑、<a id="a-FF"></a>衣裳、<a id="a-FG"></a>饮食、<a id="a-FH"></a>山河园林、<a id="a-FI"></a>众生寿命，<a id="a-FJ"></a>是名亦知亦见。<a id="a-FK"></a>云何不见不知？<a id="a-FL"></a>圣人所有微密之语，<a id="a-FM"></a>无有男女乃至园林，<a id="a-FN"></a>是名不见不知。</p>
  <p id="aFO">“复有知而不见。<a id="a-FP"></a>知所惠施，<a id="a-FQ"></a>知所供处，<a id="a-FR"></a>知于受者，<a id="a-FS"></a>知因果报，<a id="a-FT"></a>是名为知。<a id="a-FU"></a>云何不见？<a id="a-FV"></a>不见所施供处、<a id="a-FW"></a>受者及以果报，<a id="a-FX"></a>是名不见。</p>
  <p id="aFY">“菩萨摩诃萨知有八种，<a id="a-FZ"></a>即是如来五眼所知。<a id="a-Fa"></a>”</p>
  <p id="aFb">迦葉菩萨白佛言：<a id="a-Fc"></a>“世尊，<a id="a-Fd"></a>菩萨摩诃萨能如是知，<a id="a-Fe"></a>得何等利？<a id="a-Ff"></a>”</p>
  <p id="aFg">佛言：<a id="a-Fh"></a>“善男子，<a id="a-Fi"></a>菩萨摩诃萨能如是知，<a id="a-Fj"></a>得四无碍：<a id="a-Fk"></a>法无碍、<a id="a-Fl"></a>义无碍、<a id="a-Fm"></a>辞无碍、<a id="a-Fn"></a>乐说无碍。<a id="a-Fo"></a>法无碍者，<a id="a-Fp"></a>知一切法及法名字。<a id="a-Fq"></a>义无碍者，<a id="a-Fr"></a>知一切法所有诸义，<a id="a-Fs"></a>能随诸法所立名字而为作义。<a id="a-Ft"></a>辞无碍者，<a id="a-Fu"></a>随字论、<a id="a-Fv"></a>正音论、<a id="a-Fw"></a>阐陀论、<a id="a-Fx"></a>世辩论。<a id="a-Fy"></a>乐说无碍者，<a id="a-Fz"></a>所谓菩萨摩诃萨凡所演说无有障碍，<a id="a-G0"></a>不可动转，<a id="a-G1"></a>无所畏省，<a id="a-G2"></a>难可摧伏。<a id="a-G3"></a>善男子，<a id="a-G4"></a>是名菩萨能如是见知，<a id="a-G5"></a>即得如是四无碍智。</p>
  <p id="aG6">“复次，<a id="a-G7"></a>善男子，<a id="a-G8"></a>法无碍者，<a id="a-G9"></a>菩萨摩诃萨遍知声闻、<a id="a-GA"></a>缘觉、<a id="a-GB"></a>菩萨、<a id="a-GC"></a>诸佛之法。<a id="a-GD"></a>义无碍者，<a id="a-GE"></a>乘虽有三，<a id="a-GF"></a>知其归一，<a id="a-GG"></a>终不谓有差别之相。<a id="a-GH"></a>辞无碍者，<a id="a-GI"></a>菩萨摩诃萨于一法中作种种名，<a id="a-GJ"></a>经无量劫说不可尽；<a id="a-GK"></a>声闻、<a id="a-GL"></a>缘觉能作是说，<a id="a-GM"></a>无有是处。<a id="a-GN"></a>乐说无碍者，<a id="a-GO"></a>菩萨摩诃萨于无量劫为诸众生演说诸法，<a id="a-GP"></a>若名若义种种异说不可穷尽。</p>
  <p id="aGQ">“复次，<a id="a-GR"></a>善男子，<a id="a-GS"></a>法无碍者，<a id="a-GT"></a>菩萨摩诃萨虽知诸法而不取著。<a id="a-GU"></a>义无碍者，<a id="a-GV"></a>菩萨摩诃萨虽知诸义而亦不著。<a id="a-GW"></a>辞无碍者，<a id="a-GX"></a>菩萨摩诃萨虽知名字亦不取著。<a id="a-GY"></a>乐说无碍者，<a id="a-GZ"></a>菩萨摩诃萨虽知乐说如是最上而亦不著。<a id="a-Ga"></a>何以故？<a id="a-Gb"></a>善男子，<a id="a-Gc"></a>若取著者，<a id="a-Gd"></a>不名菩萨。<a id="a-Ge"></a>”</p>
  <p id="aGf">迦葉菩萨复白佛言：<a id="a-Gg"></a>“世尊，<a id="a-Gh"></a>若不取著则不知法，<a id="a-Gi"></a>若知法者则是取著，<a id="a-Gj"></a>若知不著则无所知，<a id="a-Gk"></a>云何如来说言知法而不取著？<a id="a-Gl"></a>”</p>
  <p id="aGm">佛言：<a id="a-Gn"></a>“善男子，<a id="a-Go"></a>夫取著者不名无碍，<a id="a-Gp"></a>无所取著乃名无碍。<a id="a-Gq"></a>善男子，<a id="a-Gr"></a>是故一切诸菩萨等有取著者则无无碍，<a id="a-Gs"></a>若无无碍不名菩萨，<a id="a-Gt"></a>当知是人名为凡夫。<a id="a-Gu"></a>何故取著名为凡夫？<a id="a-Gv"></a>一切凡夫取著于色乃至著识，<a id="a-Gw"></a>以著色故则生贪心，<a id="a-Gx"></a>生贪心故为色系缚，<a id="a-Gy"></a>乃至为识之所系缚，<a id="a-Gz"></a>以系缚故则不得免生老病死忧悲大苦一切烦恼，<a id="a-H0"></a>是故取著名为凡夫。<a id="a-H1"></a>以是义故，<a id="a-H2"></a>一切凡夫无四无碍。</p>
  <p id="aH3">“善男子，<a id="a-H4"></a>菩萨摩诃萨已于无量阿僧祇劫知见法相，<a id="a-H5"></a>以知见故则知其义，<a id="a-H6"></a>以见法相及知义故，<a id="a-H7"></a>而于色中不生系著，<a id="a-H8"></a>乃至识中亦复如是。<a id="a-H9"></a>以不著故，<a id="a-HA"></a>菩萨于色不生贪心，<a id="a-HB"></a>乃至识中亦不生贪；<a id="a-HC"></a>以无贪故，<a id="a-HD"></a>则不为色之所系缚，<a id="a-HE"></a>乃至不为识之所缚；<a id="a-HF"></a>以不缚故，<a id="a-HG"></a>则得脱于生老病死忧悲大苦一切烦恼。<a id="a-HH"></a>以是义故，<a id="a-HI"></a>一切菩萨得四无碍。</p>
  <p id="aHJ">“善男子，<a id="a-HK"></a>以是因缘，<a id="a-HL"></a>我为弟子十二部中说系著者名为魔缚，<a id="a-HM"></a>若不著者则脱魔缚。<a id="a-HN"></a>譬如世间有罪之人为王所缚，<a id="a-HO"></a>无罪之人王不能缚；<a id="a-HP"></a>菩萨摩诃萨亦复如是，<a id="a-HQ"></a>有系著者为魔所缚，<a id="a-HR"></a>无系著者魔不能缚。<a id="a-HS"></a>以是义故，<a id="a-HT"></a>菩萨摩诃萨而无所著。</p>
  <p id="aHU">“复次，<a id="a-HV"></a>善男子，<a id="a-HW"></a>法无碍者，<a id="a-HX"></a>菩萨摩诃萨善知字持而不忘失。<a id="a-HY"></a>所谓持者，<a id="a-HZ"></a>如地、<a id="a-Ha"></a>如山、<a id="a-Hb"></a>如眼、<a id="a-Hc"></a>如云、<a id="a-Hd"></a>如人、<a id="a-He"></a>如母，<a id="a-Hf"></a>一切诸法亦复如是。<a id="a-Hg"></a>义无碍者，<a id="a-Hh"></a>菩萨虽知诸法名字而不知义，<a id="a-Hi"></a>得义无碍则知于义。<a id="a-Hj"></a>云何知义？<a id="a-Hk"></a>谓地持者，<a id="a-Hl"></a>如地普持一切众生及非众生，<a id="a-Hm"></a>以是义故名为地持。<a id="a-Hn"></a>善男子，<a id="a-Ho"></a>谓山持者，<a id="a-Hp"></a>菩萨摩诃萨作是思惟：<a id="a-Hq"></a>‘何故名山而为持耶？<a id="a-Hr"></a>山能持地令无倾动，<a id="a-Hs"></a>是故名持。<a id="a-Ht"></a>何故复名眼为持耶？<a id="a-Hu"></a>眼能持光，<a id="a-Hv"></a>故名为持。<a id="a-Hw"></a>何故复名云为持耶？<a id="a-Hx"></a>云名龙气，<a id="a-Hy"></a>龙气持水，<a id="a-Hz"></a>故名云持。<a id="a-I0"></a>何故复名人为持耶？<a id="a-I1"></a>人能持法及以非法，<a id="a-I2"></a>故名人持。<a id="a-I3"></a>何故复名母为持耶？<a id="a-I4"></a>母能持子，<a id="a-I5"></a>故名母持。<a id="a-I6"></a>’菩萨摩诃萨知一切法名字句义亦复如是。<a id="a-I7"></a>辞无碍者，<a id="a-I8"></a>菩萨摩诃萨以种种辞演说一义，<a id="a-I9"></a>亦无有义，<a id="a-IA"></a>犹如男女、<a id="a-IB"></a>舍宅、<a id="a-IC"></a>车乘、<a id="a-ID"></a>众生等名。<a id="a-IE"></a>何故无义？<a id="a-IF"></a>善男子，<a id="a-IG"></a>夫义者，<a id="a-IH"></a>乃是菩萨、<a id="a-II"></a>诸佛境界；<a id="a-IJ"></a>辞者，<a id="a-IK"></a>凡夫境界。<a id="a-IL"></a>以知义故，<a id="a-IM"></a>得辞无碍。<a id="a-IN"></a>乐说无碍者，<a id="a-IO"></a>菩萨摩诃萨知辞知义，<a id="a-IP"></a>故于无量阿僧祇劫说辞说义而不可尽，<a id="a-IQ"></a>是名乐说无碍。</p>
  <p id="aIR">“善男子，<a id="a-IS"></a>菩萨摩诃萨于无量无边阿僧祇劫修行世谛，<a id="a-IT"></a>以修行故，<a id="a-IU"></a>知法无碍；<a id="a-IV"></a>复于无量阿僧祇劫修第一义谛故，<a id="a-IW"></a>得义无碍；<a id="a-IX"></a>亦于无量阿僧祇劫习毗伽罗那论故，<a id="a-IY"></a>得辞无碍；<a id="a-IZ"></a>亦于无量阿僧祇劫修习说世谛论故，<a id="a-Ia"></a>得乐说无碍。<a id="a-Ib"></a>善男子，<a id="a-Ic"></a>声闻、<a id="a-Id"></a>缘觉若有得是四无碍者，<a id="a-Ie"></a>无有是处。<a id="a-If"></a>善男子，<a id="a-Ig"></a>九部经中，<a id="a-Ih"></a>我说声闻、<a id="a-Ii"></a>缘觉之人有四无碍，<a id="a-Ij"></a>声闻、<a id="a-Ik"></a>缘觉真实无有。<a id="a-Il"></a>何以故？<a id="a-Im"></a>菩萨摩诃萨为度众生故，<a id="a-In"></a>修如是四无碍智。</p>
  <p id="aIo">“缘觉之人修寂灭法，<a id="a-Ip"></a>志乐独处，<a id="a-Iq"></a>若化众生但现神通，<a id="a-Ir"></a>终日默然，<a id="a-Is"></a>无所宣说，<a id="a-It"></a>云何当有四无碍智？<a id="a-Iu"></a>何故默然而无所说？<a id="a-Iv"></a>缘觉不能说法度人使得暖法、<a id="a-Iw"></a>顶法、<a id="a-Ix"></a>忍法、<a id="a-Iy"></a>世第一法、<a id="a-Iz"></a>须陀洹、<a id="a-J0"></a>斯陀含、<a id="a-J1"></a>阿那含、<a id="a-J2"></a>阿罗汉、<a id="a-J3"></a>辟支佛、<a id="a-J4"></a>菩萨摩诃萨，<a id="a-J5"></a>不能令人发阿耨多罗三藐三菩提心。<a id="a-J6"></a>何以故？<a id="a-J7"></a>善男子，<a id="a-J8"></a>缘觉出世，<a id="a-J9"></a>世间无有九部经典，<a id="a-JA"></a>是故缘觉无辞无碍、<a id="a-JB"></a>乐说无碍。<a id="a-JC"></a>善男子，<a id="a-JD"></a>缘觉之人虽知诸法，<a id="a-JE"></a>无法无碍。<a id="a-JF"></a>何以故？<a id="a-JG"></a>法无碍者名为知字，<a id="a-JH"></a>缘觉之人虽知文字，<a id="a-JI"></a>无字无碍。<a id="a-JJ"></a>何以故？<a id="a-JK"></a>不知常住二字法故，<a id="a-JL"></a>是故缘觉不得法无碍。<a id="a-JM"></a>虽知于义，<a id="a-JN"></a>无义无碍。<a id="a-JO"></a>真知义者，<a id="a-JP"></a>知诸众生悉有佛性。<a id="a-JQ"></a>佛性义者，<a id="a-JR"></a>名为阿耨多罗三藐三菩提。<a id="a-JS"></a>以是义故，<a id="a-JT"></a>缘觉之人不得义无碍。<a id="a-JU"></a>是故缘觉一切无有四无碍智。</p>
  <p id="aJV">“云何声闻无四无碍？<a id="a-JW"></a>声闻之人无有三种善巧方便。<a id="a-JX"></a>何等为三？<a id="a-JY"></a>一者、<a id="a-JZ"></a>必须软语然后受法，<a id="a-Ja"></a>二者、<a id="a-Jb"></a>必须粗语然后受化，<a id="a-Jc"></a>三者、<a id="a-Jd"></a>不软不粗然后受化。<a id="a-Je"></a>声闻之人无此三故，<a id="a-Jf"></a>无四无碍。</p>
  <p id="aJg">“复次，<a id="a-Jh"></a>声闻、<a id="a-Ji"></a>缘觉不能毕竟知辞知义，<a id="a-Jj"></a>无自在智知于境界，<a id="a-Jk"></a>无有十力、<a id="a-Jl"></a>四无所畏，<a id="a-Jm"></a>不能毕竟渡于十二因缘大河，<a id="a-Jn"></a>不能善知众生诸根利钝差别，<a id="a-Jo"></a>未能永断二谛疑心，<a id="a-Jp"></a>不知众生种种诸心所缘境界，<a id="a-Jq"></a>不能善说第一义空，<a id="a-Jr"></a>是故二乘无四无碍。<a id="a-Js"></a>”</p>
  <p id="aJt">迦葉菩萨白佛言：<a id="a-Ju"></a>“世尊，<a id="a-Jv"></a>若诸声闻、<a id="a-Jw"></a>缘觉之人一切无有四无碍者，<a id="a-Jx"></a>云何世尊说舍利弗智慧第一，<a id="a-Jy"></a>大目揵连神通第一，<a id="a-Jz"></a>摩诃拘絺罗四无碍第一？<a id="a-K0"></a>如其无者，<a id="a-K1"></a>如来何故作如是说？<a id="a-K2"></a>”</p>
  <p id="aK3">尔时，<a id="a-K4"></a>世尊赞迦葉言：<a id="a-K5"></a>“善哉！<a id="a-K6"></a>善哉！<a id="a-K7"></a>善男子，<a id="a-K8"></a>譬如恒河有无量水，<a id="a-K9"></a>辛头大河水亦无量，<a id="a-KA"></a>博叉大河水亦无量，<a id="a-KB"></a>悉陀大河水亦无量，<a id="a-KC"></a>阿耨达池水亦无量，<a id="a-KD"></a>大海之中水亦无量，<a id="a-KE"></a>如是诸水虽同无量，<a id="a-KF"></a>然其多少其实不等；<a id="a-KG"></a>声闻、<a id="a-KH"></a>缘觉及诸菩萨四无碍智亦复如是，<a id="a-KI"></a>善男子，<a id="a-KJ"></a>若说等者无有是处。<a id="a-KK"></a>善男子，<a id="a-KL"></a>我为凡夫说摩诃拘絺罗四无碍智为最第一，<a id="a-KM"></a>汝所问者，<a id="a-KN"></a>其义如是。<a id="a-KO"></a>善男子，<a id="a-KP"></a>声闻之人或有得一，<a id="a-KQ"></a>或有得二，<a id="a-KR"></a>若具足四，<a id="a-KS"></a>无有是处。<a id="a-KT"></a>”</p>
  <p id="aKU">迦葉菩萨白佛言：<a id="a-KV"></a>“世尊，<a id="a-KW"></a>如佛先说梵行品中，<a id="a-KX"></a>菩萨知见得四无碍者，<a id="a-KY"></a>菩萨知见则无所得，<a id="a-KZ"></a>亦无有心言无所得。<a id="a-Ka"></a>世尊，<a id="a-Kb"></a>是菩萨摩诃萨实无所得。<a id="a-Kc"></a>若使菩萨心有得者，<a id="a-Kd"></a>则非菩萨，<a id="a-Ke"></a>名为凡夫。<a id="a-Kf"></a>云何如来说言菩萨而有所得？<a id="a-Kg"></a>”</p>
  <p id="aKh">佛言：<a id="a-Ki"></a>“善男子，<a id="a-Kj"></a>善哉！<a id="a-Kk"></a>善哉！<a id="a-Kl"></a>我将欲说而汝复问。<a id="a-Km"></a>善男子，<a id="a-Kn"></a>菩萨摩诃萨实无所得，<a id="a-Ko"></a>无所得者名四无碍。<a id="a-Kp"></a>善男子，<a id="a-Kq"></a>以何义故，<a id="a-Kr"></a>无所得者名为无碍？<a id="a-Ks"></a>若有得者则名为碍，<a id="a-Kt"></a>有障碍者名四颠倒。<a id="a-Ku"></a>善男子，<a id="a-Kv"></a>菩萨摩诃萨无四倒故，<a id="a-Kw"></a>故得无碍，<a id="a-Kx"></a>是故菩萨名无所得。</p>
  <p id="aKy">“复次，<a id="a-Kz"></a>善男子，<a id="a-L0"></a>无所得者则名为慧，<a id="a-L1"></a>菩萨摩诃萨得是慧故，<a id="a-L2"></a>名无所得。<a id="a-L3"></a>有所得者名为无明，<a id="a-L4"></a>菩萨永断无明闇故，<a id="a-L5"></a>故无所得，<a id="a-L6"></a>是故菩萨名无所得。</p>
  <p id="aL7">“复次，<a id="a-L8"></a>善男子，<a id="a-L9"></a>无所得者名大涅槃，<a id="a-LA"></a>菩萨摩诃萨安住如是大涅槃中，<a id="a-LB"></a>不见一切诸法性相，<a id="a-LC"></a>是故菩萨名无所得。<a id="a-LD"></a>有所得者名二十五有，<a id="a-LE"></a>菩萨永断二十五有，<a id="a-LF"></a>得大涅槃，<a id="a-LG"></a>是故菩萨名无所得。</p>
  <p id="aLH">“复次，<a id="a-LI"></a>善男子，<a id="a-LJ"></a>无所得者名为大乘，<a id="a-LK"></a>菩萨摩诃萨不住诸法故得大乘，<a id="a-LL"></a>是故菩萨名无所得。<a id="a-LM"></a>有所得者名为声闻、<a id="a-LN"></a>辟支佛道，<a id="a-LO"></a>菩萨永断二乘道故，<a id="a-LP"></a>得于佛道，<a id="a-LQ"></a>是故菩萨名无所得。</p>
  <p id="aLR">“复次，<a id="a-LS"></a>善男子，<a id="a-LT"></a>无所得者名方等经，<a id="a-LU"></a>菩萨读诵如是经故得大涅槃，<a id="a-LV"></a>是故菩萨名无所得。<a id="a-LW"></a>有所得者名十一部经，<a id="a-LX"></a>菩萨不修，<a id="a-LY"></a>纯说方等大乘经典，<a id="a-LZ"></a>是故菩萨名无所得。</p>
  <p id="aLa">“复次，<a id="a-Lb"></a>善男子，<a id="a-Lc"></a>无所有者名为虚空，<a id="a-Ld"></a>世间无物名为虚空，<a id="a-Le"></a>菩萨得是虚空三昧无所见故，<a id="a-Lf"></a>是故菩萨名无所得。<a id="a-Lg"></a>有所得者名生死轮，<a id="a-Lh"></a>一切凡夫轮回生死故有所见，<a id="a-Li"></a>菩萨永断一切生死，<a id="a-Lj"></a>是故菩萨名无所得。</p>
  <p id="aLk">“复次，<a id="a-Ll"></a>善男子，<a id="a-Lm"></a>菩萨摩诃萨无所得者名常乐我净，<a id="a-Ln"></a>菩萨摩诃萨见佛性故得常乐我净，<a id="a-Lo"></a>是故菩萨名无所得。<a id="a-Lp"></a>有所得者名无常、<a id="a-Lq"></a>无乐、<a id="a-Lr"></a>无我、<a id="a-Ls"></a>无净，<a id="a-Lt"></a>菩萨摩诃萨断是无常、<a id="a-Lu"></a>无乐、<a id="a-Lv"></a>无我、<a id="a-Lw"></a>无净，<a id="a-Lx"></a>是故菩萨名无所得。</p>
  <p id="aLy">“复次，<a id="a-Lz"></a>善男子，<a id="a-M0"></a>无所得者名第一义空，<a id="a-M1"></a>菩萨摩诃萨观第一义空悉无所见，<a id="a-M2"></a>是故菩萨名无所得。<a id="a-M3"></a>有所得者名为五见，<a id="a-M4"></a>菩萨永断是五见故得第一义空，<a id="a-M5"></a>是故菩萨名无所得。</p>
  <p id="aM6">“复次，<a id="a-M7"></a>善男子，<a id="a-M8"></a>无所得者名为阿耨多罗三藐三菩提，<a id="a-M9"></a>菩萨摩诃萨得阿耨多罗三藐三菩提时悉无所见，<a id="a-MA"></a>是故菩萨名无所得。<a id="a-MB"></a>有所得者名为声闻、<a id="a-MC"></a>缘觉菩提，<a id="a-MD"></a>菩萨永断二乘菩提，<a id="a-ME"></a>是故菩萨名无所得。</p>
  <p id="aMF">“善男子，<a id="a-MG"></a>汝之所问亦无所得，<a id="a-MH"></a>我之所说亦无所得。<a id="a-MI"></a>若说有得，<a id="a-MJ"></a>是魔眷属，<a id="a-MK"></a>非我弟子。<a id="a-ML"></a>”</p>
  <p id="aMM">迦葉菩萨白佛言：<a id="a-MN"></a>“世尊，<a id="a-MO"></a>为我说是菩萨无所得时，<a id="a-MP"></a>无量众生断有相心。<a id="a-MQ"></a>以是事故，<a id="a-MR"></a>我敢咨启无所得义，<a id="a-MS"></a>令如是等无量众生离魔眷属，<a id="a-MT"></a>为佛弟子。<a id="a-MU"></a>”</p>
  <p id="aMV">迦葉菩萨白佛言：<a id="a-MW"></a>“世尊，<a id="a-MX"></a>如来先于娑罗双树间，<a id="a-MY"></a>为纯陀说偈：</p>
  <p id="aMZ">“本有今无，<a id="a-Ma"></a> 本无今有，</p>
  <p id="aMb">三世有法，<a id="a-Mc"></a> 无有是处。</p>
  <p id="aMd">“世尊，<a id="a-Me"></a>是义云何？<a id="a-Mf"></a>”</p>
  <p id="aMg">佛言：<a id="a-Mh"></a>“善男子，<a id="a-Mi"></a>我为化度诸众生故而作是说，<a id="a-Mj"></a>亦为声闻、<a id="a-Mk"></a>辟支佛故而作是说，<a id="a-Ml"></a>亦为文殊师利法王子故而作是说，<a id="a-Mm"></a>不但正为纯陀一人说是偈也。<a id="a-Mn"></a>时文殊师利将欲问我，<a id="a-Mo"></a>我知其心而为说之。<a id="a-Mp"></a>我既说已，<a id="a-Mq"></a>文殊师利即得解了。<a id="a-Mr"></a>”</p>
  <p id="aMs">迦葉菩萨言：<a id="a-Mt"></a>“世尊，<a id="a-Mu"></a>如文殊等，<a id="a-Mv"></a>讵有几人能了是义？<a id="a-Mw"></a>惟愿如来更为大众广分别说。<a id="a-Mx"></a>”</p>
  <p id="aMy">“善男子，<a id="a-Mz"></a>谛听！<a id="a-N0"></a>谛听！<a id="a-N1"></a>今当为汝重敷演之。<a id="a-N2"></a>言本有者，<a id="a-N3"></a>我昔本有无量烦恼，<a id="a-N4"></a>以烦恼故，<a id="a-N5"></a>现在无有大般涅槃。<a id="a-N6"></a>言本无者，<a id="a-N7"></a>本无般若波罗蜜，<a id="a-N8"></a>以无般若波罗蜜故，<a id="a-N9"></a>现在具有诸烦恼结。<a id="a-NA"></a>若有沙门、<a id="a-NB"></a>若婆罗门、<a id="a-NC"></a>若天、<a id="a-ND"></a>若魔、<a id="a-NE"></a>若梵、<a id="a-NF"></a>若人，<a id="a-NG"></a>说言如来去来现在有烦恼者，<a id="a-NH"></a>无有是处。</p>
  <p id="aNI">“复次，<a id="a-NJ"></a>善男子，<a id="a-NK"></a>言本有者，<a id="a-NL"></a>我本有父母和合之身，<a id="a-NM"></a>是故现在无有金刚微妙法身。<a id="a-NN"></a>言本无者，<a id="a-NO"></a>我身本无三十二相、<a id="a-NP"></a>八十种好，<a id="a-NQ"></a>以本无有三十二相、<a id="a-NR"></a>八十种好故，<a id="a-NS"></a>现在具有四百四病。<a id="a-NT"></a>若有沙门、<a id="a-NU"></a>若婆罗门、<a id="a-NV"></a>若天、<a id="a-NW"></a>若魔、<a id="a-NX"></a>若梵、<a id="a-NY"></a>若人，<a id="a-NZ"></a>说言如来去来现在有病苦者，<a id="a-Na"></a>无有是处。</p>
  <p id="aNb">“复次，<a id="a-Nc"></a>善男子，<a id="a-Nd"></a>言本有者，<a id="a-Ne"></a>我昔本有无常、<a id="a-Nf"></a>无我、<a id="a-Ng"></a>无乐、<a id="a-Nh"></a>无净，<a id="a-Ni"></a>以有无常、<a id="a-Nj"></a>无我、<a id="a-Nk"></a>无乐、<a id="a-Nl"></a>无净故，<a id="a-Nm"></a>现在无有阿耨多罗三藐三菩提。<a id="a-Nn"></a>言本无者，<a id="a-No"></a>本不见佛性，<a id="a-Np"></a>以不见故无常乐我净。<a id="a-Nq"></a>若有沙门、<a id="a-Nr"></a>若婆罗门、<a id="a-Ns"></a>若天、<a id="a-Nt"></a>若魔、<a id="a-Nu"></a>若梵、<a id="a-Nv"></a>若人，<a id="a-Nw"></a>说言如来去来现在无常乐我净者，<a id="a-Nx"></a>无有是处。</p>
  <p id="aNy">“复次，<a id="a-Nz"></a>善男子，<a id="a-O0"></a>言本有者，<a id="a-O1"></a>本有凡夫修苦行心，<a id="a-O2"></a>谓得阿耨多罗三藐三菩提，<a id="a-O3"></a>以是事故现在不能破坏四魔。<a id="a-O4"></a>言本无者，<a id="a-O5"></a>我本无有六波罗蜜，<a id="a-O6"></a>以本无有六波罗蜜故，<a id="a-O7"></a>修行凡夫苦行之心，<a id="a-O8"></a>谓得阿耨多罗三藐三菩提。<a id="a-O9"></a>若有沙门、<a id="a-OA"></a>若婆罗门、<a id="a-OB"></a>若天、<a id="a-OC"></a>若魔、<a id="a-OD"></a>若梵、<a id="a-OE"></a>若人，<a id="a-OF"></a>说言如来去来现在有苦行者，<a id="a-OG"></a>无有是处。</p>
  <p id="aOH">“复次，<a id="a-OI"></a>善男子，<a id="a-OJ"></a>言本有者，<a id="a-OK"></a>我昔本有杂食之身，<a id="a-OL"></a>以有食身故，<a id="a-OM"></a>现在无有无边之身；<a id="a-ON"></a>言本无者，<a id="a-OO"></a>本无三十七助道法，<a id="a-OP"></a>以无三十七助道法故，<a id="a-OQ"></a>现在具有杂食之身。<a id="a-OR"></a>若有沙门、<a id="a-OS"></a>若婆罗门、<a id="a-OT"></a>若天、<a id="a-OU"></a>若魔、<a id="a-OV"></a>若梵、<a id="a-OW"></a>若人，<a id="a-OX"></a>说言如来去来现在有杂食身者，<a id="a-OY"></a>无有是处。</p>
  <p id="aOZ">“复次，<a id="a-Oa"></a>善男子，<a id="a-Ob"></a>言本有者，<a id="a-Oc"></a>我昔本有一切法中取著之心，<a id="a-Od"></a>以是事故，<a id="a-Oe"></a>现在无有毕竟空定。<a id="a-Of"></a>言本无者，<a id="a-Og"></a>我本无有中道实义，<a id="a-Oh"></a>以无中道真实义故，<a id="a-Oi"></a>于一切法则有著心。<a id="a-Oj"></a>若有沙门、<a id="a-Ok"></a>若婆罗门、<a id="a-Ol"></a>若天、<a id="a-Om"></a>若魔、<a id="a-On"></a>若梵、<a id="a-Oo"></a>若人，<a id="a-Op"></a>说言如来去来现在说一切法是有相者，<a id="a-Oq"></a>无有是处。</p>
  <p id="aOr">“复次，<a id="a-Os"></a>善男子，<a id="a-Ot"></a>言本有者，<a id="a-Ou"></a>我初得阿耨多罗三藐三菩提时有诸钝根声闻弟子，<a id="a-Ov"></a>以有钝根声闻弟子故，<a id="a-Ow"></a>不得演说一乘之实。<a id="a-Ox"></a>言本无者，<a id="a-Oy"></a>本无利根人中象王迦葉菩萨等，<a id="a-Oz"></a>以无利根迦葉等故，<a id="a-P0"></a>随宜方便开示三乘。<a id="a-P1"></a>若有沙门、<a id="a-P2"></a>若婆罗门、<a id="a-P3"></a>若天、<a id="a-P4"></a>若魔、<a id="a-P5"></a>若梵、<a id="a-P6"></a>若人，<a id="a-P7"></a>说言如来去来现在毕竟演说三乘法者，<a id="a-P8"></a>无有是处。</p>
  <p id="aP9">“复次，<a id="a-PA"></a>善男子，<a id="a-PB"></a>言本有者，<a id="a-PC"></a>我本说言却后三月于娑罗双树当般涅槃，<a id="a-PD"></a>是故现在不得演说大方等典大般涅槃。<a id="a-PE"></a>言本无者，<a id="a-PF"></a>本昔无有文殊师利大菩萨等，<a id="a-PG"></a>以无有故，<a id="a-PH"></a>现在说言如来无常。<a id="a-PI"></a>若有沙门、<a id="a-PJ"></a>若婆罗门、<a id="a-PK"></a>若天、<a id="a-PL"></a>若魔、<a id="a-PM"></a>若梵、<a id="a-PN"></a>若人，<a id="a-PO"></a>说言如来去来现在是无常者，<a id="a-PP"></a>无有是处。</p>
  <p id="aPQ">“善男子，<a id="a-PR"></a>如来普为诸众生故，<a id="a-PS"></a>虽知诸法，<a id="a-PT"></a>说言不知；<a id="a-PU"></a>虽见诸法，<a id="a-PV"></a>说言不见；<a id="a-PW"></a>有相之法说言无相，<a id="a-PX"></a>无相之法说言有相；<a id="a-PY"></a>实有无常说言有常，<a id="a-PZ"></a>实有有常说言无常，<a id="a-Pa"></a>我乐净等亦复如是；<a id="a-Pb"></a>三乘之法说言一乘，<a id="a-Pc"></a>一乘之法随宜说三；<a id="a-Pd"></a>略相说广，<a id="a-Pe"></a>广相说略；<a id="a-Pf"></a>四重之法说偷兰遮，<a id="a-Pg"></a>偷兰遮法说为四重，<a id="a-Ph"></a>犯说非犯，<a id="a-Pi"></a>非犯说犯，<a id="a-Pj"></a>轻罪说重，<a id="a-Pk"></a>重罪说轻。<a id="a-Pl"></a>何以故？<a id="a-Pm"></a>如来明见众生根故。</p>
  <p id="aPn">“善男子，<a id="a-Po"></a>如来虽作是说，<a id="a-Pp"></a>终无虚妄。<a id="a-Pq"></a>何以故？<a id="a-Pr"></a>虚妄之语即是罪过，<a id="a-Ps"></a>如来悉断一切罪过，<a id="a-Pt"></a>云何当有虚妄语耶？<a id="a-Pu"></a>善男子，<a id="a-Pv"></a>如来虽无虚妄之言，<a id="a-Pw"></a>若知众生因虚妄说得法利者，<a id="a-Px"></a>随宜方便则为说之。</p>
  <p id="aPy">“善男子，<a id="a-Pz"></a>一切世谛若于如来即是第一义谛。<a id="a-Q0"></a>何以故？<a id="a-Q1"></a>诸佛世尊为第一义故说于世谛，<a id="a-Q2"></a>亦令众生得第一义谛。<a id="a-Q3"></a>若使众生不得如是第一义者，<a id="a-Q4"></a>诸佛终不宣说世谛。<a id="a-Q5"></a>善男子，<a id="a-Q6"></a>如来有时演说世谛，<a id="a-Q7"></a>众生谓佛说第一义谛；<a id="a-Q8"></a>有时演说第一义谛，<a id="a-Q9"></a>众生谓佛说于世谛。<a id="a-QA"></a>是则诸佛甚深境界，<a id="a-QB"></a>非是声闻、<a id="a-QC"></a>缘觉所知。<a id="a-QD"></a>善男子，<a id="a-QE"></a>是故汝先不应难言菩萨摩诃萨无所得也。<a id="a-QF"></a>菩萨常得第一义谛，<a id="a-QG"></a>云何难言无所得耶？<a id="a-QH"></a>”</p>
  <p id="aQI">迦葉复言：<a id="a-QJ"></a>“世尊，<a id="a-QK"></a>第一义谛亦名为道，<a id="a-QL"></a>亦名菩提，<a id="a-QM"></a>亦名涅槃。<a id="a-QN"></a>若有菩萨言有得道、<a id="a-QO"></a>菩提、<a id="a-QP"></a>涅槃，<a id="a-QQ"></a>即是无常。<a id="a-QR"></a>何以故？<a id="a-QS"></a>法若常者，<a id="a-QT"></a>则不可得。<a id="a-QU"></a>犹如虚空，<a id="a-QV"></a>谁有得者？<a id="a-QW"></a>世尊，<a id="a-QX"></a>如世间物，<a id="a-QY"></a>本无今有名为无常；<a id="a-QZ"></a>道亦如是，<a id="a-Qa"></a>道若可得，<a id="a-Qb"></a>则名无常。<a id="a-Qc"></a>法若常者，<a id="a-Qd"></a>无得无生，<a id="a-Qe"></a>犹如佛性无得无生。<a id="a-Qf"></a>世尊，<a id="a-Qg"></a>夫道者，<a id="a-Qh"></a>非色非不色，<a id="a-Qi"></a>不长不短，<a id="a-Qj"></a>非高非下，<a id="a-Qk"></a>非生非灭，<a id="a-Ql"></a>非赤非白，<a id="a-Qm"></a>非青非黄，<a id="a-Qn"></a>非有非无，<a id="a-Qo"></a>云何如来说言可得？<a id="a-Qp"></a>菩提、<a id="a-Qq"></a>涅槃亦复如是。<a id="a-Qr"></a>”</p>
  <p id="aQs">佛言：<a id="a-Qt"></a>“如是，<a id="a-Qu"></a>如是，<a id="a-Qv"></a>善男子，<a id="a-Qw"></a>道有二种：<a id="a-Qx"></a>一者、<a id="a-Qy"></a>常，<a id="a-Qz"></a>二者、<a id="a-R0"></a>无常。<a id="a-R1"></a>菩提之相亦有二种：<a id="a-R2"></a>一者、<a id="a-R3"></a>常，<a id="a-R4"></a>二者、<a id="a-R5"></a>无常。<a id="a-R6"></a>涅槃亦尔，<a id="a-R7"></a>外道道者名为无常，<a id="a-R8"></a>内道道者名之为常。<a id="a-R9"></a>声闻、<a id="a-RA"></a>缘觉所有菩提名为无常，<a id="a-RB"></a>菩萨诸佛所有菩提名之为常。<a id="a-RC"></a>外解脱者名为无常，<a id="a-RD"></a>内解脱者名之为常。<a id="a-RE"></a>善男子，<a id="a-RF"></a>道与菩提及以涅槃悉名为常，<a id="a-RG"></a>一切众生常为无量烦恼所覆，<a id="a-RH"></a>无慧眼故不能得见；<a id="a-RI"></a>而诸众生为欲见故修戒、<a id="a-RJ"></a>定、<a id="a-RK"></a>慧，<a id="a-RL"></a>以修行故见道、<a id="a-RM"></a>菩提及以涅槃，<a id="a-RN"></a>是名菩萨得道、<a id="a-RO"></a>菩提及涅槃也。<a id="a-RP"></a>道之性相实不生灭，<a id="a-RQ"></a>以是义故不可捉持。</p>
  <p id="aRR">“善男子，<a id="a-RS"></a>道者，<a id="a-RT"></a>虽无色像可见、<a id="a-RU"></a>称量可知，<a id="a-RV"></a>而实有用。<a id="a-RW"></a>善男子，<a id="a-RX"></a>如众生心，<a id="a-RY"></a>虽非是色，<a id="a-RZ"></a>非长非短，<a id="a-Ra"></a>非粗非细，<a id="a-Rb"></a>非缚非解，<a id="a-Rc"></a>非是见法，<a id="a-Rd"></a>而亦是有。<a id="a-Re"></a>以是义故，<a id="a-Rf"></a>我为须达说言：<a id="a-Rg"></a>‘长者，<a id="a-Rh"></a>心为城主。<a id="a-Ri"></a>长者，<a id="a-Rj"></a>若不护心则不护身口，<a id="a-Rk"></a>若护心者则护身口。<a id="a-Rl"></a>以不善护是身口故，<a id="a-Rm"></a>令诸众生到三恶趣。<a id="a-Rn"></a>护身口者，<a id="a-Ro"></a>则令众生得人天涅槃，<a id="a-Rp"></a>得名真实；<a id="a-Rq"></a>其不得者，<a id="a-Rr"></a>名不真实。<a id="a-Rs"></a>’</p>
  <p id="aRt">“善男子，<a id="a-Ru"></a>道与菩提及以涅槃亦复如是，<a id="a-Rv"></a>亦有亦常。<a id="a-Rw"></a>如其无者，<a id="a-Rx"></a>云何能断一切烦恼？<a id="a-Ry"></a>以其有故，<a id="a-Rz"></a>一切菩萨了了见知。<a id="a-S0"></a>善男子，<a id="a-S1"></a>见有二种：<a id="a-S2"></a>一、<a id="a-S3"></a>相貌见，<a id="a-S4"></a>二、<a id="a-S5"></a>了了见。<a id="a-S6"></a>云何相貌见？<a id="a-S7"></a>如远见烟名为见火，<a id="a-S8"></a>实不见火，<a id="a-S9"></a>虽不见火亦非虚妄；<a id="a-SA"></a>见空中鹤便言见水，<a id="a-SB"></a>虽不见水亦非虚妄；<a id="a-SC"></a>如见华叶便言见根，<a id="a-SD"></a>虽不见根亦非虚妄；<a id="a-SE"></a>如人遥见篱间牛角便言见牛，<a id="a-SF"></a>虽不见牛亦非虚妄；<a id="a-SG"></a>如见女人怀妊便言见欲，<a id="a-SH"></a>虽不见欲亦非虚妄；<a id="a-SI"></a>如见树生叶便言见水，<a id="a-SJ"></a>虽不见水亦非虚妄；<a id="a-SK"></a>又如见云便言见雨，<a id="a-SL"></a>虽不见雨亦非虚妄；<a id="a-SM"></a>如见身业及以口业便言见心，<a id="a-SN"></a>虽不见心亦非虚妄。<a id="a-SO"></a>是名相貌见。<a id="a-SP"></a>云何了了见？<a id="a-SQ"></a>如眼见色。<a id="a-SR"></a>善男子，<a id="a-SS"></a>如人眼根清净不坏，<a id="a-ST"></a>自观掌中阿摩勒果；<a id="a-SU"></a>菩萨摩诃萨了了见道、<a id="a-SV"></a>菩提、<a id="a-SW"></a>涅槃亦复如是。<a id="a-SX"></a>虽如是见，<a id="a-SY"></a>初无见相。<a id="a-SZ"></a>善男子，<a id="a-Sa"></a>以是因缘，<a id="a-Sb"></a>我于往昔告舍利弗：<a id="a-Sc"></a>‘一切世间若有沙门、<a id="a-Sd"></a>若婆罗门、<a id="a-Se"></a>若天、<a id="a-Sf"></a>若魔、<a id="a-Sg"></a>若梵、<a id="a-Sh"></a>若人所不知不见不觉，<a id="a-Si"></a>惟有如来悉知见觉，<a id="a-Sj"></a>及诸菩萨亦复如是。<a id="a-Sk"></a>舍利弗，<a id="a-Sl"></a>若诸世间所知见觉，<a id="a-Sm"></a>我与菩萨亦知见觉。<a id="a-Sn"></a>世间众生之所不知不见不觉，<a id="a-So"></a>亦不自知不知见觉。<a id="a-Sp"></a>世间众生所知见觉，<a id="a-Sq"></a>便自说言我知见觉。<a id="a-Sr"></a>舍利弗，<a id="a-Ss"></a>如来一切悉知见觉，<a id="a-St"></a>亦不自言我知见觉，<a id="a-Su"></a>一切菩萨亦复如是。<a id="a-Sv"></a>何以故？<a id="a-Sw"></a>若使如来作知见觉相，<a id="a-Sx"></a>当知是则非佛世尊，<a id="a-Sy"></a>名为凡夫，<a id="a-Sz"></a>菩萨亦尔。<a id="a-T0"></a>’”</p>
 </body>
</html>