<!doctype html>
<html id="z3IBTacKP" data-ver="1544">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第三</h1>
  <h2 id="a2">长寿品第四</h2>
  <p id="a3">佛复告诸比丘：<a id="a-4"></a>“汝于戒律有所疑者，<a id="a-5"></a>今恣汝问，<a id="a-6"></a>我当解说，<a id="a-7"></a>令汝心喜。<a id="a-8"></a>我已修学一切诸法本性空寂，<a id="a-9"></a>明了通达。<a id="a-A"></a>汝等比丘，<a id="a-B"></a>莫谓如来唯修诸法本性空寂。<a id="a-C"></a>”复告比丘：<a id="a-D"></a>“若于戒律有所疑者，<a id="a-E"></a>今悉可问。<a id="a-F"></a>”</p>
  <p id="aG">时诸比丘白佛言：<a id="a-H"></a>“世尊，<a id="a-I"></a>我等无有智慧能问如来应供正遍知。<a id="a-J"></a>所以者何？<a id="a-K"></a>如来境界不可思议，<a id="a-L"></a>所有诸定不可思议，<a id="a-M"></a>所演教诲不可思议，<a id="a-N"></a>是故我等无有智慧能问如来。<a id="a-O"></a>世尊，<a id="a-P"></a>譬如老人，<a id="a-Q"></a>年百二十，<a id="a-R"></a>身婴长病，<a id="a-S"></a>寝卧床席不能起居，<a id="a-T"></a>气力虚劣，<a id="a-U"></a>余命无几。<a id="a-V"></a>有一富人，<a id="a-W"></a>缘事欲行当至他方，<a id="a-X"></a>以百斤金寄彼老人，<a id="a-Y"></a>而作是言：<a id="a-Z"></a>‘我今他行，<a id="a-a"></a>以是宝物持用相寄。<a id="a-b"></a>或经十年，<a id="a-c"></a>或二十年，<a id="a-d"></a>事毕当还，<a id="a-e"></a>还时归我。<a id="a-f"></a>’是老病人即便受之。<a id="a-g"></a>而此老人复无继嗣，<a id="a-h"></a>其后不久病笃命终，<a id="a-i"></a>所寄之物悉皆散失。<a id="a-j"></a>财主行还，<a id="a-k"></a>求索无所。<a id="a-l"></a>如是痴人不知筹量所寄可否，<a id="a-m"></a>是故行还，<a id="a-n"></a>求索无所，<a id="a-o"></a>以是因缘，<a id="a-p"></a>丧失财宝。<a id="a-q"></a>世尊，<a id="a-r"></a>我等声闻亦复如是，<a id="a-s"></a>虽闻如来殷勤教戒，<a id="a-t"></a>不能受持令得久住，<a id="a-u"></a>如彼老人受他寄付。<a id="a-v"></a>我今无智于诸戒律，<a id="a-w"></a>当何所问？<a id="a-x"></a>”</p>
  <p id="ay">佛告比丘：<a id="a-z"></a>“汝等今者若问于我，<a id="a-10"></a>则能利益一切众生。<a id="a-11"></a>是故告汝，<a id="a-12"></a>诸有疑网，<a id="a-13"></a>恣随所问。<a id="a-14"></a>”</p>
  <p id="a15">时诸比丘白佛言：<a id="a-16"></a>“世尊，<a id="a-17"></a>譬如有人，<a id="a-18"></a>年二十五，<a id="a-19"></a>盛壮端正，<a id="a-1A"></a>多有财宝，<a id="a-1B"></a>金、<a id="a-1C"></a>银、<a id="a-1D"></a>琉璃，<a id="a-1E"></a>父母、<a id="a-1F"></a>妻子、<a id="a-1G"></a>眷属、<a id="a-1H"></a>宗亲悉皆具存。<a id="a-1I"></a>时有人来寄其宝物，<a id="a-1J"></a>语其人言：<a id="a-1K"></a>‘我有缘事，<a id="a-1L"></a>欲至他处，<a id="a-1M"></a>事讫当还，<a id="a-1N"></a>还时归我。<a id="a-1O"></a>’是时壮夫守护是物如自己有。<a id="a-1P"></a>其人遇病即命家属：<a id="a-1Q"></a>‘如是金宝是他所寄。<a id="a-1R"></a>彼若来索，<a id="a-1S"></a>悉皆还之。<a id="a-1T"></a>’智者如是善知筹量，<a id="a-1U"></a>行还索物，<a id="a-1V"></a>皆悉得之，<a id="a-1W"></a>无所亡失。<a id="a-1X"></a>世尊亦尔，<a id="a-1Y"></a>若以法宝付嘱阿难及诸比丘，<a id="a-1Z"></a>不得久住。<a id="a-1a"></a>何以故？<a id="a-1b"></a>一切声闻及大迦葉悉当无常，<a id="a-1c"></a>如彼老人受他寄物。<a id="a-1d"></a>是故应以无上佛法付诸菩萨，<a id="a-1e"></a>以诸菩萨善能问答，<a id="a-1f"></a>如是法宝则得久住，<a id="a-1g"></a>无量千世增益炽盛利安众生，<a id="a-1h"></a>如彼壮人受他寄物。<a id="a-1i"></a>以是义故，<a id="a-1j"></a>诸大菩萨乃能问耳！<a id="a-1k"></a>我等智慧犹如蚊蚋，<a id="a-1l"></a>何能咨请如来深法？<a id="a-1m"></a>”时诸声闻默然而住。</p>
  <p id="a1n">尔时，<a id="a-1o"></a>佛赞诸比丘言：<a id="a-1p"></a>“善哉！<a id="a-1q"></a>善哉！<a id="a-1r"></a>汝等善得无漏之心、<a id="a-1s"></a>阿罗汉心。<a id="a-1t"></a>我亦曾念以此二缘，<a id="a-1u"></a>应以大乘付诸菩萨，<a id="a-1v"></a>令是妙法久住于世。<a id="a-1w"></a>”</p>
  <p id="a1x">尔时，<a id="a-1y"></a>佛告一切大众：<a id="a-1z"></a>“善男子、<a id="a-20"></a>善女人，<a id="a-21"></a>我之寿命不可称量，<a id="a-22"></a>乐说之辩亦不可尽。<a id="a-23"></a>汝等宜可随意咨问，<a id="a-24"></a>若戒若归，<a id="a-25"></a>第二第三，<a id="a-26"></a>亦复如是。<a id="a-27"></a>”</p>
  <p id="a28">尔时，<a id="a-29"></a>众中有一童子菩萨摩诃萨，<a id="a-2A"></a>是多罗聚落婆罗门种，<a id="a-2B"></a>姓大迦葉，<a id="a-2C"></a>以佛神力即从座起，<a id="a-2D"></a>偏袒右肩，<a id="a-2E"></a>绕百千匝，<a id="a-2F"></a>右膝著地，<a id="a-2G"></a>合掌向佛而白佛言：<a id="a-2H"></a>“世尊，<a id="a-2I"></a>我于今者欲少咨问，<a id="a-2J"></a>若佛听者乃敢发言。<a id="a-2K"></a>”</p>
  <p id="a2L">佛告迦葉：<a id="a-2M"></a>“如来应供正遍知，<a id="a-2N"></a>恣汝所问，<a id="a-2O"></a>当为汝说，<a id="a-2P"></a>断汝所疑，<a id="a-2Q"></a>令汝欢喜。<a id="a-2R"></a>”</p>
  <p id="a2S">尔时，<a id="a-2T"></a>迦葉菩萨复白佛言：<a id="a-2U"></a>“世尊，<a id="a-2V"></a>如来哀愍，<a id="a-2W"></a>已垂听许，<a id="a-2X"></a>今当问之。<a id="a-2Y"></a>然我所有智慧微少犹如蚊蚋，<a id="a-2Z"></a>如来世尊道德巍巍，<a id="a-2a"></a>纯以栴檀师子难伏不可坏众而为眷属。<a id="a-2b"></a>如来之身犹真金刚，<a id="a-2c"></a>色如琉璃，<a id="a-2d"></a>真实难坏。<a id="a-2e"></a>复为如是大智慧海之所围绕，<a id="a-2f"></a>是众会中诸大菩萨摩诃萨等，<a id="a-2g"></a>皆悉成就无量无边深妙功德犹如香象。<a id="a-2h"></a>于如是等大众之前，<a id="a-2i"></a>岂敢发问？<a id="a-2j"></a>为当承佛神通之力，<a id="a-2k"></a>及因大众善根威德，<a id="a-2l"></a>少发问耳！<a id="a-2m"></a>”</p>
  <p id="a2n">即于佛前以偈问曰：</p>
  <p id="a2o">“云何得长寿，<a id="a-2p"></a> 金刚不坏身？</p>
  <p id="a2q">复以何因缘，<a id="a-2r"></a> 得大坚固力？</p>
  <p id="a2s">云何于此经，<a id="a-2t"></a> 究竟到彼岸？</p>
  <p id="a2u">愿佛开微密，<a id="a-2v"></a> 广为众生说。</p>
  <p id="a2w">云何得广大，<a id="a-2x"></a> 为众作依止，</p>
  <p id="a2y">实非阿罗汉，<a id="a-2z"></a> 量与罗汉等？</p>
  <p id="a30">云何知天魔，<a id="a-31"></a> 为众作留难？</p>
  <p id="a32">如来波旬说，<a id="a-33"></a> 云何分别知？</p>
  <p id="a34">云何诸调御，<a id="a-35"></a> 心喜说真谛，</p>
  <p id="a36">正善具成就，<a id="a-37"></a> 演说四颠倒？</p>
  <p id="a38">云何作善业，<a id="a-39"></a> 大仙今当说？</p>
  <p id="a3A">云何诸菩萨，<a id="a-3B"></a> 能见难见性？</p>
  <p id="a3C">云何解满字，<a id="a-3D"></a> 及与半字义？</p>
  <p id="a3E">云何共圣行，<a id="a-3F"></a> 如娑罗娑鸟，</p>
  <p id="a3G">迦邻提日月，<a id="a-3H"></a> 太白与岁星？</p>
  <p id="a3I">云何未发心，<a id="a-3J"></a> 而名为菩萨？</p>
  <p id="a3K">云何于大众，<a id="a-3L"></a> 而得无所畏，</p>
  <p id="a3M">犹如阎浮金，<a id="a-3N"></a> 无能说其过？</p>
  <p id="a3O">云何处浊世，<a id="a-3P"></a> 不污如莲华？</p>
  <p id="a3Q">云何处烦恼，<a id="a-3R"></a> 烦恼不能染，</p>
  <p id="a3S">如医疗众病，<a id="a-3T"></a> 不为病所污？</p>
  <p id="a3U">生死大海中，<a id="a-3V"></a> 云何作船师？</p>
  <p id="a3W">云何舍生死，<a id="a-3X"></a> 如蛇脱故皮？</p>
  <p id="a3Y">云何观三宝，<a id="a-3Z"></a> 犹如天意树？</p>
  <p id="a3a">三乘若无性，<a id="a-3b"></a> 云何而得说？</p>
  <p id="a3c">犹如乐未生，<a id="a-3d"></a> 云何名受乐？</p>
  <p id="a3e">云何诸菩萨，<a id="a-3f"></a> 而得不坏众？</p>
  <p id="a3g">云何为生盲，<a id="a-3h"></a> 而作眼目导？</p>
  <p id="a3i">云何示多头，<a id="a-3j"></a> 唯愿大仙说？</p>
  <p id="a3k">云何说法者，<a id="a-3l"></a> 增长如月初？</p>
  <p id="a3m">云何复示现，<a id="a-3n"></a> 究竟于涅槃？</p>
  <p id="a3o">云何勇进者，<a id="a-3p"></a> 示人天魔道？</p>
  <p id="a3q">云何知法性，<a id="a-3r"></a> 而受于法乐？</p>
  <p id="a3s">云何诸菩萨，<a id="a-3t"></a> 远离一切病？</p>
  <p id="a3u">云何为众生，<a id="a-3v"></a> 演说于秘密？</p>
  <p id="a3w">云何说毕竟，<a id="a-3x"></a> 及与不毕竟？</p>
  <p id="a3y">如其断疑网，<a id="a-3z"></a> 云何不定说？</p>
  <p id="a40">云何而得近，<a id="a-41"></a> 最胜无上道？</p>
  <p id="a42">我今请如来，<a id="a-43"></a> 为诸菩萨故，</p>
  <p id="a44">愿为说甚深，<a id="a-45"></a> 微妙诸行等。</p>
  <p id="a46">一切诸法中，<a id="a-47"></a> 悉有安乐性，</p>
  <p id="a48">唯愿大仙尊，<a id="a-49"></a> 为我分别说。</p>
  <p id="a4A">众生大依止，<a id="a-4B"></a> 两足尊妙药，</p>
  <p id="a4C">今欲问诸阴，<a id="a-4D"></a> 而我无智慧，</p>
  <p id="a4E">精进诸菩萨，<a id="a-4F"></a> 亦复不能知，</p>
  <p id="a4G">如是等甚深，<a id="a-4H"></a> 诸佛之境界。<a id="a-4I"></a>”</p>
  <p id="a4J">尔时，<a id="a-4K"></a>佛赞迦葉菩萨：<a id="a-4L"></a>“善哉！<a id="a-4M"></a>善哉！<a id="a-4N"></a>善男子，<a id="a-4O"></a>汝今未得一切种智，<a id="a-4P"></a>我已得之。<a id="a-4Q"></a>然汝所问甚深密藏，<a id="a-4R"></a>如一切智之所咨问等无有异。<a id="a-4S"></a>善男子，<a id="a-4T"></a>我坐道场菩提树下初成正觉，<a id="a-4U"></a>尔时无量阿僧祇恒河沙等诸佛世界有诸菩萨，<a id="a-4V"></a>亦曾问我是甚深义。<a id="a-4W"></a>然其所问句义功德，<a id="a-4X"></a>亦皆如是等无有异。<a id="a-4Y"></a>如是问者，<a id="a-4Z"></a>则能利益无量众生。<a id="a-4a"></a>”</p>
  <p id="a4b">尔时，<a id="a-4c"></a>迦葉菩萨复白佛言：<a id="a-4d"></a>“世尊，<a id="a-4e"></a>我无智力能问如来如是深义。<a id="a-4f"></a>世尊，<a id="a-4g"></a>譬如蚊蚋，<a id="a-4h"></a>不能飞过大海彼岸周遍虚空；<a id="a-4i"></a>我亦如是，<a id="a-4j"></a>不能咨问如来如是智慧大海法性虚空甚深之义。<a id="a-4k"></a>世尊，<a id="a-4l"></a>譬如国王髻中明珠，<a id="a-4m"></a>付典藏臣，<a id="a-4n"></a>藏臣得已，<a id="a-4o"></a>顶戴恭敬，<a id="a-4p"></a>增加守护；<a id="a-4q"></a>我亦如是，<a id="a-4r"></a>顶戴恭敬，<a id="a-4s"></a>增加守护如来所说方等深义。<a id="a-4t"></a>何以故？<a id="a-4u"></a>令我广得深智慧故。<a id="a-4v"></a>”</p>
  <p id="a4w">尔时，<a id="a-4x"></a>佛告迦葉菩萨：<a id="a-4y"></a>“善男子，<a id="a-4z"></a>谛听！<a id="a-50"></a>谛听！<a id="a-51"></a>当为汝说。<a id="a-52"></a>如来所得长寿之业，<a id="a-53"></a>菩萨以是业因缘故而得长寿，<a id="a-54"></a>是故应当至心听受。<a id="a-55"></a>若业能为菩提因者，<a id="a-56"></a>应当诚心听受是义，<a id="a-57"></a>既听受已，<a id="a-58"></a>转为人说。<a id="a-59"></a>善男子，<a id="a-5A"></a>我以修习如是业故，<a id="a-5B"></a>得阿耨多罗三藐三菩提，<a id="a-5C"></a>今复为人广说是义。<a id="a-5D"></a>善男子，<a id="a-5E"></a>譬如王子犯罪系狱，<a id="a-5F"></a>王甚怜愍爱念子故，<a id="a-5G"></a>躬自回驾至其系所。<a id="a-5H"></a>菩萨亦尔，<a id="a-5I"></a>欲得长寿，<a id="a-5J"></a>应当护念一切众生同于子想，<a id="a-5K"></a>生大慈、<a id="a-5L"></a>大悲、<a id="a-5M"></a>大喜、<a id="a-5N"></a>大舍，<a id="a-5O"></a>授不杀戒，<a id="a-5P"></a>教修善法，<a id="a-5Q"></a>亦当安止一切众生于五戒十善；<a id="a-5R"></a>复入地狱、<a id="a-5S"></a>饿鬼、<a id="a-5T"></a>畜生、<a id="a-5U"></a>阿修罗等一切诸趣，<a id="a-5V"></a>拔济是中苦恼众生，<a id="a-5W"></a>脱未脱者，<a id="a-5X"></a>度未度者，<a id="a-5Y"></a>未涅槃者令得涅槃，<a id="a-5Z"></a>安慰一切诸恐怖者。<a id="a-5a"></a>以如是等业因缘故，<a id="a-5b"></a>菩萨则得寿命长远，<a id="a-5c"></a>于诸智慧而得自在，<a id="a-5d"></a>随所寿终生于天上。<a id="a-5e"></a>”</p>
  <p id="a5f">尔时，<a id="a-5g"></a>迦葉菩萨复白佛言：<a id="a-5h"></a>“世尊，<a id="a-5i"></a>菩萨摩诃萨等视众生同于子想，<a id="a-5j"></a>是义深隐，<a id="a-5k"></a>我未能解。<a id="a-5l"></a>世尊，<a id="a-5m"></a>如来不应说言菩萨于诸众生修平等心同于子想。<a id="a-5n"></a>所以者何？<a id="a-5o"></a>于佛法中，<a id="a-5p"></a>有破戒者、<a id="a-5q"></a>作逆罪者、<a id="a-5r"></a>毁正法者，<a id="a-5s"></a>云何当于如是等人同子想耶？<a id="a-5t"></a>”</p>
  <p id="a5u">佛告迦葉：<a id="a-5v"></a>“如是，<a id="a-5w"></a>如是，<a id="a-5x"></a>我于众生实作子想如罗睺罗。<a id="a-5y"></a>”</p>
  <p id="a5z">迦葉菩萨复白佛言：<a id="a-60"></a>“世尊，<a id="a-61"></a>昔十五日僧布萨时，<a id="a-62"></a>曾于具戒清净众中有一童子，<a id="a-63"></a>不善修习身口意业，<a id="a-64"></a>在隐屏处盗听说戒，<a id="a-65"></a>密迹力士承佛神力，<a id="a-66"></a>以金刚杵碎之如尘。<a id="a-67"></a>世尊，<a id="a-68"></a>是金刚神极成暴恶，<a id="a-69"></a>乃能断是童子命根，<a id="a-6A"></a>云何如来视诸众生同于子想如罗睺罗？<a id="a-6B"></a>”</p>
  <p id="a6C">佛告迦葉：<a id="a-6D"></a>“汝今不应作如是言。<a id="a-6E"></a>是童子者，<a id="a-6F"></a>即是化人，<a id="a-6G"></a>非真实也。<a id="a-6H"></a>为欲驱遣破戒毁法令出众故。<a id="a-6I"></a>金刚密迹示是化耳。<a id="a-6J"></a>迦葉，<a id="a-6K"></a>毁谤正法及一阐提，<a id="a-6L"></a>或有杀生，<a id="a-6M"></a>乃至邪见及故犯禁，<a id="a-6N"></a>我于是等悉生悲心同于子想如罗睺罗。</p>
  <p id="a6O">“善男子，<a id="a-6P"></a>譬如国王诸群臣等，<a id="a-6Q"></a>有犯王法，<a id="a-6R"></a>随罪诛戮而不舍置。<a id="a-6S"></a>如来世尊不如是也，<a id="a-6T"></a>于毁法者，<a id="a-6U"></a>与驱遣羯磨、<a id="a-6V"></a>呵责羯磨、<a id="a-6W"></a>置羯磨、<a id="a-6X"></a>举罪羯磨、<a id="a-6Y"></a>不可见羯磨、<a id="a-6Z"></a>灭羯磨、<a id="a-6a"></a>未舍恶见羯磨。<a id="a-6b"></a>善男子，<a id="a-6c"></a>如来所以与谤法者作如是等降伏羯磨，<a id="a-6d"></a>为欲示诸行恶之人有果报故。<a id="a-6e"></a>善男子，<a id="a-6f"></a>汝今当知，<a id="a-6g"></a>如来即是施恶众生无恐畏者，<a id="a-6h"></a>若放一光若二若五，<a id="a-6i"></a>或有遇者，<a id="a-6j"></a>悉令远离一切诸恶，<a id="a-6k"></a>如来今者具有如是无量势力。</p>
  <p id="a6l">“善男子，<a id="a-6m"></a>未可见法汝欲见者，<a id="a-6n"></a>今当为汝说其相貌。<a id="a-6o"></a>我涅槃后，<a id="a-6p"></a>随其方面，<a id="a-6q"></a>有持戒比丘，<a id="a-6r"></a>威仪具足，<a id="a-6s"></a>护持正法，<a id="a-6t"></a>见坏法者即能驱遣，<a id="a-6u"></a>呵责纠治，<a id="a-6v"></a>当知是人得福无量不可称计。<a id="a-6w"></a>善男子，<a id="a-6x"></a>譬如有王专行暴恶，<a id="a-6y"></a>会遇重病。<a id="a-6z"></a>有邻国王闻其名声，<a id="a-70"></a>兴兵而来将欲灭之。<a id="a-71"></a>是时病王无力势故方乃恐怖，<a id="a-72"></a>改心修善，<a id="a-73"></a>而是邻王得福无量。<a id="a-74"></a>持法比丘亦复如是，<a id="a-75"></a>驱遣呵责坏法之人，<a id="a-76"></a>令行善法，<a id="a-77"></a>得福无量。</p>
  <p id="a78">“善男子，<a id="a-79"></a>譬如长者所居之处，<a id="a-7A"></a>田宅屋舍生诸毒树，<a id="a-7B"></a>长者知已即便斫伐，<a id="a-7C"></a>悉令永尽。<a id="a-7D"></a>又如少壮首生白发，<a id="a-7E"></a>愧而剪拔不令生长。<a id="a-7F"></a>持法比丘亦复如是，<a id="a-7G"></a>见有破戒坏正法者，<a id="a-7H"></a>即应驱遣，<a id="a-7I"></a>呵责举处。<a id="a-7J"></a>若善比丘见坏法者，<a id="a-7K"></a>置不驱遣呵责举处，<a id="a-7L"></a>当知是人佛法中怨。<a id="a-7M"></a>若能驱遣呵责举处，<a id="a-7N"></a>是我弟子真声闻也。<a id="a-7O"></a>”</p>
  <p id="a7P">迦葉菩萨复白佛言：<a id="a-7Q"></a>“世尊，<a id="a-7R"></a>如佛所言，<a id="a-7S"></a>则不等视一切众生同于子想如罗睺罗。<a id="a-7T"></a>世尊若有一人以刀害佛，<a id="a-7U"></a>复有一人栴檀涂佛，<a id="a-7V"></a>佛于二人若生等心，<a id="a-7W"></a>云何复言当治毁禁？<a id="a-7X"></a>若治毁禁，<a id="a-7Y"></a>是言则失。<a id="a-7Z"></a>”</p>
  <p id="a7a">佛告迦葉：<a id="a-7b"></a>“善男子，<a id="a-7c"></a>譬如国王、<a id="a-7d"></a>大臣、<a id="a-7e"></a>宰相，<a id="a-7f"></a>产育诸子，<a id="a-7g"></a>颜貌端正，<a id="a-7h"></a>聪明黠慧，<a id="a-7i"></a>若二三四，<a id="a-7j"></a>将付严师而作是言：<a id="a-7k"></a>‘君可为我教诏诸子，<a id="a-7l"></a>威仪、<a id="a-7m"></a>礼节、<a id="a-7n"></a>伎艺、<a id="a-7o"></a>书数，<a id="a-7p"></a>悉令成就。<a id="a-7q"></a>我今四子就君受学，<a id="a-7r"></a>假使三子由杖而死，<a id="a-7s"></a>余有一子，<a id="a-7t"></a>必当苦治要令成就。<a id="a-7u"></a>虽丧三子，<a id="a-7v"></a>我终不恨。<a id="a-7w"></a>’迦葉，<a id="a-7x"></a>是父及师得杀罪不？<a id="a-7y"></a>”</p>
  <p id="a7z">“不也，<a id="a-80"></a>世尊。<a id="a-81"></a>何以故？<a id="a-82"></a>以爱念故。<a id="a-83"></a>为欲成就，<a id="a-84"></a>无有恶心，<a id="a-85"></a>如是教诲得福无量。<a id="a-86"></a>”</p>
  <p id="a87">“善男子，<a id="a-88"></a>如来亦尔，<a id="a-89"></a>视坏法者等如一子。<a id="a-8A"></a>如来今以无上正法付嘱诸王、<a id="a-8B"></a>大臣、<a id="a-8C"></a>宰相、<a id="a-8D"></a>比丘、<a id="a-8E"></a>比丘尼、<a id="a-8F"></a>优婆塞、<a id="a-8G"></a>优婆夷，<a id="a-8H"></a>是诸国王及四部众，<a id="a-8I"></a>应当劝励诸学人等，<a id="a-8J"></a>令得增上戒、<a id="a-8K"></a>定、<a id="a-8L"></a>智慧。<a id="a-8M"></a>若有不学是三品法，<a id="a-8N"></a>懈怠破戒毁正法者，<a id="a-8O"></a>国王、<a id="a-8P"></a>大臣、<a id="a-8Q"></a>四部之众应当苦治。<a id="a-8R"></a>善男子，<a id="a-8S"></a>是诸国王及四部众当有罪不？<a id="a-8T"></a>”</p>
  <p id="a8U">“不也，<a id="a-8V"></a>世尊。<a id="a-8W"></a>”</p>
  <p id="a8X">“善男子，<a id="a-8Y"></a>是诸国王及四部众尚无有罪，<a id="a-8Z"></a>何况如来？<a id="a-8a"></a>善男子，<a id="a-8b"></a>如来善修如是平等，<a id="a-8c"></a>于诸众生同一子想。<a id="a-8d"></a>如是修者，<a id="a-8e"></a>是名菩萨修平等心于诸众生同一子想。<a id="a-8f"></a>善男子，<a id="a-8g"></a>菩萨如是修习此业便得长寿，<a id="a-8h"></a>亦能善知宿世之事。<a id="a-8i"></a>”</p>
  <p id="a8j">迦葉菩萨复白佛言：<a id="a-8k"></a>“世尊，<a id="a-8l"></a>如佛所说：<a id="a-8m"></a>‘菩萨若有修平等心，<a id="a-8n"></a>视诸众生同于子想便得长寿。<a id="a-8o"></a>’如来不应作如是言。<a id="a-8p"></a>何以故？<a id="a-8q"></a>如知法人能说种种孝顺之法，<a id="a-8r"></a>还至家中，<a id="a-8s"></a>以诸瓦石打掷父母。<a id="a-8t"></a>而是父母是良福田，<a id="a-8u"></a>多所利益，<a id="a-8v"></a>难遭难遇，<a id="a-8w"></a>应好供养，<a id="a-8x"></a>反生恼害。<a id="a-8y"></a>是知法人言行相违，<a id="a-8z"></a>如来所言亦复如是。<a id="a-90"></a>菩萨修习等心众生同子想者，<a id="a-91"></a>应得长寿，<a id="a-92"></a>善知宿命，<a id="a-93"></a>常住于世，<a id="a-94"></a>无有变易，<a id="a-95"></a>今者世尊以何因缘寿命极短同人间耶？<a id="a-96"></a>如来将无于诸众生生怨憎想？<a id="a-97"></a>世尊，<a id="a-98"></a>昔日作何恶业，<a id="a-99"></a>所害几命，<a id="a-9A"></a>得是短寿不满百年？<a id="a-9B"></a>”</p>
  <p id="a9C">佛告迦葉：<a id="a-9D"></a>“善男子，<a id="a-9E"></a>汝今何缘于如来前发是粗言？<a id="a-9F"></a>如来长寿，<a id="a-9G"></a>于诸寿中最上最胜；<a id="a-9H"></a>所得常法，<a id="a-9I"></a>于诸常中最为第一。<a id="a-9J"></a>”</p>
  <p id="a9K">迦葉菩萨复白佛言：<a id="a-9L"></a>“世尊，<a id="a-9M"></a>云何如来得寿无量？<a id="a-9N"></a>”</p>
  <p id="a9O">佛告迦葉：<a id="a-9P"></a>“善男子，<a id="a-9Q"></a>如八大河，<a id="a-9R"></a>一名恒河，<a id="a-9S"></a>二名阎摩罗，<a id="a-9T"></a>三名萨罗，<a id="a-9U"></a>四名阿夷罗跋提，<a id="a-9V"></a>五名摩诃，<a id="a-9W"></a>六名辛头，<a id="a-9X"></a>七名博叉，<a id="a-9Y"></a>八名悉陀，<a id="a-9Z"></a>是八大河及诸小河悉入大海。<a id="a-9a"></a>迦葉，<a id="a-9b"></a>如是一切人中天上，<a id="a-9c"></a>地及虚空寿命大河，<a id="a-9d"></a>悉入如来寿命海中，<a id="a-9e"></a>是故如来寿命无量。<a id="a-9f"></a>复次，<a id="a-9g"></a>迦葉，<a id="a-9h"></a>譬如阿耨达池出四大河；<a id="a-9i"></a>如来亦尔，<a id="a-9j"></a>出一切命。<a id="a-9k"></a>迦葉，<a id="a-9l"></a>譬如一切诸常法中，<a id="a-9m"></a>虚空第一；<a id="a-9n"></a>如来亦尔，<a id="a-9o"></a>于诸常中最为第一。<a id="a-9p"></a>迦葉，<a id="a-9q"></a>譬如诸药，<a id="a-9r"></a>醍醐第一；<a id="a-9s"></a>如来亦尔，<a id="a-9t"></a>于众生中寿命第一。<a id="a-9u"></a>”</p>
  <p id="a9v">迦葉菩萨复白佛言：<a id="a-9w"></a>“世尊，<a id="a-9x"></a>如来寿命若如是者，<a id="a-9y"></a>应住一劫若减一劫，<a id="a-9z"></a>常宣妙法如霔大雨。<a id="a-A0"></a>”</p>
  <p id="aA1">“迦葉，<a id="a-A2"></a>汝今不应于如来所生灭尽想。<a id="a-A3"></a>迦葉，<a id="a-A4"></a>若有比丘、<a id="a-A5"></a>比丘尼、<a id="a-A6"></a>优婆塞、<a id="a-A7"></a>优婆夷，<a id="a-A8"></a>乃至外道五通神仙得自在者，<a id="a-A9"></a>若住一劫若减一劫，<a id="a-AA"></a>经行空中，<a id="a-AB"></a>坐卧自在，<a id="a-AC"></a>左胁出火，<a id="a-AD"></a>右胁出水，<a id="a-AE"></a>身出烟炎犹如火聚，<a id="a-AF"></a>若欲住寿能得如意，<a id="a-AG"></a>于寿命中修短自在。<a id="a-AH"></a>如是五通尚得如是随意神力，<a id="a-AI"></a>岂况如来于一切法得自在力，<a id="a-AJ"></a>而当不能住寿半劫、<a id="a-AK"></a>若一劫、<a id="a-AL"></a>若百劫、<a id="a-AM"></a>若百千劫、<a id="a-AN"></a>若无量劫？<a id="a-AO"></a>以是义故，<a id="a-AP"></a>当知如来是常住法、<a id="a-AQ"></a>不变易法。<a id="a-AR"></a>如来此身是变化身，<a id="a-AS"></a>非杂食身，<a id="a-AT"></a>为度众生示同毒树，<a id="a-AU"></a>是故现舍入于涅槃。<a id="a-AV"></a>迦葉当知，<a id="a-AW"></a>佛是常法、<a id="a-AX"></a>不变易法。<a id="a-AY"></a>汝等于是第一义中，<a id="a-AZ"></a>应勤精进一心修习，<a id="a-Aa"></a>既修习已广为人说。<a id="a-Ab"></a>”</p>
  <p id="aAc">尔时，<a id="a-Ad"></a>迦葉菩萨白佛言：<a id="a-Ae"></a>“世尊，<a id="a-Af"></a>出世之法与世间法有何差别？<a id="a-Ag"></a>如佛所言：<a id="a-Ah"></a>‘佛是常法、<a id="a-Ai"></a>不变易法。<a id="a-Aj"></a>’世间亦说梵天是常、<a id="a-Ak"></a>自在天常，<a id="a-Al"></a>无有变易，<a id="a-Am"></a>我常、<a id="a-An"></a>性常、<a id="a-Ao"></a>微尘亦常。<a id="a-Ap"></a>若言如来是常法者，<a id="a-Aq"></a>如来何故不常现耶？<a id="a-Ar"></a>若不常现，<a id="a-As"></a>有何差别？<a id="a-At"></a>何以故？<a id="a-Au"></a>梵天乃至微尘、<a id="a-Av"></a>世性亦不现故。<a id="a-Aw"></a>”</p>
  <p id="aAx">佛告迦葉：<a id="a-Ay"></a>“譬如长者多有诸牛，<a id="a-Az"></a>色虽种种同共一群，<a id="a-B0"></a>付放牧人令逐水草，<a id="a-B1"></a>唯为醍醐不求乳酪。<a id="a-B2"></a>彼牧牛者构已自食。<a id="a-B3"></a>长者命终，<a id="a-B4"></a>所有诸牛悉为群贼之所抄掠。<a id="a-B5"></a>贼得牛已，<a id="a-B6"></a>无有妇女，<a id="a-B7"></a>即自构捋得已而食。<a id="a-B8"></a>尔时，<a id="a-B9"></a>群贼各相谓言：<a id="a-BA"></a>‘彼大长者畜养此牛，<a id="a-BB"></a>不期乳酪，<a id="a-BC"></a>唯为醍醐。<a id="a-BD"></a>我等今者当设何方而得之耶？<a id="a-BE"></a>夫醍醐者，<a id="a-BF"></a>名为世间第一上味。<a id="a-BG"></a>我等无器，<a id="a-BH"></a>设使得乳，<a id="a-BI"></a>无安置处。<a id="a-BJ"></a>’复共相谓：<a id="a-BK"></a>‘唯有皮囊可以盛之。<a id="a-BL"></a>’虽有盛处，<a id="a-BM"></a>不知攒摇，<a id="a-BN"></a>浆犹难得，<a id="a-BO"></a>况复生酥？<a id="a-BP"></a>尔时，<a id="a-BQ"></a>诸贼以醍醐故加之以水，<a id="a-BR"></a>以水多故，<a id="a-BS"></a>乳酪、<a id="a-BT"></a>醍醐一切俱失。</p>
  <p id="aBU">“凡夫亦尔，<a id="a-BV"></a>虽有善法，<a id="a-BW"></a>皆是如来正法之余。<a id="a-BX"></a>何以故？<a id="a-BY"></a>如来世尊入涅槃后，<a id="a-BZ"></a>窃盗如来遗余善法若戒、<a id="a-Ba"></a>定、<a id="a-Bb"></a>慧，<a id="a-Bc"></a>如彼诸贼劫掠群牛。<a id="a-Bd"></a>诸凡夫人虽复得是戒、<a id="a-Be"></a>定、<a id="a-Bf"></a>智慧，<a id="a-Bg"></a>无有方便不能解说，<a id="a-Bh"></a>以是义故，<a id="a-Bi"></a>不能获得常戒、<a id="a-Bj"></a>常定、<a id="a-Bk"></a>常慧解脱；<a id="a-Bl"></a>如彼群贼不知方便亡失醍醐，<a id="a-Bm"></a>又如群贼为醍醐故加之以水。<a id="a-Bn"></a>凡夫亦尔，<a id="a-Bo"></a>为解脱故，<a id="a-Bp"></a>说我、<a id="a-Bq"></a>众生、<a id="a-Br"></a>寿命、<a id="a-Bs"></a>士夫、<a id="a-Bt"></a>梵天、<a id="a-Bu"></a>自在天、<a id="a-Bv"></a>微尘、<a id="a-Bw"></a>世性、<a id="a-Bx"></a>戒、<a id="a-By"></a>定、<a id="a-Bz"></a>智慧及与解脱、<a id="a-C0"></a>非想非非想天即是涅槃，<a id="a-C1"></a>实亦不得解脱涅槃，<a id="a-C2"></a>如彼群贼不得醍醐。<a id="a-C3"></a>是诸凡夫有少梵行供养父母，<a id="a-C4"></a>以是因缘得生天上受少安乐，<a id="a-C5"></a>如彼群贼加水之乳；<a id="a-C6"></a>而是凡夫实不知因修少梵行供养父母得生天上，<a id="a-C7"></a>又不能知戒、<a id="a-C8"></a>定、<a id="a-C9"></a>智慧、<a id="a-CA"></a>归依三宝，<a id="a-CB"></a>以不知故说常乐我净，<a id="a-CC"></a>虽复说之而实不知。</p>
  <p id="aCD">“是故如来出世之后，<a id="a-CE"></a>乃为演说常乐我净。<a id="a-CF"></a>如转轮王出现于世，<a id="a-CG"></a>福德力故，<a id="a-CH"></a>群贼退散，<a id="a-CI"></a>牛无损命。<a id="a-CJ"></a>时转轮王即以诸牛付一牧人多巧便者，<a id="a-CK"></a>牧人方便即得醍醐，<a id="a-CL"></a>以醍醐故，<a id="a-CM"></a>一切众生无有患苦。<a id="a-CN"></a>法轮圣王出现世时，<a id="a-CO"></a>诸凡夫人不能演说戒、<a id="a-CP"></a>定、<a id="a-CQ"></a>慧者，<a id="a-CR"></a>即便弃舍，<a id="a-CS"></a>如贼退散。<a id="a-CT"></a>尔时，<a id="a-CU"></a>如来善说世法及出世法，<a id="a-CV"></a>为众生故，<a id="a-CW"></a>令诸菩萨随人演说。<a id="a-CX"></a>菩萨摩诃萨既得醍醐，<a id="a-CY"></a>复令无量无边众生普得无上甘露法味，<a id="a-CZ"></a>所谓如来常乐我净。<a id="a-Ca"></a>以是义故，<a id="a-Cb"></a>善男子，<a id="a-Cc"></a>如来是常不变易法，<a id="a-Cd"></a>非如世间凡夫愚人谓梵天等是常法也。<a id="a-Ce"></a>此常法称要是如来，<a id="a-Cf"></a>非是余法。</p>
  <p id="aCg">“迦葉，<a id="a-Ch"></a>应当如是知如来身。<a id="a-Ci"></a>迦葉，<a id="a-Cj"></a>诸善男子、<a id="a-Ck"></a>善女人，<a id="a-Cl"></a>常当系心修此二字，<a id="a-Cm"></a>佛是常住。<a id="a-Cn"></a>迦葉，<a id="a-Co"></a>若有善男子、<a id="a-Cp"></a>善女人修此二字，<a id="a-Cq"></a>当知是人随我所行，<a id="a-Cr"></a>至我至处。<a id="a-Cs"></a>善男子，<a id="a-Ct"></a>若有修习如是二字为灭相者，<a id="a-Cu"></a>当知如来则于其人为般涅槃。<a id="a-Cv"></a>善男子，<a id="a-Cw"></a>涅槃义者，<a id="a-Cx"></a>即是诸佛之法性也。<a id="a-Cy"></a>”</p>
  <p id="aCz">迦葉菩萨白佛言：<a id="a-D0"></a>“世尊，<a id="a-D1"></a>佛法性者，<a id="a-D2"></a>其义云何？<a id="a-D3"></a>世尊，<a id="a-D4"></a>我今欲知法性之义，<a id="a-D5"></a>唯愿如来哀愍广说。<a id="a-D6"></a>夫法性者即是舍身，<a id="a-D7"></a>舍身者名无所有，<a id="a-D8"></a>若无所有，<a id="a-D9"></a>身云何存？<a id="a-DA"></a>身若存者，<a id="a-DB"></a>云何而言身有法性？<a id="a-DC"></a>身有法性，<a id="a-DD"></a>云何得存？<a id="a-DE"></a>我今云何当知是义？<a id="a-DF"></a>”</p>
  <p id="aDG">佛告迦葉菩萨：<a id="a-DH"></a>“善男子，<a id="a-DI"></a>汝今不应作如是说，<a id="a-DJ"></a>灭是法性。<a id="a-DK"></a>夫法性者，<a id="a-DL"></a>无有灭也。<a id="a-DM"></a>善男子，<a id="a-DN"></a>譬如无想天，<a id="a-DO"></a>成就色阴而无色想，<a id="a-DP"></a>不应问言：<a id="a-DQ"></a>‘是诸天等云何而住欢娱受乐？<a id="a-DR"></a>云何行想？<a id="a-DS"></a>云何见闻？<a id="a-DT"></a>’善男子，<a id="a-DU"></a>如来境界非诸声闻、<a id="a-DV"></a>缘觉所知。<a id="a-DW"></a>善男子，<a id="a-DX"></a>不应说言如来身者是灭法也。<a id="a-DY"></a>善男子，<a id="a-DZ"></a>如来灭法是佛境界，<a id="a-Da"></a>非诸声闻、<a id="a-Db"></a>缘觉所及。<a id="a-Dc"></a>善男子，<a id="a-Dd"></a>汝今不应思量如来何处住、<a id="a-De"></a>何处行、<a id="a-Df"></a>何处见、<a id="a-Dg"></a>何处乐。<a id="a-Dh"></a>善男子，<a id="a-Di"></a>如是之义亦非汝等之所知及，<a id="a-Dj"></a>诸佛法身种种方便不可思议。</p>
  <p id="aDk">“复次，<a id="a-Dl"></a>善男子，<a id="a-Dm"></a>应当修习佛、<a id="a-Dn"></a>法及僧而作常想。<a id="a-Do"></a>是三法者，<a id="a-Dp"></a>无有异想，<a id="a-Dq"></a>无无常想，<a id="a-Dr"></a>无变异想。<a id="a-Ds"></a>若于三法修异想者，<a id="a-Dt"></a>当知是辈清净三归则无依处，<a id="a-Du"></a>所有禁戒皆不具足，<a id="a-Dv"></a>终不能证声闻、<a id="a-Dw"></a>缘觉、<a id="a-Dx"></a>菩提之果。<a id="a-Dy"></a>若能于是不可思议修常想者，<a id="a-Dz"></a>则有归处。<a id="a-E0"></a>善男子，<a id="a-E1"></a>譬如因树则有树影；<a id="a-E2"></a>如来亦尔，<a id="a-E3"></a>有常法故则有归依，<a id="a-E4"></a>非是无常。<a id="a-E5"></a>若言如来是无常者，<a id="a-E6"></a>如来则非诸天世人所归依处。<a id="a-E7"></a>”</p>
  <p id="aE8">迦葉菩萨白佛言：<a id="a-E9"></a>“世尊，<a id="a-EA"></a>譬如闇中，<a id="a-EB"></a>有树无影。<a id="a-EC"></a>”</p>
  <p id="aED">“迦葉，<a id="a-EE"></a>汝不应言有树无影，<a id="a-EF"></a>但非肉眼之所见耳。<a id="a-EG"></a>善男子，<a id="a-EH"></a>如来亦尔，<a id="a-EI"></a>其性常住是不变异，<a id="a-EJ"></a>无智慧眼不能得见，<a id="a-EK"></a>如彼闇中不见树形。<a id="a-EL"></a>凡夫之人于佛灭后，<a id="a-EM"></a>说言如来是无常法，<a id="a-EN"></a>亦复如是。<a id="a-EO"></a>若言如来异法、<a id="a-EP"></a>僧者，<a id="a-EQ"></a>则不能成三归依处，<a id="a-ER"></a>如汝父母，<a id="a-ES"></a>各各异故，<a id="a-ET"></a>故使无常。<a id="a-EU"></a>”</p>
  <p id="aEV">迦葉菩萨复白佛言：<a id="a-EW"></a>“世尊，<a id="a-EX"></a>我从今始当以佛、<a id="a-EY"></a>法、<a id="a-EZ"></a>众僧三事常住，<a id="a-Ea"></a>启悟父母乃至七世皆令奉持。<a id="a-Eb"></a>甚奇！<a id="a-Ec"></a>世尊，<a id="a-Ed"></a>我今当学如来法僧不可思议，<a id="a-Ee"></a>既自学已，<a id="a-Ef"></a>亦当为人广说是义。<a id="a-Eg"></a>若有诸人不能信受，<a id="a-Eh"></a>当知是辈久修无常，<a id="a-Ei"></a>如是等人，<a id="a-Ej"></a>我当为其而作霜雹。<a id="a-Ek"></a>”</p>
  <p id="aEl">尔时，<a id="a-Em"></a>佛赞迦葉菩萨：<a id="a-En"></a>“善哉！<a id="a-Eo"></a>善哉！<a id="a-Ep"></a>汝今善能护持正法，<a id="a-Eq"></a>如是护法不欺于人，<a id="a-Er"></a>以不欺人善业缘故，<a id="a-Es"></a>而得长寿，<a id="a-Et"></a>善知宿命。<a id="a-Eu"></a>”</p>
  <p data-pb></p>
  <h2 id="aEv">金刚身品第五</h2>
  <p id="aEw">尔时，<a id="a-Ex"></a>世尊复告迦葉：<a id="a-Ey"></a>“善男子，<a id="a-Ez"></a>如来身者是常住身、<a id="a-F0"></a>不可坏身、<a id="a-F1"></a>金刚之身，<a id="a-F2"></a>非杂食身，<a id="a-F3"></a>即是法身。<a id="a-F4"></a>”</p>
  <p id="aF5">迦葉菩萨白佛言：<a id="a-F6"></a>“世尊，<a id="a-F7"></a>如佛所说如是等身我悉不见，<a id="a-F8"></a>唯见无常破坏尘土杂食等身。<a id="a-F9"></a>何以故？<a id="a-FA"></a>如来今当入涅槃故。<a id="a-FB"></a>”</p>
  <p id="aFC">佛告迦葉：<a id="a-FD"></a>“汝今莫谓如来之身不坚可坏如凡夫身。<a id="a-FE"></a>善男子，<a id="a-FF"></a>汝今当知，<a id="a-FG"></a>如来之身，<a id="a-FH"></a>无量亿劫坚牢难坏，<a id="a-FI"></a>非人天身，<a id="a-FJ"></a>非恐怖身，<a id="a-FK"></a>非杂食身。<a id="a-FL"></a>如来之身，<a id="a-FM"></a>非身是身，<a id="a-FN"></a>不生不灭，<a id="a-FO"></a>不习不修，<a id="a-FP"></a>无量无边，<a id="a-FQ"></a>无有足迹，<a id="a-FR"></a>无知无形，<a id="a-FS"></a>毕竟清净，<a id="a-FT"></a>无有动摇，<a id="a-FU"></a>无受无行，<a id="a-FV"></a>不住不作，<a id="a-FW"></a>无味无杂，<a id="a-FX"></a>非是有为，<a id="a-FY"></a>非业非果，<a id="a-FZ"></a>非行非灭，<a id="a-Fa"></a>非心非数，<a id="a-Fb"></a>不可思议，<a id="a-Fc"></a>常不可议，<a id="a-Fd"></a>无识离心亦不离心，<a id="a-Fe"></a>其心平等，<a id="a-Ff"></a>无有亦有，<a id="a-Fg"></a>无有去来而亦去来，<a id="a-Fh"></a>不破不坏，<a id="a-Fi"></a>不断不绝，<a id="a-Fj"></a>不出不灭，<a id="a-Fk"></a>非主亦主，<a id="a-Fl"></a>非有非无，<a id="a-Fm"></a>非觉非观，<a id="a-Fn"></a>非字非不字，<a id="a-Fo"></a>非定非不定，<a id="a-Fp"></a>不可见了了见，<a id="a-Fq"></a>无处亦处，<a id="a-Fr"></a>无宅亦宅，<a id="a-Fs"></a>无闇无明，<a id="a-Ft"></a>无有寂静而亦寂静，<a id="a-Fu"></a>是无所有，<a id="a-Fv"></a>不受不施，<a id="a-Fw"></a>清净无垢，<a id="a-Fx"></a>无诤断诤，<a id="a-Fy"></a>住无住处，<a id="a-Fz"></a>不取不堕，<a id="a-G0"></a>非法非非法，<a id="a-G1"></a>非福田非非福田，<a id="a-G2"></a>无尽不尽离一切尽，<a id="a-G3"></a>是空离空，<a id="a-G4"></a>虽不常住非念念灭，<a id="a-G5"></a>无有垢浊，<a id="a-G6"></a>无字离字，<a id="a-G7"></a>非声非说，<a id="a-G8"></a>亦非修习，<a id="a-G9"></a>非称非量，<a id="a-GA"></a>非一非异，<a id="a-GB"></a>非像非相诸相庄严，<a id="a-GC"></a>非勇非畏，<a id="a-GD"></a>无寂不寂，<a id="a-GE"></a>无热不热，<a id="a-GF"></a>不可睹见无有相貌。<a id="a-GG"></a>如来度脱一切众生，<a id="a-GH"></a>无度脱故能解众生，<a id="a-GI"></a>无有解故觉了众生，<a id="a-GJ"></a>无觉了故如实说法，<a id="a-GK"></a>无有二故不可量无等等，<a id="a-GL"></a>平如虚空无有形貌，<a id="a-GM"></a>同无生性不断不常，<a id="a-GN"></a>常行一乘，<a id="a-GO"></a>众生见三，<a id="a-GP"></a>不退不转断一切结，<a id="a-GQ"></a>不战不触，<a id="a-GR"></a>非性住性，<a id="a-GS"></a>非合非散，<a id="a-GT"></a>非长非短，<a id="a-GU"></a>非圆非方，<a id="a-GV"></a>非阴入界亦阴入界，<a id="a-GW"></a>非增非损，<a id="a-GX"></a>非胜非负。<a id="a-GY"></a>如来之身成就如是无量功德，<a id="a-GZ"></a>无有知者，<a id="a-Ga"></a>无不知者，<a id="a-Gb"></a>无有见者，<a id="a-Gc"></a>无不见者，<a id="a-Gd"></a>非有为非无为，<a id="a-Ge"></a>非世非不世，<a id="a-Gf"></a>非作非不作，<a id="a-Gg"></a>非依非不依，<a id="a-Gh"></a>非四大非不四大，<a id="a-Gi"></a>非因非不因，<a id="a-Gj"></a>非众生非不众生，<a id="a-Gk"></a>非沙门非婆罗门，<a id="a-Gl"></a>是师子大师子，<a id="a-Gm"></a>非身非不身，<a id="a-Gn"></a>不可宣说，<a id="a-Go"></a>除一法相不可算数，<a id="a-Gp"></a>般涅槃时不般涅槃。<a id="a-Gq"></a>如来法身皆悉成就如是无量微妙功德。</p>
  <p id="aGr">“迦葉，<a id="a-Gs"></a>唯有如来乃知是相，<a id="a-Gt"></a>非诸声闻、<a id="a-Gu"></a>缘觉所知。<a id="a-Gv"></a>迦葉，<a id="a-Gw"></a>如是功德成如来身，<a id="a-Gx"></a>非是杂食所长养身。<a id="a-Gy"></a>迦葉，<a id="a-Gz"></a>如来真身功德如是，<a id="a-H0"></a>云何复得诸疾患苦、<a id="a-H1"></a>危脆不坚、<a id="a-H2"></a>如坏器乎？<a id="a-H3"></a>迦葉，<a id="a-H4"></a>如来所以示病苦者，<a id="a-H5"></a>为欲调伏诸众生故。<a id="a-H6"></a>善男子，<a id="a-H7"></a>汝今当知，<a id="a-H8"></a>如来之身即金刚身。<a id="a-H9"></a>汝从今日常当专心思惟此义，<a id="a-HA"></a>莫念食身，<a id="a-HB"></a>亦当为人说如来身即是法身。<a id="a-HC"></a>”</p>
  <p id="aHD">迦葉菩萨白佛言：<a id="a-HE"></a>“世尊，<a id="a-HF"></a>如来成就如是功德，<a id="a-HG"></a>其身云何当有病苦、<a id="a-HH"></a>无常、<a id="a-HI"></a>破坏？<a id="a-HJ"></a>我从今日常当思惟如来之身是常法身、<a id="a-HK"></a>安乐之身，<a id="a-HL"></a>亦当为人如是广说。<a id="a-HM"></a>唯然世尊，<a id="a-HN"></a>如来法身金刚不坏，<a id="a-HO"></a>而未能知所因云何？<a id="a-HP"></a>”</p>
  <p id="aHQ">佛告迦葉：<a id="a-HR"></a>“以能护持正法因缘故得成就是金刚身。<a id="a-HS"></a>迦葉，<a id="a-HT"></a>我于往昔护法因缘，<a id="a-HU"></a>今得成就是金刚身常住不坏。<a id="a-HV"></a>善男子，<a id="a-HW"></a>护持正法者，<a id="a-HX"></a>不受五戒，<a id="a-HY"></a>不修威仪，<a id="a-HZ"></a>应持刀剑、<a id="a-Ha"></a>弓箭、<a id="a-Hb"></a>鉾槊，<a id="a-Hc"></a>守护持戒清净比丘。<a id="a-Hd"></a>”</p>
  <p id="aHe">迦葉菩萨白佛言：<a id="a-Hf"></a>“世尊，<a id="a-Hg"></a>若有比丘离于守护，<a id="a-Hh"></a>独处空闲冢间树下，<a id="a-Hi"></a>当说是人为真比丘。<a id="a-Hj"></a>若有随逐守护者行，<a id="a-Hk"></a>当知是辈是秃居士。<a id="a-Hl"></a>”</p>
  <p id="aHm">佛告迦葉：<a id="a-Hn"></a>“莫作是语言秃居士！<a id="a-Ho"></a>若有比丘随所至处供身取足，<a id="a-Hp"></a>读诵经典思惟坐禅，<a id="a-Hq"></a>有来问法即为宣说，<a id="a-Hr"></a>所谓布施、<a id="a-Hs"></a>持戒、<a id="a-Ht"></a>福德、<a id="a-Hu"></a>少欲、<a id="a-Hv"></a>知足。<a id="a-Hw"></a>虽能如是种种说法，<a id="a-Hx"></a>然故不能作师子吼，<a id="a-Hy"></a>不为师子之所围绕，<a id="a-Hz"></a>不能降伏非法恶人，<a id="a-I0"></a>如是比丘不能自利及利众生，<a id="a-I1"></a>当知是辈懈怠懒惰。<a id="a-I2"></a>虽能持戒守护净行，<a id="a-I3"></a>当知是人无所能为。<a id="a-I4"></a>若有比丘供身之具亦常丰足，<a id="a-I5"></a>复能护持所受禁戒，<a id="a-I6"></a>能师子吼广说妙法，<a id="a-I7"></a>谓修多罗、<a id="a-I8"></a>祇夜、<a id="a-I9"></a>受记、<a id="a-IA"></a>伽陀、<a id="a-IB"></a>优陀那、<a id="a-IC"></a>伊帝目多伽、<a id="a-ID"></a>阇陀伽、<a id="a-IE"></a>毗佛略、<a id="a-IF"></a>阿浮陀达磨，<a id="a-IG"></a>以如是等九部经典为他广说，<a id="a-IH"></a>利益安乐诸众生故，<a id="a-II"></a>唱如是言：<a id="a-IJ"></a>‘涅槃经中，<a id="a-IK"></a>制诸比丘不应畜养奴婢牛羊非法之物。<a id="a-IL"></a>若有比丘畜如是等不净之物，<a id="a-IM"></a>应当治之。<a id="a-IN"></a>如来先于异部经中说，<a id="a-IO"></a>有比丘畜如是等非法之物，<a id="a-IP"></a>某甲国王如法治之，<a id="a-IQ"></a>驱令还俗。<a id="a-IR"></a>’若有比丘能作如是师子吼时，<a id="a-IS"></a>有破戒者闻是语已，<a id="a-IT"></a>咸共瞋恚害是法师。<a id="a-IU"></a>是说法者设复命终，<a id="a-IV"></a>故名持戒，<a id="a-IW"></a>自利利他。<a id="a-IX"></a>以是缘故，<a id="a-IY"></a>我听国主、<a id="a-IZ"></a>群臣、<a id="a-Ia"></a>宰相、<a id="a-Ib"></a>诸优婆塞护说法人。<a id="a-Ic"></a>若有欲得护正法者，<a id="a-Id"></a>当如是学。<a id="a-Ie"></a>迦葉，<a id="a-If"></a>如是破戒不护法者，<a id="a-Ig"></a>名秃居士，<a id="a-Ih"></a>非持戒者得如是名。</p>
  <p id="aIi">“善男子，<a id="a-Ij"></a>过去久远无量无边阿僧祇劫，<a id="a-Ik"></a>于此拘尸那城，<a id="a-Il"></a>有佛出世号欢喜增益如来、<a id="a-Im"></a>应供、<a id="a-In"></a>正遍知、<a id="a-Io"></a>明行足、<a id="a-Ip"></a>善逝、<a id="a-Iq"></a>世间解、<a id="a-Ir"></a>无上士、<a id="a-Is"></a>调御丈夫、<a id="a-It"></a>天人师、<a id="a-Iu"></a>佛世尊。<a id="a-Iv"></a>尔时，<a id="a-Iw"></a>世界广博严净，<a id="a-Ix"></a>丰乐安隐，<a id="a-Iy"></a>人民炽盛，<a id="a-Iz"></a>无有饥渴，<a id="a-J0"></a>如安乐国诸菩萨等。<a id="a-J1"></a>彼佛世尊住世无量，<a id="a-J2"></a>化众生已，<a id="a-J3"></a>然后乃于娑罗双树入般涅槃。<a id="a-J4"></a>佛涅槃后，<a id="a-J5"></a>遗法住世无量亿岁，<a id="a-J6"></a>余四十年佛法未灭。<a id="a-J7"></a>尔时，<a id="a-J8"></a>有一持戒比丘，<a id="a-J9"></a>名曰觉德，<a id="a-JA"></a>多有徒众眷属围绕，<a id="a-JB"></a>能师子吼，<a id="a-JC"></a>颁宣广说九部经典，<a id="a-JD"></a>制诸比丘不得畜养奴婢牛羊非法之物。<a id="a-JE"></a>尔时，<a id="a-JF"></a>多有破戒比丘，<a id="a-JG"></a>闻作是说皆生恶心，<a id="a-JH"></a>执持刀杖逼是法师。<a id="a-JI"></a>是时国王名曰有德，<a id="a-JJ"></a>闻是事已，<a id="a-JK"></a>为护法故，<a id="a-JL"></a>即便往至说法者所，<a id="a-JM"></a>与是破戒诸恶比丘极共战斗，<a id="a-JN"></a>令说法者得免危害。<a id="a-JO"></a>王时被枪举身周遍。<a id="a-JP"></a>尔时，<a id="a-JQ"></a>觉德寻赞王言：<a id="a-JR"></a>‘善哉！<a id="a-JS"></a>善哉！<a id="a-JT"></a>王今真是护正法者，<a id="a-JU"></a>当来之世，<a id="a-JV"></a>此身当为无量法器。<a id="a-JW"></a>’王于是时得闻法已，<a id="a-JX"></a>心大欢喜，<a id="a-JY"></a>寻即命终生阿閦佛国，<a id="a-JZ"></a>而为彼佛作第一弟子。<a id="a-Ja"></a>其王将从人民眷属，<a id="a-Jb"></a>有战斗者，<a id="a-Jc"></a>有随喜者，<a id="a-Jd"></a>一切不退菩提之心，<a id="a-Je"></a>命终悉生阿閦佛国。<a id="a-Jf"></a>觉德比丘却后寿终，<a id="a-Jg"></a>亦得往生阿閦佛国，<a id="a-Jh"></a>而为彼佛作声闻众中第二弟子。<a id="a-Ji"></a>若有正法欲灭尽时，<a id="a-Jj"></a>应当如是受持拥护。<a id="a-Jk"></a>迦葉，<a id="a-Jl"></a>尔时王者，<a id="a-Jm"></a>则我身是；<a id="a-Jn"></a>说法比丘，<a id="a-Jo"></a>迦葉佛是。<a id="a-Jp"></a>迦葉，<a id="a-Jq"></a>护正法者得如是等无量果报，<a id="a-Jr"></a>以是因缘我于今日得种种相以自庄严，<a id="a-Js"></a>成就法身、<a id="a-Jt"></a>不可坏身。<a id="a-Ju"></a>”</p>
  <p id="aJv">迦葉菩萨复白佛言：<a id="a-Jw"></a>“世尊，<a id="a-Jx"></a>如来常身，<a id="a-Jy"></a>犹如画石。<a id="a-Jz"></a>”</p>
  <p id="aK0">佛告迦葉：<a id="a-K1"></a>“善男子，<a id="a-K2"></a>以是因缘故，<a id="a-K3"></a>比丘、<a id="a-K4"></a>比丘尼、<a id="a-K5"></a>优婆塞、<a id="a-K6"></a>优婆夷，<a id="a-K7"></a>应当勤加护持正法，<a id="a-K8"></a>护法果报广大无量。<a id="a-K9"></a>善男子，<a id="a-KA"></a>是故护法优婆塞等，<a id="a-KB"></a>应执刀杖拥护如是持法比丘。<a id="a-KC"></a>若有受持五戒具者，<a id="a-KD"></a>不得名为大乘人也。<a id="a-KE"></a>不受五戒，<a id="a-KF"></a>为护正法，<a id="a-KG"></a>乃名大乘。<a id="a-KH"></a>护正法者，<a id="a-KI"></a>应当执持刀剑器仗，<a id="a-KJ"></a>侍卫法师。<a id="a-KK"></a>”</p>
  <p id="aKL">迦葉白佛言：<a id="a-KM"></a>“世尊，<a id="a-KN"></a>若诸比丘与如是等诸优婆塞持刀杖者，<a id="a-KO"></a>共为伴侣，<a id="a-KP"></a>为有师耶？<a id="a-KQ"></a>为无师乎？<a id="a-KR"></a>为是持戒？<a id="a-KS"></a>为是破戒？<a id="a-KT"></a>”</p>
  <p id="aKU">佛告迦葉：<a id="a-KV"></a>“莫谓是等为破戒人。<a id="a-KW"></a>善男子，<a id="a-KX"></a>我涅槃后，<a id="a-KY"></a>浊恶之世国土荒乱，<a id="a-KZ"></a>互相抄掠，<a id="a-Ka"></a>人民饥饿。<a id="a-Kb"></a>尔时多有为饥饿故发心出家，<a id="a-Kc"></a>如是之人名为秃人。<a id="a-Kd"></a>是秃人辈，<a id="a-Ke"></a>见有持戒威仪具足清净比丘护持正法，<a id="a-Kf"></a>驱逐令出，<a id="a-Kg"></a>若杀若害。<a id="a-Kh"></a>”</p>
  <p id="aKi">迦葉菩萨复白佛言：<a id="a-Kj"></a>“世尊，<a id="a-Kk"></a>是持戒人护正法者，<a id="a-Kl"></a>云何当得游行村落城邑教化？<a id="a-Km"></a>”</p>
  <p id="aKn">“善男子，<a id="a-Ko"></a>是故我今听持戒人，<a id="a-Kp"></a>依诸白衣持刀杖者以为伴侣。<a id="a-Kq"></a>若诸国王、<a id="a-Kr"></a>大臣、<a id="a-Ks"></a>长者、<a id="a-Kt"></a>优婆塞等，<a id="a-Ku"></a>为护法故虽持刀杖，<a id="a-Kv"></a>我说是等名为持戒。<a id="a-Kw"></a>虽持刀杖，<a id="a-Kx"></a>不应断命，<a id="a-Ky"></a>若能如是，<a id="a-Kz"></a>即得名为第一持戒。</p>
  <p id="aL0">“迦葉，<a id="a-L1"></a>夫护法者，<a id="a-L2"></a>谓具正见，<a id="a-L3"></a>能广宣说大乘经典，<a id="a-L4"></a>终不捉持王者宝盖、<a id="a-L5"></a>油瓶谷米、<a id="a-L6"></a>种种果蓏，<a id="a-L7"></a>不为利养亲近国王、<a id="a-L8"></a>大臣、<a id="a-L9"></a>长者，<a id="a-LA"></a>于诸檀越心无谄曲，<a id="a-LB"></a>具足威仪，<a id="a-LC"></a>摧伏破戒诸恶人等。<a id="a-LD"></a>是名持戒护法之师，<a id="a-LE"></a>能为众生真善知识，<a id="a-LF"></a>其心弘广譬如大海。<a id="a-LG"></a>迦葉，<a id="a-LH"></a>若有比丘以利养故为他说法，<a id="a-LI"></a>是人所有徒众眷属，<a id="a-LJ"></a>亦效是师贪求利养，<a id="a-LK"></a>是人如是便自坏众。</p>
  <p id="aLL">“迦葉，<a id="a-LM"></a>众有三种：<a id="a-LN"></a>一者、<a id="a-LO"></a>犯戒杂僧，<a id="a-LP"></a>二者、<a id="a-LQ"></a>愚痴僧，<a id="a-LR"></a>三者、<a id="a-LS"></a>清净僧。<a id="a-LT"></a>破戒杂僧则易可坏，<a id="a-LU"></a>持戒净僧利养因缘所不能坏。</p>
  <p id="aLV">“云何破戒杂僧？<a id="a-LW"></a>若有比丘虽持禁戒，<a id="a-LX"></a>为利养故，<a id="a-LY"></a>与破戒者坐起行来，<a id="a-LZ"></a>共相亲附，<a id="a-La"></a>同其事业，<a id="a-Lb"></a>是名破戒，<a id="a-Lc"></a>亦名杂僧。</p>
  <p id="aLd">“云何愚痴僧？<a id="a-Le"></a>若有比丘在阿兰若处，<a id="a-Lf"></a>诸根不利，<a id="a-Lg"></a>闇钝簦瞢，<a id="a-Lh"></a>少欲乞食，<a id="a-Li"></a>于说戒日及自恣时，<a id="a-Lj"></a>教诸弟子清净忏悔，<a id="a-Lk"></a>见非弟子多犯禁戒，<a id="a-Ll"></a>不能教令清净忏悔，<a id="a-Lm"></a>而便与共说戒自恣，<a id="a-Ln"></a>是名愚痴僧。</p>
  <p id="aLo">“云何名清净僧？<a id="a-Lp"></a>有比丘僧百千亿魔所不能坏，<a id="a-Lq"></a>是菩萨众本性清净，<a id="a-Lr"></a>能调如上二部之众，<a id="a-Ls"></a>悉令安住清净众中，<a id="a-Lt"></a>是名护法无上大师善持律者。<a id="a-Lu"></a>为欲调伏利众生故，<a id="a-Lv"></a>知诸戒相若轻若重，<a id="a-Lw"></a>非是律者则不证知，<a id="a-Lx"></a>若是律者则便证知。<a id="a-Ly"></a>云何调众生故？<a id="a-Lz"></a>若诸菩萨为化众生，<a id="a-M0"></a>常入聚落，<a id="a-M1"></a>不择时节，<a id="a-M2"></a>或至寡妇及淫女舍，<a id="a-M3"></a>与同住止经历多年，<a id="a-M4"></a>若是声闻所不应为，<a id="a-M5"></a>是名调伏利益众生。<a id="a-M6"></a>云何知重？<a id="a-M7"></a>若见如来因事制戒，<a id="a-M8"></a>汝从今日慎莫更犯，<a id="a-M9"></a>如四重禁，<a id="a-MA"></a>出家之人所不应作，<a id="a-MB"></a>而故作者非是沙门、<a id="a-MC"></a>非释种子，<a id="a-MD"></a>是名为重。<a id="a-ME"></a>云何为轻？<a id="a-MF"></a>若犯轻事，<a id="a-MG"></a>如是三谏，<a id="a-MH"></a>若能舍者，<a id="a-MI"></a>是名为轻。<a id="a-MJ"></a>非律不证者，<a id="a-MK"></a>若有赞说不清净物应受用者，<a id="a-ML"></a>不共同止。<a id="a-MM"></a>是律应证者，<a id="a-MN"></a>善学戒律，<a id="a-MO"></a>不近破戒，<a id="a-MP"></a>见有所行随顺戒律，<a id="a-MQ"></a>心生欢喜。<a id="a-MR"></a>如是能知佛法所作，<a id="a-MS"></a>善能解说，<a id="a-MT"></a>是名律师。<a id="a-MU"></a>善解一字，<a id="a-MV"></a>善持契经，<a id="a-MW"></a>亦复如是。<a id="a-MX"></a>如是，<a id="a-MY"></a>善男子，<a id="a-MZ"></a>佛法无量不可思议，<a id="a-Ma"></a>如来亦尔不可思议。<a id="a-Mb"></a>”</p>
  <p id="aMc">迦葉菩萨白佛言：<a id="a-Md"></a>“世尊，<a id="a-Me"></a>如是，<a id="a-Mf"></a>如是，<a id="a-Mg"></a>诚如圣教，<a id="a-Mh"></a>佛法无量不可思议，<a id="a-Mi"></a>如来亦尔不可思议。<a id="a-Mj"></a>故知如来常住不坏无有变异。<a id="a-Mk"></a>我今善学，<a id="a-Ml"></a>亦当为人广宣是义。<a id="a-Mm"></a>”</p>
  <p id="aMn">尔时，<a id="a-Mo"></a>佛赞迦葉菩萨：<a id="a-Mp"></a>“善哉！<a id="a-Mq"></a>善哉！<a id="a-Mr"></a>如来身者，<a id="a-Ms"></a>即是金刚不可坏身，<a id="a-Mt"></a>菩萨应当如是善学正见正知。<a id="a-Mu"></a>若能如是了了知见，<a id="a-Mv"></a>即是见佛金刚之身、<a id="a-Mw"></a>不可坏身，<a id="a-Mx"></a>如于镜中见诸色像。<a id="a-My"></a>”</p>
  <p data-pb></p>
  <h2 id="aMz">名字功德品第六</h2>
  <p id="aN0">尔时，<a id="a-N1"></a>如来复告迦葉：<a id="a-N2"></a>“善男子，<a id="a-N3"></a>汝今应当善持是经文字章句所有功德。<a id="a-N4"></a>若有善男子、<a id="a-N5"></a>善女人，<a id="a-N6"></a>闻是经名生四趣者，<a id="a-N7"></a>无有是处。<a id="a-N8"></a>何以故？<a id="a-N9"></a>如是经典乃是无量无边诸佛之所修习，<a id="a-NA"></a>所得功德我今当说。<a id="a-NB"></a>”</p>
  <p id="aNC">迦葉菩萨白佛言：<a id="a-ND"></a>“世尊，<a id="a-NE"></a>当何名此经？<a id="a-NF"></a>菩萨摩诃萨云何奉持？<a id="a-NG"></a>”</p>
  <p id="aNH">佛告迦葉：<a id="a-NI"></a>“是经名为《大般涅槃》，<a id="a-NJ"></a>上语亦善，<a id="a-NK"></a>中语亦善，<a id="a-NL"></a>下语亦善，<a id="a-NM"></a>义味深邃，<a id="a-NN"></a>其文亦善，<a id="a-NO"></a>纯备具足清净梵行，<a id="a-NP"></a>金刚宝藏满足无缺。<a id="a-NQ"></a>汝善谛听，<a id="a-NR"></a>我今当说。</p>
  <p id="aNS">“善男子，<a id="a-NT"></a>所言大者，<a id="a-NU"></a>名之为常。<a id="a-NV"></a>如八大河悉归大海，<a id="a-NW"></a>此经如是降伏一切诸结烦恼及诸魔性，<a id="a-NX"></a>然后要于大般涅槃放舍身命，<a id="a-NY"></a>是故名曰《大般涅槃》。<a id="a-NZ"></a>善男子，<a id="a-Na"></a>又如医师有一秘方，<a id="a-Nb"></a>悉摄一切所有医术。<a id="a-Nc"></a>善男子，<a id="a-Nd"></a>如来亦尔，<a id="a-Ne"></a>所说种种妙法秘密深奥藏门，<a id="a-Nf"></a>悉皆入此大般涅槃，<a id="a-Ng"></a>是故名为《大般涅槃》。<a id="a-Nh"></a>善男子，<a id="a-Ni"></a>譬如农夫，<a id="a-Nj"></a>春月下种，<a id="a-Nk"></a>常有希望；<a id="a-Nl"></a>既收果实，<a id="a-Nm"></a>众望都息。<a id="a-Nn"></a>善男子，<a id="a-No"></a>一切众生亦复如是，<a id="a-Np"></a>修学余经，<a id="a-Nq"></a>常希滋味；<a id="a-Nr"></a>若得闻是《大般涅槃》，<a id="a-Ns"></a>希望诸经所有滋味悉皆永断。<a id="a-Nt"></a>是大涅槃能令众生度诸有流。<a id="a-Nu"></a>善男子，<a id="a-Nv"></a>如诸迹中，<a id="a-Nw"></a>象迹为最；<a id="a-Nx"></a>此经如是，<a id="a-Ny"></a>于诸经三昧最为第一。<a id="a-Nz"></a>善男子，<a id="a-O0"></a>譬如耕田，<a id="a-O1"></a>秋耕为胜；<a id="a-O2"></a>此经如是，<a id="a-O3"></a>诸经中胜。<a id="a-O4"></a>善男子，<a id="a-O5"></a>如诸药中，<a id="a-O6"></a>醍醐第一；<a id="a-O7"></a>善治众生热恼乱心，<a id="a-O8"></a>是大涅槃为最第一。<a id="a-O9"></a>善男子，<a id="a-OA"></a>譬如甜酥八味具足，<a id="a-OB"></a>大般涅槃亦复如是八味具足。<a id="a-OC"></a>云何为八？<a id="a-OD"></a>一者、<a id="a-OE"></a>常，<a id="a-OF"></a>二者、<a id="a-OG"></a>恒，<a id="a-OH"></a>三者、<a id="a-OI"></a>安，<a id="a-OJ"></a>四者、<a id="a-OK"></a>清凉，<a id="a-OL"></a>五者、<a id="a-OM"></a>不老，<a id="a-ON"></a>六者、<a id="a-OO"></a>不死，<a id="a-OP"></a>七者、<a id="a-OQ"></a>无垢，<a id="a-OR"></a>八者、<a id="a-OS"></a>快乐。<a id="a-OT"></a>是为八味，<a id="a-OU"></a>具足八味是故名为《大般涅槃》。<a id="a-OV"></a>若诸菩萨摩诃萨等安住是中，<a id="a-OW"></a>复能处处示现涅槃，<a id="a-OX"></a>是故名为《大般涅槃》。</p>
  <p id="aOY">“迦葉，<a id="a-OZ"></a>善男子、<a id="a-Oa"></a>善女人若欲于此大般涅槃而涅槃者，<a id="a-Ob"></a>皆作是学，<a id="a-Oc"></a>如来常住，<a id="a-Od"></a>法、<a id="a-Oe"></a>僧亦然。<a id="a-Of"></a>”</p>
  <p id="aOg">迦葉菩萨复白佛言：<a id="a-Oh"></a>“甚奇！<a id="a-Oi"></a>世尊，<a id="a-Oj"></a>如来功德不可思议，<a id="a-Ok"></a>法、<a id="a-Ol"></a>僧亦尔不可思议，<a id="a-Om"></a>是大涅槃亦不可思议。<a id="a-On"></a>若有修学是经典者，<a id="a-Oo"></a>得正法门，<a id="a-Op"></a>能为良医。<a id="a-Oq"></a>若未学者，<a id="a-Or"></a>当知是人盲无慧眼，<a id="a-Os"></a>无明所覆。<a id="a-Ot"></a>”</p>
 </body>
</html>