<!doctype html>
<html id="z3IBTbYKd" data-ver="1546">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第十七</h1>
  <h2 id="a2">梵行品第二十之四</h2>
  <p id="a3">尔时，<a id="a-4"></a>王舍大城阿阇世王，<a id="a-5"></a>其性弊恶，<a id="a-6"></a>喜行杀戮；<a id="a-7"></a>具口四恶，<a id="a-8"></a>贪恚愚痴；<a id="a-9"></a>其心炽盛，<a id="a-A"></a>唯见现在，<a id="a-B"></a>不见未来；<a id="a-C"></a>纯以恶人而为眷属，<a id="a-D"></a>贪著现世五欲乐故，<a id="a-E"></a>父王无辜横加逆害。<a id="a-F"></a>因害父已，<a id="a-G"></a>心生悔热，<a id="a-H"></a>身脱璎珞伎乐不御；<a id="a-I"></a>心悔热故，<a id="a-J"></a>遍体生疮，<a id="a-K"></a>其疮臭秽不可附近。<a id="a-L"></a>寻自念言：<a id="a-M"></a>“我今此身已受华报，<a id="a-N"></a>地狱果报将近不远。<a id="a-O"></a>”</p>
  <p id="aP">尔时，<a id="a-Q"></a>其母字韦提希，<a id="a-R"></a>以种种药而为涂之，<a id="a-S"></a>其疮遂增无有降损。<a id="a-T"></a>王即白母：<a id="a-U"></a>“如是疮者，<a id="a-V"></a>从心而生，<a id="a-W"></a>非四大起。<a id="a-X"></a>若言众生有能治者，<a id="a-Y"></a>无有是处。<a id="a-Z"></a>”</p>
  <p id="aa">时有大臣，<a id="a-b"></a>名曰月称，<a id="a-c"></a>往至王所，<a id="a-d"></a>在一面立，<a id="a-e"></a>白言：<a id="a-f"></a>“大王，<a id="a-g"></a>何故愁悴颜容不悦？<a id="a-h"></a>为身痛耶？<a id="a-i"></a>为心痛乎？<a id="a-j"></a>”</p>
  <p id="ak">王答臣言：<a id="a-l"></a>“我今身心岂得不痛？<a id="a-m"></a>我父无辜，<a id="a-n"></a>横加逆害。<a id="a-o"></a>我从智者曾闻是义，<a id="a-p"></a>世有五人不脱地狱，<a id="a-q"></a>谓五逆罪。<a id="a-r"></a>我今已有无量无边阿僧祇罪，<a id="a-s"></a>云何身心而得不痛？<a id="a-t"></a>又无良医治我身心。<a id="a-u"></a>”</p>
  <p id="av">臣言：<a id="a-w"></a>“大王，<a id="a-x"></a>莫大愁苦。<a id="a-y"></a>”即说偈言：</p>
  <p id="az">“若常愁苦，<a id="a-10"></a> 愁遂增长，</p>
  <p id="a11">如人喜眠，<a id="a-12"></a> 眠则滋多，</p>
  <p id="a13">贪淫嗜酒，<a id="a-14"></a> 亦复如是。</p>
  <p id="a15">“如王所言，<a id="a-16"></a>世有五人不脱地狱，<a id="a-17"></a>谁往见之来语王耶？<a id="a-18"></a>言地狱者，<a id="a-19"></a>直是世间多智者说。<a id="a-1A"></a>如王所言，<a id="a-1B"></a>世无良医治身心者，<a id="a-1C"></a>今有大医名富兰那，<a id="a-1D"></a>一切知见，<a id="a-1E"></a>得自在定，<a id="a-1F"></a>毕竟修习清净梵行，<a id="a-1G"></a>常为无量无边众生演说无上涅槃之道。<a id="a-1H"></a>为诸弟子说如是法：<a id="a-1I"></a>‘无有黑业，<a id="a-1J"></a>无黑业报；<a id="a-1K"></a>无有白业，<a id="a-1L"></a>无白业报；<a id="a-1M"></a>无黑白业，<a id="a-1N"></a>无黑白业报；<a id="a-1O"></a>无有上业及以下业。<a id="a-1P"></a>’是师今在王舍城中，<a id="a-1Q"></a>唯愿大王屈驾往彼，<a id="a-1R"></a>可令是师疗治身心。<a id="a-1S"></a>’</p>
  <p id="a1T">时王答言：<a id="a-1U"></a>“审能如是灭除我罪，<a id="a-1V"></a>我当归依。<a id="a-1W"></a>”</p>
  <p id="a1X">复有一臣，<a id="a-1Y"></a>名曰藏德，<a id="a-1Z"></a>复往王所而作是言：<a id="a-1a"></a>“大王，<a id="a-1b"></a>何故面貌憔悴、<a id="a-1c"></a>唇口干燋、<a id="a-1d"></a>音声微细？<a id="a-1e"></a>犹如怯人见大怨敌，<a id="a-1f"></a>颜色懆变，<a id="a-1g"></a>将何所苦？<a id="a-1h"></a>为身痛耶？<a id="a-1i"></a>为心痛乎？<a id="a-1j"></a>”</p>
  <p id="a1k">王即答言：<a id="a-1l"></a>“我今身心云何不痛？<a id="a-1m"></a>我之痴盲无有慧目，<a id="a-1n"></a>近诸恶友而为亲善，<a id="a-1o"></a>随提婆达恶人之言，<a id="a-1p"></a>正法之王横加逆害。<a id="a-1q"></a>我昔曾闻智人说偈：</p>
  <p id="a1r">“若于父母，<a id="a-1s"></a> 佛及弟子，</p>
  <p id="a1t">生不善心，<a id="a-1u"></a> 起于恶业，</p>
  <p id="a1v">如是果报，<a id="a-1w"></a> 在阿鼻狱。</p>
  <p id="a1x">“以是事故，<a id="a-1y"></a>今我心怖生大苦恼，<a id="a-1z"></a>又无良医而见救疗。<a id="a-20"></a>”</p>
  <p id="a21">大臣复言：<a id="a-22"></a>“唯愿大王，<a id="a-23"></a>且莫愁怖。<a id="a-24"></a>法有二种：<a id="a-25"></a>一者、<a id="a-26"></a>出家，<a id="a-27"></a>二者、<a id="a-28"></a>王法。<a id="a-29"></a>王法者，<a id="a-2A"></a>谓害其父则王国土，<a id="a-2B"></a>虽云是逆，<a id="a-2C"></a>实无有罪。<a id="a-2D"></a>如迦罗罗虫要坏母腹然后乃生，<a id="a-2E"></a>生法如是，<a id="a-2F"></a>虽破母身实亦无罪，<a id="a-2G"></a>骡怀妊等亦复如是；<a id="a-2H"></a>治国之法，<a id="a-2I"></a>法应如是，<a id="a-2J"></a>虽杀父兄，<a id="a-2K"></a>实无有罪。<a id="a-2L"></a>出家法者，<a id="a-2M"></a>乃至蚊蚁，<a id="a-2N"></a>杀亦有罪。<a id="a-2O"></a>唯愿大王，<a id="a-2P"></a>宽意莫愁。<a id="a-2Q"></a>何以故？</p>
  <p id="a2R">“若常愁苦，<a id="a-2S"></a> 愁遂增长，</p>
  <p id="a2T">如人喜眠，<a id="a-2U"></a> 眠则滋多，</p>
  <p id="a2V">贪淫嗜酒，<a id="a-2W"></a> 亦复如是。</p>
  <p id="a2X">“如王所言，<a id="a-2Y"></a>世无良医治身心者，<a id="a-2Z"></a>今有大师名末伽梨拘舍离子，<a id="a-2a"></a>一切知见，<a id="a-2b"></a>怜愍众生犹如赤子，<a id="a-2c"></a>已离烦恼能拔众生三毒利箭。<a id="a-2d"></a>一切众生于一切法无知见觉，<a id="a-2e"></a>唯是一人独知见觉。<a id="a-2f"></a>如是大师常为弟子说如是法：<a id="a-2g"></a>‘一切众生身有七分。<a id="a-2h"></a>何等为七？<a id="a-2i"></a>地、<a id="a-2j"></a>水、<a id="a-2k"></a>火、<a id="a-2l"></a>风、<a id="a-2m"></a>苦、<a id="a-2n"></a>乐、<a id="a-2o"></a>寿命。<a id="a-2p"></a>如是七法非化非作，<a id="a-2q"></a>不可毁害如伊师迦草，<a id="a-2r"></a>安住不动如须弥山，<a id="a-2s"></a>不舍不作犹如乳酪，<a id="a-2t"></a>各不诤讼若苦若乐、<a id="a-2u"></a>若善不善，<a id="a-2v"></a>投之利刀无所伤害。<a id="a-2w"></a>何以故？<a id="a-2x"></a>七分空中无妨碍故，<a id="a-2y"></a>命亦无害。<a id="a-2z"></a>何以故？<a id="a-30"></a>无有害者及死者故，<a id="a-31"></a>无作无受，<a id="a-32"></a>无说无听，<a id="a-33"></a>无有念者及以教者。<a id="a-34"></a>常说是法，<a id="a-35"></a>能令众生灭除一切无量重罪。<a id="a-36"></a>’是师今在王舍大城，<a id="a-37"></a>唯愿大王往至其所。<a id="a-38"></a>王若见者，<a id="a-39"></a>众罪消灭。<a id="a-3A"></a>”</p>
  <p id="a3B">时王答言：<a id="a-3C"></a>“审能如是除灭我罪，<a id="a-3D"></a>我当归依。<a id="a-3E"></a>”</p>
  <p id="a3F">复有一臣，<a id="a-3G"></a>名曰实得，<a id="a-3H"></a>复到王所即说偈言：</p>
  <p id="a3I">“大王何故，<a id="a-3J"></a> 身脱璎珞，</p>
  <p id="a3K">首发蓬乱，<a id="a-3L"></a> 乃至如是？</p>
  <p id="a3M">王身何故，<a id="a-3N"></a> 颤慄不安，</p>
  <p id="a3O">犹如猛风，<a id="a-3P"></a> 吹动华树？</p>
  <p id="a3Q">“王今何故容色愁悴？<a id="a-3R"></a>犹如农夫，<a id="a-3S"></a>下种之后，<a id="a-3T"></a>天不降雨，<a id="a-3U"></a>愁苦如是。<a id="a-3V"></a>为是心痛？<a id="a-3W"></a>为身痛耶？<a id="a-3X"></a>”</p>
  <p id="a3Y">王即答言：<a id="a-3Z"></a>“我今身心岂得不痛？<a id="a-3a"></a>我父先王，<a id="a-3b"></a>慈爱流恻，<a id="a-3c"></a>特见矜念，<a id="a-3d"></a>实无辜咎，<a id="a-3e"></a>往问相师，<a id="a-3f"></a>相师答言：<a id="a-3g"></a>‘是儿生已，<a id="a-3h"></a>定当害父。<a id="a-3i"></a>’虽闻是语，<a id="a-3j"></a>犹见瞻养。<a id="a-3k"></a>曾闻智者作如是言：<a id="a-3l"></a>‘若人通母及比丘尼，<a id="a-3m"></a>偷僧祇物，<a id="a-3n"></a>杀发无上菩提心者，<a id="a-3o"></a>及害其父，<a id="a-3p"></a>如是之人毕定当堕阿鼻地狱。<a id="a-3q"></a>’我今身心岂得不痛？<a id="a-3r"></a>”</p>
  <p id="a3s">大臣复言：<a id="a-3t"></a>“唯愿大王，<a id="a-3u"></a>且莫愁苦。<a id="a-3v"></a>如其父王修解脱者，<a id="a-3w"></a>害则有罪；<a id="a-3x"></a>若治国法，<a id="a-3y"></a>杀则无罪。<a id="a-3z"></a>大王，<a id="a-40"></a>非法者名为无法，<a id="a-41"></a>无法者名为无罪。<a id="a-42"></a>譬如无子名为无子，<a id="a-43"></a>又如恶子亦名无子，<a id="a-44"></a>虽言无子实非无子。<a id="a-45"></a>如食无盐名为无盐，<a id="a-46"></a>食若少盐亦名无盐。<a id="a-47"></a>如河无水名为无水，<a id="a-48"></a>若有少水亦名无水。<a id="a-49"></a>如念念灭亦言无常，<a id="a-4A"></a>虽住一劫亦名无常。<a id="a-4B"></a>如人受苦名为无乐，<a id="a-4C"></a>虽受少乐亦名无乐。<a id="a-4D"></a>如不自在名之无我，<a id="a-4E"></a>虽少自在亦名无我。<a id="a-4F"></a>如闇夜时名之无日，<a id="a-4G"></a>云雾之时亦言无日。<a id="a-4H"></a>大王，<a id="a-4I"></a>虽言少法名为无法，<a id="a-4J"></a>实非无法。<a id="a-4K"></a>愿王留神听臣所说，<a id="a-4L"></a>一切众生皆有余业，<a id="a-4M"></a>以业缘故数受生死。<a id="a-4N"></a>若使先王有余业者，<a id="a-4O"></a>今王杀之竟有何罪？<a id="a-4P"></a>唯愿大王，<a id="a-4Q"></a>宽意莫愁。<a id="a-4R"></a>何以故？</p>
  <p id="a4S">“若常愁苦，<a id="a-4T"></a> 愁遂增长，</p>
  <p id="a4U">如人喜眠，<a id="a-4V"></a> 眠则滋多，</p>
  <p id="a4W">贪淫嗜酒，<a id="a-4X"></a> 亦复如是。</p>
  <p id="a4Y">“如王所言，<a id="a-4Z"></a>世无良医治身心者，<a id="a-4a"></a>今有大师名删阇耶毗罗胝子，<a id="a-4b"></a>一切知见，<a id="a-4c"></a>其智渊深犹如大海，<a id="a-4d"></a>有大威德具大神通，<a id="a-4e"></a>能令众生离诸疑网。<a id="a-4f"></a>一切众生不知见觉，<a id="a-4g"></a>唯是一人独知见觉。<a id="a-4h"></a>今者近在王舍城住，<a id="a-4i"></a>为诸弟子说如是法：<a id="a-4j"></a>‘一切众中若是王者，<a id="a-4k"></a>自在随意造作善恶，<a id="a-4l"></a>虽为众恶悉无有罪。<a id="a-4m"></a>如火烧物，<a id="a-4n"></a>无净不净；<a id="a-4o"></a>王亦如是，<a id="a-4p"></a>与火同性。<a id="a-4q"></a>譬如大地净秽普载，<a id="a-4r"></a>虽为是事初无瞋喜；<a id="a-4s"></a>王亦如是，<a id="a-4t"></a>与地同性。<a id="a-4u"></a>譬如水性，<a id="a-4v"></a>净秽俱洗，<a id="a-4w"></a>虽为是事亦无忧喜；<a id="a-4x"></a>王亦如是，<a id="a-4y"></a>与水同性。<a id="a-4z"></a>譬如风性，<a id="a-50"></a>净秽等吹，<a id="a-51"></a>虽为是事亦无忧喜；<a id="a-52"></a>王亦如是，<a id="a-53"></a>与风同性。<a id="a-54"></a>如秋髡树，<a id="a-55"></a>春则还生，<a id="a-56"></a>虽复髡斫实无有罪；<a id="a-57"></a>一切众生亦复如是，<a id="a-58"></a>此间命终，<a id="a-59"></a>还此间生，<a id="a-5A"></a>以还生故，<a id="a-5B"></a>当有何罪？<a id="a-5C"></a>一切众生苦乐果报，<a id="a-5D"></a>悉皆不由现在世业，<a id="a-5E"></a>因在过去，<a id="a-5F"></a>现在受果。<a id="a-5G"></a>现在无因，<a id="a-5H"></a>未来无果。<a id="a-5I"></a>以现果故，<a id="a-5J"></a>众生持戒，<a id="a-5K"></a>勤修精进遮现恶果，<a id="a-5L"></a>以持戒故则得无漏，<a id="a-5M"></a>得无漏故尽有漏业，<a id="a-5N"></a>以尽业故众苦得尽，<a id="a-5O"></a>众苦尽故，<a id="a-5P"></a>故得解脱。<a id="a-5Q"></a>’唯愿大王，<a id="a-5R"></a>速往其所，<a id="a-5S"></a>令其疗治身心苦痛。<a id="a-5T"></a>王若见者，<a id="a-5U"></a>众罪则除。<a id="a-5V"></a>”</p>
  <p id="a5W">王即答言：<a id="a-5X"></a>“审有是师能除我罪，<a id="a-5Y"></a>我当归依。<a id="a-5Z"></a>”</p>
  <p id="a5a">复有一臣，<a id="a-5b"></a>名悉知义，<a id="a-5c"></a>即至王所，<a id="a-5d"></a>作如是言：<a id="a-5e"></a>‘王今何故形不端严？<a id="a-5f"></a>如失国者，<a id="a-5g"></a>如泉枯涸，<a id="a-5h"></a>池无莲华，<a id="a-5i"></a>树无华叶，<a id="a-5j"></a>破戒比丘身无威德。<a id="a-5k"></a>为身痛耶？<a id="a-5l"></a>为心痛乎？<a id="a-5m"></a>”</p>
  <p id="a5n">王即答言：<a id="a-5o"></a>“我今身心岂得无痛？<a id="a-5p"></a>我父先王慈恻流念，<a id="a-5q"></a>然我不孝不知报恩；<a id="a-5r"></a>常以安乐安乐于我，<a id="a-5s"></a>而我背恩反断其乐。<a id="a-5t"></a>先王无辜，<a id="a-5u"></a>横兴逆害。<a id="a-5v"></a>我亦曾闻智者说言：<a id="a-5w"></a>‘若有害父，<a id="a-5x"></a>当于无量阿僧祇劫受大苦恼。<a id="a-5y"></a>’我今不久必堕地狱，<a id="a-5z"></a>又无良医救疗我罪。<a id="a-60"></a>”</p>
  <p id="a61">大臣即言：<a id="a-62"></a>“唯愿大王，<a id="a-63"></a>放舍愁苦。<a id="a-64"></a>王不闻耶？<a id="a-65"></a>昔者有王，<a id="a-66"></a>名曰罗摩，<a id="a-67"></a>害其父已得绍王位。<a id="a-68"></a>跋提大王、<a id="a-69"></a>毗楼真王、<a id="a-6A"></a>那睺沙王、<a id="a-6B"></a>迦帝迦王、<a id="a-6C"></a>毗舍佉王、<a id="a-6D"></a>月光明王、<a id="a-6E"></a>日光明王、<a id="a-6F"></a>爱王、<a id="a-6G"></a>持多人王，<a id="a-6H"></a>如是等王皆害其父得绍王位，<a id="a-6I"></a>然无一王入地狱者。<a id="a-6J"></a>于今现在，<a id="a-6K"></a>毗琉璃王、<a id="a-6L"></a>优陀那王、<a id="a-6M"></a>恶性王、<a id="a-6N"></a>鼠王、<a id="a-6O"></a>莲华王，<a id="a-6P"></a>如是等王皆害其父，<a id="a-6Q"></a>悉无一王生愁恼者。<a id="a-6R"></a>虽言地狱、<a id="a-6S"></a>饿鬼、<a id="a-6T"></a>天中，<a id="a-6U"></a>谁有见者？<a id="a-6V"></a>大王，<a id="a-6W"></a>唯有二有：<a id="a-6X"></a>一者、<a id="a-6Y"></a>人道，<a id="a-6Z"></a>二者、<a id="a-6a"></a>畜生。<a id="a-6b"></a>虽有是二，<a id="a-6c"></a>非因缘生，<a id="a-6d"></a>非因缘死。<a id="a-6e"></a>若非因缘，<a id="a-6f"></a>何有善恶？<a id="a-6g"></a>唯愿大王，<a id="a-6h"></a>勿怀愁怖。<a id="a-6i"></a>何以故？</p>
  <p id="a6j">“若常愁苦，<a id="a-6k"></a> 愁遂增长，</p>
  <p id="a6l">如人喜眠，<a id="a-6m"></a> 眠则滋多，</p>
  <p id="a6n">贪淫嗜酒，<a id="a-6o"></a> 亦复如是。</p>
  <p id="a6p">“如王所言，<a id="a-6q"></a>世无良医治身心者，<a id="a-6r"></a>今有大师名阿耆多翅舍钦婆罗，<a id="a-6s"></a>一切知见，<a id="a-6t"></a>观金与土平等无二，<a id="a-6u"></a>刀斫右胁，<a id="a-6v"></a>左涂栴檀，<a id="a-6w"></a>于此二人心无差别，<a id="a-6x"></a>等视怨亲心无异相。<a id="a-6y"></a>此师真是世之良医，<a id="a-6z"></a>若行若立若坐若卧，<a id="a-70"></a>常在三昧，<a id="a-71"></a>心无分散。<a id="a-72"></a>告诸弟子作如是言：<a id="a-73"></a>‘若自作、<a id="a-74"></a>若教他作，<a id="a-75"></a>若自斫、<a id="a-76"></a>若教他斫，<a id="a-77"></a>若自炙、<a id="a-78"></a>若教他炙，<a id="a-79"></a>若自害、<a id="a-7A"></a>若教他害，<a id="a-7B"></a>若自偷、<a id="a-7C"></a>若教他偷，<a id="a-7D"></a>若自淫、<a id="a-7E"></a>若教他淫，<a id="a-7F"></a>若自妄语、<a id="a-7G"></a>若教他妄语，<a id="a-7H"></a>若自饮酒、<a id="a-7I"></a>若教他饮酒，<a id="a-7J"></a>若杀一村一城一国，<a id="a-7K"></a>若以刀轮杀一切众生，<a id="a-7L"></a>若恒河已南布施众生，<a id="a-7M"></a>恒河已北杀害众生，<a id="a-7N"></a>悉无罪福，<a id="a-7O"></a>无施戒定。<a id="a-7P"></a>’今者近在王舍城住，<a id="a-7Q"></a>愿王速往。<a id="a-7R"></a>王若见者，<a id="a-7S"></a>众罪除灭。<a id="a-7T"></a>”</p>
  <p id="a7U">王言：<a id="a-7V"></a>“大臣，<a id="a-7W"></a>审能如是除灭我罪，<a id="a-7X"></a>我当归依。<a id="a-7Y"></a>”</p>
  <p id="a7Z">复有大臣，<a id="a-7a"></a>名曰吉德，<a id="a-7b"></a>复往王所，<a id="a-7c"></a>作如是言：<a id="a-7d"></a>“王今何故面无光泽？<a id="a-7e"></a>如日中灯，<a id="a-7f"></a>如昼时月，<a id="a-7g"></a>如失国君，<a id="a-7h"></a>如荒败土。<a id="a-7i"></a>大王今者四方清夷，<a id="a-7j"></a>无诸怨敌，<a id="a-7k"></a>而今何故如是愁苦？<a id="a-7l"></a>为身苦耶？<a id="a-7m"></a>为心苦乎？<a id="a-7n"></a>有诸王子常生此念：<a id="a-7o"></a>‘我今何时当得自在？<a id="a-7p"></a>’大王今者已果所愿，<a id="a-7q"></a>自在王领摩伽陀国，<a id="a-7r"></a>先王宝藏具足而得，<a id="a-7s"></a>唯当快意纵情受乐，<a id="a-7t"></a>如是愁苦何用经怀？<a id="a-7u"></a>”</p>
  <p id="a7v">王即答言：<a id="a-7w"></a>“我今云何得不愁恼？<a id="a-7x"></a>大臣，<a id="a-7y"></a>譬如愚人，<a id="a-7z"></a>但贪其味，<a id="a-80"></a>不见利刀，<a id="a-81"></a>如食杂毒不见其过，<a id="a-82"></a>我亦如是。<a id="a-83"></a>如鹿见草不见深井，<a id="a-84"></a>如鼠贪食不见猫狸；<a id="a-85"></a>我亦如是，<a id="a-86"></a>见现在乐，<a id="a-87"></a>不见未来不善苦果。<a id="a-88"></a>曾从智者闻如是言：<a id="a-89"></a>‘宁于一日受三百矛，<a id="a-8A"></a>不于父母生一念恶。<a id="a-8B"></a>’我今已近地狱炽火，<a id="a-8C"></a>云何当得不愁恼耶？<a id="a-8D"></a>”</p>
  <p id="a8E">大臣复言：<a id="a-8F"></a>“谁来诳王言有地狱？<a id="a-8G"></a>如刺头利，<a id="a-8H"></a>谁之所造？<a id="a-8I"></a>飞鸟色异，<a id="a-8J"></a>复谁所作？<a id="a-8K"></a>水性润渍，<a id="a-8L"></a>石性坚硬，<a id="a-8M"></a>如风动性，<a id="a-8N"></a>如火热性，<a id="a-8O"></a>一切万物自死自生，<a id="a-8P"></a>谁之所作？<a id="a-8Q"></a>言地狱者，<a id="a-8R"></a>直是智者文辞造作。<a id="a-8S"></a>言地狱者，<a id="a-8T"></a>为有何义？<a id="a-8U"></a>臣当说之，<a id="a-8V"></a>地者名地，<a id="a-8W"></a>狱者名破，<a id="a-8X"></a>破于地狱无有罪报，<a id="a-8Y"></a>是名地狱。<a id="a-8Z"></a>又复地者名人，<a id="a-8a"></a>狱者名天，<a id="a-8b"></a>以害其父故到人天。<a id="a-8c"></a>以是义故，<a id="a-8d"></a>婆薮仙人唱言：<a id="a-8e"></a>‘杀羊得人天乐，<a id="a-8f"></a>是名地狱。<a id="a-8g"></a>’又复地者名命，<a id="a-8h"></a>狱者名长，<a id="a-8i"></a>以杀生故得寿命长，<a id="a-8j"></a>故名地狱。<a id="a-8k"></a>大王，<a id="a-8l"></a>是故当知实无地狱。<a id="a-8m"></a>大王，<a id="a-8n"></a>如种麦得麦、<a id="a-8o"></a>种稻得稻，<a id="a-8p"></a>杀地狱者还得地狱，<a id="a-8q"></a>杀害于人应还得人。<a id="a-8r"></a>大王，<a id="a-8s"></a>今当听臣所说，<a id="a-8t"></a>实无杀害。<a id="a-8u"></a>若有我者，<a id="a-8v"></a>实亦无害。<a id="a-8w"></a>若无我者，<a id="a-8x"></a>复无所害。<a id="a-8y"></a>何以故？<a id="a-8z"></a>若有我者，<a id="a-90"></a>常不变易，<a id="a-91"></a>以常住故，<a id="a-92"></a>不可杀害，<a id="a-93"></a>不破不怀，<a id="a-94"></a>不系不缚，<a id="a-95"></a>不瞋不喜，<a id="a-96"></a>犹如虚空，<a id="a-97"></a>云何当有杀害之罪？<a id="a-98"></a>若无我者，<a id="a-99"></a>诸法无常，<a id="a-9A"></a>以无常故念念坏灭，<a id="a-9B"></a>念念灭故，<a id="a-9C"></a>杀者死者皆念念灭。<a id="a-9D"></a>若念念灭，<a id="a-9E"></a>谁当有罪？<a id="a-9F"></a>大王，<a id="a-9G"></a>如火烧木，<a id="a-9H"></a>火则无罪；<a id="a-9I"></a>如斧斫树，<a id="a-9J"></a>斧亦无罪；<a id="a-9K"></a>如镰刈草，<a id="a-9L"></a>镰实无罪；<a id="a-9M"></a>如刀杀人，<a id="a-9N"></a>刀实非人，<a id="a-9O"></a>刀既无罪，<a id="a-9P"></a>人云何罪？<a id="a-9Q"></a>如毒杀人，<a id="a-9R"></a>毒实非人，<a id="a-9S"></a>毒药无罪，<a id="a-9T"></a>人云何罪？<a id="a-9U"></a>一切万物皆亦如是，<a id="a-9V"></a>实无杀害，<a id="a-9W"></a>云何有罪？<a id="a-9X"></a>唯愿大王，<a id="a-9Y"></a>莫生愁苦。<a id="a-9Z"></a>何以故？</p>
  <p id="a9a">“若常愁苦，<a id="a-9b"></a> 愁遂增长，</p>
  <p id="a9c">如人喜眠，<a id="a-9d"></a> 眠则滋多，</p>
  <p id="a9e">贪淫嗜酒，<a id="a-9f"></a> 亦复如是。</p>
  <p id="a9g">“如王所言，<a id="a-9h"></a>世无良医治恶业者，<a id="a-9i"></a>今有大师名迦罗鸠驮迦旃延，<a id="a-9j"></a>一切知见，<a id="a-9k"></a>明了三世，<a id="a-9l"></a>于一念顷能见无量无边世界，<a id="a-9m"></a>闻声亦尔，<a id="a-9n"></a>能令众生远离过恶。<a id="a-9o"></a>犹如恒河，<a id="a-9p"></a>若内若外所有诸罪皆悉清净；<a id="a-9q"></a>是大良师亦复如是，<a id="a-9r"></a>能除众生内外众罪。<a id="a-9s"></a>为诸弟子说如是法：<a id="a-9t"></a>‘若人杀害一切众生，<a id="a-9u"></a>心无惭愧，<a id="a-9v"></a>终不堕恶，<a id="a-9w"></a>犹如虚空不受尘水；<a id="a-9x"></a>有惭愧者即入地狱，<a id="a-9y"></a>犹如大水润湿于地。<a id="a-9z"></a>一切众生悉是自在天之所作，<a id="a-A0"></a>自在天喜，<a id="a-A1"></a>众生安乐；<a id="a-A2"></a>自在天瞋，<a id="a-A3"></a>众生苦恼。<a id="a-A4"></a>一切众生若罪若福，<a id="a-A5"></a>乃是自在天之所为，<a id="a-A6"></a>云何当言人有罪福？<a id="a-A7"></a>譬如工匠作机关木人，<a id="a-A8"></a>行住坐卧，<a id="a-A9"></a>唯不能言，<a id="a-AA"></a>众生亦尔。<a id="a-AB"></a>自在天者喻如工匠，<a id="a-AC"></a>木人者喻众生身，<a id="a-AD"></a>如是造化谁当有罪？<a id="a-AE"></a>’如是大师今者近在王舍城住，<a id="a-AF"></a>唯愿速往。<a id="a-AG"></a>如其见者，<a id="a-AH"></a>众罪消灭。<a id="a-AI"></a>”</p>
  <p id="aAJ">王即答言：<a id="a-AK"></a>“审有是人能灭我罪，<a id="a-AL"></a>我当归依。<a id="a-AM"></a>”</p>
  <p id="aAN">复有一臣名无所畏，<a id="a-AO"></a>往至王所说如是言：<a id="a-AP"></a>‘大王，<a id="a-AQ"></a>世有愚人，<a id="a-AR"></a>一日之中百喜百愁、<a id="a-AS"></a>百眠百寤、<a id="a-AT"></a>百惊百哭，<a id="a-AU"></a>有智之人斯无是事。<a id="a-AV"></a>大王何故忧愁如是？<a id="a-AW"></a>如失侣客，<a id="a-AX"></a>如堕深泥无救拔者，<a id="a-AY"></a>如人渴乏不得浆水，<a id="a-AZ"></a>犹如迷人无有导者，<a id="a-Aa"></a>如困病人无医救疗，<a id="a-Ab"></a>如海船破无救接者。<a id="a-Ac"></a>大王今者为身痛耶？<a id="a-Ad"></a>为心痛乎？<a id="a-Ae"></a>”</p>
  <p id="aAf">王即答言：<a id="a-Ag"></a>“我今身心岂得不痛？<a id="a-Ah"></a>我近恶友，<a id="a-Ai"></a>不观口过，<a id="a-Aj"></a>先王无辜横兴逆害。<a id="a-Ak"></a>我今定知当入地狱，<a id="a-Al"></a>复无良医而见救济？<a id="a-Am"></a>”</p>
  <p id="aAn">臣即白言：<a id="a-Ao"></a>“唯愿大王，<a id="a-Ap"></a>莫生愁毒。<a id="a-Aq"></a>夫刹利者，<a id="a-Ar"></a>名为王种。<a id="a-As"></a>若为国土，<a id="a-At"></a>若为沙门及婆罗门，<a id="a-Au"></a>为安人民，<a id="a-Av"></a>虽复杀害，<a id="a-Aw"></a>无有罪也。<a id="a-Ax"></a>先王虽复恭敬沙门，<a id="a-Ay"></a>不能承事诸婆罗门，<a id="a-Az"></a>心无平等，<a id="a-B0"></a>无平等故则非刹利。<a id="a-B1"></a>大王今者为欲供养诸婆罗门杀害先王，<a id="a-B2"></a>当有何罪？<a id="a-B3"></a>大王，<a id="a-B4"></a>实无杀害。<a id="a-B5"></a>夫杀害者，<a id="a-B6"></a>杀害寿命，<a id="a-B7"></a>命名风气，<a id="a-B8"></a>风气之性不可杀害，<a id="a-B9"></a>云何害命而当有罪？<a id="a-BA"></a>唯愿大王，<a id="a-BB"></a>莫复愁苦。<a id="a-BC"></a>何以故？</p>
  <p id="aBD">“若常愁苦，<a id="a-BE"></a> 愁遂增长，</p>
  <p id="aBF">如人喜眠，<a id="a-BG"></a> 眠则滋多，</p>
  <p id="aBH">贪淫嗜酒，<a id="a-BI"></a> 亦复如是。</p>
  <p id="aBJ">“如王所言，<a id="a-BK"></a>世无良医而疗治者，<a id="a-BL"></a>今有大师名尼乾陀若提子，<a id="a-BM"></a>一切知见，<a id="a-BN"></a>怜愍众生，<a id="a-BO"></a>善知众生诸根利钝，<a id="a-BP"></a>达解一切，<a id="a-BQ"></a>随宜方便，<a id="a-BR"></a>世间八法所不能污，<a id="a-BS"></a>寂静修习清净梵行。<a id="a-BT"></a>为诸弟子说如是言：<a id="a-BU"></a>‘无施无善，<a id="a-BV"></a>无父无母，<a id="a-BW"></a>无今世后世，<a id="a-BX"></a>无阿罗汉，<a id="a-BY"></a>无修无道。<a id="a-BZ"></a>一切众生经八万劫，<a id="a-Ba"></a>于生死轮自然得脱，<a id="a-Bb"></a>有罪无罪悉亦如是。<a id="a-Bc"></a>如四大河，<a id="a-Bd"></a>所谓辛头、<a id="a-Be"></a>恒河、<a id="a-Bf"></a>博叉、<a id="a-Bg"></a>私陀，<a id="a-Bh"></a>悉入大海无有差别；<a id="a-Bi"></a>一切众生亦复如是，<a id="a-Bj"></a>得解脱时悉无差别。<a id="a-Bk"></a>’是师今在王舍城住，<a id="a-Bl"></a>唯愿大王速往其所。<a id="a-Bm"></a>若得见者，<a id="a-Bn"></a>众罪消除。<a id="a-Bo"></a>”</p>
  <p id="aBp">王即答言：<a id="a-Bq"></a>“审有是师能除我罪，<a id="a-Br"></a>我当归依。<a id="a-Bs"></a>”</p>
  <p id="aBt">尔时，<a id="a-Bu"></a>大医名曰耆婆，<a id="a-Bv"></a>往至王所白言：<a id="a-Bw"></a>“大王，<a id="a-Bx"></a>得安眠不？<a id="a-By"></a>”</p>
  <p id="aBz">王以偈答言：</p>
  <p id="aC0">“若有能永断，<a id="a-C1"></a> 一切诸烦恼，</p>
  <p id="aC2">不贪染三界，<a id="a-C3"></a> 乃得安隐眠。</p>
  <p id="aC4">若得大涅槃，<a id="a-C5"></a> 演说甚深义，</p>
  <p id="aC6">名真婆罗门，<a id="a-C7"></a> 乃得安隐眠。</p>
  <p id="aC8">身无诸恶业，<a id="a-C9"></a> 口离于四过，</p>
  <p id="aCA">心无有疑网，<a id="a-CB"></a> 乃得安隐眠。</p>
  <p id="aCC">身心无热恼，<a id="a-CD"></a> 安住寂静处，</p>
  <p id="aCE">获致无上乐，<a id="a-CF"></a> 乃得安隐眠。</p>
  <p id="aCG">心无有取著，<a id="a-CH"></a> 远离诸怨仇，</p>
  <p id="aCI">常和无诤讼，<a id="a-CJ"></a> 乃得安隐眠。</p>
  <p id="aCK">若不造恶业，<a id="a-CL"></a> 心常怀惭愧，</p>
  <p id="aCM">信恶有果报，<a id="a-CN"></a> 乃得安隐眠。</p>
  <p id="aCO">敬养于父母，<a id="a-CP"></a> 不害一生命，</p>
  <p id="aCQ">不盗他财物，<a id="a-CR"></a> 乃得安隐眠。</p>
  <p id="aCS">调伏于诸根，<a id="a-CT"></a> 亲近善知识，</p>
  <p id="aCU">破坏四魔众，<a id="a-CV"></a> 乃得安隐眠。</p>
  <p id="aCW">不见吉不吉，<a id="a-CX"></a> 及以苦乐等，</p>
  <p id="aCY">为诸众生故，<a id="a-CZ"></a> 轮转于生死，</p>
  <p id="aCa">若能于是者，<a id="a-Cb"></a> 乃得安隐眠。</p>
  <p id="aCc">谁得安隐眠？<a id="a-Cd"></a> 所谓诸佛是，</p>
  <p id="aCe">深观空三昧，<a id="a-Cf"></a> 身心安不动。</p>
  <p id="aCg">谁得安隐眠？<a id="a-Ch"></a> 所谓慈悲者，</p>
  <p id="aCi">常修不放逸，<a id="a-Cj"></a> 视众如一子。</p>
  <p id="aCk">众生无明冥，<a id="a-Cl"></a> 不见烦恼果，</p>
  <p id="aCm">常造诸恶业，<a id="a-Cn"></a> 不得安隐眠。</p>
  <p id="aCo">若为于自身，<a id="a-Cp"></a> 及以他人身，</p>
  <p id="aCq">造作十恶业，<a id="a-Cr"></a> 不得安隐眠。</p>
  <p id="aCs">若言为乐故，<a id="a-Ct"></a> 害父无过咎，</p>
  <p id="aCu">随是恶知识，<a id="a-Cv"></a> 不得安隐眠。</p>
  <p id="aCw">若食过节度，<a id="a-Cx"></a> 冷饮而过差，</p>
  <p id="aCy">如是则病苦，<a id="a-Cz"></a> 不得安隐眠。</p>
  <p id="aD0">若于王有过，<a id="a-D1"></a> 邪念他妇女，</p>
  <p id="aD2">及行圹路者，<a id="a-D3"></a> 不得安隐眠。</p>
  <p id="aD4">持戒果未熟，<a id="a-D5"></a> 太子未绍位，</p>
  <p id="aD6">盗者未获财，<a id="a-D7"></a> 不得安隐眠。</p>
  <p id="aD8">“耆婆，<a id="a-D9"></a>我今病重，<a id="a-DA"></a>于正法王兴恶逆害，<a id="a-DB"></a>一切良医妙药、<a id="a-DC"></a>咒术善巧、<a id="a-DD"></a>瞻病所不能治。<a id="a-DE"></a>何以故？<a id="a-DF"></a>我父法王如法治国，<a id="a-DG"></a>实无辜咎，<a id="a-DH"></a>横加逆害。<a id="a-DI"></a>如鱼处陆，<a id="a-DJ"></a>当有何乐？<a id="a-DK"></a>如鹿在弶，<a id="a-DL"></a>初无欢心，<a id="a-DM"></a>如人自知命不终日，<a id="a-DN"></a>如王失国逃迸他土，<a id="a-DO"></a>如人闻病不可疗治，<a id="a-DP"></a>如破戒者闻说罪过。<a id="a-DQ"></a>我昔曾闻智者说言：<a id="a-DR"></a>‘身口意业若不清净，<a id="a-DS"></a>当知是人必堕地狱。<a id="a-DT"></a>’我亦如是，<a id="a-DU"></a>云何当得安隐眠耶？<a id="a-DV"></a>今我又无无上大医演说法药，<a id="a-DW"></a>除我病苦。<a id="a-DX"></a>”</p>
  <p id="aDY">耆婆答言：<a id="a-DZ"></a>“善哉！<a id="a-Da"></a>善哉！<a id="a-Db"></a>王虽作罪，<a id="a-Dc"></a>心生重悔而怀惭愧。<a id="a-Dd"></a>大王，<a id="a-De"></a>诸佛世尊常说是言：<a id="a-Df"></a>‘有二白法能救众生，<a id="a-Dg"></a>一惭、<a id="a-Dh"></a>二愧。<a id="a-Di"></a>’惭者自不作罪，<a id="a-Dj"></a>愧者不教他作；<a id="a-Dk"></a>惭者内自羞耻，<a id="a-Dl"></a>愧者发露向人；<a id="a-Dm"></a>惭者羞人，<a id="a-Dn"></a>愧者羞天，<a id="a-Do"></a>是名惭愧。<a id="a-Dp"></a>无惭愧者不名为人，<a id="a-Dq"></a>名为畜生。<a id="a-Dr"></a>有惭愧故则能恭敬父母师长，<a id="a-Ds"></a>有惭愧故说有父母、<a id="a-Dt"></a>兄弟、<a id="a-Du"></a>姊妹。</p>
  <p id="aDv">“善哉！<a id="a-Dw"></a>大王，<a id="a-Dx"></a>具有惭愧。<a id="a-Dy"></a>大王且听，<a id="a-Dz"></a>臣闻佛说：<a id="a-E0"></a>‘智者有二：<a id="a-E1"></a>一者、<a id="a-E2"></a>不造诸恶，<a id="a-E3"></a>二者、<a id="a-E4"></a>作已忏悔。<a id="a-E5"></a>愚者亦二：<a id="a-E6"></a>一者、<a id="a-E7"></a>作罪，<a id="a-E8"></a>二者、<a id="a-E9"></a>覆藏。<a id="a-EA"></a>虽先作恶，<a id="a-EB"></a>后能发露，<a id="a-EC"></a>悔已惭愧更不敢作。<a id="a-ED"></a>犹如浊水置之明珠，<a id="a-EE"></a>以珠威力，<a id="a-EF"></a>水即为清；<a id="a-EG"></a>如烟云除，<a id="a-EH"></a>月则清明；<a id="a-EI"></a>作恶能悔亦复如是。<a id="a-EJ"></a>’王若忏悔怀惭愧者，<a id="a-EK"></a>罪即除灭，<a id="a-EL"></a>清净如本。<a id="a-EM"></a>大王，<a id="a-EN"></a>富有二种：<a id="a-EO"></a>一者、<a id="a-EP"></a>象马种种畜生，<a id="a-EQ"></a>二者、<a id="a-ER"></a>金银种种珍宝。<a id="a-ES"></a>象马虽多，<a id="a-ET"></a>不敌一珠。<a id="a-EU"></a>大王，<a id="a-EV"></a>众生亦尔：<a id="a-EW"></a>一者、<a id="a-EX"></a>恶富，<a id="a-EY"></a>二者、<a id="a-EZ"></a>善富。<a id="a-Ea"></a>多作诸恶，<a id="a-Eb"></a>不如一善。<a id="a-Ec"></a>臣闻佛说：<a id="a-Ed"></a>‘修一善心破百种恶。<a id="a-Ee"></a>’大王，<a id="a-Ef"></a>如少金刚能坏须弥，<a id="a-Eg"></a>亦如少火能烧一切，<a id="a-Eh"></a>如少毒药能害众生；<a id="a-Ei"></a>少善亦尔能破大恶，<a id="a-Ej"></a>虽名少善其实是大。<a id="a-Ek"></a>何以故？<a id="a-El"></a>破大恶故。<a id="a-Em"></a>大王，<a id="a-En"></a>如佛所说：<a id="a-Eo"></a>‘覆藏者漏，<a id="a-Ep"></a>不覆藏者则无有漏，<a id="a-Eq"></a>发露悔过是故不漏。<a id="a-Er"></a>若作众罪不覆不藏，<a id="a-Es"></a>以不覆故，<a id="a-Et"></a>罪则微薄。<a id="a-Eu"></a>若怀惭愧，<a id="a-Ev"></a>罪则消灭。<a id="a-Ew"></a>’大王，<a id="a-Ex"></a>如水渧虽微，<a id="a-Ey"></a>渐盈大器；<a id="a-Ez"></a>善心亦尔，<a id="a-F0"></a>一一善心能破大恶。<a id="a-F1"></a>若覆罪者，<a id="a-F2"></a>罪则增长；<a id="a-F3"></a>发露惭愧，<a id="a-F4"></a>罪则消灭。<a id="a-F5"></a>是故诸佛说有智者不覆藏罪。</p>
  <p id="aF6">“善哉！<a id="a-F7"></a>大王能信因果、<a id="a-F8"></a>信业、<a id="a-F9"></a>信报。<a id="a-FA"></a>唯愿大王，<a id="a-FB"></a>莫怀愁怖。<a id="a-FC"></a>若有众生造作诸罪，<a id="a-FD"></a>覆藏不悔，<a id="a-FE"></a>心无惭愧，<a id="a-FF"></a>不见因果及以业报，<a id="a-FG"></a>不能咨启有智之人，<a id="a-FH"></a>不近善友，<a id="a-FI"></a>如是之人，<a id="a-FJ"></a>一切良医乃至瞻病所不能治。<a id="a-FK"></a>如迦摩罗病，<a id="a-FL"></a>世医拱手，<a id="a-FM"></a>覆罪之人亦复如是。<a id="a-FN"></a>云何罪人？<a id="a-FO"></a>谓一阐提。<a id="a-FP"></a>一阐提者，<a id="a-FQ"></a>不信因果，<a id="a-FR"></a>无有惭愧，<a id="a-FS"></a>不信业报，<a id="a-FT"></a>不见现在及未来世，<a id="a-FU"></a>不亲善友，<a id="a-FV"></a>不随诸佛所说教诫。<a id="a-FW"></a>如是之人名一阐提，<a id="a-FX"></a>诸佛世尊所不能治。<a id="a-FY"></a>何以故？<a id="a-FZ"></a>如世死尸，<a id="a-Fa"></a>医不能治；<a id="a-Fb"></a>一阐提者亦复如是，<a id="a-Fc"></a>诸佛世尊所不能治。<a id="a-Fd"></a>大王今者非一阐提，<a id="a-Fe"></a>云何而言不可救疗？</p>
  <p id="aFf">“如王所言无能治者。<a id="a-Fg"></a>大王当知，<a id="a-Fh"></a>迦毗罗城净饭王子，<a id="a-Fi"></a>姓瞿昙氏，<a id="a-Fj"></a>字悉达多，<a id="a-Fk"></a>无师觉悟自然而得阿耨多罗三藐三菩提，<a id="a-Fl"></a>三十二相、<a id="a-Fm"></a>八十种好庄严其身，<a id="a-Fn"></a>具足十力、<a id="a-Fo"></a>四无所畏、<a id="a-Fp"></a>一切知见、<a id="a-Fq"></a>大慈大悲，<a id="a-Fr"></a>怜愍一切如罗睺罗，<a id="a-Fs"></a>随善众生如犊逐母，<a id="a-Ft"></a>知时而说，<a id="a-Fu"></a>非时不语，<a id="a-Fv"></a>实语、<a id="a-Fw"></a>净语、<a id="a-Fx"></a>妙语、<a id="a-Fy"></a>义语、<a id="a-Fz"></a>法语、<a id="a-G0"></a>一语，<a id="a-G1"></a>能令众生永离烦恼。<a id="a-G2"></a>善知众生诸根心性，<a id="a-G3"></a>随宜方便无不通达。<a id="a-G4"></a>其智高大如须弥山，<a id="a-G5"></a>深邃广远犹如大海。<a id="a-G6"></a>是佛世尊有金刚智，<a id="a-G7"></a>能破众生一切恶罪，<a id="a-G8"></a>若言不能无有是处。<a id="a-G9"></a>今者去此十二由旬，<a id="a-GA"></a>在拘尸那城娑罗双树间，<a id="a-GB"></a>而为无量阿僧祇等诸菩萨僧演种种法，<a id="a-GC"></a>若有若无、<a id="a-GD"></a>若有为若无为、<a id="a-GE"></a>若有漏若无漏、<a id="a-GF"></a>若烦恼果若善法果、<a id="a-GG"></a>若色法若非色法若非色非非色法、<a id="a-GH"></a>若我若非我若非我非非我、<a id="a-GI"></a>若常若非常若非常非非常、<a id="a-GJ"></a>若乐若非乐若非乐非非乐、<a id="a-GK"></a>若相若非相若非相非非相、<a id="a-GL"></a>若断若非断若非断非非断、<a id="a-GM"></a>若世若出世若非世非出世、<a id="a-GN"></a>若乘若非乘若非乘非非乘、<a id="a-GO"></a>若自作自受若自作他受若无作无受。<a id="a-GP"></a>大王，<a id="a-GQ"></a>若当于佛所闻无作无受，<a id="a-GR"></a>所有重罪即当消灭。</p>
  <p id="aGS">“王今且听，<a id="a-GT"></a>释提桓因命将欲终有五相现：<a id="a-GU"></a>一者、<a id="a-GV"></a>衣裳垢腻，<a id="a-GW"></a>二者、<a id="a-GX"></a>头上华萎，<a id="a-GY"></a>三者、<a id="a-GZ"></a>身体臭秽，<a id="a-Ga"></a>四者、<a id="a-Gb"></a>腋下汗出，<a id="a-Gc"></a>五者、<a id="a-Gd"></a>不乐本座。<a id="a-Ge"></a>时天帝释或于静处，<a id="a-Gf"></a>若见沙门若婆罗门，<a id="a-Gg"></a>即至其所生于佛想。<a id="a-Gh"></a>尔时，<a id="a-Gi"></a>沙门及婆罗门见帝释来，<a id="a-Gj"></a>深自庆幸，<a id="a-Gk"></a>即说是语：<a id="a-Gl"></a>‘天主，<a id="a-Gm"></a>我今归依于汝。<a id="a-Gn"></a>’释闻是已乃知非佛，<a id="a-Go"></a>复自念言：<a id="a-Gp"></a>‘彼若非佛，<a id="a-Gq"></a>不能治我五退没相。<a id="a-Gr"></a>’是时御臣名般遮尸，<a id="a-Gs"></a>语帝释言：<a id="a-Gt"></a>‘憍尸迦，<a id="a-Gu"></a>乾闼婆王名敦浮楼，<a id="a-Gv"></a>其王有女，<a id="a-Gw"></a>字须跋陀。<a id="a-Gx"></a>王若能以此女见与，<a id="a-Gy"></a>臣当示王除衰相处。<a id="a-Gz"></a>’释即答言：<a id="a-H0"></a>‘善男子，<a id="a-H1"></a>毗摩质多阿修罗王，<a id="a-H2"></a>有女舍脂，<a id="a-H3"></a>是吾所敬。<a id="a-H4"></a>卿若必能示吾消灭恶相处者，<a id="a-H5"></a>犹当相与，<a id="a-H6"></a>况须跋陀！<a id="a-H7"></a>’‘憍尸迦，<a id="a-H8"></a>有佛世尊，<a id="a-H9"></a>字释迦牟尼，<a id="a-HA"></a>今者在于王舍大城。<a id="a-HB"></a>若能往彼咨禀未闻，<a id="a-HC"></a>衰没之相必得除灭。<a id="a-HD"></a>’‘善男子，<a id="a-HE"></a>若佛世尊审能灭者，<a id="a-HF"></a>便可回驾至其住处。<a id="a-HG"></a>’御臣奉命即回车乘，<a id="a-HH"></a>到王舍城耆阇崛山，<a id="a-HI"></a>至于佛所，<a id="a-HJ"></a>头面礼足，<a id="a-HK"></a>却坐一面，<a id="a-HL"></a>白佛言：<a id="a-HM"></a>‘世尊，<a id="a-HN"></a>天人之中，<a id="a-HO"></a>谁为系缚？<a id="a-HP"></a>’‘憍尸迦，<a id="a-HQ"></a>悭贪嫉妒。<a id="a-HR"></a>’又言：<a id="a-HS"></a>‘悭贪嫉妒因何而生？<a id="a-HT"></a>’答言：<a id="a-HU"></a>‘因无明生。<a id="a-HV"></a>’又言：<a id="a-HW"></a>‘无明复因何生？<a id="a-HX"></a>’答言：<a id="a-HY"></a>‘因放逸生。<a id="a-HZ"></a>’又言：<a id="a-Ha"></a>‘放逸复因何生？<a id="a-Hb"></a>’答言：<a id="a-Hc"></a>‘因颠倒生。<a id="a-Hd"></a>’又言：<a id="a-He"></a>‘颠倒复因何生？<a id="a-Hf"></a>’答言：<a id="a-Hg"></a>‘因疑心生。<a id="a-Hh"></a>’‘世尊，<a id="a-Hi"></a>颠倒之法因疑生者，<a id="a-Hj"></a>实如圣教。<a id="a-Hk"></a>何以故？<a id="a-Hl"></a>我有疑心，<a id="a-Hm"></a>以疑心故则生颠倒，<a id="a-Hn"></a>于非世尊生世尊想。<a id="a-Ho"></a>我今见佛，<a id="a-Hp"></a>疑网即除，<a id="a-Hq"></a>疑网除故颠倒亦尽，<a id="a-Hr"></a>颠倒尽故无有悭心乃至妒心。<a id="a-Hs"></a>’佛言：<a id="a-Ht"></a>‘汝言无有悭妒心者，<a id="a-Hu"></a>汝今已得阿那含耶？<a id="a-Hv"></a>阿那含者无有贪心。<a id="a-Hw"></a>若无贪心，<a id="a-Hx"></a>云何为命来至我所？<a id="a-Hy"></a>如阿那含，<a id="a-Hz"></a>实不求命，<a id="a-I0"></a>’‘世尊，<a id="a-I1"></a>有颠倒者则有求命，<a id="a-I2"></a>无颠倒者则不求命。<a id="a-I3"></a>然我今者实不求命，<a id="a-I4"></a>所欲求者，<a id="a-I5"></a>唯佛法身及佛智慧。<a id="a-I6"></a>’‘憍尸迦，<a id="a-I7"></a>求佛法身及佛智慧，<a id="a-I8"></a>将来之世必当得之。<a id="a-I9"></a>’尔时，<a id="a-IA"></a>帝释闻佛说已，<a id="a-IB"></a>五衰没相即时消灭，<a id="a-IC"></a>便起作礼绕佛三匝，<a id="a-ID"></a>恭敬合掌而白佛言：<a id="a-IE"></a>‘世尊，<a id="a-IF"></a>我今即死即生，<a id="a-IG"></a>失命得命，<a id="a-IH"></a>又闻佛记当得阿耨多罗三藐三菩提，<a id="a-II"></a>是为更生，<a id="a-IJ"></a>为更得命。<a id="a-IK"></a>世尊，<a id="a-IL"></a>一切人天云何增益？<a id="a-IM"></a>复以何缘而致损减？<a id="a-IN"></a>’‘憍尸迦，<a id="a-IO"></a>斗诤因缘，<a id="a-IP"></a>人天损减；<a id="a-IQ"></a>善修和敬，<a id="a-IR"></a>则得增益。<a id="a-IS"></a>’‘世尊，<a id="a-IT"></a>若以斗诤而损减者，<a id="a-IU"></a>我从今日更不复与阿修罗战。<a id="a-IV"></a>’佛言：<a id="a-IW"></a>‘善哉！<a id="a-IX"></a>善哉！<a id="a-IY"></a>憍尸迦，<a id="a-IZ"></a>诸佛世尊说忍辱法，<a id="a-Ia"></a>是阿耨多罗三藐三菩提因。<a id="a-Ib"></a>’尔时，<a id="a-Ic"></a>释提桓因即前礼佛于是还去。<a id="a-Id"></a>大王，<a id="a-Ie"></a>如来以能除诸恶相，<a id="a-If"></a>是故称佛不可思议。<a id="a-Ig"></a>王若往者，<a id="a-Ih"></a>所有重罪必当得除。</p>
  <p id="aIi">“大王且听，<a id="a-Ij"></a>有婆罗门子，<a id="a-Ik"></a>字曰不害，<a id="a-Il"></a>以杀无量诸众生故，<a id="a-Im"></a>名鸯崛魔。<a id="a-In"></a>复欲害母，<a id="a-Io"></a>恶心起时身亦随动，<a id="a-Ip"></a>身心动者即五逆因，<a id="a-Iq"></a>五逆因故必堕地狱。<a id="a-Ir"></a>后见佛时，<a id="a-Is"></a>身心俱动复欲生害，<a id="a-It"></a>身心动者即五逆因，<a id="a-Iu"></a>五逆因故当入地狱。<a id="a-Iv"></a>是人得遇如来大师，<a id="a-Iw"></a>即时得灭地狱因缘，<a id="a-Ix"></a>发阿耨多罗三藐三菩提心。<a id="a-Iy"></a>是故称佛为无上医，<a id="a-Iz"></a>非六师也。</p>
  <p id="aJ0">“大王，<a id="a-J1"></a>复有须毗罗王子，<a id="a-J2"></a>其父瞋之，<a id="a-J3"></a>截其手足，<a id="a-J4"></a>推之深井。<a id="a-J5"></a>其母矜愍，<a id="a-J6"></a>使人牵出，<a id="a-J7"></a>将至佛所。<a id="a-J8"></a>寻见佛时，<a id="a-J9"></a>手足还具，<a id="a-JA"></a>即发阿耨多罗三藐三菩提心。<a id="a-JB"></a>大王，<a id="a-JC"></a>以见佛故得现果报，<a id="a-JD"></a>是故称佛为无上医，<a id="a-JE"></a>非六师也。</p>
  <p id="aJF">“大王，<a id="a-JG"></a>如恒河边有诸饿鬼，<a id="a-JH"></a>其数五百，<a id="a-JI"></a>于无量岁初不见水。<a id="a-JJ"></a>虽至河上，<a id="a-JK"></a>纯见流火，<a id="a-JL"></a>饥渴所逼，<a id="a-JM"></a>发声号哭。<a id="a-JN"></a>尔时，<a id="a-JO"></a>如来在其河侧郁昙钵林坐一树下。<a id="a-JP"></a>时诸饿鬼来至佛所，<a id="a-JQ"></a>白佛言：<a id="a-JR"></a>‘世尊，<a id="a-JS"></a>我等饥渴，<a id="a-JT"></a>命将不远。<a id="a-JU"></a>’佛言：<a id="a-JV"></a>‘恒河流水，<a id="a-JW"></a>汝何不饮？<a id="a-JX"></a>’鬼即答言：<a id="a-JY"></a>‘如来见水，<a id="a-JZ"></a>我则见火。<a id="a-Ja"></a>’佛言：<a id="a-Jb"></a>‘恒河清流，<a id="a-Jc"></a>实无火也。<a id="a-Jd"></a>以恶业故，<a id="a-Je"></a>心自颠倒，<a id="a-Jf"></a>谓为是火。<a id="a-Jg"></a>我当为汝除灭颠倒，<a id="a-Jh"></a>令汝见水。<a id="a-Ji"></a>’尔时，<a id="a-Jj"></a>世尊广为诸鬼说悭贪过，<a id="a-Jk"></a>诸鬼即言：<a id="a-Jl"></a>‘我今渴乏，<a id="a-Jm"></a>虽闻法言都不入心。<a id="a-Jn"></a>’佛言：<a id="a-Jo"></a>‘汝若渴乏，<a id="a-Jp"></a>先入河水恣意饮之。<a id="a-Jq"></a>’是诸鬼等以佛力故即得饮水；<a id="a-Jr"></a>既饮水已，<a id="a-Js"></a>如来复为种种说法；<a id="a-Jt"></a>既闻法已，<a id="a-Ju"></a>悉发阿耨多罗三藐三菩提心，<a id="a-Jv"></a>舍饿鬼形得于天身。<a id="a-Jw"></a>大王，<a id="a-Jx"></a>是故称佛为无上医，<a id="a-Jy"></a>非六师也。</p>
  <p id="aJz">“大王，<a id="a-K0"></a>舍婆提国群贼五百，<a id="a-K1"></a>波斯匿王挑出其目，<a id="a-K2"></a>盲无前导，<a id="a-K3"></a>不能得往至于佛所。<a id="a-K4"></a>佛怜愍故，<a id="a-K5"></a>即至贼所慰喻之言：<a id="a-K6"></a>‘善男子，<a id="a-K7"></a>善护身口，<a id="a-K8"></a>更勿造恶。<a id="a-K9"></a>’诸贼即时闻如来音微妙清彻，<a id="a-KA"></a>寻还得眼，<a id="a-KB"></a>即于佛前合掌礼佛而白佛言：<a id="a-KC"></a>‘世尊，<a id="a-KD"></a>我今知佛慈心普覆一切众生，<a id="a-KE"></a>非独人天。<a id="a-KF"></a>’尔时，<a id="a-KG"></a>如来即为说法，<a id="a-KH"></a>既闻法已，<a id="a-KI"></a>悉发阿耨多罗三藐三菩提心。<a id="a-KJ"></a>是故如来真是世间无上良医，<a id="a-KK"></a>非六师也。</p>
  <p id="aKL">“大王，<a id="a-KM"></a>舍婆提国有旃陀罗，<a id="a-KN"></a>名曰气嘘，<a id="a-KO"></a>杀无量人，<a id="a-KP"></a>见佛弟子大目揵连，<a id="a-KQ"></a>即时得破地狱因缘，<a id="a-KR"></a>而得上生三十三天。<a id="a-KS"></a>以有如是圣弟子故，<a id="a-KT"></a>称佛如来为无上医，<a id="a-KU"></a>非六师也。</p>
  <p id="aKV">“大王，<a id="a-KW"></a>波罗捺城有长者子，<a id="a-KX"></a>名阿逸多，<a id="a-KY"></a>淫匿其母，<a id="a-KZ"></a>以是因缘，<a id="a-Ka"></a>杀戮其父。<a id="a-Kb"></a>其母复与外人共通，<a id="a-Kc"></a>子既知已，<a id="a-Kd"></a>便复杀之。<a id="a-Ke"></a>有阿罗汉是其知识，<a id="a-Kf"></a>于此知识复生愧耻，<a id="a-Kg"></a>即便杀之。<a id="a-Kh"></a>杀已即到祇桓精舍求欲出家，<a id="a-Ki"></a>时诸比丘具知此人有三逆罪无敢听者，<a id="a-Kj"></a>以不听故倍生瞋恚，<a id="a-Kk"></a>即于其夜大放猛火，<a id="a-Kl"></a>焚烧僧坊多杀无辜。<a id="a-Km"></a>然后复往王舍城中，<a id="a-Kn"></a>至如来所求哀出家。<a id="a-Ko"></a>如来即听，<a id="a-Kp"></a>为说法要，<a id="a-Kq"></a>令其重罪渐渐轻微，<a id="a-Kr"></a>发阿耨多罗三藐三菩提心。<a id="a-Ks"></a>是故称佛为世良医，<a id="a-Kt"></a>非六师也。</p>
  <p id="aKu">“大王，<a id="a-Kv"></a>王本性暴恶，<a id="a-Kw"></a>信受恶人提婆达多，<a id="a-Kx"></a>放大醉象欲令践佛。<a id="a-Ky"></a>象既见佛即时醒悟，<a id="a-Kz"></a>佛便伸手摩其顶上，<a id="a-L0"></a>复为说法，<a id="a-L1"></a>悉令得发阿耨多罗三藐三菩提心。<a id="a-L2"></a>大王，<a id="a-L3"></a>畜生见佛，<a id="a-L4"></a>犹得破坏畜生业果，<a id="a-L5"></a>况复人耶？<a id="a-L6"></a>大王当知，<a id="a-L7"></a>若见佛者，<a id="a-L8"></a>所有重罪必当得灭。</p>
  <p id="aL9">“大王，<a id="a-LA"></a>世尊未得阿耨多罗三藐三菩提时，<a id="a-LB"></a>魔与无量无边眷属至菩萨所。<a id="a-LC"></a>菩萨尔时以忍辱力，<a id="a-LD"></a>坏魔恶心，<a id="a-LE"></a>令魔受法，<a id="a-LF"></a>寻发阿耨多罗三藐三菩提心，<a id="a-LG"></a>佛有如是大功德力。</p>
  <p id="aLH">“大王，<a id="a-LI"></a>有圹野鬼多害众生。<a id="a-LJ"></a>如来尔时为善贤长者，<a id="a-LK"></a>至圹野村为其说法，<a id="a-LL"></a>时圹野鬼闻法欢喜，<a id="a-LM"></a>即以长者授于如来，<a id="a-LN"></a>然后便发阿耨多罗三藐三菩提心。</p>
  <p id="aLO">“大王，<a id="a-LP"></a>波罗奈国有屠儿，<a id="a-LQ"></a>名曰广额，<a id="a-LR"></a>于日日中杀无量羊。<a id="a-LS"></a>见舍利弗，<a id="a-LT"></a>即受八戒，<a id="a-LU"></a>经一日夜，<a id="a-LV"></a>以是因缘，<a id="a-LW"></a>命终得为北方天王毗沙门子。<a id="a-LX"></a>如来弟子尚有如是大功德果，<a id="a-LY"></a>况复佛也！</p>
  <p id="aLZ">“大王，<a id="a-La"></a>北天竺有城，<a id="a-Lb"></a>名曰细石。<a id="a-Lc"></a>其城有王，<a id="a-Ld"></a>名曰龙印，<a id="a-Le"></a>贪国重位，<a id="a-Lf"></a>戮害其父。<a id="a-Lg"></a>害其父已，<a id="a-Lh"></a>心生悔恨，<a id="a-Li"></a>即舍国政，<a id="a-Lj"></a>来至佛所求哀出家。<a id="a-Lk"></a>佛言善来，<a id="a-Ll"></a>即成比丘，<a id="a-Lm"></a>重罪消灭，<a id="a-Ln"></a>发阿耨多罗三藐三菩提心。<a id="a-Lo"></a>大王当知，<a id="a-Lp"></a>佛有如是无量无边大功德果。</p>
  <p id="aLq">“大王，<a id="a-Lr"></a>如来有弟提婆达多，<a id="a-Ls"></a>破坏众僧，<a id="a-Lt"></a>出佛身血，<a id="a-Lu"></a>害莲华比丘尼，<a id="a-Lv"></a>作三逆罪。<a id="a-Lw"></a>如来为说种种法要，<a id="a-Lx"></a>令其重罪寻得微薄。<a id="a-Ly"></a>是故如来为大良医，<a id="a-Lz"></a>非六师也。</p>
  <p id="aM0">“大王，<a id="a-M1"></a>若能信臣语者，<a id="a-M2"></a>唯愿速往至如来所。<a id="a-M3"></a>若不见信，<a id="a-M4"></a>愿善思之。<a id="a-M5"></a>大王，<a id="a-M6"></a>诸佛世尊大悲普覆不限一人，<a id="a-M7"></a>正法弘广无所不包，<a id="a-M8"></a>怨亲平等，<a id="a-M9"></a>心无憎爱，<a id="a-MA"></a>终不偏为一人令得阿耨多罗三藐三菩提，<a id="a-MB"></a>余人不得。<a id="a-MC"></a>如来非独四部之师，<a id="a-MD"></a>普是一切天人龙鬼、<a id="a-ME"></a>地狱、<a id="a-MF"></a>畜生、<a id="a-MG"></a>饿鬼等师。<a id="a-MH"></a>一切众生亦当视佛如父母想。</p>
  <p id="aMI">“大王当知，<a id="a-MJ"></a>如来不但独为豪贵之人跋提迦王而演说法，<a id="a-MK"></a>亦为下贱优波离等；<a id="a-ML"></a>不独偏受须达多阿那邠坻所奉饭食，<a id="a-MM"></a>亦受贫人须达多食；<a id="a-MN"></a>不但独为舍利弗等利根说法，<a id="a-MO"></a>亦为钝根周梨槃特；<a id="a-MP"></a>不但独听大迦葉等无贪之性出家求道，<a id="a-MQ"></a>亦听大贪难陀出家；<a id="a-MR"></a>不但独听烦恼薄者优楼频螺迦葉等出家求道，<a id="a-MS"></a>亦听烦恼深厚造重罪者波斯匿王弟优陀耶出家求道；<a id="a-MT"></a>不以莎草恭敬供养拔其瞋根，<a id="a-MU"></a>鸯崛摩罗恶心欲害舍而不救；<a id="a-MV"></a>不但独为有智男子而演说法，<a id="a-MW"></a>亦为极愚牉合智者女人说法；<a id="a-MX"></a>不但独令出家之人得四道果，<a id="a-MY"></a>亦令在家得三道果；<a id="a-MZ"></a>不但独为富多罗等舍诸匆务闲寂思惟而说法要，<a id="a-Ma"></a>亦为频婆娑罗王等统领国事理王务者而说法要；<a id="a-Mb"></a>不但独为断酒之人，<a id="a-Mc"></a>亦为耽酒郁伽长者荒醉者说；<a id="a-Md"></a>不但独为入禅定者离婆多等，<a id="a-Me"></a>亦为丧子乱心婆罗门女婆私吒说；<a id="a-Mf"></a>不但独为己之弟子，<a id="a-Mg"></a>亦为外道尼乾子说；<a id="a-Mh"></a>不但独为盛壮之年二十五者，<a id="a-Mi"></a>亦为衰老八十者说；<a id="a-Mj"></a>不但独为根熟之人，<a id="a-Mk"></a>亦为善根未熟者说；<a id="a-Ml"></a>不但独为末利夫人，<a id="a-Mm"></a>亦为淫女莲华女说；<a id="a-Mn"></a>不但独受波斯匿王上馔甘味，<a id="a-Mo"></a>亦受长者尸利鞠多杂毒之食。<a id="a-Mp"></a>大王当知，<a id="a-Mq"></a>尸利鞠多往昔亦作逆罪之因，<a id="a-Mr"></a>以遇佛闻法，<a id="a-Ms"></a>即发阿耨多罗三藐三菩提心。</p>
  <p id="aMt">“大王，<a id="a-Mu"></a>假使一月常以衣食供养恭敬一切众生，<a id="a-Mv"></a>不如有人一念念佛所得功德十六分一。<a id="a-Mw"></a>大王，<a id="a-Mx"></a>假使锻金为人车马载宝，<a id="a-My"></a>其数各百以用布施，<a id="a-Mz"></a>不如有人发心向佛举足一步。<a id="a-N0"></a>大王，<a id="a-N1"></a>假使复以象车百乘载大秦国种种珍宝，<a id="a-N2"></a>及其女人身佩璎珞，<a id="a-N3"></a>数亦满百持用布施，<a id="a-N4"></a>犹故不如发心向佛举足一步。<a id="a-N5"></a>复置是事，<a id="a-N6"></a>若以四事供养三千大千世界所有众生，<a id="a-N7"></a>犹亦不如发心向佛举足一步。<a id="a-N8"></a>复置是事，<a id="a-N9"></a>若使大王供养恭敬恒河沙等无量众生，<a id="a-NA"></a>不如一往娑罗双树到如来所诚心听法。<a id="a-NB"></a>”</p>
  <p id="aNC">尔时，<a id="a-ND"></a>大王答言：<a id="a-NE"></a>“耆婆，<a id="a-NF"></a>如来世尊性已调柔，<a id="a-NG"></a>故得调柔以为眷属。<a id="a-NH"></a>如栴檀林纯以栴檀而为围绕，<a id="a-NI"></a>如来清净所有眷属亦复清净。<a id="a-NJ"></a>犹如大龙纯以诸龙而为眷属；<a id="a-NK"></a>如来寂静，<a id="a-NL"></a>所有眷属亦复寂静；<a id="a-NM"></a>如来无贪，<a id="a-NN"></a>所有眷属亦复无贪；<a id="a-NO"></a>佛无烦恼，<a id="a-NP"></a>所有眷属亦无烦恼。<a id="a-NQ"></a>吾今既是极恶之人，<a id="a-NR"></a>恶业缠裹，<a id="a-NS"></a>其身臭秽，<a id="a-NT"></a>系属地狱，<a id="a-NU"></a>云何当得至如来所？<a id="a-NV"></a>吾设往者，<a id="a-NW"></a>恐不顾念接叙言说。<a id="a-NX"></a>卿虽劝吾令往佛所，<a id="a-NY"></a>然吾今日深自鄙悼，<a id="a-NZ"></a>都无去心。<a id="a-Na"></a>”</p>
  <p id="aNb">尔时，<a id="a-Nc"></a>虚空寻出声言：<a id="a-Nd"></a>“无上佛法将欲衰殄，<a id="a-Ne"></a>甚深法河于是欲涸，<a id="a-Nf"></a>大法明灯将灭不久，<a id="a-Ng"></a>法山欲颓，<a id="a-Nh"></a>法船欲沉，<a id="a-Ni"></a>法桥欲坏，<a id="a-Nj"></a>法殿欲崩，<a id="a-Nk"></a>法幢欲倒，<a id="a-Nl"></a>法树欲折，<a id="a-Nm"></a>善友欲去，<a id="a-Nn"></a>大怖将至，<a id="a-No"></a>法饿众生将至不久，<a id="a-Np"></a>烦恼疫病将欲流行，<a id="a-Nq"></a>大闇时至，<a id="a-Nr"></a>渴法时来，<a id="a-Ns"></a>魔王欣庆解释甲胄，<a id="a-Nt"></a>佛日将没大涅槃山。<a id="a-Nu"></a>大王，<a id="a-Nv"></a>佛若去世，<a id="a-Nw"></a>王之重恶更无治者。</p>
  <p id="aNx">“大王，<a id="a-Ny"></a>汝今已造阿鼻地狱极重之业，<a id="a-Nz"></a>以是业缘必受不疑。<a id="a-O0"></a>大王，<a id="a-O1"></a>阿者言无，<a id="a-O2"></a>鼻者名间，<a id="a-O3"></a>间无暂乐故名无间。<a id="a-O4"></a>大王，<a id="a-O5"></a>假使一人独堕是狱，<a id="a-O6"></a>其身长大八万由旬，<a id="a-O7"></a>遍满其中间无空处。<a id="a-O8"></a>其身周匝受种种苦。<a id="a-O9"></a>设有多人，<a id="a-OA"></a>身亦遍满不相妨碍。<a id="a-OB"></a>大王，<a id="a-OC"></a>寒地狱中暂遇热风以之为乐，<a id="a-OD"></a>热地狱中暂遇寒风亦名为乐，<a id="a-OE"></a>有地狱中设命终已若闻活声即便还活，<a id="a-OF"></a>阿鼻地狱都无此事。<a id="a-OG"></a>大王，<a id="a-OH"></a>阿鼻地狱四方有门，<a id="a-OI"></a>一一门外各有猛火，<a id="a-OJ"></a>东西南北交过通彻八万由旬。<a id="a-OK"></a>周匝铁墙铁网弥覆，<a id="a-OL"></a>其地亦铁，<a id="a-OM"></a>上火彻下，<a id="a-ON"></a>下火彻上。<a id="a-OO"></a>大王，<a id="a-OP"></a>若鱼在鏊，<a id="a-OQ"></a>脂膏焦然，<a id="a-OR"></a>是中罪人亦复如是。<a id="a-OS"></a>大王，<a id="a-OT"></a>作一逆者则便具受如是一罪，<a id="a-OU"></a>若造二逆罪即二倍，<a id="a-OV"></a>五逆具者罪亦五倍。<a id="a-OW"></a>大王，<a id="a-OX"></a>我今定知王之恶业必不得免。<a id="a-OY"></a>唯愿大王速往佛所，<a id="a-OZ"></a>除佛世尊余无能救，<a id="a-Oa"></a>我今愍汝故相劝导。<a id="a-Ob"></a>”</p>
  <p id="aOc">尔时，<a id="a-Od"></a>大王闻是语已，<a id="a-Oe"></a>心怀怖惧，<a id="a-Of"></a>举身颤慄，<a id="a-Og"></a>五体掉动如芭蕉树，<a id="a-Oh"></a>仰而答曰：<a id="a-Oi"></a>“汝为是谁？<a id="a-Oj"></a>不现色像而但有声？<a id="a-Ok"></a>”</p>
  <p id="aOl">“大王，<a id="a-Om"></a>吾是汝父频婆娑罗。<a id="a-On"></a>汝今当随耆婆所说，<a id="a-Oo"></a>莫随邪见六臣之言。<a id="a-Op"></a>”</p>
  <p id="aOq">时王闻已，<a id="a-Or"></a>闷绝躄地，<a id="a-Os"></a>身疮增剧，<a id="a-Ot"></a>臭秽倍前，<a id="a-Ou"></a>虽以冷药涂而治之，<a id="a-Ov"></a>疮烝毒热但增无损。</p>
 </body>
</html>