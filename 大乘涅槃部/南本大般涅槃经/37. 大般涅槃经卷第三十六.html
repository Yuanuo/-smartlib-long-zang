<!doctype html>
<html id="z3IBTcDKw" data-ver="1901">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第三十六</h1>
  <h2 id="a2">憍陈如品第二十五之二</h2>
  <p id="a3">复有梵志名净，<a id="a-4"></a>作如是言：<a id="a-5"></a>“瞿昙，<a id="a-6"></a>一切众生不知何法，<a id="a-7"></a>见世间常、<a id="a-8"></a>无常、<a id="a-9"></a>亦常无常、<a id="a-A"></a>非有常非无常，<a id="a-B"></a>乃至非如去、<a id="a-C"></a>非不如去？<a id="a-D"></a>”</p>
  <p id="aE">佛言：<a id="a-F"></a>“善男子，<a id="a-G"></a>不知色故，<a id="a-H"></a>乃至不知识故，<a id="a-I"></a>见世间常乃至非如去、<a id="a-J"></a>非不如去。<a id="a-K"></a>”</p>
  <p id="aL">梵志言：<a id="a-M"></a>“瞿昙，<a id="a-N"></a>众生知何法故，<a id="a-O"></a>不见世间常乃至非如去、<a id="a-P"></a>非不如去？<a id="a-Q"></a>”</p>
  <p id="aR">佛言：<a id="a-S"></a>“善男子，<a id="a-T"></a>知色故乃至知识故，<a id="a-U"></a>不见世间常乃至非如去、<a id="a-V"></a>非不如去。<a id="a-W"></a>”</p>
  <p id="aX">梵志言：<a id="a-Y"></a>“世尊，<a id="a-Z"></a>唯愿为我分别解说世间常无常。<a id="a-a"></a>”</p>
  <p id="ab">佛言：<a id="a-c"></a>“善男子，<a id="a-d"></a>若人舍故，<a id="a-e"></a>不造新业，<a id="a-f"></a>是人能知常与无常。<a id="a-g"></a>”</p>
  <p id="ah">梵志言：<a id="a-i"></a>“世尊，<a id="a-j"></a>我已知见。<a id="a-k"></a>”</p>
  <p id="al">佛言：<a id="a-m"></a>“善男子，<a id="a-n"></a>汝云何见？<a id="a-o"></a>汝云何知？<a id="a-p"></a>”</p>
  <p id="aq">“世尊，<a id="a-r"></a>故名无明与爱，<a id="a-s"></a>新名取有，<a id="a-t"></a>若人远离是无明、<a id="a-u"></a>爱，<a id="a-v"></a>不作取有，<a id="a-w"></a>是人真实知常无常。<a id="a-x"></a>我今已得正法净眼归依三宝，<a id="a-y"></a>唯愿如来听我出家。<a id="a-z"></a>”</p>
  <p id="a10">佛告憍陈如：<a id="a-11"></a>“听是梵志出家受戒。<a id="a-12"></a>”</p>
  <p id="a13">时憍陈如受佛敕已，<a id="a-14"></a>将至僧中为作羯磨令得出家，<a id="a-15"></a>十五日后诸漏永尽得阿罗汉果。</p>
  <p id="a16">犊子梵志复作是言：<a id="a-17"></a>“瞿昙，<a id="a-18"></a>我今欲问，<a id="a-19"></a>能见听不？<a id="a-1A"></a>”如来默然。<a id="a-1B"></a>第二、<a id="a-1C"></a>第三亦复如是。</p>
  <p id="a1D">犊子复言：<a id="a-1E"></a>“瞿昙，<a id="a-1F"></a>我久与汝共为亲友，<a id="a-1G"></a>汝之与我，<a id="a-1H"></a>义无有二。<a id="a-1I"></a>我欲咨问，<a id="a-1J"></a>何故默然？<a id="a-1K"></a>”</p>
  <p id="a1L">尔时，<a id="a-1M"></a>世尊作是思惟：<a id="a-1N"></a>“如是梵志，<a id="a-1O"></a>其性儒雅，<a id="a-1P"></a>纯善质直，<a id="a-1Q"></a>常为知故而来咨启，<a id="a-1R"></a>不为恼乱。<a id="a-1S"></a>彼若问者，<a id="a-1T"></a>当随意答。<a id="a-1U"></a>”佛言：<a id="a-1V"></a>“犊子，<a id="a-1W"></a>善哉！<a id="a-1X"></a>善哉！<a id="a-1Y"></a>随所疑问，<a id="a-1Z"></a>吾当答之。<a id="a-1a"></a>”</p>
  <p id="a1b">犊子言：<a id="a-1c"></a>“瞿昙，<a id="a-1d"></a>世有善耶？<a id="a-1e"></a>”</p>
  <p id="a1f">“如是，<a id="a-1g"></a>梵志。<a id="a-1h"></a>”</p>
  <p id="a1i">“有不善耶？<a id="a-1j"></a>”</p>
  <p id="a1k">“如是，<a id="a-1l"></a>梵志。<a id="a-1m"></a>”</p>
  <p id="a1n">“瞿昙，<a id="a-1o"></a>愿为我说，<a id="a-1p"></a>令我得知善不善法。<a id="a-1q"></a>”</p>
  <p id="a1r">佛言：<a id="a-1s"></a>“善男子，<a id="a-1t"></a>我能分别广说其义，<a id="a-1u"></a>今当为汝简略说之。<a id="a-1v"></a>善男子，<a id="a-1w"></a>欲名不善，<a id="a-1x"></a>解脱欲者名之为善，<a id="a-1y"></a>瞋恚、<a id="a-1z"></a>愚痴亦复如是；<a id="a-20"></a>杀名不善，<a id="a-21"></a>不杀名善，<a id="a-22"></a>乃至邪见亦复如是。<a id="a-23"></a>善男子，<a id="a-24"></a>我今为汝已说三种善不善法，<a id="a-25"></a>及说十种善不善法。<a id="a-26"></a>若我弟子能作如是分别三种善不善法，<a id="a-27"></a>乃至十种善不善法，<a id="a-28"></a>当知是人能尽贪欲、<a id="a-29"></a>瞋恚、<a id="a-2A"></a>愚痴、<a id="a-2B"></a>一切诸漏，<a id="a-2C"></a>断一切有。<a id="a-2D"></a>”</p>
  <p id="a2E">梵志言：<a id="a-2F"></a>“瞿昙，<a id="a-2G"></a>是佛法中，<a id="a-2H"></a>颇有一比丘能尽如是贪欲、<a id="a-2I"></a>瞋、<a id="a-2J"></a>痴、<a id="a-2K"></a>一切诸漏、<a id="a-2L"></a>一切有不？<a id="a-2M"></a>”</p>
  <p id="a2N">佛言：<a id="a-2O"></a>“善男子，<a id="a-2P"></a>是佛法中非一二三乃至五百，<a id="a-2Q"></a>乃有无量诸比丘等，<a id="a-2R"></a>能尽如是贪欲、<a id="a-2S"></a>恚、<a id="a-2T"></a>痴、<a id="a-2U"></a>一切诸漏、<a id="a-2V"></a>一切诸有。<a id="a-2W"></a>”</p>
  <p id="a2X">“瞿昙，<a id="a-2Y"></a>置一比丘，<a id="a-2Z"></a>是佛法中颇有一比丘尼，<a id="a-2a"></a>能尽如是贪欲、<a id="a-2b"></a>瞋、<a id="a-2c"></a>痴、<a id="a-2d"></a>一切诸漏、<a id="a-2e"></a>一切有不？<a id="a-2f"></a>”</p>
  <p id="a2g">佛言：<a id="a-2h"></a>“善男子，<a id="a-2i"></a>是佛法中非一二三乃至五百，<a id="a-2j"></a>乃有无量诸比丘尼，<a id="a-2k"></a>能断如是贪欲、<a id="a-2l"></a>瞋、<a id="a-2m"></a>痴、<a id="a-2n"></a>一切诸漏、<a id="a-2o"></a>一切诸有。<a id="a-2p"></a>”</p>
  <p id="a2q">犊子言：<a id="a-2r"></a>“瞿昙，<a id="a-2s"></a>置一比丘、<a id="a-2t"></a>一比丘尼，<a id="a-2u"></a>是佛法中颇有一优婆塞，<a id="a-2v"></a>持戒精勤，<a id="a-2w"></a>梵行清净，<a id="a-2x"></a>度疑彼岸，<a id="a-2y"></a>断于疑网不？<a id="a-2z"></a>”</p>
  <p id="a30">佛言：<a id="a-31"></a>“善男子，<a id="a-32"></a>我佛法中非一二三乃至五百，<a id="a-33"></a>乃有无量诸优婆塞，<a id="a-34"></a>持戒精勤，<a id="a-35"></a>梵行清净，<a id="a-36"></a>断五下结得阿那含，<a id="a-37"></a>度疑彼岸，<a id="a-38"></a>断于疑网。<a id="a-39"></a>”</p>
  <p id="a3A">犊子言：<a id="a-3B"></a>“瞿昙，<a id="a-3C"></a>置一比丘、<a id="a-3D"></a>一比丘尼、<a id="a-3E"></a>一优婆塞，<a id="a-3F"></a>是佛法中颇有一优婆夷，<a id="a-3G"></a>持戒精勤，<a id="a-3H"></a>梵行清净，<a id="a-3I"></a>度疑彼岸，<a id="a-3J"></a>断疑网不？<a id="a-3K"></a>”</p>
  <p id="a3L">佛言：<a id="a-3M"></a>“善男子，<a id="a-3N"></a>我佛法中非一二三乃至五百，<a id="a-3O"></a>乃有无量诸优婆夷，<a id="a-3P"></a>持戒精勤，<a id="a-3Q"></a>梵行清净，<a id="a-3R"></a>断五下结得阿那含，<a id="a-3S"></a>度疑彼岸，<a id="a-3T"></a>断于疑网。<a id="a-3U"></a>”</p>
  <p id="a3V">犊子言：<a id="a-3W"></a>“瞿昙，<a id="a-3X"></a>置一比丘、<a id="a-3Y"></a>一比丘尼尽一切漏；<a id="a-3Z"></a>一优婆塞、<a id="a-3a"></a>一优婆夷持戒精勤，<a id="a-3b"></a>梵行清净，<a id="a-3c"></a>断于疑网。<a id="a-3d"></a>是佛法中颇有优婆塞，<a id="a-3e"></a>受五欲乐，<a id="a-3f"></a>心无疑网不？<a id="a-3g"></a>”</p>
  <p id="a3h">佛言：<a id="a-3i"></a>“善男子，<a id="a-3j"></a>是佛法中非一二三乃至五百，<a id="a-3k"></a>乃有无量诸优婆塞，<a id="a-3l"></a>断于三结得须陀洹，<a id="a-3m"></a>薄贪恚痴得斯陀含。<a id="a-3n"></a>如优婆塞，<a id="a-3o"></a>优婆夷亦如是。<a id="a-3p"></a>”</p>
  <p id="a3q">“世尊，<a id="a-3r"></a>我于今者乐说譬喻。<a id="a-3s"></a>”</p>
  <p id="a3t">佛言：<a id="a-3u"></a>“善哉！<a id="a-3v"></a>善哉！<a id="a-3w"></a>乐说便说。<a id="a-3x"></a>”</p>
  <p id="a3y">“世尊，<a id="a-3z"></a>譬如难陀、<a id="a-40"></a>婆难陀龙王等降大雨，<a id="a-41"></a>如来法雨亦复如是，<a id="a-42"></a>平等雨于优婆塞、<a id="a-43"></a>优婆夷。<a id="a-44"></a>世尊，<a id="a-45"></a>若诸外道欲来出家，<a id="a-46"></a>不审如来几月试之？<a id="a-47"></a>”</p>
  <p id="a48">佛言：<a id="a-49"></a>“善男子，<a id="a-4A"></a>皆四月试，<a id="a-4B"></a>不必一种。<a id="a-4C"></a>”</p>
  <p id="a4D">“世尊，<a id="a-4E"></a>若不一种，<a id="a-4F"></a>唯愿大慈听我出家。<a id="a-4G"></a>”</p>
  <p id="a4H">尔时，<a id="a-4I"></a>世尊告憍陈如：<a id="a-4J"></a>“听是犊子出家受戒。<a id="a-4K"></a>”</p>
  <p id="a4L">时憍陈如受佛敕已，<a id="a-4M"></a>立众僧中为作羯磨，<a id="a-4N"></a>于出家后满十五日得须陀洹果。<a id="a-4O"></a>既得果已，<a id="a-4P"></a>复作是念：<a id="a-4Q"></a>“若有智慧从学得者，<a id="a-4R"></a>我今已得堪任见佛。<a id="a-4S"></a>”即往佛所，<a id="a-4T"></a>头面作礼，<a id="a-4U"></a>修敬已毕，<a id="a-4V"></a>却住一面，<a id="a-4W"></a>白佛言：<a id="a-4X"></a>“世尊，<a id="a-4Y"></a>诸有智慧从学得者，<a id="a-4Z"></a>我今已得。<a id="a-4a"></a>唯愿为我重分别说，<a id="a-4b"></a>令我获得无学智慧。<a id="a-4c"></a>”</p>
  <p id="a4d">佛言：<a id="a-4e"></a>“善男子，<a id="a-4f"></a>汝勤精进修习二法：<a id="a-4g"></a>一、<a id="a-4h"></a>奢摩他，<a id="a-4i"></a>二、<a id="a-4j"></a>毗婆舍那。<a id="a-4k"></a>善男子，<a id="a-4l"></a>若有比丘欲得须陀洹果，<a id="a-4m"></a>亦当勤修如是二法。<a id="a-4n"></a>若复欲得斯陀含果、<a id="a-4o"></a>阿那含果、<a id="a-4p"></a>阿罗汉果，<a id="a-4q"></a>亦当修习如是二法。<a id="a-4r"></a>善男子，<a id="a-4s"></a>若有比丘欲得四禅、<a id="a-4t"></a>四无量心、<a id="a-4u"></a>六神通、<a id="a-4v"></a>八背舍、<a id="a-4w"></a>八胜处、<a id="a-4x"></a>无诤智、<a id="a-4y"></a>顶智、<a id="a-4z"></a>毕竟智、<a id="a-50"></a>四无碍智、<a id="a-51"></a>金刚三昧尽智、<a id="a-52"></a>无生智，<a id="a-53"></a>亦当修习如是二法。<a id="a-54"></a>善男子，<a id="a-55"></a>若欲得十住地、<a id="a-56"></a>无生法忍、<a id="a-57"></a>无相法忍、<a id="a-58"></a>不可思议法忍、<a id="a-59"></a>圣行、<a id="a-5A"></a>梵行、<a id="a-5B"></a>天行、<a id="a-5C"></a>菩萨行、<a id="a-5D"></a>虚空三昧、<a id="a-5E"></a>智印三昧、<a id="a-5F"></a>空无相无作三昧、<a id="a-5G"></a>地三昧、<a id="a-5H"></a>不退三昧、<a id="a-5I"></a>首楞严三昧、<a id="a-5J"></a>金刚三昧、<a id="a-5K"></a>阿耨多罗三藐三菩提佛行，<a id="a-5L"></a>亦当修习如是二法。<a id="a-5M"></a>”</p>
  <p id="a5N">犊子闻已，<a id="a-5O"></a>礼拜而出，<a id="a-5P"></a>在娑罗林中修是二法，<a id="a-5Q"></a>不久即得阿罗汉果。</p>
  <p id="a5R">是时复有无量比丘欲往佛所，<a id="a-5S"></a>犊子见已，<a id="a-5T"></a>问言：<a id="a-5U"></a>“大德，<a id="a-5V"></a>欲何所至？<a id="a-5W"></a>”</p>
  <p id="a5X">诸比丘言：<a id="a-5Y"></a>“欲往佛所。<a id="a-5Z"></a>”</p>
  <p id="a5a">犊子复言：<a id="a-5b"></a>“诸大德，<a id="a-5c"></a>若至佛所，<a id="a-5d"></a>愿为宣启：<a id="a-5e"></a>‘犊子梵志修二法已，<a id="a-5f"></a>得无学智。<a id="a-5g"></a>今报佛恩，<a id="a-5h"></a>入般涅槃。<a id="a-5i"></a>’”</p>
  <p id="a5j">时诸比丘至佛所已白佛言：<a id="a-5k"></a>“世尊，<a id="a-5l"></a>犊子比丘寄我等语：<a id="a-5m"></a>‘世尊，<a id="a-5n"></a>犊子梵志修习二法，<a id="a-5o"></a>得无学智。<a id="a-5p"></a>今报佛恩，<a id="a-5q"></a>入于涅槃。<a id="a-5r"></a>’”</p>
  <p id="a5s">佛言：<a id="a-5t"></a>“善男子，<a id="a-5u"></a>犊子梵志得阿罗汉果，<a id="a-5v"></a>汝等可往供养其身。<a id="a-5w"></a>”</p>
  <p id="a5x">时诸比丘受佛敕已，<a id="a-5y"></a>还其尸所，<a id="a-5z"></a>大设供养。</p>
  <p id="a60">纳衣梵志复作是言：<a id="a-61"></a>“如瞿昙说，<a id="a-62"></a>无量世中作善不善，<a id="a-63"></a>未来还得善不善身，<a id="a-64"></a>是义不然。<a id="a-65"></a>何以故？<a id="a-66"></a>如瞿昙说，<a id="a-67"></a>因烦恼故获得是身。<a id="a-68"></a>若因烦恼获得身者，<a id="a-69"></a>身为在先？<a id="a-6A"></a>烦恼在先？<a id="a-6B"></a>若烦恼在先，<a id="a-6C"></a>谁之所作？<a id="a-6D"></a>住在何处？<a id="a-6E"></a>若身在先，<a id="a-6F"></a>云何说言因烦恼得？<a id="a-6G"></a>是故若言烦恼在先，<a id="a-6H"></a>是则不可。<a id="a-6I"></a>若身在先，<a id="a-6J"></a>是亦不可。<a id="a-6K"></a>若言一时，<a id="a-6L"></a>又亦不可。<a id="a-6M"></a>先后一时，<a id="a-6N"></a>义皆不可。<a id="a-6O"></a>是故我说一切诸法皆有自性，<a id="a-6P"></a>不从因缘。</p>
  <p id="a6Q">“复次，<a id="a-6R"></a>瞿昙，<a id="a-6S"></a>坚是地性，<a id="a-6T"></a>湿是水性，<a id="a-6U"></a>热是火性，<a id="a-6V"></a>动是风性，<a id="a-6W"></a>无所挂碍是虚空性，<a id="a-6X"></a>是五大性非因缘有。<a id="a-6Y"></a>若使世间有一法性非因缘有，<a id="a-6Z"></a>一切法性亦应如是非因缘有。<a id="a-6a"></a>若有一法从因缘有，<a id="a-6b"></a>何因缘故，<a id="a-6c"></a>五大之性不从因缘？<a id="a-6d"></a>瞿昙，<a id="a-6e"></a>众生善身及不善身获得解脱，<a id="a-6f"></a>皆是自性，<a id="a-6g"></a>不从因缘。<a id="a-6h"></a>是故我说一切诸法自性故，<a id="a-6i"></a>有非因缘生。</p>
  <p id="a6j">“复次，<a id="a-6k"></a>瞿昙，<a id="a-6l"></a>世间之法有定用处。<a id="a-6m"></a>譬如工匠，<a id="a-6n"></a>云如是木任作车舆，<a id="a-6o"></a>如是任作门户床机。<a id="a-6p"></a>亦如金师所可造作，<a id="a-6q"></a>在额上者名之为鬘，<a id="a-6r"></a>在颈下者名之为璎，<a id="a-6s"></a>在臂上者名之为钏，<a id="a-6t"></a>在指上者名之为环。<a id="a-6u"></a>用处定故，<a id="a-6v"></a>名为定性。<a id="a-6w"></a>瞿昙，<a id="a-6x"></a>一切众生亦复如是，<a id="a-6y"></a>有五道性故有地狱、<a id="a-6z"></a>饿鬼、<a id="a-70"></a>畜生、<a id="a-71"></a>人、<a id="a-72"></a>天。<a id="a-73"></a>若如是者，<a id="a-74"></a>云何说言从于因缘？</p>
  <p id="a75">“复次，<a id="a-76"></a>瞿昙，<a id="a-77"></a>一切众生其性各异，<a id="a-78"></a>是故名为一切自性。<a id="a-79"></a>瞿昙，<a id="a-7A"></a>如龟陆生自能入水，<a id="a-7B"></a>犊子生已能自饮乳，<a id="a-7C"></a>鱼见钩饵自然吞食，<a id="a-7D"></a>毒蛇生已自然食土，<a id="a-7E"></a>如是等事，<a id="a-7F"></a>谁有教者？<a id="a-7G"></a>如刺生已自然头尖，<a id="a-7H"></a>飞鸟毛羽自然色别。<a id="a-7I"></a>世间众生亦复如是，<a id="a-7J"></a>有利、<a id="a-7K"></a>有钝，<a id="a-7L"></a>有富、<a id="a-7M"></a>有贫，<a id="a-7N"></a>有好、<a id="a-7O"></a>有丑，<a id="a-7P"></a>有得解脱、<a id="a-7Q"></a>有得不有。<a id="a-7R"></a>是故当知，<a id="a-7S"></a>一切法中各有自性。</p>
  <p id="a7T">“复次，<a id="a-7U"></a>如瞿昙说：<a id="a-7V"></a>‘贪欲、<a id="a-7W"></a>瞋、<a id="a-7X"></a>痴从因缘生，<a id="a-7Y"></a>如是三毒因缘五尘。<a id="a-7Z"></a>’是义不然。<a id="a-7a"></a>何以故？<a id="a-7b"></a>众生睡时远离五尘，<a id="a-7c"></a>亦复生于贪欲、<a id="a-7d"></a>瞋、<a id="a-7e"></a>痴。<a id="a-7f"></a>在胎亦尔，<a id="a-7g"></a>初出胎时未能分别五尘好丑，<a id="a-7h"></a>亦复生于贪欲、<a id="a-7i"></a>瞋、<a id="a-7j"></a>痴。<a id="a-7k"></a>诸仙贤圣处闲寂处无有五尘，<a id="a-7l"></a>亦能生于贪欲、<a id="a-7m"></a>瞋、<a id="a-7n"></a>痴。<a id="a-7o"></a>亦复有人因于五尘生于不贪、<a id="a-7p"></a>不瞋、<a id="a-7q"></a>不痴。<a id="a-7r"></a>是故不必从于因缘生一切法，<a id="a-7s"></a>以自性故。</p>
  <p id="a7t">“复次，<a id="a-7u"></a>瞿昙，<a id="a-7v"></a>我见世人，<a id="a-7w"></a>五根不具，<a id="a-7x"></a>多饶财宝，<a id="a-7y"></a>得大自在；<a id="a-7z"></a>有根具足，<a id="a-80"></a>贫穷下贱，<a id="a-81"></a>不得自在，<a id="a-82"></a>为人仆使。<a id="a-83"></a>若有因缘，<a id="a-84"></a>何故如是？<a id="a-85"></a>是故诸法各有自性，<a id="a-86"></a>不由因缘。</p>
  <p id="a87">“复次，<a id="a-88"></a>瞿昙，<a id="a-89"></a>世间小儿亦复未能分别五尘，<a id="a-8A"></a>或笑或啼，<a id="a-8B"></a>笑时知喜，<a id="a-8C"></a>啼时知愁。<a id="a-8D"></a>是故当知，<a id="a-8E"></a>一切诸法各有自性。</p>
  <p id="a8F">“复次，<a id="a-8G"></a>瞿昙，<a id="a-8H"></a>世法有二：<a id="a-8I"></a>一者、<a id="a-8J"></a>有，<a id="a-8K"></a>二者、<a id="a-8L"></a>无。<a id="a-8M"></a>有即虚空，<a id="a-8N"></a>无即兔角。<a id="a-8O"></a>如是二法，<a id="a-8P"></a>一是有故不从因缘，<a id="a-8Q"></a>二是无故亦非因缘。<a id="a-8R"></a>是故诸法有自性故，<a id="a-8S"></a>不从因缘。<a id="a-8T"></a>”</p>
  <p id="a8U">佛言：<a id="a-8V"></a>“善男子，<a id="a-8W"></a>如汝所言，<a id="a-8X"></a>如五大性，<a id="a-8Y"></a>一切诸法亦应如是，<a id="a-8Z"></a>是义不然。<a id="a-8a"></a>何以故？<a id="a-8b"></a>善男子，<a id="a-8c"></a>汝法中以五大是常，<a id="a-8d"></a>何因缘故一切诸法悉不是常？<a id="a-8e"></a>若世间物是无常者，<a id="a-8f"></a>是五大性何因缘故不是无常？<a id="a-8g"></a>若五大常，<a id="a-8h"></a>世间之物亦应是常。<a id="a-8i"></a>是故汝说五大之性有自性故，<a id="a-8j"></a>不从因缘，<a id="a-8k"></a>令一切法同五大者，<a id="a-8l"></a>无有是处。</p>
  <p id="a8m">“善男子，<a id="a-8n"></a>汝言用处定故有自性者，<a id="a-8o"></a>是义不然。<a id="a-8p"></a>何以故？<a id="a-8q"></a>皆从因缘得名字故。<a id="a-8r"></a>若从因得名，<a id="a-8s"></a>亦从因得义。<a id="a-8t"></a>云何名为从因得名？<a id="a-8u"></a>如在额上名之为鬘，<a id="a-8v"></a>在颈名璎，<a id="a-8w"></a>在臂名钏，<a id="a-8x"></a>在车名轮，<a id="a-8y"></a>火在草木名草木火。<a id="a-8z"></a>善男子，<a id="a-90"></a>木初生时无箭槊性，<a id="a-91"></a>从因缘故工造为箭，<a id="a-92"></a>从因缘故工造为槊，<a id="a-93"></a>是故不应说一切法有自性也。</p>
  <p id="a94">“善男子，<a id="a-95"></a>汝言如龟陆生性自入水，<a id="a-96"></a>犊子生已性能饮乳，<a id="a-97"></a>是义不然。<a id="a-98"></a>何以故？<a id="a-99"></a>若言入水非因缘者，<a id="a-9A"></a>俱非因缘，<a id="a-9B"></a>何不入火？<a id="a-9C"></a>犊子生已性能嗽乳不从因缘，<a id="a-9D"></a>俱非因缘，<a id="a-9E"></a>何不嗽角？<a id="a-9F"></a>善男子，<a id="a-9G"></a>若言诸法悉有自性，<a id="a-9H"></a>不须教习，<a id="a-9I"></a>无有增长，<a id="a-9J"></a>是义不然。<a id="a-9K"></a>何以故？<a id="a-9L"></a>今见有教，<a id="a-9M"></a>缘教增长，<a id="a-9N"></a>是故当知无有自性。</p>
  <p id="a9O">“善男子，<a id="a-9P"></a>若一切法有自性者，<a id="a-9Q"></a>诸婆罗门一切不应为清净身，<a id="a-9R"></a>杀羊祠祀。<a id="a-9S"></a>若为身祠，<a id="a-9T"></a>是故当知无有自性。</p>
  <p id="a9U">“善男子，<a id="a-9V"></a>世间语法凡有三种：<a id="a-9W"></a>一者、<a id="a-9X"></a>欲作，<a id="a-9Y"></a>二者、<a id="a-9Z"></a>作时，<a id="a-9a"></a>三者、<a id="a-9b"></a>作已。<a id="a-9c"></a>若一切法有自性者，<a id="a-9d"></a>何故世中有是三语？<a id="a-9e"></a>有三语故，<a id="a-9f"></a>故知一切无有自性。</p>
  <p id="a9g">“善男子，<a id="a-9h"></a>若言诸法有自性者，<a id="a-9i"></a>当知诸法各有定性。<a id="a-9j"></a>若有定性，<a id="a-9k"></a>甘蔗一物，<a id="a-9l"></a>何缘作浆，<a id="a-9m"></a>作蜜石蜜酒、<a id="a-9n"></a>苦酒等？<a id="a-9o"></a>若有一性，<a id="a-9p"></a>何缘乃出如是等味？<a id="a-9q"></a>若一物中出如是等，<a id="a-9r"></a>当知诸法不得一定各有一性。</p>
  <p id="a9s">“善男子，<a id="a-9t"></a>若一切法有定性者，<a id="a-9u"></a>圣人何故饮甘蔗浆，<a id="a-9v"></a>石蜜黑蜜酒时不饮，<a id="a-9w"></a>后为苦酒复还得饮？<a id="a-9x"></a>是故当知无有定性。<a id="a-9y"></a>若无定性，<a id="a-9z"></a>云何不因因缘而有？</p>
  <p id="aA0">“善男子，<a id="a-A1"></a>汝说一切法有自性者，<a id="a-A2"></a>云何说喻？<a id="a-A3"></a>若有喻者，<a id="a-A4"></a>当知诸法无有自性。<a id="a-A5"></a>若有自性，<a id="a-A6"></a>当知无喻。<a id="a-A7"></a>世间智者皆说譬喻，<a id="a-A8"></a>当知诸法无有自性，<a id="a-A9"></a>无有一性。</p>
  <p id="aAA">“善男子，<a id="a-AB"></a>汝言身为在先、<a id="a-AC"></a>烦恼在先者，<a id="a-AD"></a>是义不然。<a id="a-AE"></a>何以故？<a id="a-AF"></a>若我当说身在先者，<a id="a-AG"></a>汝可难言：<a id="a-AH"></a>‘汝亦同我，<a id="a-AI"></a>身不在先。<a id="a-AJ"></a>’何因缘故而作是难？<a id="a-AK"></a>善男子，<a id="a-AL"></a>一切众生身及烦恼，<a id="a-AM"></a>俱无先后，<a id="a-AN"></a>一时而有。<a id="a-AO"></a>虽一时有，<a id="a-AP"></a>要因烦恼而得有身，<a id="a-AQ"></a>终不因身有烦恼也。<a id="a-AR"></a>汝意若谓如人二眼一时而得，<a id="a-AS"></a>不相因待，<a id="a-AT"></a>左不因右，<a id="a-AU"></a>右不因左，<a id="a-AV"></a>烦恼及身亦如是者，<a id="a-AW"></a>是义不然。<a id="a-AX"></a>何以故？<a id="a-AY"></a>善男子，<a id="a-AZ"></a>世间眼见炷之与明，<a id="a-Aa"></a>虽复一时，<a id="a-Ab"></a>明要因炷，<a id="a-Ac"></a>终不因明而有炷也。<a id="a-Ad"></a>善男子，<a id="a-Ae"></a>汝意若谓身不在先，<a id="a-Af"></a>故知无因，<a id="a-Ag"></a>是义不然。<a id="a-Ah"></a>何以故？<a id="a-Ai"></a>若以身先无因缘故名为无者，<a id="a-Aj"></a>汝不应说，<a id="a-Ak"></a>一切诸法皆有因缘。<a id="a-Al"></a>若言不见故不说者，<a id="a-Am"></a>今见瓶等从因缘出，<a id="a-An"></a>何故不说？<a id="a-Ao"></a>如瓶，<a id="a-Ap"></a>身先因缘亦复如是。<a id="a-Aq"></a>善男子，<a id="a-Ar"></a>若见不见，<a id="a-As"></a>一切诸法皆从因缘，<a id="a-At"></a>无有自性。</p>
  <p id="aAu">“善男子，<a id="a-Av"></a>若言一切法悉有自性，<a id="a-Aw"></a>无因缘者，<a id="a-Ax"></a>汝何因缘说于五大？<a id="a-Ay"></a>是五大性即是因缘。<a id="a-Az"></a>善男子，<a id="a-B0"></a>五大因缘虽复如是，<a id="a-B1"></a>亦不应说诸法皆同五大因缘；<a id="a-B2"></a>如世人说，<a id="a-B3"></a>一切出家精勤持戒，<a id="a-B4"></a>旃陀罗等亦应如是精勤持戒。<a id="a-B5"></a>善男子，<a id="a-B6"></a>汝言五大有定坚性，<a id="a-B7"></a>我观是性转故不定。<a id="a-B8"></a>善男子，<a id="a-B9"></a>酥蜡胡胶，<a id="a-BA"></a>于汝法中名之为地。<a id="a-BB"></a>是地不定，<a id="a-BC"></a>或同于水，<a id="a-BD"></a>或同于地，<a id="a-BE"></a>故不得说自性故坚。<a id="a-BF"></a>善男子，<a id="a-BG"></a>白镴铅锡铜铁金银，<a id="a-BH"></a>于汝法中名之为火。<a id="a-BI"></a>是火四性，<a id="a-BJ"></a>流时水性，<a id="a-BK"></a>动时风性，<a id="a-BL"></a>热时火性，<a id="a-BM"></a>坚时地性，<a id="a-BN"></a>云何说言定名火性？<a id="a-BO"></a>善男子，<a id="a-BP"></a>水性名流。<a id="a-BQ"></a>若水冻时，<a id="a-BR"></a>不名为地，<a id="a-BS"></a>故名水者，<a id="a-BT"></a>何因缘故，<a id="a-BU"></a>波动之时不名为风？<a id="a-BV"></a>若动不名风，<a id="a-BW"></a>冻时亦应不名为水。<a id="a-BX"></a>若是二义从因缘者，<a id="a-BY"></a>何故说言一切诸法不从因缘？</p>
  <p id="aBZ">“善男子，<a id="a-Ba"></a>若言五根性能见闻觉知触故，<a id="a-Bb"></a>皆是自性，<a id="a-Bc"></a>不从因缘，<a id="a-Bd"></a>是义不然。<a id="a-Be"></a>何以故？<a id="a-Bf"></a>善男子，<a id="a-Bg"></a>自性之性，<a id="a-Bh"></a>性不可转。<a id="a-Bi"></a>若言眼性见者常应能见，<a id="a-Bj"></a>不应有见、<a id="a-Bk"></a>有不见时，<a id="a-Bl"></a>是故当知从因缘见，<a id="a-Bm"></a>非无因缘。</p>
  <p id="aBn">“善男子，<a id="a-Bo"></a>汝言非因五尘生贪、<a id="a-Bp"></a>解脱，<a id="a-Bq"></a>是义不然。<a id="a-Br"></a>何以故？<a id="a-Bs"></a>善男子，<a id="a-Bt"></a>生贪、<a id="a-Bu"></a>解脱，<a id="a-Bv"></a>虽复不因五尘因缘，<a id="a-Bw"></a>恶觉观故则生贪欲，<a id="a-Bx"></a>善觉观故则得解脱。<a id="a-By"></a>善男子，<a id="a-Bz"></a>内因缘故生贪、<a id="a-C0"></a>解脱，<a id="a-C1"></a>外因缘故则能增长。<a id="a-C2"></a>是故汝言一切诸法各有自性，<a id="a-C3"></a>不因五尘生贪、<a id="a-C4"></a>解脱，<a id="a-C5"></a>无有是处。</p>
  <p id="aC6">“善男子，<a id="a-C7"></a>汝言具足诸根，<a id="a-C8"></a>乏于财物，<a id="a-C9"></a>不得自在；<a id="a-CA"></a>诸根残缺，<a id="a-CB"></a>多饶财宝，<a id="a-CC"></a>得大自在。<a id="a-CD"></a>因此以明有自性故，<a id="a-CE"></a>不从因缘者，<a id="a-CF"></a>是义不然。<a id="a-CG"></a>何以故？<a id="a-CH"></a>善男子，<a id="a-CI"></a>众生从业而有果报。<a id="a-CJ"></a>如是果报则有三种：<a id="a-CK"></a>一者、<a id="a-CL"></a>现报，<a id="a-CM"></a>二者、<a id="a-CN"></a>生报，<a id="a-CO"></a>三者、<a id="a-CP"></a>后报。<a id="a-CQ"></a>贫穷巨富，<a id="a-CR"></a>根具不具，<a id="a-CS"></a>是业各异。<a id="a-CT"></a>若有自性，<a id="a-CU"></a>具诸根者应饶财宝，<a id="a-CV"></a>饶财宝者应具诸根。<a id="a-CW"></a>今则不尔，<a id="a-CX"></a>是故定知无有自性，<a id="a-CY"></a>皆从因缘。</p>
  <p id="aCZ">“善男子，<a id="a-Ca"></a>如汝所言，<a id="a-Cb"></a>世间小儿未能分别五尘因缘亦啼亦笑，<a id="a-Cc"></a>是故一切有自性者，<a id="a-Cd"></a>是义不然。<a id="a-Ce"></a>何以故？<a id="a-Cf"></a>若自性者，<a id="a-Cg"></a>笑应常笑，<a id="a-Ch"></a>啼应常啼，<a id="a-Ci"></a>不应一笑一啼。<a id="a-Cj"></a>若一笑一啼，<a id="a-Ck"></a>当知一切悉从因缘。<a id="a-Cl"></a>是故不应说一切法有自性故不从因缘。<a id="a-Cm"></a>”</p>
  <p id="aCn">梵志言：<a id="a-Co"></a>“世尊，<a id="a-Cp"></a>若一切法从因缘有，<a id="a-Cq"></a>如是身者从何因缘？<a id="a-Cr"></a>”</p>
  <p id="aCs">佛言：<a id="a-Ct"></a>“善男子，<a id="a-Cu"></a>是身因缘，<a id="a-Cv"></a>烦恼与业。<a id="a-Cw"></a>”</p>
  <p id="aCx">梵志言：<a id="a-Cy"></a>“世尊，<a id="a-Cz"></a>如其是身从烦恼、<a id="a-D0"></a>业，<a id="a-D1"></a>是烦恼、<a id="a-D2"></a>业可断不耶？<a id="a-D3"></a>”</p>
  <p id="aD4">佛言：<a id="a-D5"></a>“如是，<a id="a-D6"></a>如是。<a id="a-D7"></a>”</p>
  <p id="aD8">梵志复言：<a id="a-D9"></a>“世尊，<a id="a-DA"></a>唯愿为我分别解说，<a id="a-DB"></a>令我闻已，<a id="a-DC"></a>不移是处，<a id="a-DD"></a>悉得断之。<a id="a-DE"></a>”</p>
  <p id="aDF">佛言：<a id="a-DG"></a>“善男子，<a id="a-DH"></a>若知二边，<a id="a-DI"></a>中间无碍，<a id="a-DJ"></a>是人则能断烦恼业。<a id="a-DK"></a>”</p>
  <p id="aDL">“世尊，<a id="a-DM"></a>我已知解得正法眼。<a id="a-DN"></a>”</p>
  <p id="aDO">佛言：<a id="a-DP"></a>“汝云何知？<a id="a-DQ"></a>”</p>
  <p id="aDR">“世尊，<a id="a-DS"></a>二边即色及色解脱，<a id="a-DT"></a>中间即是八正道也。<a id="a-DU"></a>受想行识亦复如是。<a id="a-DV"></a>”</p>
  <p id="aDW">佛言：<a id="a-DX"></a>“善哉！<a id="a-DY"></a>善哉！<a id="a-DZ"></a>善男子，<a id="a-Da"></a>善知二边，<a id="a-Db"></a>断烦恼业。<a id="a-Dc"></a>”</p>
  <p id="aDd">“世尊，<a id="a-De"></a>唯愿听我出家受戒。<a id="a-Df"></a>”</p>
  <p id="aDg">佛言：<a id="a-Dh"></a>“善来比丘。<a id="a-Di"></a>”</p>
  <p id="aDj">即时断除三界烦恼得阿罗汉果。</p>
  <p id="aDk">尔时，<a id="a-Dl"></a>复有一婆罗门，<a id="a-Dm"></a>名曰弘广，<a id="a-Dn"></a>复作是言：<a id="a-Do"></a>“瞿昙，<a id="a-Dp"></a>知我今所念不？<a id="a-Dq"></a>”</p>
  <p id="aDr">佛言：<a id="a-Ds"></a>“善男子，<a id="a-Dt"></a>涅槃是常，<a id="a-Du"></a>有为无常，<a id="a-Dv"></a>曲即邪见，<a id="a-Dw"></a>直即圣道。<a id="a-Dx"></a>”</p>
  <p id="aDy">婆罗门言：<a id="a-Dz"></a>“瞿昙，<a id="a-E0"></a>何因缘故，<a id="a-E1"></a>作如是说？<a id="a-E2"></a>”</p>
  <p id="aE3">“善男子，<a id="a-E4"></a>汝意每谓乞食是常，<a id="a-E5"></a>别请无常，<a id="a-E6"></a>曲是户钥，<a id="a-E7"></a>直是帝幢。<a id="a-E8"></a>是故我说涅槃是常，<a id="a-E9"></a>有为无常，<a id="a-EA"></a>曲谓邪见，<a id="a-EB"></a>直谓八正。<a id="a-EC"></a>非如汝先所思惟也。<a id="a-ED"></a>”</p>
  <p id="aEE">婆罗门言：<a id="a-EF"></a>“瞿昙，<a id="a-EG"></a>实知我心，<a id="a-EH"></a>是八正道悉令众生得尽灭不？<a id="a-EI"></a>”</p>
  <p id="aEJ">尔时，<a id="a-EK"></a>世尊默然不答。</p>
  <p id="aEL">婆罗门言：<a id="a-EM"></a>“瞿昙，<a id="a-EN"></a>已知我心。<a id="a-EO"></a>我今所问，<a id="a-EP"></a>何故默然而不见答？<a id="a-EQ"></a>”</p>
  <p id="aER">时憍陈如即作是言：<a id="a-ES"></a>“大婆罗门，<a id="a-ET"></a>若有问世有边无边，<a id="a-EU"></a>如来常尔默然不答。<a id="a-EV"></a>八圣是直，<a id="a-EW"></a>涅槃是常。<a id="a-EX"></a>若修八圣即得灭尽，<a id="a-EY"></a>若不修习则不能得。<a id="a-EZ"></a>大婆罗门，<a id="a-Ea"></a>譬如大城，<a id="a-Eb"></a>其城四壁都无孔窍，<a id="a-Ec"></a>唯有一门。<a id="a-Ed"></a>其守门者，<a id="a-Ee"></a>聪明有智能善分别，<a id="a-Ef"></a>可放则放，<a id="a-Eg"></a>可遮则遮，<a id="a-Eh"></a>虽不能知出入多少，<a id="a-Ei"></a>定知一切有入出者皆由此门。<a id="a-Ej"></a>善男子，<a id="a-Ek"></a>如来亦尔，<a id="a-El"></a>城喻涅槃，<a id="a-Em"></a>门喻八正，<a id="a-En"></a>守门之人喻于如来。<a id="a-Eo"></a>善男子，<a id="a-Ep"></a>如来今者虽不答汝尽与不尽，<a id="a-Eq"></a>其有尽者要当修习是八正道。<a id="a-Er"></a>”</p>
  <p id="aEs">婆罗门言：<a id="a-Et"></a>“善哉！<a id="a-Eu"></a>善哉！<a id="a-Ev"></a>大德憍陈如，<a id="a-Ew"></a>如来善能说微妙法，<a id="a-Ex"></a>我今实欲知城知道，<a id="a-Ey"></a>自作守门。<a id="a-Ez"></a>”</p>
  <p id="aF0">憍陈如言：<a id="a-F1"></a>“善哉！<a id="a-F2"></a>善哉！<a id="a-F3"></a>汝婆罗门，<a id="a-F4"></a>能发无上广大之心。<a id="a-F5"></a>”</p>
  <p id="aF6">佛言：<a id="a-F7"></a>“止！<a id="a-F8"></a>止！<a id="a-F9"></a>憍陈如，<a id="a-FA"></a>是婆罗门非适今日发是心也。<a id="a-FB"></a>乃往过去过无量劫，<a id="a-FC"></a>有佛世尊，<a id="a-FD"></a>名普光明如来、<a id="a-FE"></a>应、<a id="a-FF"></a>正遍知、<a id="a-FG"></a>明行足、<a id="a-FH"></a>善逝、<a id="a-FI"></a>世间解、<a id="a-FJ"></a>无上士、<a id="a-FK"></a>调御丈夫、<a id="a-FL"></a>天人师、<a id="a-FM"></a>佛世尊。<a id="a-FN"></a>是人先已于彼佛所发阿耨多罗三藐三菩提心，<a id="a-FO"></a>此贤劫中当得作佛，<a id="a-FP"></a>久已通达了知法相，<a id="a-FQ"></a>为众生故现处外道示无所知。<a id="a-FR"></a>以是因缘，<a id="a-FS"></a>汝憍陈如，<a id="a-FT"></a>不应赞言：<a id="a-FU"></a>‘善哉！<a id="a-FV"></a>善哉！<a id="a-FW"></a>汝今能发如是大心。<a id="a-FX"></a>’”</p>
  <p id="aFY">尔时，<a id="a-FZ"></a>世尊知已，<a id="a-Fa"></a>即告憍陈如言：<a id="a-Fb"></a>“阿难比丘今为所在？<a id="a-Fc"></a>”</p>
  <p id="aFd">憍陈如言：<a id="a-Fe"></a>“世尊，<a id="a-Ff"></a>阿难比丘在娑罗林外，<a id="a-Fg"></a>去此大会十二由旬，<a id="a-Fh"></a>而为六万四千亿魔之所娆乱。<a id="a-Fi"></a>是诸魔众悉自变身为如来像，<a id="a-Fj"></a>或有宣说一切诸法从因缘生，<a id="a-Fk"></a>或有说言一切诸法不从因生；<a id="a-Fl"></a>或有说言一切因缘皆是常法，<a id="a-Fm"></a>从缘生者悉是无常；<a id="a-Fn"></a>或有说言五阴是实，<a id="a-Fo"></a>或说虚假，<a id="a-Fp"></a>入、<a id="a-Fq"></a>界亦尔；<a id="a-Fr"></a>或有说言有十二缘，<a id="a-Fs"></a>或有说言正有四缘；<a id="a-Ft"></a>或说诸法如幻、<a id="a-Fu"></a>如化、<a id="a-Fv"></a>如热时焰；<a id="a-Fw"></a>或有说言因闻得法，<a id="a-Fx"></a>或有说言因思得法，<a id="a-Fy"></a>或有说言因修得法；<a id="a-Fz"></a>或复有说不净观法，<a id="a-G0"></a>或复有说出息入息，<a id="a-G1"></a>或复有说四念处观，<a id="a-G2"></a>或复有说三种观义、<a id="a-G3"></a>七种方便，<a id="a-G4"></a>或复有说暖法、<a id="a-G5"></a>顶法、<a id="a-G6"></a>忍法、<a id="a-G7"></a>世间第一法、<a id="a-G8"></a>学无学地、<a id="a-G9"></a>菩萨初住乃至十住，<a id="a-GA"></a>或有说空无相无作，<a id="a-GB"></a>或复有说修多罗、<a id="a-GC"></a>祇夜、<a id="a-GD"></a>毗伽罗那、<a id="a-GE"></a>伽陀、<a id="a-GF"></a>忧陀那、<a id="a-GG"></a>尼陀那、<a id="a-GH"></a>阿波陀那、<a id="a-GI"></a>伊帝目多伽、<a id="a-GJ"></a>阇陀伽、<a id="a-GK"></a>毗佛略、<a id="a-GL"></a>阿浮陀达摩、<a id="a-GM"></a>优波提舍，<a id="a-GN"></a>或说四念处、<a id="a-GO"></a>四正勤、<a id="a-GP"></a>四如意足、<a id="a-GQ"></a>五根、<a id="a-GR"></a>五力、<a id="a-GS"></a>七觉分、<a id="a-GT"></a>八圣道，<a id="a-GU"></a>或说内空、<a id="a-GV"></a>外空、<a id="a-GW"></a>内外空、<a id="a-GX"></a>有为空、<a id="a-GY"></a>无为空、<a id="a-GZ"></a>无始空、<a id="a-Ga"></a>性空、<a id="a-Gb"></a>远离空、<a id="a-Gc"></a>散空、<a id="a-Gd"></a>自相空、<a id="a-Ge"></a>无相空、<a id="a-Gf"></a>阴空、<a id="a-Gg"></a>入空、<a id="a-Gh"></a>界空、<a id="a-Gi"></a>善空、<a id="a-Gj"></a>不善空、<a id="a-Gk"></a>无记空、<a id="a-Gl"></a>菩提空、<a id="a-Gm"></a>道空、<a id="a-Gn"></a>涅槃空、<a id="a-Go"></a>行空、<a id="a-Gp"></a>得空、<a id="a-Gq"></a>第一义空、<a id="a-Gr"></a>空空、<a id="a-Gs"></a>大空；<a id="a-Gt"></a>或有示现神通变化，<a id="a-Gu"></a>身出水火，<a id="a-Gv"></a>或身上出水，<a id="a-Gw"></a>身下出火，<a id="a-Gx"></a>身下出水，<a id="a-Gy"></a>身上出火，<a id="a-Gz"></a>左胁在下，<a id="a-H0"></a>右胁出水，<a id="a-H1"></a>右胁在下，<a id="a-H2"></a>左胁出水，<a id="a-H3"></a>一胁震雷，<a id="a-H4"></a>一胁降雨；<a id="a-H5"></a>或有示现诸佛世界；<a id="a-H6"></a>或复示现菩萨初生，<a id="a-H7"></a>行至七步，<a id="a-H8"></a>处在深宫受五欲时，<a id="a-H9"></a>初始出家修苦行时，<a id="a-HA"></a>往菩提树坐三昧时，<a id="a-HB"></a>坏魔军众转法轮时，<a id="a-HC"></a>示大神通入涅槃时。</p>
  <p id="aHD">“世尊，<a id="a-HE"></a>阿难比丘见是事已，<a id="a-HF"></a>作是念言：<a id="a-HG"></a>‘如是神变，<a id="a-HH"></a>昔来未见，<a id="a-HI"></a>谁之所作？<a id="a-HJ"></a>将非世尊释迦作耶？<a id="a-HK"></a>’欲起欲语都不从意。<a id="a-HL"></a>阿难比丘入魔罥故，<a id="a-HM"></a>复作是念：<a id="a-HN"></a>‘诸佛所说各各不同，<a id="a-HO"></a>我于今者当受谁语？<a id="a-HP"></a>’世尊，<a id="a-HQ"></a>阿难今者极受大苦。<a id="a-HR"></a>虽念如来无能救者。<a id="a-HS"></a>以是因缘，<a id="a-HT"></a>不来至此大众之中。<a id="a-HU"></a>”</p>
  <p id="aHV">尔时，<a id="a-HW"></a>文殊师利菩萨摩诃萨白佛言：<a id="a-HX"></a>“世尊，<a id="a-HY"></a>此大众中有诸菩萨，<a id="a-HZ"></a>已于一生发阿耨多罗三藐三菩提心，<a id="a-Ha"></a>至无量生发菩提心，<a id="a-Hb"></a>已能供养无量诸佛，<a id="a-Hc"></a>其心坚固，<a id="a-Hd"></a>具足修行檀波罗蜜乃至般若波罗蜜，<a id="a-He"></a>成就功德，<a id="a-Hf"></a>久已亲近无量诸佛，<a id="a-Hg"></a>净修梵行，<a id="a-Hh"></a>得不退转菩提之心，<a id="a-Hi"></a>得不退忍、<a id="a-Hj"></a>不退转持，<a id="a-Hk"></a>得如法忍、<a id="a-Hl"></a>首楞严等无量三昧。<a id="a-Hm"></a>如是等辈，<a id="a-Hn"></a>闻大乘经终不生疑，<a id="a-Ho"></a>善能分别宣说三宝同一性相常住不变，<a id="a-Hp"></a>闻不思议不生惊怪，<a id="a-Hq"></a>闻种种空心不怖懅，<a id="a-Hr"></a>了了通达一切法性，<a id="a-Hs"></a>能持一切十二部经广解其义，<a id="a-Ht"></a>亦能受持无量诸佛十二部经，<a id="a-Hu"></a>何忧不能受持如是大涅槃典？<a id="a-Hv"></a>何因缘故，<a id="a-Hw"></a>问憍陈如、<a id="a-Hx"></a>阿难所在？<a id="a-Hy"></a>”</p>
  <p id="aHz">尔时，<a id="a-I0"></a>世尊告文殊师利：<a id="a-I1"></a>“谛听！<a id="a-I2"></a>谛听！<a id="a-I3"></a>善男子，<a id="a-I4"></a>我成佛已，<a id="a-I5"></a>过二十年住王舍城。<a id="a-I6"></a>尔时，<a id="a-I7"></a>我告诸比丘言：<a id="a-I8"></a>‘诸比丘，<a id="a-I9"></a>今此众中，<a id="a-IA"></a>谁能为我受持如来十二部经，<a id="a-IB"></a>供给左右所须之事，<a id="a-IC"></a>亦使不失自身善利？<a id="a-ID"></a>’时憍陈如在彼众中来白我言：<a id="a-IE"></a>‘我能受持十二部经，<a id="a-IF"></a>供给左右，<a id="a-IG"></a>不失所作自利益事。<a id="a-IH"></a>’我言：<a id="a-II"></a>‘憍陈如，<a id="a-IJ"></a>汝已朽迈，<a id="a-IK"></a>当须使人，<a id="a-IL"></a>云何方欲为我给使？<a id="a-IM"></a>’时舍利弗复作是言：<a id="a-IN"></a>‘我能受持佛一切语，<a id="a-IO"></a>供给所须，<a id="a-IP"></a>不失所作自利益事。<a id="a-IQ"></a>’我言：<a id="a-IR"></a>‘舍利弗，<a id="a-IS"></a>汝已朽迈，<a id="a-IT"></a>当须使人，<a id="a-IU"></a>云何方欲为我给使？<a id="a-IV"></a>’乃至五百诸阿罗汉皆亦如是，<a id="a-IW"></a>我悉不受。<a id="a-IX"></a>尔时，<a id="a-IY"></a>目连在大众中作是思惟：<a id="a-IZ"></a>‘如来今者不受五百比丘给使，<a id="a-Ia"></a>佛意为欲令谁作耶？<a id="a-Ib"></a>’思惟是已即便入定，<a id="a-Ic"></a>观见如来心在阿难，<a id="a-Id"></a>如日初出光照西壁。<a id="a-Ie"></a>见是事已，<a id="a-If"></a>即从定起，<a id="a-Ig"></a>语憍陈如：<a id="a-Ih"></a>‘大德，<a id="a-Ii"></a>我见如来欲令阿难给事左右。<a id="a-Ij"></a>’</p>
  <p id="aIk">“尔时，<a id="a-Il"></a>憍陈如与五百阿罗汉往阿难所，<a id="a-Im"></a>作如是言：<a id="a-In"></a>‘阿难，<a id="a-Io"></a>汝今当为如来给使，<a id="a-Ip"></a>请受是事。<a id="a-Iq"></a>’阿难言：<a id="a-Ir"></a>‘诸大德，<a id="a-Is"></a>我实不堪给事如来。<a id="a-It"></a>何以故？<a id="a-Iu"></a>如来尊重如师子王、<a id="a-Iv"></a>如龙、<a id="a-Iw"></a>如火，<a id="a-Ix"></a>我今秽弱，<a id="a-Iy"></a>云何能办？<a id="a-Iz"></a>’诸比丘言：<a id="a-J0"></a>‘阿难，<a id="a-J1"></a>汝受我语给事如来，<a id="a-J2"></a>得大利益。<a id="a-J3"></a>’第二、<a id="a-J4"></a>第三亦复如是。<a id="a-J5"></a>阿难言：<a id="a-J6"></a>‘诸大德，<a id="a-J7"></a>我亦不求大利益事，<a id="a-J8"></a>实不堪任奉给左右。<a id="a-J9"></a>’时目揵连复作是言：<a id="a-JA"></a>‘阿难，<a id="a-JB"></a>汝今未知。<a id="a-JC"></a>’阿难言：<a id="a-JD"></a>‘大德，<a id="a-JE"></a>唯愿说之。<a id="a-JF"></a>’目揵连言：<a id="a-JG"></a>‘如来先日僧中求使，<a id="a-JH"></a>五百罗汉皆求为之，<a id="a-JI"></a>如来不听。<a id="a-JJ"></a>我即入定，<a id="a-JK"></a>见如来意欲令汝为，<a id="a-JL"></a>汝今云何反更不受？<a id="a-JM"></a>’阿难闻已，<a id="a-JN"></a>合掌长跪，<a id="a-JO"></a>作如是言：<a id="a-JP"></a>‘诸大德，<a id="a-JQ"></a>若有是事，<a id="a-JR"></a>如来世尊与我三愿，<a id="a-JS"></a>当顺僧命给事左右。<a id="a-JT"></a>’目揵连言：<a id="a-JU"></a>‘何等三愿？<a id="a-JV"></a>’阿难言：<a id="a-JW"></a>‘一者、<a id="a-JX"></a>如来设以故衣赐我，<a id="a-JY"></a>听我不受；<a id="a-JZ"></a>二者、<a id="a-Ja"></a>如来设受檀越别请，<a id="a-Jb"></a>听我不往；<a id="a-Jc"></a>三者、<a id="a-Jd"></a>听我出入无有时节。<a id="a-Je"></a>如是三事佛若听者，<a id="a-Jf"></a>当顺僧命。<a id="a-Jg"></a>’时憍陈如五百比丘还来我所，<a id="a-Jh"></a>作如是言：<a id="a-Ji"></a>‘我等已劝阿难比丘，<a id="a-Jj"></a>唯求三愿，<a id="a-Jk"></a>若佛听者当顺僧命。<a id="a-Jl"></a>’</p>
  <p id="aJm">“文殊师利，<a id="a-Jn"></a>我于尔时赞阿难言：<a id="a-Jo"></a>‘善哉！<a id="a-Jp"></a>善哉！<a id="a-Jq"></a>阿难比丘具足智慧，<a id="a-Jr"></a>预见讥嫌。<a id="a-Js"></a>何以故？<a id="a-Jt"></a>当有人言，<a id="a-Ju"></a>汝为衣食奉给如来，<a id="a-Jv"></a>是故先求不受故衣，<a id="a-Jw"></a>不随别请。<a id="a-Jx"></a>憍陈如，<a id="a-Jy"></a>阿难比丘具足智慧，<a id="a-Jz"></a>入出有时即不能得广作利益四部之众，<a id="a-K0"></a>是故求欲出入无时。<a id="a-K1"></a>憍陈如，<a id="a-K2"></a>我为阿难开是三事，<a id="a-K3"></a>随其意愿。<a id="a-K4"></a>’时目揵连还阿难所，<a id="a-K5"></a>语阿难言：<a id="a-K6"></a>‘吾已为汝启请三事，<a id="a-K7"></a>如来大慈，<a id="a-K8"></a>皆已听许。<a id="a-K9"></a>’阿难言：<a id="a-KA"></a>‘大德，<a id="a-KB"></a>若佛听者，<a id="a-KC"></a>请往给侍。<a id="a-KD"></a>’</p>
  <p id="aKE">“文殊师利，<a id="a-KF"></a>阿难事我二十余年，<a id="a-KG"></a>具足八种不可思议。<a id="a-KH"></a>何等为八？<a id="a-KI"></a>一者、<a id="a-KJ"></a>事我已来二十余年，<a id="a-KK"></a>初不随我受别请食。<a id="a-KL"></a>二者、<a id="a-KM"></a>事我已来，<a id="a-KN"></a>初不受我陈故衣服。<a id="a-KO"></a>三者、<a id="a-KP"></a>自事我来，<a id="a-KQ"></a>至我所时终不非时。<a id="a-KR"></a>四者、<a id="a-KS"></a>自事我来，<a id="a-KT"></a>具足烦恼，<a id="a-KU"></a>随我入出诸王刹利、<a id="a-KV"></a>豪贵大姓，<a id="a-KW"></a>见诸女人及天龙女不生欲心。<a id="a-KX"></a>五者、<a id="a-KY"></a>自事我来，<a id="a-KZ"></a>持我所说十二部经，<a id="a-Ka"></a>一经于耳曾不再问，<a id="a-Kb"></a>如泻瓶水置之一瓶，<a id="a-Kc"></a>唯除一问。<a id="a-Kd"></a>善男子，<a id="a-Ke"></a>琉璃太子杀诸释氏，<a id="a-Kf"></a>坏迦毗罗城。<a id="a-Kg"></a>阿难尔时，<a id="a-Kh"></a>心怀愁恼，<a id="a-Ki"></a>发声大哭，<a id="a-Kj"></a>来至我所，<a id="a-Kk"></a>作如是言：<a id="a-Kl"></a>‘我与如来俱生此城，<a id="a-Km"></a>同一释种，<a id="a-Kn"></a>云何如来光颜如常，<a id="a-Ko"></a>我则憔悴？<a id="a-Kp"></a>’我时答言：<a id="a-Kq"></a>‘阿难，<a id="a-Kr"></a>我修空定，<a id="a-Ks"></a>故不同汝。<a id="a-Kt"></a>’过三年已，<a id="a-Ku"></a>还来问我：<a id="a-Kv"></a>‘世尊，<a id="a-Kw"></a>我往于彼迦毗罗城，<a id="a-Kx"></a>曾闻如来修空三昧，<a id="a-Ky"></a>是事虚实？<a id="a-Kz"></a>’我言：<a id="a-L0"></a>‘阿难，<a id="a-L1"></a>如是，<a id="a-L2"></a>如是，<a id="a-L3"></a>如汝所说。<a id="a-L4"></a>’六者、<a id="a-L5"></a>自事我来，<a id="a-L6"></a>虽未获得知他心智，<a id="a-L7"></a>常知如来所入诸定。<a id="a-L8"></a>七者、<a id="a-L9"></a>自事我来，<a id="a-LA"></a>未得愿智，<a id="a-LB"></a>而能了知如是众生到如来所，<a id="a-LC"></a>现在能得四沙门果，<a id="a-LD"></a>有后得者，<a id="a-LE"></a>有得人身，<a id="a-LF"></a>有得天身。<a id="a-LG"></a>八者、<a id="a-LH"></a>自事我来，<a id="a-LI"></a>如来所有秘密之言，<a id="a-LJ"></a>悉能了知。<a id="a-LK"></a>善男子，<a id="a-LL"></a>阿难比丘具足如是八不思议，<a id="a-LM"></a>是故我称阿难比丘为多闻藏。</p>
  <p id="aLN">“善男子，<a id="a-LO"></a>阿难比丘具足八法，<a id="a-LP"></a>能具足持十二部经。<a id="a-LQ"></a>何等为八？<a id="a-LR"></a>一者、<a id="a-LS"></a>信根坚固，<a id="a-LT"></a>二者、<a id="a-LU"></a>其心质直，<a id="a-LV"></a>三者、<a id="a-LW"></a>身无病苦，<a id="a-LX"></a>四者、<a id="a-LY"></a>常勤精进，<a id="a-LZ"></a>五者、<a id="a-La"></a>具足念心，<a id="a-Lb"></a>六者、<a id="a-Lc"></a>心无憍慢，<a id="a-Ld"></a>七者、<a id="a-Le"></a>成就定慧，<a id="a-Lf"></a>八者、<a id="a-Lg"></a>具足从闻生智。<a id="a-Lh"></a>文殊师利，<a id="a-Li"></a>毗婆尸佛侍者弟子，<a id="a-Lj"></a>名阿叔迦，<a id="a-Lk"></a>亦复具足如是八法。<a id="a-Ll"></a>尸弃如来侍者弟子，<a id="a-Lm"></a>名差摩迦罗；<a id="a-Ln"></a>毗舍浮佛侍者弟子，<a id="a-Lo"></a>名忧波扇陀；<a id="a-Lp"></a>迦罗鸠村驮佛侍者弟子，<a id="a-Lq"></a>名曰跋提；<a id="a-Lr"></a>迦那含牟尼佛侍者弟子，<a id="a-Ls"></a>名曰苏坻；<a id="a-Lt"></a>迦葉佛侍者弟子，<a id="a-Lu"></a>名叶婆蜜多，<a id="a-Lv"></a>皆亦具足如是八法。<a id="a-Lw"></a>我今阿难亦复如是具足八法，<a id="a-Lx"></a>是故我称阿难比丘为多闻藏。</p>
  <p id="aLy">“善男子，<a id="a-Lz"></a>如汝所说，<a id="a-M0"></a>此大众中虽有无量无边菩萨，<a id="a-M1"></a>是诸菩萨皆有重任，<a id="a-M2"></a>所谓大慈大悲。<a id="a-M3"></a>如是慈悲之因缘故，<a id="a-M4"></a>各各匆务，<a id="a-M5"></a>调伏眷属，<a id="a-M6"></a>庄严自身。<a id="a-M7"></a>以是因缘，<a id="a-M8"></a>我涅槃后不能宣通十二部经。<a id="a-M9"></a>若有菩萨或时能说，<a id="a-MA"></a>人不信受。<a id="a-MB"></a>文殊师利，<a id="a-MC"></a>阿难比丘是吾之弟，<a id="a-MD"></a>给事我来二十余年，<a id="a-ME"></a>所可闻法具足受持，<a id="a-MF"></a>喻如泻水置之一器。<a id="a-MG"></a>是故我今顾问阿难为何所在，<a id="a-MH"></a>欲令受持是涅槃经。</p>
  <p id="aMI">“善男子，<a id="a-MJ"></a>我涅槃后，<a id="a-MK"></a>阿难比丘所未闻者，<a id="a-ML"></a>弘广菩萨当能流布。<a id="a-MM"></a>阿难所闻，<a id="a-MN"></a>自能宣通。<a id="a-MO"></a>文殊师利，<a id="a-MP"></a>阿难比丘今在他处，<a id="a-MQ"></a>去此会外十二由旬，<a id="a-MR"></a>而为六万四千亿魔之所恼乱。<a id="a-MS"></a>汝可往彼，<a id="a-MT"></a>发大声言：<a id="a-MU"></a>‘一切诸魔，<a id="a-MV"></a>谛听！<a id="a-MW"></a>谛听！<a id="a-MX"></a>如来今说大陀罗尼，<a id="a-MY"></a>一切天、<a id="a-MZ"></a>龙、<a id="a-Ma"></a>乾闼婆、<a id="a-Mb"></a>阿修罗、<a id="a-Mc"></a>迦楼罗、<a id="a-Md"></a>紧那罗、<a id="a-Me"></a>摩睺罗伽、<a id="a-Mf"></a>人与非人，<a id="a-Mg"></a>山神、<a id="a-Mh"></a>树神、<a id="a-Mi"></a>河神、<a id="a-Mj"></a>海神、<a id="a-Mk"></a>舍宅等神，<a id="a-Ml"></a>闻是持名，<a id="a-Mm"></a>无不恭敬受持之者。<a id="a-Mn"></a>是陀罗尼，<a id="a-Mo"></a>十恒河沙诸佛世尊所共宣说，<a id="a-Mp"></a>能转女身，<a id="a-Mq"></a>自识宿命。<a id="a-Mr"></a>若受五事：<a id="a-Ms"></a>一者、<a id="a-Mt"></a>梵行，<a id="a-Mu"></a>二者、<a id="a-Mv"></a>断肉，<a id="a-Mw"></a>三者、<a id="a-Mx"></a>断酒，<a id="a-My"></a>四者、<a id="a-Mz"></a>断辛，<a id="a-N0"></a>五者、<a id="a-N1"></a>乐在寂静。<a id="a-N2"></a>受五事已，<a id="a-N3"></a>至心信受读诵书写是陀罗尼，<a id="a-N4"></a>当知是人即得超越七十七亿弊恶之身。<a id="a-N5"></a>”</p>
  <p id="aN6">尔时，<a id="a-N7"></a>世尊即便说之：</p>
  <p id="aN8">“阿摩隶　毗摩隶　涅磨隶　瞢伽隶　醯摩罗　若竭鞞　三慢那跋提　娑婆他娑檀尼　婆罗磨他娑檀尼　磨那斯　阿拙啼　毗罗祇　庵罗赖坻　婆岚弥　婆岚摩莎隶　富泥　富那摩奴赖绨”</p>
  <p id="aN9">尔时，<a id="a-NA"></a>文殊师利从佛受是陀罗尼已，<a id="a-NB"></a>至阿难所在魔众中，<a id="a-NC"></a>作如是言：<a id="a-ND"></a>“诸魔眷属，<a id="a-NE"></a>谛听！<a id="a-NF"></a>我说所从佛受陀罗尼咒。<a id="a-NG"></a>”魔王闻是陀罗尼已，<a id="a-NH"></a>悉发阿耨多罗三藐三菩提心，<a id="a-NI"></a>舍于魔业，<a id="a-NJ"></a>即放阿难。<a id="a-NK"></a>文殊师利与阿难俱来至佛所。<a id="a-NL"></a>阿难见佛，<a id="a-NM"></a>至心礼敬，<a id="a-NN"></a>却住一面。</p>
  <p id="aNO">佛告阿难：<a id="a-NP"></a>“是娑罗林外，<a id="a-NQ"></a>有一梵志，<a id="a-NR"></a>名须跋陀，<a id="a-NS"></a>年百二十，<a id="a-NT"></a>虽得五通未舍憍慢，<a id="a-NU"></a>获得非想非非想定，<a id="a-NV"></a>生一切智起涅槃想。<a id="a-NW"></a>汝可往彼，<a id="a-NX"></a>语须跋言：<a id="a-NY"></a>‘如来出世如优昙华，<a id="a-NZ"></a>于今中夜当般涅槃，<a id="a-Na"></a>若有所作可及时作，<a id="a-Nb"></a>莫于后日而生悔心。<a id="a-Nc"></a>’阿难，<a id="a-Nd"></a>汝之所说，<a id="a-Ne"></a>彼定信受。<a id="a-Nf"></a>何以故？<a id="a-Ng"></a>汝曾往昔，<a id="a-Nh"></a>五百世中作须跋陀子，<a id="a-Ni"></a>其人爱心习犹未尽，<a id="a-Nj"></a>以是因缘信受汝语。<a id="a-Nk"></a>”</p>
  <p id="aNl">尔时，<a id="a-Nm"></a>阿难受佛敕已，<a id="a-Nn"></a>往须跋所作如是言：<a id="a-No"></a>“仁者当知，<a id="a-Np"></a>如来出世如优昙华，<a id="a-Nq"></a>于今中夜当般涅槃，<a id="a-Nr"></a>欲有所作可及时作，<a id="a-Ns"></a>莫于后日生悔心也。<a id="a-Nt"></a>”</p>
  <p id="aNu">须跋言：<a id="a-Nv"></a>“善哉！<a id="a-Nw"></a>阿难，<a id="a-Nx"></a>我今当往至如来所。<a id="a-Ny"></a>”</p>
  <p id="aNz">尔时，<a id="a-O0"></a>阿难与须跋陀还至佛所。<a id="a-O1"></a>时须跋陀到已问讯，<a id="a-O2"></a>作如是言：<a id="a-O3"></a>“瞿昙，<a id="a-O4"></a>我今欲问，<a id="a-O5"></a>随我意答。<a id="a-O6"></a>”</p>
  <p id="aO7">佛言：<a id="a-O8"></a>“须跋，<a id="a-O9"></a>今正是时，<a id="a-OA"></a>随汝所问，<a id="a-OB"></a>我当方便，<a id="a-OC"></a>随汝意答。<a id="a-OD"></a>”</p>
  <p id="aOE">“瞿昙，<a id="a-OF"></a>有诸沙门、<a id="a-OG"></a>婆罗门等作如是言：<a id="a-OH"></a>‘一切众生受苦乐报，<a id="a-OI"></a>皆随往日本业因缘。<a id="a-OJ"></a>是故若有持戒精进，<a id="a-OK"></a>受身心苦，<a id="a-OL"></a>能坏本业；<a id="a-OM"></a>本业既尽，<a id="a-ON"></a>众苦尽灭；<a id="a-OO"></a>众苦尽灭，<a id="a-OP"></a>即得涅槃。<a id="a-OQ"></a>’是义云何？<a id="a-OR"></a>”</p>
  <p id="aOS">佛言：<a id="a-OT"></a>“善男子，<a id="a-OU"></a>若有沙门、<a id="a-OV"></a>婆罗门等作是说者，<a id="a-OW"></a>我为怜愍，<a id="a-OX"></a>常当往来如是人所。<a id="a-OY"></a>既至彼已，<a id="a-OZ"></a>我当问之：<a id="a-Oa"></a>‘仁者，<a id="a-Ob"></a>实作如是说不？<a id="a-Oc"></a>’彼若见答：<a id="a-Od"></a>‘我如是说。<a id="a-Oe"></a>何以故？<a id="a-Of"></a>瞿昙，<a id="a-Og"></a>我见众生习行诸恶，<a id="a-Oh"></a>多饶财宝，<a id="a-Oi"></a>身得自在；<a id="a-Oj"></a>又见修善，<a id="a-Ok"></a>贫穷多乏，<a id="a-Ol"></a>不得自在；<a id="a-Om"></a>又见有人，<a id="a-On"></a>多役力用，<a id="a-Oo"></a>求财不得；<a id="a-Op"></a>又见不求，<a id="a-Oq"></a>自然得者；<a id="a-Or"></a>又见有人，<a id="a-Os"></a>慈心不杀，<a id="a-Ot"></a>反更中夭；<a id="a-Ou"></a>又见喜杀，<a id="a-Ov"></a>终保年寿；<a id="a-Ow"></a>又见有人，<a id="a-Ox"></a>净修梵行精勤持戒有得解脱，<a id="a-Oy"></a>有不得者。<a id="a-Oz"></a>是故我说一切众生受苦乐报，<a id="a-P0"></a>皆由往日本业因缘。<a id="a-P1"></a>’须跋，<a id="a-P2"></a>我复当问：<a id="a-P3"></a>‘仁者，<a id="a-P4"></a>实见过去业不？<a id="a-P5"></a>若有是业，<a id="a-P6"></a>为多少耶？<a id="a-P7"></a>现在苦行，<a id="a-P8"></a>能破多少耶？<a id="a-P9"></a>能知是业，<a id="a-PA"></a>已尽不尽耶？<a id="a-PB"></a>是业既尽，<a id="a-PC"></a>一切尽耶？<a id="a-PD"></a>’彼若见答：<a id="a-PE"></a>‘我实不知。<a id="a-PF"></a>’我便当为彼人引喻：<a id="a-PG"></a>‘譬如有人身被毒箭，<a id="a-PH"></a>其家眷属为请医师令拔是箭，<a id="a-PI"></a>既拔箭已，<a id="a-PJ"></a>身得安隐。<a id="a-PK"></a>其后十年，<a id="a-PL"></a>是人犹忆了了分明，<a id="a-PM"></a>是医为我拔出毒箭以药涂敷，<a id="a-PN"></a>令我得差，<a id="a-PO"></a>安隐受乐。<a id="a-PP"></a>仁既不知过去本业，<a id="a-PQ"></a>云何能知现在苦行，<a id="a-PR"></a>定能破坏过去业耶？<a id="a-PS"></a>’彼若复言：<a id="a-PT"></a>‘瞿昙，<a id="a-PU"></a>汝今亦有过去本业，<a id="a-PV"></a>何故独责我过去业？<a id="a-PW"></a>瞿昙经中亦作是说，<a id="a-PX"></a>若见有人豪贵自在，<a id="a-PY"></a>当知是人先世好施。<a id="a-PZ"></a>如是不名过去业耶？<a id="a-Pa"></a>’我复答言：<a id="a-Pb"></a>‘仁者，<a id="a-Pc"></a>如是知者，<a id="a-Pd"></a>名为比知，<a id="a-Pe"></a>不名真知。<a id="a-Pf"></a>我佛法中，<a id="a-Pg"></a>或有由因知果，<a id="a-Ph"></a>或有从果知因。<a id="a-Pi"></a>我佛法中，<a id="a-Pj"></a>有过去业，<a id="a-Pk"></a>有现在业。<a id="a-Pl"></a>汝则不尔，<a id="a-Pm"></a>唯有过去业，<a id="a-Pn"></a>无现在业。<a id="a-Po"></a>汝法不从方便断业；<a id="a-Pp"></a>我法不尔，<a id="a-Pq"></a>从方便断。<a id="a-Pr"></a>汝业尽已，<a id="a-Ps"></a>则得苦尽；<a id="a-Pt"></a>我即不尔，<a id="a-Pu"></a>烦恼尽已，<a id="a-Pv"></a>业苦则尽。<a id="a-Pw"></a>是故我今责汝过去业。<a id="a-Px"></a>’彼人若言：<a id="a-Py"></a>‘瞿昙，<a id="a-Pz"></a>我实不知，<a id="a-Q0"></a>从师受之。<a id="a-Q1"></a>师作是说，<a id="a-Q2"></a>我实无咎。<a id="a-Q3"></a>’</p>
  <p id="aQ4">“我言：<a id="a-Q5"></a>‘仁者，<a id="a-Q6"></a>汝师是谁？<a id="a-Q7"></a>’彼若见答：<a id="a-Q8"></a>‘是富兰那。<a id="a-Q9"></a>’我复语言：<a id="a-QA"></a>‘汝昔何不一一咨问：<a id="a-QB"></a>“大师实知过去业不？<a id="a-QC"></a>”汝师若言我不知者，<a id="a-QD"></a>汝复云何受是师语？<a id="a-QE"></a>若言我知，<a id="a-QF"></a>复应问言：<a id="a-QG"></a>“下苦因缘受中上苦不？<a id="a-QH"></a>中苦因缘受下上苦不？<a id="a-QI"></a>上苦因缘受中下苦不？<a id="a-QJ"></a>”若言不者，<a id="a-QK"></a>复应问言：<a id="a-QL"></a>“师云何说，<a id="a-QM"></a>苦乐之报，<a id="a-QN"></a>唯过去业，<a id="a-QO"></a>非现在耶？<a id="a-QP"></a>”复应问言：<a id="a-QQ"></a>“是现在苦，<a id="a-QR"></a>过去有不？<a id="a-QS"></a>若过去有，<a id="a-QT"></a>过去之业悉已都尽。<a id="a-QU"></a>若都尽者，<a id="a-QV"></a>云何复受今日之身？<a id="a-QW"></a>若过去无，<a id="a-QX"></a>唯现在有，<a id="a-QY"></a>云何复言众生苦乐皆过去业？<a id="a-QZ"></a>”仁者，<a id="a-Qa"></a>若知现在苦行能坏过去业，<a id="a-Qb"></a>现在苦行复以何破？<a id="a-Qc"></a>如其不破，<a id="a-Qd"></a>苦即是常。<a id="a-Qe"></a>苦若是常，<a id="a-Qf"></a>云何说言得苦解脱？<a id="a-Qg"></a>若更有行坏苦行者，<a id="a-Qh"></a>过去已尽，<a id="a-Qi"></a>云何有苦？<a id="a-Qj"></a>仁者，<a id="a-Qk"></a>如是苦行能令乐业受苦果不？<a id="a-Ql"></a>复令苦业受乐果不？<a id="a-Qm"></a>能令无苦无乐业作不受果不？<a id="a-Qn"></a>能令现报作生报不？<a id="a-Qo"></a>能令生报作现报不？<a id="a-Qp"></a>令是二报作无报不？<a id="a-Qq"></a>能令定报作无报不？<a id="a-Qr"></a>能令无报作定报不？<a id="a-Qs"></a>’彼若复言：<a id="a-Qt"></a>‘瞿昙，<a id="a-Qu"></a>不能。<a id="a-Qv"></a>’我复当言：<a id="a-Qw"></a>‘仁者，<a id="a-Qx"></a>如其不能，<a id="a-Qy"></a>何因缘故受是苦行？<a id="a-Qz"></a>仁者当知，<a id="a-R0"></a>定有过去业，<a id="a-R1"></a>现在因缘。<a id="a-R2"></a>是故我言，<a id="a-R3"></a>因烦恼生业，<a id="a-R4"></a>因业受报。<a id="a-R5"></a>仁者当知，<a id="a-R6"></a>一切众生有过去业，<a id="a-R7"></a>有现在因。<a id="a-R8"></a>众生虽有过去寿业，<a id="a-R9"></a>要赖现在饮食因缘。<a id="a-RA"></a>仁者，<a id="a-RB"></a>若说众生受苦受乐定由过去本业因缘，<a id="a-RC"></a>是事不然。<a id="a-RD"></a>何以故？<a id="a-RE"></a>仁者，<a id="a-RF"></a>譬如有人为王除怨，<a id="a-RG"></a>以是因缘多得财宝，<a id="a-RH"></a>因是财宝受现在乐，<a id="a-RI"></a>如是之人现作乐因，<a id="a-RJ"></a>现受乐报。<a id="a-RK"></a>譬如有人杀王爱子，<a id="a-RL"></a>以是因缘丧失身命，<a id="a-RM"></a>如是之人现作苦因，<a id="a-RN"></a>现受苦报。<a id="a-RO"></a>仁者，<a id="a-RP"></a>一切众生现在因于四大时节土地人民受苦受乐，<a id="a-RQ"></a>是故我说，<a id="a-RR"></a>一切众生不必尽因过去本业受苦乐也。<a id="a-RS"></a>仁者，<a id="a-RT"></a>若以断业因缘力故得解脱者，<a id="a-RU"></a>一切圣人不得解脱。<a id="a-RV"></a>何以故？<a id="a-RW"></a>一切众生过去本业无始终故。<a id="a-RX"></a>是故我说，<a id="a-RY"></a>修圣道时，<a id="a-RZ"></a>是道能遮无始终业。<a id="a-Ra"></a>仁者，<a id="a-Rb"></a>若受苦行便得道者，<a id="a-Rc"></a>一切畜生悉应得道。<a id="a-Rd"></a>是故先当调伏其心，<a id="a-Re"></a>不调伏身。<a id="a-Rf"></a>以是因缘，<a id="a-Rg"></a>我经中说，<a id="a-Rh"></a>斫伐此林，<a id="a-Ri"></a>莫斫伐树。<a id="a-Rj"></a>何以故？<a id="a-Rk"></a>从林生怖，<a id="a-Rl"></a>不从树生。<a id="a-Rm"></a>欲调伏身，<a id="a-Rn"></a>先当调心。<a id="a-Ro"></a>心喻于林，<a id="a-Rp"></a>身喻于树。<a id="a-Rq"></a>’”</p>
  <p id="aRr">须跋陀言：<a id="a-Rs"></a>“世尊，<a id="a-Rt"></a>我已先调伏心。<a id="a-Ru"></a>”</p>
  <p id="aRv">佛言：<a id="a-Rw"></a>“善男子，<a id="a-Rx"></a>汝今云何能先调心？<a id="a-Ry"></a>”</p>
  <p id="aRz">须跋陀言：<a id="a-S0"></a>“世尊，<a id="a-S1"></a>我先思惟，<a id="a-S2"></a>欲是无常、<a id="a-S3"></a>无乐、<a id="a-S4"></a>无净，<a id="a-S5"></a>观色即是常乐清净；<a id="a-S6"></a>作是观已，<a id="a-S7"></a>欲界结断，<a id="a-S8"></a>获得色处，<a id="a-S9"></a>是故名为先调伏心。<a id="a-SA"></a>次复观色，<a id="a-SB"></a>色是无常，<a id="a-SC"></a>如痈、<a id="a-SD"></a>如疮、<a id="a-SE"></a>如毒、<a id="a-SF"></a>如箭，<a id="a-SG"></a>见无色常，<a id="a-SH"></a>清净寂静；<a id="a-SI"></a>如是观已，<a id="a-SJ"></a>色界结尽，<a id="a-SK"></a>得无色处，<a id="a-SL"></a>是故名为先调伏心。<a id="a-SM"></a>次复观想即是无常、<a id="a-SN"></a>痈、<a id="a-SO"></a>疮、<a id="a-SP"></a>毒、<a id="a-SQ"></a>箭；<a id="a-SR"></a>如是观已，<a id="a-SS"></a>获得非想非非想处。<a id="a-ST"></a>是非想非非想即一切智，<a id="a-SU"></a>寂静清净，<a id="a-SV"></a>无有堕坠，<a id="a-SW"></a>常恒不变，<a id="a-SX"></a>是故我能调伏其心。<a id="a-SY"></a>”</p>
  <p id="aSZ">佛言：<a id="a-Sa"></a>“善男子，<a id="a-Sb"></a>汝云何能调伏心耶？<a id="a-Sc"></a>汝今所得非想非非想定，<a id="a-Sd"></a>犹名为想。<a id="a-Se"></a>涅槃无想，<a id="a-Sf"></a>汝云何言获得涅槃？<a id="a-Sg"></a>善男子，<a id="a-Sh"></a>汝已先能呵责粗想，<a id="a-Si"></a>今者云何爱著细想？<a id="a-Sj"></a>不知呵责如是非想非非想处，<a id="a-Sk"></a>故名为想，<a id="a-Sl"></a>如痈、<a id="a-Sm"></a>如疮、<a id="a-Sn"></a>如毒、<a id="a-So"></a>如箭。<a id="a-Sp"></a>善男子，<a id="a-Sq"></a>汝师郁头蓝弗利根聪明，<a id="a-Sr"></a>尚不能断如是非想非非想处受于恶身，<a id="a-Ss"></a>况其余者？<a id="a-St"></a>”</p>
  <p id="aSu">“世尊，<a id="a-Sv"></a>云何能断一切诸有？<a id="a-Sw"></a>”</p>
  <p id="aSx">佛言：<a id="a-Sy"></a>“善男子，<a id="a-Sz"></a>若观实相，<a id="a-T0"></a>是人能断一切诸有。<a id="a-T1"></a>”</p>
  <p id="aT2">须跋陀言：<a id="a-T3"></a>“世尊，<a id="a-T4"></a>云何名为实相？<a id="a-T5"></a>”</p>
  <p id="aT6">“善男子，<a id="a-T7"></a>无相之相，<a id="a-T8"></a>名为实相。<a id="a-T9"></a>”</p>
  <p id="aTA">“世尊，<a id="a-TB"></a>云何名为无相之相？<a id="a-TC"></a>”</p>
  <p id="aTD">“善男子，<a id="a-TE"></a>一切法无自相、<a id="a-TF"></a>他相及自他相，<a id="a-TG"></a>无无因相，<a id="a-TH"></a>无作相，<a id="a-TI"></a>无受相，<a id="a-TJ"></a>无作者相，<a id="a-TK"></a>无受者相，<a id="a-TL"></a>无法非法相，<a id="a-TM"></a>无男女相，<a id="a-TN"></a>无士夫相，<a id="a-TO"></a>无微尘相，<a id="a-TP"></a>无时节相，<a id="a-TQ"></a>无为自相，<a id="a-TR"></a>无为他相，<a id="a-TS"></a>无为自他相，<a id="a-TT"></a>无有相，<a id="a-TU"></a>无无相，<a id="a-TV"></a>无生相，<a id="a-TW"></a>无生者相，<a id="a-TX"></a>无因相，<a id="a-TY"></a>无因因相，<a id="a-TZ"></a>无果相，<a id="a-Ta"></a>无果果相，<a id="a-Tb"></a>无昼夜相，<a id="a-Tc"></a>无明闇相，<a id="a-Td"></a>无见相，<a id="a-Te"></a>无见者相，<a id="a-Tf"></a>无闻相，<a id="a-Tg"></a>无闻者相，<a id="a-Th"></a>无觉知相，<a id="a-Ti"></a>无觉知者相，<a id="a-Tj"></a>无菩提相，<a id="a-Tk"></a>无得菩提者相，<a id="a-Tl"></a>无业相，<a id="a-Tm"></a>无业主相，<a id="a-Tn"></a>无烦恼相，<a id="a-To"></a>无烦恼主相。<a id="a-Tp"></a>善男子，<a id="a-Tq"></a>如是等相，<a id="a-Tr"></a>随所灭处名真实相。</p>
  <p id="aTs">“善男子，<a id="a-Tt"></a>一切诸法皆是虚假，<a id="a-Tu"></a>随其灭处是名为实，<a id="a-Tv"></a>是名实相，<a id="a-Tw"></a>是名法界，<a id="a-Tx"></a>名毕竟智，<a id="a-Ty"></a>名第一义谛，<a id="a-Tz"></a>名第一义空。<a id="a-U0"></a>善男子，<a id="a-U1"></a>是相、<a id="a-U2"></a>法界、<a id="a-U3"></a>毕竟智、<a id="a-U4"></a>第一义谛、<a id="a-U5"></a>第一义空，<a id="a-U6"></a>下智观故得声闻菩提，<a id="a-U7"></a>中智观故得缘觉菩提，<a id="a-U8"></a>上智观故得无上菩提。</p>
  <p id="aU9">说是法时，<a id="a-UA"></a>十千菩萨得一生实相。<a id="a-UB"></a>万五千菩萨得二生法界。<a id="a-UC"></a>二万五千菩萨得毕竟智。<a id="a-UD"></a>三万五千菩萨悟第一义谛。<a id="a-UE"></a>是第一义谛，<a id="a-UF"></a>亦名第一义空，<a id="a-UG"></a>亦名首楞严三昧。<a id="a-UH"></a>四万五千菩萨得虚空三昧。<a id="a-UI"></a>是虚空三昧亦名广大三昧，<a id="a-UJ"></a>亦名智印三昧。<a id="a-UK"></a>五万五千菩萨得不退忍。<a id="a-UL"></a>是不退忍，<a id="a-UM"></a>亦名如法忍，<a id="a-UN"></a>亦名如法界。<a id="a-UO"></a>六万五千菩萨得陀罗尼。<a id="a-UP"></a>是陀罗尼，<a id="a-UQ"></a>亦名大念心，<a id="a-UR"></a>亦名无碍智。<a id="a-US"></a>七万五千菩萨得师子吼三昧。<a id="a-UT"></a>是师子吼三昧，<a id="a-UU"></a>亦名金刚三昧，<a id="a-UV"></a>亦名五智印三昧。<a id="a-UW"></a>八万五千菩萨得平等三昧。<a id="a-UX"></a>是平等三昧，<a id="a-UY"></a>亦名大慈大悲。<a id="a-UZ"></a>无量恒河沙等众生发阿耨多罗三藐三菩提心，<a id="a-Ua"></a>无量恒河沙等众生发缘觉心，<a id="a-Ub"></a>无量恒河沙等众生发声闻心，<a id="a-Uc"></a>人女、<a id="a-Ud"></a>天女二万亿人现转女身得男子身。<a id="a-Ue"></a>须跋陀罗得阿罗汉果。</p>
 </body>
</html>