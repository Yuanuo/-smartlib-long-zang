<!doctype html>
<html id="z3IBTbuKn" data-ver="1520">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第二十七</h1>
  <h2 id="a2">师子吼菩萨品第二十三之三</h2>
  <p id="a3">师子吼言：<a id="a-4"></a>“世尊，<a id="a-5"></a>如佛所说，<a id="a-6"></a>一切诸法有二种因：<a id="a-7"></a>一者、<a id="a-8"></a>正因，<a id="a-9"></a>二者、<a id="a-A"></a>缘因。<a id="a-B"></a>以是二因应无缚解。<a id="a-C"></a>是五阴者念念生灭，<a id="a-D"></a>如其生灭，<a id="a-E"></a>谁缚谁解？<a id="a-F"></a>世尊，<a id="a-G"></a>因此五阴生后五阴，<a id="a-H"></a>此阴自灭不至彼阴，<a id="a-I"></a>虽不至彼能生彼阴；<a id="a-J"></a>如因子生芽，<a id="a-K"></a>子不至芽，<a id="a-L"></a>虽不至芽而能生芽；<a id="a-M"></a>众生亦尔，<a id="a-N"></a>云何缚解？<a id="a-O"></a>”</p>
  <p id="aP">“善男子，<a id="a-Q"></a>谛听！<a id="a-R"></a>谛听！<a id="a-S"></a>我当为汝分别解说。<a id="a-T"></a>善男子，<a id="a-U"></a>如人舍命受大苦时，<a id="a-V"></a>宗亲围绕号哭懊恼，<a id="a-W"></a>其人惶怖莫知依救，<a id="a-X"></a>虽有五情无所觉知，<a id="a-Y"></a>肢节战动不能自持，<a id="a-Z"></a>身体虚冷暖气欲尽，<a id="a-a"></a>见先所修善恶报相。<a id="a-b"></a>善男子，<a id="a-c"></a>如日垂没，<a id="a-d"></a>山陵堆阜影现东移，<a id="a-e"></a>理无西逝；<a id="a-f"></a>众生业果亦复如是，<a id="a-g"></a>此阴灭时，<a id="a-h"></a>彼阴续生，<a id="a-i"></a>如灯生闇灭，<a id="a-j"></a>灯灭闇生。<a id="a-k"></a>善男子，<a id="a-l"></a>如蜡印印泥，<a id="a-m"></a>印与泥合，<a id="a-n"></a>印灭文成，<a id="a-o"></a>而是蜡印不变在泥，<a id="a-p"></a>文非泥出不余处来，<a id="a-q"></a>以印因缘而生是文；<a id="a-r"></a>现在阴灭，<a id="a-s"></a>中阴阴生，<a id="a-t"></a>是现在阴终不变为中阴五阴，<a id="a-u"></a>中阴五阴亦非自生不从余来，<a id="a-v"></a>因现阴故生中阴阴。<a id="a-w"></a>如印印泥，<a id="a-x"></a>印坏文成，<a id="a-y"></a>名虽无差，<a id="a-z"></a>而时节各异。<a id="a-10"></a>是故我说，<a id="a-11"></a>中阴、<a id="a-12"></a>五阴非肉眼见，<a id="a-13"></a>天眼所见。<a id="a-14"></a>是中阴中有三种食：<a id="a-15"></a>一者、<a id="a-16"></a>思食，<a id="a-17"></a>二者、<a id="a-18"></a>触食，<a id="a-19"></a>三者、<a id="a-1A"></a>意食。<a id="a-1B"></a>中阴二种：<a id="a-1C"></a>一、<a id="a-1D"></a>善业果，<a id="a-1E"></a>二、<a id="a-1F"></a>恶业果。<a id="a-1G"></a>因善业故得善觉观，<a id="a-1H"></a>因恶业故得恶觉观。<a id="a-1I"></a>父母交会判合之时，<a id="a-1J"></a>随业因缘一向受生处，<a id="a-1K"></a>于母生爱，<a id="a-1L"></a>于父生瞋，<a id="a-1M"></a>父精出时谓是已有，<a id="a-1N"></a>见已心悦而生欢喜，<a id="a-1O"></a>以是三种烦恼因缘，<a id="a-1P"></a>中阴阴坏生后五阴，<a id="a-1Q"></a>如印印泥，<a id="a-1R"></a>印坏文成。<a id="a-1S"></a>生时诸根有具不具，<a id="a-1T"></a>具者见色则生于贪，<a id="a-1U"></a>生于贪故则名为爱，<a id="a-1V"></a>狂故生贪是名无明。<a id="a-1W"></a>贪爱、<a id="a-1X"></a>无明二因缘故，<a id="a-1Y"></a>所见境界皆悉颠倒，<a id="a-1Z"></a>无常见常，<a id="a-1a"></a>无我见我，<a id="a-1b"></a>无乐见乐，<a id="a-1c"></a>无净见净。<a id="a-1d"></a>以四倒故作善恶行，<a id="a-1e"></a>烦恼作业，<a id="a-1f"></a>业作烦恼，<a id="a-1g"></a>是名系缚。<a id="a-1h"></a>以是义故，<a id="a-1i"></a>名五阴生。<a id="a-1j"></a>是人若得亲近于佛及佛弟子、<a id="a-1k"></a>诸善知识，<a id="a-1l"></a>便得闻受十二部经，<a id="a-1m"></a>以闻法故观善境界，<a id="a-1n"></a>观善境界故得大智慧，<a id="a-1o"></a>大智慧者名正知见，<a id="a-1p"></a>得知见故于生死中而生悔心，<a id="a-1q"></a>生悔心故不生欢乐，<a id="a-1r"></a>不生欢乐故能破贪心，<a id="a-1s"></a>破贪心故修八圣道，<a id="a-1t"></a>修八圣道故得无生死，<a id="a-1u"></a>无生死故名得解脱。<a id="a-1v"></a>如火不遇薪名之为灭，<a id="a-1w"></a>灭生死故名为灭度，<a id="a-1x"></a>以是义故名五阴灭。<a id="a-1y"></a>”</p>
  <p id="a1z">师子吼言：<a id="a-20"></a>“空中无刺，<a id="a-21"></a>云何言拔？<a id="a-22"></a>阴无系者，<a id="a-23"></a>云何系缚？<a id="a-24"></a>”</p>
  <p id="a25">佛言：<a id="a-26"></a>“善男子，<a id="a-27"></a>以烦恼锁系缚五阴，<a id="a-28"></a>离五阴已无别烦恼，<a id="a-29"></a>离烦恼已无别五阴。<a id="a-2A"></a>善男子，<a id="a-2B"></a>如柱持屋，<a id="a-2C"></a>离屋无柱，<a id="a-2D"></a>离柱无屋；<a id="a-2E"></a>众生五阴亦复如是，<a id="a-2F"></a>有烦恼故名为系缚，<a id="a-2G"></a>无烦恼故名为解脱。<a id="a-2H"></a>善男子，<a id="a-2I"></a>如拳、<a id="a-2J"></a>合掌、<a id="a-2K"></a>系缚等三，<a id="a-2L"></a>合散生灭更无别法；<a id="a-2M"></a>众生五阴亦复如是，<a id="a-2N"></a>有烦恼故名为系缚，<a id="a-2O"></a>无烦恼故名为解脱。<a id="a-2P"></a>善男子，<a id="a-2Q"></a>如说名色系缚众生，<a id="a-2R"></a>名色若灭则无众生，<a id="a-2S"></a>离名色已无别众生，<a id="a-2T"></a>离众生已无别名色，<a id="a-2U"></a>亦名名色系缚众生，<a id="a-2V"></a>亦名众生系缚名色。<a id="a-2W"></a>”</p>
  <p id="a2X">师子吼言：<a id="a-2Y"></a>“世尊，<a id="a-2Z"></a>如眼不自见，<a id="a-2a"></a>指不自触，<a id="a-2b"></a>刀不自割，<a id="a-2c"></a>受不自受，<a id="a-2d"></a>云何如来说言名色系缚名色？<a id="a-2e"></a>何以故言名色者即是众生，<a id="a-2f"></a>言众生者即是名色？<a id="a-2g"></a>若言名色系缚众生，<a id="a-2h"></a>即是名色系缚名色。<a id="a-2i"></a>”</p>
  <p id="a2j">佛言：<a id="a-2k"></a>“善男子，<a id="a-2l"></a>如二手合时，<a id="a-2m"></a>更无异法而来合也；<a id="a-2n"></a>名之与色亦复如是。<a id="a-2o"></a>以是义故，<a id="a-2p"></a>我言名色系缚众生。<a id="a-2q"></a>若离名色则得解脱，<a id="a-2r"></a>是故我言众生解脱。<a id="a-2s"></a>”</p>
  <p id="a2t">师子吼言：<a id="a-2u"></a>“世尊，<a id="a-2v"></a>若有名色是系缚者，<a id="a-2w"></a>诸阿罗汉未离名色，<a id="a-2x"></a>亦应系缚。<a id="a-2y"></a>”</p>
  <p id="a2z">“善男子，<a id="a-30"></a>解脱二种：<a id="a-31"></a>一者、<a id="a-32"></a>子断，<a id="a-33"></a>二者、<a id="a-34"></a>果断。<a id="a-35"></a>言子断者名断烦恼，<a id="a-36"></a>阿罗汉等已断烦恼，<a id="a-37"></a>众结烂坏，<a id="a-38"></a>是故子结不能系缚。<a id="a-39"></a>未断果故名果系缚，<a id="a-3A"></a>诸阿罗汉不见佛性，<a id="a-3B"></a>以不见故不得阿耨多罗三藐三菩提，<a id="a-3C"></a>以是义故可言果系，<a id="a-3D"></a>不得说言名色系缚。<a id="a-3E"></a>善男子，<a id="a-3F"></a>譬如燃灯，<a id="a-3G"></a>油未尽时，<a id="a-3H"></a>明则不灭；<a id="a-3I"></a>油若尽者，<a id="a-3J"></a>灭则无疑。<a id="a-3K"></a>善男子，<a id="a-3L"></a>所言油者喻诸烦恼，<a id="a-3M"></a>灯喻众生。<a id="a-3N"></a>一切众生烦恼油故不入涅槃，<a id="a-3O"></a>若得断者则入涅槃。<a id="a-3P"></a>”</p>
  <p id="a3Q">师子吼言：<a id="a-3R"></a>“世尊，<a id="a-3S"></a>灯之与油，<a id="a-3T"></a>二性各异。<a id="a-3U"></a>众生烦恼则不如是，<a id="a-3V"></a>众生即是烦恼，<a id="a-3W"></a>烦恼即是众生；<a id="a-3X"></a>众生名五阴，<a id="a-3Y"></a>五阴名众生；<a id="a-3Z"></a>五阴名烦恼，<a id="a-3a"></a>烦恼名五阴。<a id="a-3b"></a>云何如来喻之于灯？<a id="a-3c"></a>”</p>
  <p id="a3d">佛言：<a id="a-3e"></a>“善男子，<a id="a-3f"></a>喻有八种：<a id="a-3g"></a>一者、<a id="a-3h"></a>顺喻，<a id="a-3i"></a>二者、<a id="a-3j"></a>逆喻，<a id="a-3k"></a>三者、<a id="a-3l"></a>现喻，<a id="a-3m"></a>四者、<a id="a-3n"></a>非喻，<a id="a-3o"></a>五者、<a id="a-3p"></a>先喻，<a id="a-3q"></a>六者、<a id="a-3r"></a>后喻，<a id="a-3s"></a>七、<a id="a-3t"></a>先后喻，<a id="a-3u"></a>八者、<a id="a-3v"></a>遍喻。</p>
  <p id="a3w">“云何顺喻？<a id="a-3x"></a>如经中说，<a id="a-3y"></a>天降大雨，<a id="a-3z"></a>沟渎皆满，<a id="a-40"></a>沟渎满故小坑满，<a id="a-41"></a>小坑满故大坑满，<a id="a-42"></a>大坑满故小泉满，<a id="a-43"></a>小泉满故大泉满，<a id="a-44"></a>大泉满故小池满，<a id="a-45"></a>小池满故大池满，<a id="a-46"></a>大池满故小河满，<a id="a-47"></a>小河满故大河满，<a id="a-48"></a>大河满故大海满；<a id="a-49"></a>如来法雨亦复如是，<a id="a-4A"></a>众生戒满，<a id="a-4B"></a>戒满足故不悔心满，<a id="a-4C"></a>不悔心满故欢喜满，<a id="a-4D"></a>欢喜满故远离满，<a id="a-4E"></a>远离满故安隐满，<a id="a-4F"></a>安隐满故三昧满，<a id="a-4G"></a>三昧满故正知见满，<a id="a-4H"></a>正知见满故厌离满，<a id="a-4I"></a>厌离满故呵啧满，<a id="a-4J"></a>呵责满故解脱满，<a id="a-4K"></a>解脱满故涅槃满。<a id="a-4L"></a>是名顺喻。</p>
  <p id="a4M">“云何逆喻？<a id="a-4N"></a>大海有本所谓大河，<a id="a-4O"></a>大河有本所谓小河，<a id="a-4P"></a>小河有本所谓大池，<a id="a-4Q"></a>大池有本所谓小池，<a id="a-4R"></a>小池有本所谓大泉，<a id="a-4S"></a>大泉有本所谓小泉，<a id="a-4T"></a>小泉有本所谓大坑，<a id="a-4U"></a>大坑有本所谓小坑，<a id="a-4V"></a>小坑有本所谓沟渎，<a id="a-4W"></a>沟渎有本所谓大雨；<a id="a-4X"></a>涅槃有本所谓解脱，<a id="a-4Y"></a>解脱有本所谓呵责，<a id="a-4Z"></a>呵责有本所谓厌离，<a id="a-4a"></a>厌离有本所谓正知见，<a id="a-4b"></a>正知见有本所谓三昧，<a id="a-4c"></a>三昧有本所谓安隐，<a id="a-4d"></a>安隐有本所谓远离，<a id="a-4e"></a>远离有本所谓喜心，<a id="a-4f"></a>喜心有本所谓不悔，<a id="a-4g"></a>不悔有本所谓持戒，<a id="a-4h"></a>持戒有本所谓法雨。<a id="a-4i"></a>是名逆喻。</p>
  <p id="a4j">“云何现喻？<a id="a-4k"></a>如经中说，<a id="a-4l"></a>众生心性犹若猕猴，<a id="a-4m"></a>猕猴之性舍一取一；<a id="a-4n"></a>众生心性亦复如是，<a id="a-4o"></a>取著色声香味触法无暂住时。<a id="a-4p"></a>是名现喻。</p>
  <p id="a4q">“云何非喻？<a id="a-4r"></a>如我昔告波斯匿王：<a id="a-4s"></a>‘大王，<a id="a-4t"></a>有亲信人从四方来，<a id="a-4u"></a>各作是言：<a id="a-4v"></a>“大王，<a id="a-4w"></a>有四大山从四方来欲害人民。<a id="a-4x"></a>”王若闻者，<a id="a-4y"></a>当设何计？<a id="a-4z"></a>’王言：<a id="a-50"></a>‘世尊，<a id="a-51"></a>设有此来无逃避处，<a id="a-52"></a>唯当专心持戒布施。<a id="a-53"></a>’我即赞言：<a id="a-54"></a>‘善哉！<a id="a-55"></a>大王，<a id="a-56"></a>我说四山即是众生生老病死，<a id="a-57"></a>生老病死常来切人，<a id="a-58"></a>云何大王不修戒施？<a id="a-59"></a>’王言：<a id="a-5A"></a>‘世尊，<a id="a-5B"></a>持戒布施得何等果？<a id="a-5C"></a>’我言：<a id="a-5D"></a>‘大王，<a id="a-5E"></a>于人天中多受快乐。<a id="a-5F"></a>’王言：<a id="a-5G"></a>‘世尊，<a id="a-5H"></a>尼拘陀树持戒布施，<a id="a-5I"></a>亦于人天受安乐耶？<a id="a-5J"></a>’我言：<a id="a-5K"></a>‘大王，<a id="a-5L"></a>尼拘陀树不能持戒修行布施，<a id="a-5M"></a>如其能者则受无异。<a id="a-5N"></a>’是名非喻。</p>
  <p id="a5O">“云何先喻？<a id="a-5P"></a>我经中说，<a id="a-5Q"></a>譬如有人贪著妙华，<a id="a-5R"></a>采取之时为水所漂；<a id="a-5S"></a>众生亦尔，<a id="a-5T"></a>贪著五欲，<a id="a-5U"></a>为生老死之所漂没。<a id="a-5V"></a>是名先喻。</p>
  <p id="a5W">“云何后喻？<a id="a-5X"></a>如《法句经》说：</p>
  <p id="a5Y">“莫轻小恶，<a id="a-5Z"></a> 以为无殃，</p>
  <p id="a5a">水渧虽微，<a id="a-5b"></a> 渐盈大器。</p>
  <p id="a5c">“是名后喻。</p>
  <p id="a5d">“云何先后喻？<a id="a-5e"></a>譬如芭蕉，<a id="a-5f"></a>生果则死，<a id="a-5g"></a>愚人得养亦复如是。<a id="a-5h"></a>如骡怀妊，<a id="a-5i"></a>命不久全。</p>
  <p id="a5j">“云何遍喻？<a id="a-5k"></a>如经中说，<a id="a-5l"></a>三十三天有波利质多树，<a id="a-5m"></a>其根入地深五由延，<a id="a-5n"></a>高百由延，<a id="a-5o"></a>枝叶四布五十由延，<a id="a-5p"></a>叶熟则黄。<a id="a-5q"></a>诸天见已，<a id="a-5r"></a>心生欢喜，<a id="a-5s"></a>是叶不久必当堕落；<a id="a-5t"></a>其叶既落复生欢喜，<a id="a-5u"></a>是枝不久必当变色；<a id="a-5v"></a>枝既变色复生欢喜，<a id="a-5w"></a>是色不久必当生疱；<a id="a-5x"></a>见已复喜，<a id="a-5y"></a>是疱不久必当生嘴；<a id="a-5z"></a>见已复喜，<a id="a-60"></a>是嘴不久必当开敷。<a id="a-61"></a>开敷之时，<a id="a-62"></a>香气周遍五十由延，<a id="a-63"></a>光明远照八十由延，<a id="a-64"></a>尔时诸天夏三月时在下受乐。<a id="a-65"></a>善男子，<a id="a-66"></a>我诸弟子亦复如是。<a id="a-67"></a>叶色黄者，<a id="a-68"></a>喻我弟子念欲出家；<a id="a-69"></a>其叶落者，<a id="a-6A"></a>喻我弟子剃除须发；<a id="a-6B"></a>其色变者，<a id="a-6C"></a>喻我弟子白四羯磨受具足戒；<a id="a-6D"></a>初生疱者，<a id="a-6E"></a>喻我弟子发阿耨多罗三藐三菩提心；<a id="a-6F"></a>嘴者，<a id="a-6G"></a>喻于十住菩萨得见佛性；<a id="a-6H"></a>开敷者，<a id="a-6I"></a>喻于菩萨得阿耨多罗三藐三菩提；<a id="a-6J"></a>香者，<a id="a-6K"></a>喻于十方无量众生受持禁戒；<a id="a-6L"></a>光者，<a id="a-6M"></a>喻于如来名号无碍周遍十方；<a id="a-6N"></a>夏三月者，<a id="a-6O"></a>喻三三昧；<a id="a-6P"></a>三十三天受快乐者，<a id="a-6Q"></a>喻于诸佛在大涅槃得常乐我净。<a id="a-6R"></a>是名遍喻。</p>
  <p id="a6S">“善男子，<a id="a-6T"></a>凡所引喻不必尽取，<a id="a-6U"></a>或取少分，<a id="a-6V"></a>或取多分，<a id="a-6W"></a>或复全取。<a id="a-6X"></a>如言如来面如满月，<a id="a-6Y"></a>是名少分。<a id="a-6Z"></a>善男子，<a id="a-6a"></a>譬如有人初不见乳，<a id="a-6b"></a>转问他言：<a id="a-6c"></a>‘乳为何类？<a id="a-6d"></a>’彼人答言：<a id="a-6e"></a>‘如水、<a id="a-6f"></a>蜜、<a id="a-6g"></a>贝。<a id="a-6h"></a>’水则湿相，<a id="a-6i"></a>蜜则甜相，<a id="a-6j"></a>贝则色相，<a id="a-6k"></a>虽引三喻未即乳实。<a id="a-6l"></a>善男子，<a id="a-6m"></a>我言灯喻喻于众生亦复如是。<a id="a-6n"></a>善男子，<a id="a-6o"></a>离水无河；<a id="a-6p"></a>众生亦尔，<a id="a-6q"></a>离五阴已无别众生。<a id="a-6r"></a>善男子，<a id="a-6s"></a>如离箱舆、<a id="a-6t"></a>轮辐、<a id="a-6u"></a>轴辋，<a id="a-6v"></a>更无别车，<a id="a-6w"></a>众生亦尔。<a id="a-6x"></a>善男子，<a id="a-6y"></a>若欲得合彼灯喻者，<a id="a-6z"></a>谛听！<a id="a-70"></a>谛听！<a id="a-71"></a>我今当说。<a id="a-72"></a>炷者喻于二十五有，<a id="a-73"></a>油者喻爱，<a id="a-74"></a>明喻智慧，<a id="a-75"></a>除破黑闇喻破无明，<a id="a-76"></a>暖喻圣道。<a id="a-77"></a>如灯油尽，<a id="a-78"></a>明焰则灭；<a id="a-79"></a>众生爱尽，<a id="a-7A"></a>则见佛性，<a id="a-7B"></a>虽有名色不能系缚，<a id="a-7C"></a>虽复处在二十五有，<a id="a-7D"></a>不为诸有之所污染。<a id="a-7E"></a>”</p>
  <p id="a7F">师子吼言：<a id="a-7G"></a>“世尊，<a id="a-7H"></a>众生五阴空无所有，<a id="a-7I"></a>谁有受教修习道者？<a id="a-7J"></a>”</p>
  <p id="a7K">佛言：<a id="a-7L"></a>“善男子，<a id="a-7M"></a>一切众生皆有念心、<a id="a-7N"></a>慧心、<a id="a-7O"></a>发心、<a id="a-7P"></a>勤精进心、<a id="a-7Q"></a>信心、<a id="a-7R"></a>定心，<a id="a-7S"></a>如是等法虽念念生灭，<a id="a-7T"></a>犹故相似相续不断，<a id="a-7U"></a>故名修道。<a id="a-7V"></a>”</p>
  <p id="a7W">师子吼言：<a id="a-7X"></a>“世尊，<a id="a-7Y"></a>如是等法皆念念灭，<a id="a-7Z"></a>是念念灭亦相似相续，<a id="a-7a"></a>云何修习？<a id="a-7b"></a>”</p>
  <p id="a7c">佛言：<a id="a-7d"></a>“善男子，<a id="a-7e"></a>如灯虽念念灭，<a id="a-7f"></a>而有光明除破闇冥，<a id="a-7g"></a>念等诸法亦复如是。<a id="a-7h"></a>善男子，<a id="a-7i"></a>如众生食，<a id="a-7j"></a>虽念念灭，<a id="a-7k"></a>亦令饥者而得饱满；<a id="a-7l"></a>譬如上药，<a id="a-7m"></a>虽念念灭，<a id="a-7n"></a>亦能愈病；<a id="a-7o"></a>日月光明，<a id="a-7p"></a>虽念念灭，<a id="a-7q"></a>亦能增长树林草木。<a id="a-7r"></a>善男子，<a id="a-7s"></a>汝言念念灭云何增长者，<a id="a-7t"></a>心不断故，<a id="a-7u"></a>名为增长。<a id="a-7v"></a>善男子，<a id="a-7w"></a>如人诵书，<a id="a-7x"></a>所诵字句不得一时，<a id="a-7y"></a>前不至中，<a id="a-7z"></a>中不至后，<a id="a-80"></a>人之与字及以心想俱念念灭，<a id="a-81"></a>以久修故而得通利。<a id="a-82"></a>善男子，<a id="a-83"></a>譬如金师，<a id="a-84"></a>从初习作至于皓首，<a id="a-85"></a>虽念念灭，<a id="a-86"></a>前不至后，<a id="a-87"></a>以积习故所作遂妙，<a id="a-88"></a>是故得称善好金师；<a id="a-89"></a>读诵经书亦复如是。<a id="a-8A"></a>善男子，<a id="a-8B"></a>譬如种子，<a id="a-8C"></a>地亦不教汝当生芽，<a id="a-8D"></a>以法性故芽则自生，<a id="a-8E"></a>乃至华亦不教汝当作果，<a id="a-8F"></a>以法性故而果自生；<a id="a-8G"></a>众生修道亦复如是。<a id="a-8H"></a>善男子，<a id="a-8I"></a>譬如数法，<a id="a-8J"></a>一不至二，<a id="a-8K"></a>二不至三，<a id="a-8L"></a>虽念念灭而至千万；<a id="a-8M"></a>众生修道亦复如是。<a id="a-8N"></a>善男子，<a id="a-8O"></a>譬如灯念念灭，<a id="a-8P"></a>初灭之焰不教后焰：<a id="a-8Q"></a>‘我灭汝生，<a id="a-8R"></a>当破诸闇。<a id="a-8S"></a>’善男子，<a id="a-8T"></a>譬如犊子生便求乳，<a id="a-8U"></a>求乳之智实无人教，<a id="a-8V"></a>虽念念灭而初饥后饱，<a id="a-8W"></a>是故当知不应相似，<a id="a-8X"></a>若相似者不应异生；<a id="a-8Y"></a>众生修道亦复如是，<a id="a-8Z"></a>初虽未增，<a id="a-8a"></a>以久修故，<a id="a-8b"></a>则能破坏一切烦恼。<a id="a-8c"></a>”</p>
  <p id="a8d">师子吼言：<a id="a-8e"></a>“世尊，<a id="a-8f"></a>如佛所说，<a id="a-8g"></a>须陀洹人得果证已，<a id="a-8h"></a>虽生恶国犹故持戒，<a id="a-8i"></a>不杀、<a id="a-8j"></a>盗、<a id="a-8k"></a>淫、<a id="a-8l"></a>两舌、<a id="a-8m"></a>饮酒，<a id="a-8n"></a>须陀洹阴即此处灭不至恶国；<a id="a-8o"></a>修道亦尔，<a id="a-8p"></a>不至恶国。<a id="a-8q"></a>若相似者，<a id="a-8r"></a>何故不生净妙国土？<a id="a-8s"></a>若恶国阴非须陀洹阴，<a id="a-8t"></a>云何而得不作恶业？<a id="a-8u"></a>”</p>
  <p id="a8v">佛言：<a id="a-8w"></a>“善男子，<a id="a-8x"></a>须陀洹者虽生恶国，<a id="a-8y"></a>终不失于须陀洹名。<a id="a-8z"></a>阴不相似，<a id="a-90"></a>是故我引犊子为喻。<a id="a-91"></a>须陀洹人虽生恶国，<a id="a-92"></a>以道力故不作恶业。<a id="a-93"></a>善男子，<a id="a-94"></a>譬如香山有师子王，<a id="a-95"></a>是故一切飞鸟走兽，<a id="a-96"></a>绝迹此山无敢近者。<a id="a-97"></a>有时是王至雪山中，<a id="a-98"></a>一切鸟兽犹故不住。<a id="a-99"></a>须陀洹人亦复如是，<a id="a-9A"></a>虽不修道，<a id="a-9B"></a>以道力故不作诸恶。</p>
  <p id="a9C">“善男子，<a id="a-9D"></a>譬如有人服食甘露，<a id="a-9E"></a>甘露虽灭，<a id="a-9F"></a>以其力势，<a id="a-9G"></a>能令是人不生不死。<a id="a-9H"></a>善男子，<a id="a-9I"></a>如须弥山有上妙药名楞伽利，<a id="a-9J"></a>有人服之，<a id="a-9K"></a>虽念念灭，<a id="a-9L"></a>以药力故不遇患苦。<a id="a-9M"></a>善男子，<a id="a-9N"></a>如转轮王所坐之处，<a id="a-9O"></a>王虽不在，<a id="a-9P"></a>无人敢近。<a id="a-9Q"></a>何以故？<a id="a-9R"></a>王威力故。<a id="a-9S"></a>须陀洹人亦复如是，<a id="a-9T"></a>虽生恶国，<a id="a-9U"></a>不修习道，<a id="a-9V"></a>以道力故不作恶业。</p>
  <p id="a9W">“善男子，<a id="a-9X"></a>须陀洹阴于此而灭虽生异阴，<a id="a-9Y"></a>犹故不失须陀洹阴。<a id="a-9Z"></a>善男子，<a id="a-9a"></a>譬如众生为果实故，<a id="a-9b"></a>于种子中多役作业，<a id="a-9c"></a>粪治溉灌，<a id="a-9d"></a>未得果实，<a id="a-9e"></a>而子复灭，<a id="a-9f"></a>亦得名为因子得果；<a id="a-9g"></a>须陀洹阴亦复如是。<a id="a-9h"></a>善男子，<a id="a-9i"></a>譬如有人资产巨富，<a id="a-9j"></a>唯有一子先已终殁，<a id="a-9k"></a>其子有子复在他土。<a id="a-9l"></a>其人忽然奄便终亡，<a id="a-9m"></a>孙闻是已还收产业，<a id="a-9n"></a>虽知财货非其所作，<a id="a-9o"></a>然其收取无遮护者。<a id="a-9p"></a>何以故？<a id="a-9q"></a>以姓一故。<a id="a-9r"></a>须陀洹阴亦复如是。<a id="a-9s"></a>”</p>
  <p id="a9t">师子吼言：<a id="a-9u"></a>“如佛说偈：</p>
  <p id="a9v">“比丘若修习，<a id="a-9w"></a> 戒定及智慧，</p>
  <p id="a9x">当知是不退，<a id="a-9y"></a> 亲近大涅槃。</p>
  <p id="a9z">“世尊，<a id="a-A0"></a>云何修戒？<a id="a-A1"></a>云何修定？<a id="a-A2"></a>云何修慧？<a id="a-A3"></a>”</p>
  <p id="aA4">佛言：<a id="a-A5"></a>“善男子，<a id="a-A6"></a>若有人受持禁戒，<a id="a-A7"></a>但为自利人天受乐，<a id="a-A8"></a>不为度脱一切众生，<a id="a-A9"></a>不为护持无上正法，<a id="a-AA"></a>但为利养畏三恶道，<a id="a-AB"></a>为命、<a id="a-AC"></a>色、<a id="a-AD"></a>力、<a id="a-AE"></a>安、<a id="a-AF"></a>无碍辩，<a id="a-AG"></a>畏惧王法、<a id="a-AH"></a>恶名、<a id="a-AI"></a>秽称，<a id="a-AJ"></a>为世事业，<a id="a-AK"></a>如是护戒则不得名修习戒也。<a id="a-AL"></a>善男子，<a id="a-AM"></a>云何名为真修习戒？<a id="a-AN"></a>受持戒时，<a id="a-AO"></a>若为度脱一切众生，<a id="a-AP"></a>为护正法，<a id="a-AQ"></a>度未度故，<a id="a-AR"></a>解未解故，<a id="a-AS"></a>归无归故，<a id="a-AT"></a>未入涅槃令得入故，<a id="a-AU"></a>如是修时，<a id="a-AV"></a>不见戒，<a id="a-AW"></a>不见戒相，<a id="a-AX"></a>不见持者，<a id="a-AY"></a>不见果报，<a id="a-AZ"></a>不观毁犯。<a id="a-Aa"></a>善男子，<a id="a-Ab"></a>若能如是，<a id="a-Ac"></a>是则名为修习戒也。</p>
  <p id="aAd">“云何复名修习三昧？<a id="a-Ae"></a>修三昧时，<a id="a-Af"></a>为自度脱，<a id="a-Ag"></a>为于利养，<a id="a-Ah"></a>不为众生，<a id="a-Ai"></a>不为护法，<a id="a-Aj"></a>为见贪欲秽食等过、<a id="a-Ak"></a>男女等根、<a id="a-Al"></a>九孔不净、<a id="a-Am"></a>斗讼打刺互相杀害，<a id="a-An"></a>若为此事修三昧者，<a id="a-Ao"></a>是则不名修习三昧。<a id="a-Ap"></a>善男子，<a id="a-Aq"></a>云何复名真修三昧？<a id="a-Ar"></a>若为众生修习三昧，<a id="a-As"></a>于众生中得平等心，<a id="a-At"></a>为令众生得不退法，<a id="a-Au"></a>为令众生得圣心故，<a id="a-Av"></a>为令众生得大乘故，<a id="a-Aw"></a>为欲护持无上法故，<a id="a-Ax"></a>为令众生不退菩提故，<a id="a-Ay"></a>为令众生得首楞严故，<a id="a-Az"></a>为令众生得金刚三昧故，<a id="a-B0"></a>为令众生得陀罗尼故，<a id="a-B1"></a>为令众生得四无碍故，<a id="a-B2"></a>为令众生见佛性故，<a id="a-B3"></a>作是行时，<a id="a-B4"></a>不见三昧，<a id="a-B5"></a>不见三昧相，<a id="a-B6"></a>不见修者，<a id="a-B7"></a>不见果报。<a id="a-B8"></a>善男子，<a id="a-B9"></a>若能如是，<a id="a-BA"></a>是则名为修习三昧。</p>
  <p id="aBB">“云何复名修于智慧？<a id="a-BC"></a>若有修者作是思惟：<a id="a-BD"></a>‘我若修习如是智慧，<a id="a-BE"></a>则得解脱度三恶道。<a id="a-BF"></a>谁能利益一切众生？<a id="a-BG"></a>谁能度人于生死道？<a id="a-BH"></a>佛出世难如优昙华。<a id="a-BI"></a>我今能断诸烦恼结必得解脱，<a id="a-BJ"></a>是故我当勤修智慧，<a id="a-BK"></a>速断烦恼，<a id="a-BL"></a>早得度脱。<a id="a-BM"></a>’如是修者，<a id="a-BN"></a>不得名为修习智慧。<a id="a-BO"></a>云何名为修习智慧者？<a id="a-BP"></a>若观生老死苦，<a id="a-BQ"></a>一切众生无明所覆，<a id="a-BR"></a>不知修习无上正道，<a id="a-BS"></a>‘愿我此身悉代众生受大苦恼，<a id="a-BT"></a>众生所有贫穷下贱、<a id="a-BU"></a>破戒之心、<a id="a-BV"></a>贪瞋痴业，<a id="a-BW"></a>愿皆悉来集于我身。<a id="a-BX"></a>愿诸众生不生贪取，<a id="a-BY"></a>不为名色之所系缚。<a id="a-BZ"></a>愿诸众生早度生死，<a id="a-Ba"></a>令我一身处之不厌。<a id="a-Bb"></a>愿令一切皆得阿耨多罗三藐三菩提。<a id="a-Bc"></a>’如是修时，<a id="a-Bd"></a>不见智慧，<a id="a-Be"></a>不见智慧相，<a id="a-Bf"></a>不见修者，<a id="a-Bg"></a>不见果报，<a id="a-Bh"></a>是则名为修习智慧。</p>
  <p id="aBi">“善男子，<a id="a-Bj"></a>修习如是戒、<a id="a-Bk"></a>定、<a id="a-Bl"></a>智慧，<a id="a-Bm"></a>是名菩萨；<a id="a-Bn"></a>不能如是修戒、<a id="a-Bo"></a>定、<a id="a-Bp"></a>慧，<a id="a-Bq"></a>是名声闻。</p>
  <p id="aBr">“复次，<a id="a-Bs"></a>善男子，<a id="a-Bt"></a>云何复名修习于戒？<a id="a-Bu"></a>若能破坏一切众生十六恶律仪。<a id="a-Bv"></a>何等十六？<a id="a-Bw"></a>一者、<a id="a-Bx"></a>为利养食羔羊，<a id="a-By"></a>肥已转卖；<a id="a-Bz"></a>二者、<a id="a-C0"></a>为利买已屠杀；<a id="a-C1"></a>三者、<a id="a-C2"></a>为利养食猪豚，<a id="a-C3"></a>肥已转卖；<a id="a-C4"></a>四者、<a id="a-C5"></a>为利买已屠杀；<a id="a-C6"></a>五者、<a id="a-C7"></a>为利养食牛犊，<a id="a-C8"></a>肥已转卖；<a id="a-C9"></a>六者、<a id="a-CA"></a>为利买已屠杀；<a id="a-CB"></a>七者、<a id="a-CC"></a>为利养鸡令肥，<a id="a-CD"></a>肥已转卖；<a id="a-CE"></a>八者、<a id="a-CF"></a>为利买已屠杀；<a id="a-CG"></a>九者、<a id="a-CH"></a>钓鱼；<a id="a-CI"></a>十者、<a id="a-CJ"></a>猎师；<a id="a-CK"></a>十一、<a id="a-CL"></a>劫夺；<a id="a-CM"></a>十二、<a id="a-CN"></a>魁脍；<a id="a-CO"></a>十三、<a id="a-CP"></a>网捕飞鸟；<a id="a-CQ"></a>十四、<a id="a-CR"></a>两舌；<a id="a-CS"></a>十五、<a id="a-CT"></a>狱卒；<a id="a-CU"></a>十六、<a id="a-CV"></a>咒龙。<a id="a-CW"></a>能为众生永断如是十六恶业，<a id="a-CX"></a>是名修戒。</p>
  <p id="aCY">“云何修定？<a id="a-CZ"></a>能断一切世间三昧。<a id="a-Ca"></a>所谓无身三昧，<a id="a-Cb"></a>能令众生生颠倒心谓是涅槃。<a id="a-Cc"></a>又无边心三昧、<a id="a-Cd"></a>净聚三昧、<a id="a-Ce"></a>世边三昧、<a id="a-Cf"></a>世断三昧、<a id="a-Cg"></a>世性三昧、<a id="a-Ch"></a>世丈夫三昧、<a id="a-Ci"></a>非想非非想三昧，<a id="a-Cj"></a>如是等定，<a id="a-Ck"></a>能令众生生颠倒心谓是涅槃。<a id="a-Cl"></a>若能永断如是三昧，<a id="a-Cm"></a>是则名为修习三昧。</p>
  <p id="aCn">“云何复名修习智慧？<a id="a-Co"></a>能破世间所有恶见。<a id="a-Cp"></a>一切众生悉有恶见，<a id="a-Cq"></a>所谓色即是我，<a id="a-Cr"></a>亦是我所，<a id="a-Cs"></a>色中有我，<a id="a-Ct"></a>我中有色，<a id="a-Cu"></a>乃至识亦如是；<a id="a-Cv"></a>色即是我，<a id="a-Cw"></a>色灭我存；<a id="a-Cx"></a>色即是我，<a id="a-Cy"></a>色灭我灭。<a id="a-Cz"></a>复有人言：<a id="a-D0"></a>‘作者名我，<a id="a-D1"></a>受者名色。<a id="a-D2"></a>’复有人言：<a id="a-D3"></a>‘作者名色，<a id="a-D4"></a>受者名我。<a id="a-D5"></a>’复有人言：<a id="a-D6"></a>‘无作无受，<a id="a-D7"></a>自生自灭，<a id="a-D8"></a>悉非因缘。<a id="a-D9"></a>’复有人言：<a id="a-DA"></a>‘无作无受，<a id="a-DB"></a>悉是自在之所造作。<a id="a-DC"></a>’复有人言：<a id="a-DD"></a>‘无有作者，<a id="a-DE"></a>无有受者，<a id="a-DF"></a>一切悉是时节所作。<a id="a-DG"></a>’复有人言：<a id="a-DH"></a>‘作者、<a id="a-DI"></a>受者悉无所有，<a id="a-DJ"></a>地等五大名为众生。<a id="a-DK"></a>’善男子，<a id="a-DL"></a>若能破坏一切众生如是恶见，<a id="a-DM"></a>是则名为修习智慧。</p>
  <p id="aDN">“善男子，<a id="a-DO"></a>修习戒者为身寂静，<a id="a-DP"></a>修习三昧为心寂静，<a id="a-DQ"></a>修习智慧为坏疑心。<a id="a-DR"></a>坏疑心者为修习道，<a id="a-DS"></a>修习道者为见佛性，<a id="a-DT"></a>见佛性者为得阿耨多罗三藐三菩提故，<a id="a-DU"></a>得阿耨多罗三藐三菩提者为得无上大涅槃故，<a id="a-DV"></a>得大涅槃者为断众生一切生死、<a id="a-DW"></a>一切烦恼、<a id="a-DX"></a>一切诸有、<a id="a-DY"></a>一切诸界、<a id="a-DZ"></a>一切诸谛故，<a id="a-Da"></a>断于生死乃至断谛，<a id="a-Db"></a>为得常乐我净法故。<a id="a-Dc"></a>”</p>
  <p id="aDd">师子吼言：<a id="a-De"></a>“世尊，<a id="a-Df"></a>如佛所说，<a id="a-Dg"></a>若不生灭名大涅槃，<a id="a-Dh"></a>生亦如是不生不灭，<a id="a-Di"></a>何故不得名为涅槃？<a id="a-Dj"></a>”</p>
  <p id="aDk">“善男子，<a id="a-Dl"></a>如是，<a id="a-Dm"></a>如是，<a id="a-Dn"></a>如汝所言，<a id="a-Do"></a>是生虽复不生不灭，<a id="a-Dp"></a>而有始终。<a id="a-Dq"></a>”</p>
  <p id="aDr">“世尊，<a id="a-Ds"></a>是生死法亦无始终，<a id="a-Dt"></a>若无始终则名为常，<a id="a-Du"></a>常即涅槃，<a id="a-Dv"></a>何故不名生死为涅槃耶？<a id="a-Dw"></a>”</p>
  <p id="aDx">“善男子，<a id="a-Dy"></a>是生死法悉有因果，<a id="a-Dz"></a>有因果故，<a id="a-E0"></a>不得名之为涅槃也。<a id="a-E1"></a>何以故？<a id="a-E2"></a>涅槃之体无因果故。<a id="a-E3"></a>”</p>
  <p id="aE4">师子吼言：<a id="a-E5"></a>“世尊，<a id="a-E6"></a>夫涅槃者亦有因果。<a id="a-E7"></a>如佛所说：</p>
  <p id="aE8">“从因故生天，<a id="a-E9"></a> 从因堕恶道，</p>
  <p id="aEA">从因故涅槃，<a id="a-EB"></a> 是故皆有因。</p>
  <p id="aEC">“如佛往昔告诸比丘：<a id="a-ED"></a>‘我今当说沙门道果。<a id="a-EE"></a>言沙门者，<a id="a-EF"></a>谓能具修戒、<a id="a-EG"></a>定、<a id="a-EH"></a>智慧；<a id="a-EI"></a>道者，<a id="a-EJ"></a>谓八圣道；<a id="a-EK"></a>沙门果者，<a id="a-EL"></a>所谓涅槃。<a id="a-EM"></a>’世尊，<a id="a-EN"></a>涅槃如是，<a id="a-EO"></a>岂非果耶？<a id="a-EP"></a>云何说言涅槃之体无因无果？<a id="a-EQ"></a>”</p>
  <p id="aER">佛言：<a id="a-ES"></a>“善男子，<a id="a-ET"></a>我所宣说涅槃因者，<a id="a-EU"></a>所谓佛性。<a id="a-EV"></a>佛性之性不生涅槃，<a id="a-EW"></a>是故我言涅槃无因。<a id="a-EX"></a>能破烦恼故名大果，<a id="a-EY"></a>不从道生故名无果，<a id="a-EZ"></a>是故涅槃无因无果。<a id="a-Ea"></a>”</p>
  <p id="aEb">师子吼言：<a id="a-Ec"></a>“世尊，<a id="a-Ed"></a>众生佛性为悉共有，<a id="a-Ee"></a>为各各有？<a id="a-Ef"></a>若共有者，<a id="a-Eg"></a>一人得阿耨多罗三藐三菩提时，<a id="a-Eh"></a>一切众生亦应同得。<a id="a-Ei"></a>世尊，<a id="a-Ej"></a>如二十人同有一怨，<a id="a-Ek"></a>若一人能除，<a id="a-El"></a>余十九人皆亦同除；<a id="a-Em"></a>佛性若尔，<a id="a-En"></a>一人得时，<a id="a-Eo"></a>余亦应得。<a id="a-Ep"></a>若各各有，<a id="a-Eq"></a>则是无常。<a id="a-Er"></a>何以故？<a id="a-Es"></a>可算数故。<a id="a-Et"></a>然佛所说众生佛性不一不二。<a id="a-Eu"></a>若各各有，<a id="a-Ev"></a>不应说言诸佛平等，<a id="a-Ew"></a>亦不应说佛性如空。<a id="a-Ex"></a>”</p>
  <p id="aEy">佛言：<a id="a-Ez"></a>“善男子，<a id="a-F0"></a>众生佛性不一不二，<a id="a-F1"></a>诸佛平等犹如虚空，<a id="a-F2"></a>一切众生同共有之。<a id="a-F3"></a>若有能修八圣道者，<a id="a-F4"></a>当知是人则得明见。<a id="a-F5"></a>善男子，<a id="a-F6"></a>雪山有草名曰忍辱，<a id="a-F7"></a>牛若食之则成醍醐，<a id="a-F8"></a>众生佛性亦复如是。<a id="a-F9"></a>”</p>
  <p id="aFA">师子吼言：<a id="a-FB"></a>“如佛所说，<a id="a-FC"></a>忍辱草者，<a id="a-FD"></a>一耶？<a id="a-FE"></a>多耶？<a id="a-FF"></a>如其一者，<a id="a-FG"></a>牛食则尽。<a id="a-FH"></a>如其多者，<a id="a-FI"></a>云何而言众生佛性亦如是耶？<a id="a-FJ"></a>如佛所说，<a id="a-FK"></a>若有修习八圣道者则见佛性，<a id="a-FL"></a>是义不然。<a id="a-FM"></a>何以故？<a id="a-FN"></a>道若一者，<a id="a-FO"></a>如忍辱草，<a id="a-FP"></a>则应有尽；<a id="a-FQ"></a>如其有尽，<a id="a-FR"></a>一人修已，<a id="a-FS"></a>余则无分。<a id="a-FT"></a>道若多者，<a id="a-FU"></a>云何得言具足修习？<a id="a-FV"></a>亦不得名萨婆若智。<a id="a-FW"></a>”</p>
  <p id="aFX">佛言：<a id="a-FY"></a>“善男子，<a id="a-FZ"></a>如平坦路，<a id="a-Fa"></a>一切众生悉于中行无障碍者，<a id="a-Fb"></a>中路有树其阴清凉，<a id="a-Fc"></a>行人在下憩驾止息，<a id="a-Fd"></a>然其树阴常住不移，<a id="a-Fe"></a>亦不消坏，<a id="a-Ff"></a>无持去者。<a id="a-Fg"></a>路喻圣道，<a id="a-Fh"></a>阴喻佛性。<a id="a-Fi"></a>善男子，<a id="a-Fj"></a>譬如大城唯有一门，<a id="a-Fk"></a>虽有多人经由入出，<a id="a-Fl"></a>都无有能作障碍者，<a id="a-Fm"></a>亦复无人破坏毁落而赍持去。<a id="a-Fn"></a>善男子，<a id="a-Fo"></a>譬如桥梁行人所由，<a id="a-Fp"></a>亦无有人遮止障碍毁坏持去。<a id="a-Fq"></a>善男子，<a id="a-Fr"></a>譬如良医遍疗众病，<a id="a-Fs"></a>亦无有能遮止是医，<a id="a-Ft"></a>治此舍彼。<a id="a-Fu"></a>圣道佛性亦复如是。<a id="a-Fv"></a>”</p>
  <p id="aFw">师子吼言：<a id="a-Fx"></a>“世尊，<a id="a-Fy"></a>所引诸喻义不如是。<a id="a-Fz"></a>何以故？<a id="a-G0"></a>先者在路，<a id="a-G1"></a>于后则妨，<a id="a-G2"></a>云何而言无有障碍？<a id="a-G3"></a>余亦皆尔。<a id="a-G4"></a>圣道佛性若如是者，<a id="a-G5"></a>一人修时应妨余者。<a id="a-G6"></a>”</p>
  <p id="aG7">佛言：<a id="a-G8"></a>“善男子，<a id="a-G9"></a>如汝所说义不相应，<a id="a-GA"></a>我所喻道是少分喻，<a id="a-GB"></a>非一切也。<a id="a-GC"></a>善男子，<a id="a-GD"></a>世间道者则有障碍，<a id="a-GE"></a>此彼之异无有平等；<a id="a-GF"></a>无漏道者则不如是，<a id="a-GG"></a>能令众生无有障碍，<a id="a-GH"></a>平等无二，<a id="a-GI"></a>无有方处此彼之异。<a id="a-GJ"></a>如是正道，<a id="a-GK"></a>能为一切众生佛性，<a id="a-GL"></a>而作了因，<a id="a-GM"></a>不作生因，<a id="a-GN"></a>犹如明灯照了于物。<a id="a-GO"></a>善男子，<a id="a-GP"></a>一切众生皆同无明因缘于行，<a id="a-GQ"></a>不可说言一人无明因缘行已，<a id="a-GR"></a>其余应无。<a id="a-GS"></a>一切众生悉有无明因缘于行，<a id="a-GT"></a>是故说言十二因缘一切平等。<a id="a-GU"></a>众生所修无漏正道亦复如是，<a id="a-GV"></a>等断众生烦恼四生诸界有道，<a id="a-GW"></a>以是义故名为平等。<a id="a-GX"></a>其有证者，<a id="a-GY"></a>彼此知见，<a id="a-GZ"></a>无有障碍，<a id="a-Ga"></a>是故得名萨婆若智。<a id="a-Gb"></a>”</p>
  <p id="aGc">师子吼言：<a id="a-Gd"></a>“一切众生身不一种，<a id="a-Ge"></a>或有天身，<a id="a-Gf"></a>或有人身，<a id="a-Gg"></a>畜生、<a id="a-Gh"></a>饿鬼、<a id="a-Gi"></a>地狱之身。<a id="a-Gj"></a>如是多身，<a id="a-Gk"></a>差别非一，<a id="a-Gl"></a>云何而言佛性为一？<a id="a-Gm"></a>”</p>
  <p id="aGn">佛言：<a id="a-Go"></a>“善男子，<a id="a-Gp"></a>譬如有人置毒乳中，<a id="a-Gq"></a>乃至醍醐皆悉有毒。<a id="a-Gr"></a>乳不名酪，<a id="a-Gs"></a>酪不名乳，<a id="a-Gt"></a>乃至醍醐亦复如是。<a id="a-Gu"></a>名字虽变，<a id="a-Gv"></a>毒性不失，<a id="a-Gw"></a>遍五味中皆悉如是。<a id="a-Gx"></a>若服醍醐亦能杀人，<a id="a-Gy"></a>实不置毒于醍醐中。<a id="a-Gz"></a>众生佛性亦复如是，<a id="a-H0"></a>虽处五道受别异身，<a id="a-H1"></a>而是佛性常一无变。<a id="a-H2"></a>”</p>
  <p id="aH3">师子吼言：<a id="a-H4"></a>“世尊，<a id="a-H5"></a>十六大国有六大城，<a id="a-H6"></a>所谓舍婆提城、<a id="a-H7"></a>婆枳多城、<a id="a-H8"></a>瞻婆城、<a id="a-H9"></a>毗舍离城、<a id="a-HA"></a>波罗奈城、<a id="a-HB"></a>王舍城。<a id="a-HC"></a>如是六城，<a id="a-HD"></a>世中最大，<a id="a-HE"></a>何故如来舍之，<a id="a-HF"></a>在此边地弊恶极陋隘小拘尸那城，<a id="a-HG"></a>入般涅槃？<a id="a-HH"></a>”</p>
  <p id="aHI">“善男子，<a id="a-HJ"></a>汝不应言拘尸那城边地弊恶，<a id="a-HK"></a>最陋隘小，<a id="a-HL"></a>应言是城微妙功德之所庄严。<a id="a-HM"></a>何以故？<a id="a-HN"></a>诸佛菩萨所行处故。<a id="a-HO"></a>善男子，<a id="a-HP"></a>如贱人舍，<a id="a-HQ"></a>王若过者则应赞叹：<a id="a-HR"></a>‘是舍严丽，<a id="a-HS"></a>福德成就，<a id="a-HT"></a>乃令大王回驾临顾。<a id="a-HU"></a>’善男子，<a id="a-HV"></a>如人重病服秽弊药，<a id="a-HW"></a>服已病愈，<a id="a-HX"></a>即应欢喜赞叹：<a id="a-HY"></a>‘是药最上最妙，<a id="a-HZ"></a>能愈我病。<a id="a-Ha"></a>’善男子，<a id="a-Hb"></a>如人乘船在大海中，<a id="a-Hc"></a>其船卒坏，<a id="a-Hd"></a>无所依倚，<a id="a-He"></a>因倚死尸得到彼岸，<a id="a-Hf"></a>到彼岸已，<a id="a-Hg"></a>应大欢喜赞叹：<a id="a-Hh"></a>‘是尸我赖相遇而得安隐。<a id="a-Hi"></a>’拘尸那城亦复如是，<a id="a-Hj"></a>乃是诸佛菩萨行处，<a id="a-Hk"></a>云何而言边地弊恶、<a id="a-Hl"></a>隘陋小城？</p>
  <p id="aHm">“善男子，<a id="a-Hn"></a>我念往昔过恒河沙劫，<a id="a-Ho"></a>劫名善觉。<a id="a-Hp"></a>时有圣王，<a id="a-Hq"></a>姓憍尸迦，<a id="a-Hr"></a>七宝成就，<a id="a-Hs"></a>千子具足。<a id="a-Ht"></a>其王始初造立此城，<a id="a-Hu"></a>周匝纵广十二由延，<a id="a-Hv"></a>七宝庄严，<a id="a-Hw"></a>土多有河。<a id="a-Hx"></a>其水清净，<a id="a-Hy"></a>柔软甘美，<a id="a-Hz"></a>所谓尼连禅河、<a id="a-I0"></a>伊罗跋提河、<a id="a-I1"></a>熙连禅河、<a id="a-I2"></a>伊搜末堆河、<a id="a-I3"></a>毗婆舍那河，<a id="a-I4"></a>如是等河，<a id="a-I5"></a>其数五百。<a id="a-I6"></a>此河彼岸，<a id="a-I7"></a>树木繁茂，<a id="a-I8"></a>华果鲜洁。<a id="a-I9"></a>尔时，<a id="a-IA"></a>人民寿命无量。<a id="a-IB"></a>时转轮圣王过百年已，<a id="a-IC"></a>作是唱言：<a id="a-ID"></a>‘如佛所说，<a id="a-IE"></a>一切诸法皆悉无常。<a id="a-IF"></a>若能修习十善法者，<a id="a-IG"></a>能断如是无常大苦。<a id="a-IH"></a>’人民闻已，<a id="a-II"></a>咸共奉修十善之法。<a id="a-IJ"></a>我于尔时，<a id="a-IK"></a>闻佛名号，<a id="a-IL"></a>受持十善，<a id="a-IM"></a>思惟修习，<a id="a-IN"></a>初发阿耨多罗三藐三菩提心。<a id="a-IO"></a>发是心已，<a id="a-IP"></a>复以是法，<a id="a-IQ"></a>转教无量无边众生，<a id="a-IR"></a>言一切法无常变坏。<a id="a-IS"></a>是故我今续于此处，<a id="a-IT"></a>亦说诸法无常变坏，<a id="a-IU"></a>唯说佛身是常住法。<a id="a-IV"></a>我忆往昔所行因缘，<a id="a-IW"></a>是故今来在此涅槃，<a id="a-IX"></a>亦欲酬报此地往恩。<a id="a-IY"></a>以是义故我经中说，<a id="a-IZ"></a>我眷属者受恩能报。</p>
  <p id="aIa">“复次，<a id="a-Ib"></a>善男子，<a id="a-Ic"></a>往昔众生寿无量时，<a id="a-Id"></a>尔时此城名拘舍跋提，<a id="a-Ie"></a>周匝纵广五十由延。<a id="a-If"></a>时阎浮提居民邻接，<a id="a-Ig"></a>鸡飞相及。<a id="a-Ih"></a>有转轮王名曰善见，<a id="a-Ii"></a>七宝成就，<a id="a-Ij"></a>千子具足，<a id="a-Ik"></a>王四天下。<a id="a-Il"></a>第一太子思惟正法得辟支佛。<a id="a-Im"></a>时转轮王见其太子成辟支佛，<a id="a-In"></a>威仪庠序，<a id="a-Io"></a>神通希有，<a id="a-Ip"></a>见是事已，<a id="a-Iq"></a>即舍王位如弃涕唾，<a id="a-Ir"></a>出家在此娑罗树间，<a id="a-Is"></a>八万岁中修习慈心，<a id="a-It"></a>悲喜舍心各八万岁。<a id="a-Iu"></a>善男子，<a id="a-Iv"></a>欲知尔时，<a id="a-Iw"></a>善见圣王则我身是，<a id="a-Ix"></a>是故我今常乐游止如是四法，<a id="a-Iy"></a>是四法者名为三昧。<a id="a-Iz"></a>以是义故，<a id="a-J0"></a>如来之身常乐我净。<a id="a-J1"></a>善男子，<a id="a-J2"></a>以是因缘，<a id="a-J3"></a>今来止此拘尸那城娑罗树间三昧正受。</p>
  <p id="aJ4">“善男子，<a id="a-J5"></a>我念往昔过无量劫，<a id="a-J6"></a>此城尔时名迦毗罗卫。<a id="a-J7"></a>其城有王名曰白净，<a id="a-J8"></a>其王夫人名曰摩耶，<a id="a-J9"></a>王有一子名悉达多。<a id="a-JA"></a>尔时，<a id="a-JB"></a>王子不由师教，<a id="a-JC"></a>自然思惟得阿耨多罗三藐三菩提。<a id="a-JD"></a>有二弟子，<a id="a-JE"></a>一名舍利弗，<a id="a-JF"></a>二名大目揵连，<a id="a-JG"></a>给侍弟子名曰阿难。<a id="a-JH"></a>尔时，<a id="a-JI"></a>世尊在双树间演说如是《大涅槃经》。<a id="a-JJ"></a>我时在会，<a id="a-JK"></a>得预斯事，<a id="a-JL"></a>闻诸众生悉有佛性，<a id="a-JM"></a>闻是事已即于菩提得不退转。<a id="a-JN"></a>寻自发愿：<a id="a-JO"></a>‘愿未来世成佛之时，<a id="a-JP"></a>父母、<a id="a-JQ"></a>国土、<a id="a-JR"></a>名字、<a id="a-JS"></a>弟子、<a id="a-JT"></a>侍使之人、<a id="a-JU"></a>说法教化，<a id="a-JV"></a>如今世尊等无有异。<a id="a-JW"></a>’以是因缘，<a id="a-JX"></a>今来在此敷扬演说《大涅槃经》</p>
  <p id="aJY">“善男子，<a id="a-JZ"></a>我初出家未得阿耨多罗三藐三菩提时，<a id="a-Ja"></a>频婆娑罗王遣使而言：<a id="a-Jb"></a>‘悉达太子，<a id="a-Jc"></a>若为圣王，<a id="a-Jd"></a>我当臣属。<a id="a-Je"></a>若不乐家，<a id="a-Jf"></a>得阿耨多罗三藐三菩提者，<a id="a-Jg"></a>愿先来至此王舍城说法度人，<a id="a-Jh"></a>受我供养。<a id="a-Ji"></a>’我时默然，<a id="a-Jj"></a>已受彼请。</p>
  <p id="aJk">“善男子，<a id="a-Jl"></a>我初得阿耨多罗三藐三菩提已向竭阇国，<a id="a-Jm"></a>时伊连禅河有婆罗门，<a id="a-Jn"></a>姓迦葉氏，<a id="a-Jo"></a>与五百弟子在彼河侧求无上道，<a id="a-Jp"></a>我为是人故往说法。<a id="a-Jq"></a>迦葉言：<a id="a-Jr"></a>‘瞿昙，<a id="a-Js"></a>我今年迈已百二十，<a id="a-Jt"></a>摩伽陀国所有人民，<a id="a-Ju"></a>及其大王频婆娑罗，<a id="a-Jv"></a>咸谓我已证罗汉果。<a id="a-Jw"></a>我今若当在于汝前听受法者，<a id="a-Jx"></a>一切人民或生倒心，<a id="a-Jy"></a>大德迦葉非罗汉耶？<a id="a-Jz"></a>幸愿瞿昙速往余处。<a id="a-K0"></a>若此人民定知瞿昙功德胜我，<a id="a-K1"></a>我等无由复得供养。<a id="a-K2"></a>’我时答言：<a id="a-K3"></a>‘迦葉，<a id="a-K4"></a>汝若于我不生殷重，<a id="a-K5"></a>大瞋恨者，<a id="a-K6"></a>见容一宿，<a id="a-K7"></a>明当早去。<a id="a-K8"></a>’迦葉言：<a id="a-K9"></a>‘瞿昙，<a id="a-KA"></a>我心无他，<a id="a-KB"></a>深相爱重，<a id="a-KC"></a>但我住处有一毒龙，<a id="a-KD"></a>其性暴急，<a id="a-KE"></a>恐相危害。<a id="a-KF"></a>’我言：<a id="a-KG"></a>‘迦葉，<a id="a-KH"></a>毒中之毒，<a id="a-KI"></a>不过三毒，<a id="a-KJ"></a>我今已断。<a id="a-KK"></a>世间之毒，<a id="a-KL"></a>我所不畏。<a id="a-KM"></a>’迦葉复言：<a id="a-KN"></a>‘苟能不畏，<a id="a-KO"></a>善哉听住！<a id="a-KP"></a>’善男子，<a id="a-KQ"></a>我于尔时故为迦葉现十八变，<a id="a-KR"></a>如经中说。<a id="a-KS"></a>尔时，<a id="a-KT"></a>迦葉及其眷属五百等辈，<a id="a-KU"></a>见闻是已证罗汉果。<a id="a-KV"></a>是时，<a id="a-KW"></a>迦葉复有二弟，<a id="a-KX"></a>一名伽耶迦葉，<a id="a-KY"></a>二名那提迦葉，<a id="a-KZ"></a>师徒眷属复有五百，<a id="a-Ka"></a>亦皆证得阿罗汉果。<a id="a-Kb"></a>时王舍城六师之徒闻是事已，<a id="a-Kc"></a>即于我所生大恶心。<a id="a-Kd"></a>我时赴信，<a id="a-Ke"></a>受彼王请诣王舍城，<a id="a-Kf"></a>未至中路，<a id="a-Kg"></a>王与无量百千之众悉来奉迎，<a id="a-Kh"></a>我为说法。<a id="a-Ki"></a>时闻法已，<a id="a-Kj"></a>欲界诸天八万六千发阿耨多罗三藐三菩提心，<a id="a-Kk"></a>频婆娑罗王所将营从十二万人得须陀洹果，<a id="a-Kl"></a>无量众生成就忍心。<a id="a-Km"></a>既入城已，<a id="a-Kn"></a>度舍利弗、<a id="a-Ko"></a>大目揵连及其眷属二百五十，<a id="a-Kp"></a>令舍本心，<a id="a-Kq"></a>出家学道。<a id="a-Kr"></a>我即住彼受王供养，<a id="a-Ks"></a>外道六师相与聚集诣舍卫城。</p>
  <p id="aKt">“时彼城中有一长者名须达多，<a id="a-Ku"></a>为儿娉妇诣王舍城。<a id="a-Kv"></a>既达彼城，<a id="a-Kw"></a>寄止长者珊檀那舍。<a id="a-Kx"></a>时此长者中夜而起，<a id="a-Ky"></a>告诸眷属：<a id="a-Kz"></a>‘仁等可起，<a id="a-L0"></a>速共庄严扫治宅舍，<a id="a-L1"></a>办具肴膳。<a id="a-L2"></a>’须达闻已，<a id="a-L3"></a>寻自思惟：<a id="a-L4"></a>‘将非欲请摩伽王耶？<a id="a-L5"></a>为有婚姻欢乐会乎？<a id="a-L6"></a>’思惟是已，<a id="a-L7"></a>寻前问言：<a id="a-L8"></a>‘大士，<a id="a-L9"></a>欲请摩伽陀王频婆娑罗耶？<a id="a-LA"></a>为有婚姻欢乐会乎？<a id="a-LB"></a>匆务不安，<a id="a-LC"></a>乃如是耶？<a id="a-LD"></a>’长者答言：<a id="a-LE"></a>‘不也，<a id="a-LF"></a>居士，<a id="a-LG"></a>我明请佛无上法王。<a id="a-LH"></a>’须达长者初闻佛名，<a id="a-LI"></a>身毛皆竖，<a id="a-LJ"></a>寻复问言：<a id="a-LK"></a>‘何等名佛？<a id="a-LL"></a>’长者答言：<a id="a-LM"></a>‘汝不闻耶？<a id="a-LN"></a>迦毗罗城有释种子，<a id="a-LO"></a>字悉达多，<a id="a-LP"></a>姓瞿昙氏，<a id="a-LQ"></a>父名白净。<a id="a-LR"></a>其生未久相师占之，<a id="a-LS"></a>定当得作转轮圣王，<a id="a-LT"></a>如庵罗果已在手中。<a id="a-LU"></a>心不愿乐，<a id="a-LV"></a>舍之出家，<a id="a-LW"></a>无师自觉，<a id="a-LX"></a>得阿耨多罗三藐三菩提，<a id="a-LY"></a>贪恚痴尽，<a id="a-LZ"></a>常住无变，<a id="a-La"></a>不生不灭无有忧畏，<a id="a-Lb"></a>于诸众生其心平等，<a id="a-Lc"></a>犹如父母等视一子，<a id="a-Ld"></a>所有身心众中最胜，<a id="a-Le"></a>虽胜一切而无憍慢，<a id="a-Lf"></a>塗割二事其心无二，<a id="a-Lg"></a>智慧通达于法无碍，<a id="a-Lh"></a>具足十力、<a id="a-Li"></a>四无所畏、<a id="a-Lj"></a>五智、<a id="a-Lk"></a>三昧、<a id="a-Ll"></a>大慈大悲及三念处，<a id="a-Lm"></a>故号为佛。<a id="a-Ln"></a>明受我请，<a id="a-Lo"></a>是故匆匆未暇相瞻。<a id="a-Lp"></a>’须达多言：<a id="a-Lq"></a>‘善哉！<a id="a-Lr"></a>大士，<a id="a-Ls"></a>所言佛者，<a id="a-Lt"></a>功德无上，<a id="a-Lu"></a>今在何处？<a id="a-Lv"></a>’长者答言：<a id="a-Lw"></a>‘今在此间王舍大城，<a id="a-Lx"></a>住迦兰陀竹林精舍。<a id="a-Ly"></a>’</p>
  <p id="aLz">“时须达多一心念佛所有功德、<a id="a-M0"></a>十力、<a id="a-M1"></a>无畏、<a id="a-M2"></a>五智、<a id="a-M3"></a>三昧、<a id="a-M4"></a>大慈大悲及三念处。<a id="a-M5"></a>作是念时忽然大明，<a id="a-M6"></a>其明猛盛犹如白日。<a id="a-M7"></a>即寻光出至城门下，<a id="a-M8"></a>佛神力故，<a id="a-M9"></a>门自然开。<a id="a-MA"></a>既出门已，<a id="a-MB"></a>路有天祠，<a id="a-MC"></a>须达经过礼拜致敬，<a id="a-MD"></a>寻还黑闇，<a id="a-ME"></a>心生惶怖，<a id="a-MF"></a>复欲还返所止之处。<a id="a-MG"></a>时彼城门有一天神告须达言：<a id="a-MH"></a>‘仁者，<a id="a-MI"></a>若往如来所者，<a id="a-MJ"></a>多获善利。<a id="a-MK"></a>’须达多言：<a id="a-ML"></a>‘云何善利？<a id="a-MM"></a>’天言：<a id="a-MN"></a>‘长者，<a id="a-MO"></a>假使有人真宝交珞、<a id="a-MP"></a>骏马百匹、<a id="a-MQ"></a>香象百头、<a id="a-MR"></a>宝车百乘，<a id="a-MS"></a>铸金为人其数复百，<a id="a-MT"></a>端正女人身佩璎珞众宝厕填，<a id="a-MU"></a>上妙宫宅殿堂屋字雕文刻镂，<a id="a-MV"></a>金盘银粟银盘金粟，<a id="a-MW"></a>数各一百以施一人，<a id="a-MX"></a>如是展转尽阎浮提所得功德，<a id="a-MY"></a>不如有人发意一步诣如来所。<a id="a-MZ"></a>’须达多言：<a id="a-Ma"></a>‘善男子，<a id="a-Mb"></a>汝是谁耶？<a id="a-Mc"></a>’天言：<a id="a-Md"></a>‘长者，<a id="a-Me"></a>我是胜相婆罗门子，<a id="a-Mf"></a>是汝往昔善知识也。<a id="a-Mg"></a>我因往日见舍利弗、<a id="a-Mh"></a>大目揵连心生欢喜，<a id="a-Mi"></a>舍身得作北方天王毗沙门子，<a id="a-Mj"></a>专知守护此王舍城。<a id="a-Mk"></a>我因礼拜舍利弗等生欢喜心，<a id="a-Ml"></a>尚得如是妙好之身，<a id="a-Mm"></a>况当得见如来大师礼拜供养！<a id="a-Mn"></a>’</p>
  <p id="aMo">“须达长者闻是事已，<a id="a-Mp"></a>即还复道，<a id="a-Mq"></a>来诣我所，<a id="a-Mr"></a>到已头面敬礼我足，<a id="a-Ms"></a>我时即为如应说法。<a id="a-Mt"></a>长者闻已得须陀洹果，<a id="a-Mu"></a>既获果证复请我言：<a id="a-Mv"></a>‘如来大慈，<a id="a-Mw"></a>惟愿临顾，<a id="a-Mx"></a>至舍卫城受我微供。<a id="a-My"></a>’我即问言：<a id="a-Mz"></a>‘卿舍卫城颇有精舍相容受不？<a id="a-N0"></a>’须达多言：<a id="a-N1"></a>‘若佛哀愍必见垂顾，<a id="a-N2"></a>便当自竭营办成立。<a id="a-N3"></a>’善男子，<a id="a-N4"></a>我于尔时默然受请。<a id="a-N5"></a>须达长者已蒙听许，<a id="a-N6"></a>即白我言：<a id="a-N7"></a>‘我从昔来未为斯事，<a id="a-N8"></a>惟愿如来遣舍利弗指授仪则。<a id="a-N9"></a>’我即顾命敕令营佐。<a id="a-NA"></a>时舍利弗与须达多，<a id="a-NB"></a>共载一车往舍卫城，<a id="a-NC"></a>我神力故经一日夜便到所止。<a id="a-ND"></a>时须达多白舍利弗：<a id="a-NE"></a>‘大德，<a id="a-NF"></a>此大城外何处有地，<a id="a-NG"></a>不近不远多饶泉池，<a id="a-NH"></a>有好林树，<a id="a-NI"></a>华果郁茂，<a id="a-NJ"></a>清净闲旷？<a id="a-NK"></a>我当于中为佛世尊及比丘僧造立精舍。<a id="a-NL"></a>’舍利弗言：<a id="a-NM"></a>‘祇陀园林，<a id="a-NN"></a>不近不远，<a id="a-NO"></a>清净寂寞，<a id="a-NP"></a>多有泉流，<a id="a-NQ"></a>树木华果随时而有，<a id="a-NR"></a>此处最胜，<a id="a-NS"></a>可立精舍。<a id="a-NT"></a>’</p>
  <p id="aNU">“时须达多闻是语已，<a id="a-NV"></a>即往祇陀大长者所，<a id="a-NW"></a>告祇陀言：<a id="a-NX"></a>‘我今欲为无上法王造立僧坊，<a id="a-NY"></a>唯仁园地可以造立。<a id="a-NZ"></a>吾今欲买，<a id="a-Na"></a>能见与不？<a id="a-Nb"></a>’祇陀答言：<a id="a-Nc"></a>‘设以真金遍布其地，<a id="a-Nd"></a>犹不相与。<a id="a-Ne"></a>’须达多言：<a id="a-Nf"></a>‘善哉！<a id="a-Ng"></a>祇陀，<a id="a-Nh"></a>林地属我，<a id="a-Ni"></a>汝便取金。<a id="a-Nj"></a>’祇陀答言：<a id="a-Nk"></a>‘我园不卖，<a id="a-Nl"></a>云何取金？<a id="a-Nm"></a>’须达多言：<a id="a-Nn"></a>‘若意不了，<a id="a-No"></a>当共往诣断事人所。<a id="a-Np"></a>’时二长者即共俱往，<a id="a-Nq"></a>断事者言：<a id="a-Nr"></a>‘园属须达，<a id="a-Ns"></a>祇陀取金。<a id="a-Nt"></a>’须达长者即时使人车马载负随集布地，<a id="a-Nu"></a>一日之中唯五百步金未周遍。<a id="a-Nv"></a>祇陀言曰：<a id="a-Nw"></a>‘长者若悔，<a id="a-Nx"></a>随意听止。<a id="a-Ny"></a>’须达多言：<a id="a-Nz"></a>‘吾不悔也，<a id="a-O0"></a>自念当出何藏金足。<a id="a-O1"></a>’祇陀念言：<a id="a-O2"></a>‘如来法王真实无上，<a id="a-O3"></a>所说妙法清净无染，<a id="a-O4"></a>故使斯人轻宝乃尔。<a id="a-O5"></a>’即语须达：<a id="a-O6"></a>‘余未遍者，<a id="a-O7"></a>不复须金，<a id="a-O8"></a>请以见与。<a id="a-O9"></a>我自为佛造立门楼，<a id="a-OA"></a>常使如来经由出入。<a id="a-OB"></a>’祇陀长者自造门坊，<a id="a-OC"></a>须达长者七日之中成立大房足三百间，<a id="a-OD"></a>禅坊静处六十三所，<a id="a-OE"></a>冬屋夏堂各各别异，<a id="a-OF"></a>厨坊、<a id="a-OG"></a>浴室、<a id="a-OH"></a>洗脚之处、<a id="a-OI"></a>大小圊厕无不备足。<a id="a-OJ"></a>所设已讫，<a id="a-OK"></a>即执香炉，<a id="a-OL"></a>向王舍城遥作是言：<a id="a-OM"></a>‘所设已办，<a id="a-ON"></a>惟愿如来慈哀怜愍，<a id="a-OO"></a>为诸众生受是住处。<a id="a-OP"></a>’我时玄知是长者心，<a id="a-OQ"></a>即与大众发王舍城，<a id="a-OR"></a>譬如壮士屈伸臂顷，<a id="a-OS"></a>至舍卫城祇陀园林须达精舍。<a id="a-OT"></a>我既到已，<a id="a-OU"></a>须达长者以其所设奉施于我，<a id="a-OV"></a>我时受已即住其中。</p>
 </body>
</html>