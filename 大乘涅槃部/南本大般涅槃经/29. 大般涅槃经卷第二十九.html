<!doctype html>
<html id="z3IBTc0Kp" data-ver="1640">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第二十九</h1>
  <h2 id="a2">师子吼菩萨品第二十三之五</h2>
  <p id="a3">师子吼言：<a id="a-4"></a>“世尊，<a id="a-5"></a>如经中说，<a id="a-6"></a>若毗婆舍那能破烦恼，<a id="a-7"></a>何故复修奢摩他耶？<a id="a-8"></a>”</p>
  <p id="a9">佛言：<a id="a-A"></a>“善男子，<a id="a-B"></a>汝言毗婆舍那破烦恼者，<a id="a-C"></a>是义不然。<a id="a-D"></a>何以故？<a id="a-E"></a>有智慧时则无烦恼，<a id="a-F"></a>有烦恼时则无智慧，<a id="a-G"></a>云何而言毗婆舍那能破烦恼？<a id="a-H"></a>善男子，<a id="a-I"></a>譬如明时无闇，<a id="a-J"></a>闇时无明。<a id="a-K"></a>若有说言明能破闇，<a id="a-L"></a>无有是处。<a id="a-M"></a>善男子，<a id="a-N"></a>谁有智慧，<a id="a-O"></a>谁有烦恼，<a id="a-P"></a>而言智慧能破烦恼？<a id="a-Q"></a>如其无者，<a id="a-R"></a>则无所破。<a id="a-S"></a>善男子，<a id="a-T"></a>若言智慧能破烦恼，<a id="a-U"></a>为到故破？<a id="a-V"></a>不到故破？<a id="a-W"></a>若不到破者，<a id="a-X"></a>凡夫众生则应能破。<a id="a-Y"></a>若到故破者，<a id="a-Z"></a>初念应破；<a id="a-a"></a>若初念不破，<a id="a-b"></a>后亦不破；<a id="a-c"></a>若初到便破，<a id="a-d"></a>是则不到，<a id="a-e"></a>云何说言智慧能破？<a id="a-f"></a>若言到与不到而能破者，<a id="a-g"></a>是义不然。<a id="a-h"></a>复次，<a id="a-i"></a>毗婆舍那破烦恼者，<a id="a-j"></a>为独能破？<a id="a-k"></a>为伴故破？<a id="a-l"></a>若独能破，<a id="a-m"></a>菩萨何故修八正道？<a id="a-n"></a>若伴故破，<a id="a-o"></a>当知独则不能破也。<a id="a-p"></a>若独不能，<a id="a-q"></a>伴亦不能。<a id="a-r"></a>如一盲人不能见色，<a id="a-s"></a>虽伴众盲亦不能见，<a id="a-t"></a>毗婆舍那亦复如是。</p>
  <p id="au">“善男子，<a id="a-v"></a>如地坚性、<a id="a-w"></a>火热性、<a id="a-x"></a>水湿性、<a id="a-y"></a>风动性，<a id="a-z"></a>而地坚性乃至风动性，<a id="a-10"></a>非因缘作，<a id="a-11"></a>其性自尔。<a id="a-12"></a>如四大性，<a id="a-13"></a>烦恼亦尔，<a id="a-14"></a>性自是断。<a id="a-15"></a>若是断者，<a id="a-16"></a>云何而言智慧能断？<a id="a-17"></a>以是义故，<a id="a-18"></a>毗婆舍那决定不能破诸烦恼。<a id="a-19"></a>善男子，<a id="a-1A"></a>如盐性碱令异物碱，<a id="a-1B"></a>蜜本性甘令异物甘，<a id="a-1C"></a>水本性湿令异物湿；<a id="a-1D"></a>智慧性灭令异法灭者，<a id="a-1E"></a>是义不然。<a id="a-1F"></a>何以故？<a id="a-1G"></a>若法无灭，<a id="a-1H"></a>云何智慧强能令灭？<a id="a-1I"></a>若言盐碱令异物碱，<a id="a-1J"></a>慧灭亦尔能令异法灭者，<a id="a-1K"></a>是亦不然。<a id="a-1L"></a>何以故？<a id="a-1M"></a>智慧之性念念灭故，<a id="a-1N"></a>若念念灭，<a id="a-1O"></a>云何而言能灭他法？<a id="a-1P"></a>以是义故，<a id="a-1Q"></a>智慧之性不破烦恼。</p>
  <p id="a1R">“善男子，<a id="a-1S"></a>一切诸法有二种灭：<a id="a-1T"></a>一者、<a id="a-1U"></a>性灭，<a id="a-1V"></a>二者、<a id="a-1W"></a>毕竟灭。<a id="a-1X"></a>若性灭者，<a id="a-1Y"></a>云何而言智慧能灭？<a id="a-1Z"></a>若言智慧能灭烦恼，<a id="a-1a"></a>如火烧物，<a id="a-1b"></a>是义不然。<a id="a-1c"></a>何以故？<a id="a-1d"></a>如火烧物，<a id="a-1e"></a>则有遗烬；<a id="a-1f"></a>智慧若尔，<a id="a-1g"></a>应有余烬。<a id="a-1h"></a>如斧伐树，<a id="a-1i"></a>破处可见，<a id="a-1j"></a>智慧若尔，<a id="a-1k"></a>有何可见？<a id="a-1l"></a>慧若能令烦恼离者，<a id="a-1m"></a>如是烦恼应余处现，<a id="a-1n"></a>如诸外道离六大城拘尸城现。<a id="a-1o"></a>若是烦恼不余处现，<a id="a-1p"></a>则知智慧不能令离。</p>
  <p id="a1q">“善男子，<a id="a-1r"></a>一切诸法性若自空，<a id="a-1s"></a>谁能令生？<a id="a-1t"></a>谁能令灭？<a id="a-1u"></a>生异灭异，<a id="a-1v"></a>无造作者。<a id="a-1w"></a>善男子，<a id="a-1x"></a>若修习定，<a id="a-1y"></a>则得如是正智正见。<a id="a-1z"></a>以是义故，<a id="a-20"></a>我经中说，<a id="a-21"></a>若有比丘修习定者，<a id="a-22"></a>能见五阴生灭之相。<a id="a-23"></a>善男子，<a id="a-24"></a>若不修定，<a id="a-25"></a>世间之事尚不能了，<a id="a-26"></a>况于出世？<a id="a-27"></a>若无定者，<a id="a-28"></a>平处颠坠，<a id="a-29"></a>心缘异法，<a id="a-2A"></a>口宣异言，<a id="a-2B"></a>耳闻异声，<a id="a-2C"></a>心解异义，<a id="a-2D"></a>欲造异字，<a id="a-2E"></a>手书异文，<a id="a-2F"></a>欲行异路，<a id="a-2G"></a>身涉异径。<a id="a-2H"></a>若有修习三昧定者，<a id="a-2I"></a>则大利益乃至阿耨多罗三藐三菩提。</p>
  <p id="a2J">“善男子，<a id="a-2K"></a>菩萨摩诃萨具足二法能大利益：<a id="a-2L"></a>一定、<a id="a-2M"></a>二智。<a id="a-2N"></a>善男子，<a id="a-2O"></a>如刈菅草，<a id="a-2P"></a>执急则断，<a id="a-2Q"></a>菩萨摩诃萨修是二法亦复如是。<a id="a-2R"></a>善男子，<a id="a-2S"></a>如拔坚木，<a id="a-2T"></a>先以手动，<a id="a-2U"></a>后则易出；<a id="a-2V"></a>菩萨定慧亦复如是，<a id="a-2W"></a>先以定动，<a id="a-2X"></a>后以智拔。<a id="a-2Y"></a>善男子，<a id="a-2Z"></a>如浣垢衣，<a id="a-2a"></a>先以灰汁，<a id="a-2b"></a>后以清水，<a id="a-2c"></a>衣则鲜洁，<a id="a-2d"></a>菩萨定慧亦复如是。<a id="a-2e"></a>善男子，<a id="a-2f"></a>如先读诵，<a id="a-2g"></a>后则解义，<a id="a-2h"></a>菩萨定慧亦复如是。<a id="a-2i"></a>善男子，<a id="a-2j"></a>譬如勇人，<a id="a-2k"></a>先以铠仗牢自庄严，<a id="a-2l"></a>然后御阵，<a id="a-2m"></a>能坏怨贼，<a id="a-2n"></a>菩萨定慧亦复如是。<a id="a-2o"></a>善男子，<a id="a-2p"></a>譬如工匠甘鬲盛金，<a id="a-2q"></a>自在随意挠搅融消，<a id="a-2r"></a>菩萨定慧亦复如是。<a id="a-2s"></a>善男子，<a id="a-2t"></a>譬如明镜照了面像，<a id="a-2u"></a>菩萨定慧亦复如是。<a id="a-2v"></a>善男子，<a id="a-2w"></a>如先平地，<a id="a-2x"></a>然后下种，<a id="a-2y"></a>先从师受，<a id="a-2z"></a>后思惟义，<a id="a-30"></a>菩萨定慧亦复如是。<a id="a-31"></a>以是义故，<a id="a-32"></a>菩萨摩诃萨修是二法能大利益。</p>
  <p id="a33">“善男子，<a id="a-34"></a>菩萨摩诃萨修是二法，<a id="a-35"></a>调摄五根，<a id="a-36"></a>堪忍众苦，<a id="a-37"></a>所谓饥渴寒热、<a id="a-38"></a>打掷骂辱、<a id="a-39"></a>恶兽所啮、<a id="a-3A"></a>蚊虻所螫，<a id="a-3B"></a>常摄其心不令放逸，<a id="a-3C"></a>不为利养行于非法，<a id="a-3D"></a>客尘烦恼所不能污，<a id="a-3E"></a>不为诸邪异见所惑，<a id="a-3F"></a>常能远离诸恶觉观，<a id="a-3G"></a>不久成就阿耨多罗三藐三菩提，<a id="a-3H"></a>为欲成就利众生故。<a id="a-3I"></a>善男子，<a id="a-3J"></a>菩萨摩诃萨修是二法，<a id="a-3K"></a>四倒暴风不能吹动，<a id="a-3L"></a>如须弥山虽为四风之所吹鼓不能令动；<a id="a-3M"></a>不为外道邪师所拔，<a id="a-3N"></a>如帝释幢不可移转，<a id="a-3O"></a>众邪异术不能诳惑；<a id="a-3P"></a>常受微妙第一安乐，<a id="a-3Q"></a>能解如来深秘密义，<a id="a-3R"></a>受乐不欣，<a id="a-3S"></a>逢苦不戚，<a id="a-3T"></a>诸天世人恭敬赞叹，<a id="a-3U"></a>明见生死及非生死，<a id="a-3V"></a>善能了知法界法性，<a id="a-3W"></a>身有常乐我净之法，<a id="a-3X"></a>是则名为大涅槃乐。</p>
  <p id="a3Y">“善男子，<a id="a-3Z"></a>定相者名空三昧，<a id="a-3a"></a>慧相者名无愿三昧，<a id="a-3b"></a>舍相者名无相三昧。<a id="a-3c"></a>善男子，<a id="a-3d"></a>若有菩萨摩诃萨善知定时、<a id="a-3e"></a>慧时、<a id="a-3f"></a>舍时及知非时，<a id="a-3g"></a>是名菩萨摩诃萨行菩提道。<a id="a-3h"></a>”</p>
  <p id="a3i">师子吼言：<a id="a-3j"></a>“世尊，<a id="a-3k"></a>云何菩萨知时非时？<a id="a-3l"></a>”</p>
  <p id="a3m">“善男子，<a id="a-3n"></a>菩萨摩诃萨因于受乐生大憍慢，<a id="a-3o"></a>或因说法而生憍慢，<a id="a-3p"></a>或因精勤而生憍慢，<a id="a-3q"></a>或因解义善问答时而生憍慢，<a id="a-3r"></a>或因亲近恶知识故而生憍慢，<a id="a-3s"></a>或因布施所重之物而生憍慢，<a id="a-3t"></a>或因世间善法功德而生憍慢，<a id="a-3u"></a>或因世间豪贵之人所恭敬故而生憍慢，<a id="a-3v"></a>当知尔时，<a id="a-3w"></a>不宜修智，<a id="a-3x"></a>宜应修定，<a id="a-3y"></a>是名菩萨知时非时。<a id="a-3z"></a>若有菩萨勤修精进，<a id="a-40"></a>未得利益涅槃之乐，<a id="a-41"></a>以不得故生于悔心，<a id="a-42"></a>以钝根故不能调伏五情诸根，<a id="a-43"></a>诸垢烦恼势力盛故自疑戒律，<a id="a-44"></a>有羸损故，<a id="a-45"></a>当知尔时，<a id="a-46"></a>不宜修定，<a id="a-47"></a>宜应修智，<a id="a-48"></a>是名菩萨知时非时。<a id="a-49"></a>善男子，<a id="a-4A"></a>若有菩萨定慧二法不平等者，<a id="a-4B"></a>当知尔时，<a id="a-4C"></a>不宜修舍，<a id="a-4D"></a>二法若等则宜修之，<a id="a-4E"></a>是名菩萨知时非时。<a id="a-4F"></a>善男子，<a id="a-4G"></a>若有菩萨修习定慧起烦恼者，<a id="a-4H"></a>当知尔时，<a id="a-4I"></a>不宜修舍，<a id="a-4J"></a>宜应读诵书写解说十二部经，<a id="a-4K"></a>念佛、<a id="a-4L"></a>念法、<a id="a-4M"></a>念僧、<a id="a-4N"></a>念戒、<a id="a-4O"></a>念天、<a id="a-4P"></a>念舍，<a id="a-4Q"></a>是名修舍。<a id="a-4R"></a>善男子，<a id="a-4S"></a>若有菩萨修习如是三法相者，<a id="a-4T"></a>以是因缘得无相涅槃。<a id="a-4U"></a>”</p>
  <p id="a4V">师子吼言：<a id="a-4W"></a>“世尊，<a id="a-4X"></a>无十相故名大涅槃。<a id="a-4Y"></a>为无相者，<a id="a-4Z"></a>复以何缘，<a id="a-4a"></a>名为无生、<a id="a-4b"></a>无出、<a id="a-4c"></a>无作、<a id="a-4d"></a>屋宅、<a id="a-4e"></a>洲、<a id="a-4f"></a>归、<a id="a-4g"></a>安隐、<a id="a-4h"></a>灭度、<a id="a-4i"></a>涅槃、<a id="a-4j"></a>寂静、<a id="a-4k"></a>无诸病苦、<a id="a-4l"></a>无所有耶？<a id="a-4m"></a>”</p>
  <p id="a4n">佛言：<a id="a-4o"></a>“善男子，<a id="a-4p"></a>无因缘故，<a id="a-4q"></a>故名无生；<a id="a-4r"></a>以无为故，<a id="a-4s"></a>故名无出；<a id="a-4t"></a>无造业故，<a id="a-4u"></a>故名无作；<a id="a-4v"></a>不入五见，<a id="a-4w"></a>故名屋宅；<a id="a-4x"></a>离四瀑水，<a id="a-4y"></a>故名为洲；<a id="a-4z"></a>调众生故，<a id="a-50"></a>故名归依；<a id="a-51"></a>坏结贼故，<a id="a-52"></a>故名安隐；<a id="a-53"></a>诸结火灭，<a id="a-54"></a>故名灭度；<a id="a-55"></a>离觉观故，<a id="a-56"></a>故名涅槃；<a id="a-57"></a>远愦闹故，<a id="a-58"></a>名曰寂静；<a id="a-59"></a>永断必死，<a id="a-5A"></a>故名无病；<a id="a-5B"></a>一切无故，<a id="a-5C"></a>名无所有。<a id="a-5D"></a>善男子，<a id="a-5E"></a>若菩萨摩诃萨作是观时，<a id="a-5F"></a>即得明了见于佛性。<a id="a-5G"></a>”</p>
  <p id="a5H">师子吼言：<a id="a-5I"></a>“世尊，<a id="a-5J"></a>菩萨摩诃萨成就几法，<a id="a-5K"></a>能见如是无相涅槃至无所有？<a id="a-5L"></a>”</p>
  <p id="a5M">佛言：<a id="a-5N"></a>“善男子，<a id="a-5O"></a>菩萨摩诃萨成就十法，<a id="a-5P"></a>则能明见涅槃无相至无所有。<a id="a-5Q"></a>何等为十？</p>
  <p id="a5R">“一者、<a id="a-5S"></a>信心具足。<a id="a-5T"></a>云何名为信心具足？<a id="a-5U"></a>深信佛、<a id="a-5V"></a>法、<a id="a-5W"></a>众僧是常，<a id="a-5X"></a>十方诸佛方便示现，<a id="a-5Y"></a>一切众生及一阐提悉有佛性。<a id="a-5Z"></a>不信如来生老病死及修苦行，<a id="a-5a"></a>提婆达多真实破僧、<a id="a-5b"></a>出佛身血，<a id="a-5c"></a>如来毕竟入于涅槃，<a id="a-5d"></a>正法灭尽。<a id="a-5e"></a>是名菩萨信心具足。</p>
  <p id="a5f">“二者、<a id="a-5g"></a>净戒具足。<a id="a-5h"></a>云何名为净戒具足？<a id="a-5i"></a>善男子，<a id="a-5j"></a>若有菩萨自言戒净，<a id="a-5k"></a>虽不与彼女人和合，<a id="a-5l"></a>见女人时或共嘲调、<a id="a-5m"></a>言语戏笑，<a id="a-5n"></a>如是菩萨成就欲法，<a id="a-5o"></a>毁破净戒，<a id="a-5p"></a>污辱梵行，<a id="a-5q"></a>令戒杂秽，<a id="a-5r"></a>不得名为净戒具足。<a id="a-5s"></a>复有菩萨自言戒净，<a id="a-5t"></a>虽不与彼女人身合、<a id="a-5u"></a>嘲调、<a id="a-5v"></a>戏笑，<a id="a-5w"></a>于壁障外，<a id="a-5x"></a>遥闻女人璎珞环钏种种诸声，<a id="a-5y"></a>心生爱著，<a id="a-5z"></a>如是菩萨成就欲法，<a id="a-60"></a>毁破净戒，<a id="a-61"></a>污辱梵行，<a id="a-62"></a>令戒杂秽，<a id="a-63"></a>不得名为净戒具足。<a id="a-64"></a>复有菩萨自言戒净，<a id="a-65"></a>虽复不与女人和合、<a id="a-66"></a>言语、<a id="a-67"></a>嘲调、<a id="a-68"></a>听其音声，<a id="a-69"></a>然见男子随逐女时，<a id="a-6A"></a>或见女人随逐男时，<a id="a-6B"></a>便生贪著，<a id="a-6C"></a>如是菩萨成就欲法，<a id="a-6D"></a>毁破净戒，<a id="a-6E"></a>污辱梵行，<a id="a-6F"></a>令戒杂秽，<a id="a-6G"></a>不得名为净戒具足。<a id="a-6H"></a>复有菩萨自言戒净，<a id="a-6I"></a>虽复不与女人和合、<a id="a-6J"></a>言语、<a id="a-6K"></a>嘲调、<a id="a-6L"></a>听其音声、<a id="a-6M"></a>见男女相随，<a id="a-6N"></a>然为生天受五欲乐，<a id="a-6O"></a>如是菩萨成就欲法，<a id="a-6P"></a>毁破净戒，<a id="a-6Q"></a>污辱梵行，<a id="a-6R"></a>令戒杂秽，<a id="a-6S"></a>不得名为净戒具足。<a id="a-6T"></a>善男子，<a id="a-6U"></a>若有菩萨清净持戒，<a id="a-6V"></a>而不为戒，<a id="a-6W"></a>不为尸罗波罗蜜，<a id="a-6X"></a>不为众生，<a id="a-6Y"></a>不为利养，<a id="a-6Z"></a>不为菩提，<a id="a-6a"></a>不为涅槃，<a id="a-6b"></a>不为声闻、<a id="a-6c"></a>辟支佛，<a id="a-6d"></a>唯为最上第一义故护持禁戒。<a id="a-6e"></a>善男子，<a id="a-6f"></a>是名菩萨净戒具足。</p>
  <p id="a6g">“三者、<a id="a-6h"></a>亲近诸善知识。<a id="a-6i"></a>善知识者，<a id="a-6j"></a>若有能说信、<a id="a-6k"></a>戒、<a id="a-6l"></a>多闻、<a id="a-6m"></a>布施、<a id="a-6n"></a>智慧，<a id="a-6o"></a>令人受行，<a id="a-6p"></a>是名菩萨善知识也。</p>
  <p id="a6q">“四者、<a id="a-6r"></a>乐于寂静。<a id="a-6s"></a>寂静者，<a id="a-6t"></a>所谓身心寂静，<a id="a-6u"></a>观察诸法甚深法界，<a id="a-6v"></a>是名寂静。</p>
  <p id="a6w">“五者、<a id="a-6x"></a>精进。<a id="a-6y"></a>精进者，<a id="a-6z"></a>所谓系心观四正谛，<a id="a-70"></a>设头火燃终不放舍，<a id="a-71"></a>是名精进。</p>
  <p id="a72">“六者、<a id="a-73"></a>念具足。<a id="a-74"></a>念具足者，<a id="a-75"></a>所谓念佛、<a id="a-76"></a>念法、<a id="a-77"></a>念僧、<a id="a-78"></a>念戒、<a id="a-79"></a>念天、<a id="a-7A"></a>念舍，<a id="a-7B"></a>是名念具足。</p>
  <p id="a7C">“七者、<a id="a-7D"></a>软语。<a id="a-7E"></a>软语者，<a id="a-7F"></a>所谓实语、<a id="a-7G"></a>妙语、<a id="a-7H"></a>先意问讯时语、<a id="a-7I"></a>真语，<a id="a-7J"></a>是名软语。</p>
  <p id="a7K">“八者、<a id="a-7L"></a>护法。<a id="a-7M"></a>护法者，<a id="a-7N"></a>所谓爱乐正法，<a id="a-7O"></a>常乐演说，<a id="a-7P"></a>读诵书写，<a id="a-7Q"></a>思惟其义，<a id="a-7R"></a>广宣敷扬，<a id="a-7S"></a>令其流布。<a id="a-7T"></a>若见有人书写解说、<a id="a-7U"></a>读诵赞叹、<a id="a-7V"></a>思惟义者，<a id="a-7W"></a>为求资生而供养之，<a id="a-7X"></a>所谓衣服、<a id="a-7Y"></a>饮食、<a id="a-7Z"></a>卧具、<a id="a-7a"></a>医药，<a id="a-7b"></a>为护法故不惜身命，<a id="a-7c"></a>是名护法。</p>
  <p id="a7d">“九者、<a id="a-7e"></a>菩萨摩诃萨见有同学同戒有所乏少，<a id="a-7f"></a>转从他乞熏钵、<a id="a-7g"></a>染衣、<a id="a-7h"></a>瞻病所须、<a id="a-7i"></a>衣服、<a id="a-7j"></a>饮食、<a id="a-7k"></a>卧具、<a id="a-7l"></a>房舍而供给之。</p>
  <p id="a7m">“十者、<a id="a-7n"></a>具足智慧。<a id="a-7o"></a>智慧者，<a id="a-7p"></a>所谓观于如来常乐我净，<a id="a-7q"></a>一切众生悉有佛性；<a id="a-7r"></a>观法二相，<a id="a-7s"></a>所谓空不空、<a id="a-7t"></a>常无常、<a id="a-7u"></a>乐无乐、<a id="a-7v"></a>我无我、<a id="a-7w"></a>净不净，<a id="a-7x"></a>异法可断异法不可断、<a id="a-7y"></a>异法从缘生异法从缘见、<a id="a-7z"></a>异法从缘果异法非缘果，<a id="a-80"></a>是名具足智慧。</p>
  <p id="a81">“善男子，<a id="a-82"></a>是名菩萨具足十法即能明见涅槃无相。<a id="a-83"></a>”</p>
  <p id="a84">师子吼言：<a id="a-85"></a>“世尊，<a id="a-86"></a>如佛先告纯陀：<a id="a-87"></a>‘汝今已得见于佛性，<a id="a-88"></a>得大涅槃，<a id="a-89"></a>成就阿耨多罗三藐三菩提。<a id="a-8A"></a>’是义云何？</p>
  <p id="a8B">“世尊，<a id="a-8C"></a>如经中说，<a id="a-8D"></a>若施畜生得百倍报，<a id="a-8E"></a>施一阐提得千倍报，<a id="a-8F"></a>施持戒者百千倍报，<a id="a-8G"></a>若施外道断烦恼者得无量报，<a id="a-8H"></a>施四道向及以四果至辟支佛得无量报，<a id="a-8I"></a>施不退菩萨及最后身诸大菩萨、<a id="a-8J"></a>如来世尊，<a id="a-8K"></a>所得福报无量无边、<a id="a-8L"></a>不可称计、<a id="a-8M"></a>不可思议。<a id="a-8N"></a>纯陀大士若受如是无量报者，<a id="a-8O"></a>是报无尽，<a id="a-8P"></a>何时当得阿耨多罗三藐三菩提？<a id="a-8Q"></a>世尊，<a id="a-8R"></a>经中复说，<a id="a-8S"></a>若人重心造善恶业必得果报，<a id="a-8T"></a>若现世受、<a id="a-8U"></a>若次生受、<a id="a-8V"></a>若后世受。<a id="a-8W"></a>纯陀善业重心作故，<a id="a-8X"></a>当知是业必定受报。<a id="a-8Y"></a>若定受报，<a id="a-8Z"></a>云何得成阿耨多罗三藐三菩提？<a id="a-8a"></a>云何复得见于佛性？</p>
  <p id="a8b">“世尊，<a id="a-8c"></a>经中复说，<a id="a-8d"></a>施三种人果报无尽：<a id="a-8e"></a>一者、<a id="a-8f"></a>病人，<a id="a-8g"></a>二者、<a id="a-8h"></a>父母，<a id="a-8i"></a>三者、<a id="a-8j"></a>如来。<a id="a-8k"></a>世尊，<a id="a-8l"></a>经中复说，<a id="a-8m"></a>佛告阿难，<a id="a-8n"></a>一切众生如其无有欲界业者，<a id="a-8o"></a>即得阿耨多罗三藐三菩提，<a id="a-8p"></a>色、<a id="a-8q"></a>无色业亦复如是。<a id="a-8r"></a>世尊，<a id="a-8s"></a>如法句偈，<a id="a-8t"></a>非空非海中，<a id="a-8u"></a>非入山石间，<a id="a-8v"></a>无有地方所，<a id="a-8w"></a>脱之不受业。<a id="a-8x"></a>又阿尼楼驮言：<a id="a-8y"></a>‘世尊，<a id="a-8z"></a>我忆往昔以一食施，<a id="a-90"></a>八万劫中不堕三恶。<a id="a-91"></a>’世尊，<a id="a-92"></a>一食之施尚得是报，<a id="a-93"></a>何况纯陀信心施佛，<a id="a-94"></a>具足成就檀波罗蜜！<a id="a-95"></a>世尊，<a id="a-96"></a>若善果报不可尽者，<a id="a-97"></a>谤方等经、<a id="a-98"></a>犯五逆罪、<a id="a-99"></a>毁四重禁、<a id="a-9A"></a>一阐提罪云何可尽？<a id="a-9B"></a>若不可尽，<a id="a-9C"></a>云何能得见于佛性，<a id="a-9D"></a>成阿耨多罗三藐三菩提？<a id="a-9E"></a>”</p>
  <p id="a9F">佛言：<a id="a-9G"></a>“善哉！<a id="a-9H"></a>善哉！<a id="a-9I"></a>善男子，<a id="a-9J"></a>唯有二人能得无量无边功德，<a id="a-9K"></a>不可称计，<a id="a-9L"></a>不可宣说，<a id="a-9M"></a>能竭生死漂流瀑河，<a id="a-9N"></a>降魔怨敌，<a id="a-9O"></a>摧魔胜幢，<a id="a-9P"></a>能转如来无上法轮：<a id="a-9Q"></a>一者、<a id="a-9R"></a>善问，<a id="a-9S"></a>二者、<a id="a-9T"></a>善答。<a id="a-9U"></a>善男子，<a id="a-9V"></a>佛十力中，<a id="a-9W"></a>业力最深。<a id="a-9X"></a>善男子，<a id="a-9Y"></a>有诸众生于业缘中心轻不信，<a id="a-9Z"></a>为度彼故作如是说。</p>
  <p id="a9a">“善男子，<a id="a-9b"></a>一切作业有轻有重，<a id="a-9c"></a>轻重二业复各有二：<a id="a-9d"></a>一者、<a id="a-9e"></a>决定，<a id="a-9f"></a>二、<a id="a-9g"></a>不决定。<a id="a-9h"></a>善男子，<a id="a-9i"></a>或有人言：<a id="a-9j"></a>‘恶业无果。<a id="a-9k"></a>若言恶业定有果者，<a id="a-9l"></a>云何气嘘旃陀罗而得生天？<a id="a-9m"></a>鸯掘摩罗得解脱果？<a id="a-9n"></a>以是义故，<a id="a-9o"></a>当知作业有定得果、<a id="a-9p"></a>不定得果。<a id="a-9q"></a>’我为除断如是邪见故于经中说如是语：<a id="a-9r"></a>‘一切作业无不得果。<a id="a-9s"></a>’</p>
  <p id="a9t">“善男子，<a id="a-9u"></a>或有重业可得作轻，<a id="a-9v"></a>或有轻业可得作重，<a id="a-9w"></a>非一切人，<a id="a-9x"></a>唯有愚智。<a id="a-9y"></a>是故当知，<a id="a-9z"></a>非一切业悉定得果，<a id="a-A0"></a>虽不定得，<a id="a-A1"></a>亦非不得。<a id="a-A2"></a>善男子，<a id="a-A3"></a>一切众生凡有二种：<a id="a-A4"></a>一者、<a id="a-A5"></a>智人，<a id="a-A6"></a>二者、<a id="a-A7"></a>愚人。<a id="a-A8"></a>有智之人以智慧力，<a id="a-A9"></a>能令地狱极重之业现世轻受；<a id="a-AA"></a>愚痴之人，<a id="a-AB"></a>现世轻业地狱重受。<a id="a-AC"></a>”</p>
  <p id="aAD">师子吼言：<a id="a-AE"></a>“世尊，<a id="a-AF"></a>若如是者，<a id="a-AG"></a>则不应求清净梵行及解脱果。<a id="a-AH"></a>”</p>
  <p id="aAI">佛言：<a id="a-AJ"></a>“善男子，<a id="a-AK"></a>若一切业定得果者，<a id="a-AL"></a>则不应求梵行解脱；<a id="a-AM"></a>以不定故，<a id="a-AN"></a>则修梵行及解脱果。</p>
  <p id="aAO">“善男子，<a id="a-AP"></a>若能远离一切恶业则得善果，<a id="a-AQ"></a>若远善业则得恶果。<a id="a-AR"></a>若一切业定得果者，<a id="a-AS"></a>则不应求修习圣道，<a id="a-AT"></a>若不修道则无解脱。<a id="a-AU"></a>一切圣人所以修道，<a id="a-AV"></a>为坏定业得轻报故，<a id="a-AW"></a>不定之业无果报故。<a id="a-AX"></a>若一切业定得果者，<a id="a-AY"></a>则不应求修习圣道。<a id="a-AZ"></a>若人远离修习圣道得解脱者，<a id="a-Aa"></a>无有是处；<a id="a-Ab"></a>不得解脱得涅槃者，<a id="a-Ac"></a>亦无是处。</p>
  <p id="aAd">“善男子，<a id="a-Ae"></a>若一切业定得果者，<a id="a-Af"></a>一世所作纯善之业，<a id="a-Ag"></a>应当永已常受安乐；<a id="a-Ah"></a>一世所作极重恶业，<a id="a-Ai"></a>亦应永已受大苦恼。<a id="a-Aj"></a>业果若尔，<a id="a-Ak"></a>则无修道、<a id="a-Al"></a>解脱、<a id="a-Am"></a>涅槃。<a id="a-An"></a>人作人受，<a id="a-Ao"></a>婆罗门作婆罗门受，<a id="a-Ap"></a>若如是者，<a id="a-Aq"></a>则不应有下姓下有，<a id="a-Ar"></a>人应常人，<a id="a-As"></a>婆罗门应常婆罗门。<a id="a-At"></a>小时作业应小时受，<a id="a-Au"></a>不应中年及老时受；<a id="a-Av"></a>老时作恶生地狱中，<a id="a-Aw"></a>地狱初身不应便受，<a id="a-Ax"></a>应待老时然后乃受。<a id="a-Ay"></a>若老时不杀，<a id="a-Az"></a>不应壮年得寿，<a id="a-B0"></a>若无壮寿，<a id="a-B1"></a>云何至老？<a id="a-B2"></a>业无失故。<a id="a-B3"></a>业若无失，<a id="a-B4"></a>云何而有修道、<a id="a-B5"></a>涅槃？</p>
  <p id="aB6">“善男子，<a id="a-B7"></a>业有二种，<a id="a-B8"></a>定以不定。<a id="a-B9"></a>定业有二：<a id="a-BA"></a>一者、<a id="a-BB"></a>报定，<a id="a-BC"></a>二者、<a id="a-BD"></a>时定。<a id="a-BE"></a>或有报定而时不定，<a id="a-BF"></a>缘合则受。<a id="a-BG"></a>或三时受，<a id="a-BH"></a>所谓现受、<a id="a-BI"></a>生受、<a id="a-BJ"></a>后受。<a id="a-BK"></a>善男子，<a id="a-BL"></a>若定心作善恶等业，<a id="a-BM"></a>作已深生信心欢喜，<a id="a-BN"></a>若发誓愿供养三宝，<a id="a-BO"></a>是名定业。<a id="a-BP"></a>善男子，<a id="a-BQ"></a>智者善根深固难动，<a id="a-BR"></a>是故能令重业为轻；<a id="a-BS"></a>愚痴之人不善深厚，<a id="a-BT"></a>能令轻业而作重报。<a id="a-BU"></a>以是义故，<a id="a-BV"></a>一切诸业不名决定。<a id="a-BW"></a>菩萨摩诃萨无地狱业，<a id="a-BX"></a>为众生故发大誓愿生地狱中。</p>
  <p id="aBY">“善男子，<a id="a-BZ"></a>往昔众生寿百年时，<a id="a-Ba"></a>恒沙众生受地狱报。<a id="a-Bb"></a>我见是已即发大愿受地狱身，<a id="a-Bc"></a>菩萨尔时实无是业，<a id="a-Bd"></a>为众生故受地狱果。<a id="a-Be"></a>我于尔时在地狱中经无量岁，<a id="a-Bf"></a>为诸罪人广开分别十二部经。<a id="a-Bg"></a>诸人闻已，<a id="a-Bh"></a>坏恶果报令地狱空，<a id="a-Bi"></a>除一阐提。<a id="a-Bj"></a>是名菩萨摩诃萨非现生后受是恶业。</p>
  <p id="aBk">“复次，<a id="a-Bl"></a>善男子，<a id="a-Bm"></a>是贤劫中无量众生，<a id="a-Bn"></a>堕畜生中受恶业果。<a id="a-Bo"></a>我见是已复发誓愿，<a id="a-Bp"></a>为欲说法度众生故，<a id="a-Bq"></a>或作獐、<a id="a-Br"></a>鹿、<a id="a-Bs"></a>罴、<a id="a-Bt"></a>鸽、<a id="a-Bu"></a>猕猴、<a id="a-Bv"></a>龙、<a id="a-Bw"></a>蛇、<a id="a-Bx"></a>金翅、<a id="a-By"></a>鱼、<a id="a-Bz"></a>鳖、<a id="a-C0"></a>狐、<a id="a-C1"></a>兔、<a id="a-C2"></a>牛、<a id="a-C3"></a>马之身。<a id="a-C4"></a>善男子，<a id="a-C5"></a>菩萨摩诃萨实无如是畜生恶业，<a id="a-C6"></a>以大愿力为众生故现受是身。<a id="a-C7"></a>是名菩萨摩诃萨非现生后受是恶业。</p>
  <p id="aC8">“复次，<a id="a-C9"></a>善男子，<a id="a-CA"></a>是贤劫中复有无量无边众生生饿鬼中，<a id="a-CB"></a>或食吐汁、<a id="a-CC"></a>脂肉、<a id="a-CD"></a>脓血、<a id="a-CE"></a>屎尿涕唾，<a id="a-CF"></a>寿命无量百千万岁，<a id="a-CG"></a>初不曾闻浆水之名，<a id="a-CH"></a>况复眼见而得饮也？<a id="a-CI"></a>设遥见水，<a id="a-CJ"></a>生意往趣，<a id="a-CK"></a>到则变成猛火脓血。<a id="a-CL"></a>或时不变，<a id="a-CM"></a>则有多人手执矛槊，<a id="a-CN"></a>遮护捉持不令得前。<a id="a-CO"></a>或天降雨，<a id="a-CP"></a>至身成火。<a id="a-CQ"></a>是名恶业果报。<a id="a-CR"></a>善男子，<a id="a-CS"></a>菩萨摩诃萨实无如是诸恶业果，<a id="a-CT"></a>为化众生令得解脱故，<a id="a-CU"></a>发誓愿受如是身。<a id="a-CV"></a>是名菩萨摩诃萨非现生后受是恶业。</p>
  <p id="aCW">“善男子，<a id="a-CX"></a>我于贤劫生屠脍家，<a id="a-CY"></a>畜养鸡猪牛羊，<a id="a-CZ"></a>弶猎罗网，<a id="a-Ca"></a>渔捕旃陀罗舍，<a id="a-Cb"></a>作贼劫盗。<a id="a-Cc"></a>菩萨实无如是恶业，<a id="a-Cd"></a>为度众生令得解脱，<a id="a-Ce"></a>以大愿力受如是身。<a id="a-Cf"></a>是名菩萨摩诃萨非现生后受是恶业。</p>
  <p id="aCg">“善男子，<a id="a-Ch"></a>是贤劫中复生边地，<a id="a-Ci"></a>多作贪欲、<a id="a-Cj"></a>瞋恚、<a id="a-Ck"></a>愚痴，<a id="a-Cl"></a>习行非法，<a id="a-Cm"></a>不信三宝后世果报，<a id="a-Cn"></a>不能恭敬父母亲老耆旧长宿。<a id="a-Co"></a>善男子，<a id="a-Cp"></a>菩萨尔时实无是业，<a id="a-Cq"></a>为令众生得解脱故，<a id="a-Cr"></a>以大愿力而生其中。<a id="a-Cs"></a>是名菩萨摩诃萨非现生后受是恶业。</p>
  <p id="aCt">“善男子，<a id="a-Cu"></a>是贤劫中，<a id="a-Cv"></a>复受女身、<a id="a-Cw"></a>恶身、<a id="a-Cx"></a>贪身、<a id="a-Cy"></a>瞋身、<a id="a-Cz"></a>痴身、<a id="a-D0"></a>妒身、<a id="a-D1"></a>悭身、<a id="a-D2"></a>幼身、<a id="a-D3"></a>诳身、<a id="a-D4"></a>缠盖之身。<a id="a-D5"></a>善男子，<a id="a-D6"></a>菩萨尔时亦无是业，<a id="a-D7"></a>但为众生得解脱故，<a id="a-D8"></a>以大愿力愿生其中。<a id="a-D9"></a>是名菩萨摩诃萨非现生后受是恶业。</p>
  <p id="aDA">“善男子，<a id="a-DB"></a>我于贤劫受黄门身、<a id="a-DC"></a>无根、<a id="a-DD"></a>二根及不定根。<a id="a-DE"></a>善男子，<a id="a-DF"></a>菩萨摩诃萨实无如是诸恶身业，<a id="a-DG"></a>为令众生得解脱故，<a id="a-DH"></a>以大愿力愿生其中。<a id="a-DI"></a>是名菩萨摩诃萨非现生后受是恶业。</p>
  <p id="aDJ">“善男子，<a id="a-DK"></a>我于贤劫复习外道尼乾子法，<a id="a-DL"></a>信受其法，<a id="a-DM"></a>无施、<a id="a-DN"></a>无祠、<a id="a-DO"></a>无施祠报、<a id="a-DP"></a>无善恶业、<a id="a-DQ"></a>无善恶报、<a id="a-DR"></a>无现在世及未来世、<a id="a-DS"></a>无此无彼、<a id="a-DT"></a>无有圣人、<a id="a-DU"></a>无变化身、<a id="a-DV"></a>无道涅槃。<a id="a-DW"></a>善男子，<a id="a-DX"></a>菩萨实无如是恶业，<a id="a-DY"></a>但为众生令得解脱，<a id="a-DZ"></a>以大愿力受是邪法。<a id="a-Da"></a>是名菩萨摩诃萨非现生后受是恶业。</p>
  <p id="aDb">“善男子，<a id="a-Dc"></a>我念往昔与提婆达多俱为商主，<a id="a-Dd"></a>各各自有五百贾人，<a id="a-De"></a>为利益故至大海中采取珍宝，<a id="a-Df"></a>恶业缘故，<a id="a-Dg"></a>路遇暴风，<a id="a-Dh"></a>吹破船舫，<a id="a-Di"></a>伴党死尽。<a id="a-Dj"></a>尔时，<a id="a-Dk"></a>我与提婆达多不杀果报长寿缘故，<a id="a-Dl"></a>为风所吹俱至陆地。<a id="a-Dm"></a>时提婆达多贪惜宝货，<a id="a-Dn"></a>生大忧苦，<a id="a-Do"></a>发声啼哭。<a id="a-Dp"></a>我时语言：<a id="a-Dq"></a>‘提婆达多，<a id="a-Dr"></a>不须啼哭。<a id="a-Ds"></a>’提婆达多即语我言：<a id="a-Dt"></a>‘谛听！<a id="a-Du"></a>谛听！<a id="a-Dv"></a>譬如有人贫穷困苦，<a id="a-Dw"></a>至冢墓间手捉死尸，<a id="a-Dx"></a>而作是言：<a id="a-Dy"></a>愿汝今者施我死乐，<a id="a-Dz"></a>我当施汝贫穷寿命。<a id="a-E0"></a>尔时，<a id="a-E1"></a>死尸即便起坐，<a id="a-E2"></a>语贫人言：<a id="a-E3"></a>“善男子，<a id="a-E4"></a>贫穷寿命汝自受之，<a id="a-E5"></a>我今甚乐如是死乐，<a id="a-E6"></a>实不欣汝贫穷而生。<a id="a-E7"></a>然我今日既无死乐，<a id="a-E8"></a>兼复贫穷，<a id="a-E9"></a>云何而得不啼哭耶？<a id="a-EA"></a>”’我复慰喻：<a id="a-EB"></a>‘汝且莫愁，<a id="a-EC"></a>今有二珠，<a id="a-ED"></a>价值无数，<a id="a-EE"></a>当分一枚以相惠施。<a id="a-EF"></a>’我即分与，<a id="a-EG"></a>复语之言：<a id="a-EH"></a>‘有命之人能得此宝，<a id="a-EI"></a>如其无命，<a id="a-EJ"></a>谁能得耶？<a id="a-EK"></a>’我时疲弊，<a id="a-EL"></a>诣一树下止息眠卧。<a id="a-EM"></a>提婆达多贪心炽盛，<a id="a-EN"></a>为余一珠即生恶心，<a id="a-EO"></a>刺坏我目，<a id="a-EP"></a>劫夺我珠。<a id="a-EQ"></a>我时患疮，<a id="a-ER"></a>发声呻号。<a id="a-ES"></a>时有一女来至我所而问我言：<a id="a-ET"></a>‘仁者何故呻号如是？<a id="a-EU"></a>’我即为其广说本事。<a id="a-EV"></a>女人闻已复重问我：<a id="a-EW"></a>‘汝名字何？<a id="a-EX"></a>’我即答言：<a id="a-EY"></a>‘名为实语。<a id="a-EZ"></a>’女言：<a id="a-Ea"></a>‘云何知汝为实语耶？<a id="a-Eb"></a>’我即立誓：<a id="a-Ec"></a>‘若我今于提婆达多有恶心者，<a id="a-Ed"></a>目当如是永为盲瞎。<a id="a-Ee"></a>如其无者，<a id="a-Ef"></a>当还得眼。<a id="a-Eg"></a>’言已其目平复如故。<a id="a-Eh"></a>善男子，<a id="a-Ei"></a>是名菩萨摩诃萨说现世报。</p>
  <p id="aEj">“善男子，<a id="a-Ek"></a>我念往昔生南天竺富单那城婆罗门家。<a id="a-El"></a>是时有王，<a id="a-Em"></a>名迦罗富，<a id="a-En"></a>其性暴恶，<a id="a-Eo"></a>憍慢自大，<a id="a-Ep"></a>年壮色美，<a id="a-Eq"></a>耽著五欲。<a id="a-Er"></a>我于尔时为度众生，<a id="a-Es"></a>在彼城外寂默禅思。<a id="a-Et"></a>尔时，<a id="a-Eu"></a>彼王春木华敷，<a id="a-Ev"></a>与其眷属宫人婇女出城游观，<a id="a-Ew"></a>在树林下五欲自娱。<a id="a-Ex"></a>其诸婇女舍王游戏遂至我所。<a id="a-Ey"></a>我时欲为断彼贪故而为说法。<a id="a-Ez"></a>时王寻来，<a id="a-F0"></a>即见我时便生恶心，<a id="a-F1"></a>而问我言：<a id="a-F2"></a>‘汝今已得罗汉果耶？<a id="a-F3"></a>’我言：<a id="a-F4"></a>‘不得。<a id="a-F5"></a>’复言：<a id="a-F6"></a>‘获得不还果耶？<a id="a-F7"></a>’我言：<a id="a-F8"></a>‘不得。<a id="a-F9"></a>’复作是言：<a id="a-FA"></a>‘汝今若未得是二果，<a id="a-FB"></a>则为具足贪欲烦恼，<a id="a-FC"></a>云何自恣观我女人？<a id="a-FD"></a>’我即答言：<a id="a-FE"></a>‘大王当知，<a id="a-FF"></a>我今虽未断贪欲结，<a id="a-FG"></a>然其内心实无贪著。<a id="a-FH"></a>’王言：<a id="a-FI"></a>‘痴人，<a id="a-FJ"></a>世有诸仙服气食果，<a id="a-FK"></a>见色犹贪，<a id="a-FL"></a>况汝盛年未断贪欲，<a id="a-FM"></a>云何见色而当不著？<a id="a-FN"></a>’我言：<a id="a-FO"></a>‘大王，<a id="a-FP"></a>见色不著，<a id="a-FQ"></a>实不因于服气食果，<a id="a-FR"></a>皆由系心无常不净。<a id="a-FS"></a>’王言：<a id="a-FT"></a>‘若有轻他而生诽谤，<a id="a-FU"></a>云何得名修持净戒？<a id="a-FV"></a>’我言：<a id="a-FW"></a>‘大王，<a id="a-FX"></a>若有妒心则有诽谤，<a id="a-FY"></a>我无妒心，<a id="a-FZ"></a>云何言谤？<a id="a-Fa"></a>’王言：<a id="a-Fb"></a>‘大德，<a id="a-Fc"></a>云何名戒？<a id="a-Fd"></a>’‘大王，<a id="a-Fe"></a>忍名为戒。<a id="a-Ff"></a>’王言：<a id="a-Fg"></a>‘若忍是戒者，<a id="a-Fh"></a>当截汝耳！<a id="a-Fi"></a>若能忍者，<a id="a-Fj"></a>知汝持戒。<a id="a-Fk"></a>’即截其耳。<a id="a-Fl"></a>时我被截颜色不变。<a id="a-Fm"></a>时王群臣见是事已，<a id="a-Fn"></a>即谏王言：<a id="a-Fo"></a>‘如是大士不应加害。<a id="a-Fp"></a>’王告诸臣：<a id="a-Fq"></a>‘汝等云何知是大士？<a id="a-Fr"></a>’诸臣答言：<a id="a-Fs"></a>‘见受苦时容色不变。<a id="a-Ft"></a>’王复语言：<a id="a-Fu"></a>‘我当更试知变不变？<a id="a-Fv"></a>’即劓其鼻，<a id="a-Fw"></a>刖其手足。<a id="a-Fx"></a>尔时，<a id="a-Fy"></a>菩萨已于无量无边世中，<a id="a-Fz"></a>修习慈悲愍苦众生。<a id="a-G0"></a>时四天王心怀瞋忿，<a id="a-G1"></a>雨沙砾石。<a id="a-G2"></a>王见是已，<a id="a-G3"></a>心大怖畏，<a id="a-G4"></a>复至我所长跪而言：<a id="a-G5"></a>‘唯愿哀愍，<a id="a-G6"></a>听我忏悔。<a id="a-G7"></a>’我言：<a id="a-G8"></a>‘大王，<a id="a-G9"></a>我心无瞋，<a id="a-GA"></a>亦如无贪。<a id="a-GB"></a>’王言：<a id="a-GC"></a>‘大德，<a id="a-GD"></a>云何得知心无瞋恨？<a id="a-GE"></a>’我即立誓：<a id="a-GF"></a>‘我若真实无瞋恨者，<a id="a-GG"></a>令我此身平复如故。<a id="a-GH"></a>’发是愿已，<a id="a-GI"></a>身即平复。<a id="a-GJ"></a>是名菩萨摩诃萨说现世报。</p>
  <p id="aGK">“善男子，<a id="a-GL"></a>善业生报、<a id="a-GM"></a>后报，<a id="a-GN"></a>及不善业，<a id="a-GO"></a>亦复如是。<a id="a-GP"></a>菩萨摩诃萨得阿耨多罗三藐三菩提时，<a id="a-GQ"></a>一切诸业悉得现报。<a id="a-GR"></a>不善恶业得现报者，<a id="a-GS"></a>如王作恶，<a id="a-GT"></a>天降恶雨，<a id="a-GU"></a>亦如有人示猎师罴处及宝色鹿，<a id="a-GV"></a>其手堕落，<a id="a-GW"></a>是名恶业现受果报。<a id="a-GX"></a>生报者，<a id="a-GY"></a>如一阐提、<a id="a-GZ"></a>犯四重禁及五逆罪。<a id="a-Ga"></a>后报者，<a id="a-Gb"></a>如持戒人深发誓愿：<a id="a-Gc"></a>‘愿未来世常得如是净戒之身。<a id="a-Gd"></a>若有众生寿百年时、<a id="a-Ge"></a>八十年时，<a id="a-Gf"></a>于中当作转轮圣王教化众生。<a id="a-Gg"></a>’</p>
  <p id="aGh">“善男子，<a id="a-Gi"></a>若业定得现世报者，<a id="a-Gj"></a>则不能得生报、<a id="a-Gk"></a>后报。<a id="a-Gl"></a>菩萨摩诃萨修三十二大人相业，<a id="a-Gm"></a>则不能得现世报也。<a id="a-Gn"></a>若业不得三种报者，<a id="a-Go"></a>是名不定。<a id="a-Gp"></a>善男子，<a id="a-Gq"></a>若言诸业定得报者，<a id="a-Gr"></a>则不得有修习梵行、<a id="a-Gs"></a>解脱、<a id="a-Gt"></a>涅槃。<a id="a-Gu"></a>当知是人非我弟子，<a id="a-Gv"></a>是魔眷属。<a id="a-Gw"></a>若言诸业有定不定，<a id="a-Gx"></a>定者，<a id="a-Gy"></a>现报、<a id="a-Gz"></a>生报、<a id="a-H0"></a>后报；<a id="a-H1"></a>不定者，<a id="a-H2"></a>缘合则受，<a id="a-H3"></a>不合不受，<a id="a-H4"></a>以是义故，<a id="a-H5"></a>应有梵行、<a id="a-H6"></a>解脱、<a id="a-H7"></a>涅槃。<a id="a-H8"></a>当知是人真我弟子，<a id="a-H9"></a>非魔眷属。</p>
  <p id="aHA">“善男子，<a id="a-HB"></a>一切众生不定业多，<a id="a-HC"></a>决定业少。<a id="a-HD"></a>以是义故，<a id="a-HE"></a>有修习道；<a id="a-HF"></a>修习道故，<a id="a-HG"></a>决定重业可使轻受，<a id="a-HH"></a>不定之业非生报受。<a id="a-HI"></a>善男子，<a id="a-HJ"></a>有二种人：<a id="a-HK"></a>一者、<a id="a-HL"></a>不定作定报，<a id="a-HM"></a>现报作生报，<a id="a-HN"></a>轻报作重报，<a id="a-HO"></a>应人中受在地狱受；<a id="a-HP"></a>二者、<a id="a-HQ"></a>定作不定，<a id="a-HR"></a>应生受者回为现受，<a id="a-HS"></a>重报作轻，<a id="a-HT"></a>应地狱受人中轻受。<a id="a-HU"></a>如是二人，<a id="a-HV"></a>一愚二智，<a id="a-HW"></a>智者为轻，<a id="a-HX"></a>愚者令重。<a id="a-HY"></a>善男子，<a id="a-HZ"></a>譬如二人于王有罪，<a id="a-Ha"></a>眷属多者其罪则轻，<a id="a-Hb"></a>眷属少者应轻更重；<a id="a-Hc"></a>愚智之人亦复如是，<a id="a-Hd"></a>智者善业多故重则轻受，<a id="a-He"></a>愚者善业少故轻则重受。<a id="a-Hf"></a>善男子，<a id="a-Hg"></a>譬如二人，<a id="a-Hh"></a>一则肥壮，<a id="a-Hi"></a>一则羸瘦，<a id="a-Hj"></a>俱没深泥，<a id="a-Hk"></a>肥壮能出，<a id="a-Hl"></a>羸者则没。<a id="a-Hm"></a>善男子，<a id="a-Hn"></a>譬如二人俱共服毒，<a id="a-Ho"></a>一有咒力及阿伽陀，<a id="a-Hp"></a>一者无有，<a id="a-Hq"></a>有咒药者毒不能伤，<a id="a-Hr"></a>无咒药者服时即死。<a id="a-Hs"></a>善男子，<a id="a-Ht"></a>譬如二人俱多饮浆，<a id="a-Hu"></a>一火势盛，<a id="a-Hv"></a>一则微弱，<a id="a-Hw"></a>火势多者则能消化，<a id="a-Hx"></a>火势弱者则为其患。<a id="a-Hy"></a>善男子，<a id="a-Hz"></a>譬如二人为王所系，<a id="a-I0"></a>一有智慧，<a id="a-I1"></a>一则愚痴，<a id="a-I2"></a>其有智者则能得脱，<a id="a-I3"></a>愚痴之人无有脱期。<a id="a-I4"></a>善男子，<a id="a-I5"></a>譬如二人俱涉险路，<a id="a-I6"></a>一则有目，<a id="a-I7"></a>一则盲瞽，<a id="a-I8"></a>有目之人直过无患，<a id="a-I9"></a>盲者坠落堕深坑险。<a id="a-IA"></a>善男子，<a id="a-IB"></a>譬如二人俱共饮酒，<a id="a-IC"></a>一则多饮，<a id="a-ID"></a>一则少饮，<a id="a-IE"></a>其多饮者饮则无患，<a id="a-IF"></a>其少饮者饮则成患。<a id="a-IG"></a>善男子，<a id="a-IH"></a>譬如二人俱敌怨阵，<a id="a-II"></a>一则铠仗具足庄严，<a id="a-IJ"></a>一则自身，<a id="a-IK"></a>其有仗者能破怨敌，<a id="a-IL"></a>其自身者不能自勉。<a id="a-IM"></a>复有二人粪秽污衣，<a id="a-IN"></a>一觉寻浣，<a id="a-IO"></a>一觉不浣，<a id="a-IP"></a>其寻浣者衣则净洁，<a id="a-IQ"></a>其不浣者垢秽日增。<a id="a-IR"></a>复有二人俱共乘车，<a id="a-IS"></a>一有辐轴，<a id="a-IT"></a>一无辐轴，<a id="a-IU"></a>有辐轴者随意而去，<a id="a-IV"></a>无辐轴者则不移处。<a id="a-IW"></a>复有二人俱行旷路，<a id="a-IX"></a>一有资粮，<a id="a-IY"></a>一则空往，<a id="a-IZ"></a>有资粮者则得度险，<a id="a-Ia"></a>其空往者则不能过。<a id="a-Ib"></a>复有二人为贼所劫，<a id="a-Ic"></a>一有宝藏，<a id="a-Id"></a>一则无藏，<a id="a-Ie"></a>有宝藏者心无忧戚，<a id="a-If"></a>其无藏者心则愁恼。<a id="a-Ig"></a>愚智之人亦复如是，<a id="a-Ih"></a>有善藏者重业轻受，<a id="a-Ii"></a>无善藏者轻业重受。<a id="a-Ij"></a>”</p>
  <p id="aIk">师子吼菩萨言：<a id="a-Il"></a>“世尊，<a id="a-Im"></a>如佛所说，<a id="a-In"></a>非一切业悉得定果，<a id="a-Io"></a>亦非一切众生定受。<a id="a-Ip"></a>世尊，<a id="a-Iq"></a>云何众生令现轻报地狱重受，<a id="a-Ir"></a>地狱重报现世轻受？<a id="a-Is"></a>”</p>
  <p id="aIt">佛言：<a id="a-Iu"></a>“一切众生凡有二种：<a id="a-Iv"></a>一者、<a id="a-Iw"></a>有智，<a id="a-Ix"></a>二者、<a id="a-Iy"></a>愚痴。<a id="a-Iz"></a>若能修习身、<a id="a-J0"></a>戒、<a id="a-J1"></a>心、<a id="a-J2"></a>慧，<a id="a-J3"></a>是名智者；<a id="a-J4"></a>若不能修身、<a id="a-J5"></a>戒、<a id="a-J6"></a>心、<a id="a-J7"></a>慧，<a id="a-J8"></a>是名愚痴。<a id="a-J9"></a>云何名为不修习身？<a id="a-JA"></a>若不能摄五情诸根，<a id="a-JB"></a>名不修身；<a id="a-JC"></a>不能受持七种净戒，<a id="a-JD"></a>名不修戒；<a id="a-JE"></a>不调心故，<a id="a-JF"></a>名不修心；<a id="a-JG"></a>不修圣行，<a id="a-JH"></a>名不修慧。<a id="a-JI"></a>复次，<a id="a-JJ"></a>不修身者，<a id="a-JK"></a>不能具足清净戒体；<a id="a-JL"></a>不修戒者，<a id="a-JM"></a>受畜八种不净之物；<a id="a-JN"></a>不修心者，<a id="a-JO"></a>不能修习三种相故；<a id="a-JP"></a>不修慧者，<a id="a-JQ"></a>不修梵行故。<a id="a-JR"></a>复次，<a id="a-JS"></a>不修身者，<a id="a-JT"></a>不能观身，<a id="a-JU"></a>不能观色及观色相，<a id="a-JV"></a>不观身相，<a id="a-JW"></a>不知身数，<a id="a-JX"></a>不知是身从此到彼，<a id="a-JY"></a>于非身中而生身相，<a id="a-JZ"></a>于非色中而作色相，<a id="a-Ja"></a>是故贪著我身身数，<a id="a-Jb"></a>名不修身；<a id="a-Jc"></a>不修戒者，<a id="a-Jd"></a>若受下戒不名修戒，<a id="a-Je"></a>受持边戒，<a id="a-Jf"></a>为自利戒，<a id="a-Jg"></a>为自调戒，<a id="a-Jh"></a>不能普为安乐众生，<a id="a-Ji"></a>非为护持无上正法，<a id="a-Jj"></a>为生天上受五欲乐，<a id="a-Jk"></a>不名修戒；<a id="a-Jl"></a>不修心者，<a id="a-Jm"></a>若心散乱，<a id="a-Jn"></a>不能专一守自境界，<a id="a-Jo"></a>自境界者谓四念处，<a id="a-Jp"></a>他境界者所谓五欲，<a id="a-Jq"></a>若不能修四念处者，<a id="a-Jr"></a>名不修心；<a id="a-Js"></a>于恶业中不善护心，<a id="a-Jt"></a>名不修慧。<a id="a-Ju"></a>复次，<a id="a-Jv"></a>不修身者，<a id="a-Jw"></a>不能深观是身无常，<a id="a-Jx"></a>无住危脆，<a id="a-Jy"></a>念念灭坏，<a id="a-Jz"></a>是魔境界；<a id="a-K0"></a>不修戒者，<a id="a-K1"></a>不能具足尸波罗蜜；<a id="a-K2"></a>不修心者，<a id="a-K3"></a>不能具足禅波罗蜜；<a id="a-K4"></a>不修慧者，<a id="a-K5"></a>不能具足般若波罗蜜。<a id="a-K6"></a>复次，<a id="a-K7"></a>不修身者，<a id="a-K8"></a>贪著我身及我所身，<a id="a-K9"></a>我身常恒无有变易；<a id="a-KA"></a>不修戒者，<a id="a-KB"></a>为自身故作十恶业；<a id="a-KC"></a>不修心者，<a id="a-KD"></a>于恶业中不能摄心；<a id="a-KE"></a>不修慧者，<a id="a-KF"></a>以不摄心不能分别善恶等法。<a id="a-KG"></a>复次，<a id="a-KH"></a>不修身者，<a id="a-KI"></a>不断我见；<a id="a-KJ"></a>不修戒者，<a id="a-KK"></a>不断戒取；<a id="a-KL"></a>不修心者，<a id="a-KM"></a>作贪瞋业趣向地狱；<a id="a-KN"></a>不修慧者，<a id="a-KO"></a>不断痴心。<a id="a-KP"></a>复次，<a id="a-KQ"></a>不修身者，<a id="a-KR"></a>不能观身，<a id="a-KS"></a>虽无过咎而常是怨。</p>
  <p id="aKT">“善男子，<a id="a-KU"></a>譬如男子，<a id="a-KV"></a>有怨常逐伺求其便，<a id="a-KW"></a>智者觉已系心慎护，<a id="a-KX"></a>若不慎护则为所害；<a id="a-KY"></a>一切众生身亦如是，<a id="a-KZ"></a>常以饮食冷暖将养，<a id="a-Ka"></a>若不如是将护守慎即当散坏。<a id="a-Kb"></a>善男子，<a id="a-Kc"></a>如婆罗门奉事火天，<a id="a-Kd"></a>常以香华、<a id="a-Ke"></a>赞叹、<a id="a-Kf"></a>礼拜、<a id="a-Kg"></a>供养承事期满百年，<a id="a-Kh"></a>若一触时寻烧人手，<a id="a-Ki"></a>是火虽得如是供养，<a id="a-Kj"></a>终无一念报事者恩；<a id="a-Kk"></a>一切众生身亦如是，<a id="a-Kl"></a>虽于多年以好香华、<a id="a-Km"></a>璎珞、<a id="a-Kn"></a>衣服、<a id="a-Ko"></a>饮食、<a id="a-Kp"></a>卧具、<a id="a-Kq"></a>病瘦医药而供给之，<a id="a-Kr"></a>若遇内外诸恶因缘即时灭坏，<a id="a-Ks"></a>都不忆念往日供给衣食之恩。<a id="a-Kt"></a>善男子，<a id="a-Ku"></a>譬如有王，<a id="a-Kv"></a>畜四毒蛇置之一箧，<a id="a-Kw"></a>以付一人仰令瞻养，<a id="a-Kx"></a>是四蛇中设一生瞋则能害人，<a id="a-Ky"></a>是人恐怖常求饮食随时守护；<a id="a-Kz"></a>一切众生四大毒蛇亦复如是，<a id="a-L0"></a>若一大瞋则能坏身。<a id="a-L1"></a>善男子，<a id="a-L2"></a>如人久病，<a id="a-L3"></a>应当至心求医疗治，<a id="a-L4"></a>若不勤救必死不疑；<a id="a-L5"></a>一切众生身亦如是，<a id="a-L6"></a>常应摄心不令放逸，<a id="a-L7"></a>若放逸者即便灭坏。<a id="a-L8"></a>善男子，<a id="a-L9"></a>譬如坏瓶，<a id="a-LA"></a>不耐风雨、<a id="a-LB"></a>打掷、<a id="a-LC"></a>捶压；<a id="a-LD"></a>一切众生身亦如是，<a id="a-LE"></a>不耐饥渴、<a id="a-LF"></a>寒热、<a id="a-LG"></a>风雨、<a id="a-LH"></a>打系恶骂。<a id="a-LI"></a>善男子，<a id="a-LJ"></a>如痈未熟，<a id="a-LK"></a>常当善护不令人触，<a id="a-LL"></a>设有触者即大苦痛；<a id="a-LM"></a>一切众生身亦如是。<a id="a-LN"></a>善男子，<a id="a-LO"></a>如骡怀妊自害其躯；<a id="a-LP"></a>一切众生身亦如是，<a id="a-LQ"></a>内有风冷，<a id="a-LR"></a>身即受苦。<a id="a-LS"></a>善男子，<a id="a-LT"></a>譬如芭蕉生实则枯，<a id="a-LU"></a>一切众生身亦如是。<a id="a-LV"></a>善男子，<a id="a-LW"></a>亦如芭蕉内无坚实，<a id="a-LX"></a>一切众生身亦如是。<a id="a-LY"></a>善男子，<a id="a-LZ"></a>如蛇鼠狼，<a id="a-La"></a>各各相于常生怨心，<a id="a-Lb"></a>众生四大亦复如是。<a id="a-Lc"></a>善男子，<a id="a-Ld"></a>譬如鹅王，<a id="a-Le"></a>不乐冢墓；<a id="a-Lf"></a>菩萨亦尔，<a id="a-Lg"></a>于身冢墓亦不贪乐。<a id="a-Lh"></a>善男子，<a id="a-Li"></a>如旃陀罗，<a id="a-Lj"></a>七世相继不舍其业，<a id="a-Lk"></a>是故为人之所轻贱；<a id="a-Ll"></a>是身种子亦复如是，<a id="a-Lm"></a>种子精血究竟不净，<a id="a-Ln"></a>以不净故诸佛菩萨之所轻呵。<a id="a-Lo"></a>善男子，<a id="a-Lp"></a>是身不如摩罗耶山生于栴檀，<a id="a-Lq"></a>亦不能生优钵罗华、<a id="a-Lr"></a>芬陀利华、<a id="a-Ls"></a>瞻婆华、<a id="a-Lt"></a>摩差迦华、<a id="a-Lu"></a>婆师迦华，<a id="a-Lv"></a>九孔常流脓血不净，<a id="a-Lw"></a>生处臭秽丑陋可恶，<a id="a-Lx"></a>常与诸虫共在一处。<a id="a-Ly"></a>善男子，<a id="a-Lz"></a>譬如世间，<a id="a-M0"></a>虽有上妙清净园林，<a id="a-M1"></a>死尸至中则为不净，<a id="a-M2"></a>众共舍之不生爱著；<a id="a-M3"></a>色界亦尔，<a id="a-M4"></a>虽复净妙，<a id="a-M5"></a>以有身故，<a id="a-M6"></a>诸佛菩萨悉共舍之。<a id="a-M7"></a>善男子，<a id="a-M8"></a>若有不能作如是观，<a id="a-M9"></a>名不修身。</p>
  <p id="aMA">“不修戒者，<a id="a-MB"></a>善男子，<a id="a-MC"></a>若不能观，<a id="a-MD"></a>戒是一切善法梯橙，<a id="a-ME"></a>亦是一切善法根本；<a id="a-MF"></a>如地悉是一切树木所生之本，<a id="a-MG"></a>是诸善根之导首也；<a id="a-MH"></a>如彼商主导众商人，<a id="a-MI"></a>戒是一切善法胜幢；<a id="a-MJ"></a>如天帝释所立胜幢，<a id="a-MK"></a>戒能永断一切恶业及三恶道，<a id="a-ML"></a>能疗恶病犹如药树；<a id="a-MM"></a>戒是生死险道资粮；<a id="a-MN"></a>戒是摧结破贼铠仗；<a id="a-MO"></a>戒是灭结毒蛇良咒；<a id="a-MP"></a>戒是度恶业行桥梁。<a id="a-MQ"></a>若有不能如是观者，<a id="a-MR"></a>名不修戒。</p>
  <p id="aMS">“不修心者，<a id="a-MT"></a>不能观心，<a id="a-MU"></a>轻躁动转难捉难调，<a id="a-MV"></a>驰骋奔逸如大恶象，<a id="a-MW"></a>念念迅速如彼电光，<a id="a-MX"></a>躁扰不住犹如猕猴，<a id="a-MY"></a>如幻如炎，<a id="a-MZ"></a>乃是一切诸恶根本，<a id="a-Ma"></a>五欲难满如火获薪，<a id="a-Mb"></a>亦如大海吞受诸流，<a id="a-Mc"></a>如曼陀山草木滋多；<a id="a-Md"></a>不能观察生死虚妄，<a id="a-Me"></a>耽惑致患如鱼吞钩，<a id="a-Mf"></a>常先引导诸业随从，<a id="a-Mg"></a>犹如贝母引导诸子，<a id="a-Mh"></a>贪著五欲，<a id="a-Mi"></a>不乐涅槃，<a id="a-Mj"></a>如驼食蜜乃至于死不顾刍草；<a id="a-Mk"></a>深著现乐，<a id="a-Ml"></a>不观后过，<a id="a-Mm"></a>如牛贪苗不惧杖楚，<a id="a-Mn"></a>驰骋周遍二十五有，<a id="a-Mo"></a>犹如疾风吹兜罗茸；<a id="a-Mp"></a>所不应求，<a id="a-Mq"></a>求无厌足，<a id="a-Mr"></a>如无智人求无热火；<a id="a-Ms"></a>常乐生死，<a id="a-Mt"></a>不乐解脱，<a id="a-Mu"></a>如纴婆虫乐纴婆树；<a id="a-Mv"></a>迷惑爱著生死臭秽，<a id="a-Mw"></a>犹如狱囚乐狱卒女，<a id="a-Mx"></a>亦如厕猪乐处不净。<a id="a-My"></a>若有不能如是观者，<a id="a-Mz"></a>名不修心。</p>
  <p id="aN0">“不修慧者，<a id="a-N1"></a>不观智慧有大势力，<a id="a-N2"></a>如金翅鸟能坏恶业，<a id="a-N3"></a>坏无明闇犹如日光，<a id="a-N4"></a>能拔阴树如水漂物，<a id="a-N5"></a>焚烧邪见犹如猛火。<a id="a-N6"></a>慧是一切善法根本，<a id="a-N7"></a>佛菩萨母之种子也。<a id="a-N8"></a>若有不能如是观者，<a id="a-N9"></a>不名修慧。</p>
  <p id="aNA">“善男子，<a id="a-NB"></a>第一义中，<a id="a-NC"></a>若见身、<a id="a-ND"></a>身相、<a id="a-NE"></a>身因、<a id="a-NF"></a>身果、<a id="a-NG"></a>身聚、<a id="a-NH"></a>身一身二、<a id="a-NI"></a>此身彼身、<a id="a-NJ"></a>身灭身等、<a id="a-NK"></a>身修修者，<a id="a-NL"></a>若有如是见者，<a id="a-NM"></a>名不修身。<a id="a-NN"></a>善男子，<a id="a-NO"></a>若见戒、<a id="a-NP"></a>戒相、<a id="a-NQ"></a>戒因、<a id="a-NR"></a>戒果、<a id="a-NS"></a>上戒、<a id="a-NT"></a>下戒、<a id="a-NU"></a>戒聚、<a id="a-NV"></a>戒一戒二、<a id="a-NW"></a>此戒彼戒、<a id="a-NX"></a>戒灭、<a id="a-NY"></a>戒等、<a id="a-NZ"></a>戒修修者、<a id="a-Na"></a>戒波罗蜜，<a id="a-Nb"></a>若有如是见者，<a id="a-Nc"></a>名不修戒。<a id="a-Nd"></a>若见心、<a id="a-Ne"></a>心相、<a id="a-Nf"></a>心因、<a id="a-Ng"></a>心果、<a id="a-Nh"></a>心聚、<a id="a-Ni"></a>心及心数、<a id="a-Nj"></a>心一心二、<a id="a-Nk"></a>此心彼心、<a id="a-Nl"></a>心灭、<a id="a-Nm"></a>心等、<a id="a-Nn"></a>心修修者、<a id="a-No"></a>上中下心、<a id="a-Np"></a>善心、<a id="a-Nq"></a>恶心，<a id="a-Nr"></a>若有如是见者，<a id="a-Ns"></a>名不修心。<a id="a-Nt"></a>善男子，<a id="a-Nu"></a>若见慧、<a id="a-Nv"></a>慧相、<a id="a-Nw"></a>慧因、<a id="a-Nx"></a>慧果、<a id="a-Ny"></a>慧聚、<a id="a-Nz"></a>慧一慧二、<a id="a-O0"></a>此慧彼慧、<a id="a-O1"></a>慧灭、<a id="a-O2"></a>慧等、<a id="a-O3"></a>上中下慧、<a id="a-O4"></a>钝慧、<a id="a-O5"></a>利慧、<a id="a-O6"></a>慧修修者，<a id="a-O7"></a>若有如是见者，<a id="a-O8"></a>名不修慧。</p>
  <p id="aO9">“善男子，<a id="a-OA"></a>若有不修身、<a id="a-OB"></a>戒、<a id="a-OC"></a>心、<a id="a-OD"></a>慧，<a id="a-OE"></a>如是之人，<a id="a-OF"></a>于小恶业得大恶报。<a id="a-OG"></a>以恐怖故，<a id="a-OH"></a>常生是念：<a id="a-OI"></a>‘我属地狱，<a id="a-OJ"></a>作地狱行。<a id="a-OK"></a>’虽闻智者说地狱苦，<a id="a-OL"></a>常作是念：<a id="a-OM"></a>‘如铁打铁、<a id="a-ON"></a>石还打石、<a id="a-OO"></a>木自打木、<a id="a-OP"></a>火虫乐火，<a id="a-OQ"></a>地狱之身还似地狱，<a id="a-OR"></a>若似地狱，<a id="a-OS"></a>有何苦事？<a id="a-OT"></a>’譬如苍蝇，<a id="a-OU"></a>为唾所粘不能得出；<a id="a-OV"></a>是人亦尔，<a id="a-OW"></a>于小罪中不能自出，<a id="a-OX"></a>心初无悔，<a id="a-OY"></a>不能修善，<a id="a-OZ"></a>覆藏瑕疵，<a id="a-Oa"></a>虽有过去一切善业，<a id="a-Ob"></a>悉为是罪之所垢污。<a id="a-Oc"></a>是人所有现受轻报，<a id="a-Od"></a>转为地狱极重恶果。<a id="a-Oe"></a>善男子，<a id="a-Of"></a>如小器水置盐一升，<a id="a-Og"></a>其味碱苦，<a id="a-Oh"></a>难可得饮，<a id="a-Oi"></a>是人罪业亦复如是。<a id="a-Oj"></a>善男子，<a id="a-Ok"></a>譬如有人负他一钱，<a id="a-Ol"></a>不能偿故，<a id="a-Om"></a>身被系缚多受众苦，<a id="a-On"></a>是人罪业亦复如是。<a id="a-Oo"></a>”</p>
  <p id="aOp">师子吼菩萨言：<a id="a-Oq"></a>“世尊，<a id="a-Or"></a>是人何故令现轻报转地狱受？<a id="a-Os"></a>”</p>
  <p id="aOt">佛言：<a id="a-Ou"></a>“善男子，<a id="a-Ov"></a>一切众生若具五事，<a id="a-Ow"></a>令现轻报转地狱受。<a id="a-Ox"></a>何等为五？<a id="a-Oy"></a>一者、<a id="a-Oz"></a>愚痴故，<a id="a-P0"></a>二者、<a id="a-P1"></a>善根微少故，<a id="a-P2"></a>三者、<a id="a-P3"></a>恶业深重故，<a id="a-P4"></a>四者、<a id="a-P5"></a>不忏悔故，<a id="a-P6"></a>五者、<a id="a-P7"></a>不修本善业故。<a id="a-P8"></a>复有五事：<a id="a-P9"></a>一者、<a id="a-PA"></a>修习恶业故，<a id="a-PB"></a>二者、<a id="a-PC"></a>无戒财故，<a id="a-PD"></a>三者、<a id="a-PE"></a>远离诸善根故，<a id="a-PF"></a>四者、<a id="a-PG"></a>不修身戒心慧故，<a id="a-PH"></a>五者、<a id="a-PI"></a>亲近恶知识故。<a id="a-PJ"></a>善男子，<a id="a-PK"></a>是故能令现世轻报地狱重受。<a id="a-PL"></a>”</p>
  <p id="aPM">师子吼言：<a id="a-PN"></a>“世尊，<a id="a-PO"></a>何等人能转地狱报现世轻受？<a id="a-PP"></a>”</p>
  <p id="aPQ">“善男子，<a id="a-PR"></a>若有修习身、<a id="a-PS"></a>戒、<a id="a-PT"></a>心、<a id="a-PU"></a>慧，<a id="a-PV"></a>如先所说，<a id="a-PW"></a>能观诸法同如虚空，<a id="a-PX"></a>不见智慧，<a id="a-PY"></a>不见智者，<a id="a-PZ"></a>不见愚痴，<a id="a-Pa"></a>不见愚者，<a id="a-Pb"></a>不见修习及修习者，<a id="a-Pc"></a>是名智者。<a id="a-Pd"></a>如是之人则能修习身、<a id="a-Pe"></a>戒、<a id="a-Pf"></a>心、<a id="a-Pg"></a>慧，<a id="a-Ph"></a>是人能令地狱果报现世轻受。<a id="a-Pi"></a>是人设作极重恶业，<a id="a-Pj"></a>思惟观察能令轻微，<a id="a-Pk"></a>作是念言：<a id="a-Pl"></a>‘我业虽重，<a id="a-Pm"></a>不如善业。<a id="a-Pn"></a>’譬如叠华虽复百斤，<a id="a-Po"></a>终不能敌真金一两；<a id="a-Pp"></a>如恒河中投一升盐，<a id="a-Pq"></a>水无碱味，<a id="a-Pr"></a>饮者不觉；<a id="a-Ps"></a>如巨富者，<a id="a-Pt"></a>虽多负人千万宝物，<a id="a-Pu"></a>无能系缚令其受苦；<a id="a-Pv"></a>如大香象能坏铁锁自在而去。<a id="a-Pw"></a>智慧之人亦复如是，<a id="a-Px"></a>常思惟言：<a id="a-Py"></a>‘我善力多，<a id="a-Pz"></a>恶业羸弱。<a id="a-Q0"></a>我能发露忏悔除恶，<a id="a-Q1"></a>能修智慧，<a id="a-Q2"></a>智慧力多，<a id="a-Q3"></a>无明力少。<a id="a-Q4"></a>’如是念已，<a id="a-Q5"></a>亲近善友，<a id="a-Q6"></a>修习正见，<a id="a-Q7"></a>受持读诵书写解说十二部经。<a id="a-Q8"></a>见有受持读诵书写解说之者，<a id="a-Q9"></a>心生恭敬，<a id="a-QA"></a>兼以衣食、<a id="a-QB"></a>房舍、<a id="a-QC"></a>卧具、<a id="a-QD"></a>病药、<a id="a-QE"></a>华香而供养之，<a id="a-QF"></a>赞叹尊重，<a id="a-QG"></a>所至到处称说其善，<a id="a-QH"></a>不说其短，<a id="a-QI"></a>供养三宝，<a id="a-QJ"></a>敬信方等《大涅槃经》、<a id="a-QK"></a>如来常恒无有变易、<a id="a-QL"></a>一切众生悉有佛性。<a id="a-QM"></a>是人能令地狱重报现世轻受。<a id="a-QN"></a>善男子，<a id="a-QO"></a>以是义故，<a id="a-QP"></a>非一切业悉有定果，<a id="a-QQ"></a>亦非一切众生定受。<a id="a-QR"></a>”</p>
 </body>
</html>