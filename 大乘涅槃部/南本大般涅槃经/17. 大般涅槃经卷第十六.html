<!doctype html>
<html id="z3IBTbWKc" data-ver="1940">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第十六</h1>
  <h2 id="a2">梵行品第二十之三</h2>
  <p id="a3">迦葉菩萨言：<a id="a-4"></a>“如佛世尊为舍利弗说：<a id="a-5"></a>‘世间知者，<a id="a-6"></a>我亦得知。<a id="a-7"></a>世间不知，<a id="a-8"></a>我亦悉知。<a id="a-9"></a>’其义云何？<a id="a-A"></a>”</p>
  <p id="aB">“善男子，<a id="a-C"></a>一切世间不知不见不觉佛性。<a id="a-D"></a>若有知见觉佛性者，<a id="a-E"></a>不名世间，<a id="a-F"></a>名为菩萨。<a id="a-G"></a>世间之人亦复不知不见不觉十二部经、<a id="a-H"></a>十二因缘、<a id="a-I"></a>四倒、<a id="a-J"></a>四谛、<a id="a-K"></a>三十七品、<a id="a-L"></a>阿耨多罗三藐三菩提、<a id="a-M"></a>大般涅槃。<a id="a-N"></a>若知见觉者，<a id="a-O"></a>不名世间，<a id="a-P"></a>当名菩萨。<a id="a-Q"></a>善男子，<a id="a-R"></a>是名世间不知见觉。<a id="a-S"></a>云何世间所知见觉？<a id="a-T"></a>所谓梵天、<a id="a-U"></a>自在天、<a id="a-V"></a>八臂天、<a id="a-W"></a>性时微尘法及非法、<a id="a-X"></a>是造化主、<a id="a-Y"></a>世界终始、<a id="a-Z"></a>断常二见，<a id="a-a"></a>说言初禅至非非想名为涅槃。<a id="a-b"></a>善男子，<a id="a-c"></a>是名世间所知见觉。<a id="a-d"></a>菩萨摩诃萨于如是事亦知见觉。<a id="a-e"></a>菩萨如是知见觉已，<a id="a-f"></a>若言不知不见不觉，<a id="a-g"></a>是为虚妄。<a id="a-h"></a>虚妄之法则为是罪，<a id="a-i"></a>以是罪故堕于地狱。<a id="a-j"></a>善男子，<a id="a-k"></a>若男、<a id="a-l"></a>若女、<a id="a-m"></a>若沙门、<a id="a-n"></a>若婆罗门，<a id="a-o"></a>说言无道、<a id="a-p"></a>菩提、<a id="a-q"></a>涅槃，<a id="a-r"></a>当知是辈名一阐提、<a id="a-s"></a>魔之眷属，<a id="a-t"></a>名为谤法。<a id="a-u"></a>如是谤法，<a id="a-v"></a>名谤诸佛。<a id="a-w"></a>如是之人不名世间，<a id="a-x"></a>不名非世间。<a id="a-y"></a>”</p>
  <p id="az">尔时，<a id="a-10"></a>迦葉闻是事已，<a id="a-11"></a>即以偈颂而赞叹佛：</p>
  <p id="a12">“大慈愍众生，<a id="a-13"></a> 故今我归依，</p>
  <p id="a14">善拔众毒箭，<a id="a-15"></a> 故称大医王。</p>
  <p id="a16">世医所疗治，<a id="a-17"></a> 虽差还复生，</p>
  <p id="a18">如来所治者，<a id="a-19"></a> 毕竟不复发。</p>
  <p id="a1A">世尊甘露药，<a id="a-1B"></a> 以施诸众生，</p>
  <p id="a1C">众生既服已，<a id="a-1D"></a> 不死亦不生。</p>
  <p id="a1E">如来今为我，<a id="a-1F"></a> 演说大涅槃，</p>
  <p id="a1G">众生闻秘藏，<a id="a-1H"></a> 即得不生灭。<a id="a-1I"></a>”</p>
  <p id="a1J">迦葉菩萨说是偈已，<a id="a-1K"></a>即白佛言：<a id="a-1L"></a>“世尊，<a id="a-1M"></a>如佛所说，<a id="a-1N"></a>一切世间不知见觉，<a id="a-1O"></a>菩萨悉能知见觉者。<a id="a-1P"></a>若使菩萨是世间者，<a id="a-1Q"></a>不得说言世间不知不见不觉，<a id="a-1R"></a>而是菩萨能知见觉。<a id="a-1S"></a>若非世间，<a id="a-1T"></a>有何异相？<a id="a-1U"></a>”</p>
  <p id="a1V">佛言：<a id="a-1W"></a>“善男子，<a id="a-1X"></a>言菩萨者，<a id="a-1Y"></a>亦是世间，<a id="a-1Z"></a>亦非世间。<a id="a-1a"></a>不知见觉者名为世间，<a id="a-1b"></a>知见觉者不名世间。<a id="a-1c"></a>汝言有何异者，<a id="a-1d"></a>我今当说。</p>
  <p id="a1e">“善男子，<a id="a-1f"></a>若男若女若有初闻是涅槃经，<a id="a-1g"></a>即生敬信，<a id="a-1h"></a>发阿耨多罗三藐三菩提心，<a id="a-1i"></a>是则名为世间。<a id="a-1j"></a>菩萨一切世间不知见觉，<a id="a-1k"></a>如是菩萨亦同世间不知见觉。<a id="a-1l"></a>菩萨闻是涅槃经已，<a id="a-1m"></a>知有世间不知见觉，<a id="a-1n"></a>应是菩萨所知见觉，<a id="a-1o"></a>知是事已即自思惟：<a id="a-1p"></a>‘我当云何方便修习得知见觉？<a id="a-1q"></a>’覆自念言：<a id="a-1r"></a>‘唯当深心修持净戒。<a id="a-1s"></a>’善男子，<a id="a-1t"></a>菩萨尔时以是因缘，<a id="a-1u"></a>于未来世在在生处戒常清净。<a id="a-1v"></a>善男子，<a id="a-1w"></a>菩萨摩诃萨以戒净故，<a id="a-1x"></a>在在生处，<a id="a-1y"></a>常无憍慢邪见疑网，<a id="a-1z"></a>终不说言如来毕竟入于涅槃，<a id="a-20"></a>是名菩萨修持净戒。<a id="a-21"></a>戒既清净，<a id="a-22"></a>次修禅定。<a id="a-23"></a>以修定故在在生处正念不忘，<a id="a-24"></a>所谓一切众生悉有佛性，<a id="a-25"></a>十二部经，<a id="a-26"></a>诸佛世尊常乐我净，<a id="a-27"></a>一切菩萨安住方等《大涅槃经》悉见佛性，<a id="a-28"></a>如是等事忆而不忘，<a id="a-29"></a>因修定故得十一空，<a id="a-2A"></a>是名菩萨修清净定。<a id="a-2B"></a>戒定已备，<a id="a-2C"></a>次修净慧。<a id="a-2D"></a>以修慧故，<a id="a-2E"></a>初不计著身中有我、<a id="a-2F"></a>我中有身、<a id="a-2G"></a>是身是我、<a id="a-2H"></a>非身非我，<a id="a-2I"></a>是名菩萨修习净慧。<a id="a-2J"></a>以修慧故，<a id="a-2K"></a>所受持戒牢固不动。</p>
  <p id="a2L">“善男子，<a id="a-2M"></a>譬如须弥，<a id="a-2N"></a>不为四风之所倾动；<a id="a-2O"></a>菩萨摩诃萨亦复如是，<a id="a-2P"></a>不为四倒之所倾动。<a id="a-2Q"></a>善男子，<a id="a-2R"></a>菩萨尔时自知见觉所受持戒无有倾动，<a id="a-2S"></a>是名菩萨所知见觉，<a id="a-2T"></a>非世间也。<a id="a-2U"></a>善男子，<a id="a-2V"></a>菩萨见所持戒牢固不动，<a id="a-2W"></a>心无悔恨；<a id="a-2X"></a>无悔恨故，<a id="a-2Y"></a>心得欢喜；<a id="a-2Z"></a>得欢喜故，<a id="a-2a"></a>心得悦乐；<a id="a-2b"></a>得悦乐故，<a id="a-2c"></a>心则安隐；<a id="a-2d"></a>心安隐故，<a id="a-2e"></a>得无动定；<a id="a-2f"></a>得无动定故，<a id="a-2g"></a>得实知见；<a id="a-2h"></a>实知见故，<a id="a-2i"></a>厌离生死；<a id="a-2j"></a>厌离生死故，<a id="a-2k"></a>便得解脱；<a id="a-2l"></a>得解脱故，<a id="a-2m"></a>明见佛性。<a id="a-2n"></a>是名菩萨所知见觉，<a id="a-2o"></a>非世间也。<a id="a-2p"></a>善男子，<a id="a-2q"></a>是名世间不知见觉，<a id="a-2r"></a>而是菩萨所知见觉。<a id="a-2s"></a>”</p>
  <p id="a2t">迦葉复言：<a id="a-2u"></a>“云何菩萨修持净戒，<a id="a-2v"></a>心无悔恨，<a id="a-2w"></a>乃至明了，<a id="a-2x"></a>见于佛性？<a id="a-2y"></a>”</p>
  <p id="a2z">佛言：<a id="a-30"></a>“善男子，<a id="a-31"></a>世间戒者不名清净。<a id="a-32"></a>何以故？<a id="a-33"></a>世间戒者，<a id="a-34"></a>为于有故，<a id="a-35"></a>性不定故，<a id="a-36"></a>非毕竟故，<a id="a-37"></a>不能广为一切众生，<a id="a-38"></a>以是义故，<a id="a-39"></a>名为不净；<a id="a-3A"></a>以不净故，<a id="a-3B"></a>有悔恨心；<a id="a-3C"></a>以悔恨故，<a id="a-3D"></a>心无欢喜；<a id="a-3E"></a>无欢喜故，<a id="a-3F"></a>则无悦乐；<a id="a-3G"></a>无悦乐故，<a id="a-3H"></a>则无安隐；<a id="a-3I"></a>无安隐故，<a id="a-3J"></a>无不动定；<a id="a-3K"></a>无不动定故，<a id="a-3L"></a>无实知见；<a id="a-3M"></a>无实知见故，<a id="a-3N"></a>则无厌离；<a id="a-3O"></a>无厌离故，<a id="a-3P"></a>则无解脱；<a id="a-3Q"></a>无解脱故，<a id="a-3R"></a>不见佛性；<a id="a-3S"></a>不见佛性故，<a id="a-3T"></a>终不能得大般涅槃。<a id="a-3U"></a>是名世间戒不清净。</p>
  <p id="a3V">“善男子，<a id="a-3W"></a>菩萨摩诃萨清净戒者，<a id="a-3X"></a>戒非戒故，<a id="a-3Y"></a>非为有故，<a id="a-3Z"></a>定毕竟故，<a id="a-3a"></a>为众生故，<a id="a-3b"></a>是名菩萨戒清净也。<a id="a-3c"></a>善男子，<a id="a-3d"></a>菩萨摩诃萨于净戒中，<a id="a-3e"></a>虽不欲生无悔恨心，<a id="a-3f"></a>无悔恨心自然而生。<a id="a-3g"></a>善男子，<a id="a-3h"></a>譬如有人执持明镜，<a id="a-3i"></a>不期见面，<a id="a-3j"></a>面像自现；<a id="a-3k"></a>亦如农夫种之良田，<a id="a-3l"></a>不期生芽而芽自生；<a id="a-3m"></a>亦如燃灯，<a id="a-3n"></a>不期灭闇而闇自灭。<a id="a-3o"></a>善男子，<a id="a-3p"></a>菩萨摩诃萨坚持净戒，<a id="a-3q"></a>无悔恨心自然而生亦复如是，<a id="a-3r"></a>以净戒故心得欢喜。</p>
  <p id="a3s">“善男子，<a id="a-3t"></a>如端正人自见面貌，<a id="a-3u"></a>心生欢喜；<a id="a-3v"></a>持净戒者亦复如是。<a id="a-3w"></a>善男子，<a id="a-3x"></a>破戒之人见戒不净心不欢喜，<a id="a-3y"></a>如形残者自见面貌不生喜悦，<a id="a-3z"></a>破戒之人亦复如是。<a id="a-40"></a>善男子，<a id="a-41"></a>譬如牧牛，<a id="a-42"></a>有二女人，<a id="a-43"></a>一持酪瓶，<a id="a-44"></a>一持浆瓶，<a id="a-45"></a>俱共至城而欲卖之。<a id="a-46"></a>于路脚跌，<a id="a-47"></a>二瓶俱破，<a id="a-48"></a>一则欢喜，<a id="a-49"></a>一则愁；<a id="a-4A"></a>持戒、<a id="a-4B"></a>破戒亦复如是，<a id="a-4C"></a>持净戒者心则欢喜，<a id="a-4D"></a>心欢喜故则便思惟：<a id="a-4E"></a>‘诸佛如来于涅槃中说，<a id="a-4F"></a>有能持清净戒者则得涅槃，<a id="a-4G"></a>我今修习如是净戒亦应得之。<a id="a-4H"></a>’以是因缘，<a id="a-4I"></a>心则悦乐。<a id="a-4J"></a>”</p>
  <p id="a4K">迦葉复言：<a id="a-4L"></a>“喜之与乐有何差别？<a id="a-4M"></a>”</p>
  <p id="a4N">“善男子，<a id="a-4O"></a>菩萨摩诃萨不作恶时名为欢喜，<a id="a-4P"></a>心净持戒名之为乐。<a id="a-4Q"></a>善男子，<a id="a-4R"></a>菩萨摩诃萨观于生死则名为喜，<a id="a-4S"></a>见大涅槃名之为乐。<a id="a-4T"></a>下名为喜，<a id="a-4U"></a>上名为乐。<a id="a-4V"></a>离世共法名之为喜，<a id="a-4W"></a>得不共法名之为乐。<a id="a-4X"></a>以戒净故，<a id="a-4Y"></a>身体轻柔，<a id="a-4Z"></a>口无粗过。<a id="a-4a"></a>菩萨尔时，<a id="a-4b"></a>若见若闻，<a id="a-4c"></a>若嗅若尝，<a id="a-4d"></a>若触若知，<a id="a-4e"></a>悉无诸恶；<a id="a-4f"></a>以无恶故，<a id="a-4g"></a>心得安隐；<a id="a-4h"></a>以安隐故，<a id="a-4i"></a>则得静定；<a id="a-4j"></a>得静定故，<a id="a-4k"></a>得实知见；<a id="a-4l"></a>实知见故，<a id="a-4m"></a>厌离生死；<a id="a-4n"></a>厌生死故，<a id="a-4o"></a>则得解脱；<a id="a-4p"></a>得解脱故，<a id="a-4q"></a>得见佛性；<a id="a-4r"></a>见佛性故，<a id="a-4s"></a>得大涅槃。<a id="a-4t"></a>是名菩萨清净持戒非世间戒。<a id="a-4u"></a>何以故？<a id="a-4v"></a>善男子，<a id="a-4w"></a>菩萨摩诃萨所受净戒，<a id="a-4x"></a>五法佐助。<a id="a-4y"></a>云何为五？<a id="a-4z"></a>一、<a id="a-50"></a>信，<a id="a-51"></a>二、<a id="a-52"></a>惭，<a id="a-53"></a>三、<a id="a-54"></a>愧，<a id="a-55"></a>四、<a id="a-56"></a>善知识，<a id="a-57"></a>五、<a id="a-58"></a>宗敬戒。<a id="a-59"></a>离五盖故，<a id="a-5A"></a>所见清净；<a id="a-5B"></a>离五见故，<a id="a-5C"></a>心无疑网；<a id="a-5D"></a>离五疑故——一者、<a id="a-5E"></a>疑佛，<a id="a-5F"></a>二者、<a id="a-5G"></a>疑法，<a id="a-5H"></a>三者、<a id="a-5I"></a>疑僧，<a id="a-5J"></a>四者、<a id="a-5K"></a>疑戒，<a id="a-5L"></a>五者、<a id="a-5M"></a>疑不放逸——菩萨尔时即得五根，<a id="a-5N"></a>所谓信、<a id="a-5O"></a>念、<a id="a-5P"></a>精进、<a id="a-5Q"></a>定、<a id="a-5R"></a>慧；<a id="a-5S"></a>得五根故，<a id="a-5T"></a>得五种涅槃，<a id="a-5U"></a>谓色解脱乃至识解脱。<a id="a-5V"></a>是名菩萨清净持戒，<a id="a-5W"></a>非世间也。<a id="a-5X"></a>善男子，<a id="a-5Y"></a>是名世间之所不知不见不觉，<a id="a-5Z"></a>而是菩萨所知见觉。</p>
  <p id="a5a">“善男子，<a id="a-5b"></a>若我弟子受持读诵书写解说《大涅槃经》有破戒者，<a id="a-5c"></a>有人呵责轻贱毁辱而作是言：<a id="a-5d"></a>‘若佛秘藏《大涅槃经》有威力者，<a id="a-5e"></a>云何令汝毁所受戒？<a id="a-5f"></a>’若人受持是《涅槃经》毁禁戒者，<a id="a-5g"></a>当知是经为无威力。<a id="a-5h"></a>若无威力，<a id="a-5i"></a>虽复读诵为无利益。<a id="a-5j"></a>缘是轻毁《涅槃经》故，<a id="a-5k"></a>复令无量无边众生堕于地狱。<a id="a-5l"></a>受持是经而毁戒者，<a id="a-5m"></a>则是众生恶知识也，<a id="a-5n"></a>非我弟子，<a id="a-5o"></a>是魔眷属。<a id="a-5p"></a>如是之人，<a id="a-5q"></a>我亦不听受持是典，<a id="a-5r"></a>宁使不受不持不修，<a id="a-5s"></a>不以毁戒受持修习。</p>
  <p id="a5t">“善男子，<a id="a-5u"></a>若我弟子受持读诵书写演说《涅槃经》者，<a id="a-5v"></a>当正身心，<a id="a-5w"></a>慎莫调戏轻躁举动。<a id="a-5x"></a>身为调戏，<a id="a-5y"></a>心为轻动。<a id="a-5z"></a>求有之心名为轻动，<a id="a-60"></a>身造诸业名为调戏。<a id="a-61"></a>若我弟子求有造业，<a id="a-62"></a>不应受持是大乘典《大涅槃经》。<a id="a-63"></a>若有如是受持经者，<a id="a-64"></a>人当轻呵而作是言：<a id="a-65"></a>‘若佛秘藏《大涅槃经》有威力者，<a id="a-66"></a>云何令汝求有造业？<a id="a-67"></a>若持经者求有造业，<a id="a-68"></a>当知是经为无威力。<a id="a-69"></a>若无威力，<a id="a-6A"></a>虽复受持为无利益。<a id="a-6B"></a>’缘是轻毁涅槃经故，<a id="a-6C"></a>复令无量无边众生堕于地狱。<a id="a-6D"></a>受持是经求有造业，<a id="a-6E"></a>则是众生恶知识也，<a id="a-6F"></a>非我弟子，<a id="a-6G"></a>是魔眷属。</p>
  <p id="a6H">“复次，<a id="a-6I"></a>善男子，<a id="a-6J"></a>若我弟子受持读诵书写演说《大涅槃经》，<a id="a-6K"></a>莫非时说，<a id="a-6L"></a>莫非国说，<a id="a-6M"></a>莫不请说，<a id="a-6N"></a>莫轻心说，<a id="a-6O"></a>莫处处说，<a id="a-6P"></a>莫自叹说，<a id="a-6Q"></a>莫轻他说，<a id="a-6R"></a>莫灭佛法说，<a id="a-6S"></a>莫炽然世法说。<a id="a-6T"></a>善男子，<a id="a-6U"></a>若我弟子受持是经非时而说，<a id="a-6V"></a>乃至炽然世法说者，<a id="a-6W"></a>人当轻呵而作是言：<a id="a-6X"></a>‘若佛秘藏《大涅槃经》有威力者，<a id="a-6Y"></a>云何令汝非时而说乃至炽然世法而说？<a id="a-6Z"></a>若持经者作如是说，<a id="a-6a"></a>当知是经为无威力。<a id="a-6b"></a>若无威力，<a id="a-6c"></a>虽复受持为无利益。<a id="a-6d"></a>’缘是轻毁涅槃经故，<a id="a-6e"></a>令无量众生堕于地狱。<a id="a-6f"></a>受持是经非时而说，<a id="a-6g"></a>乃至炽然世法而说，<a id="a-6h"></a>则是众生恶知识也，<a id="a-6i"></a>非我弟子，<a id="a-6j"></a>是魔眷属。</p>
  <p id="a6k">“善男子，<a id="a-6l"></a>若欲受持者，<a id="a-6m"></a>说大涅槃者，<a id="a-6n"></a>说佛性者，<a id="a-6o"></a>说如来秘藏者，<a id="a-6p"></a>说大乘者，<a id="a-6q"></a>说方等经者，<a id="a-6r"></a>说声闻乘者，<a id="a-6s"></a>说辟支佛乘者，<a id="a-6t"></a>说解脱者、<a id="a-6u"></a>见佛性者，<a id="a-6v"></a>先当清净其身；<a id="a-6w"></a>以身净故，<a id="a-6x"></a>则无呵责；<a id="a-6y"></a>无呵责故，<a id="a-6z"></a>令无量人于大涅槃生清净信；<a id="a-70"></a>信心生故，<a id="a-71"></a>恭敬是经；<a id="a-72"></a>若闻一偈一句一字，<a id="a-73"></a>及说法者则得发于阿耨多罗三藐三菩提心。<a id="a-74"></a>当知是人则是众生真善知识，<a id="a-75"></a>非恶知识，<a id="a-76"></a>是我弟子，<a id="a-77"></a>非魔眷属，<a id="a-78"></a>是名菩萨，<a id="a-79"></a>非世间也。<a id="a-7A"></a>善男子，<a id="a-7B"></a>是名世间之所不知不见不觉，<a id="a-7C"></a>而是菩萨所知见觉。</p>
  <p id="a7D">“复次，<a id="a-7E"></a>善男子，<a id="a-7F"></a>云何复名一切世间所不知见觉，<a id="a-7G"></a>而是菩萨所知见觉？<a id="a-7H"></a>所谓六念处。<a id="a-7I"></a>何等为六？<a id="a-7J"></a>念佛、<a id="a-7K"></a>念法、<a id="a-7L"></a>念僧、<a id="a-7M"></a>念戒、<a id="a-7N"></a>念施、<a id="a-7O"></a>念天。</p>
  <p id="a7P">“善男子，<a id="a-7Q"></a>云何念佛？<a id="a-7R"></a>如来、<a id="a-7S"></a>应、<a id="a-7T"></a>正遍知、<a id="a-7U"></a>明行足、<a id="a-7V"></a>善逝、<a id="a-7W"></a>世间解、<a id="a-7X"></a>无上士、<a id="a-7Y"></a>调御丈夫、<a id="a-7Z"></a>天人师、<a id="a-7a"></a>佛世尊，<a id="a-7b"></a>常不变易，<a id="a-7c"></a>具足十力、<a id="a-7d"></a>四无所畏、<a id="a-7e"></a>大师子吼，<a id="a-7f"></a>名大沙门、<a id="a-7g"></a>大婆罗门、<a id="a-7h"></a>大净，<a id="a-7i"></a>毕竟到于彼岸，<a id="a-7j"></a>无能胜者，<a id="a-7k"></a>无见顶者，<a id="a-7l"></a>无有怖畏，<a id="a-7m"></a>不惊不动，<a id="a-7n"></a>独一无侣，<a id="a-7o"></a>无师自悟，<a id="a-7p"></a>疾智、<a id="a-7q"></a>大智、<a id="a-7r"></a>利智、<a id="a-7s"></a>深智、<a id="a-7t"></a>解脱智、<a id="a-7u"></a>不共智、<a id="a-7v"></a>广普智、<a id="a-7w"></a>毕竟智，<a id="a-7x"></a>智宝成就，<a id="a-7y"></a>人中象王、<a id="a-7z"></a>人中牛王、<a id="a-80"></a>人中龙王、<a id="a-81"></a>人中丈夫、<a id="a-82"></a>人中莲华分陀利华，<a id="a-83"></a>调御人师，<a id="a-84"></a>为大施主、<a id="a-85"></a>大法之师。<a id="a-86"></a>以知法故名大法师，<a id="a-87"></a>以知义故名大法师，<a id="a-88"></a>以知时故名大法师，<a id="a-89"></a>以知足故名大法师，<a id="a-8A"></a>以知我故名大法师，<a id="a-8B"></a>知大众故名大法师，<a id="a-8C"></a>以知众生种种性故名大法师，<a id="a-8D"></a>以知诸根利钝中故名大法师，<a id="a-8E"></a>说中道故名大法师。</p>
  <p id="a8F">“云何名如来？<a id="a-8G"></a>如过去诸佛所说不变。<a id="a-8H"></a>云何不变？<a id="a-8I"></a>过去诸佛为度众生说十二部经，<a id="a-8J"></a>如来亦尔，<a id="a-8K"></a>故名如来。<a id="a-8L"></a>诸佛世尊从六波罗蜜、<a id="a-8M"></a>三十七品、<a id="a-8N"></a>十一空来至大涅槃，<a id="a-8O"></a>如来亦尔，<a id="a-8P"></a>是故号佛为如来也。<a id="a-8Q"></a>诸佛世尊为众生故，<a id="a-8R"></a>随宜方便开示三乘，<a id="a-8S"></a>寿命无量不可称计，<a id="a-8T"></a>如来亦尔，<a id="a-8U"></a>是故号佛为如来也。</p>
  <p id="a8V">“云何为应？<a id="a-8W"></a>世间之法悉名怨家，<a id="a-8X"></a>佛应害故，<a id="a-8Y"></a>故名为应。<a id="a-8Z"></a>夫四魔者是菩萨怨，<a id="a-8a"></a>诸佛如来为菩萨时，<a id="a-8b"></a>能以智慧破坏四魔，<a id="a-8c"></a>是故名应。<a id="a-8d"></a>复次，<a id="a-8e"></a>应者名为远离，<a id="a-8f"></a>为菩萨时应当远离无量烦恼，<a id="a-8g"></a>故名为应。<a id="a-8h"></a>复次，<a id="a-8i"></a>应者名乐，<a id="a-8j"></a>过去诸佛为菩萨时，<a id="a-8k"></a>虽于无量阿僧祇劫为众生故受诸苦恼，<a id="a-8l"></a>终无不乐而常乐之，<a id="a-8m"></a>如来亦尔，<a id="a-8n"></a>是故名应。<a id="a-8o"></a>又复应者，<a id="a-8p"></a>一切人天应以种种香华、<a id="a-8q"></a>璎珞、<a id="a-8r"></a>幢幡、<a id="a-8s"></a>伎乐而供养之，<a id="a-8t"></a>是故名应。</p>
  <p id="a8u">“云何正遍知？<a id="a-8v"></a>正者名不颠倒，<a id="a-8w"></a>遍知者于四颠倒无不通达。<a id="a-8x"></a>又复正者名为苦行，<a id="a-8y"></a>遍知者知因苦行定有苦果。<a id="a-8z"></a>又复正者名世间中，<a id="a-90"></a>遍知者毕竟定知修习中道得阿耨多罗三藐三菩提。<a id="a-91"></a>又复正者名为可数、<a id="a-92"></a>可量、<a id="a-93"></a>可称，<a id="a-94"></a>遍知者不可数、<a id="a-95"></a>不可量、<a id="a-96"></a>不可称，<a id="a-97"></a>是故号佛为正遍知。<a id="a-98"></a>善男子，<a id="a-99"></a>声闻、<a id="a-9A"></a>缘觉亦有遍知，<a id="a-9B"></a>亦不遍知。<a id="a-9C"></a>何以故？<a id="a-9D"></a>遍知者名五阴、<a id="a-9E"></a>十二入、<a id="a-9F"></a>十八界，<a id="a-9G"></a>声闻、<a id="a-9H"></a>缘觉亦得遍知，<a id="a-9I"></a>是名遍知。<a id="a-9J"></a>云何不遍知？<a id="a-9K"></a>善男子，<a id="a-9L"></a>假使二乘于无量劫观一色阴不能尽知，<a id="a-9M"></a>以是义故，<a id="a-9N"></a>声闻、<a id="a-9O"></a>缘觉无有遍知。</p>
  <p id="a9P">“云何明行足？<a id="a-9Q"></a>明者名得无量善果，<a id="a-9R"></a>行名脚足，<a id="a-9S"></a>善果者名阿耨多罗三藐三菩提，<a id="a-9T"></a>脚足者名为戒慧，<a id="a-9U"></a>乘戒慧足得阿耨多罗三藐三菩提，<a id="a-9V"></a>是故名为明行足也。<a id="a-9W"></a>又复明者名咒，<a id="a-9X"></a>行者名吉，<a id="a-9Y"></a>足者名果。<a id="a-9Z"></a>善男子，<a id="a-9a"></a>是名世间义。<a id="a-9b"></a>咒者名为解脱，<a id="a-9c"></a>吉者名为阿耨多罗三藐三菩提，<a id="a-9d"></a>果者名为大般涅槃，<a id="a-9e"></a>是故名为明行足也。<a id="a-9f"></a>又复明者名光，<a id="a-9g"></a>行者名业，<a id="a-9h"></a>足者名果。<a id="a-9i"></a>善男子，<a id="a-9j"></a>是名世间义。<a id="a-9k"></a>光者名不放逸，<a id="a-9l"></a>业者名六波罗蜜，<a id="a-9m"></a>果者名为阿耨多罗三藐三菩提。<a id="a-9n"></a>又复明者名为三明：<a id="a-9o"></a>一、<a id="a-9p"></a>菩萨明，<a id="a-9q"></a>二、<a id="a-9r"></a>诸佛明，<a id="a-9s"></a>三、<a id="a-9t"></a>无明明。<a id="a-9u"></a>菩萨明者即是般若波罗蜜，<a id="a-9v"></a>诸佛明者即是佛眼，<a id="a-9w"></a>无明明者即毕竟空。<a id="a-9x"></a>行者于无量劫为众生故修诸善业，<a id="a-9y"></a>足者明见佛性，<a id="a-9z"></a>以是义故名明行足。</p>
  <p id="aA0">“云何善逝？<a id="a-A1"></a>善者名高，<a id="a-A2"></a>逝名不高。<a id="a-A3"></a>善男子，<a id="a-A4"></a>是名世间义。<a id="a-A5"></a>高者名为阿耨多罗三藐三菩提，<a id="a-A6"></a>不高者即如来心也。<a id="a-A7"></a>善男子，<a id="a-A8"></a>心若高者不名如来，<a id="a-A9"></a>是故如来名为善逝。<a id="a-AA"></a>又复善者名为善知识，<a id="a-AB"></a>逝者善知识果。<a id="a-AC"></a>善男子，<a id="a-AD"></a>是名世间义。<a id="a-AE"></a>善知识者即初发心，<a id="a-AF"></a>果者名为大般涅槃，<a id="a-AG"></a>如来不舍最初发心得大涅槃，<a id="a-AH"></a>是故如来名为善逝。<a id="a-AI"></a>又复善者名好，<a id="a-AJ"></a>逝者名有。<a id="a-AK"></a>善男子，<a id="a-AL"></a>是名世间义。<a id="a-AM"></a>好者名见佛性，<a id="a-AN"></a>有者名大涅槃。<a id="a-AO"></a>善男子，<a id="a-AP"></a>涅槃之性实非有也，<a id="a-AQ"></a>诸佛世尊因世间故说言是有。<a id="a-AR"></a>善男子，<a id="a-AS"></a>譬如世人实无有子说言有子，<a id="a-AT"></a>实无有道说言有道；<a id="a-AU"></a>涅槃亦尔，<a id="a-AV"></a>因世间故说言为有，<a id="a-AW"></a>诸佛世尊成大涅槃故名善逝。</p>
  <p id="aAX">“善男子，<a id="a-AY"></a>云何世间解？<a id="a-AZ"></a>善男子，<a id="a-Aa"></a>世间者名为五阴，<a id="a-Ab"></a>解者名知，<a id="a-Ac"></a>诸佛世尊善知五阴故名世间解。<a id="a-Ad"></a>又世间者名为五欲，<a id="a-Ae"></a>解名不著，<a id="a-Af"></a>不著五欲故名世间解。<a id="a-Ag"></a>又世间解者，<a id="a-Ah"></a>东方无量阿僧祇世界，<a id="a-Ai"></a>一切声闻、<a id="a-Aj"></a>独觉不知不见不解，<a id="a-Ak"></a>诸佛悉知悉见悉解，<a id="a-Al"></a>南西北方四维上下亦复如是，<a id="a-Am"></a>是故号佛为世间解。<a id="a-An"></a>又世间者一切凡夫，<a id="a-Ao"></a>解者知诸凡夫善恶因果，<a id="a-Ap"></a>非是声闻、<a id="a-Aq"></a>缘觉所知，<a id="a-Ar"></a>唯佛能知，<a id="a-As"></a>是故号佛为世间解。<a id="a-At"></a>又世间者名曰莲华，<a id="a-Au"></a>解名不污。<a id="a-Av"></a>善男子，<a id="a-Aw"></a>是名世间义。<a id="a-Ax"></a>莲华者即是如来，<a id="a-Ay"></a>不污者如来，<a id="a-Az"></a>不为世间八法之所染污，<a id="a-B0"></a>是故号佛为世间解。<a id="a-B1"></a>又世间解者，<a id="a-B2"></a>诸佛菩萨名世间解。<a id="a-B3"></a>何以故？<a id="a-B4"></a>诸佛菩萨见世间故，<a id="a-B5"></a>故名世间解。<a id="a-B6"></a>善男子，<a id="a-B7"></a>如因食得命，<a id="a-B8"></a>名食为命；<a id="a-B9"></a>诸佛菩萨亦复如是，<a id="a-BA"></a>见世间故，<a id="a-BB"></a>故名世间解。</p>
  <p id="aBC">“云何无上士？<a id="a-BD"></a>上士者名之为断，<a id="a-BE"></a>无所断者名无上士，<a id="a-BF"></a>诸佛世尊无有烦恼故无所断，<a id="a-BG"></a>是故号佛为无上士。<a id="a-BH"></a>又上士者名为诤讼，<a id="a-BI"></a>无上士者无有诤讼，<a id="a-BJ"></a>如来无诤，<a id="a-BK"></a>是故号佛为无上士。<a id="a-BL"></a>又上士者名语可坏，<a id="a-BM"></a>无上士者语不可坏，<a id="a-BN"></a>如来所言一切众生所不能坏，<a id="a-BO"></a>是故号佛为无上士。<a id="a-BP"></a>又上士者名为上座，<a id="a-BQ"></a>无上士者名无上座，<a id="a-BR"></a>三世诸佛更无过者，<a id="a-BS"></a>是故号佛为无上士。<a id="a-BT"></a>上者名新，<a id="a-BU"></a>士者名故，<a id="a-BV"></a>诸佛世尊体大涅槃无新无故，<a id="a-BW"></a>是故号佛为无上士。</p>
  <p id="aBX">“云何调御丈夫？<a id="a-BY"></a>自既丈夫，<a id="a-BZ"></a>复调丈夫。<a id="a-Ba"></a>善男子，<a id="a-Bb"></a>言如来者，<a id="a-Bc"></a>实非丈夫、<a id="a-Bd"></a>非不丈夫，<a id="a-Be"></a>因调丈夫故名如来为丈夫也。<a id="a-Bf"></a>善男子，<a id="a-Bg"></a>一切男女若具四法则名丈夫。<a id="a-Bh"></a>何等为四？<a id="a-Bi"></a>一、<a id="a-Bj"></a>善知识，<a id="a-Bk"></a>二、<a id="a-Bl"></a>能听法，<a id="a-Bm"></a>三、<a id="a-Bn"></a>思惟义，<a id="a-Bo"></a>四、<a id="a-Bp"></a>如说修行。<a id="a-Bq"></a>善男子，<a id="a-Br"></a>若男若女具是四法则名丈夫。<a id="a-Bs"></a>善男子，<a id="a-Bt"></a>若有男子无此四法，<a id="a-Bu"></a>则不得名为丈夫也。<a id="a-Bv"></a>何以故？<a id="a-Bw"></a>身虽丈夫，<a id="a-Bx"></a>行同畜生。<a id="a-By"></a>如来调伏若男若女，<a id="a-Bz"></a>是故号佛调御丈夫。<a id="a-C0"></a>复次，<a id="a-C1"></a>善男子，<a id="a-C2"></a>如御马者凡有四种：<a id="a-C3"></a>一者、<a id="a-C4"></a>触毛，<a id="a-C5"></a>二者、<a id="a-C6"></a>触皮，<a id="a-C7"></a>三者、<a id="a-C8"></a>触肉，<a id="a-C9"></a>四者、<a id="a-CA"></a>触骨。<a id="a-CB"></a>随其所触称御者意。<a id="a-CC"></a>如来亦尔，<a id="a-CD"></a>以四种法调伏众生：<a id="a-CE"></a>一、<a id="a-CF"></a>为说生令受佛语，<a id="a-CG"></a>如触其毛随御者意；<a id="a-CH"></a>二、<a id="a-CI"></a>说生老便受佛语，<a id="a-CJ"></a>如触毛皮随御者意；<a id="a-CK"></a>三者、<a id="a-CL"></a>说生及以老病便受佛语，<a id="a-CM"></a>如触毛皮肉随御者意；<a id="a-CN"></a>四者、<a id="a-CO"></a>说生及老病死便受佛语，<a id="a-CP"></a>如触毛皮肉骨随御者意。<a id="a-CQ"></a>善男子，<a id="a-CR"></a>御者调马无有决定；<a id="a-CS"></a>如来世尊调伏众生必定不虚，<a id="a-CT"></a>是故号佛为调御丈夫。</p>
  <p id="aCU">“云何天人师？<a id="a-CV"></a>师有二种：<a id="a-CW"></a>一者、<a id="a-CX"></a>善教，<a id="a-CY"></a>二者、<a id="a-CZ"></a>恶教。<a id="a-Ca"></a>诸佛菩萨常以善法教诸众生。<a id="a-Cb"></a>何等善法？<a id="a-Cc"></a>谓身口意善。<a id="a-Cd"></a>诸佛菩萨教诸众生作如是言：<a id="a-Ce"></a>‘善男子，<a id="a-Cf"></a>汝当远离身不善业。<a id="a-Cg"></a>何以故？<a id="a-Ch"></a>以身恶业是可远离得解脱故，<a id="a-Ci"></a>是故我以此法教汝。<a id="a-Cj"></a>若是恶业不可远离得解脱者，<a id="a-Ck"></a>终不教汝令远离也。<a id="a-Cl"></a>若诸众生离恶业已堕三恶者，<a id="a-Cm"></a>无有是处。<a id="a-Cn"></a>以远离故，<a id="a-Co"></a>成阿耨多罗三藐三菩提得大涅槃。<a id="a-Cp"></a>’是故诸佛菩萨常以此法教化众生，<a id="a-Cq"></a>口意亦尔，<a id="a-Cr"></a>是故号佛为无上师。<a id="a-Cs"></a>复次，<a id="a-Ct"></a>昔未得道今已得之，<a id="a-Cu"></a>以所得道为众生说；<a id="a-Cv"></a>从本已来未修梵行今已修竟，<a id="a-Cw"></a>以己所修为众生说；<a id="a-Cx"></a>自破无明，<a id="a-Cy"></a>复为众生破坏无明；<a id="a-Cz"></a>自得净目，<a id="a-D0"></a>复为众生破除盲冥令得净眼；<a id="a-D1"></a>自知二谛，<a id="a-D2"></a>复为众生演说二谛；<a id="a-D3"></a>既自解脱，<a id="a-D4"></a>复为众生说解脱法；<a id="a-D5"></a>自渡无边生死大河，<a id="a-D6"></a>复令众生皆悉得渡；<a id="a-D7"></a>自得无畏，<a id="a-D8"></a>复教众生令无怖畏；<a id="a-D9"></a>自既涅槃，<a id="a-DA"></a>复为众生演大涅槃。<a id="a-DB"></a>是故号佛为无上师。<a id="a-DC"></a>天者名昼，<a id="a-DD"></a>天上昼长夜短，<a id="a-DE"></a>是故名天。<a id="a-DF"></a>又复天者名无愁恼，<a id="a-DG"></a>常受快乐，<a id="a-DH"></a>是故名天。<a id="a-DI"></a>又复天者名为灯明，<a id="a-DJ"></a>能破黑闇而为大明，<a id="a-DK"></a>是故名天；<a id="a-DL"></a>亦以能破恶业黑闇，<a id="a-DM"></a>得诸善业而生天上，<a id="a-DN"></a>是故名天。<a id="a-DO"></a>又复天者名吉，<a id="a-DP"></a>以吉祥故得名为天。<a id="a-DQ"></a>又复天者名曰日，<a id="a-DR"></a>有光明故名曰为天。<a id="a-DS"></a>以是义故名为天也。<a id="a-DT"></a>人者名曰能多恩义，<a id="a-DU"></a>又复人者身口柔软，<a id="a-DV"></a>又复人者名有憍慢，<a id="a-DW"></a>又复人者能破憍慢。<a id="a-DX"></a>善男子，<a id="a-DY"></a>诸佛虽为一切众生无上大师，<a id="a-DZ"></a>然经中说为天人师。<a id="a-Da"></a>何以故？<a id="a-Db"></a>善男子，<a id="a-Dc"></a>诸众生中唯天与人能发阿耨多罗三藐三菩提心，<a id="a-Dd"></a>能修十善业道，<a id="a-De"></a>能得须陀洹果、<a id="a-Df"></a>斯陀含果、<a id="a-Dg"></a>阿那含果、<a id="a-Dh"></a>阿罗汉果、<a id="a-Di"></a>辟支佛道，<a id="a-Dj"></a>得阿耨多罗三藐三菩提，<a id="a-Dk"></a>是故号佛为天人师。</p>
  <p id="aDl">“云何为佛？<a id="a-Dm"></a>佛者名觉，<a id="a-Dn"></a>既自觉悟，<a id="a-Do"></a>复能觉他。<a id="a-Dp"></a>善男子，<a id="a-Dq"></a>譬如有人觉知有贼，<a id="a-Dr"></a>贼无能为；<a id="a-Ds"></a>菩萨摩诃萨能觉一切无量烦恼，<a id="a-Dt"></a>既觉了已，<a id="a-Du"></a>令诸烦恼无所能为，<a id="a-Dv"></a>是故名佛。<a id="a-Dw"></a>以是觉故，<a id="a-Dx"></a>不生不老不病不死，<a id="a-Dy"></a>是故名佛。</p>
  <p id="aDz">“婆伽婆者，<a id="a-E0"></a>婆伽名破，<a id="a-E1"></a>婆名烦恼，<a id="a-E2"></a>能破烦恼故名婆伽婆。<a id="a-E3"></a>又能成就诸善法故，<a id="a-E4"></a>又能善解诸法义故，<a id="a-E5"></a>有大功德无能胜故，<a id="a-E6"></a>有大名闻遍十方故，<a id="a-E7"></a>又能种种大慧施故，<a id="a-E8"></a>又于无量阿僧祇劫吐女根故。</p>
  <p id="aE9">“善男子，<a id="a-EA"></a>若男若女能如是念佛者，<a id="a-EB"></a>若行若住，<a id="a-EC"></a>若坐若卧，<a id="a-ED"></a>若昼若夜，<a id="a-EE"></a>若明若闇，<a id="a-EF"></a>常得不离见佛世尊。</p>
  <p id="aEG">“善男子，<a id="a-EH"></a>何故名为如来、<a id="a-EI"></a>应、<a id="a-EJ"></a>正遍知乃至婆伽婆，<a id="a-EK"></a>而有如是无量功德大名称耶？<a id="a-EL"></a>善男子，<a id="a-EM"></a>菩萨摩诃萨于昔无量阿僧祇劫，<a id="a-EN"></a>恭敬父母、<a id="a-EO"></a>和尚诸师、<a id="a-EP"></a>上座长老，<a id="a-EQ"></a>于无量劫常为众生而行布施，<a id="a-ER"></a>坚持禁戒，<a id="a-ES"></a>修习忍辱，<a id="a-ET"></a>勤行精进、<a id="a-EU"></a>禅定、<a id="a-EV"></a>智慧，<a id="a-EW"></a>大慈大悲大喜大舍，<a id="a-EX"></a>是故今得三十二相、<a id="a-EY"></a>八十种好金刚之身。<a id="a-EZ"></a>又复菩萨于昔无量阿僧祇劫，<a id="a-Ea"></a>修习信、<a id="a-Eb"></a>念、<a id="a-Ec"></a>进、<a id="a-Ed"></a>定、<a id="a-Ee"></a>慧根，<a id="a-Ef"></a>于诸师长恭敬供养，<a id="a-Eg"></a>常为法利，<a id="a-Eh"></a>不为食利。<a id="a-Ei"></a>菩萨若持十二部经若读若诵，<a id="a-Ej"></a>常为众生令得解脱安隐快乐，<a id="a-Ek"></a>终不自为。<a id="a-El"></a>何以故？<a id="a-Em"></a>菩萨常修出世间心及出家心、<a id="a-En"></a>无为之心、<a id="a-Eo"></a>无诤讼心、<a id="a-Ep"></a>无垢秽心、<a id="a-Eq"></a>无系缚心、<a id="a-Er"></a>无取著心、<a id="a-Es"></a>无覆盖心、<a id="a-Et"></a>无无记心、<a id="a-Eu"></a>无生死心、<a id="a-Ev"></a>无疑网心、<a id="a-Ew"></a>无贪欲心、<a id="a-Ex"></a>无瞋恚心、<a id="a-Ey"></a>无愚痴心、<a id="a-Ez"></a>无憍慢心、<a id="a-F0"></a>无秽浊心、<a id="a-F1"></a>无烦恼心、<a id="a-F2"></a>无苦心、<a id="a-F3"></a>无量心、<a id="a-F4"></a>广大心、<a id="a-F5"></a>虚空心、<a id="a-F6"></a>无心、<a id="a-F7"></a>无无心、<a id="a-F8"></a>调心、<a id="a-F9"></a>不护心、<a id="a-FA"></a>无覆藏心、<a id="a-FB"></a>无世间心、<a id="a-FC"></a>常定心、<a id="a-FD"></a>常修心、<a id="a-FE"></a>常解脱心、<a id="a-FF"></a>无报心、<a id="a-FG"></a>无愿心、<a id="a-FH"></a>善愿心、<a id="a-FI"></a>无误心、<a id="a-FJ"></a>柔软心、<a id="a-FK"></a>不住心、<a id="a-FL"></a>自在心、<a id="a-FM"></a>无漏心、<a id="a-FN"></a>第一义心、<a id="a-FO"></a>不退心、<a id="a-FP"></a>无常心、<a id="a-FQ"></a>正直心、<a id="a-FR"></a>无谄曲心、<a id="a-FS"></a>纯善心、<a id="a-FT"></a>无多少心、<a id="a-FU"></a>无坚心、<a id="a-FV"></a>无凡夫心、<a id="a-FW"></a>无声闻心、<a id="a-FX"></a>无缘觉心、<a id="a-FY"></a>善知心、<a id="a-FZ"></a>界知心、<a id="a-Fa"></a>生界知心、<a id="a-Fb"></a>住界知心、<a id="a-Fc"></a>自在界心，<a id="a-Fd"></a>是故今得十力、<a id="a-Fe"></a>四无所畏、<a id="a-Ff"></a>大悲三念处、<a id="a-Fg"></a>常乐我净，<a id="a-Fh"></a>是故得称如来乃至婆伽婆。<a id="a-Fi"></a>是名菩萨摩诃萨念佛。</p>
  <p id="aFj">“云何菩萨摩诃萨念法？<a id="a-Fk"></a>善男子，<a id="a-Fl"></a>菩萨摩诃萨思惟诸佛所可说法最妙最上，<a id="a-Fm"></a>因是法故，<a id="a-Fn"></a>能令众生得现在果。<a id="a-Fo"></a>唯此正法无有时节，<a id="a-Fp"></a>法眼所见，<a id="a-Fq"></a>非肉眼见，<a id="a-Fr"></a>然不可以譬喻为比，<a id="a-Fs"></a>不生不出，<a id="a-Ft"></a>不住不灭，<a id="a-Fu"></a>不始不终，<a id="a-Fv"></a>无为无数，<a id="a-Fw"></a>无舍宅者为作舍宅，<a id="a-Fx"></a>无归作归，<a id="a-Fy"></a>无明作明，<a id="a-Fz"></a>未到彼岸令到彼岸，<a id="a-G0"></a>为无香处作无碍香，<a id="a-G1"></a>不可见见，<a id="a-G2"></a>不动不转，<a id="a-G3"></a>不长不短，<a id="a-G4"></a>永断诸乐而安隐乐毕竟微妙，<a id="a-G5"></a>非色断色而亦是色，<a id="a-G6"></a>乃至非识断识而亦是识，<a id="a-G7"></a>非业断业，<a id="a-G8"></a>非结断结，<a id="a-G9"></a>非物断物而亦是物，<a id="a-GA"></a>非界断界而亦是界，<a id="a-GB"></a>非有断有而亦是有，<a id="a-GC"></a>非入断入而亦是入，<a id="a-GD"></a>非因断因而亦是因，<a id="a-GE"></a>非果断果而亦是果；<a id="a-GF"></a>非虚非实，<a id="a-GG"></a>断一切实而亦是实；<a id="a-GH"></a>非生非灭，<a id="a-GI"></a>永断生灭而亦是灭；<a id="a-GJ"></a>非相非非相，<a id="a-GK"></a>断一切相而亦是相；<a id="a-GL"></a>非教非不教而亦是师；<a id="a-GM"></a>非怖非安，<a id="a-GN"></a>断一切怖而亦是安；<a id="a-GO"></a>非忍非不忍，<a id="a-GP"></a>永断不忍而亦是忍，<a id="a-GQ"></a>非止非不止，<a id="a-GR"></a>断一切止而亦是止；<a id="a-GS"></a>一切法顶，<a id="a-GT"></a>悉能永断一切烦恼，<a id="a-GU"></a>清净无相永脱诸相，<a id="a-GV"></a>无量众生毕竟住处，<a id="a-GW"></a>能灭一切生死炽火，<a id="a-GX"></a>乃是诸佛所游居处，<a id="a-GY"></a>常不变易。<a id="a-GZ"></a>是名菩萨念法。</p>
  <p id="aGa">“云何念僧？<a id="a-Gb"></a>诸佛圣僧如法而住，<a id="a-Gc"></a>受正直法随顺修行，<a id="a-Gd"></a>不可睹见，<a id="a-Ge"></a>不可捉持，<a id="a-Gf"></a>不可破坏，<a id="a-Gg"></a>无能娆害，<a id="a-Gh"></a>不可思议，<a id="a-Gi"></a>一切众生良祐福田。<a id="a-Gj"></a>虽为福田，<a id="a-Gk"></a>无所受取，<a id="a-Gl"></a>清净无秽，<a id="a-Gm"></a>无漏无为，<a id="a-Gn"></a>广普无边，<a id="a-Go"></a>其心调柔平等无二，<a id="a-Gp"></a>无有娆浊，<a id="a-Gq"></a>常不变易。<a id="a-Gr"></a>是名念僧。</p>
  <p id="aGs">“云何念戒？<a id="a-Gt"></a>菩萨思惟有戒不破不漏，<a id="a-Gu"></a>不坏不杂，<a id="a-Gv"></a>虽无形色而可护持，<a id="a-Gw"></a>虽无触对善修方便，<a id="a-Gx"></a>可得具足无有过咎，<a id="a-Gy"></a>诸佛菩萨之所赞叹，<a id="a-Gz"></a>是大方等大涅槃因。<a id="a-H0"></a>善男子，<a id="a-H1"></a>譬如大地、<a id="a-H2"></a>船舫、<a id="a-H3"></a>璎珞、<a id="a-H4"></a>大姓、<a id="a-H5"></a>大海、<a id="a-H6"></a>灰汁、<a id="a-H7"></a>舍宅、<a id="a-H8"></a>刀剑、<a id="a-H9"></a>桥梁、<a id="a-HA"></a>良医妙药阿伽陀药、<a id="a-HB"></a>如意宝珠、<a id="a-HC"></a>脚足眼目、<a id="a-HD"></a>父母、<a id="a-HE"></a>阴凉，<a id="a-HF"></a>无能劫盗，<a id="a-HG"></a>不可娆害，<a id="a-HH"></a>火不能焚，<a id="a-HI"></a>水不能漂，<a id="a-HJ"></a>大山梯蹬，<a id="a-HK"></a>诸佛菩萨妙宝胜幢。<a id="a-HL"></a>若住是戒得须陀洹果，<a id="a-HM"></a>我亦有分，<a id="a-HN"></a>然我不须。<a id="a-HO"></a>何以故？<a id="a-HP"></a>若我得是须陀洹果，<a id="a-HQ"></a>不能广度一切众生。<a id="a-HR"></a>若住是戒则得阿耨多罗三藐三菩提，<a id="a-HS"></a>我亦有分，<a id="a-HT"></a>是我所欲。<a id="a-HU"></a>何以故？<a id="a-HV"></a>若得阿耨多罗三藐三菩提，<a id="a-HW"></a>当为众生广说妙法而作救护。<a id="a-HX"></a>是名菩萨摩诃萨念戒。</p>
  <p id="aHY">“云何念施？<a id="a-HZ"></a>菩萨摩诃萨深观此施，<a id="a-Ha"></a>乃是阿耨多罗三藐三菩提因。<a id="a-Hb"></a>诸佛菩萨亲近修习如是布施，<a id="a-Hc"></a>我亦如是亲近修习。<a id="a-Hd"></a>若不惠施，<a id="a-He"></a>不能庄严四部之众。<a id="a-Hf"></a>施虽不能毕竟断结而能除破现在烦恼。<a id="a-Hg"></a>以施因缘故，<a id="a-Hh"></a>常为十方无量无边恒河沙等世界众生之所称叹。<a id="a-Hi"></a>菩萨摩诃萨施众生食则施其命，<a id="a-Hj"></a>以是果报，<a id="a-Hk"></a>成佛之时常不变易，<a id="a-Hl"></a>以施乐故成佛之时则得安乐。<a id="a-Hm"></a>菩萨施时，<a id="a-Hn"></a>如法求财不侵彼施，<a id="a-Ho"></a>是故成佛得清净涅槃。<a id="a-Hp"></a>菩萨施时，<a id="a-Hq"></a>令诸众生不求而得，<a id="a-Hr"></a>是故成佛得自在。<a id="a-Hs"></a>我以施因缘令他得力，<a id="a-Ht"></a>是故成佛获得十力。<a id="a-Hu"></a>以施因缘令他得语，<a id="a-Hv"></a>是故成佛得四无碍。<a id="a-Hw"></a>诸佛菩萨修集是施为涅槃因，<a id="a-Hx"></a>我亦如是，<a id="a-Hy"></a>修习布施为涅槃因。<a id="a-Hz"></a>广说如《杂华》中。</p>
  <p id="aI0">“云何念天？<a id="a-I1"></a>有四天王处乃至非想非非想处。<a id="a-I2"></a>‘若有信心得四天王处，<a id="a-I3"></a>我亦有分。<a id="a-I4"></a>若戒、<a id="a-I5"></a>多闻、<a id="a-I6"></a>布施、<a id="a-I7"></a>智慧得四天王处，<a id="a-I8"></a>乃至得非想非非想处，<a id="a-I9"></a>我亦有分，<a id="a-IA"></a>然非我欲。<a id="a-IB"></a>何以故？<a id="a-IC"></a>四天王处乃至非想非非想处皆是无常，<a id="a-ID"></a>以无常故生老病死，<a id="a-IE"></a>以是义故非我所欲。<a id="a-IF"></a>譬如幻化诳于愚夫，<a id="a-IG"></a>智慧之人所不惑著。<a id="a-IH"></a>如幻化者即是四天王处乃至非想非非想处，<a id="a-II"></a>愚者即是一切凡夫。<a id="a-IJ"></a>我则不同凡夫愚人，<a id="a-IK"></a>我曾闻有第一义天，<a id="a-IL"></a>谓诸佛菩萨常不变易，<a id="a-IM"></a>以常住故，<a id="a-IN"></a>不生不老不病不死。<a id="a-IO"></a>我为众生精勤求于第一义天。<a id="a-IP"></a>何以故？<a id="a-IQ"></a>第一义天能令众生除断烦恼，<a id="a-IR"></a>犹如意树。<a id="a-IS"></a>若我有信乃至有慧，<a id="a-IT"></a>则能得是第一义天，<a id="a-IU"></a>当为众生广分别说第一义天。<a id="a-IV"></a>’是名菩萨摩诃萨念天。</p>
  <p id="aIW">“善男子，<a id="a-IX"></a>是名菩萨，<a id="a-IY"></a>非世间也。<a id="a-IZ"></a>是为世间不知见觉，<a id="a-Ia"></a>而是菩萨所知见觉。<a id="a-Ib"></a>善男子，<a id="a-Ic"></a>若我弟子谓受持读诵书写演说十二部经，<a id="a-Id"></a>及以受持读诵书写敷演解说《大涅槃经》等无差别者，<a id="a-Ie"></a>是义不然。<a id="a-If"></a>何以故？<a id="a-Ig"></a>善男子，<a id="a-Ih"></a>大涅槃者即是一切诸佛世尊甚深秘藏，<a id="a-Ii"></a>以是诸佛甚深秘藏是则为胜。<a id="a-Ij"></a>善男子，<a id="a-Ik"></a>以是义故，<a id="a-Il"></a>《大涅槃经》甚奇甚特不可思议。<a id="a-Im"></a>”</p>
  <p id="aIn">迦葉菩萨白佛言：<a id="a-Io"></a>“世尊，<a id="a-Ip"></a>我亦知是《大涅槃经》甚奇甚特不可思议，<a id="a-Iq"></a>佛、<a id="a-Ir"></a>法、<a id="a-Is"></a>众僧不可思议，<a id="a-It"></a>菩萨、<a id="a-Iu"></a>菩提、<a id="a-Iv"></a>大般涅槃亦不可思议。<a id="a-Iw"></a>世尊，<a id="a-Ix"></a>以何义故复言菩萨不可思议？<a id="a-Iy"></a>”</p>
  <p id="aIz">“善男子，<a id="a-J0"></a>菩萨摩诃萨无有教者而能自发菩提之心，<a id="a-J1"></a>既发心已勤修精进，<a id="a-J2"></a>正使大火焚烧身首，<a id="a-J3"></a>终不求救舍念法心。<a id="a-J4"></a>何以故？<a id="a-J5"></a>菩萨摩诃萨常自思惟：<a id="a-J6"></a>‘我于无量阿僧祇劫，<a id="a-J7"></a>或在地狱、<a id="a-J8"></a>饿鬼、<a id="a-J9"></a>畜生、<a id="a-JA"></a>人中、<a id="a-JB"></a>天上，<a id="a-JC"></a>为诸结火之所烧燃，<a id="a-JD"></a>初不曾得一决定法。<a id="a-JE"></a>决定法者，<a id="a-JF"></a>即是阿耨多罗三藐三菩提。<a id="a-JG"></a>我为阿耨多罗三藐三菩提，<a id="a-JH"></a>终不护惜身心与命。<a id="a-JI"></a>我为阿耨多罗三藐三菩提，<a id="a-JJ"></a>正使碎身犹如微尘，<a id="a-JK"></a>终不放舍勤精进也。<a id="a-JL"></a>何以故？<a id="a-JM"></a>勤进之心即是阿耨多罗三藐三菩提因。<a id="a-JN"></a>’善男子，<a id="a-JO"></a>如是菩萨未见阿耨多罗三藐三菩提，<a id="a-JP"></a>乃能如是不惜身命，<a id="a-JQ"></a>况复见已！<a id="a-JR"></a>是故菩萨不可思议。</p>
  <p id="aJS">“又复不可思议，<a id="a-JT"></a>菩萨摩诃萨所见生死无量过患，<a id="a-JU"></a>非是声闻、<a id="a-JV"></a>缘觉所及，<a id="a-JW"></a>虽知生死无量过恶，<a id="a-JX"></a>为众生故于中受苦不生厌离，<a id="a-JY"></a>是故复名不可思议。<a id="a-JZ"></a>菩萨摩诃萨为众生故，<a id="a-Ja"></a>虽在地狱受诸苦恼如三禅乐，<a id="a-Jb"></a>是故复名不可思议。</p>
  <p id="aJc">“善男子，<a id="a-Jd"></a>譬如长者，<a id="a-Je"></a>其家失火，<a id="a-Jf"></a>长者见已从舍而出，<a id="a-Jg"></a>诸子在后未脱火难，<a id="a-Jh"></a>长者尔时定知火害，<a id="a-Ji"></a>为诸子故旋还赴救不顾其难；<a id="a-Jj"></a>菩萨摩诃萨亦复如是，<a id="a-Jk"></a>虽知生死多诸过恶，<a id="a-Jl"></a>为众生故处之不厌，<a id="a-Jm"></a>是故复名不可思议。</p>
  <p id="aJn">“善男子，<a id="a-Jo"></a>无量众生发菩提心，<a id="a-Jp"></a>见生死中多诸过恶，<a id="a-Jq"></a>心即退没，<a id="a-Jr"></a>或为声闻，<a id="a-Js"></a>或为缘觉。<a id="a-Jt"></a>若有菩萨闻是经者，<a id="a-Ju"></a>终不退失菩提之心而为声闻、<a id="a-Jv"></a>辟支佛也，<a id="a-Jw"></a>如是菩萨虽复未阶初不动地，<a id="a-Jx"></a>而心坚固无有退没，<a id="a-Jy"></a>是故复名不可思议。</p>
  <p id="aJz">“善男子，<a id="a-K0"></a>若有人言：<a id="a-K1"></a>‘我能浮渡大海之水。<a id="a-K2"></a>’如是之言可思议不？<a id="a-K3"></a>”</p>
  <p id="aK4">“世尊，<a id="a-K5"></a>如是之言，<a id="a-K6"></a>或可思议，<a id="a-K7"></a>或不可思议。<a id="a-K8"></a>何以故？<a id="a-K9"></a>若人渡者则不可思议，<a id="a-KA"></a>阿修罗渡则可思议。<a id="a-KB"></a>”</p>
  <p id="aKC">“善男子，<a id="a-KD"></a>我亦不说阿修罗也，<a id="a-KE"></a>正说人耳。<a id="a-KF"></a>”</p>
  <p id="aKG">“世尊，<a id="a-KH"></a>人中亦有可思议者、<a id="a-KI"></a>不可思议者。<a id="a-KJ"></a>世尊，<a id="a-KK"></a>人亦二种：<a id="a-KL"></a>一者、<a id="a-KM"></a>圣人，<a id="a-KN"></a>二者、<a id="a-KO"></a>凡夫。<a id="a-KP"></a>凡夫之人则不可思议，<a id="a-KQ"></a>贤圣之人则可思议。<a id="a-KR"></a>”</p>
  <p id="aKS">“善男子，<a id="a-KT"></a>我说凡夫，<a id="a-KU"></a>不说圣人。<a id="a-KV"></a>”</p>
  <p id="aKW">“世尊，<a id="a-KX"></a>若凡夫人，<a id="a-KY"></a>实不可思议。<a id="a-KZ"></a>”</p>
  <p id="aKa">“善男子，<a id="a-Kb"></a>凡夫之人实不能渡大海水也。<a id="a-Kc"></a>如是菩萨实能渡于生死大海，<a id="a-Kd"></a>是故复名不可思议。<a id="a-Ke"></a>善男子，<a id="a-Kf"></a>若有人能以藕根丝悬须弥山，<a id="a-Kg"></a>可思议不？<a id="a-Kh"></a>”</p>
  <p id="aKi">“不也，<a id="a-Kj"></a>世尊。<a id="a-Kk"></a>”</p>
  <p id="aKl">“善男子，<a id="a-Km"></a>菩萨摩诃萨于一念顷，<a id="a-Kn"></a>悉能称量一切生死，<a id="a-Ko"></a>是故复名不可思议。<a id="a-Kp"></a>善男子，<a id="a-Kq"></a>菩萨摩诃萨已于无量阿僧祇劫，<a id="a-Kr"></a>常观生死无常、<a id="a-Ks"></a>无我、<a id="a-Kt"></a>无乐、<a id="a-Ku"></a>无净，<a id="a-Kv"></a>而为众生分别演说常乐我净，<a id="a-Kw"></a>虽如是说然非邪见，<a id="a-Kx"></a>是故复名不可思议。<a id="a-Ky"></a>善男子，<a id="a-Kz"></a>如人入水，<a id="a-L0"></a>水不能溺，<a id="a-L1"></a>入大猛火，<a id="a-L2"></a>火不能烧，<a id="a-L3"></a>如是之事不可思议；<a id="a-L4"></a>菩萨摩诃萨亦复如是，<a id="a-L5"></a>虽处生死不为生死之所恼害，<a id="a-L6"></a>是故复名不可思议。</p>
  <p id="aL7">“善男子，<a id="a-L8"></a>人有三品，<a id="a-L9"></a>谓上中下。<a id="a-LA"></a>下品之人初入胎时作是念言：<a id="a-LB"></a>‘我今处厕众秽归处，<a id="a-LC"></a>如死尸间，<a id="a-LD"></a>众棘刺中，<a id="a-LE"></a>大黑闇处。<a id="a-LF"></a>’初出胎时复作是念：<a id="a-LG"></a>‘我今出厕，<a id="a-LH"></a>出众秽处，<a id="a-LI"></a>乃至出于大黑闇处。<a id="a-LJ"></a>’中品之人作是念言：<a id="a-LK"></a>‘我今入于众树林中，<a id="a-LL"></a>清净河中，<a id="a-LM"></a>房室舍宅。<a id="a-LN"></a>’出时亦尔。<a id="a-LO"></a>上品之人作是念言：<a id="a-LP"></a>‘我升殿堂，<a id="a-LQ"></a>在华林间，<a id="a-LR"></a>乘马乘象，<a id="a-LS"></a>登陟高山。<a id="a-LT"></a>’出时亦尔。<a id="a-LU"></a>菩萨摩诃萨初入胎时自知入胎，<a id="a-LV"></a>住时知住，<a id="a-LW"></a>出时知出，<a id="a-LX"></a>终不生于贪瞋之心，<a id="a-LY"></a>而未得阶初住地也，<a id="a-LZ"></a>是故复名不可思议。</p>
  <p id="aLa">“善男子，<a id="a-Lb"></a>阿耨多罗三藐三菩提，<a id="a-Lc"></a>实不可以譬喻为比。<a id="a-Ld"></a>善男子，<a id="a-Le"></a>心亦不可以方喻为比而皆可说。<a id="a-Lf"></a>菩萨摩诃萨无有师咨受学之处，<a id="a-Lg"></a>而能得于阿耨多罗三藐三菩提，<a id="a-Lh"></a>得是法已，<a id="a-Li"></a>心无悭吝，<a id="a-Lj"></a>常为众生而演说之，<a id="a-Lk"></a>是故复名不可思议。</p>
  <p id="aLl">“善男子，<a id="a-Lm"></a>菩萨摩诃萨有身远离非口，<a id="a-Ln"></a>有口远离非身，<a id="a-Lo"></a>有非身非口而亦远离。<a id="a-Lp"></a>身远离者，<a id="a-Lq"></a>谓离杀、<a id="a-Lr"></a>盗、<a id="a-Ls"></a>淫，<a id="a-Lt"></a>是名身远离非口。<a id="a-Lu"></a>口远离者，<a id="a-Lv"></a>谓离妄语、<a id="a-Lw"></a>两舌、<a id="a-Lx"></a>恶口、<a id="a-Ly"></a>无义语，<a id="a-Lz"></a>是名口远离非身。<a id="a-M0"></a>非身非口是远离者，<a id="a-M1"></a>所谓远离贪欲、<a id="a-M2"></a>瞋恚、<a id="a-M3"></a>邪见，<a id="a-M4"></a>善男子，<a id="a-M5"></a>是名非身非口而是远离。<a id="a-M6"></a>善男子，<a id="a-M7"></a>菩萨摩诃萨不见一法是身、<a id="a-M8"></a>是业及与离主而亦有离，<a id="a-M9"></a>是故复名不可思议。<a id="a-MA"></a>口亦如是。<a id="a-MB"></a>善男子，<a id="a-MC"></a>从身离身，<a id="a-MD"></a>从口离口，<a id="a-ME"></a>从慧远离非身非口。<a id="a-MF"></a>善男子，<a id="a-MG"></a>实有此慧，<a id="a-MH"></a>然不能令菩萨远离。<a id="a-MI"></a>何以故？<a id="a-MJ"></a>善男子，<a id="a-MK"></a>无有一法能坏能作，<a id="a-ML"></a>有为法性异生异灭，<a id="a-MM"></a>是故此慧不能远离。<a id="a-MN"></a>善男子，<a id="a-MO"></a>慧不能破，<a id="a-MP"></a>火不能烧，<a id="a-MQ"></a>水不能烂，<a id="a-MR"></a>风不能动，<a id="a-MS"></a>地不能持，<a id="a-MT"></a>生不能生，<a id="a-MU"></a>老不能老，<a id="a-MV"></a>住不能住，<a id="a-MW"></a>坏不能坏，<a id="a-MX"></a>贪不能贪，<a id="a-MY"></a>瞋不能瞋，<a id="a-MZ"></a>痴不能痴，<a id="a-Ma"></a>以有为性异生异灭故。<a id="a-Mb"></a>菩萨摩诃萨终不生念‘我以此慧破诸烦恼’而自说言‘我破烦恼’，<a id="a-Mc"></a>虽作是说非是虚妄，<a id="a-Md"></a>是故复名不可思议。<a id="a-Me"></a>”</p>
  <p id="aMf">迦葉复言：<a id="a-Mg"></a>“世尊，<a id="a-Mh"></a>我今始知菩萨摩诃萨不可思议，<a id="a-Mi"></a>佛、<a id="a-Mj"></a>法、<a id="a-Mk"></a>众僧、<a id="a-Ml"></a>《大涅槃经》及受持者、<a id="a-Mm"></a>菩提、<a id="a-Mn"></a>涅槃不可思议。<a id="a-Mo"></a>世尊，<a id="a-Mp"></a>无上佛法当久近住？<a id="a-Mq"></a>几时而灭？<a id="a-Mr"></a>”</p>
  <p id="aMs">“善男子，<a id="a-Mt"></a>若《大涅槃经》乃至有是五行，<a id="a-Mu"></a>所谓圣行、<a id="a-Mv"></a>梵行、<a id="a-Mw"></a>天行、<a id="a-Mx"></a>病行、<a id="a-My"></a>婴儿行。<a id="a-Mz"></a>若我弟子有能受持读诵书写演说其义，<a id="a-N0"></a>为诸众生之所恭敬、<a id="a-N1"></a>尊重、<a id="a-N2"></a>赞叹、<a id="a-N3"></a>种种供养，<a id="a-N4"></a>当知尔时佛法未灭。<a id="a-N5"></a>善男子，<a id="a-N6"></a>若《大涅槃经》具足流布，<a id="a-N7"></a>当尔之时，<a id="a-N8"></a>我诸弟子多犯禁戒，<a id="a-N9"></a>造作众恶，<a id="a-NA"></a>不能敬信如是经典；<a id="a-NB"></a>以不信故，<a id="a-NC"></a>不能受持读诵书写解说其义，<a id="a-ND"></a>不为众人之所恭敬乃至供养；<a id="a-NE"></a>见受持者轻毁诽谤：<a id="a-NF"></a>‘汝是六师，<a id="a-NG"></a>非佛弟子。<a id="a-NH"></a>’当知佛法将灭不久。<a id="a-NI"></a>”</p>
  <p id="aNJ">迦葉菩萨复白佛言：<a id="a-NK"></a>“世尊，<a id="a-NL"></a>我亲从佛闻如是义：<a id="a-NM"></a>‘迦葉佛法，<a id="a-NN"></a>住世七日，<a id="a-NO"></a>然后灭尽。<a id="a-NP"></a>’世尊，<a id="a-NQ"></a>迦葉如来有是经不？<a id="a-NR"></a>如其有者，<a id="a-NS"></a>云何言灭？<a id="a-NT"></a>如其无者，<a id="a-NU"></a>云何说言《大涅槃经》是诸如来秘密之藏？<a id="a-NV"></a>”</p>
  <p id="aNW">佛言：<a id="a-NX"></a>“善男子，<a id="a-NY"></a>我先说言，<a id="a-NZ"></a>唯有文殊乃解是义，<a id="a-Na"></a>今当重说，<a id="a-Nb"></a>至心谛听！</p>
  <p id="aNc">“善男子，<a id="a-Nd"></a>诸佛世尊有二种法：<a id="a-Ne"></a>一者、<a id="a-Nf"></a>世法，<a id="a-Ng"></a>二者、<a id="a-Nh"></a>第一义法。<a id="a-Ni"></a>世法可灭，<a id="a-Nj"></a>第一义法则不坏灭。<a id="a-Nk"></a>复有二种：<a id="a-Nl"></a>一者、<a id="a-Nm"></a>无常无我无乐无净，<a id="a-Nn"></a>二者常乐我净。<a id="a-No"></a>无常无我无乐无净则有坏灭，<a id="a-Np"></a>常乐我净则无坏灭。<a id="a-Nq"></a>复有二种：<a id="a-Nr"></a>一者、<a id="a-Ns"></a>二乘所持，<a id="a-Nt"></a>二者、<a id="a-Nu"></a>菩萨所持。<a id="a-Nv"></a>二乘所持则有坏灭，<a id="a-Nw"></a>菩萨所持则无坏灭。<a id="a-Nx"></a>复有二种：<a id="a-Ny"></a>一者、<a id="a-Nz"></a>外，<a id="a-O0"></a>二者、<a id="a-O1"></a>内。<a id="a-O2"></a>外法者则有坏灭，<a id="a-O3"></a>内法者则无坏灭。<a id="a-O4"></a>复有二种：<a id="a-O5"></a>一者、<a id="a-O6"></a>有为，<a id="a-O7"></a>二者、<a id="a-O8"></a>无为。<a id="a-O9"></a>有为之法则有坏灭，<a id="a-OA"></a>无为之法无有坏灭。<a id="a-OB"></a>复有二种：<a id="a-OC"></a>一者、<a id="a-OD"></a>可得，<a id="a-OE"></a>二者、<a id="a-OF"></a>不可得。<a id="a-OG"></a>可得之法则有坏灭，<a id="a-OH"></a>不可得者无有坏灭。<a id="a-OI"></a>复有二种：<a id="a-OJ"></a>一者、<a id="a-OK"></a>共法，<a id="a-OL"></a>二者、<a id="a-OM"></a>不共。<a id="a-ON"></a>共法坏灭，<a id="a-OO"></a>不共之法无有坏灭。<a id="a-OP"></a>复有二种：<a id="a-OQ"></a>一者、<a id="a-OR"></a>人中，<a id="a-OS"></a>二者、<a id="a-OT"></a>天中。<a id="a-OU"></a>人中坏灭，<a id="a-OV"></a>天无坏灭。<a id="a-OW"></a>复有二种：<a id="a-OX"></a>一者、<a id="a-OY"></a>十一部经，<a id="a-OZ"></a>二者、<a id="a-Oa"></a>方等经。<a id="a-Ob"></a>十一部经则有坏灭，<a id="a-Oc"></a>方等经典无有坏灭。<a id="a-Od"></a>善男子，<a id="a-Oe"></a>若我弟子受持读诵书写解说方等经典，<a id="a-Of"></a>恭敬供养尊重赞叹，<a id="a-Og"></a>当知尔时佛法不灭。</p>
  <p id="aOh">“善男子，<a id="a-Oi"></a>汝向所问，<a id="a-Oj"></a>迦葉如来有是经不者。<a id="a-Ok"></a>善男子，<a id="a-Ol"></a>《大涅槃经》悉是一切诸佛秘藏。<a id="a-Om"></a>何以故？<a id="a-On"></a>诸佛虽有十一部经，<a id="a-Oo"></a>不说佛性，<a id="a-Op"></a>不说如来常乐我净，<a id="a-Oq"></a>诸佛世尊永不毕竟入于涅槃，<a id="a-Or"></a>是故此经名为如来秘密之藏。<a id="a-Os"></a>十一部经所不说故，<a id="a-Ot"></a>故名为藏。<a id="a-Ou"></a>如人七宝，<a id="a-Ov"></a>不出外用，<a id="a-Ow"></a>名之为藏。<a id="a-Ox"></a>善男子，<a id="a-Oy"></a>是人所以藏积此物，<a id="a-Oz"></a>为未来事故。<a id="a-P0"></a>何等未来事？<a id="a-P1"></a>所谓谷贵、<a id="a-P2"></a>贼来侵国、<a id="a-P3"></a>值遇恶王、<a id="a-P4"></a>为用赎命、<a id="a-P5"></a>道路急难、<a id="a-P6"></a>财难得时乃当出用。<a id="a-P7"></a>善男子，<a id="a-P8"></a>诸佛如来秘密之藏亦复如是，<a id="a-P9"></a>为未来世诸恶比丘，<a id="a-PA"></a>畜不净物，<a id="a-PB"></a>为四众说如来毕竟入于涅槃，<a id="a-PC"></a>读诵世典，<a id="a-PD"></a>不敬佛经，<a id="a-PE"></a>如是等恶现于世时，<a id="a-PF"></a>如来为欲灭是诸恶，<a id="a-PG"></a>令得远离邪命利养，<a id="a-PH"></a>如来则为演说是经。<a id="a-PI"></a>若是经典秘密之藏灭不现时，<a id="a-PJ"></a>当知尔时佛法则灭。</p>
  <p id="aPK">“善男子，<a id="a-PL"></a>《大涅槃经》常不变易，<a id="a-PM"></a>云何难言迦葉佛时有是经不？<a id="a-PN"></a>善男子，<a id="a-PO"></a>迦葉佛时，<a id="a-PP"></a>所有众生贪欲微薄，<a id="a-PQ"></a>智慧滋多，<a id="a-PR"></a>诸菩萨摩诃萨等调柔易化有大威德，<a id="a-PS"></a>总持不忘如大象王，<a id="a-PT"></a>世界清净，<a id="a-PU"></a>一切众生悉知如来终不毕竟入于涅槃，<a id="a-PV"></a>常住不变，<a id="a-PW"></a>虽有是典，<a id="a-PX"></a>不须演说。<a id="a-PY"></a>善男子，<a id="a-PZ"></a>今世众生多诸烦恼，<a id="a-Pa"></a>愚痴喜忘无有智慧，<a id="a-Pb"></a>多诸疑网信根不立，<a id="a-Pc"></a>世界不净，<a id="a-Pd"></a>一切众生咸谓如来无常迁变毕竟入于大般涅槃，<a id="a-Pe"></a>是故如来演说是典。<a id="a-Pf"></a>善男子，<a id="a-Pg"></a>迦葉佛法实亦不灭。<a id="a-Ph"></a>何以故？<a id="a-Pi"></a>常不变故。</p>
  <p id="aPj">“善男子，<a id="a-Pk"></a>若有众生我见无我、<a id="a-Pl"></a>无我见我，<a id="a-Pm"></a>常见无常、<a id="a-Pn"></a>无常见常，<a id="a-Po"></a>乐见无乐、<a id="a-Pp"></a>无乐见乐，<a id="a-Pq"></a>净见不净、<a id="a-Pr"></a>不净见净，<a id="a-Ps"></a>灭见不灭、<a id="a-Pt"></a>不灭见灭，<a id="a-Pu"></a>罪见非罪、<a id="a-Pv"></a>非罪见罪，<a id="a-Pw"></a>轻罪见重、<a id="a-Px"></a>重罪见轻，<a id="a-Py"></a>乘见非乘、<a id="a-Pz"></a>非乘见乘，<a id="a-Q0"></a>道见非道、<a id="a-Q1"></a>非道见道，<a id="a-Q2"></a>实是菩提见非菩提、<a id="a-Q3"></a>实非菩提谬见菩提，<a id="a-Q4"></a>苦见非苦、<a id="a-Q5"></a>集见非集、<a id="a-Q6"></a>灭见非灭、<a id="a-Q7"></a>实见非实，<a id="a-Q8"></a>实是世谛见第一义谛、<a id="a-Q9"></a>第一义谛见是世谛，<a id="a-QA"></a>归见非归、<a id="a-QB"></a>非归见归，<a id="a-QC"></a>以真佛语名为魔语、<a id="a-QD"></a>实是魔语以为佛语，<a id="a-QE"></a>如是之时，<a id="a-QF"></a>诸佛乃说《大涅槃经》。</p>
  <p id="aQG">“善男子，<a id="a-QH"></a>宁说蚊嘴尽大海底，<a id="a-QI"></a>不可说言如来法灭；<a id="a-QJ"></a>宁说口吹须弥散坏，<a id="a-QK"></a>不可说言如来法灭；<a id="a-QL"></a>宁言以索系缚猛风，<a id="a-QM"></a>不可说言如来法灭；<a id="a-QN"></a>宁言佉陀罗火中生莲华，<a id="a-QO"></a>不可说言如来法灭；<a id="a-QP"></a>宁说阿伽陀药而为毒药，<a id="a-QQ"></a>不可说言如来法灭；<a id="a-QR"></a>宁说月可令热、<a id="a-QS"></a>日可令冷，<a id="a-QT"></a>不可说言如来法灭；<a id="a-QU"></a>宁说四大各舍己性，<a id="a-QV"></a>不可说言如来法灭。</p>
  <p id="aQW">“善男子，<a id="a-QX"></a>若佛初出得阿耨多罗三藐三菩提已，<a id="a-QY"></a>未有弟子解甚深义，<a id="a-QZ"></a>彼佛世尊便涅槃者，<a id="a-Qa"></a>当知是法不久住世。<a id="a-Qb"></a>复次，<a id="a-Qc"></a>善男子，<a id="a-Qd"></a>若佛初出得阿耨多罗三藐三菩提已，<a id="a-Qe"></a>有诸弟子解甚深义，<a id="a-Qf"></a>佛虽涅槃，<a id="a-Qg"></a>当知是法久住于世。</p>
  <p id="aQh">“复次，<a id="a-Qi"></a>善男子，<a id="a-Qj"></a>若佛初出得阿耨多罗三藐三菩提已，<a id="a-Qk"></a>虽有弟子解甚深义，<a id="a-Ql"></a>无有笃信白衣檀越敬重佛法，<a id="a-Qm"></a>佛便涅槃，<a id="a-Qn"></a>当知是法不久住世。<a id="a-Qo"></a>复次，<a id="a-Qp"></a>善男子，<a id="a-Qq"></a>若佛初出得阿耨多罗三藐三菩提已，<a id="a-Qr"></a>有诸弟子解甚深义，<a id="a-Qs"></a>多有笃信白衣檀越敬重佛法，<a id="a-Qt"></a>佛虽涅槃，<a id="a-Qu"></a>当知佛法久住于世。</p>
  <p id="aQv">“复次，<a id="a-Qw"></a>善男子，<a id="a-Qx"></a>若佛初出得阿耨多罗三藐三菩提已，<a id="a-Qy"></a>有诸弟子解甚深义，<a id="a-Qz"></a>虽有笃信白衣檀越敬重佛法，<a id="a-R0"></a>而诸弟子演说经法，<a id="a-R1"></a>贪为利养，<a id="a-R2"></a>不为涅槃，<a id="a-R3"></a>佛复灭度，<a id="a-R4"></a>当知是法不久住世。<a id="a-R5"></a>复次，<a id="a-R6"></a>善男子，<a id="a-R7"></a>若佛初出得阿耨多罗三藐三菩提已，<a id="a-R8"></a>有诸弟子解甚深义，<a id="a-R9"></a>复有笃信白衣檀越敬重佛法，<a id="a-RA"></a>彼诸弟子凡所演说，<a id="a-RB"></a>不贪利养，<a id="a-RC"></a>为求涅槃，<a id="a-RD"></a>佛虽灭度，<a id="a-RE"></a>当知是法久住于世。</p>
  <p id="aRF">“复次，<a id="a-RG"></a>善男子，<a id="a-RH"></a>若佛初出得阿耨多罗三藐三菩提已，<a id="a-RI"></a>虽有弟子解甚深义，<a id="a-RJ"></a>复有笃信白衣檀越敬重佛法，<a id="a-RK"></a>而诸弟子多起诤讼，<a id="a-RL"></a>互相是非，<a id="a-RM"></a>佛复涅槃，<a id="a-RN"></a>当知是法不久住世。<a id="a-RO"></a>复次，<a id="a-RP"></a>善男子，<a id="a-RQ"></a>若佛初出得阿耨多罗三藐三菩提已，<a id="a-RR"></a>有诸弟子解甚深义，<a id="a-RS"></a>复有笃信白衣檀越敬重佛法，<a id="a-RT"></a>彼诸弟子修和敬法，<a id="a-RU"></a>不相是非，<a id="a-RV"></a>互相尊重，<a id="a-RW"></a>佛虽涅槃，<a id="a-RX"></a>当知是法久住不灭。</p>
  <p id="aRY">“复次，<a id="a-RZ"></a>善男子，<a id="a-Ra"></a>若佛初出得阿耨多罗三藐三菩提已，<a id="a-Rb"></a>虽有弟子解甚深义，<a id="a-Rc"></a>复有笃信白衣檀越敬重佛法，<a id="a-Rd"></a>彼诸弟子为大涅槃而演说法，<a id="a-Re"></a>互相恭敬，<a id="a-Rf"></a>不起诤讼，<a id="a-Rg"></a>然畜一切不净之物，<a id="a-Rh"></a>复自赞言我得须陀洹果乃至阿罗汉果，<a id="a-Ri"></a>佛复涅槃，<a id="a-Rj"></a>当知是法不久住世。<a id="a-Rk"></a>复次，<a id="a-Rl"></a>善男子，<a id="a-Rm"></a>若佛初出得阿耨多罗三藐三菩提已，<a id="a-Rn"></a>有诸弟子解甚深义，<a id="a-Ro"></a>复有笃信白衣檀越敬重佛法，<a id="a-Rp"></a>彼诸弟子为大涅槃演说经法，<a id="a-Rq"></a>善修和敬，<a id="a-Rr"></a>互相尊重，<a id="a-Rs"></a>不畜一切不净之物，<a id="a-Rt"></a>亦不自言得须陀洹乃至得阿罗汉，<a id="a-Ru"></a>彼佛世尊虽复灭度，<a id="a-Rv"></a>当知是法久住于世。</p>
  <p id="aRw">“复次，<a id="a-Rx"></a>善男子，<a id="a-Ry"></a>若佛初出得阿耨多罗三藐三菩提已，<a id="a-Rz"></a>有诸弟子乃至不畜不净之物，<a id="a-S0"></a>又不自言得须陀洹至阿罗汉，<a id="a-S1"></a>各执所见种种异说而作是言：<a id="a-S2"></a>‘长老，<a id="a-S3"></a>诸佛所制四重之法，<a id="a-S4"></a>乃至七灭诤法，<a id="a-S5"></a>为众生故或遮或开，<a id="a-S6"></a>十二部经亦复如是。<a id="a-S7"></a>何以故？<a id="a-S8"></a>佛知国土时节各异，<a id="a-S9"></a>众生不同利钝差别，<a id="a-SA"></a>是故如来或遮或开有轻重说。<a id="a-SB"></a>善男子，<a id="a-SC"></a>譬如良医为病服乳，<a id="a-SD"></a>为病遮乳，<a id="a-SE"></a>热病听服，<a id="a-SF"></a>冷病则遮；<a id="a-SG"></a>如来亦尔，<a id="a-SH"></a>观诸众生烦恼病根亦开亦遮。<a id="a-SI"></a>长老，<a id="a-SJ"></a>我亲从佛闻如是义，<a id="a-SK"></a>唯我知义，<a id="a-SL"></a>汝不能知；<a id="a-SM"></a>唯我解律，<a id="a-SN"></a>汝不能解；<a id="a-SO"></a>我知诸经，<a id="a-SP"></a>汝不能知。<a id="a-SQ"></a>’彼佛复灭，<a id="a-SR"></a>当知是法不久住世。<a id="a-SS"></a>复次，<a id="a-ST"></a>善男子，<a id="a-SU"></a>若佛初出得阿耨多罗三藐三菩提已，<a id="a-SV"></a>有诸弟子乃至不言我得须陀洹果至阿罗汉，<a id="a-SW"></a>亦不说言诸佛世尊为众生故或遮或开，<a id="a-SX"></a>‘长老，<a id="a-SY"></a>我亲从佛闻如是义、<a id="a-SZ"></a>如是法、<a id="a-Sa"></a>如是律。<a id="a-Sb"></a>长老，<a id="a-Sc"></a>当依如来十二部经。<a id="a-Sd"></a>此义若是，<a id="a-Se"></a>我当受持。<a id="a-Sf"></a>如其非者，<a id="a-Sg"></a>我当弃舍。<a id="a-Sh"></a>’彼佛世尊虽复涅槃，<a id="a-Si"></a>当知是法久住于世。</p>
  <p id="aSj">“善男子，<a id="a-Sk"></a>我法灭时，<a id="a-Sl"></a>有声闻弟子，<a id="a-Sm"></a>或说有神，<a id="a-Sn"></a>或说神空；<a id="a-So"></a>或说有中阴，<a id="a-Sp"></a>或说无中阴；<a id="a-Sq"></a>或说有三世，<a id="a-Sr"></a>或说无三世；<a id="a-Ss"></a>或说有三乘，<a id="a-St"></a>或说无三乘；<a id="a-Su"></a>或言一切有，<a id="a-Sv"></a>或言一切无；<a id="a-Sw"></a>或言众生有始有终，<a id="a-Sx"></a>或言众生无始无终；<a id="a-Sy"></a>或言十二因缘是有为法，<a id="a-Sz"></a>或言因缘是无为法；<a id="a-T0"></a>或言如来有病苦行，<a id="a-T1"></a>或言如来无病苦行；<a id="a-T2"></a>或言如来不听比丘食十种肉，<a id="a-T3"></a>何等为十？<a id="a-T4"></a>人、<a id="a-T5"></a>蛇、<a id="a-T6"></a>象、<a id="a-T7"></a>马、<a id="a-T8"></a>驴、<a id="a-T9"></a>狗、<a id="a-TA"></a>师子、<a id="a-TB"></a>猪、<a id="a-TC"></a>狐、<a id="a-TD"></a>猕猴，<a id="a-TE"></a>其余悉听，<a id="a-TF"></a>或言一切不听；<a id="a-TG"></a>或言比丘不作五事，<a id="a-TH"></a>何等为五？<a id="a-TI"></a>不卖生口、<a id="a-TJ"></a>刀、<a id="a-TK"></a>酒、<a id="a-TL"></a>酪、<a id="a-TM"></a>沙胡麻油等，<a id="a-TN"></a>其余悉听；<a id="a-TO"></a>或言不听入五种舍，<a id="a-TP"></a>何等为五？<a id="a-TQ"></a>屠儿、<a id="a-TR"></a>淫女、<a id="a-TS"></a>酒家、<a id="a-TT"></a>王宫、<a id="a-TU"></a>旃陀罗舍，<a id="a-TV"></a>余舍悉听；<a id="a-TW"></a>或言不听憍奢耶衣，<a id="a-TX"></a>余一切听；<a id="a-TY"></a>或言如来听诸比丘受畜衣食卧具，<a id="a-TZ"></a>其价各值十万两金，<a id="a-Ta"></a>或言不听；<a id="a-Tb"></a>或言涅槃常乐我净，<a id="a-Tc"></a>或言涅槃直是结尽更无别法名为涅槃，<a id="a-Td"></a>譬如织缕名之为衣，<a id="a-Te"></a>衣既坏已名之无衣，<a id="a-Tf"></a>实无别法名无衣也，<a id="a-Tg"></a>涅槃之体亦复如是。<a id="a-Th"></a>善男子，<a id="a-Ti"></a>当尔之时我诸弟子，<a id="a-Tj"></a>正说者少，<a id="a-Tk"></a>邪说者多；<a id="a-Tl"></a>受正法少，<a id="a-Tm"></a>受邪法多；<a id="a-Tn"></a>受佛语少，<a id="a-To"></a>受魔语多。</p>
  <p id="aTp">“善男子，<a id="a-Tq"></a>尔时，<a id="a-Tr"></a>拘睒弥国有二弟子：<a id="a-Ts"></a>一者、<a id="a-Tt"></a>罗汉，<a id="a-Tu"></a>二者、<a id="a-Tv"></a>破戒。<a id="a-Tw"></a>破戒徒众凡有五百，<a id="a-Tx"></a>罗汉徒众其数一百。<a id="a-Ty"></a>破戒者说：<a id="a-Tz"></a>‘如来毕竟入于涅槃，<a id="a-U0"></a>我亲从佛闻如是义。<a id="a-U1"></a>如来所制四重之法，<a id="a-U2"></a>若持亦可，<a id="a-U3"></a>犯亦无罪。<a id="a-U4"></a>我今亦得阿罗汉果、<a id="a-U5"></a>四无碍智，<a id="a-U6"></a>而阿罗汉亦犯如是四重之法。<a id="a-U7"></a>四重之法若是实罪，<a id="a-U8"></a>阿罗汉者终不应犯。<a id="a-U9"></a>如来在世制言坚持，<a id="a-UA"></a>临涅槃时皆悉放舍。<a id="a-UB"></a>’时阿罗汉比丘言：<a id="a-UC"></a>‘长老，<a id="a-UD"></a>汝不应说如来毕竟入于涅槃。<a id="a-UE"></a>我知如来常不变易，<a id="a-UF"></a>如来在世及涅槃后，<a id="a-UG"></a>犯四重禁，<a id="a-UH"></a>罪无差别。<a id="a-UI"></a>若言罗汉犯四重禁，<a id="a-UJ"></a>是义不然。<a id="a-UK"></a>何以故？<a id="a-UL"></a>须陀洹人尚不犯禁，<a id="a-UM"></a>况阿罗汉？<a id="a-UN"></a>若长老言‘我是罗汉’，<a id="a-UO"></a>阿罗汉者终不生想‘我得罗汉’。<a id="a-UP"></a>阿罗汉者唯说善法，<a id="a-UQ"></a>不说不善。<a id="a-UR"></a>长老所说纯是非法。<a id="a-US"></a>若有得见十二部经，<a id="a-UT"></a>定知长老非阿罗汉。<a id="a-UU"></a>’</p>
  <p id="aUV">“善男子，<a id="a-UW"></a>尔时，<a id="a-UX"></a>破戒比丘徒众即共断是阿罗汉命。<a id="a-UY"></a>善男子，<a id="a-UZ"></a>是时魔王因是二众忿恚之心，<a id="a-Ua"></a>悉共害是六百比丘。<a id="a-Ub"></a>尔时，<a id="a-Uc"></a>凡夫各共说言：<a id="a-Ud"></a>‘哀哉！<a id="a-Ue"></a>佛法于是灭尽。<a id="a-Uf"></a>’而我正法实不灭也。<a id="a-Ug"></a>尔时，<a id="a-Uh"></a>其国有十二万诸大菩萨善持我法，<a id="a-Ui"></a>云何当言我法灭耶？<a id="a-Uj"></a>当于尔时，<a id="a-Uk"></a>阎浮提内无一比丘为我弟子。<a id="a-Ul"></a>尔时，<a id="a-Um"></a>波旬悉以大火焚烧一切所有经典。<a id="a-Un"></a>其中或有遗余在者，<a id="a-Uo"></a>诸婆罗门即共偷取，<a id="a-Up"></a>处处采拾安置己典。<a id="a-Uq"></a>以是义故，<a id="a-Ur"></a>诸小菩萨佛未出时，<a id="a-Us"></a>率共信受婆罗门语。<a id="a-Ut"></a>诸婆罗门虽作是说‘我有斋戒’，<a id="a-Uu"></a>而诸外道真实无也。<a id="a-Uv"></a>诸外道等虽复说言有我乐净，<a id="a-Uw"></a>而实不解我乐净义，<a id="a-Ux"></a>直以佛法一字二字一句二句，<a id="a-Uy"></a>说言我典有如是义。<a id="a-Uz"></a>”</p>
  <p id="aV0">尔时，<a id="a-V1"></a>拘尸那城娑罗双树间，<a id="a-V2"></a>无量无边阿僧祇众闻是语已，<a id="a-V3"></a>悉共唱言：<a id="a-V4"></a>“世间虚空！<a id="a-V5"></a>世间虚空！<a id="a-V6"></a>”</p>
  <p id="aV7">迦葉菩萨告诸大众：<a id="a-V8"></a>“汝等且莫忧愁啼哭！<a id="a-V9"></a>世间不空，<a id="a-VA"></a>如来常住无有变易，<a id="a-VB"></a>法、<a id="a-VC"></a>僧亦尔。<a id="a-VD"></a>”</p>
  <p id="aVE">尔时，<a id="a-VF"></a>大众闻是语已，<a id="a-VG"></a>啼哭即止，<a id="a-VH"></a>悉发阿耨多罗三藐三菩提心。</p>
 </body>
</html>