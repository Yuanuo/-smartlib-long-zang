<!doctype html>
<html id="z3IBTc9Ku" data-ver="1806">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第三十四</h1>
  <h2 id="a2">迦葉菩萨品第二十四之四</h2>
  <p id="a3">迦葉菩萨白佛言：<a id="a-4"></a>“世尊，<a id="a-5"></a>一切众生皆从烦恼而得果报。<a id="a-6"></a>言烦恼者，<a id="a-7"></a>所谓恶也，<a id="a-8"></a>从恶烦恼所生烦恼亦名为恶。<a id="a-9"></a>如是烦恼则有二种：<a id="a-A"></a>一因、<a id="a-B"></a>二果。<a id="a-C"></a>因恶故果恶，<a id="a-D"></a>果恶故子恶。<a id="a-E"></a>如纴婆果，<a id="a-F"></a>其子苦故，<a id="a-G"></a>华果茎叶一切皆苦。<a id="a-H"></a>犹如毒树，<a id="a-I"></a>其子毒故，<a id="a-J"></a>果亦是毒。<a id="a-K"></a>因亦众生，<a id="a-L"></a>果亦众生。<a id="a-M"></a>因亦烦恼，<a id="a-N"></a>果亦烦恼。<a id="a-O"></a>烦恼因果即是众生，<a id="a-P"></a>众生即是烦恼因果。<a id="a-Q"></a>若从是义，<a id="a-R"></a>云何如来先喻雪山亦有毒草、<a id="a-S"></a>微妙药王？<a id="a-T"></a>若言烦恼即是众生，<a id="a-U"></a>众生即是烦恼，<a id="a-V"></a>云何而言众生身中有妙药王？<a id="a-W"></a>”</p>
  <p id="aX">佛言：<a id="a-Y"></a>“善哉！<a id="a-Z"></a>善哉！<a id="a-a"></a>善男子，<a id="a-b"></a>无量众生咸同此疑。<a id="a-c"></a>汝今能为启请求解，<a id="a-d"></a>我亦能断。<a id="a-e"></a>谛听！<a id="a-f"></a>谛听！<a id="a-g"></a>善思念之，<a id="a-h"></a>今当为汝分别解说。<a id="a-i"></a>善男子，<a id="a-j"></a>雪山喻者即是众生，<a id="a-k"></a>言毒草者即是烦恼，<a id="a-l"></a>妙药王者即净梵行。<a id="a-m"></a>善男子，<a id="a-n"></a>若有众生能修如是清净梵行，<a id="a-o"></a>是名身中有妙药王。<a id="a-p"></a>”</p>
  <p id="aq">迦葉菩萨白佛言：<a id="a-r"></a>“世尊，<a id="a-s"></a>云何众生有清净梵行？<a id="a-t"></a>”</p>
  <p id="au">“善男子，<a id="a-v"></a>犹如世间从子生果，<a id="a-w"></a>是果有能与子作因，<a id="a-x"></a>有不能者。<a id="a-y"></a>有能作者，<a id="a-z"></a>是名果子；<a id="a-10"></a>若不能作，<a id="a-11"></a>唯得名果，<a id="a-12"></a>不得名子。<a id="a-13"></a>一切众生亦复如是，<a id="a-14"></a>皆有二种：<a id="a-15"></a>一者、<a id="a-16"></a>有烦恼果是烦恼因；<a id="a-17"></a>二者、<a id="a-18"></a>有烦恼果非烦恼因。<a id="a-19"></a>是烦恼果非烦恼因，<a id="a-1A"></a>是则名为清净梵行。</p>
  <p id="a1B">“善男子，<a id="a-1C"></a>众生观受，<a id="a-1D"></a>知是一切漏之近因，<a id="a-1E"></a>所谓内外漏。<a id="a-1F"></a>受因缘故，<a id="a-1G"></a>不能断绝一切诸漏，<a id="a-1H"></a>亦不能出三界牢狱。<a id="a-1I"></a>众生因受，<a id="a-1J"></a>著我、<a id="a-1K"></a>我所，<a id="a-1L"></a>生于心倒、<a id="a-1M"></a>想倒、<a id="a-1N"></a>见倒。<a id="a-1O"></a>是故众生先当观受，<a id="a-1P"></a>如是受者，<a id="a-1Q"></a>为一切爱而作近因，<a id="a-1R"></a>是故智者欲断爱者，<a id="a-1S"></a>当先观受。<a id="a-1T"></a>善男子，<a id="a-1U"></a>一切众生十二因缘所作善恶皆因受时，<a id="a-1V"></a>是故我为阿难说言：<a id="a-1W"></a>‘阿难，<a id="a-1X"></a>一切众生所作善恶皆是受时。<a id="a-1Y"></a>’是故智者先当观受；<a id="a-1Z"></a>既观受已，<a id="a-1a"></a>复当更观如是受者何因缘生？<a id="a-1b"></a>若因缘生，<a id="a-1c"></a>如是因缘复从何生？<a id="a-1d"></a>若无因生，<a id="a-1e"></a>无因何故不生无受？<a id="a-1f"></a>复观是受，<a id="a-1g"></a>不因自在天生，<a id="a-1h"></a>不因士夫生，<a id="a-1i"></a>不因微尘生、<a id="a-1j"></a>非时节生，<a id="a-1k"></a>不因想生，<a id="a-1l"></a>不因性生，<a id="a-1m"></a>不从自生，<a id="a-1n"></a>不从他生，<a id="a-1o"></a>非自他生，<a id="a-1p"></a>非无因生。<a id="a-1q"></a>是受皆从缘合而生，<a id="a-1r"></a>因缘者即是爱也。<a id="a-1s"></a>是和合中，<a id="a-1t"></a>非有、<a id="a-1u"></a>受非无受，<a id="a-1v"></a>是故我当断是和合，<a id="a-1w"></a>断和合故则不生受。<a id="a-1x"></a>善男子，<a id="a-1y"></a>智者既观因已，<a id="a-1z"></a>次观果报。<a id="a-20"></a>众生因受受于地狱、<a id="a-21"></a>饿鬼、<a id="a-22"></a>畜生乃至三界无量苦恼，<a id="a-23"></a>受因缘故受无常乐，<a id="a-24"></a>受因缘故断于善根，<a id="a-25"></a>受因缘故获得解脱。<a id="a-26"></a>作是观时，<a id="a-27"></a>不作受因。<a id="a-28"></a>云何名为不作受因？<a id="a-29"></a>谓分别受，<a id="a-2A"></a>何等受能作爱因，<a id="a-2B"></a>何等爱能作受因。<a id="a-2C"></a>善男子，<a id="a-2D"></a>众生若能如是深观爱因、<a id="a-2E"></a>受因，<a id="a-2F"></a>则便能断我及我所。</p>
  <p id="a2G">“善男子，<a id="a-2H"></a>若人能作如是等观，<a id="a-2I"></a>则应分别爱之与受在何处灭，<a id="a-2J"></a>即见爱受有少灭处，<a id="a-2K"></a>当知亦应有毕竟灭，<a id="a-2L"></a>尔时即于解脱生信；<a id="a-2M"></a>生信心已，<a id="a-2N"></a>是解脱处何由而得？<a id="a-2O"></a>知从八正，<a id="a-2P"></a>即便修习。<a id="a-2Q"></a>云何名为八正道耶？<a id="a-2R"></a>是道观受有三种相：<a id="a-2S"></a>一者、<a id="a-2T"></a>苦，<a id="a-2U"></a>二者、<a id="a-2V"></a>乐，<a id="a-2W"></a>三者、<a id="a-2X"></a>不苦不乐。<a id="a-2Y"></a>如是三种俱能增长身之与心。<a id="a-2Z"></a>何因缘故能增长耶？<a id="a-2a"></a>触因缘也。<a id="a-2b"></a>是触三种：<a id="a-2c"></a>一者、<a id="a-2d"></a>无明触，<a id="a-2e"></a>二者、<a id="a-2f"></a>明触，<a id="a-2g"></a>三者、<a id="a-2h"></a>非明无明触。<a id="a-2i"></a>言明触者即八正道，<a id="a-2j"></a>其余二触增长身心及三种受，<a id="a-2k"></a>是故我应断二种触因缘，<a id="a-2l"></a>触断不生三受。<a id="a-2m"></a>善男子，<a id="a-2n"></a>如是受者，<a id="a-2o"></a>亦名为因，<a id="a-2p"></a>亦名为果，<a id="a-2q"></a>智者当观亦因亦果。<a id="a-2r"></a>云何为因？<a id="a-2s"></a>因受生爱，<a id="a-2t"></a>名之为因。<a id="a-2u"></a>云何名果？<a id="a-2v"></a>因触生故，<a id="a-2w"></a>名之为果。<a id="a-2x"></a>是故此受亦因亦果。<a id="a-2y"></a>智者如是观是受已，<a id="a-2z"></a>次复观爱。<a id="a-30"></a>受果报故，<a id="a-31"></a>名之为爱。<a id="a-32"></a>智者观爱复有二种：<a id="a-33"></a>一者、<a id="a-34"></a>杂食，<a id="a-35"></a>二者、<a id="a-36"></a>无食。<a id="a-37"></a>杂食爱者，<a id="a-38"></a>因生老病死一切诸有；<a id="a-39"></a>无食爱者，<a id="a-3A"></a>断生老病死一切诸有，<a id="a-3B"></a>贪无漏道。<a id="a-3C"></a>智者复当作如是念：<a id="a-3D"></a>‘我若生是杂食之爱，<a id="a-3E"></a>则不能断生老病死。<a id="a-3F"></a>我今虽贪无漏之道，<a id="a-3G"></a>不断受因则不能得无漏道果，<a id="a-3H"></a>是故应当先断是触。<a id="a-3I"></a>’触既断已，<a id="a-3J"></a>受则自灭；<a id="a-3K"></a>受既灭已，<a id="a-3L"></a>爱亦随灭，<a id="a-3M"></a>是名八正道。<a id="a-3N"></a>善男子，<a id="a-3O"></a>若有众生能如是观，<a id="a-3P"></a>虽有毒身，<a id="a-3Q"></a>其中亦有微妙药王；<a id="a-3R"></a>如雪山中虽有毒草亦有妙药。<a id="a-3S"></a>善男子，<a id="a-3T"></a>如是众生虽从烦恼而得果报，<a id="a-3U"></a>而是果报更不复为烦恼作因，<a id="a-3V"></a>是即名为清净梵行。</p>
  <p id="a3W">“复次，<a id="a-3X"></a>善男子，<a id="a-3Y"></a>智者当观受、<a id="a-3Z"></a>爱二事何因缘生？<a id="a-3a"></a>知因想生。<a id="a-3b"></a>何以故？<a id="a-3c"></a>众生见色亦不生贪，<a id="a-3d"></a>及观受时亦不生贪。<a id="a-3e"></a>若于色中生颠倒想，<a id="a-3f"></a>谓色即是常乐我净，<a id="a-3g"></a>受是常恒无有变易，<a id="a-3h"></a>因是倒想生贪恚痴。<a id="a-3i"></a>是故智者应当观想。<a id="a-3j"></a>云何观想？<a id="a-3k"></a>当作是念：<a id="a-3l"></a>‘一切众生未得正道皆有倒想。<a id="a-3m"></a>云何倒想？<a id="a-3n"></a>于非常中生于常想，<a id="a-3o"></a>于非乐中生于乐想，<a id="a-3p"></a>于非净中生于净想，<a id="a-3q"></a>于空法中生于我想，<a id="a-3r"></a>于非男女大小昼夜岁月衣服房舍卧具生于男女乃至卧具想。<a id="a-3s"></a>’是想三种：<a id="a-3t"></a>一者、<a id="a-3u"></a>小，<a id="a-3v"></a>二者、<a id="a-3w"></a>大，<a id="a-3x"></a>三者、<a id="a-3y"></a>无边。<a id="a-3z"></a>小因缘故生于小想，<a id="a-40"></a>大因缘故生于大想，<a id="a-41"></a>无量缘故生无量想。<a id="a-42"></a>复有小想，<a id="a-43"></a>谓未入定；<a id="a-44"></a>复有大想，<a id="a-45"></a>谓已入定；<a id="a-46"></a>复有无量想，<a id="a-47"></a>谓十一切入。<a id="a-48"></a>复有小想，<a id="a-49"></a>所谓欲界一切想等；<a id="a-4A"></a>复有大想，<a id="a-4B"></a>所谓色界一切想等；<a id="a-4C"></a>复有无量想，<a id="a-4D"></a>谓无色界一切想等。<a id="a-4E"></a>三想灭故，<a id="a-4F"></a>受则自灭，<a id="a-4G"></a>想、<a id="a-4H"></a>受灭故，<a id="a-4I"></a>名为解脱。<a id="a-4J"></a>”</p>
  <p id="a4K">迦葉菩萨言：<a id="a-4L"></a>“世尊，<a id="a-4M"></a>灭一切法名为解脱，<a id="a-4N"></a>如来云何说想、<a id="a-4O"></a>受灭名解脱耶？<a id="a-4P"></a>”</p>
  <p id="a4Q">佛言：<a id="a-4R"></a>“善男子，<a id="a-4S"></a>如来或时因众生说，<a id="a-4T"></a>闻者解法；<a id="a-4U"></a>或时因法说于众生，<a id="a-4V"></a>闻者亦解说于众生。<a id="a-4W"></a>云何名为因众生说，<a id="a-4X"></a>闻者解法？<a id="a-4Y"></a>如我先为大迦葉说：<a id="a-4Z"></a>‘迦葉，<a id="a-4a"></a>众生灭时，<a id="a-4b"></a>善法则灭。<a id="a-4c"></a>’是名因众生说，<a id="a-4d"></a>闻者解法。<a id="a-4e"></a>云何因法说于众生，<a id="a-4f"></a>闻者亦解说于众生？<a id="a-4g"></a>如我先为阿难说言：<a id="a-4h"></a>‘我亦不说亲近一切法，<a id="a-4i"></a>亦复不说不亲近一切法。<a id="a-4j"></a>若法近已，<a id="a-4k"></a>善法衰羸，<a id="a-4l"></a>不善炽盛，<a id="a-4m"></a>如是法者不应亲近。<a id="a-4n"></a>若法近已，<a id="a-4o"></a>不善衰灭，<a id="a-4p"></a>善法增长，<a id="a-4q"></a>如是法者是应亲近。<a id="a-4r"></a>’是名因法说于众生，<a id="a-4s"></a>闻者亦解说于众生。<a id="a-4t"></a>善男子，<a id="a-4u"></a>如来虽说想、<a id="a-4v"></a>受二灭，<a id="a-4w"></a>则已总说一切可断。<a id="a-4x"></a>智者既观如是想已，<a id="a-4y"></a>次观想因，<a id="a-4z"></a>是无量想因何而生？<a id="a-50"></a>知因触生，<a id="a-51"></a>是触二种：<a id="a-52"></a>一者、<a id="a-53"></a>因烦恼触，<a id="a-54"></a>二者、<a id="a-55"></a>因解脱触。<a id="a-56"></a>因无明生名烦恼触，<a id="a-57"></a>因明生者名解脱触。<a id="a-58"></a>因烦恼触生于倒想，<a id="a-59"></a>因解脱触生不倒想。<a id="a-5A"></a>观想因已，<a id="a-5B"></a>次观果报。<a id="a-5C"></a>”</p>
  <p id="a5D">迦葉菩萨白佛言：<a id="a-5E"></a>“世尊，<a id="a-5F"></a>若以因此烦恼之想生于倒想，<a id="a-5G"></a>一切圣人实有倒想而无烦恼，<a id="a-5H"></a>是义云何？<a id="a-5I"></a>”</p>
  <p id="a5J">佛言：<a id="a-5K"></a>“善男子，<a id="a-5L"></a>云何圣人而有倒想？<a id="a-5M"></a>”</p>
  <p id="a5N">迦葉菩萨言：<a id="a-5O"></a>“世尊，<a id="a-5P"></a>一切圣人牛作牛想，<a id="a-5Q"></a>亦说是牛；<a id="a-5R"></a>马作马想，<a id="a-5S"></a>亦说是马；<a id="a-5T"></a>男女大小舍宅车乘去来亦尔，<a id="a-5U"></a>是名倒想。<a id="a-5V"></a>”</p>
  <p id="a5W">“善男子，<a id="a-5X"></a>一切凡夫有二种想：<a id="a-5Y"></a>一者、<a id="a-5Z"></a>世流布想，<a id="a-5a"></a>二者、<a id="a-5b"></a>著想。<a id="a-5c"></a>一切圣人唯有世流布想，<a id="a-5d"></a>无有著想。<a id="a-5e"></a>一切凡夫恶觉观故，<a id="a-5f"></a>于世流布生于著想。<a id="a-5g"></a>一切圣人善觉观故，<a id="a-5h"></a>于世流布不生著想。<a id="a-5i"></a>是故凡夫名为倒想，<a id="a-5j"></a>圣人虽知，<a id="a-5k"></a>不名倒想。<a id="a-5l"></a>智者如是观想因已，<a id="a-5m"></a>次观果报：<a id="a-5n"></a>‘是恶想果在于地狱、<a id="a-5o"></a>饿鬼、<a id="a-5p"></a>畜生、<a id="a-5q"></a>人、<a id="a-5r"></a>天中受。<a id="a-5s"></a>如我因断恶觉观故，<a id="a-5t"></a>无明触断，<a id="a-5u"></a>是故想断；<a id="a-5v"></a>因想断故，<a id="a-5w"></a>果报亦断。<a id="a-5x"></a>’智者为断如是想因，<a id="a-5y"></a>修八正道。<a id="a-5z"></a>善男子，<a id="a-60"></a>若有能作如是等观，<a id="a-61"></a>则得名为清净梵行。<a id="a-62"></a>善男子，<a id="a-63"></a>是名众生毒身之中有妙药王，<a id="a-64"></a>如雪山中虽有毒草亦有妙药。</p>
  <p id="a65">“复次，<a id="a-66"></a>善男子，<a id="a-67"></a>智者观欲。<a id="a-68"></a>欲者即是色、<a id="a-69"></a>声、<a id="a-6A"></a>香、<a id="a-6B"></a>味、<a id="a-6C"></a>触。<a id="a-6D"></a>善男子，<a id="a-6E"></a>即是如来因中说果。<a id="a-6F"></a>从此五事生于欲耳，<a id="a-6G"></a>实非欲也。<a id="a-6H"></a>善男子，<a id="a-6I"></a>愚痴之人贪求受之，<a id="a-6J"></a>于是色中生颠倒想，<a id="a-6K"></a>乃至触中亦生倒想，<a id="a-6L"></a>倒想因缘便生于受，<a id="a-6M"></a>是故世间说因倒想生十种想。<a id="a-6N"></a>欲因缘故，<a id="a-6O"></a>在于世间受恶果报，<a id="a-6P"></a>以恶加于父母、<a id="a-6Q"></a>沙门、<a id="a-6R"></a>婆罗门等，<a id="a-6S"></a>所不应作而故作之不惜身命。<a id="a-6T"></a>是故智者观是恶想因缘故生欲心，<a id="a-6U"></a>智者如是观欲因已，<a id="a-6V"></a>次观果报。<a id="a-6W"></a>是欲多有诸恶果报，<a id="a-6X"></a>所谓地狱、<a id="a-6Y"></a>饿鬼、<a id="a-6Z"></a>畜生、<a id="a-6a"></a>人中、<a id="a-6b"></a>天上，<a id="a-6c"></a>是名观果报。<a id="a-6d"></a>若是恶想得除灭者，<a id="a-6e"></a>终不生于此欲心也，<a id="a-6f"></a>无欲心故不受恶受，<a id="a-6g"></a>无恶受故则无恶果。<a id="a-6h"></a>是故我应先断恶想，<a id="a-6i"></a>断恶想已，<a id="a-6j"></a>如是等法自然而灭。<a id="a-6k"></a>’是故智者为灭恶想修八正道，<a id="a-6l"></a>是则名为清净梵行。<a id="a-6m"></a>是名众生毒身之中有妙药王，<a id="a-6n"></a>如雪山中虽有毒草亦有妙药。</p>
  <p id="a6o">“复次，<a id="a-6p"></a>善男子，<a id="a-6q"></a>智者如是观是欲已，<a id="a-6r"></a>次当观业。<a id="a-6s"></a>何以故？<a id="a-6t"></a>有智之人当作是念：<a id="a-6u"></a>‘受想触欲即是烦恼，<a id="a-6v"></a>是烦恼者能作生业，<a id="a-6w"></a>不作受业。<a id="a-6x"></a>’如是烦恼与业共行则有二种：<a id="a-6y"></a>一、<a id="a-6z"></a>作生业，<a id="a-70"></a>二、<a id="a-71"></a>作受业。<a id="a-72"></a>是故智者当观于业，<a id="a-73"></a>是业三种，<a id="a-74"></a>谓身口意。<a id="a-75"></a>善男子，<a id="a-76"></a>身口二业，<a id="a-77"></a>亦名为业，<a id="a-78"></a>亦名业果；<a id="a-79"></a>意唯名业，<a id="a-7A"></a>不名为果，<a id="a-7B"></a>以业因故则名为业。<a id="a-7C"></a>善男子，<a id="a-7D"></a>身口二业名为外业，<a id="a-7E"></a>意业名内。<a id="a-7F"></a>是三种业共烦恼行故作二种业：<a id="a-7G"></a>一者、<a id="a-7H"></a>生业，<a id="a-7I"></a>二者、<a id="a-7J"></a>受业。<a id="a-7K"></a>善男子，<a id="a-7L"></a>正业者即意业也，<a id="a-7M"></a>期业者谓身口业。<a id="a-7N"></a>先发故名意业，<a id="a-7O"></a>从意业生名身口业，<a id="a-7P"></a>是故意业得名为正。<a id="a-7Q"></a>智者观业已，<a id="a-7R"></a>次观业因。<a id="a-7S"></a>业因者即无明触，<a id="a-7T"></a>因无明触，<a id="a-7U"></a>众生求有，<a id="a-7V"></a>求有因缘即是爱也，<a id="a-7W"></a>爱因缘故造作三种身口意业。<a id="a-7X"></a>善男子，<a id="a-7Y"></a>智者如是观业因已，<a id="a-7Z"></a>次观果报。<a id="a-7a"></a>果报有四：<a id="a-7b"></a>一者、<a id="a-7c"></a>黑黑果报，<a id="a-7d"></a>二者、<a id="a-7e"></a>白白果报，<a id="a-7f"></a>三者、<a id="a-7g"></a>杂杂果报，<a id="a-7h"></a>四者、<a id="a-7i"></a>不黑不白不黑不白果报。<a id="a-7j"></a>黑黑果报者，<a id="a-7k"></a>作业时垢，<a id="a-7l"></a>果报亦垢；<a id="a-7m"></a>白白果报者，<a id="a-7n"></a>作业时净，<a id="a-7o"></a>果报亦净；<a id="a-7p"></a>杂杂果报者，<a id="a-7q"></a>作业时杂，<a id="a-7r"></a>果报亦杂；<a id="a-7s"></a>不白不黑不白不黑果报者，<a id="a-7t"></a>名无漏业。<a id="a-7u"></a>”</p>
  <p id="a7v">迦葉菩萨白佛言：<a id="a-7w"></a>“世尊，<a id="a-7x"></a>先说无漏无有果报，<a id="a-7y"></a>今云何言不白不黑果报耶？<a id="a-7z"></a>”</p>
  <p id="a80">佛言：<a id="a-81"></a>“善男子，<a id="a-82"></a>是义有二：<a id="a-83"></a>一者、<a id="a-84"></a>亦果亦报，<a id="a-85"></a>二者、<a id="a-86"></a>唯果非报。<a id="a-87"></a>黑黑果报，<a id="a-88"></a>亦名为果，<a id="a-89"></a>亦名为报。<a id="a-8A"></a>黑因生故得名为果，<a id="a-8B"></a>能作因故复名为报。<a id="a-8C"></a>净杂亦尔。<a id="a-8D"></a>无漏果者，<a id="a-8E"></a>因有漏生故名为果，<a id="a-8F"></a>不作他因不名为报，<a id="a-8G"></a>是故名果，<a id="a-8H"></a>不名为报。<a id="a-8I"></a>”</p>
  <p id="a8J">迦葉菩萨白佛言：<a id="a-8K"></a>“世尊，<a id="a-8L"></a>是无漏业非是黑法，<a id="a-8M"></a>何因缘故不名为白？<a id="a-8N"></a>”</p>
  <p id="a8O">“善男子，<a id="a-8P"></a>无有报故不名为白，<a id="a-8Q"></a>对治黑故故名为白，<a id="a-8R"></a>我今乃说受果报者名之为白。<a id="a-8S"></a>是无漏业不受报故，<a id="a-8T"></a>不名为白，<a id="a-8U"></a>名为寂静。<a id="a-8V"></a>如是业者，<a id="a-8W"></a>有定受报处，<a id="a-8X"></a>如十恶法，<a id="a-8Y"></a>定在地狱、<a id="a-8Z"></a>饿鬼、<a id="a-8a"></a>畜生；<a id="a-8b"></a>十善之业，<a id="a-8c"></a>定在人天。<a id="a-8d"></a>十不善法有上中下。<a id="a-8e"></a>上因缘故受地狱身，<a id="a-8f"></a>中因缘故受畜生身，<a id="a-8g"></a>下因缘故受饿鬼身。<a id="a-8h"></a>人业十善复有四种：<a id="a-8i"></a>一者、<a id="a-8j"></a>下，<a id="a-8k"></a>二者、<a id="a-8l"></a>中，<a id="a-8m"></a>三者、<a id="a-8n"></a>上，<a id="a-8o"></a>四者、<a id="a-8p"></a>上上。<a id="a-8q"></a>下因缘故生郁单越，<a id="a-8r"></a>中因缘故生弗婆提，<a id="a-8s"></a>上因缘故生瞿陀尼，<a id="a-8t"></a>上上因缘生阎浮提。<a id="a-8u"></a>有智之人作是观已，<a id="a-8v"></a>即作是念：<a id="a-8w"></a>‘我当云何断是果报？<a id="a-8x"></a>’复作是念：<a id="a-8y"></a>‘是业因缘，<a id="a-8z"></a>无明、<a id="a-90"></a>触生。<a id="a-91"></a>我若断除无明与触，<a id="a-92"></a>如是业果则灭不生。<a id="a-93"></a>’是故智者为断无明、<a id="a-94"></a>触因缘故修八正道，<a id="a-95"></a>是则名为清净梵行。<a id="a-96"></a>善男子，<a id="a-97"></a>是名众生毒身之中有妙药王，<a id="a-98"></a>如雪山中虽有毒草亦有妙药。</p>
  <p id="a99">“复次，<a id="a-9A"></a>善男子，<a id="a-9B"></a>智者观业、<a id="a-9C"></a>观烦恼已，<a id="a-9D"></a>次观是二所得果报。<a id="a-9E"></a>是二果报即是苦也。<a id="a-9F"></a>既知是苦则能舍离一切受生。<a id="a-9G"></a>智者复观烦恼因缘生于烦恼，<a id="a-9H"></a>业因缘故亦生烦恼，<a id="a-9I"></a>烦恼因缘复生于业，<a id="a-9J"></a>业因缘生苦，<a id="a-9K"></a>苦因缘故生于烦恼，<a id="a-9L"></a>烦恼因缘生有，<a id="a-9M"></a>有因缘生苦，<a id="a-9N"></a>有因缘生有，<a id="a-9O"></a>有因缘生业，<a id="a-9P"></a>业因缘生烦恼，<a id="a-9Q"></a>烦恼因缘生苦，<a id="a-9R"></a>苦因缘生苦。<a id="a-9S"></a>善男子，<a id="a-9T"></a>智者若能作如是观，<a id="a-9U"></a>当知是人能观业苦。<a id="a-9V"></a>何以故？<a id="a-9W"></a>如上所观，<a id="a-9X"></a>即是生死十二因缘。<a id="a-9Y"></a>若人能观如是生死十二因缘，<a id="a-9Z"></a>当知是人不造新业，<a id="a-9a"></a>能坏故业。<a id="a-9b"></a>善男子，<a id="a-9c"></a>有智之人观地狱苦，<a id="a-9d"></a>观一地狱乃至一百三十六所，<a id="a-9e"></a>一一地狱有种种苦，<a id="a-9f"></a>皆是烦恼业因缘生；<a id="a-9g"></a>观地狱已，<a id="a-9h"></a>次观饿鬼、<a id="a-9i"></a>畜生等苦；<a id="a-9j"></a>作是观已，<a id="a-9k"></a>复观人天所有诸苦，<a id="a-9l"></a>如是众苦皆从烦恼业因缘生。<a id="a-9m"></a>善男子，<a id="a-9n"></a>天上虽无大苦恼事，<a id="a-9o"></a>然其身体柔软细滑，<a id="a-9p"></a>见五相时极受大苦，<a id="a-9q"></a>如地狱苦等无差别。<a id="a-9r"></a>善男子，<a id="a-9s"></a>智者深观三界诸苦皆从烦恼业因缘生。<a id="a-9t"></a>善男子，<a id="a-9u"></a>譬如坏器即易破坏，<a id="a-9v"></a>众生受身亦复如是，<a id="a-9w"></a>既受身已是众苦器。<a id="a-9x"></a>譬如大树华果繁茂，<a id="a-9y"></a>众鸟能坏，<a id="a-9z"></a>如多干草，<a id="a-A0"></a>小火能焚，<a id="a-A1"></a>众生受身为苦所坏亦复如是。<a id="a-A2"></a>善男子，<a id="a-A3"></a>智者若能观苦八种如圣行中，<a id="a-A4"></a>当知是人能断众苦。</p>
  <p id="aA5">“善男子，<a id="a-A6"></a>智者深观是八苦已，<a id="a-A7"></a>次观苦因。<a id="a-A8"></a>苦因者即爱无明，<a id="a-A9"></a>是爱无明则有二种：<a id="a-AA"></a>一者、<a id="a-AB"></a>求身，<a id="a-AC"></a>二者、<a id="a-AD"></a>求财。<a id="a-AE"></a>求身、<a id="a-AF"></a>求财二俱是苦，<a id="a-AG"></a>是故当知，<a id="a-AH"></a>爱无明者即是苦因。<a id="a-AI"></a>善男子，<a id="a-AJ"></a>是爱无明则有二种：<a id="a-AK"></a>一者、<a id="a-AL"></a>内，<a id="a-AM"></a>二者、<a id="a-AN"></a>外。<a id="a-AO"></a>内能作业，<a id="a-AP"></a>外能增长；<a id="a-AQ"></a>又复内能作业，<a id="a-AR"></a>外作业果。<a id="a-AS"></a>断内爱已，<a id="a-AT"></a>业则得断；<a id="a-AU"></a>断外爱已，<a id="a-AV"></a>果则得断。<a id="a-AW"></a>内爱能生未来世苦，<a id="a-AX"></a>外爱能生现在世苦。<a id="a-AY"></a>智者观爱即是苦因，<a id="a-AZ"></a>既观因已，<a id="a-Aa"></a>次观果报。<a id="a-Ab"></a>苦果报者即是取也，<a id="a-Ac"></a>爱果名取，<a id="a-Ad"></a>是取因缘即内外爱则有爱苦。<a id="a-Ae"></a>善男子，<a id="a-Af"></a>智者当观爱因缘取，<a id="a-Ag"></a>取因缘爱，<a id="a-Ah"></a>若我能断爱、<a id="a-Ai"></a>取二事，<a id="a-Aj"></a>则不造业受于众苦，<a id="a-Ak"></a>是故智者为断受苦修八正道。<a id="a-Al"></a>善男子，<a id="a-Am"></a>若有人能如是观者，<a id="a-An"></a>是则名为清净梵行。<a id="a-Ao"></a>是名众生毒身之中有妙药王，<a id="a-Ap"></a>如雪山中虽有毒草亦有妙药。<a id="a-Aq"></a>”</p>
  <p id="aAr">迦葉菩萨白佛言：<a id="a-As"></a>“世尊，<a id="a-At"></a>云何名为清净梵行？<a id="a-Au"></a>”</p>
  <p id="aAv">佛言：<a id="a-Aw"></a>“善男子，<a id="a-Ax"></a>一切法是。<a id="a-Ay"></a>”</p>
  <p id="aAz">迦葉菩萨言：<a id="a-B0"></a>“世尊，<a id="a-B1"></a>一切法者，<a id="a-B2"></a>义不决定。<a id="a-B3"></a>何以故？<a id="a-B4"></a>如来或说是善不善，<a id="a-B5"></a>或时说为四念处观，<a id="a-B6"></a>或说是十二入，<a id="a-B7"></a>或说是善知识，<a id="a-B8"></a>或说是十二因缘，<a id="a-B9"></a>或说是众生，<a id="a-BA"></a>或说是正见、<a id="a-BB"></a>邪见，<a id="a-BC"></a>或说十二部经，<a id="a-BD"></a>或说即是二谛，<a id="a-BE"></a>如来今乃说一切法为净梵行，<a id="a-BF"></a>悉是何等一切法耶？<a id="a-BG"></a>”</p>
  <p id="aBH">佛言：<a id="a-BI"></a>“善哉！<a id="a-BJ"></a>善哉！<a id="a-BK"></a>善男子，<a id="a-BL"></a>如是微妙《大涅槃经》，<a id="a-BM"></a>乃是一切善法宝藏。<a id="a-BN"></a>譬如大海是众宝藏，<a id="a-BO"></a>是涅槃经亦复如是，<a id="a-BP"></a>即是一切字义秘藏。<a id="a-BQ"></a>善男子，<a id="a-BR"></a>如须弥山众药根本；<a id="a-BS"></a>是经亦尔，<a id="a-BT"></a>即是菩萨戒之根本。<a id="a-BU"></a>善男子，<a id="a-BV"></a>譬如虚空是一切物之所住处；<a id="a-BW"></a>是经亦尔，<a id="a-BX"></a>即是一切善法住处。<a id="a-BY"></a>善男子，<a id="a-BZ"></a>譬如猛风无能系缚；<a id="a-Ba"></a>一切菩萨行是经者亦复如是，<a id="a-Bb"></a>不为一切烦恼恶法之所系缚。<a id="a-Bc"></a>善男子，<a id="a-Bd"></a>譬如金刚无能坏者；<a id="a-Be"></a>是经亦尔，<a id="a-Bf"></a>虽有外道恶邪之人不能破坏。<a id="a-Bg"></a>善男子，<a id="a-Bh"></a>如恒河沙无能数者；<a id="a-Bi"></a>如是经义亦复如是，<a id="a-Bj"></a>无能数者。</p>
  <p id="aBk">“善男子，<a id="a-Bl"></a>是经典者，<a id="a-Bm"></a>为诸菩萨而作法幢如帝释幢。<a id="a-Bn"></a>善男子，<a id="a-Bo"></a>是经即是趣涅槃城之商主也，<a id="a-Bp"></a>如大导师引诸商人趣向大海。<a id="a-Bq"></a>善男子，<a id="a-Br"></a>是经能为诸菩萨等作法光明，<a id="a-Bs"></a>如世日月能破诸闇。<a id="a-Bt"></a>善男子，<a id="a-Bu"></a>是经能为病苦众生作大良药，<a id="a-Bv"></a>如香山中微妙药王能治众病。<a id="a-Bw"></a>善男子，<a id="a-Bx"></a>是经能为一阐提杖，<a id="a-By"></a>犹如羸人因之得起。<a id="a-Bz"></a>善男子，<a id="a-C0"></a>是经能为一切恶人而作桥梁，<a id="a-C1"></a>犹如世桥能渡一切。<a id="a-C2"></a>善男子，<a id="a-C3"></a>是经能为行三有者，<a id="a-C4"></a>遇烦恼热而作阴凉，<a id="a-C5"></a>如世间盖遮覆暑热。<a id="a-C6"></a>善男子，<a id="a-C7"></a>是经即是大无畏王，<a id="a-C8"></a>能坏一切烦恼恶魔，<a id="a-C9"></a>如师子王降伏众兽。<a id="a-CA"></a>善男子，<a id="a-CB"></a>是经即是大神咒师，<a id="a-CC"></a>能坏一切烦恼魔鬼，<a id="a-CD"></a>如世咒师能去魍魉。<a id="a-CE"></a>善男子，<a id="a-CF"></a>是经即是无上霜雹，<a id="a-CG"></a>能坏一切生死果报，<a id="a-CH"></a>如世雹雨坏诸果实。<a id="a-CI"></a>善男子，<a id="a-CJ"></a>是经能为坏戒目者作大良药，<a id="a-CK"></a>犹如世间安阇陀药善疗眼痛。<a id="a-CL"></a>善男子，<a id="a-CM"></a>是经能住一切善法，<a id="a-CN"></a>如世间地能住众物。<a id="a-CO"></a>善男子，<a id="a-CP"></a>是经即是毁戒众生之明镜也，<a id="a-CQ"></a>如世间镜见诸色像。<a id="a-CR"></a>善男子，<a id="a-CS"></a>是经能为无惭愧者而作衣服，<a id="a-CT"></a>如世衣裳障蔽形体。<a id="a-CU"></a>善男子，<a id="a-CV"></a>是经能为贫善法者作大财宝，<a id="a-CW"></a>如功德天利益贫者。<a id="a-CX"></a>善男子，<a id="a-CY"></a>是经能为渴法众生作甘露浆，<a id="a-CZ"></a>如八味水充足渴者。<a id="a-Ca"></a>善男子，<a id="a-Cb"></a>是经能为烦恼之人而作法床，<a id="a-Cc"></a>如世乏人遇安隐床。<a id="a-Cd"></a>善男子，<a id="a-Ce"></a>是经能为初地菩萨至十地菩萨，<a id="a-Cf"></a>而作璎珞、<a id="a-Cg"></a>香华、<a id="a-Ch"></a>涂香、<a id="a-Ci"></a>末香、<a id="a-Cj"></a>烧香，<a id="a-Ck"></a>清净种性具足之乘，<a id="a-Cl"></a>过于一切六波罗蜜受妙乐处，<a id="a-Cm"></a>如忉利天波利质多罗树。<a id="a-Cn"></a>善男子，<a id="a-Co"></a>是经即是金刚利斧，<a id="a-Cp"></a>能伐一切烦恼大树，<a id="a-Cq"></a>即是利刀能割习气，<a id="a-Cr"></a>即是勇健能摧魔怨，<a id="a-Cs"></a>即是智火焚烦恼薪，<a id="a-Ct"></a>即因缘藏出辟支佛，<a id="a-Cu"></a>即是声闻藏生声闻人，<a id="a-Cv"></a>即是一切诸天之眼，<a id="a-Cw"></a>即是一切人之正道，<a id="a-Cx"></a>即是一切畜生依处，<a id="a-Cy"></a>即是饿鬼解脱之处，<a id="a-Cz"></a>即是地狱无上之尊，<a id="a-D0"></a>即是一切十方众生无上之器，<a id="a-D1"></a>即是十方过去、<a id="a-D2"></a>未来、<a id="a-D3"></a>现在诸佛之父母也。</p>
  <p id="aD4">“善男子，<a id="a-D5"></a>是故此经摄一切法，<a id="a-D6"></a>如我先说。<a id="a-D7"></a>此经虽摄一切诸法，<a id="a-D8"></a>我说梵行即是三十七助道法。<a id="a-D9"></a>善男子，<a id="a-DA"></a>若离如是三十七品，<a id="a-DB"></a>终不能得声闻正果，<a id="a-DC"></a>乃至阿耨多罗三藐三菩提果，<a id="a-DD"></a>不见佛性及佛性果。<a id="a-DE"></a>以是因缘，<a id="a-DF"></a>梵行即是三十七品。<a id="a-DG"></a>何以故？<a id="a-DH"></a>三十七品，<a id="a-DI"></a>性非颠倒，<a id="a-DJ"></a>能坏颠倒；<a id="a-DK"></a>性非恶见，<a id="a-DL"></a>能坏恶见；<a id="a-DM"></a>性非怖畏，<a id="a-DN"></a>能坏怖畏；<a id="a-DO"></a>性是净行，<a id="a-DP"></a>能令众生毕竟造作清净梵行。<a id="a-DQ"></a>”</p>
  <p id="aDR">迦葉菩萨白佛言：<a id="a-DS"></a>“世尊，<a id="a-DT"></a>有漏之法亦复能作无漏法因，<a id="a-DU"></a>如来何故不说有漏为净梵行？<a id="a-DV"></a>”</p>
  <p id="aDW">“善男子，<a id="a-DX"></a>一切有漏即是颠倒，<a id="a-DY"></a>是故有漏不得名为清净梵行。<a id="a-DZ"></a>”</p>
  <p id="aDa">迦葉菩萨白佛言：<a id="a-Db"></a>“世尊，<a id="a-Dc"></a>世第一法为是有漏、<a id="a-Dd"></a>是无漏耶？<a id="a-De"></a>”</p>
  <p id="aDf">佛言：<a id="a-Dg"></a>“善男子，<a id="a-Dh"></a>是有漏也。<a id="a-Di"></a>”</p>
  <p id="aDj">“世尊，<a id="a-Dk"></a>虽是有漏，<a id="a-Dl"></a>性非颠倒，<a id="a-Dm"></a>何故不名清净梵行？<a id="a-Dn"></a>”</p>
  <p id="aDo">“善男子，<a id="a-Dp"></a>世第一法，<a id="a-Dq"></a>无漏因故，<a id="a-Dr"></a>似于无漏向无漏故，<a id="a-Ds"></a>不名颠倒。<a id="a-Dt"></a>善男子，<a id="a-Du"></a>清净梵行，<a id="a-Dv"></a>发心相续乃至毕竟。<a id="a-Dw"></a>世第一法唯是一念，<a id="a-Dx"></a>是故不得名净梵行。<a id="a-Dy"></a>”</p>
  <p id="aDz">迦葉菩萨白佛言：<a id="a-E0"></a>“世尊，<a id="a-E1"></a>众生五识亦是有漏，<a id="a-E2"></a>非是颠倒，<a id="a-E3"></a>复非一念，<a id="a-E4"></a>何故不名清净梵行？<a id="a-E5"></a>”</p>
  <p id="aE6">“善男子，<a id="a-E7"></a>众生五识虽非一念，<a id="a-E8"></a>然是有漏，<a id="a-E9"></a>复是颠倒，<a id="a-EA"></a>增诸漏故名为有漏，<a id="a-EB"></a>体非真实著想故倒。<a id="a-EC"></a>云何名为体非真实著想故倒？<a id="a-ED"></a>非男女中生男女想，<a id="a-EE"></a>乃至舍宅、<a id="a-EF"></a>车乘、<a id="a-EG"></a>瓶衣亦复如是，<a id="a-EH"></a>是名颠倒。<a id="a-EI"></a>善男子，<a id="a-EJ"></a>三十七品性无颠倒，<a id="a-EK"></a>是故得名清净梵行。<a id="a-EL"></a>善男子，<a id="a-EM"></a>若有菩萨于三十七品，<a id="a-EN"></a>知根、<a id="a-EO"></a>知因、<a id="a-EP"></a>知摄、<a id="a-EQ"></a>知增、<a id="a-ER"></a>知主、<a id="a-ES"></a>知导、<a id="a-ET"></a>知胜、<a id="a-EU"></a>知实、<a id="a-EV"></a>知毕竟者，<a id="a-EW"></a>如是菩萨则得名为清净梵行。<a id="a-EX"></a>”</p>
  <p id="aEY">迦葉菩萨白佛言：<a id="a-EZ"></a>“世尊，<a id="a-Ea"></a>云何名为知根乃至知毕竟耶？<a id="a-Eb"></a>”</p>
  <p id="aEc">佛言：<a id="a-Ed"></a>“善男子，<a id="a-Ee"></a>善哉！<a id="a-Ef"></a>善哉！<a id="a-Eg"></a>菩萨发问为于二事：<a id="a-Eh"></a>一者、<a id="a-Ei"></a>为自知故，<a id="a-Ej"></a>二者、<a id="a-Ek"></a>为他知故。<a id="a-El"></a>汝今已知，<a id="a-Em"></a>但为无量众生未解启请是事，<a id="a-En"></a>是故我今重赞叹汝。<a id="a-Eo"></a>善哉！<a id="a-Ep"></a>善哉！<a id="a-Eq"></a>善男子，<a id="a-Er"></a>三十七品，<a id="a-Es"></a>根本是欲，<a id="a-Et"></a>因名明触，<a id="a-Eu"></a>摄取名受，<a id="a-Ev"></a>增名善思，<a id="a-Ew"></a>主名为念，<a id="a-Ex"></a>导名为定，<a id="a-Ey"></a>胜名智慧，<a id="a-Ez"></a>实名解脱，<a id="a-F0"></a>毕竟名为大般涅槃。<a id="a-F1"></a>善男子，<a id="a-F2"></a>善欲即是初发道心，<a id="a-F3"></a>乃至阿耨多罗三藐三菩提之根本也，<a id="a-F4"></a>是故我说欲为根本。<a id="a-F5"></a>善男子，<a id="a-F6"></a>如世间说，<a id="a-F7"></a>一切苦恼，<a id="a-F8"></a>爱为根本；<a id="a-F9"></a>一切疾病，<a id="a-FA"></a>宿食为本；<a id="a-FB"></a>一切断事，<a id="a-FC"></a>斗诤为本；<a id="a-FD"></a>一切恶事，<a id="a-FE"></a>虚妄为本。<a id="a-FF"></a>”</p>
  <p id="aFG">迦葉菩萨白佛言：<a id="a-FH"></a>“世尊，<a id="a-FI"></a>如来先于此经中说，<a id="a-FJ"></a>一切善法，<a id="a-FK"></a>不放逸为本，<a id="a-FL"></a>今乃说欲，<a id="a-FM"></a>是义云何？<a id="a-FN"></a>”</p>
  <p id="aFO">佛言：<a id="a-FP"></a>“善男子，<a id="a-FQ"></a>若言生因，<a id="a-FR"></a>善欲是也；<a id="a-FS"></a>若言了因，<a id="a-FT"></a>不放逸是。<a id="a-FU"></a>如世间说，<a id="a-FV"></a>一切果者，<a id="a-FW"></a>子为其因；<a id="a-FX"></a>或复有说子为生因，<a id="a-FY"></a>地为了因。<a id="a-FZ"></a>是义亦尔。<a id="a-Fa"></a>”</p>
  <p id="aFb">迦葉菩萨言：<a id="a-Fc"></a>“世尊，<a id="a-Fd"></a>如来先于余经中说，<a id="a-Fe"></a>三十七品，<a id="a-Ff"></a>佛是根本，<a id="a-Fg"></a>是义云何？<a id="a-Fh"></a>”</p>
  <p id="aFi">“善男子，<a id="a-Fj"></a>如来先说众生初知三十七品，<a id="a-Fk"></a>佛是根本；<a id="a-Fl"></a>若自证得，<a id="a-Fm"></a>欲为根本。<a id="a-Fn"></a>”</p>
  <p id="aFo">“世尊，<a id="a-Fp"></a>云何明触名之为因？<a id="a-Fq"></a>”</p>
  <p id="aFr">“善男子，<a id="a-Fs"></a>如来或时说明为慧，<a id="a-Ft"></a>或说为信。<a id="a-Fu"></a>善男子，<a id="a-Fv"></a>信因缘故，<a id="a-Fw"></a>亲近善友，<a id="a-Fx"></a>是名为触；<a id="a-Fy"></a>亲近因缘，<a id="a-Fz"></a>得闻正法，<a id="a-G0"></a>是名为触；<a id="a-G1"></a>因闻正法，<a id="a-G2"></a>身口意净，<a id="a-G3"></a>是名为触；<a id="a-G4"></a>因三业净获得正命，<a id="a-G5"></a>是名为触；<a id="a-G6"></a>因正命故得净根戒，<a id="a-G7"></a>因净根戒乐寂静处，<a id="a-G8"></a>因乐寂静能善思惟，<a id="a-G9"></a>因善思惟得如法住，<a id="a-GA"></a>因如法住得三十七品，<a id="a-GB"></a>能坏无量诸恶烦恼，<a id="a-GC"></a>是名为触。<a id="a-GD"></a>善男子，<a id="a-GE"></a>受名摄取，<a id="a-GF"></a>众生受时能作善恶，<a id="a-GG"></a>是故名受为摄取也。<a id="a-GH"></a>善男子，<a id="a-GI"></a>受因缘故生诸烦恼，<a id="a-GJ"></a>三十七品能破坏之，<a id="a-GK"></a>是故以受为摄取也。<a id="a-GL"></a>因善思惟能破烦恼，<a id="a-GM"></a>是故名增。<a id="a-GN"></a>何以故？<a id="a-GO"></a>勤修习故得如是等三十七品。<a id="a-GP"></a>若观能破诸恶烦恼要赖专念，<a id="a-GQ"></a>是故以念为主。<a id="a-GR"></a>如世间中，<a id="a-GS"></a>一切四兵随主将意；<a id="a-GT"></a>三十七品亦复如是，<a id="a-GU"></a>皆随念主。<a id="a-GV"></a>善男子，<a id="a-GW"></a>既入定已，<a id="a-GX"></a>三十七品能善分别一切法相，<a id="a-GY"></a>是故以定为导。<a id="a-GZ"></a>是三十七品分别法相，<a id="a-Ga"></a>智为最胜，<a id="a-Gb"></a>是故以慧为胜。<a id="a-Gc"></a>如是智慧知烦恼已，<a id="a-Gd"></a>智慧力故烦恼消灭。<a id="a-Ge"></a>如世间中，<a id="a-Gf"></a>四兵坏怨或一或二，<a id="a-Gg"></a>勇健者能；<a id="a-Gh"></a>三十七品亦复如是，<a id="a-Gi"></a>智慧力故能坏烦恼，<a id="a-Gj"></a>是故以慧为胜。<a id="a-Gk"></a>善男子，<a id="a-Gl"></a>虽因修习三十七品获得四禅神通安乐，<a id="a-Gm"></a>亦不名实；<a id="a-Gn"></a>若坏烦恼证解脱时，<a id="a-Go"></a>乃名为实。<a id="a-Gp"></a>是三十七品发心修道，<a id="a-Gq"></a>虽得世乐及出世乐、<a id="a-Gr"></a>四沙门果及以解脱，<a id="a-Gs"></a>亦不得名为毕竟也；<a id="a-Gt"></a>若能断除三十七品所行之事是名涅槃，<a id="a-Gu"></a>是故我说毕竟者即大涅槃。</p>
  <p id="aGv">“复次，<a id="a-Gw"></a>善男子，<a id="a-Gx"></a>善爱念心，<a id="a-Gy"></a>即是欲也。<a id="a-Gz"></a>因善爱念，<a id="a-H0"></a>亲近善友，<a id="a-H1"></a>故名为触，<a id="a-H2"></a>是名为因。<a id="a-H3"></a>因近善友，<a id="a-H4"></a>故名为受，<a id="a-H5"></a>是名摄取。<a id="a-H6"></a>因近善友，<a id="a-H7"></a>能善思惟，<a id="a-H8"></a>故名为增。<a id="a-H9"></a>因是四法能生长道，<a id="a-HA"></a>所谓欲、<a id="a-HB"></a>念、<a id="a-HC"></a>定、<a id="a-HD"></a>智，<a id="a-HE"></a>是即名为主、<a id="a-HF"></a>导、<a id="a-HG"></a>胜也。<a id="a-HH"></a>因是三法得二解脱，<a id="a-HI"></a>除断爱故得心解脱，<a id="a-HJ"></a>断无明故得慧解脱，<a id="a-HK"></a>是名为实。<a id="a-HL"></a>如是八法，<a id="a-HM"></a>毕竟得果，<a id="a-HN"></a>名为涅槃，<a id="a-HO"></a>故名毕竟。</p>
  <p id="aHP">“复次，<a id="a-HQ"></a>善男子，<a id="a-HR"></a>欲者即是发心出家。<a id="a-HS"></a>触者即是白四羯磨，<a id="a-HT"></a>是名为因。<a id="a-HU"></a>摄者即是受二种戒：<a id="a-HV"></a>一者、<a id="a-HW"></a>波罗提木叉戒，<a id="a-HX"></a>二者、<a id="a-HY"></a>净根戒。<a id="a-HZ"></a>是名为受，<a id="a-Ha"></a>是名摄取。<a id="a-Hb"></a>增者即是修习四禅。<a id="a-Hc"></a>主者即是须陀洹果、<a id="a-Hd"></a>斯陀含果。<a id="a-He"></a>导者即是阿那含果。<a id="a-Hf"></a>胜者即是阿罗汉果。<a id="a-Hg"></a>实者即是辟支佛果。<a id="a-Hh"></a>毕竟者即是阿耨多罗三藐三菩提果。</p>
  <p id="aHi">“复次，<a id="a-Hj"></a>善男子，<a id="a-Hk"></a>欲名为识，<a id="a-Hl"></a>触名六入，<a id="a-Hm"></a>摄名为受，<a id="a-Hn"></a>增名无明，<a id="a-Ho"></a>主名名色，<a id="a-Hp"></a>导名为爱，<a id="a-Hq"></a>胜名为取，<a id="a-Hr"></a>实名为有，<a id="a-Hs"></a>毕竟者名生老病死。<a id="a-Ht"></a>”</p>
  <p id="aHu">迦葉菩萨言：<a id="a-Hv"></a>“世尊，<a id="a-Hw"></a>根本、<a id="a-Hx"></a>因、<a id="a-Hy"></a>增，<a id="a-Hz"></a>如是三法，<a id="a-I0"></a>云何有异？<a id="a-I1"></a>”</p>
  <p id="aI2">“善男子，<a id="a-I3"></a>所言根者即是初发，<a id="a-I4"></a>因者即是相似不断，<a id="a-I5"></a>增者即是灭相似已能生相似。<a id="a-I6"></a>复次，<a id="a-I7"></a>善男子，<a id="a-I8"></a>根即是作，<a id="a-I9"></a>因即是果，<a id="a-IA"></a>增即可用。<a id="a-IB"></a>善男子，<a id="a-IC"></a>未来之世虽有果报，<a id="a-ID"></a>以未受故名之为因，<a id="a-IE"></a>及其受时是名为增。<a id="a-IF"></a>复次，<a id="a-IG"></a>善男子，<a id="a-IH"></a>根即是求，<a id="a-II"></a>得即是因，<a id="a-IJ"></a>用即是增。<a id="a-IK"></a>善男子，<a id="a-IL"></a>是经中根即是见道，<a id="a-IM"></a>因即修道，<a id="a-IN"></a>增者即是无学道也。<a id="a-IO"></a>复次，<a id="a-IP"></a>善男子，<a id="a-IQ"></a>根即正因，<a id="a-IR"></a>因即方便因，<a id="a-IS"></a>从是二因获得果报，<a id="a-IT"></a>名为增长。<a id="a-IU"></a>”</p>
  <p id="aIV">迦葉菩萨言：<a id="a-IW"></a>“世尊，<a id="a-IX"></a>如佛所说，<a id="a-IY"></a>毕竟者即是涅槃，<a id="a-IZ"></a>如是涅槃云何可得？<a id="a-Ia"></a>”</p>
  <p id="aIb">“善男子，<a id="a-Ic"></a>若菩萨摩诃萨、<a id="a-Id"></a>比丘、<a id="a-Ie"></a>比丘尼、<a id="a-If"></a>优婆塞、<a id="a-Ig"></a>优婆夷能修十想，<a id="a-Ih"></a>当知是人能得涅槃。<a id="a-Ii"></a>云何为十？<a id="a-Ij"></a>一者、<a id="a-Ik"></a>无常想，<a id="a-Il"></a>二者、<a id="a-Im"></a>苦想，<a id="a-In"></a>三者、<a id="a-Io"></a>无我想，<a id="a-Ip"></a>四者、<a id="a-Iq"></a>厌离食想，<a id="a-Ir"></a>五者、<a id="a-Is"></a>一切世间不可乐想，<a id="a-It"></a>六者、<a id="a-Iu"></a>死想，<a id="a-Iv"></a>七者、<a id="a-Iw"></a>多过罪想，<a id="a-Ix"></a>八者、<a id="a-Iy"></a>离想，<a id="a-Iz"></a>九者、<a id="a-J0"></a>灭想，<a id="a-J1"></a>十者、<a id="a-J2"></a>无爱想。<a id="a-J3"></a>善男子，<a id="a-J4"></a>菩萨摩诃萨、<a id="a-J5"></a>比丘、<a id="a-J6"></a>比丘尼、<a id="a-J7"></a>优婆塞、<a id="a-J8"></a>优婆夷，<a id="a-J9"></a>修习如是十种想者，<a id="a-JA"></a>是人毕竟定得涅槃，<a id="a-JB"></a>不随他心，<a id="a-JC"></a>自能分别善不善等。<a id="a-JD"></a>是名真实称比丘义，<a id="a-JE"></a>乃至得称优婆夷义。<a id="a-JF"></a>”</p>
  <p id="aJG">迦葉菩萨言：<a id="a-JH"></a>“世尊，<a id="a-JI"></a>云何名为菩萨乃至优婆夷等修无常想？<a id="a-JJ"></a>”</p>
  <p id="aJK">“善男子，<a id="a-JL"></a>菩萨二种：<a id="a-JM"></a>一、<a id="a-JN"></a>初发心，<a id="a-JO"></a>二、<a id="a-JP"></a>已行道。<a id="a-JQ"></a>无常想者亦复二种：<a id="a-JR"></a>一粗、<a id="a-JS"></a>二细。<a id="a-JT"></a>初心菩萨观无常想时，<a id="a-JU"></a>作是思惟：<a id="a-JV"></a>‘世间之物凡有二种：<a id="a-JW"></a>一内、<a id="a-JX"></a>二外。<a id="a-JY"></a>如是内物无常变异，<a id="a-JZ"></a>我见生时、<a id="a-Ja"></a>小时、<a id="a-Jb"></a>大时、<a id="a-Jc"></a>壮时、<a id="a-Jd"></a>老时、<a id="a-Je"></a>死时，<a id="a-Jf"></a>是诸时节各各不同，<a id="a-Jg"></a>是故当知内物无常。<a id="a-Jh"></a>’复作是念：<a id="a-Ji"></a>‘我见众生，<a id="a-Jj"></a>或有肥鲜具足色力，<a id="a-Jk"></a>去来进止自在无碍；<a id="a-Jl"></a>或见病苦，<a id="a-Jm"></a>色力毁悴，<a id="a-Jn"></a>颜貌羸损，<a id="a-Jo"></a>不得自在；<a id="a-Jp"></a>或见财富库藏盈溢；<a id="a-Jq"></a>或见贫穷触事斯乏；<a id="a-Jr"></a>或见成就无量功德；<a id="a-Js"></a>或见具足无量恶法，<a id="a-Jt"></a>是故定知内法无常。<a id="a-Ju"></a>’复观外法：<a id="a-Jv"></a>‘子时、<a id="a-Jw"></a>芽时、<a id="a-Jx"></a>茎时、<a id="a-Jy"></a>叶时、<a id="a-Jz"></a>华时、<a id="a-K0"></a>果时，<a id="a-K1"></a>如是诸时各各不同。<a id="a-K2"></a>如是外法，<a id="a-K3"></a>或有具足，<a id="a-K4"></a>或不具足，<a id="a-K5"></a>是故当知一切外物定是无常。<a id="a-K6"></a>’既观见法是无常已，<a id="a-K7"></a>复观闻法：<a id="a-K8"></a>‘我闻诸天具足成就极妙快乐，<a id="a-K9"></a>神通自在，<a id="a-KA"></a>亦有五相，<a id="a-KB"></a>是故当知即是无常。<a id="a-KC"></a>’复闻劫初有诸众生，<a id="a-KD"></a>各各具足上妙功德，<a id="a-KE"></a>身光自照不假日月，<a id="a-KF"></a>无常力故，<a id="a-KG"></a>光灭德损。<a id="a-KH"></a>复闻昔有转轮圣王统四天下，<a id="a-KI"></a>成就七宝得大自在，<a id="a-KJ"></a>而不能坏无常之相。<a id="a-KK"></a>复观大地，<a id="a-KL"></a>往昔之时安处布置无量众生，<a id="a-KM"></a>间无空处如车轮许，<a id="a-KN"></a>具足生长一切妙药，<a id="a-KO"></a>丛林树木果实滋茂，<a id="a-KP"></a>众生薄福令此大地无复势力，<a id="a-KQ"></a>所生之物遂成虚耗。<a id="a-KR"></a>是故当知，<a id="a-KS"></a>内外之法一切无常，<a id="a-KT"></a>是则名为粗无常也。</p>
  <p id="aKU">“既观粗已，<a id="a-KV"></a>次观细者。<a id="a-KW"></a>云何名细？<a id="a-KX"></a>菩萨摩诃萨观于一切内外之物乃至微尘，<a id="a-KY"></a>在未来时已是无常。<a id="a-KZ"></a>何以故？<a id="a-Ka"></a>具足成就破坏相故。<a id="a-Kb"></a>若未来色非无常者，<a id="a-Kc"></a>不得言色有十时差别。<a id="a-Kd"></a>云何为十？<a id="a-Ke"></a>一者、<a id="a-Kf"></a>膜时，<a id="a-Kg"></a>二者、<a id="a-Kh"></a>泡时，<a id="a-Ki"></a>三者、<a id="a-Kj"></a>胞时，<a id="a-Kk"></a>四者、<a id="a-Kl"></a>肉团时，<a id="a-Km"></a>五者、<a id="a-Kn"></a>肢时，<a id="a-Ko"></a>六者、<a id="a-Kp"></a>婴孩时，<a id="a-Kq"></a>七者、<a id="a-Kr"></a>童子时，<a id="a-Ks"></a>八者、<a id="a-Kt"></a>少年时，<a id="a-Ku"></a>九者、<a id="a-Kv"></a>盛壮时，<a id="a-Kw"></a>十者、<a id="a-Kx"></a>衰老时。<a id="a-Ky"></a>菩萨观膜，<a id="a-Kz"></a>若非无常不应至胞，<a id="a-L0"></a>乃至盛壮非无常者终不至老。<a id="a-L1"></a>若是诸时非念念灭，<a id="a-L2"></a>终不渐长，<a id="a-L3"></a>应当一时成长具足。<a id="a-L4"></a>无是事故，<a id="a-L5"></a>是故当知，<a id="a-L6"></a>定有念念微细无常。<a id="a-L7"></a>复见有人诸根具足，<a id="a-L8"></a>颜色暐晔，<a id="a-L9"></a>后见枯悴。<a id="a-LA"></a>复作是念：<a id="a-LB"></a>‘是人定有念念无常。<a id="a-LC"></a>’复观四大及四威仪，<a id="a-LD"></a>复观内外各二苦因饥渴寒热，<a id="a-LE"></a>复观是四若无念念微细无常，<a id="a-LF"></a>亦不得说如是四苦。<a id="a-LG"></a>若有菩萨能作是念，<a id="a-LH"></a>是名菩萨观细无常。<a id="a-LI"></a>如内外色，<a id="a-LJ"></a>心法亦尔。<a id="a-LK"></a>何以故？<a id="a-LL"></a>行六处故。<a id="a-LM"></a>行六处时，<a id="a-LN"></a>或生喜心，<a id="a-LO"></a>或生瞋心，<a id="a-LP"></a>或生爱心，<a id="a-LQ"></a>或生念心，<a id="a-LR"></a>展转异生不得一种。<a id="a-LS"></a>是故当知，<a id="a-LT"></a>一切色法及非色法悉是无常。</p>
  <p id="aLU">“善男子，<a id="a-LV"></a>菩萨若能于一念中见一切法生灭无常，<a id="a-LW"></a>是名菩萨具无常想。<a id="a-LX"></a>善男子，<a id="a-LY"></a>智者修习无常想已，<a id="a-LZ"></a>远离常慢、<a id="a-La"></a>常倒、<a id="a-Lb"></a>想倒。<a id="a-Lc"></a>次修苦想。<a id="a-Ld"></a>何因缘故有如是苦？<a id="a-Le"></a>深知是苦因于无常，<a id="a-Lf"></a>因无常故受生老病死，<a id="a-Lg"></a>生老病死因缘故名为无常，<a id="a-Lh"></a>无常因缘故受内外苦。<a id="a-Li"></a>饥渴寒热，<a id="a-Lj"></a>鞭打骂辱，<a id="a-Lk"></a>如是等苦，<a id="a-Ll"></a>皆因无常。<a id="a-Lm"></a>复次，<a id="a-Ln"></a>智者深观此身即无常器，<a id="a-Lo"></a>是器即苦，<a id="a-Lp"></a>以器苦故，<a id="a-Lq"></a>所受盛法亦复是苦。</p>
  <p id="aLr">“善男子，<a id="a-Ls"></a>智者复观，<a id="a-Lt"></a>生即是苦，<a id="a-Lu"></a>灭即是苦，<a id="a-Lv"></a>苦生灭故即是无常，<a id="a-Lw"></a>非我、<a id="a-Lx"></a>我所，<a id="a-Ly"></a>修无我想。<a id="a-Lz"></a>智者复观苦即无常，<a id="a-M0"></a>无常即苦，<a id="a-M1"></a>若苦无常，<a id="a-M2"></a>智者云何说言有我？<a id="a-M3"></a>苦非是我，<a id="a-M4"></a>无常亦尔。<a id="a-M5"></a>如是五阴亦苦无常，<a id="a-M6"></a>众生云何说言有我？<a id="a-M7"></a>复次，<a id="a-M8"></a>观一切法有异和合，<a id="a-M9"></a>不从一和合生一切法，<a id="a-MA"></a>亦非一法是一切和合果，<a id="a-MB"></a>一切和合皆无自性，<a id="a-MC"></a>亦无一性，<a id="a-MD"></a>亦无异性，<a id="a-ME"></a>亦无物性，<a id="a-MF"></a>亦无自在。<a id="a-MG"></a>诸法若有如是等相，<a id="a-MH"></a>智者云何说言有我？<a id="a-MI"></a>复作是念：<a id="a-MJ"></a>‘一切法中，<a id="a-MK"></a>无有一法能为作者。<a id="a-ML"></a>若使一法不能作者，<a id="a-MM"></a>众法和合亦不能作。<a id="a-MN"></a>一切诸法性终不能独生独灭，<a id="a-MO"></a>和合故灭，<a id="a-MP"></a>和合故生。<a id="a-MQ"></a>是法生已，<a id="a-MR"></a>众生倒想，<a id="a-MS"></a>言是和合，<a id="a-MT"></a>从和合生。<a id="a-MU"></a>众生想倒无有真实，<a id="a-MV"></a>云何而有真实我耶？<a id="a-MW"></a>’是故智者观于无我。<a id="a-MX"></a>又复谛观：<a id="a-MY"></a>‘何因缘故众生说我？<a id="a-MZ"></a>是我若有，<a id="a-Ma"></a>应一、<a id="a-Mb"></a>应多？<a id="a-Mc"></a>我若一者，<a id="a-Md"></a>云何而有刹利、<a id="a-Me"></a>婆罗门、<a id="a-Mf"></a>毗舍、<a id="a-Mg"></a>首陀、<a id="a-Mh"></a>人、<a id="a-Mi"></a>天、<a id="a-Mj"></a>地狱、<a id="a-Mk"></a>饿鬼、<a id="a-Ml"></a>畜生、<a id="a-Mm"></a>大小老壮？<a id="a-Mn"></a>是故知我非是一也。<a id="a-Mo"></a>我若多者，<a id="a-Mp"></a>云何说言众生我者是一、<a id="a-Mq"></a>是遍、<a id="a-Mr"></a>无有边际？<a id="a-Ms"></a>若一若多，<a id="a-Mt"></a>二俱无我。<a id="a-Mu"></a>’</p>
  <p id="aMv">“智者如是观无我已，<a id="a-Mw"></a>次复观于厌离食想。<a id="a-Mx"></a>作是念言：<a id="a-My"></a>‘若一切法无常、<a id="a-Mz"></a>苦、<a id="a-N0"></a>空、<a id="a-N1"></a>无我，<a id="a-N2"></a>云何为食起身口意三种恶业？<a id="a-N3"></a>若有众生为贪食故起身口意三种恶业，<a id="a-N4"></a>所得财物众皆共之，<a id="a-N5"></a>后受苦果无共分者。<a id="a-N6"></a>’善男子，<a id="a-N7"></a>智者复观：<a id="a-N8"></a>‘一切众生为饮食故身心受苦。<a id="a-N9"></a>若从众苦而得食者，<a id="a-NA"></a>我当云何于是食中而生贪著？<a id="a-NB"></a>是故于食不生贪心。<a id="a-NC"></a>’复次，<a id="a-ND"></a>智者当观：<a id="a-NE"></a>‘因于饮食，<a id="a-NF"></a>身得增长。<a id="a-NG"></a>我今出家受戒修道为欲舍身，<a id="a-NH"></a>今贪此食，<a id="a-NI"></a>云何当得舍此身耶？<a id="a-NJ"></a>’如是观已，<a id="a-NK"></a>虽复受食，<a id="a-NL"></a>犹如旷野食其子肉，<a id="a-NM"></a>其心厌恶都不甘乐，<a id="a-NN"></a>深观抟食有如是过。<a id="a-NO"></a>次观触食，<a id="a-NP"></a>如被剥牛为无量虫之所啑食。<a id="a-NQ"></a>次观思食，<a id="a-NR"></a>如大火聚。<a id="a-NS"></a>识食犹如三百钻矛。<a id="a-NT"></a>善男子，<a id="a-NU"></a>智者如是观四食已，<a id="a-NV"></a>于食终不生贪乐想。<a id="a-NW"></a>若犹生贪，<a id="a-NX"></a>当观不净。<a id="a-NY"></a>何以故？<a id="a-NZ"></a>为离食爱故。<a id="a-Na"></a>于一切食善能分别不净之想，<a id="a-Nb"></a>随诸不净令与相似。<a id="a-Nc"></a>如是观已，<a id="a-Nd"></a>若得好食及以恶食，<a id="a-Ne"></a>受时犹如涂痈疮药，<a id="a-Nf"></a>终不生于贪爱之心。<a id="a-Ng"></a>善男子，<a id="a-Nh"></a>智者若能如是观者，<a id="a-Ni"></a>是名成就厌离食想。<a id="a-Nj"></a>”</p>
  <p id="aNk">迦葉菩萨言：<a id="a-Nl"></a>“世尊，<a id="a-Nm"></a>智者观食作不净想，<a id="a-Nn"></a>为是实观、<a id="a-No"></a>虚解观耶？<a id="a-Np"></a>若是实观，<a id="a-Nq"></a>所观之食实非不净。<a id="a-Nr"></a>若是虚解，<a id="a-Ns"></a>是法云何名为善想？<a id="a-Nt"></a>”</p>
  <p id="aNu">佛言：<a id="a-Nv"></a>“善男子，<a id="a-Nw"></a>如是观者，<a id="a-Nx"></a>亦是实观，<a id="a-Ny"></a>亦是虚解。<a id="a-Nz"></a>能坏贪食故名为实，<a id="a-O0"></a>非虫见虫故名虚解。<a id="a-O1"></a>善男子，<a id="a-O2"></a>一切有漏皆名为虚，<a id="a-O3"></a>亦能得实。<a id="a-O4"></a>善男子，<a id="a-O5"></a>若有比丘发心乞食，<a id="a-O6"></a>预作是念：<a id="a-O7"></a>‘我当乞食，<a id="a-O8"></a>愿得好者，<a id="a-O9"></a>莫得粗恶；<a id="a-OA"></a>愿必多得，<a id="a-OB"></a>莫令鲜少；<a id="a-OC"></a>亦愿速得，<a id="a-OD"></a>莫令迟晚。<a id="a-OE"></a>’如是比丘不名于食得厌离想，<a id="a-OF"></a>所修善法日夜衰耗，<a id="a-OG"></a>不善之法渐当增长。<a id="a-OH"></a>善男子，<a id="a-OI"></a>若有比丘欲乞食时，<a id="a-OJ"></a>先当愿言：<a id="a-OK"></a>‘令诸乞者悉得饱满，<a id="a-OL"></a>其施食者得无量福。<a id="a-OM"></a>我若得食，<a id="a-ON"></a>为疗毒身，<a id="a-OO"></a>修习善法，<a id="a-OP"></a>利益施主。<a id="a-OQ"></a>’作是愿时，<a id="a-OR"></a>所修善法日夜增长，<a id="a-OS"></a>不善之法渐当消灭。<a id="a-OT"></a>善男子，<a id="a-OU"></a>若有比丘能如是修，<a id="a-OV"></a>当知是人不空食于国中信施。</p>
  <p id="aOW">“善男子，<a id="a-OX"></a>智者具足如是四想，<a id="a-OY"></a>能修世间不可乐想，<a id="a-OZ"></a>作是念言：<a id="a-Oa"></a>‘一切世间，<a id="a-Ob"></a>无处不有生老病死，<a id="a-Oc"></a>而我此身无处不生。<a id="a-Od"></a>若世间中，<a id="a-Oe"></a>无有一处当得离于生老病死，<a id="a-Of"></a>我当云何乐于世间？<a id="a-Og"></a>一切世间，<a id="a-Oh"></a>无有进得而不退失，<a id="a-Oi"></a>是故世间定是无常。<a id="a-Oj"></a>若是无常，<a id="a-Ok"></a>云何智人而乐于世？<a id="a-Ol"></a>一一众生，<a id="a-Om"></a>周遍经历一切世间具受苦乐，<a id="a-On"></a>虽复得受梵天之身乃至非想非非想天，<a id="a-Oo"></a>命终还堕三恶道中；<a id="a-Op"></a>虽为四王乃至他化自在天身，<a id="a-Oq"></a>命终生于畜生道中，<a id="a-Or"></a>或为师子、<a id="a-Os"></a>虎、<a id="a-Ot"></a>兕、<a id="a-Ou"></a>豺狼、<a id="a-Ov"></a>象、<a id="a-Ow"></a>马、<a id="a-Ox"></a>牛、<a id="a-Oy"></a>驴。<a id="a-Oz"></a>’次观转轮圣王之身，<a id="a-P0"></a>统四天下豪贵自在，<a id="a-P1"></a>福尽贫困，<a id="a-P2"></a>衣食不供。<a id="a-P3"></a>智者深观如是事已，<a id="a-P4"></a>生于世间不可乐想。<a id="a-P5"></a>智者复观世间有法，<a id="a-P6"></a>所谓舍宅、<a id="a-P7"></a>衣服、<a id="a-P8"></a>饮食、<a id="a-P9"></a>卧具、<a id="a-PA"></a>医药、<a id="a-PB"></a>香华、<a id="a-PC"></a>璎珞、<a id="a-PD"></a>种种伎乐、<a id="a-PE"></a>财物宝货，<a id="a-PF"></a>如是等事皆为离苦。<a id="a-PG"></a>而是等物体即是苦，<a id="a-PH"></a>云何以苦欲离于苦？<a id="a-PI"></a>善男子，<a id="a-PJ"></a>智者如是观已，<a id="a-PK"></a>于世间物不生爱乐而作乐想。<a id="a-PL"></a>善男子，<a id="a-PM"></a>譬如有人，<a id="a-PN"></a>身婴重病，<a id="a-PO"></a>虽有种种音乐、<a id="a-PP"></a>倡伎、<a id="a-PQ"></a>香华、<a id="a-PR"></a>璎珞，<a id="a-PS"></a>终不于中生贪爱乐；<a id="a-PT"></a>智者观已，<a id="a-PU"></a>亦复如是。<a id="a-PV"></a>善男子，<a id="a-PW"></a>智者深观：<a id="a-PX"></a>‘一切世间非归依处、<a id="a-PY"></a>非解脱处、<a id="a-PZ"></a>非寂静处、<a id="a-Pa"></a>非可爱处、<a id="a-Pb"></a>非彼岸处、<a id="a-Pc"></a>非是常乐我净之法。<a id="a-Pd"></a>若我贪乐如是世间，<a id="a-Pe"></a>我当云何得离是法？<a id="a-Pf"></a>如人不乐处闇，<a id="a-Pg"></a>而求光明，<a id="a-Ph"></a>还复归闇。<a id="a-Pi"></a>闇即世间，<a id="a-Pj"></a>明即出世。<a id="a-Pk"></a>若我乐世，<a id="a-Pl"></a>增长黑闇，<a id="a-Pm"></a>远离光明。<a id="a-Pn"></a>闇即无明，<a id="a-Po"></a>光即智明。<a id="a-Pp"></a>是智明因，<a id="a-Pq"></a>即是世间不可乐想。<a id="a-Pr"></a>一切贪结虽是系缚，<a id="a-Ps"></a>然我今者贪于智明，<a id="a-Pt"></a>不贪世间。<a id="a-Pu"></a>’智者深观如是法已，<a id="a-Pv"></a>具足世间不可乐想。</p>
  <p id="aPw">“善男子，<a id="a-Px"></a>有智之人已修世间不可乐想，<a id="a-Py"></a>次修死想。<a id="a-Pz"></a>观是寿命，<a id="a-Q0"></a>常为无量怨仇所绕，<a id="a-Q1"></a>念念损减无有增长，<a id="a-Q2"></a>犹山瀑水不得停住，<a id="a-Q3"></a>亦如朝露势不久停，<a id="a-Q4"></a>如囚趣市步步近死，<a id="a-Q5"></a>如牵牛羊诣于屠所。<a id="a-Q6"></a>”</p>
  <p id="aQ7">迦葉菩萨言：<a id="a-Q8"></a>“世尊，<a id="a-Q9"></a>云何智者观念念灭？<a id="a-QA"></a>”</p>
  <p id="aQB">“善男子，<a id="a-QC"></a>譬如四人皆善射术，<a id="a-QD"></a>聚在一处各射一方，<a id="a-QE"></a>俱作是念：<a id="a-QF"></a>‘我等四箭俱发俱堕。<a id="a-QG"></a>’复有一人作是念言：<a id="a-QH"></a>‘如是四箭及其未堕，<a id="a-QI"></a>我能一时以手接取。<a id="a-QJ"></a>’善男子，<a id="a-QK"></a>如是之人可说疾不？<a id="a-QL"></a>”</p>
  <p id="aQM">迦葉菩萨言：<a id="a-QN"></a>“如是，<a id="a-QO"></a>世尊。<a id="a-QP"></a>”</p>
  <p id="aQQ">佛言：<a id="a-QR"></a>“善男子，<a id="a-QS"></a>地行鬼疾复速是人，<a id="a-QT"></a>有飞行鬼复速地行，<a id="a-QU"></a>四天王疾复速飞行，<a id="a-QV"></a>日月神天复速四王，<a id="a-QW"></a>行坚疾天复速日月，<a id="a-QX"></a>众生寿命复速坚疾。<a id="a-QY"></a>善男子，<a id="a-QZ"></a>一息一眴，<a id="a-Qa"></a>众生寿命四百生灭。<a id="a-Qb"></a>智者若能观命如是，<a id="a-Qc"></a>是名能观念念灭也。<a id="a-Qd"></a>善男子，<a id="a-Qe"></a>智者观命系属死王，<a id="a-Qf"></a>我若能离如是死王，<a id="a-Qg"></a>则得永断无常寿命。<a id="a-Qh"></a>复次，<a id="a-Qi"></a>智者观是寿命，<a id="a-Qj"></a>犹如河岸临峻大树，<a id="a-Qk"></a>亦如有人作大逆罪及其受戮无怜惜者，<a id="a-Ql"></a>如师子王大饥困时，<a id="a-Qm"></a>亦如毒蛇吸大风时，<a id="a-Qn"></a>犹如渴马护惜水时，<a id="a-Qo"></a>如大恶鬼瞋恚发时，<a id="a-Qp"></a>众生死王亦复如是。<a id="a-Qq"></a>善男子，<a id="a-Qr"></a>智者若能作如是观，<a id="a-Qs"></a>是则名为修习死想。</p>
  <p id="aQt">“善男子，<a id="a-Qu"></a>智者复观：<a id="a-Qv"></a>‘我今出家，<a id="a-Qw"></a>设得寿命七日七夜，<a id="a-Qx"></a>我当于中精勤修道，<a id="a-Qy"></a>护持禁戒，<a id="a-Qz"></a>说法教化利益众生。<a id="a-R0"></a>’是名智者修于死想。<a id="a-R1"></a>复以七日七夜为多，<a id="a-R2"></a>‘若得六日、<a id="a-R3"></a>五日、<a id="a-R4"></a>四日、<a id="a-R5"></a>三日、<a id="a-R6"></a>二日、<a id="a-R7"></a>一日、<a id="a-R8"></a>一时，<a id="a-R9"></a>乃至出息入息之顷，<a id="a-RA"></a>我当于中精勤修道，<a id="a-RB"></a>护持禁戒，<a id="a-RC"></a>说法教化利益众生。<a id="a-RD"></a>’是名智者善修死想。<a id="a-RE"></a>智者具足如上六想，<a id="a-RF"></a>即七想因。<a id="a-RG"></a>何等名七？<a id="a-RH"></a>一者、<a id="a-RI"></a>常修想，<a id="a-RJ"></a>二者、<a id="a-RK"></a>乐修想，<a id="a-RL"></a>三者、<a id="a-RM"></a>无瞋想，<a id="a-RN"></a>四者、<a id="a-RO"></a>无妒想，<a id="a-RP"></a>五者、<a id="a-RQ"></a>善愿想，<a id="a-RR"></a>六者、<a id="a-RS"></a>无慢想，<a id="a-RT"></a>七者、<a id="a-RU"></a>三昧自在想。<a id="a-RV"></a>善男子，<a id="a-RW"></a>若有比丘具足七想，<a id="a-RX"></a>是名沙门、<a id="a-RY"></a>名婆罗门，<a id="a-RZ"></a>是名寂静，<a id="a-Ra"></a>是名净洁，<a id="a-Rb"></a>是名解脱，<a id="a-Rc"></a>是名智者，<a id="a-Rd"></a>是名正见、<a id="a-Re"></a>名到彼岸、<a id="a-Rf"></a>名大医王，<a id="a-Rg"></a>是大商主，<a id="a-Rh"></a>是名善解如来秘密，<a id="a-Ri"></a>亦知诸佛七种之语名正见知，<a id="a-Rj"></a>断七种语中所生疑网。<a id="a-Rk"></a>善男子，<a id="a-Rl"></a>若人具足如上六想，<a id="a-Rm"></a>当知是人能呵三界，<a id="a-Rn"></a>远离三界，<a id="a-Ro"></a>灭除三界，<a id="a-Rp"></a>于三界中不生爱著，<a id="a-Rq"></a>是名智者具足十想。<a id="a-Rr"></a>若有比丘具足十想，<a id="a-Rs"></a>即得称可沙门之相。<a id="a-Rt"></a>”</p>
  <p id="aRu">尔时，<a id="a-Rv"></a>迦葉菩萨即于佛前，<a id="a-Rw"></a>以偈赞佛：</p>
  <p id="aRx">“怜愍世间大医王，<a id="a-Ry"></a> 身及智慧俱寂静，</p>
  <p id="aRz">无我法中有真我，<a id="a-S0"></a> 是故敬礼无上尊。</p>
  <p id="aS1">发心毕竟二不别，<a id="a-S2"></a> 如是二心先心难，</p>
  <p id="aS3">自未得度先度他，<a id="a-S4"></a> 是故我礼初发心。</p>
  <p id="aS5">初发已为人天师，<a id="a-S6"></a> 胜出声闻及缘觉，</p>
  <p id="aS7">如是发心过三界，<a id="a-S8"></a> 是故得名最无上。</p>
  <p id="aS9">世救要求然后得，<a id="a-SA"></a> 如来无请而为师，</p>
  <p id="aSB">佛随世间如犊子，<a id="a-SC"></a> 是故得名大悲牛。</p>
  <p id="aSD">如来功德满十方，<a id="a-SE"></a> 凡下无智不能赞，</p>
  <p id="aSF">我今赞叹慈悲心，<a id="a-SG"></a> 为报身口二种业。</p>
  <p id="aSH">世间常乐自利益，<a id="a-SI"></a> 如来终不为是事，</p>
  <p id="aSJ">能断众生世果报，<a id="a-SK"></a> 是故我礼自他和。</p>
  <p id="aSL">世间逐亲作益厚，<a id="a-SM"></a> 如来利益无怨亲，</p>
  <p id="aSN">佛无是相如世人，<a id="a-SO"></a> 是故其心等无二。</p>
  <p id="aSP">世间说异作业异，<a id="a-SQ"></a> 如来如说业无差，</p>
  <p id="aSR">凡所修行断诸行，<a id="a-SS"></a> 是故得名为如来。</p>
  <p id="aST">先已了知烦恼过，<a id="a-SU"></a> 示现处之为众生，</p>
  <p id="aSV">久于世间得解脱，<a id="a-SW"></a> 乐处生死慈悲故。</p>
  <p id="aSX">虽现天身及人身，<a id="a-SY"></a> 慈悲随逐如犊子，</p>
  <p id="aSZ">如来即是众生母，<a id="a-Sa"></a> 慈心即是小犊子。</p>
  <p id="aSb">自受众苦念众生，<a id="a-Sc"></a> 愍悲念时心不悔，</p>
  <p id="aSd">怜愍心盛不觉苦，<a id="a-Se"></a> 故我稽首拔苦者。</p>
  <p id="aSf">如来虽作无量福，<a id="a-Sg"></a> 身口意业恒清净，</p>
  <p id="aSh">常为众生不为己，<a id="a-Si"></a> 是故我礼清净业。</p>
  <p id="aSj">如来受苦不觉苦，<a id="a-Sk"></a> 见众生苦如己苦，</p>
  <p id="aSl">虽为众生处地狱，<a id="a-Sm"></a> 不生苦想及悔心。</p>
  <p id="aSn">一切众生受异苦，<a id="a-So"></a> 悉是如来一人苦，</p>
  <p id="aSp">觉已其心转坚固，<a id="a-Sq"></a> 故能勤修无上道。</p>
  <p id="aSr">佛具一味大慈心，<a id="a-Ss"></a> 愍念众生如子想，</p>
  <p id="aSt">众生不知佛能救，<a id="a-Su"></a> 故谤如来及法僧。</p>
  <p id="aSv">世间虽具众烦恼，<a id="a-Sw"></a> 亦有无量诸过恶，</p>
  <p id="aSx">如是众结及罪过，<a id="a-Sy"></a> 佛初发心已能坏。</p>
  <p id="aSz">唯有诸佛能赞佛，<a id="a-T0"></a> 除佛无能赞叹者，</p>
  <p id="aT1">我今唯以一法赞，<a id="a-T2"></a> 所谓慈心游世间。</p>
  <p id="aT3">如来是慈大法聚，<a id="a-T4"></a> 是慈亦能度众生，</p>
  <p id="aT5">即是无上真解脱，<a id="a-T6"></a> 解脱即是大涅槃。<a id="a-T7"></a>”</p>
 </body>
</html>