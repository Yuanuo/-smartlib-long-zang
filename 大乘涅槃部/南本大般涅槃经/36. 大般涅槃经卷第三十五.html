<!doctype html>
<html id="z3IBTcBKv" data-ver="2014">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第三十五</h1>
  <h2 id="a2">憍陈如品第二十五之一</h2>
  <p id="a3">尔时，<a id="a-4"></a>世尊告憍陈如：<a id="a-5"></a>“色是无常，<a id="a-6"></a>因灭是色，<a id="a-7"></a>获得解脱常住之色；<a id="a-8"></a>受想行识亦是无常，<a id="a-9"></a>因灭是识，<a id="a-A"></a>获得解脱常住之识。<a id="a-B"></a>憍陈如，<a id="a-C"></a>色即是苦，<a id="a-D"></a>因灭是色，<a id="a-E"></a>获得解脱安乐之色，<a id="a-F"></a>受想行识亦复如是。<a id="a-G"></a>憍陈如，<a id="a-H"></a>色即是空，<a id="a-I"></a>因灭空色，<a id="a-J"></a>获得解脱非空之色，<a id="a-K"></a>受想行识亦复如是。<a id="a-L"></a>憍陈如，<a id="a-M"></a>色是无我，<a id="a-N"></a>因灭是色，<a id="a-O"></a>获得解脱真我之色，<a id="a-P"></a>受想行识亦复如是。<a id="a-Q"></a>憍陈如，<a id="a-R"></a>色是不净，<a id="a-S"></a>因灭是色，<a id="a-T"></a>获得解脱清净之色，<a id="a-U"></a>受想行识亦复如是。<a id="a-V"></a>憍陈如，<a id="a-W"></a>色是生老病死之相，<a id="a-X"></a>因灭是色，<a id="a-Y"></a>获得解脱非生老病死相之色，<a id="a-Z"></a>受想行识亦复如是。<a id="a-a"></a>憍陈如，<a id="a-b"></a>色是无明因，<a id="a-c"></a>因灭是色，<a id="a-d"></a>获得解脱非无明因色，<a id="a-e"></a>受想行识亦复如是。<a id="a-f"></a>憍陈如，<a id="a-g"></a>乃至色是生因，<a id="a-h"></a>因灭是色，<a id="a-i"></a>获得解脱非生因色，<a id="a-j"></a>受想行识亦复如是。<a id="a-k"></a>憍陈如，<a id="a-l"></a>色者即是四颠倒因，<a id="a-m"></a>因灭倒色，<a id="a-n"></a>获得解脱非四倒因色，<a id="a-o"></a>受想行识亦复如是。<a id="a-p"></a>憍陈如，<a id="a-q"></a>色是无量恶法之因，<a id="a-r"></a>所谓男女等身、<a id="a-s"></a>食爱、<a id="a-t"></a>欲爱、<a id="a-u"></a>贪、<a id="a-v"></a>瞋、<a id="a-w"></a>嫉妒、<a id="a-x"></a>恶心、<a id="a-y"></a>悭心、<a id="a-z"></a>抟食、<a id="a-10"></a>识食、<a id="a-11"></a>思食、<a id="a-12"></a>触食、<a id="a-13"></a>卵生、<a id="a-14"></a>胎生、<a id="a-15"></a>湿生、<a id="a-16"></a>化生、<a id="a-17"></a>五欲、<a id="a-18"></a>五盖，<a id="a-19"></a>如是等法皆因于色，<a id="a-1A"></a>因灭色故，<a id="a-1B"></a>获得解脱无如是等无量恶色，<a id="a-1C"></a>受想行识亦复如是。<a id="a-1D"></a>憍陈如，<a id="a-1E"></a>色即是缚，<a id="a-1F"></a>因灭缚色，<a id="a-1G"></a>获得解脱无缚之色，<a id="a-1H"></a>受想行识亦复如是。<a id="a-1I"></a>憍陈如，<a id="a-1J"></a>色即是流，<a id="a-1K"></a>因灭流色，<a id="a-1L"></a>获得解脱非流之色，<a id="a-1M"></a>受想行识亦复如是。<a id="a-1N"></a>憍陈如，<a id="a-1O"></a>色非归依，<a id="a-1P"></a>因灭是色，<a id="a-1Q"></a>获得解脱归依之色，<a id="a-1R"></a>受想行识亦复如是。<a id="a-1S"></a>憍陈如，<a id="a-1T"></a>色是疮疣，<a id="a-1U"></a>因灭是色，<a id="a-1V"></a>获得解脱无疮疣色，<a id="a-1W"></a>受想行识亦复如是。<a id="a-1X"></a>憍陈如，<a id="a-1Y"></a>色非寂静，<a id="a-1Z"></a>因灭是色，<a id="a-1a"></a>获得涅槃寂静之色，<a id="a-1b"></a>受想行识亦复如是。</p>
  <p id="a1c">“憍陈如，<a id="a-1d"></a>若有人能如是知者，<a id="a-1e"></a>是名沙门、<a id="a-1f"></a>名婆罗门，<a id="a-1g"></a>具足沙门、<a id="a-1h"></a>婆罗门法。<a id="a-1i"></a>憍陈如，<a id="a-1j"></a>若离佛法，<a id="a-1k"></a>无有沙门，<a id="a-1l"></a>无婆罗门，<a id="a-1m"></a>亦无沙门、<a id="a-1n"></a>婆罗门法。<a id="a-1o"></a>一切外道虚假诈称都无实行，<a id="a-1p"></a>虽复作相言有是二，<a id="a-1q"></a>实无是处。<a id="a-1r"></a>何以故？<a id="a-1s"></a>若无沙门、<a id="a-1t"></a>婆罗门法，<a id="a-1u"></a>云何而言有沙门、<a id="a-1v"></a>婆罗门？<a id="a-1w"></a>我常于此大众之中作师子吼，<a id="a-1x"></a>汝等亦当在大众中作师子吼。<a id="a-1y"></a>”</p>
  <p id="a1z">尔时，<a id="a-20"></a>外道有无量人闻是语已，<a id="a-21"></a>心生瞋恶：<a id="a-22"></a>“瞿昙今说我等众中无有沙门及婆罗门，<a id="a-23"></a>亦无沙门、<a id="a-24"></a>婆罗门法，<a id="a-25"></a>我当云何广设方便语瞿昙言，<a id="a-26"></a>我等众中亦有沙门，<a id="a-27"></a>有沙门法，<a id="a-28"></a>有婆罗门，<a id="a-29"></a>有婆罗门法？<a id="a-2A"></a>”</p>
  <p id="a2B">时彼众中有一梵志，<a id="a-2C"></a>唱如是言：<a id="a-2D"></a>“诸仁者，<a id="a-2E"></a>瞿昙之言，<a id="a-2F"></a>如狂无异，<a id="a-2G"></a>何可检校？<a id="a-2H"></a>世间狂人或歌、<a id="a-2I"></a>或舞、<a id="a-2J"></a>或哭、<a id="a-2K"></a>或笑、<a id="a-2L"></a>或骂、<a id="a-2M"></a>或赞，<a id="a-2N"></a>于怨亲所不能分别。<a id="a-2O"></a>沙门瞿昙亦复如是，<a id="a-2P"></a>或说我生净饭王家，<a id="a-2Q"></a>或言不生；<a id="a-2R"></a>或说生已行至七步，<a id="a-2S"></a>或说不行；<a id="a-2T"></a>或说从小习学世事，<a id="a-2U"></a>或说我是一切智人；<a id="a-2V"></a>或时处宫受乐生子，<a id="a-2W"></a>或时厌患呵责恶贱；<a id="a-2X"></a>或时亲修苦行六年，<a id="a-2Y"></a>或时呵责外道苦行；<a id="a-2Z"></a>或言从彼郁头蓝弗、<a id="a-2a"></a>阿罗逻等禀承未闻，<a id="a-2b"></a>或时说其无所知晓；<a id="a-2c"></a>或时说言菩提树下得阿耨多罗三藐三菩提，<a id="a-2d"></a>或时说言我不至树无所克获；<a id="a-2e"></a>或时说言我今此身即是涅槃，<a id="a-2f"></a>或言身灭乃是涅槃。<a id="a-2g"></a>瞿昙所说如狂无异，<a id="a-2h"></a>何故以此而愁愦耶？<a id="a-2i"></a>”</p>
  <p id="a2j">诸婆罗门即便答言：<a id="a-2k"></a>“大士，<a id="a-2l"></a>我等今者何得不愁？<a id="a-2m"></a>沙门瞿昙先出家已，<a id="a-2n"></a>说无常、<a id="a-2o"></a>苦、<a id="a-2p"></a>空、<a id="a-2q"></a>无我、<a id="a-2r"></a>不净，<a id="a-2s"></a>我诸弟子闻生恐怖，<a id="a-2t"></a>云何众生无常、<a id="a-2u"></a>苦、<a id="a-2v"></a>空、<a id="a-2w"></a>无我、<a id="a-2x"></a>不净？<a id="a-2y"></a>不受其语。<a id="a-2z"></a>今者瞿昙复来至此娑罗林中，<a id="a-30"></a>为诸大众说有常乐我净之法，<a id="a-31"></a>我诸弟子闻是语已，<a id="a-32"></a>悉舍我去受瞿昙语。<a id="a-33"></a>以是因缘，<a id="a-34"></a>生大愁苦。<a id="a-35"></a>”</p>
  <p id="a36">尔时，<a id="a-37"></a>复有一婆罗门作如是言：<a id="a-38"></a>“诸仁者，<a id="a-39"></a>谛听！<a id="a-3A"></a>谛听！<a id="a-3B"></a>瞿昙沙门名修慈悲，<a id="a-3C"></a>是言虚妄，<a id="a-3D"></a>非真实也。<a id="a-3E"></a>若有慈悲，<a id="a-3F"></a>云何教我诸弟子等自受其法？<a id="a-3G"></a>慈悲果者随顺他意，<a id="a-3H"></a>今违我愿，<a id="a-3I"></a>云何言有？<a id="a-3J"></a>若有说言沙门瞿昙不为世间八法所染，<a id="a-3K"></a>是亦虚妄。<a id="a-3L"></a>若言瞿昙少欲知足，<a id="a-3M"></a>今者云何夺我等利？<a id="a-3N"></a>若言种姓是上族者，<a id="a-3O"></a>是亦虚妄。<a id="a-3P"></a>何以故？<a id="a-3Q"></a>从昔已来，<a id="a-3R"></a>不见不闻大师子王残害小鼠。<a id="a-3S"></a>若使瞿昙是上种姓，<a id="a-3T"></a>如何今者恼乱我等？<a id="a-3U"></a>若言瞿昙具大势力，<a id="a-3V"></a>是亦虚妄。<a id="a-3W"></a>何以故？<a id="a-3X"></a>从昔已来，<a id="a-3Y"></a>亦不见闻金翅鸟王与鸟共诤。<a id="a-3Z"></a>若言力大，<a id="a-3a"></a>复以何事与我共斗？<a id="a-3b"></a>若言瞿昙具他心智，<a id="a-3c"></a>是亦虚妄。<a id="a-3d"></a>何以故？<a id="a-3e"></a>若具此智，<a id="a-3f"></a>以何因缘不知我心？<a id="a-3g"></a>诸仁者，<a id="a-3h"></a>我昔曾从先旧智人闻说是事，<a id="a-3i"></a>过百年已，<a id="a-3j"></a>世间当有一妖幻出，<a id="a-3k"></a>即是瞿昙。<a id="a-3l"></a>如是妖惑，<a id="a-3m"></a>今于此处娑罗林中将灭不久，<a id="a-3n"></a>汝等今者不应愁恼。<a id="a-3o"></a>”</p>
  <p id="a3p">尔时，<a id="a-3q"></a>复有一尼揵子答言：<a id="a-3r"></a>“仁者，<a id="a-3s"></a>我今愁苦，<a id="a-3t"></a>不为自身弟子供养，<a id="a-3u"></a>但为世间痴闇无眼，<a id="a-3v"></a>不识福田及非福田，<a id="a-3w"></a>弃舍先旧智婆罗门，<a id="a-3x"></a>供养年少，<a id="a-3y"></a>以为愁耳！<a id="a-3z"></a>瞿昙沙门大知咒术，<a id="a-40"></a>因咒术力能令一身作无量身，<a id="a-41"></a>令无量身还作一身，<a id="a-42"></a>或以自身作男女像、<a id="a-43"></a>牛羊象马。<a id="a-44"></a>我力能灭如是咒术，<a id="a-45"></a>瞿昙沙门咒术既灭，<a id="a-46"></a>汝等当还多得供养受于安乐。<a id="a-47"></a>”</p>
  <p id="a48">尔时，<a id="a-49"></a>复有一婆罗门作如是言：<a id="a-4A"></a>“诸仁者，<a id="a-4B"></a>瞿昙沙门成就具足无量功德，<a id="a-4C"></a>是故汝等不应与诤。<a id="a-4D"></a>”</p>
  <p id="a4E">大众答言：<a id="a-4F"></a>“痴人，<a id="a-4G"></a>云何说言沙门瞿昙具大功德？<a id="a-4H"></a>其生七日，<a id="a-4I"></a>母便命终，<a id="a-4J"></a>是可得名福德相耶？<a id="a-4K"></a>”</p>
  <p id="a4L">婆罗门言：<a id="a-4M"></a>“骂时不瞋，<a id="a-4N"></a>打时不报，<a id="a-4O"></a>当知即是大福德相。<a id="a-4P"></a>其身具足三十二相、<a id="a-4Q"></a>八十种好、<a id="a-4R"></a>无量神通，<a id="a-4S"></a>是故当知是福德相。<a id="a-4T"></a>心无憍慢，<a id="a-4U"></a>先意问讯，<a id="a-4V"></a>言语柔软初无粗犷，<a id="a-4W"></a>年志俱盛，<a id="a-4X"></a>心不卒暴，<a id="a-4Y"></a>王国多财无所爱恋，<a id="a-4Z"></a>舍之出家如弃涕唾，<a id="a-4a"></a>是故我说沙门瞿昙成就具足无量功德。<a id="a-4b"></a>”</p>
  <p id="a4c">大众答言：<a id="a-4d"></a>“善哉！<a id="a-4e"></a>仁者，<a id="a-4f"></a>瞿昙沙门实如所说成就无量神通变化，<a id="a-4g"></a>我不与彼捔试是事。<a id="a-4h"></a>瞿昙沙门受性柔软，<a id="a-4i"></a>不堪苦行，<a id="a-4j"></a>生长深宫不综外事，<a id="a-4k"></a>唯可软语，<a id="a-4l"></a>不知伎艺书籍论议，<a id="a-4m"></a>请共详辩正法之要。<a id="a-4n"></a>彼若胜我，<a id="a-4o"></a>我当给事；<a id="a-4p"></a>我若胜彼，<a id="a-4q"></a>彼当事我。<a id="a-4r"></a>”</p>
  <p id="a4s">尔时，<a id="a-4t"></a>多有无量外道和合共往摩伽陀王阿阇世所。<a id="a-4u"></a>王见便问：<a id="a-4v"></a>“诸仁者，<a id="a-4w"></a>汝等各各修习圣道是出家人，<a id="a-4x"></a>舍离财货及在家事，<a id="a-4y"></a>我国人民皆共供养，<a id="a-4z"></a>敬心瞻视，<a id="a-50"></a>无相犯触，<a id="a-51"></a>何故和合而来至此？<a id="a-52"></a>诸仁者，<a id="a-53"></a>汝等各受异法异戒，<a id="a-54"></a>出家不同，<a id="a-55"></a>亦复各各自随戒法出家修道，<a id="a-56"></a>何因缘故，<a id="a-57"></a>今者一心而共和合，<a id="a-58"></a>犹如叶落旋风所吹聚在一处，<a id="a-59"></a>说何因缘而来至此？<a id="a-5A"></a>我常拥护出家之人，<a id="a-5B"></a>乃至不惜身之与命。<a id="a-5C"></a>”</p>
  <p id="a5D">尔时，<a id="a-5E"></a>一切诸外道众咸作是言：<a id="a-5F"></a>“大王谛听！<a id="a-5G"></a>大王今者，<a id="a-5H"></a>是大法桥，<a id="a-5I"></a>是大法砺，<a id="a-5J"></a>是大法秤，<a id="a-5K"></a>即是一切功德之器，<a id="a-5L"></a>一切功德真实之性，<a id="a-5M"></a>正法道路，<a id="a-5N"></a>即是种子之良田也，<a id="a-5O"></a>一切国土之根本也，<a id="a-5P"></a>一切国土之明镜也，<a id="a-5Q"></a>一切诸天之形像也，<a id="a-5R"></a>一切国人之父母也。<a id="a-5S"></a>大王，<a id="a-5T"></a>一切世间功德宝藏即是王身。<a id="a-5U"></a>何以故名功德藏？<a id="a-5V"></a>王断国事不择怨亲，<a id="a-5W"></a>其心平等如地水火风，<a id="a-5X"></a>是故名王为功德藏。<a id="a-5Y"></a>大王，<a id="a-5Z"></a>现在众生虽复寿短，<a id="a-5a"></a>王之功德如昔长寿安乐时王，<a id="a-5b"></a>亦如顶生善见忍辱那睺沙王、<a id="a-5c"></a>耶耶帝王、<a id="a-5d"></a>尸毗王、<a id="a-5e"></a>一叉鸠王，<a id="a-5f"></a>如是等王具足善法，<a id="a-5g"></a>大王今者亦复如是。<a id="a-5h"></a>大王，<a id="a-5i"></a>以王因缘，<a id="a-5j"></a>国土安乐，<a id="a-5k"></a>人民炽盛，<a id="a-5l"></a>是故一切出家之人慕乐此国，<a id="a-5m"></a>持戒精勤，<a id="a-5n"></a>修习正道。<a id="a-5o"></a>大王，<a id="a-5p"></a>我经中说，<a id="a-5q"></a>若出家人随所住国，<a id="a-5r"></a>持戒精进，<a id="a-5s"></a>勤修正道，<a id="a-5t"></a>其王亦有修善之分。</p>
  <p id="a5u">“大王，<a id="a-5v"></a>一切盗贼，<a id="a-5w"></a>王已整理，<a id="a-5x"></a>出家之人都无畏惧。<a id="a-5y"></a>今者唯有一大恶人瞿昙沙门，<a id="a-5z"></a>王未检校，<a id="a-60"></a>我等甚畏。<a id="a-61"></a>其人自恃豪族种姓，<a id="a-62"></a>身色具足，<a id="a-63"></a>又因过去布施之报多得供养，<a id="a-64"></a>恃此众事生大憍慢，<a id="a-65"></a>或因咒术而生憍慢，<a id="a-66"></a>以是因缘不能苦行，<a id="a-67"></a>受畜细软衣服卧具。<a id="a-68"></a>是故一切世间恶人，<a id="a-69"></a>为利养故往集其所，<a id="a-6A"></a>而为眷属不能苦行。<a id="a-6B"></a>咒术力故，<a id="a-6C"></a>调伏迦葉及舍利弗、<a id="a-6D"></a>目揵连等。<a id="a-6E"></a>今复来至我所住处娑罗林中，<a id="a-6F"></a>宣说是身常乐我净诱我弟子。<a id="a-6G"></a>大王，<a id="a-6H"></a>瞿昙先说无常、<a id="a-6I"></a>无乐、<a id="a-6J"></a>无我、<a id="a-6K"></a>无净，<a id="a-6L"></a>我能忍之；<a id="a-6M"></a>今乃宣说常乐我净，<a id="a-6N"></a>我实不忍。<a id="a-6O"></a>惟愿大王，<a id="a-6P"></a>听我与彼瞿昙论议。<a id="a-6Q"></a>”</p>
  <p id="a6R">王即答言：<a id="a-6S"></a>“诸大士，<a id="a-6T"></a>汝等今者，<a id="a-6U"></a>为谁教导而令其心狂乱不定，<a id="a-6V"></a>如水涛波、<a id="a-6W"></a>旋火之轮、<a id="a-6X"></a>猿猴掷树？<a id="a-6Y"></a>是事可耻，<a id="a-6Z"></a>智人若闻即生怜愍，<a id="a-6a"></a>愚人闻之即生嗤笑。<a id="a-6b"></a>汝等所说非出家相。<a id="a-6c"></a>汝若病风黄水患者，<a id="a-6d"></a>吾悉有药能疗治之；<a id="a-6e"></a>如其鬼病，<a id="a-6f"></a>家兄耆婆善能去之。<a id="a-6g"></a>汝等今者欲以手爪刨须弥山，<a id="a-6h"></a>欲以口齿齰啮金刚。<a id="a-6i"></a>诸大士，<a id="a-6j"></a>譬如愚人见师子王饥时睡眠而欲悟之，<a id="a-6k"></a>如人以指置毒蛇口，<a id="a-6l"></a>如欲以手触灰覆火，<a id="a-6m"></a>汝等今者亦复如是。<a id="a-6n"></a>善男子，<a id="a-6o"></a>譬如野狐作师子吼，<a id="a-6p"></a>犹如蚊子共金翅鸟捔行迟疾，<a id="a-6q"></a>如兔渡海欲尽其底，<a id="a-6r"></a>汝等今者亦复如是。<a id="a-6s"></a>汝若梦见胜瞿昙者，<a id="a-6t"></a>是梦狂惑未足可信。<a id="a-6u"></a>诸大士，<a id="a-6v"></a>汝等今者兴建是意，<a id="a-6w"></a>犹如飞蛾投大火聚。<a id="a-6x"></a>汝随我语，<a id="a-6y"></a>不须更说。<a id="a-6z"></a>汝虽赞我平等如秤，<a id="a-70"></a>勿令外人复闻此语。<a id="a-71"></a>”</p>
  <p id="a72">尔时，<a id="a-73"></a>外道复作是言：<a id="a-74"></a>“大王，<a id="a-75"></a>瞿昙沙门所作幻术到汝边耶？<a id="a-76"></a>乃令大王心疑不信是等圣人。<a id="a-77"></a>大王，<a id="a-78"></a>不应轻蔑如是大士。<a id="a-79"></a>大王，<a id="a-7A"></a>是月增减、<a id="a-7B"></a>大海碱味、<a id="a-7C"></a>摩罗延山，<a id="a-7D"></a>如是等事，<a id="a-7E"></a>谁之所作？<a id="a-7F"></a>岂非我等婆罗门耶？<a id="a-7G"></a>大王，<a id="a-7H"></a>不闻阿竭多仙十二年中恒河之水停耳中耶？<a id="a-7I"></a>大王，<a id="a-7J"></a>不闻瞿昙仙人大现神通，<a id="a-7K"></a>十二年中变作释身，<a id="a-7L"></a>并令释身作羝羊形作千女根在释身耶？<a id="a-7M"></a>大王，<a id="a-7N"></a>不闻耆[少/兔]仙人一日之中饮四海水，<a id="a-7O"></a>令大地干耶？<a id="a-7P"></a>大王，<a id="a-7Q"></a>不闻婆薮仙人为自在天作三眼耶？<a id="a-7R"></a>大王，<a id="a-7S"></a>不闻罗逻仙人变迦富罗城作卤土耶？<a id="a-7T"></a>大王，<a id="a-7U"></a>婆罗门中有如是等大力诸仙现可检校，<a id="a-7V"></a>大王云何见轻蔑耶？<a id="a-7W"></a>”</p>
  <p id="a7X">王言：<a id="a-7Y"></a>“诸仁者，<a id="a-7Z"></a>若不见信故欲为者，<a id="a-7a"></a>如来正觉今者近在娑罗林中，<a id="a-7b"></a>汝等可往随意问难，<a id="a-7c"></a>如来亦当为汝分别，<a id="a-7d"></a>称汝意答。<a id="a-7e"></a>”</p>
  <p id="a7f">尔时，<a id="a-7g"></a>阿阇世王与诸外道徒众眷属往至佛所，<a id="a-7h"></a>头面作礼，<a id="a-7i"></a>右绕三匝，<a id="a-7j"></a>修敬已毕，<a id="a-7k"></a>却住一面，<a id="a-7l"></a>白佛言：<a id="a-7m"></a>“世尊，<a id="a-7n"></a>是诸外道欲随意问难，<a id="a-7o"></a>唯愿如来随意答之。<a id="a-7p"></a>”</p>
  <p id="a7q">佛言：<a id="a-7r"></a>“大王且止，<a id="a-7s"></a>我自知时。<a id="a-7t"></a>”</p>
  <p id="a7u">尔时，<a id="a-7v"></a>众中有婆罗门名阇提首那，<a id="a-7w"></a>作如是言：<a id="a-7x"></a>“瞿昙，<a id="a-7y"></a>汝说涅槃是常法耶？<a id="a-7z"></a>”</p>
  <p id="a80">“如是，<a id="a-81"></a>如是，<a id="a-82"></a>大婆罗门。<a id="a-83"></a>”</p>
  <p id="a84">婆罗门言：<a id="a-85"></a>“瞿昙，<a id="a-86"></a>若说涅槃常者，<a id="a-87"></a>是义不然。<a id="a-88"></a>何以故？<a id="a-89"></a>世间之法，<a id="a-8A"></a>从子生果相续不断，<a id="a-8B"></a>如从泥出瓶、<a id="a-8C"></a>从缕得衣。<a id="a-8D"></a>瞿昙常说修无常想获得涅槃，<a id="a-8E"></a>因是无常，<a id="a-8F"></a>果云何常？<a id="a-8G"></a>瞿昙又说，<a id="a-8H"></a>解脱欲贪即是涅槃，<a id="a-8I"></a>解脱色贪及无色贪即是涅槃，<a id="a-8J"></a>灭无明等一切烦恼即是涅槃。<a id="a-8K"></a>从欲乃至无明烦恼皆是无常，<a id="a-8L"></a>因是无常，<a id="a-8M"></a>所得涅槃亦应无常。<a id="a-8N"></a>瞿昙又说，<a id="a-8O"></a>从因故生天，<a id="a-8P"></a>从因故堕地狱，<a id="a-8Q"></a>从因得解脱，<a id="a-8R"></a>是故诸法皆从因生，<a id="a-8S"></a>若从因故得解脱者，<a id="a-8T"></a>云何言常？<a id="a-8U"></a>瞿昙亦说，<a id="a-8V"></a>色从缘生故名无常，<a id="a-8W"></a>受想行识亦复如是。<a id="a-8X"></a>如是解脱若是色者当知无常，<a id="a-8Y"></a>受想行识亦复如是。<a id="a-8Z"></a>若离五阴有解脱者，<a id="a-8a"></a>当知解脱即是虚空。<a id="a-8b"></a>若是虚空，<a id="a-8c"></a>不得说言从因缘生。<a id="a-8d"></a>何以故？<a id="a-8e"></a>是常是一，<a id="a-8f"></a>遍一切处。<a id="a-8g"></a>瞿昙亦说，<a id="a-8h"></a>从因生者即是苦也。<a id="a-8i"></a>若是苦者，<a id="a-8j"></a>云何复说解脱是乐？<a id="a-8k"></a>瞿昙又说，<a id="a-8l"></a>无常即苦，<a id="a-8m"></a>苦即无我。<a id="a-8n"></a>若是无常、<a id="a-8o"></a>苦、<a id="a-8p"></a>无我者，<a id="a-8q"></a>即是不净。<a id="a-8r"></a>一切从因所生诸法，<a id="a-8s"></a>皆无常、<a id="a-8t"></a>苦、<a id="a-8u"></a>无我、<a id="a-8v"></a>不净，<a id="a-8w"></a>云何复说涅槃即是常乐我净？<a id="a-8x"></a>若瞿昙说，<a id="a-8y"></a>亦常无常、<a id="a-8z"></a>亦苦亦乐、<a id="a-90"></a>亦我无我、<a id="a-91"></a>亦净不净，<a id="a-92"></a>如是岂非是二语耶？<a id="a-93"></a>我亦曾从先旧智人闻说是语，<a id="a-94"></a>佛若出世，<a id="a-95"></a>言则无二。<a id="a-96"></a>瞿昙今者说于二语，<a id="a-97"></a>复言佛即我身是也，<a id="a-98"></a>是义云何？<a id="a-99"></a>”</p>
  <p id="a9A">佛言：<a id="a-9B"></a>“婆罗门，<a id="a-9C"></a>如汝所说，<a id="a-9D"></a>我今问汝，<a id="a-9E"></a>随汝意答。<a id="a-9F"></a>”</p>
  <p id="a9G">婆罗门言：<a id="a-9H"></a>“善哉！<a id="a-9I"></a>瞿昙。<a id="a-9J"></a>”</p>
  <p id="a9K">佛言：<a id="a-9L"></a>“婆罗门，<a id="a-9M"></a>汝性常耶？<a id="a-9N"></a>是无常乎？<a id="a-9O"></a>”</p>
  <p id="a9P">婆罗门言：<a id="a-9Q"></a>“我性是常。<a id="a-9R"></a>”</p>
  <p id="a9S">“婆罗门，<a id="a-9T"></a>是性能作一切内外法之因耶？<a id="a-9U"></a>”</p>
  <p id="a9V">“如是，<a id="a-9W"></a>瞿昙。<a id="a-9X"></a>”</p>
  <p id="a9Y">佛言：<a id="a-9Z"></a>“婆罗门，<a id="a-9a"></a>云何作因？<a id="a-9b"></a>”</p>
  <p id="a9c">“瞿昙，<a id="a-9d"></a>从性生大，<a id="a-9e"></a>从大生慢，<a id="a-9f"></a>从慢生十六法，<a id="a-9g"></a>所谓地、<a id="a-9h"></a>水、<a id="a-9i"></a>火、<a id="a-9j"></a>风、<a id="a-9k"></a>空五知根，<a id="a-9l"></a>眼、<a id="a-9m"></a>耳、<a id="a-9n"></a>鼻、<a id="a-9o"></a>舌、<a id="a-9p"></a>身五业根，<a id="a-9q"></a>手、<a id="a-9r"></a>脚、<a id="a-9s"></a>口声、<a id="a-9t"></a>男女二根，<a id="a-9u"></a>心平等根，<a id="a-9v"></a>是十六法从五法生色、<a id="a-9w"></a>声、<a id="a-9x"></a>香、<a id="a-9y"></a>味、<a id="a-9z"></a>触。<a id="a-A0"></a>是二十一法，<a id="a-A1"></a>根本有三：<a id="a-A2"></a>一者、<a id="a-A3"></a>染，<a id="a-A4"></a>二者、<a id="a-A5"></a>粗，<a id="a-A6"></a>三者、<a id="a-A7"></a>黑。<a id="a-A8"></a>染者名爱，<a id="a-A9"></a>粗者名瞋，<a id="a-AA"></a>黑名无明。<a id="a-AB"></a>瞿昙，<a id="a-AC"></a>是二十五法，<a id="a-AD"></a>皆因性生。<a id="a-AE"></a>”</p>
  <p id="aAF">“婆罗门，<a id="a-AG"></a>是大等法，<a id="a-AH"></a>常无常耶？<a id="a-AI"></a>”</p>
  <p id="aAJ">“瞿昙，<a id="a-AK"></a>我法性常，<a id="a-AL"></a>大等诸法悉是无常。<a id="a-AM"></a>”</p>
  <p id="aAN">“婆罗门，<a id="a-AO"></a>如汝法中，<a id="a-AP"></a>因常，<a id="a-AQ"></a>果无常；<a id="a-AR"></a>然我法中，<a id="a-AS"></a>因虽无常，<a id="a-AT"></a>果是常者，<a id="a-AU"></a>有何等过？<a id="a-AV"></a>婆罗门，<a id="a-AW"></a>汝等法中有二因不？<a id="a-AX"></a>”</p>
  <p id="aAY">答言：<a id="a-AZ"></a>“有。<a id="a-Aa"></a>”</p>
  <p id="aAb">佛言：<a id="a-Ac"></a>“云何为二？<a id="a-Ad"></a>”</p>
  <p id="aAe">婆罗门言：<a id="a-Af"></a>“一者、<a id="a-Ag"></a>生因，<a id="a-Ah"></a>二者、<a id="a-Ai"></a>了因。<a id="a-Aj"></a>”</p>
  <p id="aAk">佛言：<a id="a-Al"></a>“云何生因？<a id="a-Am"></a>云何了因？<a id="a-An"></a>”</p>
  <p id="aAo">婆罗门言：<a id="a-Ap"></a>“生因者，<a id="a-Aq"></a>如泥出瓶。<a id="a-Ar"></a>了因者，<a id="a-As"></a>如灯照物。<a id="a-At"></a>”</p>
  <p id="aAu">佛言：<a id="a-Av"></a>“是二种因，<a id="a-Aw"></a>因性是一。<a id="a-Ax"></a>若是一者，<a id="a-Ay"></a>可令生因作于了因，<a id="a-Az"></a>可令了因作生因不？<a id="a-B0"></a>”</p>
  <p id="aB1">“不也，<a id="a-B2"></a>瞿昙。<a id="a-B3"></a>”</p>
  <p id="aB4">佛言：<a id="a-B5"></a>“若使生因不作了因，<a id="a-B6"></a>了因不作生因，<a id="a-B7"></a>可得说言是因相不？<a id="a-B8"></a>”</p>
  <p id="aB9">婆罗门言：<a id="a-BA"></a>“虽不因作，<a id="a-BB"></a>故有因相。<a id="a-BC"></a>”</p>
  <p id="aBD">“婆罗门，<a id="a-BE"></a>了因所了，<a id="a-BF"></a>即同了不？<a id="a-BG"></a>”</p>
  <p id="aBH">“不也，<a id="a-BI"></a>瞿昙。<a id="a-BJ"></a>”</p>
  <p id="aBK">佛言：<a id="a-BL"></a>“我法虽从无常获得涅槃，<a id="a-BM"></a>而非无常。<a id="a-BN"></a>婆罗门，<a id="a-BO"></a>从了因得故常乐我净，<a id="a-BP"></a>从生因得故无常、<a id="a-BQ"></a>无乐、<a id="a-BR"></a>无我、<a id="a-BS"></a>无净，<a id="a-BT"></a>是故如来所说有二，<a id="a-BU"></a>如是二语，<a id="a-BV"></a>无有二也。<a id="a-BW"></a>是故如来名无二语。<a id="a-BX"></a>如汝所说，<a id="a-BY"></a>曾从先旧智人边闻：<a id="a-BZ"></a>‘佛出于世，<a id="a-Ba"></a>无有二语。<a id="a-Bb"></a>’是言善哉！<a id="a-Bc"></a>一切十方三世诸佛所说无差，<a id="a-Bd"></a>是故说言佛无二语。<a id="a-Be"></a>云何无差？<a id="a-Bf"></a>有同说有，<a id="a-Bg"></a>无同说无，<a id="a-Bh"></a>故名一义。<a id="a-Bi"></a>婆罗门，<a id="a-Bj"></a>如来世尊虽名二语，<a id="a-Bk"></a>为了一语故。<a id="a-Bl"></a>云何二语了于一语？<a id="a-Bm"></a>如眼色二语生识一语，<a id="a-Bn"></a>乃至意法亦复如是。<a id="a-Bo"></a>”</p>
  <p id="aBp">婆罗门言：<a id="a-Bq"></a>“瞿昙善能分别如是语义，<a id="a-Br"></a>我今未解所出二语了于一语。<a id="a-Bs"></a>”</p>
  <p id="aBt">尔时，<a id="a-Bu"></a>世尊即为宣说四真谛法：<a id="a-Bv"></a>“婆罗门，<a id="a-Bw"></a>言苦谛者，<a id="a-Bx"></a>亦二亦一，<a id="a-By"></a>乃至道谛亦二亦一。<a id="a-Bz"></a>”</p>
  <p id="aC0">婆罗门言：<a id="a-C1"></a>“世尊，<a id="a-C2"></a>我已知已。<a id="a-C3"></a>”</p>
  <p id="aC4">佛言：<a id="a-C5"></a>“善男子，<a id="a-C6"></a>云何知已？<a id="a-C7"></a>”</p>
  <p id="aC8">婆罗门言：<a id="a-C9"></a>“世尊，<a id="a-CA"></a>苦谛，<a id="a-CB"></a>一切凡夫二，<a id="a-CC"></a>是圣人一，<a id="a-CD"></a>乃至道谛亦复如是。<a id="a-CE"></a>”</p>
  <p id="aCF">佛言：<a id="a-CG"></a>“善哉已解！<a id="a-CH"></a>”</p>
  <p id="aCI">婆罗门言：<a id="a-CJ"></a>“世尊，<a id="a-CK"></a>我今闻法已得正见。<a id="a-CL"></a>今当归依佛法僧宝，<a id="a-CM"></a>唯愿大慈听我出家。<a id="a-CN"></a>”</p>
  <p id="aCO">尔时，<a id="a-CP"></a>世尊告憍陈如：<a id="a-CQ"></a>“汝当为是阇提首那，<a id="a-CR"></a>剃除须发，<a id="a-CS"></a>听其出家。<a id="a-CT"></a>”</p>
  <p id="aCU">时憍陈如即受佛敕，<a id="a-CV"></a>为其剃发。<a id="a-CW"></a>即下手时有二种落：<a id="a-CX"></a>一者、<a id="a-CY"></a>须发，<a id="a-CZ"></a>二者、<a id="a-Ca"></a>烦恼。<a id="a-Cb"></a>即于坐处得阿罗汉果。</p>
  <p id="aCc">复有梵志，<a id="a-Cd"></a>姓婆私吒，<a id="a-Ce"></a>复作是言：<a id="a-Cf"></a>“瞿昙所说涅槃常耶？<a id="a-Cg"></a>”</p>
  <p id="aCh">“如是，<a id="a-Ci"></a>梵志。<a id="a-Cj"></a>”</p>
  <p id="aCk">婆私吒言：<a id="a-Cl"></a>“瞿昙，<a id="a-Cm"></a>将不说无烦恼为涅槃耶？<a id="a-Cn"></a>”</p>
  <p id="aCo">“如是，<a id="a-Cp"></a>梵志。<a id="a-Cq"></a>”</p>
  <p id="aCr">婆私吒言：<a id="a-Cs"></a>“瞿昙，<a id="a-Ct"></a>世间四种名之为无：<a id="a-Cu"></a>一者、<a id="a-Cv"></a>未出之法名之为无，<a id="a-Cw"></a>如瓶未出泥时，<a id="a-Cx"></a>名为无瓶；<a id="a-Cy"></a>二者、<a id="a-Cz"></a>已灭之法名之为无，<a id="a-D0"></a>如瓶坏已，<a id="a-D1"></a>名为无瓶；<a id="a-D2"></a>三者、<a id="a-D3"></a>异相互无名之为无，<a id="a-D4"></a>如牛中无马、<a id="a-D5"></a>马中无牛；<a id="a-D6"></a>四者、<a id="a-D7"></a>毕竟无故名之为无，<a id="a-D8"></a>如龟毛兔角。<a id="a-D9"></a>瞿昙，<a id="a-DA"></a>若以除烦恼已名涅槃者，<a id="a-DB"></a>涅槃即无，<a id="a-DC"></a>若是无者，<a id="a-DD"></a>云何言有常乐我净？<a id="a-DE"></a>”</p>
  <p id="aDF">佛言：<a id="a-DG"></a>“善男子，<a id="a-DH"></a>如是涅槃，<a id="a-DI"></a>非是先无同泥时瓶，<a id="a-DJ"></a>亦非灭无同瓶坏无，<a id="a-DK"></a>亦非毕竟无如龟毛兔角，<a id="a-DL"></a>同于异无。<a id="a-DM"></a>善男子，<a id="a-DN"></a>如汝所言，<a id="a-DO"></a>虽牛中无马，<a id="a-DP"></a>不可说言牛亦是无；<a id="a-DQ"></a>虽马中无牛，<a id="a-DR"></a>亦不可说马亦是无。<a id="a-DS"></a>涅槃亦尔，<a id="a-DT"></a>烦恼中无涅槃，<a id="a-DU"></a>涅槃中无烦恼，<a id="a-DV"></a>是故名为异相互无。<a id="a-DW"></a>”</p>
  <p id="aDX">婆私吒言：<a id="a-DY"></a>“瞿昙若以异无为涅槃者，<a id="a-DZ"></a>夫异无者无常乐我净，<a id="a-Da"></a>瞿昙云何说言涅槃常乐我净？<a id="a-Db"></a>”</p>
  <p id="aDc">佛言：<a id="a-Dd"></a>“善男子，<a id="a-De"></a>如汝所说，<a id="a-Df"></a>是异无者有三种无：<a id="a-Dg"></a>牛马悉是先无后有，<a id="a-Dh"></a>是名先无；<a id="a-Di"></a>已有还无，<a id="a-Dj"></a>是名坏无；<a id="a-Dk"></a>异相无者，<a id="a-Dl"></a>如汝所说。<a id="a-Dm"></a>善男子，<a id="a-Dn"></a>是三种无，<a id="a-Do"></a>涅槃中无，<a id="a-Dp"></a>是故涅槃常乐我净。<a id="a-Dq"></a>如世病人：<a id="a-Dr"></a>一者、<a id="a-Ds"></a>热病，<a id="a-Dt"></a>二者、<a id="a-Du"></a>风病，<a id="a-Dv"></a>三者、<a id="a-Dw"></a>冷病。<a id="a-Dx"></a>是三种病，<a id="a-Dy"></a>三药能治。<a id="a-Dz"></a>有热病者，<a id="a-E0"></a>酥能治之；<a id="a-E1"></a>有风病者，<a id="a-E2"></a>油能治之；<a id="a-E3"></a>有冷病者，<a id="a-E4"></a>蜜能治之，<a id="a-E5"></a>是三种药能治如是三种恶病。<a id="a-E6"></a>善男子，<a id="a-E7"></a>风中无油，<a id="a-E8"></a>油中无风，<a id="a-E9"></a>乃至蜜中无冷，<a id="a-EA"></a>冷中无蜜，<a id="a-EB"></a>是故能治。<a id="a-EC"></a>一切众生亦复如是，<a id="a-ED"></a>有三种病：<a id="a-EE"></a>一者、<a id="a-EF"></a>贪，<a id="a-EG"></a>二者、<a id="a-EH"></a>瞋，<a id="a-EI"></a>三者、<a id="a-EJ"></a>痴。<a id="a-EK"></a>如是三病有三种药，<a id="a-EL"></a>不净观者能为贪药，<a id="a-EM"></a>慈心观者能为瞋药，<a id="a-EN"></a>观因缘智能为痴药。<a id="a-EO"></a>善男子，<a id="a-EP"></a>为除贪故作非贪观，<a id="a-EQ"></a>为除瞋故作非瞋观，<a id="a-ER"></a>为除痴故作非痴观，<a id="a-ES"></a>三种病中无三种药，<a id="a-ET"></a>三种药中无三种病。<a id="a-EU"></a>善男子，<a id="a-EV"></a>三种病中无三药故，<a id="a-EW"></a>无常、<a id="a-EX"></a>无我、<a id="a-EY"></a>无乐、<a id="a-EZ"></a>无净；<a id="a-Ea"></a>三种药中无三种病，<a id="a-Eb"></a>是故得称常乐我净。<a id="a-Ec"></a>”</p>
  <p id="aEd">婆私吒言：<a id="a-Ee"></a>“世尊，<a id="a-Ef"></a>如来为我说常无常，<a id="a-Eg"></a>云何为常？<a id="a-Eh"></a>云何无常？<a id="a-Ei"></a>”</p>
  <p id="aEj">佛言：<a id="a-Ek"></a>“善男子，<a id="a-El"></a>色是无常，<a id="a-Em"></a>解脱色常；<a id="a-En"></a>乃至识是无常，<a id="a-Eo"></a>解脱识常。<a id="a-Ep"></a>善男子，<a id="a-Eq"></a>若有善男子、<a id="a-Er"></a>善女人，<a id="a-Es"></a>能观色乃至识是无常者，<a id="a-Et"></a>当知是人获得常法。<a id="a-Eu"></a>”</p>
  <p id="aEv">婆私吒言：<a id="a-Ew"></a>“世尊，<a id="a-Ex"></a>我今已知常无常法。<a id="a-Ey"></a>”</p>
  <p id="aEz">佛言：<a id="a-F0"></a>“善男子，<a id="a-F1"></a>汝云何知常无常法？<a id="a-F2"></a>”</p>
  <p id="aF3">婆私吒言：<a id="a-F4"></a>“世尊，<a id="a-F5"></a>我今知我色是无常，<a id="a-F6"></a>得解脱常，<a id="a-F7"></a>乃至识亦如是。<a id="a-F8"></a>”</p>
  <p id="aF9">佛言：<a id="a-FA"></a>“善男子，<a id="a-FB"></a>汝今善哉！<a id="a-FC"></a>已报是身。<a id="a-FD"></a>”告憍陈如：<a id="a-FE"></a>“是婆私吒已证阿罗汉果，<a id="a-FF"></a>汝可施其三衣钵器。<a id="a-FG"></a>”</p>
  <p id="aFH">时憍陈如如佛所敕，<a id="a-FI"></a>施其衣钵。<a id="a-FJ"></a>时婆私吒受衣钵已，<a id="a-FK"></a>作如是言：<a id="a-FL"></a>“大德憍陈如，<a id="a-FM"></a>我今因是弊恶之身得善果报。<a id="a-FN"></a>唯愿大德，<a id="a-FO"></a>为我屈意，<a id="a-FP"></a>至世尊所具宣我心。<a id="a-FQ"></a>我既恶人，<a id="a-FR"></a>触犯如来称瞿昙姓，<a id="a-FS"></a>唯愿为我忏悔此罪。<a id="a-FT"></a>我亦不能久住毒身，<a id="a-FU"></a>今入涅槃。<a id="a-FV"></a>”</p>
  <p id="aFW">时憍陈如即往佛所，<a id="a-FX"></a>作如是言：<a id="a-FY"></a>“世尊，<a id="a-FZ"></a>婆私吒比丘生惭愧心，<a id="a-Fa"></a>自言顽嚚，<a id="a-Fb"></a>触犯如来尔瞿昙姓，<a id="a-Fc"></a>不能久住是毒蛇身，<a id="a-Fd"></a>今欲灭身，<a id="a-Fe"></a>寄我忏悔。<a id="a-Ff"></a>”</p>
  <p id="aFg">佛言：<a id="a-Fh"></a>“憍陈如，<a id="a-Fi"></a>婆私吒比丘已于过去无量佛所成就善根。<a id="a-Fj"></a>今受我语如法而住，<a id="a-Fk"></a>如法住故获得正果，<a id="a-Fl"></a>汝等应当供养其身。<a id="a-Fm"></a>”</p>
  <p id="aFn">尔时，<a id="a-Fo"></a>憍陈如从佛闻已，<a id="a-Fp"></a>还其身所而设供养。</p>
  <p id="aFq">时婆私吒于焚身时作种种神足。<a id="a-Fr"></a>诸外道辈见是事已，<a id="a-Fs"></a>高声唱言：<a id="a-Ft"></a>“是婆私吒已得瞿昙沙门咒术，<a id="a-Fu"></a>是人不久复当胜彼瞿昙沙门。<a id="a-Fv"></a>”</p>
  <p id="aFw">尔时，<a id="a-Fx"></a>众中复有梵志，<a id="a-Fy"></a>名曰先尼，<a id="a-Fz"></a>复作是言：<a id="a-G0"></a>“瞿昙，<a id="a-G1"></a>有我耶？<a id="a-G2"></a>”如来默然。</p>
  <p id="aG3">“瞿昙，<a id="a-G4"></a>无我耶？<a id="a-G5"></a>”如来默然。</p>
  <p id="aG6">第二、<a id="a-G7"></a>第三亦如是问，<a id="a-G8"></a>佛皆默然。</p>
  <p id="aG9">先尼言：<a id="a-GA"></a>“瞿昙，<a id="a-GB"></a>若一切众生有我、<a id="a-GC"></a>遍一切处、<a id="a-GD"></a>是一作者，<a id="a-GE"></a>瞿昙，<a id="a-GF"></a>何故默然不答？<a id="a-GG"></a>”</p>
  <p id="aGH">佛言：<a id="a-GI"></a>“先尼，<a id="a-GJ"></a>汝说是我遍一切处耶？<a id="a-GK"></a>”</p>
  <p id="aGL">先尼答言：<a id="a-GM"></a>“瞿昙，<a id="a-GN"></a>不但我说，<a id="a-GO"></a>一切智人亦如是说。<a id="a-GP"></a>”</p>
  <p id="aGQ">佛言：<a id="a-GR"></a>“善男子，<a id="a-GS"></a>若我周遍一切处者，<a id="a-GT"></a>应当五道一时受报。<a id="a-GU"></a>若有五道一时受报，<a id="a-GV"></a>汝等梵志何因缘故，<a id="a-GW"></a>不造众恶为遮地狱，<a id="a-GX"></a>修诸善法为受天身？<a id="a-GY"></a>”</p>
  <p id="aGZ">先尼言：<a id="a-Ga"></a>“瞿昙，<a id="a-Gb"></a>我法中我则有二种：<a id="a-Gc"></a>一、<a id="a-Gd"></a>作身我。<a id="a-Ge"></a>二者、<a id="a-Gf"></a>常身我。<a id="a-Gg"></a>为作身我，<a id="a-Gh"></a>修离恶法不入地狱，<a id="a-Gi"></a>修诸善法生于天上。<a id="a-Gj"></a>”</p>
  <p id="aGk">佛言：<a id="a-Gl"></a>“善男子，<a id="a-Gm"></a>如汝说我遍一切处，<a id="a-Gn"></a>如是我者若作身中，<a id="a-Go"></a>当知无常。<a id="a-Gp"></a>若作身无，<a id="a-Gq"></a>云何言遍？<a id="a-Gr"></a>”</p>
  <p id="aGs">“瞿昙，<a id="a-Gt"></a>我所立我，<a id="a-Gu"></a>亦在作中，<a id="a-Gv"></a>亦是常法。<a id="a-Gw"></a>瞿昙，<a id="a-Gx"></a>如人失火烧舍宅时，<a id="a-Gy"></a>其主出去，<a id="a-Gz"></a>不可说言舍宅被烧、<a id="a-H0"></a>主亦被烧；<a id="a-H1"></a>我法亦尔，<a id="a-H2"></a>而此作身虽是无常，<a id="a-H3"></a>当无常时我则出去，<a id="a-H4"></a>是故我我亦遍亦常。<a id="a-H5"></a>”</p>
  <p id="aH6">佛言：<a id="a-H7"></a>“善男子，<a id="a-H8"></a>如汝说我亦遍亦常，<a id="a-H9"></a>是义不然。<a id="a-HA"></a>何以故？<a id="a-HB"></a>遍有二种：<a id="a-HC"></a>一者、<a id="a-HD"></a>常，<a id="a-HE"></a>二者、<a id="a-HF"></a>无常。<a id="a-HG"></a>复有二种：<a id="a-HH"></a>一、<a id="a-HI"></a>色，<a id="a-HJ"></a>二、<a id="a-HK"></a>无色。<a id="a-HL"></a>是故若言一切有者，<a id="a-HM"></a>亦常亦无常，<a id="a-HN"></a>亦色亦无色。<a id="a-HO"></a>若言舍主得出不名无常，<a id="a-HP"></a>是义不然。<a id="a-HQ"></a>何以故？<a id="a-HR"></a>舍不名主，<a id="a-HS"></a>主不名舍，<a id="a-HT"></a>异烧异出故得如是。<a id="a-HU"></a>我则不尔。<a id="a-HV"></a>何以故？<a id="a-HW"></a>我即是色，<a id="a-HX"></a>色即是我，<a id="a-HY"></a>无色即我，<a id="a-HZ"></a>我即无色，<a id="a-Ha"></a>云何而言色无常时我则得出？<a id="a-Hb"></a>善男子，<a id="a-Hc"></a>汝意若谓一切众生同一我者，<a id="a-Hd"></a>如是即违世出世法。<a id="a-He"></a>何以故？<a id="a-Hf"></a>世间法名父母子女，<a id="a-Hg"></a>若我是一，<a id="a-Hh"></a>父即是子，<a id="a-Hi"></a>子即是父，<a id="a-Hj"></a>母即是女，<a id="a-Hk"></a>女即是母，<a id="a-Hl"></a>怨即是亲，<a id="a-Hm"></a>亲即是怨，<a id="a-Hn"></a>此即是彼，<a id="a-Ho"></a>彼即是此。<a id="a-Hp"></a>是故若说一切众生同一我者，<a id="a-Hq"></a>是即违背世出世法。<a id="a-Hr"></a>”</p>
  <p id="aHs">先尼言：<a id="a-Ht"></a>“我亦不说一切众生同于一我，<a id="a-Hu"></a>乃说一人各有一我。<a id="a-Hv"></a>”</p>
  <p id="aHw">佛言：<a id="a-Hx"></a>“善男子，<a id="a-Hy"></a>若言一人各有一我，<a id="a-Hz"></a>是为多我，<a id="a-I0"></a>是义不然。<a id="a-I1"></a>何以故？<a id="a-I2"></a>如汝先说我遍一切，<a id="a-I3"></a>若遍一切，<a id="a-I4"></a>一切众生业根应同，<a id="a-I5"></a>天得见时佛得亦见，<a id="a-I6"></a>天得作时佛得亦作，<a id="a-I7"></a>天得闻时佛得亦闻，<a id="a-I8"></a>一切诸法皆亦如是。<a id="a-I9"></a>若天得见非佛得见者，<a id="a-IA"></a>不应说我遍一切处。<a id="a-IB"></a>若不遍者，<a id="a-IC"></a>是即无常。<a id="a-ID"></a>”</p>
  <p id="aIE">先尼言：<a id="a-IF"></a>“瞿昙，<a id="a-IG"></a>一切众生我遍一切，<a id="a-IH"></a>法与非法不遍一切。<a id="a-II"></a>以是义故，<a id="a-IJ"></a>佛得作异，<a id="a-IK"></a>天得作异。<a id="a-IL"></a>是故瞿昙不应说言，<a id="a-IM"></a>佛得见时，<a id="a-IN"></a>天得应见；<a id="a-IO"></a>佛得闻时，<a id="a-IP"></a>天得应闻。<a id="a-IQ"></a>”</p>
  <p id="aIR">佛言：<a id="a-IS"></a>“善男子，<a id="a-IT"></a>法与非法非业作耶？<a id="a-IU"></a>”</p>
  <p id="aIV">先尼言：<a id="a-IW"></a>“瞿昙，<a id="a-IX"></a>是业所作。<a id="a-IY"></a>”</p>
  <p id="aIZ">佛言：<a id="a-Ia"></a>“善男子，<a id="a-Ib"></a>若法非法是业作者，<a id="a-Ic"></a>即是同法，<a id="a-Id"></a>云何言异？<a id="a-Ie"></a>何以故？<a id="a-If"></a>佛得业处有天得我，<a id="a-Ig"></a>天得业处有佛得我，<a id="a-Ih"></a>是故佛得作时天得亦作，<a id="a-Ii"></a>法与非法亦应如是。<a id="a-Ij"></a>善男子，<a id="a-Ik"></a>是故一切众生法与非法若如是者，<a id="a-Il"></a>所得果报亦应不异。<a id="a-Im"></a>善男子，<a id="a-In"></a>从子出果，<a id="a-Io"></a>是子终不思惟分别：<a id="a-Ip"></a>‘我唯当作婆罗门果，<a id="a-Iq"></a>不与刹利、<a id="a-Ir"></a>毗舍、<a id="a-Is"></a>首陀而作果也。<a id="a-It"></a>’何以故？<a id="a-Iu"></a>从子出果，<a id="a-Iv"></a>终不障碍如是四姓。<a id="a-Iw"></a>法与非法亦复如是，<a id="a-Ix"></a>不能分别：<a id="a-Iy"></a>‘我唯当与佛得作果，<a id="a-Iz"></a>不与天得作果；<a id="a-J0"></a>作天得果，<a id="a-J1"></a>不作佛得果。<a id="a-J2"></a>’何以故？<a id="a-J3"></a>业平等故。<a id="a-J4"></a>”</p>
  <p id="aJ5">先尼言：<a id="a-J6"></a>“瞿昙，<a id="a-J7"></a>譬如一室有百千灯，<a id="a-J8"></a>炷虽有异，<a id="a-J9"></a>明则无差。<a id="a-JA"></a>灯炷别异，<a id="a-JB"></a>喻法、<a id="a-JC"></a>非法；<a id="a-JD"></a>其明无差，<a id="a-JE"></a>喻众生我。<a id="a-JF"></a>”</p>
  <p id="aJG">佛言：<a id="a-JH"></a>“善男子，<a id="a-JI"></a>汝说灯明以喻我者，<a id="a-JJ"></a>是义不然。<a id="a-JK"></a>何以故？<a id="a-JL"></a>室异灯异，<a id="a-JM"></a>是灯光明亦在炷边、<a id="a-JN"></a>亦遍室中。<a id="a-JO"></a>汝所言我若如是者，<a id="a-JP"></a>法非法边俱应有我，<a id="a-JQ"></a>我中亦应有法非法。<a id="a-JR"></a>若法非法无有我者，<a id="a-JS"></a>不得说言遍一切处。<a id="a-JT"></a>若俱有者，<a id="a-JU"></a>何得复以炷明为喻？<a id="a-JV"></a>善男子，<a id="a-JW"></a>汝意若谓炷之与明真实别异，<a id="a-JX"></a>何因缘故，<a id="a-JY"></a>炷增明盛，<a id="a-JZ"></a>炷枯明灭？<a id="a-Ja"></a>是故不应以法非法喻于灯炷，<a id="a-Jb"></a>光明无差喻于我也。<a id="a-Jc"></a>何以故？<a id="a-Jd"></a>法、<a id="a-Je"></a>非法、<a id="a-Jf"></a>我，<a id="a-Jg"></a>三事即一。<a id="a-Jh"></a>”</p>
  <p id="aJi">先尼言：<a id="a-Jj"></a>“瞿昙，<a id="a-Jk"></a>汝引灯喻，<a id="a-Jl"></a>是事不吉。<a id="a-Jm"></a>何以故？<a id="a-Jn"></a>灯喻若吉，<a id="a-Jo"></a>我已先引。<a id="a-Jp"></a>如其不吉，<a id="a-Jq"></a>何故复说？<a id="a-Jr"></a>”</p>
  <p id="aJs">“善男子，<a id="a-Jt"></a>我所引喻都亦不作吉，<a id="a-Ju"></a>以不吉随汝意说。<a id="a-Jv"></a>是喻亦说离炷有明，<a id="a-Jw"></a>即炷有明。<a id="a-Jx"></a>汝心不等，<a id="a-Jy"></a>故说灯炷喻法非法，<a id="a-Jz"></a>明则喻我。<a id="a-K0"></a>是故责汝，<a id="a-K1"></a>炷即是明，<a id="a-K2"></a>离炷有明；<a id="a-K3"></a>法即有我，<a id="a-K4"></a>我即有法，<a id="a-K5"></a>非法即我，<a id="a-K6"></a>我即非法。<a id="a-K7"></a>汝今何故，<a id="a-K8"></a>但受一边，<a id="a-K9"></a>不受一边？<a id="a-KA"></a>如是喻者于汝不吉，<a id="a-KB"></a>是故我今还以破汝。<a id="a-KC"></a>善男子，<a id="a-KD"></a>如是喻者即是非喻，<a id="a-KE"></a>是非喻故于我即吉、<a id="a-KF"></a>于汝不吉。<a id="a-KG"></a>善男子，<a id="a-KH"></a>汝意若谓若我不吉，<a id="a-KI"></a>汝亦不吉，<a id="a-KJ"></a>是义不然。<a id="a-KK"></a>何以故？<a id="a-KL"></a>见世间人自刀自害，<a id="a-KM"></a>自作他用，<a id="a-KN"></a>汝所引喻亦复如是，<a id="a-KO"></a>于我则吉，<a id="a-KP"></a>于汝不吉。<a id="a-KQ"></a>”</p>
  <p id="aKR">先尼言：<a id="a-KS"></a>“瞿昙，<a id="a-KT"></a>汝先责我心不平等，<a id="a-KU"></a>今汝所说亦不平等。<a id="a-KV"></a>何以故？<a id="a-KW"></a>瞿昙，<a id="a-KX"></a>今者以吉向己，<a id="a-KY"></a>不吉向我，<a id="a-KZ"></a>以是推之，<a id="a-Ka"></a>真是不平。<a id="a-Kb"></a>”</p>
  <p id="aKc">佛言：<a id="a-Kd"></a>“善男子，<a id="a-Ke"></a>如我不平能破汝不平，<a id="a-Kf"></a>是故汝平、<a id="a-Kg"></a>我之不平即是吉也。<a id="a-Kh"></a>我之不平破汝不平，<a id="a-Ki"></a>令汝得平，<a id="a-Kj"></a>即是我平。<a id="a-Kk"></a>何以故？<a id="a-Kl"></a>同诸圣人得平等故。<a id="a-Km"></a>”</p>
  <p id="aKn">先尼言：<a id="a-Ko"></a>“瞿昙，<a id="a-Kp"></a>我常是平，<a id="a-Kq"></a>汝云何言坏我不平？<a id="a-Kr"></a>一切众生平等有我，<a id="a-Ks"></a>云何言我是不平耶？<a id="a-Kt"></a>”</p>
  <p id="aKu">“善男子，<a id="a-Kv"></a>汝亦说言，<a id="a-Kw"></a>当受地狱，<a id="a-Kx"></a>当受饿鬼，<a id="a-Ky"></a>当受畜生，<a id="a-Kz"></a>当受人、<a id="a-L0"></a>天。<a id="a-L1"></a>我若先遍五道中者，<a id="a-L2"></a>云何方言当受诸趣？<a id="a-L3"></a>汝亦说言，<a id="a-L4"></a>父母和合然后生子。<a id="a-L5"></a>若子先有，<a id="a-L6"></a>云何复言和合已有？<a id="a-L7"></a>是故一人有五趣身。<a id="a-L8"></a>若是五处先有身者，<a id="a-L9"></a>何因缘故为身造业？<a id="a-LA"></a>是故不平。<a id="a-LB"></a>善男子，<a id="a-LC"></a>汝意若谓我是作者，<a id="a-LD"></a>是义不然。<a id="a-LE"></a>何以故？<a id="a-LF"></a>若我作者，<a id="a-LG"></a>何因缘故自作苦事？<a id="a-LH"></a>然今众生实有受苦，<a id="a-LI"></a>是故当知我非作者。<a id="a-LJ"></a>若言是苦非我所作不从因生，<a id="a-LK"></a>一切诸法亦当如是不从因生，<a id="a-LL"></a>何因缘故说我作耶？<a id="a-LM"></a>善男子，<a id="a-LN"></a>众生苦乐实从因缘，<a id="a-LO"></a>如是苦乐能作忧喜，<a id="a-LP"></a>忧时无喜，<a id="a-LQ"></a>喜时无忧，<a id="a-LR"></a>或喜或忧，<a id="a-LS"></a>智人云何说是常耶？<a id="a-LT"></a>善男子，<a id="a-LU"></a>汝说我常。<a id="a-LV"></a>若是常者，<a id="a-LW"></a>云何说有十时别异？<a id="a-LX"></a>常法不应有歌罗逻时乃至老时，<a id="a-LY"></a>虚空常法尚无一时，<a id="a-LZ"></a>况有十时？<a id="a-La"></a>善男子，<a id="a-Lb"></a>我者非是歌罗逻时乃至老时，<a id="a-Lc"></a>云何说有十时别异？<a id="a-Ld"></a>善男子，<a id="a-Le"></a>若我作者，<a id="a-Lf"></a>是我亦有盛时衰时，<a id="a-Lg"></a>众生亦有盛时衰时，<a id="a-Lh"></a>若我尔者云何是常？<a id="a-Li"></a>善男子，<a id="a-Lj"></a>我若作者，<a id="a-Lk"></a>云何一人有利有钝？<a id="a-Ll"></a>善男子，<a id="a-Lm"></a>我若作者，<a id="a-Ln"></a>是我能作身业、<a id="a-Lo"></a>口业、<a id="a-Lp"></a>意业。<a id="a-Lq"></a>若是我所作者，<a id="a-Lr"></a>云何口说无有我耶？<a id="a-Ls"></a>云何自疑有耶？<a id="a-Lt"></a>无耶？<a id="a-Lu"></a>善男子，<a id="a-Lv"></a>汝意若谓离眼有见，<a id="a-Lw"></a>是义不然。<a id="a-Lx"></a>何以故？<a id="a-Ly"></a>若离眼已别有见者，<a id="a-Lz"></a>何须此眼，<a id="a-M0"></a>乃至身根亦复如是。<a id="a-M1"></a>汝意若谓我虽能见，<a id="a-M2"></a>要因眼见，<a id="a-M3"></a>是亦不然。<a id="a-M4"></a>何以故？<a id="a-M5"></a>如有人言：<a id="a-M6"></a>‘须曼那华能烧大村。<a id="a-M7"></a>云何能烧？<a id="a-M8"></a>因火能烧。<a id="a-M9"></a>’汝立我见，<a id="a-MA"></a>亦复如是。<a id="a-MB"></a>”</p>
  <p id="aMC">先尼言：<a id="a-MD"></a>“瞿昙，<a id="a-ME"></a>如人执镰则能刈草，<a id="a-MF"></a>我因五根见闻至触亦复如是。<a id="a-MG"></a>”</p>
  <p id="aMH">“善男子，<a id="a-MI"></a>人镰各异，<a id="a-MJ"></a>是故执镰能有所作。<a id="a-MK"></a>离根之外更无别我，<a id="a-ML"></a>云何说言我因诸根能有所作？<a id="a-MM"></a>善男子，<a id="a-MN"></a>汝意若谓执镰能刈，<a id="a-MO"></a>我亦如是，<a id="a-MP"></a>是我有手耶？<a id="a-MQ"></a>为无手乎？<a id="a-MR"></a>若有手者，<a id="a-MS"></a>何不自执？<a id="a-MT"></a>若无手者，<a id="a-MU"></a>云何说言我是作者？<a id="a-MV"></a>善男子，<a id="a-MW"></a>能刈草者即是镰也，<a id="a-MX"></a>非我非人。<a id="a-MY"></a>若我人能，<a id="a-MZ"></a>何故因镰？<a id="a-Ma"></a>善男子，<a id="a-Mb"></a>人有二业：<a id="a-Mc"></a>一则执草，<a id="a-Md"></a>二者执镰。<a id="a-Me"></a>是镰唯有能断之功，<a id="a-Mf"></a>众生见法亦复如是，<a id="a-Mg"></a>眼能见色从和合生。<a id="a-Mh"></a>若从因缘和合见者，<a id="a-Mi"></a>智人云何说言有我？<a id="a-Mj"></a>善男子，<a id="a-Mk"></a>汝意若谓身作我受，<a id="a-Ml"></a>是义不然。<a id="a-Mm"></a>何以故？<a id="a-Mn"></a>世间不见天得作业，<a id="a-Mo"></a>佛得受果。<a id="a-Mp"></a>若言不是身作，<a id="a-Mq"></a>我非因受，<a id="a-Mr"></a>汝等何故从于因缘求解脱耶？<a id="a-Ms"></a>汝先是身非因缘生，<a id="a-Mt"></a>得解脱已，<a id="a-Mu"></a>亦应非因而更生身。<a id="a-Mv"></a>如身，<a id="a-Mw"></a>一切烦恼亦应如是。<a id="a-Mx"></a>”</p>
  <p id="aMy">先尼言：<a id="a-Mz"></a>“瞿昙，<a id="a-N0"></a>我有二种：<a id="a-N1"></a>一者、<a id="a-N2"></a>有知，<a id="a-N3"></a>二者、<a id="a-N4"></a>无知。<a id="a-N5"></a>无知之我能得于身，<a id="a-N6"></a>有知之我能舍离身。<a id="a-N7"></a>犹如坏瓶，<a id="a-N8"></a>既被烧已，<a id="a-N9"></a>失于本色更不复生；<a id="a-NA"></a>智者烦恼亦复如是，<a id="a-NB"></a>既灭坏已更不复生。<a id="a-NC"></a>”</p>
  <p id="aND">佛言：<a id="a-NE"></a>“善男子，<a id="a-NF"></a>所言知者，<a id="a-NG"></a>智慧知耶？<a id="a-NH"></a>我能知乎？<a id="a-NI"></a>若智慧知，<a id="a-NJ"></a>何故说言我是知耶？<a id="a-NK"></a>若我知者，<a id="a-NL"></a>何故方便更求于智？<a id="a-NM"></a>汝意若谓我因智知，<a id="a-NN"></a>同华喻坏。<a id="a-NO"></a>善男子，<a id="a-NP"></a>譬如刺树，<a id="a-NQ"></a>性自能刺，<a id="a-NR"></a>不得说言树执刺刺；<a id="a-NS"></a>智亦如是，<a id="a-NT"></a>智自能知，<a id="a-NU"></a>云何说言我执智知？<a id="a-NV"></a>善男子，<a id="a-NW"></a>如汝法中，<a id="a-NX"></a>我得解脱，<a id="a-NY"></a>无知我得，<a id="a-NZ"></a>知我得耶？<a id="a-Na"></a>若无知得，<a id="a-Nb"></a>当知犹故具足烦恼。<a id="a-Nc"></a>若知得者，<a id="a-Nd"></a>当知已有五情诸根。<a id="a-Ne"></a>何以故？<a id="a-Nf"></a>离根之外别更无知。<a id="a-Ng"></a>若具诸根，<a id="a-Nh"></a>云何复名得解脱耶？<a id="a-Ni"></a>若言是我其性清净离于五根，<a id="a-Nj"></a>云何说言遍五道有？<a id="a-Nk"></a>以何因缘为解脱故修诸善法？<a id="a-Nl"></a>善男子，<a id="a-Nm"></a>譬如有人拔虚空刺，<a id="a-Nn"></a>汝亦如是。<a id="a-No"></a>我若清净，<a id="a-Np"></a>云何复言断诸烦恼？<a id="a-Nq"></a>汝意若谓不从因缘获得解脱，<a id="a-Nr"></a>一切畜生何故不得？<a id="a-Ns"></a>”</p>
  <p id="aNt">先尼言：<a id="a-Nu"></a>“瞿昙，<a id="a-Nv"></a>若无我者，<a id="a-Nw"></a>谁能忆念？<a id="a-Nx"></a>”</p>
  <p id="aNy">佛告先尼：<a id="a-Nz"></a>“若有我者，<a id="a-O0"></a>何缘复忘？<a id="a-O1"></a>善男子，<a id="a-O2"></a>若念是我者，<a id="a-O3"></a>何因缘故，<a id="a-O4"></a>念于恶念，<a id="a-O5"></a>念所不念，<a id="a-O6"></a>不念所念？<a id="a-O7"></a>”</p>
  <p id="aO8">先尼复言：<a id="a-O9"></a>“瞿昙，<a id="a-OA"></a>若无我者，<a id="a-OB"></a>谁见谁闻？<a id="a-OC"></a>”</p>
  <p id="aOD">佛言：<a id="a-OE"></a>“善男子，<a id="a-OF"></a>内有六入，<a id="a-OG"></a>外有六尘，<a id="a-OH"></a>内外和合生六种识，<a id="a-OI"></a>是六种识因缘得名。<a id="a-OJ"></a>善男子，<a id="a-OK"></a>譬如一火，<a id="a-OL"></a>因木得故名为木火，<a id="a-OM"></a>因草得故名为草火，<a id="a-ON"></a>因糠得故名为糠火，<a id="a-OO"></a>因牛粪得名牛粪火；<a id="a-OP"></a>众生意识亦复如是，<a id="a-OQ"></a>因眼、<a id="a-OR"></a>因色、<a id="a-OS"></a>因明、<a id="a-OT"></a>因欲名为眼识。<a id="a-OU"></a>善男子，<a id="a-OV"></a>如是眼识，<a id="a-OW"></a>不在眼中乃至欲中，<a id="a-OX"></a>四事和合故生是识，<a id="a-OY"></a>乃至意识亦复如是。<a id="a-OZ"></a>若是因缘和合故生，<a id="a-Oa"></a>智不应说见即是我乃至触即是我。<a id="a-Ob"></a>善男子，<a id="a-Oc"></a>是故我说眼识乃至意识，<a id="a-Od"></a>一切诸法即是幻也。<a id="a-Oe"></a>云何如幻？<a id="a-Of"></a>本无今有，<a id="a-Og"></a>已有还无。<a id="a-Oh"></a>善男子，<a id="a-Oi"></a>譬如酥面、<a id="a-Oj"></a>蜜、<a id="a-Ok"></a>姜、<a id="a-Ol"></a>胡椒、<a id="a-Om"></a>荜茇、<a id="a-On"></a>蒲萄、<a id="a-Oo"></a>胡桃、<a id="a-Op"></a>石榴、<a id="a-Oq"></a>桵子，<a id="a-Or"></a>如是和合名欢喜丸，<a id="a-Os"></a>离是和合无欢喜丸；<a id="a-Ot"></a>内外六入是名众生、<a id="a-Ou"></a>我、<a id="a-Ov"></a>人、<a id="a-Ow"></a>士夫，<a id="a-Ox"></a>离内外入无别众生、<a id="a-Oy"></a>我、<a id="a-Oz"></a>人、<a id="a-P0"></a>士夫。<a id="a-P1"></a>”</p>
  <p id="aP2">先尼言：<a id="a-P3"></a>“瞿昙，<a id="a-P4"></a>若无我者，<a id="a-P5"></a>云何说言我见、<a id="a-P6"></a>我闻、<a id="a-P7"></a>我苦、<a id="a-P8"></a>我乐、<a id="a-P9"></a>我忧、<a id="a-PA"></a>我喜？<a id="a-PB"></a>”</p>
  <p id="aPC">佛言：<a id="a-PD"></a>“善男子，<a id="a-PE"></a>若言我见我闻名有我者，<a id="a-PF"></a>何因缘故世间复言，<a id="a-PG"></a>汝所作罪，<a id="a-PH"></a>非我见闻？<a id="a-PI"></a>善男子，<a id="a-PJ"></a>譬如四兵和合名军，<a id="a-PK"></a>如是四兵不名为一，<a id="a-PL"></a>而亦说言我军勇健、<a id="a-PM"></a>我军胜彼；<a id="a-PN"></a>是内外入和合所作亦复如是，<a id="a-PO"></a>虽不是一，<a id="a-PP"></a>亦得说言我作、<a id="a-PQ"></a>我受、<a id="a-PR"></a>我见、<a id="a-PS"></a>我闻、<a id="a-PT"></a>我苦、<a id="a-PU"></a>我乐。<a id="a-PV"></a>”</p>
  <p id="aPW">先尼言：<a id="a-PX"></a>“瞿昙，<a id="a-PY"></a>如汝所言，<a id="a-PZ"></a>内外和合，<a id="a-Pa"></a>谁出声言我作我受？<a id="a-Pb"></a>”</p>
  <p id="aPc">佛言：<a id="a-Pd"></a>“先尼，<a id="a-Pe"></a>从爱无明因缘生业，<a id="a-Pf"></a>从业生有，<a id="a-Pg"></a>从有出生无量心数，<a id="a-Ph"></a>心生觉观，<a id="a-Pi"></a>觉观动风，<a id="a-Pj"></a>风随心触喉舌齿唇，<a id="a-Pk"></a>众生想倒声出说言我作、<a id="a-Pl"></a>我受、<a id="a-Pm"></a>我见、<a id="a-Pn"></a>我闻。<a id="a-Po"></a>善男子，<a id="a-Pp"></a>如幢头铃，<a id="a-Pq"></a>风因缘故便出音声，<a id="a-Pr"></a>风大声大，<a id="a-Ps"></a>风小声小，<a id="a-Pt"></a>无有作者。<a id="a-Pu"></a>善男子，<a id="a-Pv"></a>譬如热铁，<a id="a-Pw"></a>投之水中出种种声，<a id="a-Px"></a>是中真实无有作者。<a id="a-Py"></a>善男子，<a id="a-Pz"></a>凡夫不能思惟分别如是事故，<a id="a-Q0"></a>说言有我及有我所、<a id="a-Q1"></a>我作、<a id="a-Q2"></a>我受。<a id="a-Q3"></a>”</p>
  <p id="aQ4">先尼言：<a id="a-Q5"></a>“如瞿昙说无我、<a id="a-Q6"></a>我所，<a id="a-Q7"></a>何缘复说常乐我净？<a id="a-Q8"></a>”</p>
  <p id="aQ9">佛言：<a id="a-QA"></a>“善男子，<a id="a-QB"></a>我亦不说内外六入及六识意常乐我净，<a id="a-QC"></a>我乃宣说灭内外入所生六识名之为常，<a id="a-QD"></a>以是常故名之为我，<a id="a-QE"></a>有常我故名之为乐，<a id="a-QF"></a>常我乐故名之为净。<a id="a-QG"></a>善男子，<a id="a-QH"></a>众生厌苦断是苦因，<a id="a-QI"></a>自在远离是名为我，<a id="a-QJ"></a>以是因缘，<a id="a-QK"></a>我今宣说常乐我净。<a id="a-QL"></a>”</p>
  <p id="aQM">先尼言：<a id="a-QN"></a>“世尊，<a id="a-QO"></a>唯愿大慈为我宣说，<a id="a-QP"></a>我当云何获得如是常乐我净？<a id="a-QQ"></a>”</p>
  <p id="aQR">佛言：<a id="a-QS"></a>“善男子，<a id="a-QT"></a>一切世间从本已来，<a id="a-QU"></a>具足大慢、<a id="a-QV"></a>能增长慢，<a id="a-QW"></a>亦复造作慢因、<a id="a-QX"></a>慢业，<a id="a-QY"></a>是故今者受慢果报，<a id="a-QZ"></a>不能远离一切烦恼得常乐我净。<a id="a-Qa"></a>若诸众生欲得远离一切烦恼，<a id="a-Qb"></a>先当离慢。<a id="a-Qc"></a>”</p>
  <p id="aQd">先尼言：<a id="a-Qe"></a>“世尊，<a id="a-Qf"></a>如是，<a id="a-Qg"></a>如是，<a id="a-Qh"></a>诚如圣教。<a id="a-Qi"></a>我先有慢，<a id="a-Qj"></a>因慢因缘故称如来尔瞿昙姓。<a id="a-Qk"></a>我今已离如是大慢，<a id="a-Ql"></a>是故诚心启请求法，<a id="a-Qm"></a>云何当得常乐我净？<a id="a-Qn"></a>”</p>
  <p id="aQo">佛言：<a id="a-Qp"></a>“善男子，<a id="a-Qq"></a>谛听！<a id="a-Qr"></a>谛听！<a id="a-Qs"></a>今当为汝分别解说。<a id="a-Qt"></a>善男子，<a id="a-Qu"></a>若能非自、<a id="a-Qv"></a>非他、<a id="a-Qw"></a>非众生者，<a id="a-Qx"></a>远离是法。<a id="a-Qy"></a>”</p>
  <p id="aQz">先尼言：<a id="a-R0"></a>“世尊，<a id="a-R1"></a>我已知解得正法眼。<a id="a-R2"></a>”</p>
  <p id="aR3">佛言：<a id="a-R4"></a>“善男子，<a id="a-R5"></a>汝云何知已解已得正法眼？<a id="a-R6"></a>”</p>
  <p id="aR7">“世尊，<a id="a-R8"></a>所言色者，<a id="a-R9"></a>非自、<a id="a-RA"></a>非他、<a id="a-RB"></a>非诸众生，<a id="a-RC"></a>乃至识亦复如是。<a id="a-RD"></a>我如是观，<a id="a-RE"></a>得正法眼。<a id="a-RF"></a>世尊，<a id="a-RG"></a>我今甚乐出家修道，<a id="a-RH"></a>愿见听许。<a id="a-RI"></a>”</p>
  <p id="aRJ">佛言：<a id="a-RK"></a>“善来比丘。<a id="a-RL"></a>”即时具足清净梵行，<a id="a-RM"></a>证阿罗汉果。</p>
  <p id="aRN">外道众中复有梵志，<a id="a-RO"></a>姓迦葉氏，<a id="a-RP"></a>复作是言：<a id="a-RQ"></a>“瞿昙，<a id="a-RR"></a>身即是命，<a id="a-RS"></a>身异命异。<a id="a-RT"></a>”如来默然。<a id="a-RU"></a>第二、<a id="a-RV"></a>第三亦复如是。</p>
  <p id="aRW">梵志复言：<a id="a-RX"></a>“瞿昙，<a id="a-RY"></a>若人舍身，<a id="a-RZ"></a>未得后身，<a id="a-Ra"></a>于其中间岂可不名身异命异？<a id="a-Rb"></a>若是异者，<a id="a-Rc"></a>瞿昙何故默然不答？<a id="a-Rd"></a>”</p>
  <p id="aRe">“善男子，<a id="a-Rf"></a>我说身命，<a id="a-Rg"></a>皆从因缘，<a id="a-Rh"></a>非不因缘。<a id="a-Ri"></a>如身命，<a id="a-Rj"></a>一切法亦如是。<a id="a-Rk"></a>”</p>
  <p id="aRl">梵志复言：<a id="a-Rm"></a>“瞿昙，<a id="a-Rn"></a>我见世间有法不从因缘。<a id="a-Ro"></a>”</p>
  <p id="aRp">佛言：<a id="a-Rq"></a>“梵志，<a id="a-Rr"></a>汝云何见世间有法不从因缘？<a id="a-Rs"></a>”</p>
  <p id="aRt">梵志言：<a id="a-Ru"></a>“我见大火焚烧榛木，<a id="a-Rv"></a>风吹绝焰堕在余处，<a id="a-Rw"></a>是岂不名无因缘耶？<a id="a-Rx"></a>”</p>
  <p id="aRy">佛言：<a id="a-Rz"></a>“善男子，<a id="a-S0"></a>我说是火亦从因生，<a id="a-S1"></a>非不从因。<a id="a-S2"></a>”</p>
  <p id="aS3">梵志言：<a id="a-S4"></a>“瞿昙，<a id="a-S5"></a>绝焰去时不因薪炭，<a id="a-S6"></a>云何而言因于因缘？<a id="a-S7"></a>”</p>
  <p id="aS8">佛言：<a id="a-S9"></a>“善男子，<a id="a-SA"></a>虽无薪炭，<a id="a-SB"></a>因风而去，<a id="a-SC"></a>风因缘故，<a id="a-SD"></a>其焰不灭。<a id="a-SE"></a>”</p>
  <p id="aSF">“瞿昙，<a id="a-SG"></a>若人舍身，<a id="a-SH"></a>未得后身，<a id="a-SI"></a>中间寿命，<a id="a-SJ"></a>谁为因缘？<a id="a-SK"></a>”</p>
  <p id="aSL">佛言：<a id="a-SM"></a>“梵志，<a id="a-SN"></a>无明与爱而为因缘，<a id="a-SO"></a>是无明、<a id="a-SP"></a>爱二因缘故，<a id="a-SQ"></a>寿命得住。<a id="a-SR"></a>善男子，<a id="a-SS"></a>有因缘故，<a id="a-ST"></a>身即是命，<a id="a-SU"></a>命即是身；<a id="a-SV"></a>有因缘故，<a id="a-SW"></a>身异命异。<a id="a-SX"></a>智者不应一向而说身异命异。<a id="a-SY"></a>”</p>
  <p id="aSZ">梵志言：<a id="a-Sa"></a>“世尊，<a id="a-Sb"></a>唯愿为我分别解说，<a id="a-Sc"></a>令我了了得知因果。<a id="a-Sd"></a>”</p>
  <p id="aSe">佛言：<a id="a-Sf"></a>“梵志，<a id="a-Sg"></a>因即五阴，<a id="a-Sh"></a>果亦五阴。<a id="a-Si"></a>善男子，<a id="a-Sj"></a>若有众生不燃火者，<a id="a-Sk"></a>是则无烟。<a id="a-Sl"></a>”</p>
  <p id="aSm">梵志言：<a id="a-Sn"></a>“世尊，<a id="a-So"></a>我已知已，<a id="a-Sp"></a>我已解已。<a id="a-Sq"></a>”</p>
  <p id="aSr">佛言：<a id="a-Ss"></a>“善男子，<a id="a-St"></a>汝云何知？<a id="a-Su"></a>云何解？<a id="a-Sv"></a>”</p>
  <p id="aSw">“世尊，<a id="a-Sx"></a>火即烦恼，<a id="a-Sy"></a>能于地狱、<a id="a-Sz"></a>饿鬼、<a id="a-T0"></a>畜生人天烧燃。<a id="a-T1"></a>烟者即是烦恼果报，<a id="a-T2"></a>无常不净，<a id="a-T3"></a>臭秽可恶，<a id="a-T4"></a>是故名烟。<a id="a-T5"></a>若有众生不作烦恼，<a id="a-T6"></a>是人则无烦恼果报。<a id="a-T7"></a>是故如来说，<a id="a-T8"></a>不燃火则无有烟。<a id="a-T9"></a>世尊，<a id="a-TA"></a>我已正见，<a id="a-TB"></a>唯愿慈矜，<a id="a-TC"></a>听我出家。<a id="a-TD"></a>”</p>
  <p id="aTE">尔时，<a id="a-TF"></a>世尊告憍陈如：<a id="a-TG"></a>“听是梵志出家受戒。<a id="a-TH"></a>”</p>
  <p id="aTI">时憍陈如受佛敕已，<a id="a-TJ"></a>和合众僧听其出家受具足戒，<a id="a-TK"></a>经五日已得阿罗汉果。</p>
  <p id="aTL">外道众中复有梵志，<a id="a-TM"></a>名曰富那，<a id="a-TN"></a>复作是言：<a id="a-TO"></a>“瞿昙，<a id="a-TP"></a>汝见世间是常法已，<a id="a-TQ"></a>说言常耶？<a id="a-TR"></a>如是义者，<a id="a-TS"></a>实耶？<a id="a-TT"></a>虚耶？<a id="a-TU"></a>常、<a id="a-TV"></a>无常、<a id="a-TW"></a>亦常无常、<a id="a-TX"></a>非常非无常，<a id="a-TY"></a>有边、<a id="a-TZ"></a>无边、<a id="a-Ta"></a>亦有边亦无边、<a id="a-Tb"></a>非有边非无边，<a id="a-Tc"></a>是身是命、<a id="a-Td"></a>身异命异，<a id="a-Te"></a>如来灭后如去、<a id="a-Tf"></a>不如去、<a id="a-Tg"></a>亦如去不如去、<a id="a-Th"></a>非如去非不如去？<a id="a-Ti"></a>”</p>
  <p id="aTj">佛言：<a id="a-Tk"></a>“富那，<a id="a-Tl"></a>我不说世间常、<a id="a-Tm"></a>虚、<a id="a-Tn"></a>实，<a id="a-To"></a>常、<a id="a-Tp"></a>无常、<a id="a-Tq"></a>亦常无常、<a id="a-Tr"></a>非常非无常，<a id="a-Ts"></a>有边、<a id="a-Tt"></a>无边、<a id="a-Tu"></a>亦有边无边、<a id="a-Tv"></a>非有边非无边，<a id="a-Tw"></a>是身是命、<a id="a-Tx"></a>身异命异，<a id="a-Ty"></a>如来灭后如去、<a id="a-Tz"></a>不如去、<a id="a-U0"></a>亦如去不如去、<a id="a-U1"></a>非如去非不如去。<a id="a-U2"></a>”</p>
  <p id="aU3">富那复言：<a id="a-U4"></a>“瞿昙，<a id="a-U5"></a>今者见何罪过不作是说？<a id="a-U6"></a>”</p>
  <p id="aU7">佛言：<a id="a-U8"></a>“富那，<a id="a-U9"></a>若有人说世间是常，<a id="a-UA"></a>唯此为实，<a id="a-UB"></a>余妄语者，<a id="a-UC"></a>是名为见。<a id="a-UD"></a>见所见处，<a id="a-UE"></a>是名见行，<a id="a-UF"></a>是名见业，<a id="a-UG"></a>是名见著，<a id="a-UH"></a>是名见缚，<a id="a-UI"></a>是名见苦，<a id="a-UJ"></a>是名见取，<a id="a-UK"></a>是名见怖，<a id="a-UL"></a>是名见热，<a id="a-UM"></a>是名见缠。<a id="a-UN"></a>富那，<a id="a-UO"></a>凡夫之人为见所缠，<a id="a-UP"></a>不能远离生老病死，<a id="a-UQ"></a>回流六趣受无量苦，<a id="a-UR"></a>乃至非如去非不如去亦复如是。<a id="a-US"></a>富那，<a id="a-UT"></a>我见是见有如是过，<a id="a-UU"></a>是故不著，<a id="a-UV"></a>不为人说。<a id="a-UW"></a>”</p>
  <p id="aUX">“瞿昙，<a id="a-UY"></a>若见如是罪过不著不说。<a id="a-UZ"></a>瞿昙，<a id="a-Ua"></a>今者何见何著何所宣说？<a id="a-Ub"></a>”</p>
  <p id="aUc">佛言：<a id="a-Ud"></a>“善男子，<a id="a-Ue"></a>夫见著者名生死法，<a id="a-Uf"></a>如来已离生死法故，<a id="a-Ug"></a>是故不著。<a id="a-Uh"></a>善男子，<a id="a-Ui"></a>如来名为能见能说，<a id="a-Uj"></a>不名为著。<a id="a-Uk"></a>”</p>
  <p id="aUl">“瞿昙，<a id="a-Um"></a>云何能见？<a id="a-Un"></a>云何能说？<a id="a-Uo"></a>”</p>
  <p id="aUp">佛言：<a id="a-Uq"></a>“善男子，<a id="a-Ur"></a>我能明见苦集灭道，<a id="a-Us"></a>分别宣说如是四谛。<a id="a-Ut"></a>我见如是故能远离一切见、<a id="a-Uu"></a>一切爱、<a id="a-Uv"></a>一切流、<a id="a-Uw"></a>一切慢，<a id="a-Ux"></a>是故我具清净梵行，<a id="a-Uy"></a>无上寂静获得常身，<a id="a-Uz"></a>是身亦非东西南北。<a id="a-V0"></a>”</p>
  <p id="aV1">富那言：<a id="a-V2"></a>“瞿昙，<a id="a-V3"></a>何因缘故常身非是东西南北？<a id="a-V4"></a>”</p>
  <p id="aV5">佛言：<a id="a-V6"></a>“善男子，<a id="a-V7"></a>我今问汝，<a id="a-V8"></a>随汝意答。<a id="a-V9"></a>于意云何？<a id="a-VA"></a>善男子，<a id="a-VB"></a>如于汝前燃大火聚，<a id="a-VC"></a>当其燃时，<a id="a-VD"></a>汝知燃不？<a id="a-VE"></a>”</p>
  <p id="aVF">“如是，<a id="a-VG"></a>瞿昙。<a id="a-VH"></a>”</p>
  <p id="aVI">“是火灭时，<a id="a-VJ"></a>汝知灭不？<a id="a-VK"></a>”</p>
  <p id="aVL">“如是，<a id="a-VM"></a>瞿昙。<a id="a-VN"></a>”</p>
  <p id="aVO">“富那，<a id="a-VP"></a>若有人问：<a id="a-VQ"></a>‘汝前火聚，<a id="a-VR"></a>燃从何来？<a id="a-VS"></a>灭何所至？<a id="a-VT"></a>’当云何答？<a id="a-VU"></a>”</p>
  <p id="aVV">“瞿昙，<a id="a-VW"></a>若有问者，<a id="a-VX"></a>我当答言：<a id="a-VY"></a>‘是火生时，<a id="a-VZ"></a>赖于众缘。<a id="a-Va"></a>本缘已尽，<a id="a-Vb"></a>新缘未至，<a id="a-Vc"></a>是火则灭。<a id="a-Vd"></a>’”</p>
  <p id="aVe">“若复有问：<a id="a-Vf"></a>‘是火灭已，<a id="a-Vg"></a>至何方面？<a id="a-Vh"></a>’复云何答？<a id="a-Vi"></a>”</p>
  <p id="aVj">“瞿昙，<a id="a-Vk"></a>我当答言：<a id="a-Vl"></a>‘缘尽故灭，<a id="a-Vm"></a>不至方所。<a id="a-Vn"></a>’”</p>
  <p id="aVo">“善男子，<a id="a-Vp"></a>如来亦尔，<a id="a-Vq"></a>若有无常色乃至无常识因爱故燃，<a id="a-Vr"></a>燃者即受二十五有，<a id="a-Vs"></a>是故燃时可说是火东西南北；<a id="a-Vt"></a>现在爱灭，<a id="a-Vu"></a>二十五有果报不燃，<a id="a-Vv"></a>以不燃故不可说有东西南北。<a id="a-Vw"></a>善男子，<a id="a-Vx"></a>如来已灭无常之色至无常识，<a id="a-Vy"></a>是故身常。<a id="a-Vz"></a>身若是常，<a id="a-W0"></a>不得说有东西南北。<a id="a-W1"></a>”</p>
  <p id="aW2">富那言：<a id="a-W3"></a>“请说一喻，<a id="a-W4"></a>唯愿听采。<a id="a-W5"></a>”</p>
  <p id="aW6">佛言：<a id="a-W7"></a>“善哉！<a id="a-W8"></a>善哉！<a id="a-W9"></a>随意说之。<a id="a-WA"></a>”</p>
  <p id="aWB">“世尊，<a id="a-WC"></a>如大村外有娑罗林，<a id="a-WD"></a>中有一树，<a id="a-WE"></a>先林而生足一百年。<a id="a-WF"></a>是时林主，<a id="a-WG"></a>灌之以水随时修治，<a id="a-WH"></a>其树陈朽，<a id="a-WI"></a>皮肤枝叶悉皆脱落，<a id="a-WJ"></a>唯贞实在。<a id="a-WK"></a>如来亦尔，<a id="a-WL"></a>所有陈故悉已除尽，<a id="a-WM"></a>唯有一切真实法在。<a id="a-WN"></a>世尊，<a id="a-WO"></a>我今甚乐出家修道。<a id="a-WP"></a>”</p>
  <p id="aWQ">佛言：<a id="a-WR"></a>“善来比丘。<a id="a-WS"></a>”说是语已，<a id="a-WT"></a>即时出家漏尽证得阿罗汉果。</p>
 </body>
</html>