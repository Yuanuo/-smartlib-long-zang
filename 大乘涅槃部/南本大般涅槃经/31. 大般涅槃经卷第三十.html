<!doctype html>
<html id="z3IBTc2Kq" data-ver="1542">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第三十</h1>
  <h2 id="a2">师子吼菩萨品第二十三之六</h2>
  <p id="a3">师子吼菩萨言：<a id="a-4"></a>“世尊，<a id="a-5"></a>若一切业不定得果，<a id="a-6"></a>一切众生悉有佛性，<a id="a-7"></a>应当修习八圣道者，<a id="a-8"></a>何因缘故，<a id="a-9"></a>一切众生悉不得是大般涅槃？<a id="a-A"></a>世尊，<a id="a-B"></a>若一切众生有佛性者，<a id="a-C"></a>即当定得阿耨多罗三藐三菩提，<a id="a-D"></a>何须修习八圣道耶？<a id="a-E"></a>世尊，<a id="a-F"></a>如此经中说有病人，<a id="a-G"></a>若得医药及瞻病人随病饮食，<a id="a-H"></a>若使不得，<a id="a-I"></a>皆悉除差；<a id="a-J"></a>一切众生亦复如是，<a id="a-K"></a>若遇声闻及辟支佛、<a id="a-L"></a>诸佛菩萨、<a id="a-M"></a>诸善知识，<a id="a-N"></a>若闻说法修习圣道，<a id="a-O"></a>若不遇不闻不修习道，<a id="a-P"></a>悉当得成阿耨多罗三藐三菩提。<a id="a-Q"></a>何以故？<a id="a-R"></a>以佛性故。<a id="a-S"></a>世尊，<a id="a-T"></a>譬如日月无有能遮令不得至頞多山边，<a id="a-U"></a>四大河水不至大海，<a id="a-V"></a>一阐提等不至地狱；<a id="a-W"></a>一切众生亦复如是，<a id="a-X"></a>无有能遮令不得至阿耨多罗三藐三菩提。<a id="a-Y"></a>何以故？<a id="a-Z"></a>以佛性故。<a id="a-a"></a>世尊，<a id="a-b"></a>以是义故，<a id="a-c"></a>一切众生不须修道，<a id="a-d"></a>以佛性力故应得阿耨多罗三藐三菩提，<a id="a-e"></a>不以修习圣道力故。<a id="a-f"></a>世尊，<a id="a-g"></a>若一阐提、<a id="a-h"></a>犯四重禁、<a id="a-i"></a>五逆罪等，<a id="a-j"></a>不得阿耨多罗三藐三菩提者，<a id="a-k"></a>应须修习，<a id="a-l"></a>以因佛性定当得故，<a id="a-m"></a>非因修习然后得也。<a id="a-n"></a>世尊，<a id="a-o"></a>譬如磁石，<a id="a-p"></a>去铁虽远，<a id="a-q"></a>以其力故铁则随著；<a id="a-r"></a>众生佛性亦复如是，<a id="a-s"></a>是故不须勤修习道。<a id="a-t"></a>”</p>
  <p id="au">佛言：<a id="a-v"></a>“善哉！<a id="a-w"></a>善哉！<a id="a-x"></a>善男子，<a id="a-y"></a>如恒河边有七种人，<a id="a-z"></a>若为洗浴，<a id="a-10"></a>恐畏寇贼，<a id="a-11"></a>或为采华，<a id="a-12"></a>则入河中。<a id="a-13"></a>第一人者，<a id="a-14"></a>入水则没。<a id="a-15"></a>何以故？<a id="a-16"></a>羸无势力，<a id="a-17"></a>不习浮故。<a id="a-18"></a>第二人者，<a id="a-19"></a>虽没还出，<a id="a-1A"></a>出已复没。<a id="a-1B"></a>何以故？<a id="a-1C"></a>身力大故则能还出，<a id="a-1D"></a>不习浮故出已还没。<a id="a-1E"></a>第三人者，<a id="a-1F"></a>没已即出，<a id="a-1G"></a>出更不没。<a id="a-1H"></a>何以故？<a id="a-1I"></a>身重故没，<a id="a-1J"></a>力大故出，<a id="a-1K"></a>先习浮故出已即住。<a id="a-1L"></a>第四人者，<a id="a-1M"></a>入已便没，<a id="a-1N"></a>没已还出，<a id="a-1O"></a>出已即住，<a id="a-1P"></a>遍观四方。<a id="a-1Q"></a>何以故？<a id="a-1R"></a>重故则没，<a id="a-1S"></a>力大故还出，<a id="a-1T"></a>习浮则住，<a id="a-1U"></a>不知出处故观四方。<a id="a-1V"></a>第五人者，<a id="a-1W"></a>入已即没，<a id="a-1X"></a>没已还出，<a id="a-1Y"></a>出已即住，<a id="a-1Z"></a>住已观方，<a id="a-1a"></a>观已即去。<a id="a-1b"></a>何以故？<a id="a-1c"></a>为怖畏故。<a id="a-1d"></a>第六人者，<a id="a-1e"></a>入已即去，<a id="a-1f"></a>浅处则住。<a id="a-1g"></a>何以故？<a id="a-1h"></a>观贼近远故。<a id="a-1i"></a>第七人者，<a id="a-1j"></a>既至彼岸，<a id="a-1k"></a>登上大山无复恐怖，<a id="a-1l"></a>离诸怨贼受大快乐。</p>
  <p id="a1m">“善男子，<a id="a-1n"></a>生死大河亦复如是，<a id="a-1o"></a>有七种人畏烦恼贼故，<a id="a-1p"></a>发意欲渡生死大河，<a id="a-1q"></a>出家剃发，<a id="a-1r"></a>身被法服。<a id="a-1s"></a>既出家已亲近恶友，<a id="a-1t"></a>随顺其教，<a id="a-1u"></a>听受邪法，<a id="a-1v"></a>所谓众生身者即是五阴，<a id="a-1w"></a>五阴者即名五大，<a id="a-1x"></a>众生若死永断五大，<a id="a-1y"></a>断五大故，<a id="a-1z"></a>何须修习善恶诸业？<a id="a-20"></a>是故当知无有善恶及善恶报，<a id="a-21"></a>如是则名一阐提也。<a id="a-22"></a>一阐提者名断善根，<a id="a-23"></a>断善根故，<a id="a-24"></a>没生死河不能得出。<a id="a-25"></a>何以故？<a id="a-26"></a>恶业重故，<a id="a-27"></a>无信力故，<a id="a-28"></a>如恒河边第一人也。<a id="a-29"></a>善男子，<a id="a-2A"></a>一阐提辈有六因缘，<a id="a-2B"></a>没三恶道不能得出。<a id="a-2C"></a>何等为六？<a id="a-2D"></a>一者、<a id="a-2E"></a>恶心炽盛故，<a id="a-2F"></a>二者、<a id="a-2G"></a>不见后世故，<a id="a-2H"></a>三者、<a id="a-2I"></a>乐习烦恼故，<a id="a-2J"></a>四者、<a id="a-2K"></a>远离善根故，<a id="a-2L"></a>五者、<a id="a-2M"></a>恶业障隔故，<a id="a-2N"></a>六者、<a id="a-2O"></a>亲近恶知识故。<a id="a-2P"></a>复有五事没三恶道。<a id="a-2Q"></a>何等为五？<a id="a-2R"></a>一者、<a id="a-2S"></a>于比丘边作非法故，<a id="a-2T"></a>二者、<a id="a-2U"></a>比丘尼边作非法故，<a id="a-2V"></a>三者、<a id="a-2W"></a>自在用僧祇物故，<a id="a-2X"></a>四者、<a id="a-2Y"></a>母边作非法故，<a id="a-2Z"></a>五者、<a id="a-2a"></a>于五部僧互生是非故。<a id="a-2b"></a>复有五事没三恶道。<a id="a-2c"></a>何等为五？<a id="a-2d"></a>一者、<a id="a-2e"></a>常说无善恶果故，<a id="a-2f"></a>二者、<a id="a-2g"></a>杀发菩提心众生故，<a id="a-2h"></a>三者、<a id="a-2i"></a>喜说法师过失故，<a id="a-2j"></a>四者、<a id="a-2k"></a>法说非法、<a id="a-2l"></a>非法说法故，<a id="a-2m"></a>五者、<a id="a-2n"></a>为求法过而听受故。<a id="a-2o"></a>复有三事没三恶道。<a id="a-2p"></a>何等为三？<a id="a-2q"></a>一、<a id="a-2r"></a>谓如来无常永灭，<a id="a-2s"></a>二、<a id="a-2t"></a>谓正法无常迁变，<a id="a-2u"></a>三、<a id="a-2v"></a>谓僧宝可灭坏故。<a id="a-2w"></a>是故常没三恶道中。</p>
  <p id="a2x">“第二人者，<a id="a-2y"></a>发意欲渡生死大河，<a id="a-2z"></a>断善根故，<a id="a-30"></a>没不能出。<a id="a-31"></a>所言出者，<a id="a-32"></a>亲近善友则得信心。<a id="a-33"></a>信心者，<a id="a-34"></a>信施施果，<a id="a-35"></a>信善善果，<a id="a-36"></a>信恶恶果，<a id="a-37"></a>信生死苦无常败坏，<a id="a-38"></a>是名为信。<a id="a-39"></a>以得信心，<a id="a-3A"></a>修习净戒，<a id="a-3B"></a>受持读诵，<a id="a-3C"></a>书写解说，<a id="a-3D"></a>常行惠施，<a id="a-3E"></a>善修智慧。<a id="a-3F"></a>以钝根故复遇恶友，<a id="a-3G"></a>不能修习身、<a id="a-3H"></a>戒、<a id="a-3I"></a>心、<a id="a-3J"></a>慧，<a id="a-3K"></a>听受邪法。<a id="a-3L"></a>或值恶时，<a id="a-3M"></a>处恶国土，<a id="a-3N"></a>断诸善根。<a id="a-3O"></a>断善根故常没生死，<a id="a-3P"></a>如恒河边第二人也。</p>
  <p id="a3Q">“第三人者，<a id="a-3R"></a>发意欲渡生死大河，<a id="a-3S"></a>断善根故，<a id="a-3T"></a>于中沉没。<a id="a-3U"></a>亲近善友，<a id="a-3V"></a>得名为出。<a id="a-3W"></a>信于如来是一切智常恒无变，<a id="a-3X"></a>为众生故说无上道；<a id="a-3Y"></a>一切众生悉有佛性，<a id="a-3Z"></a>如来非灭，<a id="a-3a"></a>法僧亦尔无有灭坏；<a id="a-3b"></a>一阐提等不断其法，<a id="a-3c"></a>终不能得阿耨多罗三藐三菩提，<a id="a-3d"></a>要当远离然后乃得。<a id="a-3e"></a>以信心故，<a id="a-3f"></a>修习净戒，<a id="a-3g"></a>修净戒已，<a id="a-3h"></a>受持读诵书写解说十二部经，<a id="a-3i"></a>为诸众生广宣流布，<a id="a-3j"></a>乐于惠施，<a id="a-3k"></a>修习智慧。<a id="a-3l"></a>以利根故，<a id="a-3m"></a>坚住信慧，<a id="a-3n"></a>心无退转，<a id="a-3o"></a>如恒河边第三人也。</p>
  <p id="a3p">“第四人者，<a id="a-3q"></a>发意欲渡生死大河，<a id="a-3r"></a>断善根故，<a id="a-3s"></a>于中沉没。<a id="a-3t"></a>亲近善友，<a id="a-3u"></a>故得信心，<a id="a-3v"></a>是名为出。<a id="a-3w"></a>得信心故，<a id="a-3x"></a>受持读诵书写解说十二部经，<a id="a-3y"></a>为众生故广宣流布，<a id="a-3z"></a>乐于惠施，<a id="a-40"></a>修习智慧。<a id="a-41"></a>以利根故，<a id="a-42"></a>坚住信慧，<a id="a-43"></a>心无退转，<a id="a-44"></a>遍观四方。<a id="a-45"></a>四方者，<a id="a-46"></a>四沙门果。<a id="a-47"></a>如恒河边第四人也。</p>
  <p id="a48">“第五人者，<a id="a-49"></a>发意欲渡生死大河，<a id="a-4A"></a>断善根故，<a id="a-4B"></a>于中沉没。<a id="a-4C"></a>亲近善友，<a id="a-4D"></a>故得信心，<a id="a-4E"></a>是名为出。<a id="a-4F"></a>以信心故，<a id="a-4G"></a>受持读诵书写解说十二部经，<a id="a-4H"></a>为众生故广宣流布，<a id="a-4I"></a>乐于惠施，<a id="a-4J"></a>修习智慧。<a id="a-4K"></a>以利根故，<a id="a-4L"></a>坚住信慧，<a id="a-4M"></a>心无退转，<a id="a-4N"></a>无退转已即便前进。<a id="a-4O"></a>前进者谓辟支佛，<a id="a-4P"></a>虽能自渡，<a id="a-4Q"></a>不及众生，<a id="a-4R"></a>是名为去，<a id="a-4S"></a>如恒河边第五人也。</p>
  <p id="a4T">“第六人者，<a id="a-4U"></a>发意欲渡生死大河，<a id="a-4V"></a>断善根故，<a id="a-4W"></a>于中沉没。<a id="a-4X"></a>亲近善友，<a id="a-4Y"></a>获得信心，<a id="a-4Z"></a>得信心故名之为出。<a id="a-4a"></a>以信心故受持读诵书写解说十二部经，<a id="a-4b"></a>为众生故广宣流布，<a id="a-4c"></a>乐于惠施，<a id="a-4d"></a>修习智慧。<a id="a-4e"></a>以利根故，<a id="a-4f"></a>坚住信慧，<a id="a-4g"></a>心无退转，<a id="a-4h"></a>无退转已即复前进遂到浅处，<a id="a-4i"></a>到浅处已即住不去。<a id="a-4j"></a>住不去者所谓菩萨，<a id="a-4k"></a>为欲度脱诸众生故住观烦恼，<a id="a-4l"></a>如恒河边第六人也。</p>
  <p id="a4m">“第七人者，<a id="a-4n"></a>发意欲渡生死大河，<a id="a-4o"></a>断善根故，<a id="a-4p"></a>于中沉没。<a id="a-4q"></a>亲近善友，<a id="a-4r"></a>获得信心，<a id="a-4s"></a>得信心已是名为出。<a id="a-4t"></a>以信心故，<a id="a-4u"></a>受持读诵书写解说十二部经，<a id="a-4v"></a>为众生故广宣流布，<a id="a-4w"></a>乐于惠施，<a id="a-4x"></a>修习智慧。<a id="a-4y"></a>以利根故，<a id="a-4z"></a>坚住信慧，<a id="a-50"></a>心无退转，<a id="a-51"></a>无退转已即便前进，<a id="a-52"></a>既前进已得到彼岸，<a id="a-53"></a>登大高山离诸恐怖，<a id="a-54"></a>多受安乐。<a id="a-55"></a>善男子，<a id="a-56"></a>彼岸山者；<a id="a-57"></a>喻于如来；<a id="a-58"></a>受安乐者，<a id="a-59"></a>喻佛常住；<a id="a-5A"></a>大高山者，<a id="a-5B"></a>喻大涅槃。</p>
  <p id="a5C">“善男子，<a id="a-5D"></a>是恒河边如是诸人，<a id="a-5E"></a>悉具手足而不能渡。<a id="a-5F"></a>一切众生亦复如是，<a id="a-5G"></a>实有佛宝、<a id="a-5H"></a>法宝、<a id="a-5I"></a>僧宝，<a id="a-5J"></a>如来常说诸法要义，<a id="a-5K"></a>有八圣道、<a id="a-5L"></a>大般涅槃，<a id="a-5M"></a>而诸众生悉不能得。<a id="a-5N"></a>此非我咎，<a id="a-5O"></a>亦非圣道众生等过，<a id="a-5P"></a>当知悉是烦恼过恶。<a id="a-5Q"></a>以是义故，<a id="a-5R"></a>一切众生不得涅槃。<a id="a-5S"></a>善男子，<a id="a-5T"></a>譬如良医知病说药，<a id="a-5U"></a>病者不服，<a id="a-5V"></a>非医咎也。<a id="a-5W"></a>善男子，<a id="a-5X"></a>如有施主以其所有施一切人，<a id="a-5Y"></a>有不受者，<a id="a-5Z"></a>非施主咎。<a id="a-5a"></a>善男子，<a id="a-5b"></a>譬如日出，<a id="a-5c"></a>幽冥皆明，<a id="a-5d"></a>盲瞽之人不见道路，<a id="a-5e"></a>非日过也。<a id="a-5f"></a>善男子，<a id="a-5g"></a>如恒河水能除渴乏，<a id="a-5h"></a>渴者不饮，<a id="a-5i"></a>非水咎也。<a id="a-5j"></a>善男子，<a id="a-5k"></a>譬如大地，<a id="a-5l"></a>普生果实平等无二，<a id="a-5m"></a>农夫不种，<a id="a-5n"></a>非地过也。<a id="a-5o"></a>善男子，<a id="a-5p"></a>如来普为一切众生广开分别十二部经，<a id="a-5q"></a>众生不受，<a id="a-5r"></a>非如来咎。<a id="a-5s"></a>善男子，<a id="a-5t"></a>若修道者即得阿耨多罗三藐三菩提。</p>
  <p id="a5u">“善男子，<a id="a-5v"></a>汝言众生悉有佛性，<a id="a-5w"></a>应得阿耨多罗三藐三菩提，<a id="a-5x"></a>如磁石者。<a id="a-5y"></a>善哉！<a id="a-5z"></a>善哉！<a id="a-60"></a>以有佛性因缘力故，<a id="a-61"></a>得阿耨多罗三藐三菩提。<a id="a-62"></a>若言不须修圣道者，<a id="a-63"></a>是义不然。<a id="a-64"></a>善男子，<a id="a-65"></a>譬如有人行于旷野，<a id="a-66"></a>渴乏遇井，<a id="a-67"></a>其井极深，<a id="a-68"></a>虽不见水，<a id="a-69"></a>当知必有，<a id="a-6A"></a>是人方便求觅罐绠汲取则见；<a id="a-6B"></a>佛性亦尔，<a id="a-6C"></a>一切众生虽复有之，<a id="a-6D"></a>要须修习无漏圣道然后得见。<a id="a-6E"></a>善男子，<a id="a-6F"></a>如有胡麻则得见油，<a id="a-6G"></a>离诸方便则不得见，<a id="a-6H"></a>甘蔗亦尔。<a id="a-6I"></a>善男子，<a id="a-6J"></a>如三十三天、<a id="a-6K"></a>北郁单越，<a id="a-6L"></a>虽是有法，<a id="a-6M"></a>若无善业神通道力则不能见，<a id="a-6N"></a>地中草根及地下水，<a id="a-6O"></a>以地覆故，<a id="a-6P"></a>众生不见；<a id="a-6Q"></a>佛性亦尔，<a id="a-6R"></a>不修圣道故不得见。</p>
  <p id="a6S">“善男子，<a id="a-6T"></a>如汝所说，<a id="a-6U"></a>世有病人，<a id="a-6V"></a>若遇瞻病、<a id="a-6W"></a>良医、<a id="a-6X"></a>好药、<a id="a-6Y"></a>随病饮食，<a id="a-6Z"></a>及以不遇，<a id="a-6a"></a>悉得差者。<a id="a-6b"></a>善男子，<a id="a-6c"></a>我为六住诸菩萨等说如是义。<a id="a-6d"></a>善男子，<a id="a-6e"></a>譬如虚空，<a id="a-6f"></a>于诸众生非内非外，<a id="a-6g"></a>非内外故亦无挂碍，<a id="a-6h"></a>众生佛性亦复如是。<a id="a-6i"></a>善男子，<a id="a-6j"></a>譬如有人财在异方，<a id="a-6k"></a>虽不现前随意受用，<a id="a-6l"></a>有人问之则言我许。<a id="a-6m"></a>何以故？<a id="a-6n"></a>以定有故。<a id="a-6o"></a>众生佛性亦复如是，<a id="a-6p"></a>非此非彼，<a id="a-6q"></a>以定得故言一切有。<a id="a-6r"></a>善男子，<a id="a-6s"></a>譬如众生造作诸业，<a id="a-6t"></a>若善若恶，<a id="a-6u"></a>非内非外，<a id="a-6v"></a>如是业性非有非无，<a id="a-6w"></a>亦复非是本无今有，<a id="a-6x"></a>非无因出，<a id="a-6y"></a>非此作此受、<a id="a-6z"></a>此作彼受、<a id="a-70"></a>彼作彼受、<a id="a-71"></a>无作无受，<a id="a-72"></a>时节和合而得果报；<a id="a-73"></a>众生佛性亦复如是，<a id="a-74"></a>亦复非是本无今有，<a id="a-75"></a>非内非外、<a id="a-76"></a>非有非无、<a id="a-77"></a>非此非彼，<a id="a-78"></a>非余处来，<a id="a-79"></a>非无因缘，<a id="a-7A"></a>亦非一切众生不见，<a id="a-7B"></a>有诸菩萨时节因缘和合得见。<a id="a-7C"></a>时节者，<a id="a-7D"></a>所谓十住菩萨摩诃萨修八圣道，<a id="a-7E"></a>于诸众生得平等心，<a id="a-7F"></a>尔时得见，<a id="a-7G"></a>不名为作。</p>
  <p id="a7H">“善男子，<a id="a-7I"></a>汝言如磁石者，<a id="a-7J"></a>是义不然。<a id="a-7K"></a>何以故？<a id="a-7L"></a>石不吸铁。<a id="a-7M"></a>所以者何？<a id="a-7N"></a>无心业故。<a id="a-7O"></a>善男子，<a id="a-7P"></a>异法有故异法出生，<a id="a-7Q"></a>异法无故异法灭坏，<a id="a-7R"></a>无有作者，<a id="a-7S"></a>无有坏者。<a id="a-7T"></a>善男子，<a id="a-7U"></a>犹如猛火不能焚薪，<a id="a-7V"></a>火出薪坏名为焚薪。<a id="a-7W"></a>善男子，<a id="a-7X"></a>譬如葵藿随日而转，<a id="a-7Y"></a>而是葵藿亦无敬心，<a id="a-7Z"></a>无识无业，<a id="a-7a"></a>异法性故而自回转。<a id="a-7b"></a>善男子，<a id="a-7c"></a>如芭蕉树因雷增长，<a id="a-7d"></a>是树无耳、<a id="a-7e"></a>无心意识，<a id="a-7f"></a>异法有故异法增长，<a id="a-7g"></a>异法无故异法灭坏。<a id="a-7h"></a>善男子，<a id="a-7i"></a>如阿叔迦树，<a id="a-7j"></a>女人摩触，<a id="a-7k"></a>华为之出，<a id="a-7l"></a>是树无心，<a id="a-7m"></a>亦无觉触，<a id="a-7n"></a>异法有故异法出生，<a id="a-7o"></a>异法无故异法灭坏。<a id="a-7p"></a>善男子，<a id="a-7q"></a>如橘得尸，<a id="a-7r"></a>果则滋多，<a id="a-7s"></a>而是橘树无心无触，<a id="a-7t"></a>异法有故异法滋多，<a id="a-7u"></a>异法无故异法灭坏。<a id="a-7v"></a>善男子，<a id="a-7w"></a>如安石榴，<a id="a-7x"></a>塼骨粪故，<a id="a-7y"></a>果实繁茂，<a id="a-7z"></a>安石榴树亦无心触，<a id="a-80"></a>异法有故异法出生，<a id="a-81"></a>异法无故异法灭坏。<a id="a-82"></a>善男子，<a id="a-83"></a>磁石吸铁亦复如是，<a id="a-84"></a>异法有故异法出生，<a id="a-85"></a>异法无故异法灭坏。<a id="a-86"></a>众生佛性亦复如是，<a id="a-87"></a>不能吸得阿耨多罗三藐三菩提。<a id="a-88"></a>善男子，<a id="a-89"></a>无明不能吸取诸行，<a id="a-8A"></a>行亦不能吸取识也，<a id="a-8B"></a>亦得名为无明缘行，<a id="a-8C"></a>行缘于识。<a id="a-8D"></a>有佛无佛，<a id="a-8E"></a>法界常住。</p>
  <p id="a8F">“善男子，<a id="a-8G"></a>若言佛性住众生中者。<a id="a-8H"></a>善男子，<a id="a-8I"></a>常法无住，<a id="a-8J"></a>若有住处即是无常。<a id="a-8K"></a>善男子，<a id="a-8L"></a>如十二因缘无定住处，<a id="a-8M"></a>若有住处，<a id="a-8N"></a>十二因缘不得名常；<a id="a-8O"></a>如来法身亦无住处，<a id="a-8P"></a>法界、<a id="a-8Q"></a>法入、<a id="a-8R"></a>法阴、<a id="a-8S"></a>虚空悉无住处，<a id="a-8T"></a>佛性亦尔，<a id="a-8U"></a>都无住处。<a id="a-8V"></a>善男子，<a id="a-8W"></a>譬如四大，<a id="a-8X"></a>力虽均等，<a id="a-8Y"></a>有坚、<a id="a-8Z"></a>有热、<a id="a-8a"></a>有湿、<a id="a-8b"></a>有动、<a id="a-8c"></a>有重、<a id="a-8d"></a>有轻、<a id="a-8e"></a>有赤、<a id="a-8f"></a>有白、<a id="a-8g"></a>有黄、<a id="a-8h"></a>有黑，<a id="a-8i"></a>而是四大亦无有业，<a id="a-8j"></a>异法界故各不相似；<a id="a-8k"></a>佛性亦尔，<a id="a-8l"></a>异法界故时至则现。<a id="a-8m"></a>善男子，<a id="a-8n"></a>一切众生不退佛性故名之为有，<a id="a-8o"></a>阿毗跋致故，<a id="a-8p"></a>以当有故，<a id="a-8q"></a>决定得故，<a id="a-8r"></a>定当见故，<a id="a-8s"></a>是故名为一切众生悉有佛性。</p>
  <p id="a8t">“善男子，<a id="a-8u"></a>譬如有王告一大臣：<a id="a-8v"></a>‘汝牵一象以示盲者。<a id="a-8w"></a>’尔时，<a id="a-8x"></a>大臣受王敕已，<a id="a-8y"></a>多集众盲，<a id="a-8z"></a>以象示之。<a id="a-90"></a>时彼众盲各以手触，<a id="a-91"></a>大臣即还而白王言：<a id="a-92"></a>‘臣已示竟。<a id="a-93"></a>’尔时，<a id="a-94"></a>大王即唤众盲，<a id="a-95"></a>各各问言：<a id="a-96"></a>‘汝见象耶？<a id="a-97"></a>’众盲各言：<a id="a-98"></a>‘我已得见。<a id="a-99"></a>’王言：<a id="a-9A"></a>‘象为何类？<a id="a-9B"></a>’其触牙者即言象形如莱茯根，<a id="a-9C"></a>其触耳者言象如箕，<a id="a-9D"></a>其触头者言象如石，<a id="a-9E"></a>其触鼻者言象如杵，<a id="a-9F"></a>其触脚者言象如木臼，<a id="a-9G"></a>其触脊者言象如床，<a id="a-9H"></a>其触腹者言象如瓮，<a id="a-9I"></a>其触尾者言象如绳。<a id="a-9J"></a>善男子，<a id="a-9K"></a>如彼众盲不说象体亦非不说，<a id="a-9L"></a>若是众相悉非象者，<a id="a-9M"></a>离是之外更无别象。<a id="a-9N"></a>善男子，<a id="a-9O"></a>王喻如来应正遍知，<a id="a-9P"></a>臣喻方等《大涅槃经》，<a id="a-9Q"></a>象喻佛性，<a id="a-9R"></a>盲喻一切无明众生。<a id="a-9S"></a>是诸众生闻佛说已，<a id="a-9T"></a>或作是言：<a id="a-9U"></a>‘色是佛性。<a id="a-9V"></a>何以故？<a id="a-9W"></a>是色虽灭，<a id="a-9X"></a>次第相续，<a id="a-9Y"></a>是故获得无上如来三十二相如来色常。<a id="a-9Z"></a>如来色者常不断故，<a id="a-9a"></a>是故说色名为佛性。<a id="a-9b"></a>譬如真金，<a id="a-9c"></a>质虽迁变，<a id="a-9d"></a>色常不异，<a id="a-9e"></a>或时作钏、<a id="a-9f"></a>作钗、<a id="a-9g"></a>作盘，<a id="a-9h"></a>然其黄色初无改易；<a id="a-9i"></a>众生佛性亦复如是，<a id="a-9j"></a>质虽无常而色是常。<a id="a-9k"></a>以是故说色为佛性。<a id="a-9l"></a>’或有说言：<a id="a-9m"></a>‘受是佛性。<a id="a-9n"></a>何以故？<a id="a-9o"></a>受因缘故获得如来真实之乐。<a id="a-9p"></a>如来受者，<a id="a-9q"></a>谓毕竟受、<a id="a-9r"></a>第一义受。<a id="a-9s"></a>众生受性虽复无常，<a id="a-9t"></a>然其次第相续不断，<a id="a-9u"></a>是故获得如来常受。<a id="a-9v"></a>譬如有人姓憍尸迦，<a id="a-9w"></a>人虽无常而姓是常，<a id="a-9x"></a>经千万世无有改易，<a id="a-9y"></a>众生佛性亦复如是。<a id="a-9z"></a>以是故说受为佛性。<a id="a-A0"></a>’又有说言：<a id="a-A1"></a>‘想是佛性。<a id="a-A2"></a>何以故？<a id="a-A3"></a>想因缘故获得如来真实之想。<a id="a-A4"></a>如来想者，<a id="a-A5"></a>名无想想。<a id="a-A6"></a>无想想者，<a id="a-A7"></a>非众生想，<a id="a-A8"></a>非男女想，<a id="a-A9"></a>亦非色受想、<a id="a-AA"></a>行识想，<a id="a-AB"></a>非想断想。<a id="a-AC"></a>众生之想虽复无常，<a id="a-AD"></a>以想次第相续不断故，<a id="a-AE"></a>得如来常恒之想。<a id="a-AF"></a>善男子，<a id="a-AG"></a>譬如众生十二因缘，<a id="a-AH"></a>众生虽灭而因缘常，<a id="a-AI"></a>众生佛性亦复如是。<a id="a-AJ"></a>以是故说想为佛性。<a id="a-AK"></a>’又有说言：<a id="a-AL"></a>‘行为佛性。<a id="a-AM"></a>何以故？<a id="a-AN"></a>行名寿命，<a id="a-AO"></a>寿因缘故，<a id="a-AP"></a>获得如来常住寿命。<a id="a-AQ"></a>众生寿命虽复无常，<a id="a-AR"></a>而寿次第相续不断，<a id="a-AS"></a>故得如来真实常寿。<a id="a-AT"></a>善男子，<a id="a-AU"></a>譬如十二部经，<a id="a-AV"></a>听者说者虽复无常，<a id="a-AW"></a>而是经典常存不变，<a id="a-AX"></a>众生佛性亦复如是。<a id="a-AY"></a>以是故说行为佛性。<a id="a-AZ"></a>’又有说言：<a id="a-Aa"></a>‘识为佛性。<a id="a-Ab"></a>识因缘故获得如来平等之心。<a id="a-Ac"></a>众生意识虽复无常，<a id="a-Ad"></a>而识次第相续不断故，<a id="a-Ae"></a>得如来真实常心。<a id="a-Af"></a>如火热性，<a id="a-Ag"></a>火虽无常，<a id="a-Ah"></a>热非无常，<a id="a-Ai"></a>众生佛性亦复如是。<a id="a-Aj"></a>以是故说识为佛性。<a id="a-Ak"></a>’又有说言：<a id="a-Al"></a>‘离阴有我，<a id="a-Am"></a>我是佛性。<a id="a-An"></a>何以故？<a id="a-Ao"></a>我因缘故获得如来八自在我。<a id="a-Ap"></a>’有诸外道说言：<a id="a-Aq"></a>‘去来见闻悲喜语说为我。<a id="a-Ar"></a>’如是我相虽复无常，<a id="a-As"></a>而如来我真实是常。<a id="a-At"></a>善男子，<a id="a-Au"></a>如阴、<a id="a-Av"></a>入、<a id="a-Aw"></a>界，<a id="a-Ax"></a>虽复无常而名是常，<a id="a-Ay"></a>众生佛性亦复如是。<a id="a-Az"></a>善男子，<a id="a-B0"></a>如彼盲人各各说象，<a id="a-B1"></a>虽不得实，<a id="a-B2"></a>非不说象；<a id="a-B3"></a>说佛性者亦复如是，<a id="a-B4"></a>非即六法，<a id="a-B5"></a>不离六法。<a id="a-B6"></a>善男子，<a id="a-B7"></a>是故我说众生佛性，<a id="a-B8"></a>非色不离色乃至非我不离我。</p>
  <p id="aB9">“善男子，<a id="a-BA"></a>有诸外道，<a id="a-BB"></a>虽说有我而实无我。<a id="a-BC"></a>众生我者即是五阴，<a id="a-BD"></a>离阴之外，<a id="a-BE"></a>更无别我。<a id="a-BF"></a>善男子，<a id="a-BG"></a>譬如茎叶须台合为莲华，<a id="a-BH"></a>离是之外，<a id="a-BI"></a>更无别华，<a id="a-BJ"></a>众生我者亦复如是。<a id="a-BK"></a>善男子，<a id="a-BL"></a>譬如墙壁草木和合名之为舍，<a id="a-BM"></a>离是之外，<a id="a-BN"></a>更无别舍；<a id="a-BO"></a>如佉陀罗树、<a id="a-BP"></a>波罗奢树、<a id="a-BQ"></a>尼拘陀树、<a id="a-BR"></a>郁昙钵树和合为林，<a id="a-BS"></a>离是之外，<a id="a-BT"></a>更无别林；<a id="a-BU"></a>譬如车兵、<a id="a-BV"></a>象马步兵和合为军，<a id="a-BW"></a>离是之外，<a id="a-BX"></a>更无别军；<a id="a-BY"></a>譬如五色杂綖和合名之为绮，<a id="a-BZ"></a>离是之外，<a id="a-Ba"></a>更无别绮；<a id="a-Bb"></a>如四姓和合名为大众，<a id="a-Bc"></a>离是之外，<a id="a-Bd"></a>更无别众；<a id="a-Be"></a>众生我者亦复如是，<a id="a-Bf"></a>离五阴外，<a id="a-Bg"></a>更无别我。<a id="a-Bh"></a>善男子，<a id="a-Bi"></a>如来常住则名为我，<a id="a-Bj"></a>如来法身无边无碍，<a id="a-Bk"></a>不生不灭，<a id="a-Bl"></a>得八自在，<a id="a-Bm"></a>是名为我。<a id="a-Bn"></a>众生真实无如是我及以我所，<a id="a-Bo"></a>但以必定当得毕竟第一义空，<a id="a-Bp"></a>故名佛性。</p>
  <p id="aBq">“善男子，<a id="a-Br"></a>大慈大悲名为佛性。<a id="a-Bs"></a>何以故？<a id="a-Bt"></a>大慈大悲，<a id="a-Bu"></a>常随菩萨如影随形，<a id="a-Bv"></a>一切众生必定当得大慈大悲，<a id="a-Bw"></a>是故说言一切众生悉有佛性。<a id="a-Bx"></a>大慈大悲者名为佛性，<a id="a-By"></a>佛性者名为如来。<a id="a-Bz"></a>大喜大舍名为佛性。<a id="a-C0"></a>何以故？<a id="a-C1"></a>菩萨摩诃萨若不能舍二十五有，<a id="a-C2"></a>则不能得阿耨多罗三藐三菩提；<a id="a-C3"></a>以诸众生必当得故，<a id="a-C4"></a>是故说言一切众生悉有佛性。<a id="a-C5"></a>大喜大舍者即是佛性，<a id="a-C6"></a>佛性者即是如来。<a id="a-C7"></a>佛性者名大信心。<a id="a-C8"></a>何以故？<a id="a-C9"></a>以信心故，<a id="a-CA"></a>菩萨摩诃萨则能具足檀波罗蜜乃至般若波罗蜜；<a id="a-CB"></a>一切众生必定当得大信心故，<a id="a-CC"></a>是故说言一切众生悉有佛性。<a id="a-CD"></a>大信心者即是佛性，<a id="a-CE"></a>佛性者即是如来。<a id="a-CF"></a>佛性者名一子地。<a id="a-CG"></a>何以故？<a id="a-CH"></a>以一子地因缘故，<a id="a-CI"></a>菩萨则于一切众生得平等心；<a id="a-CJ"></a>一切众生必定当得一子地故，<a id="a-CK"></a>是故说言一切众生悉有佛性。<a id="a-CL"></a>一子地者即是佛性，<a id="a-CM"></a>佛性者即是如来。<a id="a-CN"></a>佛性者名第四力。<a id="a-CO"></a>何以故？<a id="a-CP"></a>以第四力因缘故，<a id="a-CQ"></a>菩萨则能教化众生；<a id="a-CR"></a>一切众生必定当得第四力故，<a id="a-CS"></a>是故说言一切众生悉有佛性。<a id="a-CT"></a>第四力者即是佛性，<a id="a-CU"></a>佛性者即是如来。<a id="a-CV"></a>佛性者名十二因缘。<a id="a-CW"></a>何以故？<a id="a-CX"></a>以因缘故如来常住；<a id="a-CY"></a>一切众生定有如是十二因缘，<a id="a-CZ"></a>是故说言一切众生悉有佛性。<a id="a-Ca"></a>十二因缘即是佛性，<a id="a-Cb"></a>佛性者即是如来。<a id="a-Cc"></a>佛性者名四无碍智，<a id="a-Cd"></a>以四无碍因缘故说字义无碍，<a id="a-Ce"></a>字义无碍故能化众生。<a id="a-Cf"></a>四无碍者即是佛性，<a id="a-Cg"></a>佛性者即是如来。<a id="a-Ch"></a>佛性者名顶三昧，<a id="a-Ci"></a>以修如是顶三昧故，<a id="a-Cj"></a>则能总摄一切佛法，<a id="a-Ck"></a>是故说言顶三昧者名为佛性。<a id="a-Cl"></a>十住菩萨修是三昧未得具足，<a id="a-Cm"></a>虽见佛性而不明了；<a id="a-Cn"></a>一切众生必定得故，<a id="a-Co"></a>是故说言一切众生悉有佛性。<a id="a-Cp"></a>善男子，<a id="a-Cq"></a>如上所说种种诸法，<a id="a-Cr"></a>一切众生定当得故，<a id="a-Cs"></a>是故说言一切众生悉有佛性。<a id="a-Ct"></a>善男子，<a id="a-Cu"></a>我若说色是佛性者，<a id="a-Cv"></a>众生闻已则生邪倒，<a id="a-Cw"></a>以邪倒故命终则生阿鼻地狱。<a id="a-Cx"></a>如来说法为断地狱，<a id="a-Cy"></a>是故不说色是佛性，<a id="a-Cz"></a>乃至说识亦复如是。</p>
  <p id="aD0">“善男子，<a id="a-D1"></a>若诸众生了佛性者则不须修道，<a id="a-D2"></a>十住菩萨修八圣道少见佛性，<a id="a-D3"></a>况不修者而得见耶？<a id="a-D4"></a>善男子，<a id="a-D5"></a>如文殊师利诸菩萨等，<a id="a-D6"></a>已无量世修习圣道了知佛性，<a id="a-D7"></a>云何声闻、<a id="a-D8"></a>辟支佛等能知佛性？<a id="a-D9"></a>若诸众生欲得了了知佛性者，<a id="a-DA"></a>应当一心受持读诵、<a id="a-DB"></a>书写解说、<a id="a-DC"></a>供养恭敬、<a id="a-DD"></a>尊重赞叹是涅槃经，<a id="a-DE"></a>见有受持乃至赞叹如是经者，<a id="a-DF"></a>应当以好房舍、<a id="a-DG"></a>衣服、<a id="a-DH"></a>饮食、<a id="a-DI"></a>卧具、<a id="a-DJ"></a>病瘦医药而供给之，<a id="a-DK"></a>兼复赞叹礼拜问讯。<a id="a-DL"></a>善男子，<a id="a-DM"></a>若有已于过去无量无边世中，<a id="a-DN"></a>亲近供养无量诸佛深种善根，<a id="a-DO"></a>然后乃得闻是经名。<a id="a-DP"></a>善男子，<a id="a-DQ"></a>佛性不可思议，<a id="a-DR"></a>佛法僧宝亦不可思议，<a id="a-DS"></a>一切众生悉有佛性而不能知，<a id="a-DT"></a>是亦不可思议，<a id="a-DU"></a>如来常乐我净之法亦不可思议，<a id="a-DV"></a>一切众生能信如是《大涅槃经》亦不可思议。<a id="a-DW"></a>”</p>
  <p id="aDX">师子吼菩萨言：<a id="a-DY"></a>“世尊，<a id="a-DZ"></a>如佛所说，<a id="a-Da"></a>一切众生能信如是《大涅槃经》不可思议者。<a id="a-Db"></a>世尊，<a id="a-Dc"></a>是大众中有八万五千亿人，<a id="a-Dd"></a>于是经中不生信心。<a id="a-De"></a>是故有能信是经者，<a id="a-Df"></a>名不可思议。<a id="a-Dg"></a>”</p>
  <p id="aDh">“善男子，<a id="a-Di"></a>如是诸人于未来世，<a id="a-Dj"></a>亦当定得信是经典，<a id="a-Dk"></a>见于佛性，<a id="a-Dl"></a>得阿耨多罗三藐三菩提。<a id="a-Dm"></a>”</p>
  <p id="aDn">师子吼言：<a id="a-Do"></a>“世尊，<a id="a-Dp"></a>云何不退菩萨自知决定有不退心？<a id="a-Dq"></a>”</p>
  <p id="aDr">佛言：<a id="a-Ds"></a>“善男子，<a id="a-Dt"></a>菩萨摩诃萨当以苦行自试其心，<a id="a-Du"></a>日食一胡麻，<a id="a-Dv"></a>经一七日，<a id="a-Dw"></a>粳米、<a id="a-Dx"></a>绿豆、<a id="a-Dy"></a>麻子、<a id="a-Dz"></a>粟[序-予+禾]及以白豆亦复如是。<a id="a-E0"></a>各一七日食一麻时，<a id="a-E1"></a>作是思惟：<a id="a-E2"></a>‘如是苦行都无利益，<a id="a-E3"></a>无利益事尚能为之，<a id="a-E4"></a>况有利益而当不作？<a id="a-E5"></a>于无利益，<a id="a-E6"></a>心能堪忍，<a id="a-E7"></a>不退不转，<a id="a-E8"></a>是故定得阿耨多罗三藐三菩提。<a id="a-E9"></a>’如是等日修苦行时，<a id="a-EA"></a>一切皮肉消瘦皱减，<a id="a-EB"></a>如断生瓠置之日中，<a id="a-EC"></a>其目却陷如井底星，<a id="a-ED"></a>肉尽肋出如朽草屋，<a id="a-EE"></a>脊骨连现如重线塼，<a id="a-EF"></a>所坐之处如马蹄迹，<a id="a-EG"></a>欲坐则伏，<a id="a-EH"></a>欲起则偃。<a id="a-EI"></a>虽受如是无利益苦，<a id="a-EJ"></a>然不退于菩提之心。</p>
  <p id="aEK">“复次，<a id="a-EL"></a>善男子，<a id="a-EM"></a>菩萨摩诃萨为破众苦施安乐故，<a id="a-EN"></a>乃至能舍内外财物及其身命如弃刍草。<a id="a-EO"></a>若能不惜是身命者，<a id="a-EP"></a>如是菩萨自知必定有不退心：<a id="a-EQ"></a>‘我定当得阿耨多罗三藐三菩提。<a id="a-ER"></a>’复次，<a id="a-ES"></a>菩萨为法因缘，<a id="a-ET"></a>剜身为灯，<a id="a-EU"></a>氎缠皮肉，<a id="a-EV"></a>酥油灌之，<a id="a-EW"></a>烧以为炷。<a id="a-EX"></a>菩萨尔时受是大苦，<a id="a-EY"></a>自呵其心而作是言：<a id="a-EZ"></a>‘如是苦者于地狱苦，<a id="a-Ea"></a>百千万分犹未及一。<a id="a-Eb"></a>汝于无量百千劫中，<a id="a-Ec"></a>受大苦恼都无利益。<a id="a-Ed"></a>汝若不能受是轻苦，<a id="a-Ee"></a>云何而能于地狱中救苦众生？<a id="a-Ef"></a>’菩萨摩诃萨作是观时，<a id="a-Eg"></a>身不觉苦，<a id="a-Eh"></a>其心不退不动不转。<a id="a-Ei"></a>菩萨尔时应深自知：<a id="a-Ej"></a>‘我定当得阿耨多罗三藐三菩提。<a id="a-Ek"></a>’善男子，<a id="a-El"></a>菩萨尔时具足烦恼未有断者，<a id="a-Em"></a>为法因缘能以头目髓脑手足血肉施人，<a id="a-En"></a>以钉钉身，<a id="a-Eo"></a>投岩赴火。<a id="a-Ep"></a>菩萨尔时，<a id="a-Eq"></a>虽受如是无量众苦，<a id="a-Er"></a>若心不退不动不转，<a id="a-Es"></a>菩萨当知：<a id="a-Et"></a>‘我今定有不退之心，<a id="a-Eu"></a>当得阿耨多罗三藐三菩提。<a id="a-Ev"></a>’</p>
  <p id="aEw">“善男子，<a id="a-Ex"></a>菩萨摩诃萨为破一切众生苦恼，<a id="a-Ey"></a>愿作粗大畜生之身，<a id="a-Ez"></a>以身血肉施于众生。<a id="a-F0"></a>众生取时，<a id="a-F1"></a>复生怜愍，<a id="a-F2"></a>菩萨尔时闭气不喘示作死相，<a id="a-F3"></a>令彼取者不生杀害疑网之想。<a id="a-F4"></a>菩萨虽受畜生之身，<a id="a-F5"></a>终不造作畜生之业。<a id="a-F6"></a>何以故？<a id="a-F7"></a>善男子，<a id="a-F8"></a>菩萨既得不退心已，<a id="a-F9"></a>终不造作三恶道业。<a id="a-FA"></a>菩萨摩诃萨若未来世有微尘等恶业果报不定受者，<a id="a-FB"></a>以大愿力为众生故而悉受之。<a id="a-FC"></a>譬如病人为鬼所著藏隐身中，<a id="a-FD"></a>以咒力故即时相现，<a id="a-FE"></a>或语、<a id="a-FF"></a>或喜、<a id="a-FG"></a>或瞋、<a id="a-FH"></a>或骂、<a id="a-FI"></a>或啼、<a id="a-FJ"></a>或哭，<a id="a-FK"></a>菩萨摩诃萨未来之世三恶道业亦复如是。<a id="a-FL"></a>菩萨摩诃萨受熊身时，<a id="a-FM"></a>常为众生演说正法；<a id="a-FN"></a>或受迦宾阇罗鸟身，<a id="a-FO"></a>为诸众生说正法故；<a id="a-FP"></a>受瞿陀身、<a id="a-FQ"></a>鹿身、<a id="a-FR"></a>兔身、<a id="a-FS"></a>象身、<a id="a-FT"></a>羖羊、<a id="a-FU"></a>狝猴、<a id="a-FV"></a>白鸽、<a id="a-FW"></a>金翅鸟、<a id="a-FX"></a>龙蛇之身，<a id="a-FY"></a>受如是等畜生身时，<a id="a-FZ"></a>终不造作畜生恶业，<a id="a-Fa"></a>常为其余畜生众生演说正法，<a id="a-Fb"></a>令彼闻法速得转离畜生身故。<a id="a-Fc"></a>菩萨尔时虽受畜身，<a id="a-Fd"></a>不作恶业，<a id="a-Fe"></a>当知必定有不退心。</p>
  <p id="aFf">“菩萨摩诃萨于饥馑世见饿众生，<a id="a-Fg"></a>作龟鱼身无量由旬，<a id="a-Fh"></a>复作是愿：<a id="a-Fi"></a>‘愿诸众生取我肉时，<a id="a-Fj"></a>随取随生，<a id="a-Fk"></a>因食我肉离饥渴苦，<a id="a-Fl"></a>一切悉发阿耨多罗三藐三菩提心。<a id="a-Fm"></a>’菩萨发愿：<a id="a-Fn"></a>‘若有因我离饥渴者，<a id="a-Fo"></a>未来之世速得远离二十五有饥渴之患。<a id="a-Fp"></a>’菩萨摩诃萨受如是苦心不退者，<a id="a-Fq"></a>当知必定得阿耨多罗三藐三菩提。</p>
  <p id="aFr">“复次，<a id="a-Fs"></a>菩萨于疾疫世见病苦者，<a id="a-Ft"></a>作是思惟：<a id="a-Fu"></a>‘如药树王，<a id="a-Fv"></a>若有病者，<a id="a-Fw"></a>取根、<a id="a-Fx"></a>取茎、<a id="a-Fy"></a>取枝、<a id="a-Fz"></a>取叶、<a id="a-G0"></a>取华、<a id="a-G1"></a>取果、<a id="a-G2"></a>取皮、<a id="a-G3"></a>取肤，<a id="a-G4"></a>悉得愈病。<a id="a-G5"></a>愿我此身亦复如是，<a id="a-G6"></a>若有病者闻声触身，<a id="a-G7"></a>服食血肉乃至骨髓，<a id="a-G8"></a>病悉除愈。<a id="a-G9"></a>愿诸众生食我肉时，<a id="a-GA"></a>不生恶心，<a id="a-GB"></a>如食子肉。<a id="a-GC"></a>我治病已常为说法，<a id="a-GD"></a>愿彼信受，<a id="a-GE"></a>思惟转教。<a id="a-GF"></a>’复次，<a id="a-GG"></a>善男子，<a id="a-GH"></a>菩萨具足烦恼虽受身苦，<a id="a-GI"></a>其心不退不动不转，<a id="a-GJ"></a>当知必定得不退心，<a id="a-GK"></a>成阿耨多罗三藐三菩提。</p>
  <p id="aGL">“复次，<a id="a-GM"></a>善男子，<a id="a-GN"></a>若有众生为鬼所病，<a id="a-GO"></a>菩萨见已即作是言：<a id="a-GP"></a>‘愿作鬼身、<a id="a-GQ"></a>大身、<a id="a-GR"></a>健身、<a id="a-GS"></a>多眷属身，<a id="a-GT"></a>使彼闻见，<a id="a-GU"></a>病得除愈。<a id="a-GV"></a>’菩萨摩诃萨为众生故，<a id="a-GW"></a>勤修苦行，<a id="a-GX"></a>虽有烦恼不污其心。</p>
  <p id="aGY">“复次，<a id="a-GZ"></a>善男子，<a id="a-Ga"></a>菩萨摩诃萨虽复修行六波罗蜜，<a id="a-Gb"></a>亦复不求六度之果。<a id="a-Gc"></a>修行无上六波罗蜜时，<a id="a-Gd"></a>作是愿言：<a id="a-Ge"></a>‘我今以此六波罗蜜施一一众生，<a id="a-Gf"></a>一一众生受我施已，<a id="a-Gg"></a>悉令得成阿耨多罗三藐三菩提。<a id="a-Gh"></a>我亦自为六波罗蜜勤修苦行，<a id="a-Gi"></a>受诸苦恼。<a id="a-Gj"></a>当受苦时，<a id="a-Gk"></a>愿我不退菩提之心。<a id="a-Gl"></a>’善男子，<a id="a-Gm"></a>菩萨摩诃萨作是愿时，<a id="a-Gn"></a>是名不退菩提之相。</p>
  <p id="aGo">“复次，<a id="a-Gp"></a>善男子，<a id="a-Gq"></a>菩萨摩诃萨不可思议。<a id="a-Gr"></a>何以故？<a id="a-Gs"></a>菩萨摩诃萨深知生死多诸罪过，<a id="a-Gt"></a>观大涅槃有大功德，<a id="a-Gu"></a>为诸众生处在生死，<a id="a-Gv"></a>受种种苦，<a id="a-Gw"></a>心无退转，<a id="a-Gx"></a>是名菩萨不可思议。</p>
  <p id="aGy">“复次，<a id="a-Gz"></a>善男子，<a id="a-H0"></a>菩萨摩诃萨无有因缘而生怜愍，<a id="a-H1"></a>实不受恩而常施恩，<a id="a-H2"></a>虽施于恩而不求报，<a id="a-H3"></a>是故复名不可思议。</p>
  <p id="aH4">“复次，<a id="a-H5"></a>善男子，<a id="a-H6"></a>或有众生为自利益修诸苦行；<a id="a-H7"></a>菩萨摩诃萨为利他故修行苦行，<a id="a-H8"></a>是名自利，<a id="a-H9"></a>是故复名不可思议。</p>
  <p id="aHA">“复次，<a id="a-HB"></a>菩萨具足烦恼，<a id="a-HC"></a>为坏怨亲，<a id="a-HD"></a>所受诸苦修平等心，<a id="a-HE"></a>是故复名不可思议。</p>
  <p id="aHF">“复次，<a id="a-HG"></a>菩萨若见诸恶不善众生，<a id="a-HH"></a>若呵责、<a id="a-HI"></a>若软语、<a id="a-HJ"></a>若驱摈、<a id="a-HK"></a>若纵舍，<a id="a-HL"></a>有恶性者现为软语，<a id="a-HM"></a>有憍慢者现为大慢，<a id="a-HN"></a>而其内心实无憍慢，<a id="a-HO"></a>是名菩萨方便不可思议。</p>
  <p id="aHP">“复次，<a id="a-HQ"></a>菩萨具足烦恼，<a id="a-HR"></a>少财物时来求者多，<a id="a-HS"></a>心不迮小，<a id="a-HT"></a>是名菩萨不可思议。</p>
  <p id="aHU">“复次，<a id="a-HV"></a>菩萨于佛出时知佛功德，<a id="a-HW"></a>为众生故，<a id="a-HX"></a>于无佛处受边地身，<a id="a-HY"></a>如盲、<a id="a-HZ"></a>如聋、<a id="a-Ha"></a>如跛、<a id="a-Hb"></a>如癖，<a id="a-Hc"></a>是名菩萨不可思议。</p>
  <p id="aHd">“复次，<a id="a-He"></a>菩萨深知众生所有罪过，<a id="a-Hf"></a>为度脱故，<a id="a-Hg"></a>常与共行，<a id="a-Hh"></a>虽随其意，<a id="a-Hi"></a>罪垢不污，<a id="a-Hj"></a>是故复名不可思议。</p>
  <p id="aHk">“复次，<a id="a-Hl"></a>菩萨了了知见无众生相，<a id="a-Hm"></a>无烦恼污，<a id="a-Hn"></a>无修习道离烦恼者，<a id="a-Ho"></a>虽为菩提无菩提行，<a id="a-Hp"></a>亦无成就菩提行者，<a id="a-Hq"></a>无有受苦及破苦者，<a id="a-Hr"></a>而亦能为众生坏苦行菩提行，<a id="a-Hs"></a>是故复名不可思议。</p>
  <p id="aHt">“复次，<a id="a-Hu"></a>菩萨受后边身处兜率天，<a id="a-Hv"></a>是亦名为不可思议。<a id="a-Hw"></a>何以故？<a id="a-Hx"></a>兜率陀天欲界中胜，<a id="a-Hy"></a>在下天者其心放逸，<a id="a-Hz"></a>在上天者诸根闇钝，<a id="a-I0"></a>是故名胜。<a id="a-I1"></a>修施、<a id="a-I2"></a>修戒得上下身，<a id="a-I3"></a>修施、<a id="a-I4"></a>戒、<a id="a-I5"></a>定得兜率身。<a id="a-I6"></a>一切菩萨毁呰诸有，<a id="a-I7"></a>破坏诸有，<a id="a-I8"></a>终不造作兜率天业受彼天身。<a id="a-I9"></a>何以故？<a id="a-IA"></a>菩萨若处其余诸有，<a id="a-IB"></a>亦能教化成就众生。<a id="a-IC"></a>实无欲心而生欲界，<a id="a-ID"></a>是故复名不可思议。<a id="a-IE"></a>菩萨摩诃萨生兜率天，<a id="a-IF"></a>有三事胜：<a id="a-IG"></a>一者、<a id="a-IH"></a>命，<a id="a-II"></a>二者、<a id="a-IJ"></a>色，<a id="a-IK"></a>三者、<a id="a-IL"></a>名。<a id="a-IM"></a>菩萨摩诃萨实不求于命、<a id="a-IN"></a>色、<a id="a-IO"></a>名称，<a id="a-IP"></a>虽无求心而所得胜。<a id="a-IQ"></a>菩萨摩诃萨深乐涅槃，<a id="a-IR"></a>然有因亦胜，<a id="a-IS"></a>是故复名不可思议。<a id="a-IT"></a>菩萨摩诃萨如是三事虽胜诸天，<a id="a-IU"></a>而诸天等于菩萨所，<a id="a-IV"></a>终不生于瞋心、<a id="a-IW"></a>妒心、<a id="a-IX"></a>憍慢之心，<a id="a-IY"></a>常生喜心。<a id="a-IZ"></a>菩萨于天亦不憍慢，<a id="a-Ia"></a>是故复名不可思议。<a id="a-Ib"></a>菩萨摩诃萨不造命业，<a id="a-Ic"></a>而于彼天毕竟寿命，<a id="a-Id"></a>是名命胜。<a id="a-Ie"></a>亦无色业而妙色身光明遍满，<a id="a-If"></a>是名色胜。<a id="a-Ig"></a>菩萨摩诃萨处彼天宫，<a id="a-Ih"></a>不乐五欲，<a id="a-Ii"></a>唯为法事，<a id="a-Ij"></a>是故名称充满十方，<a id="a-Ik"></a>是名名胜，<a id="a-Il"></a>是故复名不可思议。<a id="a-Im"></a>菩萨摩诃萨下兜率天，<a id="a-In"></a>是时大地六种震动，<a id="a-Io"></a>是故复名不可思议。<a id="a-Ip"></a>何以故？<a id="a-Iq"></a>菩萨下时，<a id="a-Ir"></a>欲、<a id="a-Is"></a>色诸天悉来侍送，<a id="a-It"></a>发大音声赞叹菩萨，<a id="a-Iu"></a>以口风气故令地动。<a id="a-Iv"></a>复有菩萨人中象王，<a id="a-Iw"></a>人中象王名为龙王，<a id="a-Ix"></a>龙王初入胎时，<a id="a-Iy"></a>有诸龙王在此地下或怖或寤，<a id="a-Iz"></a>是故大地六种震动，<a id="a-J0"></a>是故复名不可思议。<a id="a-J1"></a>菩萨摩诃萨知入胎时、<a id="a-J2"></a>住时、<a id="a-J3"></a>出时，<a id="a-J4"></a>知父知母，<a id="a-J5"></a>不净不污，<a id="a-J6"></a>如帝释发青色宝珠，<a id="a-J7"></a>是故复名不可思议。</p>
  <p id="aJ8">“善男子，<a id="a-J9"></a>《大涅槃经》亦复如是不可思议。<a id="a-JA"></a>善男子，<a id="a-JB"></a>譬如大海有八不思议。<a id="a-JC"></a>何等为八？<a id="a-JD"></a>一者、<a id="a-JE"></a>渐渐转深，<a id="a-JF"></a>二者、<a id="a-JG"></a>深难得底，<a id="a-JH"></a>三者、<a id="a-JI"></a>同一碱味，<a id="a-JJ"></a>四者、<a id="a-JK"></a>潮不过限，<a id="a-JL"></a>五者、<a id="a-JM"></a>有种种宝藏，<a id="a-JN"></a>六者、<a id="a-JO"></a>大身众生在中居住，<a id="a-JP"></a>七者、<a id="a-JQ"></a>不宿死尸，<a id="a-JR"></a>八者、<a id="a-JS"></a>一切万流大雨投之不增不减。<a id="a-JT"></a>善男子，<a id="a-JU"></a>渐渐转深有三事。<a id="a-JV"></a>何等为三？<a id="a-JW"></a>一、<a id="a-JX"></a>众生福力，<a id="a-JY"></a>二者、<a id="a-JZ"></a>顺风而行，<a id="a-Ja"></a>三者、<a id="a-Jb"></a>河水入故。<a id="a-Jc"></a>乃至不增不减亦各有三。<a id="a-Jd"></a>是大涅槃微妙经典亦复如是，<a id="a-Je"></a>有八不可思议：</p>
  <p id="aJf">“一、<a id="a-Jg"></a>渐渐深。<a id="a-Jh"></a>所谓五戒、<a id="a-Ji"></a>十戒、<a id="a-Jj"></a>二百五十戒、<a id="a-Jk"></a>菩萨戒，<a id="a-Jl"></a>须陀洹果、<a id="a-Jm"></a>斯陀含果、<a id="a-Jn"></a>阿那含果、<a id="a-Jo"></a>阿罗汉果、<a id="a-Jp"></a>辟支佛果、<a id="a-Jq"></a>菩萨果、<a id="a-Jr"></a>阿耨多罗三藐三菩提果，<a id="a-Js"></a>是涅槃经说是等法是名渐渐深，<a id="a-Jt"></a>是故此经名渐渐深。</p>
  <p id="aJu">“二者、<a id="a-Jv"></a>深难得底。<a id="a-Jw"></a>如来世尊不生不灭，<a id="a-Jx"></a>不得阿耨多罗三藐三菩提，<a id="a-Jy"></a>不转法轮，<a id="a-Jz"></a>不食不受，<a id="a-K0"></a>不行惠施，<a id="a-K1"></a>是故名为常乐我净。<a id="a-K2"></a>一切众生悉有佛性，<a id="a-K3"></a>佛性非色不离于色，<a id="a-K4"></a>非受想行识乃至不离于识，<a id="a-K5"></a>是常可见，<a id="a-K6"></a>了因非作因。<a id="a-K7"></a>须陀洹乃至辟支佛当得阿耨多罗三藐三菩提。<a id="a-K8"></a>亦无烦恼，<a id="a-K9"></a>亦无住处，<a id="a-KA"></a>虽无烦恼不名为常，<a id="a-KB"></a>是故名深。<a id="a-KC"></a>复有甚深，<a id="a-KD"></a>于是经中，<a id="a-KE"></a>或时说我、<a id="a-KF"></a>或说无我，<a id="a-KG"></a>或时说常、<a id="a-KH"></a>或说无常，<a id="a-KI"></a>或时说净、<a id="a-KJ"></a>或说不净，<a id="a-KK"></a>或时说乐、<a id="a-KL"></a>或时说苦，<a id="a-KM"></a>或时说空、<a id="a-KN"></a>或说不空，<a id="a-KO"></a>或说一切有、<a id="a-KP"></a>或说一切无，<a id="a-KQ"></a>或说三乘、<a id="a-KR"></a>或说一乘，<a id="a-KS"></a>或说五阴即是佛性、<a id="a-KT"></a>金刚三昧及以中道、<a id="a-KU"></a>首楞严三昧、<a id="a-KV"></a>十二因缘、<a id="a-KW"></a>第一义空。<a id="a-KX"></a>慈悲平等于诸众生，<a id="a-KY"></a>顶智信心知诸根力，<a id="a-KZ"></a>一切法中无挂碍智，<a id="a-Ka"></a>虽有佛性不说决定，<a id="a-Kb"></a>是故名深。</p>
  <p id="aKc">“三者、<a id="a-Kd"></a>一味。<a id="a-Ke"></a>一切众生同有佛性，<a id="a-Kf"></a>皆同一乘，<a id="a-Kg"></a>同一解脱，<a id="a-Kh"></a>一因一果，<a id="a-Ki"></a>同一甘露，<a id="a-Kj"></a>一切当得常乐我净，<a id="a-Kk"></a>是名一味。</p>
  <p id="aKl">“四者、<a id="a-Km"></a>潮不过限。<a id="a-Kn"></a>如是经中制诸比丘，<a id="a-Ko"></a>不得受畜八不净物。<a id="a-Kp"></a>若我弟子有能受持读诵书写解说分别是大涅槃微妙经典，<a id="a-Kq"></a>宁失身命，<a id="a-Kr"></a>终不犯之，<a id="a-Ks"></a>是名潮不过限。</p>
  <p id="aKt">“五、<a id="a-Ku"></a>有种种宝藏。<a id="a-Kv"></a>是经即是无量宝藏，<a id="a-Kw"></a>所言宝者，<a id="a-Kx"></a>谓四念处、<a id="a-Ky"></a>四正勤、<a id="a-Kz"></a>四如意分、<a id="a-L0"></a>五根、<a id="a-L1"></a>五力、<a id="a-L2"></a>七觉分、<a id="a-L3"></a>八圣道分，<a id="a-L4"></a>婴儿行、<a id="a-L5"></a>圣行、<a id="a-L6"></a>梵行、<a id="a-L7"></a>天行，<a id="a-L8"></a>诸善方便，<a id="a-L9"></a>众生佛性，<a id="a-LA"></a>菩萨功德、<a id="a-LB"></a>如来功德、<a id="a-LC"></a>声闻功德、<a id="a-LD"></a>缘觉功德，<a id="a-LE"></a>六波罗蜜、<a id="a-LF"></a>无量三昧、<a id="a-LG"></a>无量智慧，<a id="a-LH"></a>是名宝藏。</p>
  <p id="aLI">“六者、<a id="a-LJ"></a>大身众生所居住处。<a id="a-LK"></a>大身众生者谓佛菩萨，<a id="a-LL"></a>大智慧故名大众生，<a id="a-LM"></a>大身故，<a id="a-LN"></a>大心故，<a id="a-LO"></a>大庄严故，<a id="a-LP"></a>大调伏故，<a id="a-LQ"></a>大方便故，<a id="a-LR"></a>大说法故，<a id="a-LS"></a>大势力故，<a id="a-LT"></a>大徒众故，<a id="a-LU"></a>大神通故，<a id="a-LV"></a>大慈悲故，<a id="a-LW"></a>常不变故，<a id="a-LX"></a>一切众生无挂碍故，<a id="a-LY"></a>容受一切诸众生故，<a id="a-LZ"></a>是名大身众生所居之处。</p>
  <p id="aLa">“七者、<a id="a-Lb"></a>不宿死尸。<a id="a-Lc"></a>死尸者，<a id="a-Ld"></a>谓一阐提、<a id="a-Le"></a>犯四重禁、<a id="a-Lf"></a>五无间罪、<a id="a-Lg"></a>诽谤方等，<a id="a-Lh"></a>非法说法，<a id="a-Li"></a>法说非法，<a id="a-Lj"></a>受畜八种不净之物，<a id="a-Lk"></a>佛物僧物随意而用，<a id="a-Ll"></a>或于比丘、<a id="a-Lm"></a>比丘尼所作非法事，<a id="a-Ln"></a>是名死尸。<a id="a-Lo"></a>是涅槃经离如是等，<a id="a-Lp"></a>是故名为不宿死尸。</p>
  <p id="aLq">“八者、<a id="a-Lr"></a>不增不减。<a id="a-Ls"></a>无边际故，<a id="a-Lt"></a>无始终故，<a id="a-Lu"></a>非色故，<a id="a-Lv"></a>非作故，<a id="a-Lw"></a>常住故，<a id="a-Lx"></a>不生灭故，<a id="a-Ly"></a>一切众生悉平等故，<a id="a-Lz"></a>一切法性同一性故，<a id="a-M0"></a>是名无增减。</p>
  <p id="aM1">“是故此经如彼大海有八不思议。<a id="a-M2"></a>”</p>
  <p id="aM3">师子吼言：<a id="a-M4"></a>“世尊，<a id="a-M5"></a>若言如来不生不灭名为深者，<a id="a-M6"></a>一切众生有四种生——卵生、<a id="a-M7"></a>胎生、<a id="a-M8"></a>湿生、<a id="a-M9"></a>化生。<a id="a-MA"></a>是四种生，<a id="a-MB"></a>人中具有。<a id="a-MC"></a>如施婆罗比丘、<a id="a-MD"></a>优婆施婆罗比丘、<a id="a-ME"></a>弥迦罗长者母、<a id="a-MF"></a>尼拘陀长者母、<a id="a-MG"></a>半阇罗长者母，<a id="a-MH"></a>各五百子同于卵生，<a id="a-MI"></a>当知人中则有卵生。<a id="a-MJ"></a>湿生者如佛所说，<a id="a-MK"></a>我于往昔作菩萨时，<a id="a-ML"></a>作顶生王及手生王；<a id="a-MM"></a>如今所说，<a id="a-MN"></a>庵罗树女、<a id="a-MO"></a>迦不多树女，<a id="a-MP"></a>当知人中则有湿生。<a id="a-MQ"></a>劫初之时，<a id="a-MR"></a>一切众生皆悉化生。<a id="a-MS"></a>如来世尊得八自在，<a id="a-MT"></a>何因缘故不化生耶？<a id="a-MU"></a>”</p>
  <p id="aMV">佛言：<a id="a-MW"></a>“善男子，<a id="a-MX"></a>一切众生四生所生，<a id="a-MY"></a>得圣法已，<a id="a-MZ"></a>不得如本卵生、<a id="a-Ma"></a>湿生。<a id="a-Mb"></a>善男子，<a id="a-Mc"></a>劫初众生皆悉化生，<a id="a-Md"></a>当尔之时佛不出世。<a id="a-Me"></a>善男子，<a id="a-Mf"></a>若有众生遇病苦时，<a id="a-Mg"></a>须医须药；<a id="a-Mh"></a>劫初之时众生化生，<a id="a-Mi"></a>虽有烦恼，<a id="a-Mj"></a>其病未发，<a id="a-Mk"></a>是故如来不出其世。<a id="a-Ml"></a>劫初众生身心非器，<a id="a-Mm"></a>是故如来不出其世。<a id="a-Mn"></a>善男子，<a id="a-Mo"></a>如来世尊所有事业胜诸众生，<a id="a-Mp"></a>所谓种姓、<a id="a-Mq"></a>眷属、<a id="a-Mr"></a>父母，<a id="a-Ms"></a>以殊胜故，<a id="a-Mt"></a>凡所说法，<a id="a-Mu"></a>人皆信受，<a id="a-Mv"></a>是故如来不受化生。<a id="a-Mw"></a>善男子，<a id="a-Mx"></a>一切众生父作子业，<a id="a-My"></a>子作父业，<a id="a-Mz"></a>如来世尊若受化身则无父母，<a id="a-N0"></a>若无父母，<a id="a-N1"></a>云何能令一切众生作诸善业？<a id="a-N2"></a>是故如来不受化身。<a id="a-N3"></a>善男子，<a id="a-N4"></a>佛正法中有二种护：<a id="a-N5"></a>一者、<a id="a-N6"></a>内，<a id="a-N7"></a>二者、<a id="a-N8"></a>外。<a id="a-N9"></a>内护者所谓禁戒，<a id="a-NA"></a>外护者族亲眷属。<a id="a-NB"></a>若佛如来受化身者则无外护，<a id="a-NC"></a>是故如来不受化身。<a id="a-ND"></a>善男子，<a id="a-NE"></a>有人恃姓而生憍慢，<a id="a-NF"></a>如来为破如是慢故，<a id="a-NG"></a>生在贵姓，<a id="a-NH"></a>不受化身。<a id="a-NI"></a>善男子，<a id="a-NJ"></a>如来世尊有真父母，<a id="a-NK"></a>父名净饭，<a id="a-NL"></a>母名摩耶，<a id="a-NM"></a>而诸众生犹言是幻，<a id="a-NN"></a>云何当受化生之身？<a id="a-NO"></a>若受化身，<a id="a-NP"></a>云何得有碎身舍利？<a id="a-NQ"></a>如来为益众生福德故碎其身而令供养，<a id="a-NR"></a>是故如来不受化身。<a id="a-NS"></a>一切诸佛悉无化生，<a id="a-NT"></a>云何独令我受化身？<a id="a-NU"></a>”</p>
  <p id="aNV">尔时，<a id="a-NW"></a>师子吼菩萨合掌长跪，<a id="a-NX"></a>右膝著地，<a id="a-NY"></a>以偈赞佛：</p>
  <p id="aNZ">“如来无量功德聚，<a id="a-Na"></a> 我今不能广宣说，</p>
  <p id="aNb">今为众生演一分，<a id="a-Nc"></a> 唯愿哀愍听我说。</p>
  <p id="aNd">众生无明闇中行，<a id="a-Ne"></a> 具受无边百种苦，</p>
  <p id="aNf">世尊能令远离之，<a id="a-Ng"></a> 是故世称为大悲。</p>
  <p id="aNh">众生往返生死绳，<a id="a-Ni"></a> 放逸迷荒无安乐，</p>
  <p id="aNj">如来能施众安乐，<a id="a-Nk"></a> 是故永断生死绳。</p>
  <p id="aNl">佛能施众安乐故，<a id="a-Nm"></a> 自于己乐不贪乐，</p>
  <p id="aNn">为诸众生修苦行，<a id="a-No"></a> 是故世间兴供养。</p>
  <p id="aNp">见他受苦身战动，<a id="a-Nq"></a> 处在地狱不觉痛，</p>
  <p id="aNr">为诸众生受大苦，<a id="a-Ns"></a> 是故无胜无有量。</p>
  <p id="aNt">如来为众修苦行，<a id="a-Nu"></a> 成就具足满六度，</p>
  <p id="aNv">心处邪风不倾动，<a id="a-Nw"></a> 是故能胜世大士。</p>
  <p id="aNx">众生常欲得安乐，<a id="a-Ny"></a> 而不知修安乐因，</p>
  <p id="aNz">如来能教令修习，<a id="a-O0"></a> 犹如慈父爱一子。</p>
  <p id="aO1">佛见众生烦恼患，<a id="a-O2"></a> 心苦如母念病子，</p>
  <p id="aO3">常思离病诸方便，<a id="a-O4"></a> 是故此身系属他。</p>
  <p id="aO5">一切众生行诸苦，<a id="a-O6"></a> 其心颠倒以为乐，</p>
  <p id="aO7">如来演说真苦乐，<a id="a-O8"></a> 是故称号为大悲。</p>
  <p id="aO9">世间皆处无明[穀-禾+卵]，<a id="a-OA"></a> 无有智嘴能破之，</p>
  <p id="aOB">如来智嘴能啄坏，<a id="a-OC"></a> 是故名为最大子。</p>
  <p id="aOD">不为三世所摄持，<a id="a-OE"></a> 无有名字及假号，</p>
  <p id="aOF">觉知涅槃甚深义，<a id="a-OG"></a> 是故称佛为大觉。</p>
  <p id="aOH">有河洄澓没众生，<a id="a-OI"></a> 无明所盲不知出，</p>
  <p id="aOJ">如来自渡能渡彼，<a id="a-OK"></a> 是故称佛大船师。</p>
  <p id="aOL">能知一切诸因果，<a id="a-OM"></a> 亦复通达尽灭道，</p>
  <p id="aON">常施众生病苦药，<a id="a-OO"></a> 是故世称大医王。</p>
  <p id="aOP">外道邪见说苦行，<a id="a-OQ"></a> 因是能得无上乐，</p>
  <p id="aOR">如来演说真乐行，<a id="a-OS"></a> 能令众生受快乐。</p>
  <p id="aOT">如来世尊破邪道，<a id="a-OU"></a> 开示众生正真路，</p>
  <p id="aOV">行是道者得安乐，<a id="a-OW"></a> 是故称佛为导师。</p>
  <p id="aOX">非自非他之所作，<a id="a-OY"></a> 亦非共作无因作，</p>
  <p id="aOZ">如来所说苦受事，<a id="a-Oa"></a> 胜于一切诸外道。</p>
  <p id="aOb">成就具足戒定慧，<a id="a-Oc"></a> 亦以此法教众生，</p>
  <p id="aOd">以法施时无妒吝，<a id="a-Oe"></a> 是故称佛无缘悲。</p>
  <p id="aOf">无所造作无因缘，<a id="a-Og"></a> 获得无因无果报，</p>
  <p id="aOh">是故一切诸智者，<a id="a-Oi"></a> 称说如来不求报。</p>
  <p id="aOj">常共世间放逸行，<a id="a-Ok"></a> 而身不为放逸污，</p>
  <p id="aOl">是故名为不思议，<a id="a-Om"></a> 世间八法不能污。</p>
  <p id="aOn">如来世尊无怨亲，<a id="a-Oo"></a> 是故其心常平等，</p>
  <p id="aOp">我师子吼赞大悲，<a id="a-Oq"></a> 能吼无量师子吼。<a id="a-Or"></a>”</p>
 </body>
</html>