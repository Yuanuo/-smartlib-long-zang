<!doctype html>
<html id="z3IBTc6Ks" data-ver="2120">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第三十二</h1>
  <h2 id="a2">迦葉菩萨品第二十四之二</h2>
  <p id="a3">“善男子，<a id="a-4"></a>如是诤讼是佛境界，<a id="a-5"></a>非诸声闻、<a id="a-6"></a>缘觉所知。<a id="a-7"></a>若人于是生疑心者，<a id="a-8"></a>犹能摧坏无量烦恼如须弥山。<a id="a-9"></a>若于是中生决定者，<a id="a-A"></a>是名执著。<a id="a-B"></a>”</p>
  <p id="aC">迦葉菩萨白佛言：<a id="a-D"></a>“世尊，<a id="a-E"></a>云何执著？<a id="a-F"></a>”</p>
  <p id="aG">佛言：<a id="a-H"></a>“善男子，<a id="a-I"></a>如是之人若从他闻，<a id="a-J"></a>若自寻经，<a id="a-K"></a>若他故教，<a id="a-L"></a>于所著事不能放舍，<a id="a-M"></a>是名执著。<a id="a-N"></a>”</p>
  <p id="aO">迦葉复言：<a id="a-P"></a>“世尊，<a id="a-Q"></a>如是执著，<a id="a-R"></a>为是善耶？<a id="a-S"></a>是不善乎？<a id="a-T"></a>”</p>
  <p id="aU">“善男子，<a id="a-V"></a>如是执著不名为善。<a id="a-W"></a>何以故？<a id="a-X"></a>不能摧坏诸疑网故。<a id="a-Y"></a>”</p>
  <p id="aZ">迦葉复言：<a id="a-a"></a>“世尊，<a id="a-b"></a>如是人者，<a id="a-c"></a>本自不疑，<a id="a-d"></a>云何说言不坏疑网？<a id="a-e"></a>”</p>
  <p id="af">“善男子，<a id="a-g"></a>夫不疑者，<a id="a-h"></a>即是疑也。<a id="a-i"></a>”</p>
  <p id="aj">“世尊，<a id="a-k"></a>若有人谓须陀洹人不堕三恶，<a id="a-l"></a>是人亦当名著、<a id="a-m"></a>名疑。<a id="a-n"></a>”</p>
  <p id="ao">“善男子，<a id="a-p"></a>是可名定，<a id="a-q"></a>不得名疑。<a id="a-r"></a>何以故？<a id="a-s"></a>善男子，<a id="a-t"></a>譬如有人先见人树，<a id="a-u"></a>后时夜行遥见杌根，<a id="a-v"></a>便生疑想：<a id="a-w"></a>‘人耶？<a id="a-x"></a>树耶？<a id="a-y"></a>’善男子，<a id="a-z"></a>如人先见比丘、<a id="a-10"></a>梵志，<a id="a-11"></a>后时于路遥见比丘，<a id="a-12"></a>即生疑想：<a id="a-13"></a>‘是沙门耶？<a id="a-14"></a>是梵志乎？<a id="a-15"></a>’善男子，<a id="a-16"></a>如人先见牛与水牛，<a id="a-17"></a>后遥见牛，<a id="a-18"></a>便生疑想：<a id="a-19"></a>‘彼是牛耶？<a id="a-1A"></a>是水牛乎？<a id="a-1B"></a>’善男子，<a id="a-1C"></a>一切众生先见二物后便生疑。<a id="a-1D"></a>何以故？<a id="a-1E"></a>心不了故。<a id="a-1F"></a>我亦不说须陀洹人有堕三恶、<a id="a-1G"></a>不堕三恶，<a id="a-1H"></a>是人何故生于疑心？<a id="a-1I"></a>”</p>
  <p id="a1J">迦葉言：<a id="a-1K"></a>“世尊，<a id="a-1L"></a>如佛所说，<a id="a-1M"></a>要先见已然后疑者。<a id="a-1N"></a>有人未见二种物时亦复生疑。<a id="a-1O"></a>何等是耶？<a id="a-1P"></a>所谓涅槃。<a id="a-1Q"></a>世尊，<a id="a-1R"></a>譬如有人路遇浊水，<a id="a-1S"></a>然未曾见而亦生疑：<a id="a-1T"></a>‘如是水者，<a id="a-1U"></a>深耶？<a id="a-1V"></a>浅耶？<a id="a-1W"></a>’是人未见，<a id="a-1X"></a>云何生疑？<a id="a-1Y"></a>”</p>
  <p id="a1Z">“善男子，<a id="a-1a"></a>夫涅槃者即是断苦，<a id="a-1b"></a>非涅槃者即是苦也。<a id="a-1c"></a>一切众生见有二种，<a id="a-1d"></a>见苦、<a id="a-1e"></a>非苦。<a id="a-1f"></a>苦非苦者，<a id="a-1g"></a>即是饥渴、<a id="a-1h"></a>寒热、<a id="a-1i"></a>瞋喜、<a id="a-1j"></a>病瘦安隐、<a id="a-1k"></a>老壮生死、<a id="a-1l"></a>系缚解脱、<a id="a-1m"></a>恩爱别离、<a id="a-1n"></a>怨憎聚会。<a id="a-1o"></a>众生见已即便生疑：<a id="a-1p"></a>‘当有毕竟远离如是苦恼事不？<a id="a-1q"></a>’是故众生于涅槃中而生疑也。<a id="a-1r"></a>汝意若谓是人先来未见浊水云何疑者，<a id="a-1s"></a>是义不然。<a id="a-1t"></a>何以故？<a id="a-1u"></a>是人先于余处见已，<a id="a-1v"></a>是故于此未曾到处而复生疑。<a id="a-1w"></a>”</p>
  <p id="a1x">“世尊，<a id="a-1y"></a>是人先见深浅处时已不生疑，<a id="a-1z"></a>于今何故而复生疑？<a id="a-20"></a>”</p>
  <p id="a21">佛言：<a id="a-22"></a>“善男子，<a id="a-23"></a>本未行故所以生疑，<a id="a-24"></a>是故我言不了故疑。<a id="a-25"></a>”</p>
  <p id="a26">迦葉菩萨白佛言：<a id="a-27"></a>“世尊，<a id="a-28"></a>如佛所说，<a id="a-29"></a>疑即是著，<a id="a-2A"></a>著即是疑，<a id="a-2B"></a>为是谁耶？<a id="a-2C"></a>”</p>
  <p id="a2D">“善男子，<a id="a-2E"></a>断善根者。<a id="a-2F"></a>”</p>
  <p id="a2G">迦葉言：<a id="a-2H"></a>“世尊，<a id="a-2I"></a>何等人辈能断善根？<a id="a-2J"></a>”</p>
  <p id="a2K">“善男子，<a id="a-2L"></a>若有聪明黠慧利根能善分别，<a id="a-2M"></a>远离善友，<a id="a-2N"></a>不听正法，<a id="a-2O"></a>不善思惟，<a id="a-2P"></a>不如法住，<a id="a-2Q"></a>如是之人能断善根，<a id="a-2R"></a>离是四事，<a id="a-2S"></a>心自思惟：<a id="a-2T"></a>‘无有施物。<a id="a-2U"></a>何以故？<a id="a-2V"></a>施者即是舍于财物。<a id="a-2W"></a>若施有报，<a id="a-2X"></a>当知施主常应贫穷。<a id="a-2Y"></a>何以故？<a id="a-2Z"></a>子果相似故。<a id="a-2a"></a>’是故说言无因无果。<a id="a-2b"></a>若如是说无因无果，<a id="a-2c"></a>是则名为断善根也。<a id="a-2d"></a>复作是念：<a id="a-2e"></a>‘施主、<a id="a-2f"></a>受者及以财物，<a id="a-2g"></a>三事无常，<a id="a-2h"></a>无有停住。<a id="a-2i"></a>若无停住，<a id="a-2j"></a>云何说言此是施主、<a id="a-2k"></a>受者、<a id="a-2l"></a>财物？<a id="a-2m"></a>若无受者，<a id="a-2n"></a>云何得果？<a id="a-2o"></a>以是义故，<a id="a-2p"></a>无因无果。<a id="a-2q"></a>’若如是说无因无果，<a id="a-2r"></a>当知是人能断善根。<a id="a-2s"></a>复作是念：<a id="a-2t"></a>‘施者施时有五事施，<a id="a-2u"></a>受者受已或时作善或作不善，<a id="a-2v"></a>而是施主亦复不得善不善果。<a id="a-2w"></a>如世间法，<a id="a-2x"></a>从子生果，<a id="a-2y"></a>果还作子，<a id="a-2z"></a>因即施主，<a id="a-30"></a>果即受者，<a id="a-31"></a>而是受者不能以此善不善法令施主得，<a id="a-32"></a>以是义故，<a id="a-33"></a>无因无果。<a id="a-34"></a>’若如是说无因无果，<a id="a-35"></a>当知是人能断善根。<a id="a-36"></a>复作是念：<a id="a-37"></a>‘无有施物。<a id="a-38"></a>何以故？<a id="a-39"></a>施物无记。<a id="a-3A"></a>若是无记，<a id="a-3B"></a>云何而得善果报耶？<a id="a-3C"></a>无善恶果即是无记。<a id="a-3D"></a>财若无记，<a id="a-3E"></a>当知即无善恶果报，<a id="a-3F"></a>是故无施无因无果。<a id="a-3G"></a>’若如是说无因无果，<a id="a-3H"></a>当知是人能断善根。<a id="a-3I"></a>复作是念：<a id="a-3J"></a>‘施者即意。<a id="a-3K"></a>若是意者，<a id="a-3L"></a>无见无对非是色法。<a id="a-3M"></a>若非是色，<a id="a-3N"></a>云何可施？<a id="a-3O"></a>是故无施无因无果。<a id="a-3P"></a>’若如是说无因无果，<a id="a-3Q"></a>当知是人能断善根。<a id="a-3R"></a>复作是念：<a id="a-3S"></a>‘施主若为佛像、<a id="a-3T"></a>天像、<a id="a-3U"></a>命过父母而行施者，<a id="a-3V"></a>即无受者。<a id="a-3W"></a>若无受者，<a id="a-3X"></a>应无果报。<a id="a-3Y"></a>若无果报，<a id="a-3Z"></a>是为无因。<a id="a-3a"></a>若无因者，<a id="a-3b"></a>是为无果。<a id="a-3c"></a>’若如是说无因无果，<a id="a-3d"></a>当知是人能断善根。</p>
  <p id="a3e">“复作是念：<a id="a-3f"></a>‘无父无母。<a id="a-3g"></a>若言父母是众生因生众生者，<a id="a-3h"></a>理应常生，<a id="a-3i"></a>无有断绝。<a id="a-3j"></a>何以故？<a id="a-3k"></a>因常有故。<a id="a-3l"></a>然不常生，<a id="a-3m"></a>是故当知无有父母。<a id="a-3n"></a>’复作是念：<a id="a-3o"></a>‘无父无母。<a id="a-3p"></a>何以故？<a id="a-3q"></a>若众生身因父母有，<a id="a-3r"></a>一人应具男女二根。<a id="a-3s"></a>然无具者，<a id="a-3t"></a>当知众生非因父母。<a id="a-3u"></a>’复作是念：<a id="a-3v"></a>‘非因父母而生众生。<a id="a-3w"></a>何以故？<a id="a-3x"></a>眼见众生不似父母，<a id="a-3y"></a>谓身色心威仪进止，<a id="a-3z"></a>是故父母非众生因。<a id="a-40"></a>’复作是念：<a id="a-41"></a>‘一切世间有四种无：<a id="a-42"></a>一者、<a id="a-43"></a>未生名无，<a id="a-44"></a>如泥团时，<a id="a-45"></a>未有瓶用；<a id="a-46"></a>二者、<a id="a-47"></a>灭已名无，<a id="a-48"></a>如瓶坏已，<a id="a-49"></a>是名为无；<a id="a-4A"></a>三者、<a id="a-4B"></a>各异互无，<a id="a-4C"></a>如牛中无马，<a id="a-4D"></a>马中无牛；<a id="a-4E"></a>四者、<a id="a-4F"></a>毕竟名无，<a id="a-4G"></a>如兔角龟毛。<a id="a-4H"></a>众生父母亦复如是，<a id="a-4I"></a>同此四无。<a id="a-4J"></a>若言父母众生因者，<a id="a-4K"></a>父母死时，<a id="a-4L"></a>子不必死，<a id="a-4M"></a>是故父母非众生因。<a id="a-4N"></a>’复作是念：<a id="a-4O"></a>‘若言父母众生因者，<a id="a-4P"></a>应因父母常生众生，<a id="a-4Q"></a>然而复有化生、<a id="a-4R"></a>湿生，<a id="a-4S"></a>是故当知非因父母生众生也。<a id="a-4T"></a>’复作是念：<a id="a-4U"></a>‘自有众生非因父母而得生长，<a id="a-4V"></a>譬如孔雀闻雷震声而便得娠，<a id="a-4W"></a>又如青雀饮雄雀泪而便得娠，<a id="a-4X"></a>如命命鸟见雄者舞即便得娠。<a id="a-4Y"></a>’作是念时，<a id="a-4Z"></a>如其不遇善知识者，<a id="a-4a"></a>当知是人能断善根。</p>
  <p id="a4b">“复作是念：<a id="a-4c"></a>‘一切世间无善恶果。<a id="a-4d"></a>何以故？<a id="a-4e"></a>有诸众生具十善法，<a id="a-4f"></a>乐于惠施，<a id="a-4g"></a>勤修功德，<a id="a-4h"></a>是人亦复疾病集身，<a id="a-4i"></a>中年夭丧，<a id="a-4j"></a>财物损失，<a id="a-4k"></a>多诸忧苦。<a id="a-4l"></a>有行十恶，<a id="a-4m"></a>悭贪嫉妒，<a id="a-4n"></a>懒惰懈怠，<a id="a-4o"></a>不修诸善，<a id="a-4p"></a>身安无病，<a id="a-4q"></a>终保年寿，<a id="a-4r"></a>多饶财宝，<a id="a-4s"></a>无诸愁苦。<a id="a-4t"></a>是故当知无善恶果。<a id="a-4u"></a>’复作是念：<a id="a-4v"></a>‘我亦曾闻诸圣人说，<a id="a-4w"></a>有人修善，<a id="a-4x"></a>命终多堕三恶道中；<a id="a-4y"></a>有人行恶，<a id="a-4z"></a>命终生于人天之中。<a id="a-50"></a>是故当知无善恶果。<a id="a-51"></a>’复作是念：<a id="a-52"></a>‘一切圣人有二种说，<a id="a-53"></a>或说杀生得善果报，<a id="a-54"></a>或说杀生得恶果报，<a id="a-55"></a>是故当知圣说不定。<a id="a-56"></a>圣若不定，<a id="a-57"></a>我云何定？<a id="a-58"></a>是故当知无善恶果。<a id="a-59"></a>’复作是念：<a id="a-5A"></a>‘一切世间无有圣人。<a id="a-5B"></a>何以故？<a id="a-5C"></a>若言圣人应得正道，<a id="a-5D"></a>一切众生具烦恼时修正道者，<a id="a-5E"></a>当知是人正道烦恼一时俱有。<a id="a-5F"></a>若一时有，<a id="a-5G"></a>当知正道不能破结。<a id="a-5H"></a>若无烦恼而修道者，<a id="a-5I"></a>如是正道为何所作？<a id="a-5J"></a>是故具烦恼者，<a id="a-5K"></a>道不能坏；<a id="a-5L"></a>不具烦恼，<a id="a-5M"></a>道则无用。<a id="a-5N"></a>是故当知一切世间无有圣人。<a id="a-5O"></a>’</p>
  <p id="a5P">“复作是念：<a id="a-5Q"></a>‘无明缘行乃至生缘老死，<a id="a-5R"></a>是十二因缘，<a id="a-5S"></a>一切众生等共有之。<a id="a-5T"></a>八圣道者，<a id="a-5U"></a>其性平等亦应如是，<a id="a-5V"></a>一人得时一切应得，<a id="a-5W"></a>一人修时应一切苦灭。<a id="a-5X"></a>何以故？<a id="a-5Y"></a>烦恼等故。<a id="a-5Z"></a>而今不得，<a id="a-5a"></a>是故当知无有正道。<a id="a-5b"></a>’复作是念：<a id="a-5c"></a>‘圣人皆有同凡夫法，<a id="a-5d"></a>所谓饮食、<a id="a-5e"></a>行住坐卧、<a id="a-5f"></a>睡眠喜笑、<a id="a-5g"></a>饥渴寒热、<a id="a-5h"></a>忧愁恐怖。<a id="a-5i"></a>若同凡夫如是事者，<a id="a-5j"></a>当知圣人不得圣道。<a id="a-5k"></a>若得圣道，<a id="a-5l"></a>应当永断如是等事。<a id="a-5m"></a>如是等事如其不断，<a id="a-5n"></a>当知无道。<a id="a-5o"></a>’复作是念：<a id="a-5p"></a>‘圣人有身受五欲乐，<a id="a-5q"></a>亦复骂辱挝打于人、<a id="a-5r"></a>嫉妒憍慢，<a id="a-5s"></a>受于苦乐作善恶业，<a id="a-5t"></a>是因缘故知无圣人。<a id="a-5u"></a>若有道者应断是事，<a id="a-5v"></a>是事不断，<a id="a-5w"></a>当知无道。<a id="a-5x"></a>’复作是念：<a id="a-5y"></a>‘多怜愍者名为圣人。<a id="a-5z"></a>何因缘故名为圣人？<a id="a-60"></a>道因缘故名为圣人。<a id="a-61"></a>若道性怜愍，<a id="a-62"></a>便应愍念一切众生，<a id="a-63"></a>不待修已然后方得。<a id="a-64"></a>如其无愍，<a id="a-65"></a>何故圣人因得圣道能怜愍耶？<a id="a-66"></a>是故当知世无圣道。<a id="a-67"></a>’复作是念：<a id="a-68"></a>‘一切四大不从因生。<a id="a-69"></a>众生等有是四大性，<a id="a-6A"></a>不观众生是边应到，<a id="a-6B"></a>彼不应到。<a id="a-6C"></a>若有圣道，<a id="a-6D"></a>性应如是，<a id="a-6E"></a>然今不尔，<a id="a-6F"></a>是故当知世无圣人。<a id="a-6G"></a>’复作是念：<a id="a-6H"></a>‘若诸圣人有一涅槃，<a id="a-6I"></a>当知是则无有圣人。<a id="a-6J"></a>何以故？<a id="a-6K"></a>不可得故。<a id="a-6L"></a>常住之法，<a id="a-6M"></a>理不可得，<a id="a-6N"></a>不可取舍。<a id="a-6O"></a>若诸圣人涅槃多者，<a id="a-6P"></a>是则无常。<a id="a-6Q"></a>何以故？<a id="a-6R"></a>可数法故。<a id="a-6S"></a>涅槃若一，<a id="a-6T"></a>一人得时，<a id="a-6U"></a>一切应得。<a id="a-6V"></a>涅槃若多，<a id="a-6W"></a>是则有边。<a id="a-6X"></a>如其有边，<a id="a-6Y"></a>云何名常？<a id="a-6Z"></a>若有说言涅槃体一，<a id="a-6a"></a>解脱是多，<a id="a-6b"></a>如盖是一，<a id="a-6c"></a>牙舌是多，<a id="a-6d"></a>是义不然。<a id="a-6e"></a>何以故？<a id="a-6f"></a>一一所得非一切得，<a id="a-6g"></a>亦有边故是应无常。<a id="a-6h"></a>若无常者，<a id="a-6i"></a>云何得名为涅槃耶？<a id="a-6j"></a>涅槃若无，<a id="a-6k"></a>谁为圣人？<a id="a-6l"></a>是故当知无有圣人。<a id="a-6m"></a>’复作是念：<a id="a-6n"></a>‘圣人之道，<a id="a-6o"></a>非因缘得。<a id="a-6p"></a>若圣人道非因缘得，<a id="a-6q"></a>何故一切不作圣人？<a id="a-6r"></a>若一切人非圣人者，<a id="a-6s"></a>当知是则无有圣人及以圣道。<a id="a-6t"></a>’复作是念：<a id="a-6u"></a>‘圣说正见有二因缘：<a id="a-6v"></a>一者、<a id="a-6w"></a>从他闻法，<a id="a-6x"></a>二者、<a id="a-6y"></a>内自思惟。<a id="a-6z"></a>是二因缘若从缘生，<a id="a-70"></a>所从生者复从缘生，<a id="a-71"></a>如是展转有无穷过。<a id="a-72"></a>若是二事不从缘生，<a id="a-73"></a>一切众生何故不得？<a id="a-74"></a>’作是观时能断善根。</p>
  <p id="a75">“善男子，<a id="a-76"></a>若有众生，<a id="a-77"></a>深见如是无因无果，<a id="a-78"></a>是人能断信等五根。<a id="a-79"></a>善男子，<a id="a-7A"></a>断善根者非是下劣愚钝之人，<a id="a-7B"></a>亦非天中及三恶道，<a id="a-7C"></a>破僧亦尔。<a id="a-7D"></a>”</p>
  <p id="a7E">迦葉菩萨白佛言：<a id="a-7F"></a>“世尊，<a id="a-7G"></a>如是之人何时当能还生善根？<a id="a-7H"></a>”</p>
  <p id="a7I">佛言：<a id="a-7J"></a>“善男子，<a id="a-7K"></a>是人二时还生善根，<a id="a-7L"></a>初入地狱，<a id="a-7M"></a>出地狱时。<a id="a-7N"></a>善男子，<a id="a-7O"></a>善有三种，<a id="a-7P"></a>过去、<a id="a-7Q"></a>现在、<a id="a-7R"></a>未来。<a id="a-7S"></a>若过去者，<a id="a-7T"></a>其性自灭，<a id="a-7U"></a>因虽灭尽，<a id="a-7V"></a>果报未熟，<a id="a-7W"></a>是故不名断过去果。<a id="a-7X"></a>断三世因，<a id="a-7Y"></a>故名为断。<a id="a-7Z"></a>”</p>
  <p id="a7a">迦葉菩萨白佛言：<a id="a-7b"></a>“世尊，<a id="a-7c"></a>若断三世因名断善根，<a id="a-7d"></a>断善根人即有佛性。<a id="a-7e"></a>如是佛性，<a id="a-7f"></a>为是过去？<a id="a-7g"></a>为是现在？<a id="a-7h"></a>为是未来？<a id="a-7i"></a>为遍三世？<a id="a-7j"></a>若过去者，<a id="a-7k"></a>云何名常？<a id="a-7l"></a>佛性亦常，<a id="a-7m"></a>是故当知非过去也。<a id="a-7n"></a>若未来者，<a id="a-7o"></a>云何名常？<a id="a-7p"></a>何故佛说一切众生必定当得？<a id="a-7q"></a>若必定得，<a id="a-7r"></a>云何言断？<a id="a-7s"></a>若现在者，<a id="a-7t"></a>复云何常？<a id="a-7u"></a>何故复言必定可见？<a id="a-7v"></a>如来亦说佛性有六：<a id="a-7w"></a>一常、<a id="a-7x"></a>二真、<a id="a-7y"></a>三实、<a id="a-7z"></a>四善、<a id="a-80"></a>五净、<a id="a-81"></a>六可见。<a id="a-82"></a>若断善根有佛性者，<a id="a-83"></a>则不得名断善根也。<a id="a-84"></a>若无佛性，<a id="a-85"></a>云何复言一切众生悉有佛性？<a id="a-86"></a>若言佛性亦有亦断，<a id="a-87"></a>云何如来复说是常？<a id="a-88"></a>”</p>
  <p id="a89">佛言：<a id="a-8A"></a>“善男子，<a id="a-8B"></a>如来世尊为众生故有四种答：<a id="a-8C"></a>一者、<a id="a-8D"></a>定答，<a id="a-8E"></a>二者、<a id="a-8F"></a>分别答，<a id="a-8G"></a>三者、<a id="a-8H"></a>随问答，<a id="a-8I"></a>四者、<a id="a-8J"></a>置答。</p>
  <p id="a8K">“善男子，<a id="a-8L"></a>云何定答？<a id="a-8M"></a>若问：<a id="a-8N"></a>‘恶业得善果耶？<a id="a-8O"></a>不善果乎？<a id="a-8P"></a>’是应定答：<a id="a-8Q"></a>‘得不善果。<a id="a-8R"></a>’善亦如是。<a id="a-8S"></a>若问：<a id="a-8T"></a>‘如来一切智不？<a id="a-8U"></a>’是应定答：<a id="a-8V"></a>‘是一切智。<a id="a-8W"></a>’若问：<a id="a-8X"></a>‘佛法是清净不？<a id="a-8Y"></a>’是应定答：<a id="a-8Z"></a>‘必定清净。<a id="a-8a"></a>’若问：<a id="a-8b"></a>‘如来弟子如法住不？<a id="a-8c"></a>’是应定答：<a id="a-8d"></a>‘有如法住。<a id="a-8e"></a>’是名定答。</p>
  <p id="a8f">“云何分别答？<a id="a-8g"></a>如我所说，<a id="a-8h"></a>四真谛法。<a id="a-8i"></a>云何为四？<a id="a-8j"></a>苦集灭道。<a id="a-8k"></a>何谓苦谛？<a id="a-8l"></a>有八苦故，<a id="a-8m"></a>名曰苦谛。<a id="a-8n"></a>云何集谛？<a id="a-8o"></a>五阴因故，<a id="a-8p"></a>名为集谛。<a id="a-8q"></a>云何灭谛？<a id="a-8r"></a>贪欲瞋痴毕竟尽故，<a id="a-8s"></a>名为灭谛。<a id="a-8t"></a>云何道谛？<a id="a-8u"></a>三十七助道法，<a id="a-8v"></a>名为道谛。<a id="a-8w"></a>是名分别答。</p>
  <p id="a8x">“云何随问答？<a id="a-8y"></a>如我所说：<a id="a-8z"></a>‘一切法无常。<a id="a-90"></a>’复有问言：<a id="a-91"></a>‘如来世尊为何法故说于无常？<a id="a-92"></a>’答言：<a id="a-93"></a>‘如来为有为法故说无常，<a id="a-94"></a>无我亦尔。<a id="a-95"></a>’如我所说：<a id="a-96"></a>‘一切法烧他。<a id="a-97"></a>’又问言：<a id="a-98"></a>‘如来世尊为何法故说一切烧？<a id="a-99"></a>’答言：<a id="a-9A"></a>‘如来为贪瞋痴说一切烧。<a id="a-9B"></a>’</p>
  <p id="a9C">“善男子，<a id="a-9D"></a>‘如来十力、<a id="a-9E"></a>四无所畏、<a id="a-9F"></a>大慈大悲三念处，<a id="a-9G"></a>首楞严等八万亿诸三昧门，<a id="a-9H"></a>三十二相、<a id="a-9I"></a>八十种好，<a id="a-9J"></a>五智印等三万五千诸三昧门，<a id="a-9K"></a>金刚定等四千二百诸三昧门，<a id="a-9L"></a>方便三昧无量无边，<a id="a-9M"></a>如是等法是佛佛性。<a id="a-9N"></a>如是佛性则有七事：<a id="a-9O"></a>一常、<a id="a-9P"></a>二我、<a id="a-9Q"></a>三乐、<a id="a-9R"></a>四净、<a id="a-9S"></a>五真、<a id="a-9T"></a>六实、<a id="a-9U"></a>七善。<a id="a-9V"></a>’是名分别答。<a id="a-9W"></a>善男子，<a id="a-9X"></a>‘后身菩萨佛性有六：<a id="a-9Y"></a>一常、<a id="a-9Z"></a>二净、<a id="a-9a"></a>三真、<a id="a-9b"></a>四实、<a id="a-9c"></a>五善、<a id="a-9d"></a>六少见。<a id="a-9e"></a>’是名分别答。<a id="a-9f"></a>如汝先问，<a id="a-9g"></a>断善根人有佛性者，<a id="a-9h"></a>‘是人亦有如来佛性，<a id="a-9i"></a>亦有后身佛性。<a id="a-9j"></a>是二佛性障未来故得名为无，<a id="a-9k"></a>毕竟得故得名为有。<a id="a-9l"></a>’是名分别答。<a id="a-9m"></a>‘如来佛性，<a id="a-9n"></a>非过去、<a id="a-9o"></a>非现在、<a id="a-9p"></a>非未来。<a id="a-9q"></a>后身佛性，<a id="a-9r"></a>现在未来少可见故得名现在，<a id="a-9s"></a>未具见故名为未来。<a id="a-9t"></a>如来未得阿耨多罗三藐三菩提时，<a id="a-9u"></a>佛性因故，<a id="a-9v"></a>亦是过去、<a id="a-9w"></a>现在、<a id="a-9x"></a>未来，<a id="a-9y"></a>果则不尔，<a id="a-9z"></a>有是三世，<a id="a-A0"></a>有非三世。<a id="a-A1"></a>后身菩萨，<a id="a-A2"></a>佛性因故，<a id="a-A3"></a>亦是过去、<a id="a-A4"></a>现在、<a id="a-A5"></a>未来，<a id="a-A6"></a>果亦如是。<a id="a-A7"></a>’是名分别答。<a id="a-A8"></a>‘九住菩萨，<a id="a-A9"></a>佛性六种：<a id="a-AA"></a>一常、<a id="a-AB"></a>二善、<a id="a-AC"></a>三真、<a id="a-AD"></a>四实、<a id="a-AE"></a>五净、<a id="a-AF"></a>六可见。<a id="a-AG"></a>佛性因故，<a id="a-AH"></a>亦是过去、<a id="a-AI"></a>现在、<a id="a-AJ"></a>未来，<a id="a-AK"></a>果亦如是。<a id="a-AL"></a>’是名分别答。<a id="a-AM"></a>‘八住菩萨，<a id="a-AN"></a>下至六住，<a id="a-AO"></a>佛性五事：<a id="a-AP"></a>一真、<a id="a-AQ"></a>二实、<a id="a-AR"></a>三净、<a id="a-AS"></a>四善、<a id="a-AT"></a>五可见。<a id="a-AU"></a>佛性因故，<a id="a-AV"></a>亦是过去、<a id="a-AW"></a>现在、<a id="a-AX"></a>未来，<a id="a-AY"></a>果亦如是。<a id="a-AZ"></a>’是名分别答。<a id="a-Aa"></a>‘五住菩萨下至初住，<a id="a-Ab"></a>佛性五事：<a id="a-Ac"></a>一真、<a id="a-Ad"></a>二实、<a id="a-Ae"></a>三净、<a id="a-Af"></a>四可见、<a id="a-Ag"></a>五善不善。<a id="a-Ah"></a>’善男子，<a id="a-Ai"></a>是五种佛性、<a id="a-Aj"></a>六种佛性、<a id="a-Ak"></a>七种佛性，<a id="a-Al"></a>断善根人必当得故，<a id="a-Am"></a>故得言有，<a id="a-An"></a>是名分别答。<a id="a-Ao"></a>若有说言断善根者，<a id="a-Ap"></a>定有佛性、<a id="a-Aq"></a>定无佛性，<a id="a-Ar"></a>是名置答。<a id="a-As"></a>”</p>
  <p id="aAt">迦葉菩萨言：<a id="a-Au"></a>“世尊，<a id="a-Av"></a>我闻不答乃名置答，<a id="a-Aw"></a>如来今者何因缘答而名置答？<a id="a-Ax"></a>”</p>
  <p id="aAy">“善男子，<a id="a-Az"></a>我亦不说置而不答乃说置答。<a id="a-B0"></a>善男子，<a id="a-B1"></a>如是置答，<a id="a-B2"></a>复有二种：<a id="a-B3"></a>一者、<a id="a-B4"></a>遮止，<a id="a-B5"></a>二者、<a id="a-B6"></a>莫著。<a id="a-B7"></a>以是义故，<a id="a-B8"></a>得名置答。<a id="a-B9"></a>”</p>
  <p id="aBA">迦葉菩萨白佛言：<a id="a-BB"></a>“世尊，<a id="a-BC"></a>如佛所说，<a id="a-BD"></a>云何名因亦是过去、<a id="a-BE"></a>现在、<a id="a-BF"></a>未来，<a id="a-BG"></a>果亦过去、<a id="a-BH"></a>现在、<a id="a-BI"></a>未来，<a id="a-BJ"></a>非是过去、<a id="a-BK"></a>现在、<a id="a-BL"></a>未来？<a id="a-BM"></a>”</p>
  <p id="aBN">佛言：<a id="a-BO"></a>“善男子，<a id="a-BP"></a>五阴二种：<a id="a-BQ"></a>一者、<a id="a-BR"></a>因，<a id="a-BS"></a>二者、<a id="a-BT"></a>果。<a id="a-BU"></a>是因五阴是过去、<a id="a-BV"></a>现在、<a id="a-BW"></a>未来，<a id="a-BX"></a>是果五阴亦是过去、<a id="a-BY"></a>现在、<a id="a-BZ"></a>未来，<a id="a-Ba"></a>亦非过去、<a id="a-Bb"></a>现在、<a id="a-Bc"></a>未来。<a id="a-Bd"></a>善男子，<a id="a-Be"></a>一切无明烦恼等结悉是佛性。<a id="a-Bf"></a>何以故？<a id="a-Bg"></a>佛性因故。<a id="a-Bh"></a>从无明行及诸烦恼得善五阴，<a id="a-Bi"></a>是名佛性，<a id="a-Bj"></a>从善五阴乃至获得阿耨多罗三藐三菩提。<a id="a-Bk"></a>是故我于经中先说，<a id="a-Bl"></a>众生佛性如杂血乳，<a id="a-Bm"></a>血者即是无明行等一切烦恼，<a id="a-Bn"></a>乳者即是善五阴也。<a id="a-Bo"></a>是故我说从诸烦恼及善五阴得阿耨多罗三藐三菩提。<a id="a-Bp"></a>如众生身皆从精血而得成就，<a id="a-Bq"></a>佛性亦尔。<a id="a-Br"></a>须陀洹人、<a id="a-Bs"></a>斯陀含人断少烦恼，<a id="a-Bt"></a>佛性如乳；<a id="a-Bu"></a>阿那含人，<a id="a-Bv"></a>佛性如酪；<a id="a-Bw"></a>阿罗汉人，<a id="a-Bx"></a>犹如生酥；<a id="a-By"></a>从辟支佛至十住菩萨，<a id="a-Bz"></a>犹如熟酥；<a id="a-C0"></a>如来佛性，<a id="a-C1"></a>犹如醍醐。<a id="a-C2"></a>善男子，<a id="a-C3"></a>现在烦恼为作障故，<a id="a-C4"></a>令诸众生不得睹见。<a id="a-C5"></a>如香山中有忍辱草，<a id="a-C6"></a>非一切牛皆能得食，<a id="a-C7"></a>佛性亦尔。<a id="a-C8"></a>是名分别答。<a id="a-C9"></a>”</p>
  <p id="aCA">迦葉菩萨白佛言：<a id="a-CB"></a>“世尊，<a id="a-CC"></a>五种、<a id="a-CD"></a>六种、<a id="a-CE"></a>七种佛性，<a id="a-CF"></a>若未来有者，<a id="a-CG"></a>云何说言断善根人有佛性耶？<a id="a-CH"></a>”</p>
  <p id="aCI">佛言：<a id="a-CJ"></a>“善男子，<a id="a-CK"></a>如诸众生，<a id="a-CL"></a>有过去业，<a id="a-CM"></a>因是业故，<a id="a-CN"></a>众生现在得受果报；<a id="a-CO"></a>有未来业，<a id="a-CP"></a>以未生故，<a id="a-CQ"></a>终不生果有现在烦恼。<a id="a-CR"></a>若无烦恼，<a id="a-CS"></a>一切众生应当了了现见佛性。<a id="a-CT"></a>是故断善根人，<a id="a-CU"></a>以现在世烦恼因缘能断善根，<a id="a-CV"></a>未来佛性力因缘故还生善根。<a id="a-CW"></a>”</p>
  <p id="aCX">迦葉言：<a id="a-CY"></a>“世尊，<a id="a-CZ"></a>未来云何能生善根？<a id="a-Ca"></a>”</p>
  <p id="aCb">“善男子，<a id="a-Cc"></a>犹如灯日，<a id="a-Cd"></a>虽复未生，<a id="a-Ce"></a>亦能破闇。<a id="a-Cf"></a>未来之生能生众生，<a id="a-Cg"></a>未来佛性亦复如是。<a id="a-Ch"></a>是名分别答。<a id="a-Ci"></a>”</p>
  <p id="aCj">迦葉菩萨白佛言：<a id="a-Ck"></a>“世尊，<a id="a-Cl"></a>若言五阴是佛性者，<a id="a-Cm"></a>云何说言众生佛性非内非外？<a id="a-Cn"></a>”</p>
  <p id="aCo">佛言：<a id="a-Cp"></a>“善男子，<a id="a-Cq"></a>何因缘故如是失意？<a id="a-Cr"></a>我先不说众生佛性是中道耶？<a id="a-Cs"></a>”</p>
  <p id="aCt">迦葉言：<a id="a-Cu"></a>“世尊，<a id="a-Cv"></a>我实不失意，<a id="a-Cw"></a>直以众生于此中道不能解故，<a id="a-Cx"></a>故发斯问。<a id="a-Cy"></a>”</p>
  <p id="aCz">“善男子，<a id="a-D0"></a>众生不解即是中道，<a id="a-D1"></a>或时有解，<a id="a-D2"></a>或有不解。<a id="a-D3"></a>善男子，<a id="a-D4"></a>我为众生得开解故，<a id="a-D5"></a>说言佛性非内非外。<a id="a-D6"></a>何以故？<a id="a-D7"></a>凡夫众生或言佛性住五阴中如器中有果，<a id="a-D8"></a>或言离阴而有犹如虚空，<a id="a-D9"></a>是故如来说于中道，<a id="a-DA"></a>众生佛性非内六入、<a id="a-DB"></a>非外六入，<a id="a-DC"></a>内外合故名为中道。<a id="a-DD"></a>是故如来宣说：<a id="a-DE"></a>‘佛性即是中道，<a id="a-DF"></a>非内非外故名中道。<a id="a-DG"></a>’是名分别答。</p>
  <p id="aDH">“复次，<a id="a-DI"></a>善男子，<a id="a-DJ"></a>云何名为非内非外？<a id="a-DK"></a>善男子，<a id="a-DL"></a>或言：<a id="a-DM"></a>‘佛性即是外道。<a id="a-DN"></a>何以故？<a id="a-DO"></a>菩萨摩诃萨于无量劫，<a id="a-DP"></a>在外道中断诸烦恼，<a id="a-DQ"></a>调伏其心，<a id="a-DR"></a>教化众生，<a id="a-DS"></a>然后乃得阿耨多罗三藐三菩提，<a id="a-DT"></a>是以佛性即是外道。<a id="a-DU"></a>’或言：<a id="a-DV"></a>‘佛性即是内道。<a id="a-DW"></a>何以故？<a id="a-DX"></a>菩萨虽于无量劫中修习外道，<a id="a-DY"></a>若离内道则不能得阿耨多罗三藐三菩提，<a id="a-DZ"></a>是以佛性即是内道。<a id="a-Da"></a>’是故如来遮此二边，<a id="a-Db"></a>说言：<a id="a-Dc"></a>‘佛性非内非外，<a id="a-Dd"></a>亦名内外，<a id="a-De"></a>是名中道。<a id="a-Df"></a>’是名分别答。</p>
  <p id="aDg">“复次，<a id="a-Dh"></a>善男子，<a id="a-Di"></a>或言：<a id="a-Dj"></a>‘佛性即是如来金刚之身、<a id="a-Dk"></a>三十二相、<a id="a-Dl"></a>八十种好。<a id="a-Dm"></a>何以故？<a id="a-Dn"></a>不虚诳故。<a id="a-Do"></a>’或言：<a id="a-Dp"></a>‘佛性即是十力、<a id="a-Dq"></a>四无所畏、<a id="a-Dr"></a>大慈大悲及三念处、<a id="a-Ds"></a>首楞严等一切三昧。<a id="a-Dt"></a>何以故？<a id="a-Du"></a>因是三昧生金刚身、<a id="a-Dv"></a>三十二相、<a id="a-Dw"></a>八十种好故。<a id="a-Dx"></a>’是故如来遮此二边，<a id="a-Dy"></a>说言：<a id="a-Dz"></a>‘佛性非内非外，<a id="a-E0"></a>亦名内外，<a id="a-E1"></a>是名中道。<a id="a-E2"></a>’是名分别答。</p>
  <p id="aE3">“复次，<a id="a-E4"></a>善男子，<a id="a-E5"></a>或有说言：<a id="a-E6"></a>‘佛性即是内善思惟。<a id="a-E7"></a>何以故？<a id="a-E8"></a>离善思惟则不能得阿耨多罗三藐三菩提故，<a id="a-E9"></a>是故佛性即是内善思惟。<a id="a-EA"></a>’或有说言：<a id="a-EB"></a>‘佛性即是从他闻法。<a id="a-EC"></a>何以故？<a id="a-ED"></a>从他闻法则能内善思惟，<a id="a-EE"></a>若不闻法则无思惟，<a id="a-EF"></a>是以佛性即是从他闻法。<a id="a-EG"></a>’是故如来遮此二边，<a id="a-EH"></a>说言：<a id="a-EI"></a>‘佛性非内非外，<a id="a-EJ"></a>亦名内外，<a id="a-EK"></a>是名中道。<a id="a-EL"></a>’</p>
  <p id="aEM">“复次，<a id="a-EN"></a>善男子，<a id="a-EO"></a>复有说言：<a id="a-EP"></a>‘佛性是外，<a id="a-EQ"></a>谓檀波罗蜜，<a id="a-ER"></a>从檀波罗蜜得阿耨多罗三藐三菩提，<a id="a-ES"></a>是以说言檀波罗蜜即是佛性。<a id="a-ET"></a>’或有说言：<a id="a-EU"></a>‘佛性是内，<a id="a-EV"></a>谓五波罗蜜。<a id="a-EW"></a>何以故？<a id="a-EX"></a>离是五事，<a id="a-EY"></a>当知则无佛性因果，<a id="a-EZ"></a>是以说言五波罗蜜即是佛性。<a id="a-Ea"></a>’是故如来遮此二边，<a id="a-Eb"></a>说言：<a id="a-Ec"></a>‘佛性非内非外，<a id="a-Ed"></a>亦内亦外，<a id="a-Ee"></a>是名中道。<a id="a-Ef"></a>’</p>
  <p id="aEg">“复次，<a id="a-Eh"></a>善男子，<a id="a-Ei"></a>或有说言：<a id="a-Ej"></a>‘佛性在内，<a id="a-Ek"></a>譬如力士额上宝珠。<a id="a-El"></a>何以故？<a id="a-Em"></a>常乐我净如宝珠故，<a id="a-En"></a>是以说言佛性在内。<a id="a-Eo"></a>’或有说言：<a id="a-Ep"></a>‘佛性在外，<a id="a-Eq"></a>如贫宝藏。<a id="a-Er"></a>何以故？<a id="a-Es"></a>方便见故。<a id="a-Et"></a>佛性亦尔，<a id="a-Eu"></a>在众生外，<a id="a-Ev"></a>以方便故而得见之。<a id="a-Ew"></a>’是故如来遮此二边，<a id="a-Ex"></a>说言：<a id="a-Ey"></a>‘佛性非内非外，<a id="a-Ez"></a>亦内亦外，<a id="a-F0"></a>是名中道。<a id="a-F1"></a>’</p>
  <p id="aF2">“善男子，<a id="a-F3"></a>众生佛性非有非无。<a id="a-F4"></a>所以者何？<a id="a-F5"></a>佛性虽有，<a id="a-F6"></a>非如虚空。<a id="a-F7"></a>何以故？<a id="a-F8"></a>世间虚空虽以无量善巧方便不可得见，<a id="a-F9"></a>佛性可见，<a id="a-FA"></a>是故虽有，<a id="a-FB"></a>非如虚空。<a id="a-FC"></a>佛性虽无，<a id="a-FD"></a>不同兔角。<a id="a-FE"></a>何以故？<a id="a-FF"></a>龟毛兔角，<a id="a-FG"></a>虽以无量善巧方便不可得生，<a id="a-FH"></a>佛性可生，<a id="a-FI"></a>是故虽无，<a id="a-FJ"></a>不同兔角。<a id="a-FK"></a>是故佛性非有非无，<a id="a-FL"></a>亦有亦无。<a id="a-FM"></a>云何名有？<a id="a-FN"></a>一切悉有，<a id="a-FO"></a>是诸众生不断不灭犹如灯焰，<a id="a-FP"></a>乃至得阿耨多罗三藐三菩提，<a id="a-FQ"></a>是故名有。<a id="a-FR"></a>云何名无？<a id="a-FS"></a>一切众生现在未有一切佛法常乐我净，<a id="a-FT"></a>是故名无。<a id="a-FU"></a>有无合故即是中道，<a id="a-FV"></a>是故佛说众生佛性非有非无。</p>
  <p id="aFW">“善男子，<a id="a-FX"></a>若有人问：<a id="a-FY"></a>‘是种子中有果无果耶？<a id="a-FZ"></a>’应定答言：<a id="a-Fa"></a>‘亦有亦无。<a id="a-Fb"></a>何以故？<a id="a-Fc"></a>离子之外不能生果，<a id="a-Fd"></a>是故名有；<a id="a-Fe"></a>子未出芽，<a id="a-Ff"></a>是故名无。<a id="a-Fg"></a>以是义故亦有亦无。<a id="a-Fh"></a>所以者何？<a id="a-Fi"></a>时节有异，<a id="a-Fj"></a>其体是一。<a id="a-Fk"></a>’众生佛性亦复如是，<a id="a-Fl"></a>若言众生中别有佛性者，<a id="a-Fm"></a>是义不然。<a id="a-Fn"></a>何以故？<a id="a-Fo"></a>众生即佛性，<a id="a-Fp"></a>佛性即众生，<a id="a-Fq"></a>直以时异，<a id="a-Fr"></a>有净不净。<a id="a-Fs"></a>善男子，<a id="a-Ft"></a>若有问言：<a id="a-Fu"></a>‘是子能生果不？<a id="a-Fv"></a>是果能生子不？<a id="a-Fw"></a>’应定答言：<a id="a-Fx"></a>‘亦生不生。<a id="a-Fy"></a>’”</p>
  <p id="aFz">“世尊，<a id="a-G0"></a>如世人说乳中有酪，<a id="a-G1"></a>是义云何？<a id="a-G2"></a>”</p>
  <p id="aG3">“善男子，<a id="a-G4"></a>若有说言，<a id="a-G5"></a>乳中有酪是名执著，<a id="a-G6"></a>若言无酪是名虚妄，<a id="a-G7"></a>离是二事应定说言亦有亦无。<a id="a-G8"></a>何故名有？<a id="a-G9"></a>从乳生酪，<a id="a-GA"></a>因即是乳，<a id="a-GB"></a>果即是酪，<a id="a-GC"></a>是名为有。<a id="a-GD"></a>云何名无？<a id="a-GE"></a>色味各异，<a id="a-GF"></a>服用不同，<a id="a-GG"></a>热病服乳，<a id="a-GH"></a>冷病服酪，<a id="a-GI"></a>乳生冷病，<a id="a-GJ"></a>酪生热病。<a id="a-GK"></a>善男子，<a id="a-GL"></a>若言乳中有酪性者，<a id="a-GM"></a>乳即是酪，<a id="a-GN"></a>酪即是乳，<a id="a-GO"></a>其性是一，<a id="a-GP"></a>何因缘故，<a id="a-GQ"></a>乳在先出，<a id="a-GR"></a>酪不先生？<a id="a-GS"></a>若有因缘，<a id="a-GT"></a>一切世人何故不说？<a id="a-GU"></a>若无因缘，<a id="a-GV"></a>何故酪不先出？<a id="a-GW"></a>若酪不先出，<a id="a-GX"></a>谁作次第乳、<a id="a-GY"></a>酪、<a id="a-GZ"></a>生酥、<a id="a-Ga"></a>熟酥、<a id="a-Gb"></a>醍醐？<a id="a-Gc"></a>是故知酪先无今有，<a id="a-Gd"></a>若先无今有，<a id="a-Ge"></a>是无常法。<a id="a-Gf"></a>善男子，<a id="a-Gg"></a>若有说言，<a id="a-Gh"></a>乳有酪性能生于酪，<a id="a-Gi"></a>水无酪性故不生酪，<a id="a-Gj"></a>是义不然。<a id="a-Gk"></a>何以故？<a id="a-Gl"></a>水草亦有乳酪之性。<a id="a-Gm"></a>所以者何？<a id="a-Gn"></a>因于水草则出乳酪。<a id="a-Go"></a>若言乳中定有酪性，<a id="a-Gp"></a>水草无者，<a id="a-Gq"></a>是名虚妄。<a id="a-Gr"></a>何以故？<a id="a-Gs"></a>心不等故，<a id="a-Gt"></a>故言虚妄。<a id="a-Gu"></a>善男子，<a id="a-Gv"></a>若言乳中定有酪者，<a id="a-Gw"></a>酪中亦应定有乳性，<a id="a-Gx"></a>何因缘故，<a id="a-Gy"></a>乳中出酪，<a id="a-Gz"></a>酪不出乳？<a id="a-H0"></a>若无因缘，<a id="a-H1"></a>当知是酪本无今有。<a id="a-H2"></a>是故智者应言：<a id="a-H3"></a>‘乳中非有酪性、<a id="a-H4"></a>非无酪性。<a id="a-H5"></a>’善男子，<a id="a-H6"></a>是故如来于是经中说如是言：<a id="a-H7"></a>‘一切众生定有佛性是名为著，<a id="a-H8"></a>若无佛性是名虚妄，<a id="a-H9"></a>智者应说众生佛性亦有亦无。<a id="a-HA"></a>’</p>
  <p id="aHB">“善男子，<a id="a-HC"></a>四事和合生于眼识。<a id="a-HD"></a>何等为四？<a id="a-HE"></a>眼、<a id="a-HF"></a>色、<a id="a-HG"></a>明、<a id="a-HH"></a>欲。<a id="a-HI"></a>是眼识性，<a id="a-HJ"></a>非眼、<a id="a-HK"></a>非色、<a id="a-HL"></a>非明、<a id="a-HM"></a>非欲，<a id="a-HN"></a>从和合故便得出生。<a id="a-HO"></a>如是眼识，<a id="a-HP"></a>本无今有，<a id="a-HQ"></a>已有还无，<a id="a-HR"></a>是故当知无有本性。<a id="a-HS"></a>乳中酪性亦复如是，<a id="a-HT"></a>若有说言，<a id="a-HU"></a>水无酪性故不出酪，<a id="a-HV"></a>是故乳中定有酪性，<a id="a-HW"></a>是义不然。<a id="a-HX"></a>何以故？<a id="a-HY"></a>善男子，<a id="a-HZ"></a>一切诸法异因异果，<a id="a-Ha"></a>亦非一因生一切果，<a id="a-Hb"></a>非一切果从一因生。<a id="a-Hc"></a>善男子，<a id="a-Hd"></a>如从四事生于眼识，<a id="a-He"></a>不可复说从此四事应生耳识。<a id="a-Hf"></a>善男子，<a id="a-Hg"></a>离于方便，<a id="a-Hh"></a>乳中得酪、<a id="a-Hi"></a>酪出生酥不得如是，<a id="a-Hj"></a>要须方便。<a id="a-Hk"></a>善男子，<a id="a-Hl"></a>智者不可见离方便从乳得酪，<a id="a-Hm"></a>谓得生酥亦应如是离方便得。<a id="a-Hn"></a>善男子，<a id="a-Ho"></a>是故我于是经中说，<a id="a-Hp"></a>因生故法有，<a id="a-Hq"></a>因灭故法无。<a id="a-Hr"></a>善男子，<a id="a-Hs"></a>如盐性碱，<a id="a-Ht"></a>能令非碱使碱。<a id="a-Hu"></a>若非碱物先有碱性，<a id="a-Hv"></a>世人何故更求盐耶？<a id="a-Hw"></a>若先无者，<a id="a-Hx"></a>当知先无今有，<a id="a-Hy"></a>以余缘故而得碱也。<a id="a-Hz"></a>若言一切不碱之物皆有碱性，<a id="a-I0"></a>微故不知，<a id="a-I1"></a>由此微性，<a id="a-I2"></a>盐能令碱，<a id="a-I3"></a>若本无性，<a id="a-I4"></a>虽复有盐，<a id="a-I5"></a>不能令碱。<a id="a-I6"></a>譬如种子自有四大，<a id="a-I7"></a>缘外四大而得增长芽茎枝叶，<a id="a-I8"></a>盐性亦尔者，<a id="a-I9"></a>是义不然。<a id="a-IA"></a>何以故？<a id="a-IB"></a>不碱之物先有碱性者，<a id="a-IC"></a>盐亦应有微不碱性。<a id="a-ID"></a>是盐若有如是二性，<a id="a-IE"></a>何因缘故，<a id="a-IF"></a>离不碱物不可独用？<a id="a-IG"></a>是故知盐本无二性。<a id="a-IH"></a>如盐，<a id="a-II"></a>一切不碱之物亦复如是。<a id="a-IJ"></a>若言外四大种力能增长内四大者，<a id="a-IK"></a>是义不然。<a id="a-IL"></a>何以故？<a id="a-IM"></a>次第说故。<a id="a-IN"></a>不从方便乳中得酪、<a id="a-IO"></a>生酥，<a id="a-IP"></a>乃至一切诸法皆不如是非方便得，<a id="a-IQ"></a>四大亦复如是。<a id="a-IR"></a>若说从外四大增内四大，<a id="a-IS"></a>不见从内四大增外四大，<a id="a-IT"></a>如尸利沙果先无形质，<a id="a-IU"></a>见昴星时果则出生足长五寸，<a id="a-IV"></a>如是果者实不因于外四大增。</p>
  <p id="aIW">“善男子，<a id="a-IX"></a>如我所说十二部经，<a id="a-IY"></a>或随自意说，<a id="a-IZ"></a>或随他意说，<a id="a-Ia"></a>或随自他意说。</p>
  <p id="aIb">“云何名为随自意说？<a id="a-Ic"></a>如五百比丘问舍利弗：<a id="a-Id"></a>‘大德，<a id="a-Ie"></a>佛说身因，<a id="a-If"></a>何者是耶？<a id="a-Ig"></a>’舍利弗言：<a id="a-Ih"></a>‘诸大德，<a id="a-Ii"></a>汝等亦各得正解脱，<a id="a-Ij"></a>自应识之，<a id="a-Ik"></a>何缘方作如是问耶？<a id="a-Il"></a>’有比丘言：<a id="a-Im"></a>‘大德，<a id="a-In"></a>我未获得正解脱时，<a id="a-Io"></a>意谓无明即是身因，<a id="a-Ip"></a>作是观时，<a id="a-Iq"></a>得阿罗汉果。<a id="a-Ir"></a>’复有说言：<a id="a-Is"></a>‘大德，<a id="a-It"></a>我未获得正解脱时，<a id="a-Iu"></a>谓爱无明即是身因，<a id="a-Iv"></a>作是观时，<a id="a-Iw"></a>得阿罗汉果。<a id="a-Ix"></a>’或有说言，<a id="a-Iy"></a>行、<a id="a-Iz"></a>识、<a id="a-J0"></a>名色、<a id="a-J1"></a>六入、<a id="a-J2"></a>触、<a id="a-J3"></a>受、<a id="a-J4"></a>爱、<a id="a-J5"></a>取、<a id="a-J6"></a>有、<a id="a-J7"></a>生、<a id="a-J8"></a>饮食五欲即是身因。<a id="a-J9"></a>尔时，<a id="a-JA"></a>五百比丘各各自说己所解已，<a id="a-JB"></a>共往佛所，<a id="a-JC"></a>稽首佛足，<a id="a-JD"></a>右绕三匝，<a id="a-JE"></a>礼拜毕已，<a id="a-JF"></a>却坐一面，<a id="a-JG"></a>各以如上己所解义向佛说之。<a id="a-JH"></a>舍利弗白佛言：<a id="a-JI"></a>‘世尊，<a id="a-JJ"></a>如是诸人谁是正说？<a id="a-JK"></a>谁不正说？<a id="a-JL"></a>’佛告舍利弗：<a id="a-JM"></a>‘善哉！<a id="a-JN"></a>善哉！<a id="a-JO"></a>一一比丘无非正说。<a id="a-JP"></a>’舍利弗言：<a id="a-JQ"></a>‘世尊，<a id="a-JR"></a>佛意云何？<a id="a-JS"></a>’佛言：<a id="a-JT"></a>‘舍利弗，<a id="a-JU"></a>我为欲界众生说言，<a id="a-JV"></a>父母即是身因。<a id="a-JW"></a>’如是等经名随自意说。</p>
  <p id="aJX">“云何名为随他意说？<a id="a-JY"></a>如巴吒罗长者，<a id="a-JZ"></a>来至我所作如是言：<a id="a-Ja"></a>‘瞿昙，<a id="a-Jb"></a>汝知幻不？<a id="a-Jc"></a>若知幻者即大幻人，<a id="a-Jd"></a>若不知者非一切智。<a id="a-Je"></a>’我言：<a id="a-Jf"></a>‘长者，<a id="a-Jg"></a>知幻之人名幻人耶？<a id="a-Jh"></a>’长者言：<a id="a-Ji"></a>‘善哉！<a id="a-Jj"></a>善哉！<a id="a-Jk"></a>知幻之人即是幻人。<a id="a-Jl"></a>’佛言：<a id="a-Jm"></a>‘长者，<a id="a-Jn"></a>舍卫国内，<a id="a-Jo"></a>波斯匿王有旃陀罗，<a id="a-Jp"></a>名曰气歔，<a id="a-Jq"></a>汝知不耶？<a id="a-Jr"></a>’长者答言：<a id="a-Js"></a>‘瞿昙，<a id="a-Jt"></a>我久知之。<a id="a-Ju"></a>’佛言：<a id="a-Jv"></a>‘汝久知者，<a id="a-Jw"></a>可得即是旃陀罗不？<a id="a-Jx"></a>’长者言：<a id="a-Jy"></a>‘瞿昙，<a id="a-Jz"></a>我虽知是旃陀罗，<a id="a-K0"></a>然我此身非旃陀罗。<a id="a-K1"></a>’佛言：<a id="a-K2"></a>‘长者，<a id="a-K3"></a>汝得是义，<a id="a-K4"></a>知旃陀罗非旃陀罗，<a id="a-K5"></a>我今何故不得知幻而非幻乎？<a id="a-K6"></a>长者，<a id="a-K7"></a>我实知幻、<a id="a-K8"></a>知幻人、<a id="a-K9"></a>知幻果报、<a id="a-KA"></a>知幻伎术，<a id="a-KB"></a>我知杀、<a id="a-KC"></a>知杀人、<a id="a-KD"></a>知杀果报、<a id="a-KE"></a>知杀解脱，<a id="a-KF"></a>乃至知邪见、<a id="a-KG"></a>知邪见人、<a id="a-KH"></a>知邪见果报、<a id="a-KI"></a>知邪见解脱。<a id="a-KJ"></a>长者，<a id="a-KK"></a>若说非幻之人名为幻人，<a id="a-KL"></a>非邪见人说邪见人，<a id="a-KM"></a>得无量罪。<a id="a-KN"></a>’长者言：<a id="a-KO"></a>‘瞿昙，<a id="a-KP"></a>如汝所说，<a id="a-KQ"></a>我得大罪。<a id="a-KR"></a>我今所有悉以相上，<a id="a-KS"></a>幸莫令彼波斯匿王知我此事。<a id="a-KT"></a>’佛言：<a id="a-KU"></a>‘长者，<a id="a-KV"></a>是罪因缘不必失财，<a id="a-KW"></a>乃当因是堕三恶道。<a id="a-KX"></a>’是时长者闻恶道名，<a id="a-KY"></a>心生恐怖，<a id="a-KZ"></a>白佛言：<a id="a-Ka"></a>‘圣人，<a id="a-Kb"></a>我今失意，<a id="a-Kc"></a>获得大罪。<a id="a-Kd"></a>圣人今者是一切智，<a id="a-Ke"></a>应当了知获得解脱，<a id="a-Kf"></a>我当云何得脱地狱、<a id="a-Kg"></a>饿鬼、<a id="a-Kh"></a>畜生？<a id="a-Ki"></a>’尔时，<a id="a-Kj"></a>我为说四真谛，<a id="a-Kk"></a>长者闻已得须陀洹果，<a id="a-Kl"></a>心生惭愧，<a id="a-Km"></a>向佛忏悔：<a id="a-Kn"></a>‘我本愚痴，<a id="a-Ko"></a>佛非幻人而言是幻，<a id="a-Kp"></a>我从今日归依三宝。<a id="a-Kq"></a>’佛言：<a id="a-Kr"></a>‘善哉！<a id="a-Ks"></a>善哉！<a id="a-Kt"></a>长者。<a id="a-Ku"></a>’是名随他意说。</p>
  <p id="aKv">“云何名为随自他说？<a id="a-Kw"></a>如我所说，<a id="a-Kx"></a>如一切世间智者说有，<a id="a-Ky"></a>我亦说有；<a id="a-Kz"></a>智者说无，<a id="a-L0"></a>我亦说无。<a id="a-L1"></a>世间智人说五欲乐有无常、<a id="a-L2"></a>苦、<a id="a-L3"></a>无我可断，<a id="a-L4"></a>我亦说有。<a id="a-L5"></a>世间智人说五欲乐有常我净，<a id="a-L6"></a>无有是处，<a id="a-L7"></a>我亦如是说无是处。<a id="a-L8"></a>是名随自他说。</p>
  <p id="aL9">“善男子，<a id="a-LA"></a>如我所说，<a id="a-LB"></a>十住菩萨少见佛性，<a id="a-LC"></a>是名随他意说。<a id="a-LD"></a>何故名少见？<a id="a-LE"></a>十住菩萨得首楞严等三昧三千法门，<a id="a-LF"></a>是故了了自知当得阿耨多罗三藐三菩提，<a id="a-LG"></a>不见一切众生定得阿耨多罗三藐三菩提，<a id="a-LH"></a>是故我说十住菩萨少分见佛性。<a id="a-LI"></a>善男子，<a id="a-LJ"></a>我常宣说一切众生悉有佛性，<a id="a-LK"></a>是名随自意说。<a id="a-LL"></a>一切众生不断不灭，<a id="a-LM"></a>乃至得阿耨多罗三藐三菩提，<a id="a-LN"></a>是名随自意说。<a id="a-LO"></a>一切众生悉有佛性，<a id="a-LP"></a>烦恼覆故不能得见，<a id="a-LQ"></a>我说如是，<a id="a-LR"></a>汝说亦尔，<a id="a-LS"></a>是名随自他意说。</p>
  <p id="aLT">“善男子，<a id="a-LU"></a>如来或时为一法故说无量法。<a id="a-LV"></a>如经中说，<a id="a-LW"></a>一切梵行因善知识，<a id="a-LX"></a>一切梵行因虽无量，<a id="a-LY"></a>说善知识则已摄尽。<a id="a-LZ"></a>如我所说，<a id="a-La"></a>一切恶行，<a id="a-Lb"></a>邪见为因，<a id="a-Lc"></a>一切恶行因虽无量，<a id="a-Ld"></a>若说邪见则已摄尽。<a id="a-Le"></a>或说阿耨多罗三藐三菩提，<a id="a-Lf"></a>信心为因，<a id="a-Lg"></a>是菩提因虽复无量，<a id="a-Lh"></a>若说信心则已摄尽。<a id="a-Li"></a>善男子，<a id="a-Lj"></a>如来虽说无量诸法以为佛性，<a id="a-Lk"></a>然不离于阴、<a id="a-Ll"></a>入、<a id="a-Lm"></a>界也。</p>
  <p id="aLn">“善男子，<a id="a-Lo"></a>如来说法为众生故，<a id="a-Lp"></a>有七种语：<a id="a-Lq"></a>一者、<a id="a-Lr"></a>因语，<a id="a-Ls"></a>二者、<a id="a-Lt"></a>果语，<a id="a-Lu"></a>三者、<a id="a-Lv"></a>因果语，<a id="a-Lw"></a>四者、<a id="a-Lx"></a>喻语，<a id="a-Ly"></a>五者、<a id="a-Lz"></a>不应说语，<a id="a-M0"></a>六者、<a id="a-M1"></a>世流布语，<a id="a-M2"></a>七者、<a id="a-M3"></a>如意语。</p>
  <p id="aM4">“云何名因语？<a id="a-M5"></a>现在因中说未来果。<a id="a-M6"></a>如我所说：<a id="a-M7"></a>‘善男子，<a id="a-M8"></a>汝见众生乐杀乃至乐行邪见，<a id="a-M9"></a>当观是人即地狱人。<a id="a-MA"></a>善男子，<a id="a-MB"></a>若有众生不乐杀生乃至邪见，<a id="a-MC"></a>当观是人即是天人。<a id="a-MD"></a>’是名因语。</p>
  <p id="aME">“云何果语？<a id="a-MF"></a>现在果中说过去因。<a id="a-MG"></a>如经中说：<a id="a-MH"></a>‘善男子，<a id="a-MI"></a>如汝所见，<a id="a-MJ"></a>贫穷众生颜貌丑陋不得自在，<a id="a-MK"></a>当知是人定有破戒、<a id="a-ML"></a>妒心、<a id="a-MM"></a>瞋心、<a id="a-MN"></a>无惭愧心。<a id="a-MO"></a>若见众生多财巨富，<a id="a-MP"></a>诸根完具，<a id="a-MQ"></a>威德自在，<a id="a-MR"></a>当知是人定有戒、<a id="a-MS"></a>施、<a id="a-MT"></a>精勤、<a id="a-MU"></a>惭愧，<a id="a-MV"></a>无有妒瞋。<a id="a-MW"></a>’是名果语。</p>
  <p id="aMX">“云何因果语？<a id="a-MY"></a>如经中说：<a id="a-MZ"></a>‘善男子，<a id="a-Ma"></a>众生现在六入触因是名过去业果，<a id="a-Mb"></a>如来亦说名之为业，<a id="a-Mc"></a>是业因缘得未来果。<a id="a-Md"></a>’是名因果语。</p>
  <p id="aMe">“云何喻语？<a id="a-Mf"></a>如说师子王者即喻我身，<a id="a-Mg"></a>大象王、<a id="a-Mh"></a>大龙王、<a id="a-Mi"></a>波利质多罗树、<a id="a-Mj"></a>七宝聚、<a id="a-Mk"></a>大海、<a id="a-Ml"></a>须弥山、<a id="a-Mm"></a>大地、<a id="a-Mn"></a>大雨、<a id="a-Mo"></a>船师、<a id="a-Mp"></a>导师、<a id="a-Mq"></a>调御丈夫、<a id="a-Mr"></a>力士、<a id="a-Ms"></a>牛王、<a id="a-Mt"></a>婆罗门、<a id="a-Mu"></a>沙门、<a id="a-Mv"></a>大城、<a id="a-Mw"></a>多罗树，<a id="a-Mx"></a>如是喻经，<a id="a-My"></a>名为喻语。</p>
  <p id="aMz">“云何不应语？<a id="a-N0"></a>我经中说，<a id="a-N1"></a>天地可合，<a id="a-N2"></a>河不入海；<a id="a-N3"></a>如为波斯匿王说四方山来；<a id="a-N4"></a>如为鹿母优婆夷说，<a id="a-N5"></a>若娑罗树能受八戒，<a id="a-N6"></a>则得受于人天之乐；<a id="a-N7"></a>如说十住菩萨有退转心，<a id="a-N8"></a>不说如来有二种语；<a id="a-N9"></a>宁说须陀洹人堕三恶道，<a id="a-NA"></a>不说十住有退转心。<a id="a-NB"></a>是名不应语。</p>
  <p id="aNC">“云何世流布语？<a id="a-ND"></a>如佛所说，<a id="a-NE"></a>男女、<a id="a-NF"></a>大小、<a id="a-NG"></a>去来坐卧、<a id="a-NH"></a>车乘、<a id="a-NI"></a>房舍、<a id="a-NJ"></a>瓶衣、<a id="a-NK"></a>众生、<a id="a-NL"></a>常乐我净、<a id="a-NM"></a>军林、<a id="a-NN"></a>城邑、<a id="a-NO"></a>幻化合散，<a id="a-NP"></a>是名世流布语。</p>
  <p id="aNQ">“云何如意语？<a id="a-NR"></a>如我呵责毁禁之人，<a id="a-NS"></a>令彼自责护持禁戒。<a id="a-NT"></a>如我赞叹须陀洹人，<a id="a-NU"></a>令诸凡夫生于善心。<a id="a-NV"></a>赞叹菩萨，<a id="a-NW"></a>为令众生发菩提心。<a id="a-NX"></a>说三恶道所有苦恼，<a id="a-NY"></a>为令修习诸善法故。<a id="a-NZ"></a>说一切烧，<a id="a-Na"></a>唯为一切有为法故，<a id="a-Nb"></a>无我亦尔。<a id="a-Nc"></a>说诸众生悉有佛性，<a id="a-Nd"></a>为令一切不放逸故。<a id="a-Ne"></a>是名如意语。</p>
  <p id="aNf">“善男子，<a id="a-Ng"></a>如来复有随自意语，<a id="a-Nh"></a>如来佛性则有二种：<a id="a-Ni"></a>一者、<a id="a-Nj"></a>有，<a id="a-Nk"></a>二者、<a id="a-Nl"></a>无。<a id="a-Nm"></a>有者，<a id="a-Nn"></a>所谓三十二相、<a id="a-No"></a>八十种好、<a id="a-Np"></a>十力、<a id="a-Nq"></a>四无所畏、<a id="a-Nr"></a>三念处、<a id="a-Ns"></a>大慈大悲、<a id="a-Nt"></a>首楞严等无量三昧、<a id="a-Nu"></a>金刚等无量三昧、<a id="a-Nv"></a>方便等无量三昧、<a id="a-Nw"></a>五智印等无量三昧，<a id="a-Nx"></a>是名为有。<a id="a-Ny"></a>无者，<a id="a-Nz"></a>所谓如来过去诸善、<a id="a-O0"></a>不善、<a id="a-O1"></a>无记业、<a id="a-O2"></a>因果报、<a id="a-O3"></a>烦恼、<a id="a-O4"></a>五阴、<a id="a-O5"></a>十二因缘，<a id="a-O6"></a>是名为无。<a id="a-O7"></a>善男子，<a id="a-O8"></a>如有无，<a id="a-O9"></a>善不善、<a id="a-OA"></a>有漏无漏、<a id="a-OB"></a>世间非世间、<a id="a-OC"></a>圣非圣、<a id="a-OD"></a>有为无为、<a id="a-OE"></a>实不实、<a id="a-OF"></a>寂静非寂静、<a id="a-OG"></a>诤非诤、<a id="a-OH"></a>界非界、<a id="a-OI"></a>烦恼非烦恼、<a id="a-OJ"></a>取非取、<a id="a-OK"></a>受记非受记、<a id="a-OL"></a>有非有、<a id="a-OM"></a>三世非三世、<a id="a-ON"></a>时非时、<a id="a-OO"></a>常无常、<a id="a-OP"></a>我无我、<a id="a-OQ"></a>乐无乐、<a id="a-OR"></a>净无净、<a id="a-OS"></a>色受想行识非色受想行识、<a id="a-OT"></a>内入非内入、<a id="a-OU"></a>外入非外入、<a id="a-OV"></a>十二因缘非十二因缘，<a id="a-OW"></a>是名如来佛性有无，<a id="a-OX"></a>乃至一阐提佛性有无亦复如是。</p>
  <p id="aOY">“善男子，<a id="a-OZ"></a>我虽说言一切众生悉有佛性，<a id="a-Oa"></a>众生不解佛如是等随自意语。<a id="a-Ob"></a>善男子，<a id="a-Oc"></a>如是语者，<a id="a-Od"></a>后身菩萨尚不能解，<a id="a-Oe"></a>况于二乘其余菩萨？<a id="a-Of"></a>善男子，<a id="a-Og"></a>我往一时在耆阇崛山，<a id="a-Oh"></a>与弥勒菩萨共论世谛，<a id="a-Oi"></a>舍利弗等五百声闻于是事中都不识知，<a id="a-Oj"></a>何况出世第一义谛？<a id="a-Ok"></a>善男子，<a id="a-Ol"></a>或有佛性，<a id="a-Om"></a>一阐提有，<a id="a-On"></a>善根人无；<a id="a-Oo"></a>或有佛性，<a id="a-Op"></a>善根人有，<a id="a-Oq"></a>一阐提无；<a id="a-Or"></a>或有佛性，<a id="a-Os"></a>二人俱有；<a id="a-Ot"></a>或有佛性，<a id="a-Ou"></a>二人俱无。<a id="a-Ov"></a>善男子，<a id="a-Ow"></a>我诸弟子若解如是四句义者，<a id="a-Ox"></a>不应难言一阐提人定有佛性、<a id="a-Oy"></a>定无佛性。<a id="a-Oz"></a>若言众生悉有佛性，<a id="a-P0"></a>是名如来随自意语。<a id="a-P1"></a>如来如是随自意语，<a id="a-P2"></a>众生云何一向作解？</p>
  <p id="aP3">“善男子，<a id="a-P4"></a>如恒河中有七众生：<a id="a-P5"></a>一者、<a id="a-P6"></a>常没，<a id="a-P7"></a>二者、<a id="a-P8"></a>暂出还没，<a id="a-P9"></a>三者、<a id="a-PA"></a>出已则住，<a id="a-PB"></a>四者、<a id="a-PC"></a>出已遍观四方，<a id="a-PD"></a>五者、<a id="a-PE"></a>遍观已行，<a id="a-PF"></a>六者、<a id="a-PG"></a>行已复住，<a id="a-PH"></a>七者、<a id="a-PI"></a>水陆俱行。<a id="a-PJ"></a>言常没者，<a id="a-PK"></a>所谓大鱼，<a id="a-PL"></a>受大恶业，<a id="a-PM"></a>身重处深，<a id="a-PN"></a>是故常没。<a id="a-PO"></a>暂出还没者，<a id="a-PP"></a>如是大鱼受恶业故，<a id="a-PQ"></a>身重处浅，<a id="a-PR"></a>暂见光明，<a id="a-PS"></a>因光暂出，<a id="a-PT"></a>重故还没。<a id="a-PU"></a>出已即住者，<a id="a-PV"></a>谓坻弥鱼，<a id="a-PW"></a>身处浅水，<a id="a-PX"></a>乐见光明故出已住。<a id="a-PY"></a>遍观四方者，<a id="a-PZ"></a>所谓[魚+昔]鱼，<a id="a-Pa"></a>为求食故，<a id="a-Pb"></a>遍观四方，<a id="a-Pc"></a>是故观方。<a id="a-Pd"></a>观已行者，<a id="a-Pe"></a>谓是[魚+昔]鱼，<a id="a-Pf"></a>遥见余物谓是可食，<a id="a-Pg"></a>疾行趣之，<a id="a-Ph"></a>故观已行。<a id="a-Pi"></a>行已复住者，<a id="a-Pj"></a>是鱼趣已，<a id="a-Pk"></a>既得可食，<a id="a-Pl"></a>即便停住，<a id="a-Pm"></a>故行已复住。<a id="a-Pn"></a>水陆俱行者，<a id="a-Po"></a>即是龟也。</p>
  <p id="aPp">“善男子，<a id="a-Pq"></a>如是微妙大涅槃河，<a id="a-Pr"></a>其中亦有七种众生，<a id="a-Ps"></a>从初常没乃至第七，<a id="a-Pt"></a>或入或出。<a id="a-Pu"></a>言常没者，<a id="a-Pv"></a>有人闻是《大涅槃经》，<a id="a-Pw"></a>如来常住无有变易，<a id="a-Px"></a>常乐我净，<a id="a-Py"></a>终不毕竟入于涅槃，<a id="a-Pz"></a>一切众生悉有佛性，<a id="a-Q0"></a>一阐提人、<a id="a-Q1"></a>谤方等经、<a id="a-Q2"></a>作五逆罪、<a id="a-Q3"></a>犯四重禁必当得成菩提之道，<a id="a-Q4"></a>须陀洹、<a id="a-Q5"></a>斯陀含、<a id="a-Q6"></a>阿那含、<a id="a-Q7"></a>阿罗汉、<a id="a-Q8"></a>辟支佛等必当得成阿耨多罗三藐三菩提。<a id="a-Q9"></a>闻是语已，<a id="a-QA"></a>生不信心，<a id="a-QB"></a>即作是念。<a id="a-QC"></a>作是念已，<a id="a-QD"></a>便作是言：<a id="a-QE"></a>‘是涅槃典，<a id="a-QF"></a>即外道书，<a id="a-QG"></a>非是佛经。<a id="a-QH"></a>’是人尔时，<a id="a-QI"></a>远离善友，<a id="a-QJ"></a>不闻正法。<a id="a-QK"></a>虽时得闻不能思惟，<a id="a-QL"></a>虽复思惟不思惟善，<a id="a-QM"></a>不思善故如恶法住。<a id="a-QN"></a>恶法住者则有六种：<a id="a-QO"></a>一者、<a id="a-QP"></a>恶，<a id="a-QQ"></a>二者、<a id="a-QR"></a>无善，<a id="a-QS"></a>三者、<a id="a-QT"></a>污法，<a id="a-QU"></a>四者、<a id="a-QV"></a>增有，<a id="a-QW"></a>五者、<a id="a-QX"></a>恼热，<a id="a-QY"></a>六、<a id="a-QZ"></a>受恶果。<a id="a-Qa"></a>是名为没。<a id="a-Qb"></a>何故名没？<a id="a-Qc"></a>无善心故，<a id="a-Qd"></a>常行恶故，<a id="a-Qe"></a>不修对治故，<a id="a-Qf"></a>是名为没。<a id="a-Qg"></a>所言恶者，<a id="a-Qh"></a>圣人呵责故，<a id="a-Qi"></a>心生怖畏故，<a id="a-Qj"></a>善人远离故，<a id="a-Qk"></a>不益众生故，<a id="a-Ql"></a>是名为恶。<a id="a-Qm"></a>言无善者，<a id="a-Qn"></a>能生无量恶果报故，<a id="a-Qo"></a>常为无明所缠绕故，<a id="a-Qp"></a>乐与恶人为等侣故，<a id="a-Qq"></a>无有修善诸方便故，<a id="a-Qr"></a>其心颠倒常错谬故，<a id="a-Qs"></a>是名无善。<a id="a-Qt"></a>言污法者，<a id="a-Qu"></a>常污身口故，<a id="a-Qv"></a>污净众生故，<a id="a-Qw"></a>增不善业故，<a id="a-Qx"></a>远离善法故，<a id="a-Qy"></a>是名污法。<a id="a-Qz"></a>言增有者，<a id="a-R0"></a>如上三人所行之法，<a id="a-R1"></a>能增地狱、<a id="a-R2"></a>畜生、<a id="a-R3"></a>饿鬼，<a id="a-R4"></a>不能修习解脱之法，<a id="a-R5"></a>身口意业不厌诸有，<a id="a-R6"></a>是名增有。<a id="a-R7"></a>言恼热者，<a id="a-R8"></a>是人具行如上四事，<a id="a-R9"></a>能令身心二事烦热，<a id="a-RA"></a>远离寂静，<a id="a-RB"></a>则名为热，<a id="a-RC"></a>受地狱报故名为热，<a id="a-RD"></a>烧诸众生故名为热，<a id="a-RE"></a>烧诸善法故名为热。<a id="a-RF"></a>善男子，<a id="a-RG"></a>信心清凉，<a id="a-RH"></a>是人不具，<a id="a-RI"></a>是故名热。<a id="a-RJ"></a>言受恶果者，<a id="a-RK"></a>是人具足行上五事，<a id="a-RL"></a>死堕地狱、<a id="a-RM"></a>饿鬼、<a id="a-RN"></a>畜生。<a id="a-RO"></a>善男子，<a id="a-RP"></a>有三恶事复名恶果：<a id="a-RQ"></a>一者、<a id="a-RR"></a>烦恼恶，<a id="a-RS"></a>二者、<a id="a-RT"></a>业恶，<a id="a-RU"></a>三者、<a id="a-RV"></a>报恶。<a id="a-RW"></a>是名受恶果报。<a id="a-RX"></a>善男子，<a id="a-RY"></a>是人具足如上六事，<a id="a-RZ"></a>能断善根，<a id="a-Ra"></a>作五逆罪，<a id="a-Rb"></a>能犯四重，<a id="a-Rc"></a>能谤三宝，<a id="a-Rd"></a>用众僧物，<a id="a-Re"></a>能作种种非法之事。<a id="a-Rf"></a>是因缘故，<a id="a-Rg"></a>沉没在于阿鼻地狱，<a id="a-Rh"></a>所受身形纵广八万四千由延，<a id="a-Ri"></a>是人身口心业重故不能得出。<a id="a-Rj"></a>何以故？<a id="a-Rk"></a>其心不能生善法故。<a id="a-Rl"></a>虽有无量诸佛出世，<a id="a-Rm"></a>不闻不见，<a id="a-Rn"></a>故名常没，<a id="a-Ro"></a>如恒河中大鱼。</p>
  <p id="aRp">“善男子，<a id="a-Rq"></a>我虽复说一阐提等名为常没，<a id="a-Rr"></a>复有常没非一阐提。<a id="a-Rs"></a>何者是耶？<a id="a-Rt"></a>如人为有，<a id="a-Ru"></a>修施戒善，<a id="a-Rv"></a>是名常没。<a id="a-Rw"></a>善男子，<a id="a-Rx"></a>有四善事获得恶果。<a id="a-Ry"></a>何等为四？<a id="a-Rz"></a>一者、<a id="a-S0"></a>为胜他故读诵经典，<a id="a-S1"></a>二者、<a id="a-S2"></a>为利养故受持禁戒，<a id="a-S3"></a>三者、<a id="a-S4"></a>为他属故而行布施，<a id="a-S5"></a>四者、<a id="a-S6"></a>为于非想非非想处故系念思惟。<a id="a-S7"></a>是四善事得恶果报。<a id="a-S8"></a>若人修集如是四事，<a id="a-S9"></a>是名没已还出，<a id="a-SA"></a>出已还没。<a id="a-SB"></a>何故名没？<a id="a-SC"></a>乐三有故。<a id="a-SD"></a>何故名出？<a id="a-SE"></a>以见明故。<a id="a-SF"></a>明者，<a id="a-SG"></a>即是闻戒施定。<a id="a-SH"></a>何故还没？<a id="a-SI"></a>增长邪见生憍慢故。<a id="a-SJ"></a>是故我于经中说偈：</p>
  <p id="aSK">“若有众生乐诸有，<a id="a-SL"></a> 为有造作善恶业，</p>
  <p id="aSM">是人遂失涅槃道，<a id="a-SN"></a> 是名暂出还复没。</p>
  <p id="aSO">行于黑闇生死海，<a id="a-SP"></a> 虽得解脱杂烦恼，</p>
  <p id="aSQ">是人还受恶果报，<a id="a-SR"></a> 是名暂出还复没。</p>
  <p id="aSS">“善男子，<a id="a-ST"></a>如彼大鱼，<a id="a-SU"></a>因见光故暂得出水，<a id="a-SV"></a>其身重故还复沉没，<a id="a-SW"></a>如上二人亦复如是。<a id="a-SX"></a>善男子，<a id="a-SY"></a>或复有人乐著三有，<a id="a-SZ"></a>是名为没。<a id="a-Sa"></a>得闻如是《大涅槃经》生于信心，<a id="a-Sb"></a>是名为出。<a id="a-Sc"></a>何因缘故名之为出？<a id="a-Sd"></a>闻是经已，<a id="a-Se"></a>远离恶法，<a id="a-Sf"></a>修习善法，<a id="a-Sg"></a>是名为出。<a id="a-Sh"></a>是人虽信亦不具足。<a id="a-Si"></a>何因缘故信不具足？<a id="a-Sj"></a>是人虽信大般涅槃常乐我净，<a id="a-Sk"></a>言如来身无常、<a id="a-Sl"></a>无我、<a id="a-Sm"></a>无乐、<a id="a-Sn"></a>无净。<a id="a-So"></a>如来则有二种涅槃：<a id="a-Sp"></a>一者、<a id="a-Sq"></a>有为，<a id="a-Sr"></a>二者、<a id="a-Ss"></a>无为。<a id="a-St"></a>有为涅槃无常乐我净，<a id="a-Su"></a>无为涅槃有常乐我净。<a id="a-Sv"></a>虽信佛性是众生有，<a id="a-Sw"></a>不必一切皆悉有之，<a id="a-Sx"></a>是故名为信不具足。</p>
  <p id="aSy">“善男子，<a id="a-Sz"></a>信有二种：<a id="a-T0"></a>一者、<a id="a-T1"></a>信，<a id="a-T2"></a>二者、<a id="a-T3"></a>求。<a id="a-T4"></a>如是之人虽复有信，<a id="a-T5"></a>不能推求，<a id="a-T6"></a>是故名为信不具足。<a id="a-T7"></a>信复有二：<a id="a-T8"></a>一、<a id="a-T9"></a>从闻生，<a id="a-TA"></a>二、<a id="a-TB"></a>从思生。<a id="a-TC"></a>是人信心从闻而生，<a id="a-TD"></a>不从思生，<a id="a-TE"></a>是故名为信不具足。<a id="a-TF"></a>复有二种：<a id="a-TG"></a>一、<a id="a-TH"></a>信有道，<a id="a-TI"></a>二、<a id="a-TJ"></a>信得者。<a id="a-TK"></a>是人信心唯信有道，<a id="a-TL"></a>都不信有得道之人，<a id="a-TM"></a>是故名为信不具足。<a id="a-TN"></a>复有二种：<a id="a-TO"></a>一者、<a id="a-TP"></a>信正，<a id="a-TQ"></a>二者、<a id="a-TR"></a>信邪。<a id="a-TS"></a>言有因果，<a id="a-TT"></a>有佛法僧，<a id="a-TU"></a>是名信正；<a id="a-TV"></a>言无因果，<a id="a-TW"></a>三宝性异，<a id="a-TX"></a>信诸邪语富兰那等，<a id="a-TY"></a>是名信邪。<a id="a-TZ"></a>是人虽信佛法僧宝，<a id="a-Ta"></a>不信三宝同一性相；<a id="a-Tb"></a>虽信因果，<a id="a-Tc"></a>不信得者，<a id="a-Td"></a>是故名为信不具足。</p>
  <p id="aTe">“是人成就不具足信，<a id="a-Tf"></a>所受禁戒亦不具足。<a id="a-Tg"></a>何因缘故名不具足？<a id="a-Th"></a>因不具故，<a id="a-Ti"></a>所得禁戒亦不具足。<a id="a-Tj"></a>复何因缘名不具足？<a id="a-Tk"></a>戒有二种：<a id="a-Tl"></a>一、<a id="a-Tm"></a>威仪戒，<a id="a-Tn"></a>二、<a id="a-To"></a>从戒戒。<a id="a-Tp"></a>是人唯具威仪等戒，<a id="a-Tq"></a>不具从戒戒，<a id="a-Tr"></a>是故名为戒不具足。<a id="a-Ts"></a>复有二种：<a id="a-Tt"></a>一者、<a id="a-Tu"></a>作戒，<a id="a-Tv"></a>二者、<a id="a-Tw"></a>无作戒。<a id="a-Tx"></a>是人唯具作戒，<a id="a-Ty"></a>不具无作戒，<a id="a-Tz"></a>是故名为戒不具足。<a id="a-U0"></a>复有二种：<a id="a-U1"></a>一、<a id="a-U2"></a>从身口得于正命，<a id="a-U3"></a>二、<a id="a-U4"></a>从身口不得正命。<a id="a-U5"></a>是人虽从身口，<a id="a-U6"></a>不得正命，<a id="a-U7"></a>是故名为戒不具足。<a id="a-U8"></a>复有二种：<a id="a-U9"></a>一者、<a id="a-UA"></a>求戒，<a id="a-UB"></a>二者、<a id="a-UC"></a>舍戒。<a id="a-UD"></a>是人唯具求有之戒，<a id="a-UE"></a>不得舍戒，<a id="a-UF"></a>是故名为戒不具足。<a id="a-UG"></a>复有二种：<a id="a-UH"></a>一者、<a id="a-UI"></a>随有，<a id="a-UJ"></a>二者、<a id="a-UK"></a>随道。<a id="a-UL"></a>是人唯具随有之戒，<a id="a-UM"></a>不具随道，<a id="a-UN"></a>是故名为戒不具足。<a id="a-UO"></a>复有二种：<a id="a-UP"></a>一者、<a id="a-UQ"></a>善戒，<a id="a-UR"></a>二者、<a id="a-US"></a>恶戒。<a id="a-UT"></a>身口意善是名善戒，<a id="a-UU"></a>牛戒、<a id="a-UV"></a>狗戒是名恶戒。<a id="a-UW"></a>是人深信是二种戒俱有善果，<a id="a-UX"></a>是故名为戒不具足。</p>
  <p id="aUY">“是人不具信、<a id="a-UZ"></a>戒二事，<a id="a-Ua"></a>所修多闻亦不具足。<a id="a-Ub"></a>云何名为闻不具足？<a id="a-Uc"></a>如来所说十二部经，<a id="a-Ud"></a>唯信六部，<a id="a-Ue"></a>不信六部，<a id="a-Uf"></a>是故名为闻不具足。<a id="a-Ug"></a>虽复受持是六部经，<a id="a-Uh"></a>不能读诵为他解说，<a id="a-Ui"></a>无所利益，<a id="a-Uj"></a>是故名为闻不具足。<a id="a-Uk"></a>又复受是六部经已，<a id="a-Ul"></a>为论议故，<a id="a-Um"></a>为胜他故，<a id="a-Un"></a>为利养故，<a id="a-Uo"></a>为诸有故，<a id="a-Up"></a>持读诵说，<a id="a-Uq"></a>是故名为闻不具足。<a id="a-Ur"></a>善男子，<a id="a-Us"></a>我于经中说闻具足。<a id="a-Ut"></a>云何具足？<a id="a-Uu"></a>若有比丘身口意善，<a id="a-Uv"></a>先能供养和尚诸师有德之人，<a id="a-Uw"></a>是诸师等于是人所生爱念心，<a id="a-Ux"></a>以是因缘教授经法。<a id="a-Uy"></a>是人至心受持诵习，<a id="a-Uz"></a>持诵习已获得智慧，<a id="a-V0"></a>得智慧已能善思惟如法而住，<a id="a-V1"></a>善思惟已则得正义，<a id="a-V2"></a>得正义已身心寂静，<a id="a-V3"></a>身心寂已则生喜心，<a id="a-V4"></a>喜心因缘心则得定，<a id="a-V5"></a>因得定故得正知见，<a id="a-V6"></a>正知见已于诸有中心生厌悔，<a id="a-V7"></a>悔诸有故能得解脱。<a id="a-V8"></a>是人无有如是等事，<a id="a-V9"></a>是故名为闻不具足。</p>
  <p id="aVA">“是人不具如是三事，<a id="a-VB"></a>施亦不具。<a id="a-VC"></a>施有二种：<a id="a-VD"></a>一者、<a id="a-VE"></a>财施，<a id="a-VF"></a>二者、<a id="a-VG"></a>法施。<a id="a-VH"></a>是人虽复行于财施，<a id="a-VI"></a>为求有故，<a id="a-VJ"></a>虽行法施亦不具足。<a id="a-VK"></a>何以故？<a id="a-VL"></a>秘不尽说，<a id="a-VM"></a>畏他胜故，<a id="a-VN"></a>是故名为施不具足。<a id="a-VO"></a>财法二施，<a id="a-VP"></a>各有二种：<a id="a-VQ"></a>一者、<a id="a-VR"></a>圣，<a id="a-VS"></a>二者、<a id="a-VT"></a>非圣。<a id="a-VU"></a>圣者施已不求果报，<a id="a-VV"></a>非圣施已求于果报。<a id="a-VW"></a>圣者法施为增长法，<a id="a-VX"></a>非圣法施为增诸有。<a id="a-VY"></a>如是之人为增财故而行财施，<a id="a-VZ"></a>为增有故而行法施，<a id="a-Va"></a>是故名为施不具足。<a id="a-Vb"></a>复次，<a id="a-Vc"></a>是人受六部经，<a id="a-Vd"></a>见受法者而供给之，<a id="a-Ve"></a>不受法者则不供给，<a id="a-Vf"></a>是故名为施不具足。</p>
  <p id="aVg">“是人不具如上四事，<a id="a-Vh"></a>所修智慧亦不具足。<a id="a-Vi"></a>智慧之性性能分别，<a id="a-Vj"></a>是人不能分别如来是常无常。<a id="a-Vk"></a>如来于此涅槃经中说言：<a id="a-Vl"></a>‘如来即是解脱，<a id="a-Vm"></a>解脱即是如来。<a id="a-Vn"></a>如来即是涅槃，<a id="a-Vo"></a>涅槃即是解脱。<a id="a-Vp"></a>’于是义中不能分别。<a id="a-Vq"></a>‘梵行即是如来，<a id="a-Vr"></a>如来即是慈悲喜舍，<a id="a-Vs"></a>慈悲喜舍即是解脱，<a id="a-Vt"></a>解脱即是涅槃，<a id="a-Vu"></a>涅槃即是慈悲喜舍。<a id="a-Vv"></a>’于是义中不能分别，<a id="a-Vw"></a>是故名为智不具足。<a id="a-Vx"></a>复次，<a id="a-Vy"></a>不能分别佛性。<a id="a-Vz"></a>‘佛性即是如来，<a id="a-W0"></a>如来即是一切不共之法，<a id="a-W1"></a>不共之法即是解脱，<a id="a-W2"></a>解脱即是涅槃，<a id="a-W3"></a>涅槃即是不共之法。<a id="a-W4"></a>’于是义中不能分别，<a id="a-W5"></a>是故名为智不具足。<a id="a-W6"></a>复次，<a id="a-W7"></a>不能分别四谛苦集灭道，<a id="a-W8"></a>不能分别四真谛故不知圣行，<a id="a-W9"></a>不知圣行故不知如来，<a id="a-WA"></a>不知如来故不知解脱，<a id="a-WB"></a>不知解脱故不知涅槃，<a id="a-WC"></a>是故名为智不具足。</p>
  <p id="aWD">“是人不具如是五事，<a id="a-WE"></a>则有二种：<a id="a-WF"></a>一、<a id="a-WG"></a>增善法，<a id="a-WH"></a>二、<a id="a-WI"></a>增恶法。<a id="a-WJ"></a>云何名为增长恶法？<a id="a-WK"></a>是人不见己不具足，<a id="a-WL"></a>自言具足而生著心，<a id="a-WM"></a>于同行中自谓为胜，<a id="a-WN"></a>是故亲近同己恶友，<a id="a-WO"></a>既亲近已复得更闻不具足法，<a id="a-WP"></a>闻已心喜其心染著，<a id="a-WQ"></a>起于憍慢多行放逸，<a id="a-WR"></a>因放逸故亲近在家，<a id="a-WS"></a>亦乐闻说在家之事，<a id="a-WT"></a>远离清净出家之法，<a id="a-WU"></a>以是因缘增长恶法，<a id="a-WV"></a>增恶法故身口意等起不净业，<a id="a-WW"></a>三业不净故增长地狱、<a id="a-WX"></a>畜生、<a id="a-WY"></a>饿鬼，<a id="a-WZ"></a>是名暂出还没。<a id="a-Wa"></a>暂出还没者，<a id="a-Wb"></a>我佛法中其谁是耶？<a id="a-Wc"></a>谓提婆达多、<a id="a-Wd"></a>瞿伽离比丘、<a id="a-We"></a>惋手比丘、<a id="a-Wf"></a>善星比丘、<a id="a-Wg"></a>低舍比丘、<a id="a-Wh"></a>满宿比丘、<a id="a-Wi"></a>慈地比丘尼、<a id="a-Wj"></a>旷野比丘尼、<a id="a-Wk"></a>方比丘尼、<a id="a-Wl"></a>慢比丘尼、<a id="a-Wm"></a>净洁长者、<a id="a-Wn"></a>求有优婆塞、<a id="a-Wo"></a>舍勒释种、<a id="a-Wp"></a>象长者、<a id="a-Wq"></a>名称优婆夷、<a id="a-Wr"></a>光明优婆夷、<a id="a-Ws"></a>难陀优婆夷、<a id="a-Wt"></a>军优婆夷、<a id="a-Wu"></a>铃优婆夷，<a id="a-Wv"></a>如是等人名为暂出还没，<a id="a-Ww"></a>譬如大鱼见明故出，<a id="a-Wx"></a>身重故没。</p>
  <p id="aWy">“第二之人，<a id="a-Wz"></a>深自知见行不具足，<a id="a-X0"></a>不具足故求近善友，<a id="a-X1"></a>近善友故乐咨未闻，<a id="a-X2"></a>闻已乐受，<a id="a-X3"></a>受已乐善思惟，<a id="a-X4"></a>善思惟已能如法住，<a id="a-X5"></a>如法住故增长善法，<a id="a-X6"></a>增善法故终不复没，<a id="a-X7"></a>是名为住。<a id="a-X8"></a>我佛法中，<a id="a-X9"></a>其谁是耶？<a id="a-XA"></a>谓舍利弗、<a id="a-XB"></a>大目揵连、<a id="a-XC"></a>阿若憍陈如等五比丘，<a id="a-XD"></a>耶舍等五百比丘，<a id="a-XE"></a>阿[少/兔]楼陀、<a id="a-XF"></a>童子迦葉、<a id="a-XG"></a>摩诃迦葉、<a id="a-XH"></a>十力迦葉、<a id="a-XI"></a>瘦瞿昙弥比丘尼、<a id="a-XJ"></a>波吒罗华比丘尼、<a id="a-XK"></a>胜比丘尼、<a id="a-XL"></a>实义比丘尼、<a id="a-XM"></a>意比丘尼、<a id="a-XN"></a>跋陀比丘尼、<a id="a-XO"></a>净比丘尼、<a id="a-XP"></a>不退转比丘尼、<a id="a-XQ"></a>频婆娑罗王、<a id="a-XR"></a>郁伽长者、<a id="a-XS"></a>须达多长者、<a id="a-XT"></a>释摩男、<a id="a-XU"></a>贫须达多、<a id="a-XV"></a>鼠狼长者子、<a id="a-XW"></a>名称长者、<a id="a-XX"></a>具足长者、<a id="a-XY"></a>师子将军、<a id="a-XZ"></a>优波离长者、<a id="a-Xa"></a>刀长者、<a id="a-Xb"></a>无畏优婆夷、<a id="a-Xc"></a>善住优婆夷、<a id="a-Xd"></a>爱法优婆夷、<a id="a-Xe"></a>勇健优婆夷、<a id="a-Xf"></a>天得优婆夷、<a id="a-Xg"></a>善生优婆夷、<a id="a-Xh"></a>具身优婆夷、<a id="a-Xi"></a>牛得优婆夷、<a id="a-Xj"></a>旷野优婆夷、<a id="a-Xk"></a>摩诃斯那优婆夷，<a id="a-Xl"></a>如是等比丘、<a id="a-Xm"></a>比丘尼、<a id="a-Xn"></a>优婆塞、<a id="a-Xo"></a>优婆夷，<a id="a-Xp"></a>得名为住。<a id="a-Xq"></a>云何为住？<a id="a-Xr"></a>常乐睹见善光明故。<a id="a-Xs"></a>以是因缘，<a id="a-Xt"></a>若佛出世若不出世，<a id="a-Xu"></a>如是等人终不造恶，<a id="a-Xv"></a>是名为住。<a id="a-Xw"></a>如低弥鱼，<a id="a-Xx"></a>乐见光明不沉不没，<a id="a-Xy"></a>如是等众亦复如是。<a id="a-Xz"></a>是故我于经中说偈：</p>
  <p id="aY0">“若人善能分别义，<a id="a-Y1"></a> 至心求于沙门果，</p>
  <p id="aY2">若能呵责一切有，<a id="a-Y3"></a> 是人名为如法住。</p>
  <p id="aY4">若能供养无量佛，<a id="a-Y5"></a> 则能无量世修道，</p>
  <p id="aY6">若受世乐不放逸，<a id="a-Y7"></a> 是人名为如法住。</p>
  <p id="aY8">亲近善友听正法，<a id="a-Y9"></a> 内善思惟如法住，</p>
  <p id="aYA">乐见光明修习道，<a id="a-YB"></a> 获得解脱安隐住。</p>
 </body>
</html>