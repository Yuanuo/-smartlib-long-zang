<!doctype html>
<html id="z3IBTbeKg" data-ver="1420">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第二十</h1>
  <h2 id="a2">光明遍照高贵德王菩萨品第二十二之二</h2>
  <p id="a3">尔时，<a id="a-4"></a>光明遍照高贵德王菩萨摩诃萨白佛言：<a id="a-5"></a>“世尊，<a id="a-6"></a>若犯重禁、<a id="a-7"></a>谤方等经、<a id="a-8"></a>作五逆罪、<a id="a-9"></a>一阐提等有佛性者，<a id="a-A"></a>是等云何复堕地狱？<a id="a-B"></a>世尊，<a id="a-C"></a>若使是等有佛性者，<a id="a-D"></a>云何复言无常乐我净？<a id="a-E"></a>世尊，<a id="a-F"></a>若断善根名一阐提者，<a id="a-G"></a>断善根时所有佛性云何不断？<a id="a-H"></a>佛性若断，<a id="a-I"></a>云何复言常乐我净？<a id="a-J"></a>如其不断，<a id="a-K"></a>何故名为一阐提耶？<a id="a-L"></a>世尊，<a id="a-M"></a>犯四重禁名为不定，<a id="a-N"></a>谤方等经、<a id="a-O"></a>作五逆罪及一阐提悉名不定，<a id="a-P"></a>如是等辈若决定者，<a id="a-Q"></a>云何得成阿耨多罗三藐三菩提？<a id="a-R"></a>从须陀洹乃至辟支佛亦名不定，<a id="a-S"></a>若须陀洹至辟支佛是决定者，<a id="a-T"></a>亦不应成阿耨多罗三藐三菩提。<a id="a-U"></a>世尊，<a id="a-V"></a>若犯四重不决定者，<a id="a-W"></a>须陀洹乃至辟支佛亦不决定。<a id="a-X"></a>如是不定，<a id="a-Y"></a>诸佛如来亦复不定。<a id="a-Z"></a>若佛不定，<a id="a-a"></a>涅槃体性亦复不定，<a id="a-b"></a>至一切法亦复不定。<a id="a-c"></a>云何不定？<a id="a-d"></a>若一阐提除一阐提则成佛道，<a id="a-e"></a>诸佛如来亦应如是，<a id="a-f"></a>入涅槃已，<a id="a-g"></a>亦应还出，<a id="a-h"></a>不入涅槃。<a id="a-i"></a>若如是者，<a id="a-j"></a>涅槃之性则为不定；<a id="a-k"></a>不决定故，<a id="a-l"></a>当知无有常乐我净。<a id="a-m"></a>云何说言一阐提等当得涅槃？<a id="a-n"></a>”</p>
  <p id="ao">尔时，<a id="a-p"></a>世尊告光明遍照高贵德王菩萨摩诃萨言：<a id="a-q"></a>“善哉！<a id="a-r"></a>善哉！<a id="a-s"></a>善男子，<a id="a-t"></a>为欲利益无量众生令得安乐，<a id="a-u"></a>怜愍慈念诸世间故，<a id="a-v"></a>为欲增长发菩提心诸菩萨故，<a id="a-w"></a>作如是问。<a id="a-x"></a>善男子，<a id="a-y"></a>汝已亲近过去无量诸佛世尊，<a id="a-z"></a>于诸佛所种诸善根；<a id="a-10"></a>久已成就菩提功德，<a id="a-11"></a>降伏众魔令其退散；<a id="a-12"></a>已教无量无边众生，<a id="a-13"></a>悉令得至阿耨多罗三藐三菩提；<a id="a-14"></a>久已通达诸佛如来所有甚深秘密之藏，<a id="a-15"></a>已问过去无量无边恒河沙等诸佛世尊如是甚深微密之义。<a id="a-16"></a>我都不见一切世间若人、<a id="a-17"></a>若天、<a id="a-18"></a>沙门、<a id="a-19"></a>婆罗门、<a id="a-1A"></a>若魔、<a id="a-1B"></a>若梵，<a id="a-1C"></a>有能咨问如来是义。<a id="a-1D"></a>今当诚心，<a id="a-1E"></a>谛听！<a id="a-1F"></a>谛听！<a id="a-1G"></a>吾当为汝分别演说。</p>
  <p id="a1H">“善男子，<a id="a-1I"></a>一阐提者亦不决定。<a id="a-1J"></a>若决定者，<a id="a-1K"></a>是一阐提终不能得阿耨多罗三藐三菩提。<a id="a-1L"></a>以不决定，<a id="a-1M"></a>是故能得。<a id="a-1N"></a>如汝所言，<a id="a-1O"></a>佛性不断，<a id="a-1P"></a>云何一阐提断善根者？<a id="a-1Q"></a>善男子，<a id="a-1R"></a>善根有二种：<a id="a-1S"></a>一者、<a id="a-1T"></a>内，<a id="a-1U"></a>二者、<a id="a-1V"></a>外。<a id="a-1W"></a>佛性非内非外，<a id="a-1X"></a>以是义故，<a id="a-1Y"></a>佛性不断。<a id="a-1Z"></a>复有二种：<a id="a-1a"></a>一者、<a id="a-1b"></a>有漏，<a id="a-1c"></a>二者、<a id="a-1d"></a>无漏。<a id="a-1e"></a>佛性非有漏非无漏，<a id="a-1f"></a>是故不断。<a id="a-1g"></a>复有二种：<a id="a-1h"></a>一者、<a id="a-1i"></a>常，<a id="a-1j"></a>二者、<a id="a-1k"></a>无常。<a id="a-1l"></a>佛性非常非无常，<a id="a-1m"></a>是故不断。<a id="a-1n"></a>若是断者则应还得，<a id="a-1o"></a>若不还得则名不断，<a id="a-1p"></a>若断已得名一阐提。<a id="a-1q"></a>犯四重者亦是不定，<a id="a-1r"></a>若决定者，<a id="a-1s"></a>犯四重禁终不能得阿耨多罗三藐三菩提。<a id="a-1t"></a>谤方等经亦复不定，<a id="a-1u"></a>若决定者，<a id="a-1v"></a>谤正法人终不能得阿耨多罗三藐三菩提。<a id="a-1w"></a>作五逆罪亦复不定，<a id="a-1x"></a>若决定者，<a id="a-1y"></a>五逆之人终不能得阿耨多罗三藐三菩提。<a id="a-1z"></a>色与色相二俱不定，<a id="a-20"></a>香味触相、<a id="a-21"></a>生相至无明相、<a id="a-22"></a>阴入界相、<a id="a-23"></a>二十五有相，<a id="a-24"></a>四生乃至一切诸法，<a id="a-25"></a>皆亦不定。</p>
  <p id="a26">“善男子，<a id="a-27"></a>譬如幻师在大众中，<a id="a-28"></a>化作四兵车步象马，<a id="a-29"></a>作诸璎珞严身之具、<a id="a-2A"></a>城邑聚落、<a id="a-2B"></a>山林树木、<a id="a-2C"></a>泉池河井。<a id="a-2D"></a>而彼众中有诸小儿，<a id="a-2E"></a>无有智慧，<a id="a-2F"></a>睹见之时，<a id="a-2G"></a>悉以为实。<a id="a-2H"></a>其中智人知其虚诳，<a id="a-2I"></a>以幻力故惑人眼目。<a id="a-2J"></a>善男子，<a id="a-2K"></a>一切凡夫乃至声闻、<a id="a-2L"></a>辟支佛等，<a id="a-2M"></a>于一切法见有定相亦复如是。<a id="a-2N"></a>诸佛菩萨于一切法不见定相。</p>
  <p id="a2O">“善男子，<a id="a-2P"></a>譬如小儿于盛夏月，<a id="a-2Q"></a>见热时焰谓之为水。<a id="a-2R"></a>有智之人于此热焰，<a id="a-2S"></a>终不生于实水之想，<a id="a-2T"></a>但是虚焰诳人眼目，<a id="a-2U"></a>非实是水。<a id="a-2V"></a>一切凡夫、<a id="a-2W"></a>声闻、<a id="a-2X"></a>缘觉见一切法，<a id="a-2Y"></a>亦复如是悉谓是实。<a id="a-2Z"></a>诸佛菩萨于一切法不见定相。</p>
  <p id="a2a">“善男子，<a id="a-2b"></a>譬如山涧，<a id="a-2c"></a>因声有响。<a id="a-2d"></a>小儿闻之，<a id="a-2e"></a>谓是实声。<a id="a-2f"></a>有智之人，<a id="a-2g"></a>解无定实，<a id="a-2h"></a>但有声相诳于耳识。<a id="a-2i"></a>善男子，<a id="a-2j"></a>一切凡夫、<a id="a-2k"></a>声闻、<a id="a-2l"></a>缘觉，<a id="a-2m"></a>于一切法亦复如是见有定相。<a id="a-2n"></a>诸菩萨等解了诸法悉无定相，<a id="a-2o"></a>见无常相、<a id="a-2p"></a>空寂等相、<a id="a-2q"></a>无生灭相。<a id="a-2r"></a>以是义故，<a id="a-2s"></a>菩萨摩诃萨见一切法是无常相。</p>
  <p id="a2t">“善男子，<a id="a-2u"></a>亦有定相。<a id="a-2v"></a>云何为定？<a id="a-2w"></a>常乐我净。<a id="a-2x"></a>在何处耶？<a id="a-2y"></a>所谓涅槃。<a id="a-2z"></a>善男子，<a id="a-30"></a>须陀洹果亦复不定，<a id="a-31"></a>不决定故，<a id="a-32"></a>经八万劫得阿耨多罗三藐三菩提心；<a id="a-33"></a>斯陀含果亦复不定，<a id="a-34"></a>不决定故，<a id="a-35"></a>经六万劫得阿耨多罗三藐三菩提心；<a id="a-36"></a>阿那含果亦复不定，<a id="a-37"></a>不决定故，<a id="a-38"></a>经四万劫得阿耨多罗三藐三菩提心；<a id="a-39"></a>阿罗汉果亦复不定，<a id="a-3A"></a>不决定故，<a id="a-3B"></a>经二万劫得阿耨多罗三藐三菩提心；<a id="a-3C"></a>辟支佛道亦复不定，<a id="a-3D"></a>不决定故，<a id="a-3E"></a>经十千劫得阿耨多罗三藐三菩提心。</p>
  <p id="a3F">“善男子，<a id="a-3G"></a>如来今于拘尸那城娑罗双树间，<a id="a-3H"></a>示现倚卧师子之床欲入涅槃，<a id="a-3I"></a>令诸未得阿罗汉果众弟子等及诸力士生大忧苦，<a id="a-3J"></a>亦令天、<a id="a-3K"></a>人、<a id="a-3L"></a>阿修罗、<a id="a-3M"></a>乾闼婆、<a id="a-3N"></a>迦楼罗、<a id="a-3O"></a>紧那罗、<a id="a-3P"></a>摩睺罗迦等大设供养，<a id="a-3Q"></a>欲使诸人以千端氎缠裹其身，<a id="a-3R"></a>七宝为棺，<a id="a-3S"></a>盛满香油，<a id="a-3T"></a>积诸香木，<a id="a-3U"></a>以火焚之。<a id="a-3V"></a>唯除二端不可得烧：<a id="a-3W"></a>一者、<a id="a-3X"></a>儭身，<a id="a-3Y"></a>二、<a id="a-3Z"></a>最在外。<a id="a-3a"></a>为诸众生分散舍利以为八分。<a id="a-3b"></a>一切所有声闻弟子咸言如来入于涅槃，<a id="a-3c"></a>当知如来亦不毕定入于涅槃。<a id="a-3d"></a>何以故？<a id="a-3e"></a>如来常住不变易故。<a id="a-3f"></a>以是义故，<a id="a-3g"></a>如来涅槃亦复不定。</p>
  <p id="a3h">“善男子，<a id="a-3i"></a>当知如来亦复不定。<a id="a-3j"></a>如来非天。<a id="a-3k"></a>何以故？<a id="a-3l"></a>有四种天：<a id="a-3m"></a>一者、<a id="a-3n"></a>世间天，<a id="a-3o"></a>二者、<a id="a-3p"></a>生天，<a id="a-3q"></a>三者、<a id="a-3r"></a>净天，<a id="a-3s"></a>四者、<a id="a-3t"></a>义天。<a id="a-3u"></a>世间天者，<a id="a-3v"></a>如诸国王。<a id="a-3w"></a>生天者，<a id="a-3x"></a>从四天王乃至非有想非无想天。<a id="a-3y"></a>净天者，<a id="a-3z"></a>从须陀洹至辟支佛。<a id="a-40"></a>义天者，<a id="a-41"></a>十住菩萨摩诃萨等。<a id="a-42"></a>以何义故，<a id="a-43"></a>十住菩萨名为义天？<a id="a-44"></a>以能善解诸法义故。<a id="a-45"></a>云何为义？<a id="a-46"></a>见一切法是空义故。</p>
  <p id="a47">“善男子，<a id="a-48"></a>如来非王，<a id="a-49"></a>亦非四天乃至非有想非无想天、<a id="a-4A"></a>从须陀洹至辟支佛、<a id="a-4B"></a>十住菩萨。<a id="a-4C"></a>以是义故，<a id="a-4D"></a>如来非天。<a id="a-4E"></a>然诸众生亦复称佛为天中天，<a id="a-4F"></a>是故如来非天非非天、<a id="a-4G"></a>非人非非人、<a id="a-4H"></a>非鬼非非鬼、<a id="a-4I"></a>非地狱畜生饿鬼非非地狱畜生饿鬼、<a id="a-4J"></a>非众生非非众生、<a id="a-4K"></a>非法非非法、<a id="a-4L"></a>非色非非色、<a id="a-4M"></a>非长非非长、<a id="a-4N"></a>非短非非短、<a id="a-4O"></a>非相非非相、<a id="a-4P"></a>非心非非心、<a id="a-4Q"></a>非有漏非无漏、<a id="a-4R"></a>非有为非无为、<a id="a-4S"></a>非常非无常、<a id="a-4T"></a>非幻非非幻、<a id="a-4U"></a>非名非非名、<a id="a-4V"></a>非定非非定、<a id="a-4W"></a>非有非无、<a id="a-4X"></a>非说非非说、<a id="a-4Y"></a>非如来非不如来。<a id="a-4Z"></a>以是义故，<a id="a-4a"></a>如来不定。</p>
  <p id="a4b">“善男子，<a id="a-4c"></a>何故如来不名世天？<a id="a-4d"></a>世天者即是诸王，<a id="a-4e"></a>如来久于无量劫中已舍王位，<a id="a-4f"></a>是故非王。<a id="a-4g"></a>非非王者，<a id="a-4h"></a>如来生于迦毗罗城净饭王家，<a id="a-4i"></a>是故非非王。</p>
  <p id="a4j">“非生天者，<a id="a-4k"></a>如来久已离诸有故，<a id="a-4l"></a>是故非生天。<a id="a-4m"></a>非非生天。<a id="a-4n"></a>何以故？<a id="a-4o"></a>升兜率天下阎浮提故，<a id="a-4p"></a>是故如来非非生天。</p>
  <p id="a4q">“亦非净天。<a id="a-4r"></a>何以故？<a id="a-4s"></a>如来非是须陀洹乃至非辟支佛，<a id="a-4t"></a>是故如来非是净天。<a id="a-4u"></a>非非净天。<a id="a-4v"></a>何以故？<a id="a-4w"></a>世间八法所不能染，<a id="a-4x"></a>犹如莲华不受尘水，<a id="a-4y"></a>是故如来非非净天。</p>
  <p id="a4z">“亦非义天。<a id="a-50"></a>何以故？<a id="a-51"></a>如来非是十住菩萨故，<a id="a-52"></a>是故如来非义天也。<a id="a-53"></a>非非义天。<a id="a-54"></a>何以故？<a id="a-55"></a>如来常修十八空义故，<a id="a-56"></a>是故如来非非义天。</p>
  <p id="a57">“如来非人。<a id="a-58"></a>何以故？<a id="a-59"></a>如来久于无量劫中离人有故，<a id="a-5A"></a>是故非人。<a id="a-5B"></a>亦非非人。<a id="a-5C"></a>何以故？<a id="a-5D"></a>生于迦毗罗城故，<a id="a-5E"></a>是故非非人。</p>
  <p id="a5F">“如来非鬼。<a id="a-5G"></a>何以故？<a id="a-5H"></a>不害一切诸众生故，<a id="a-5I"></a>是故非鬼。<a id="a-5J"></a>亦非非鬼。<a id="a-5K"></a>何以故？<a id="a-5L"></a>亦以鬼像化众生故，<a id="a-5M"></a>是故非非鬼。</p>
  <p id="a5N">“如来亦非地狱、<a id="a-5O"></a>畜生、<a id="a-5P"></a>饿鬼。<a id="a-5Q"></a>何以故？<a id="a-5R"></a>如来久离诸恶业故，<a id="a-5S"></a>是故非地狱、<a id="a-5T"></a>畜生、<a id="a-5U"></a>饿鬼。<a id="a-5V"></a>亦非非地狱、<a id="a-5W"></a>畜生、<a id="a-5X"></a>饿鬼。<a id="a-5Y"></a>何以故？<a id="a-5Z"></a>如来亦复现受三恶诸趣之身化众生故，<a id="a-5a"></a>是故非非地狱、<a id="a-5b"></a>畜生、<a id="a-5c"></a>饿鬼。</p>
  <p id="a5d">“亦非众生。<a id="a-5e"></a>何以故？<a id="a-5f"></a>久已远离众生性故，<a id="a-5g"></a>是故如来非众生。<a id="a-5h"></a>亦非非众生。<a id="a-5i"></a>何以故？<a id="a-5j"></a>或时演说众生相故，<a id="a-5k"></a>是故如来非非众生。</p>
  <p id="a5l">“如来非法。<a id="a-5m"></a>何以故？<a id="a-5n"></a>诸法各各有别异相，<a id="a-5o"></a>如来不尔，<a id="a-5p"></a>唯有一相，<a id="a-5q"></a>是故非法。<a id="a-5r"></a>亦非非法。<a id="a-5s"></a>何以故？<a id="a-5t"></a>如来法界故，<a id="a-5u"></a>是故非非法。</p>
  <p id="a5v">“如来非色。<a id="a-5w"></a>何以故？<a id="a-5x"></a>十色入所不摄故，<a id="a-5y"></a>是故非色。<a id="a-5z"></a>亦非非色。<a id="a-60"></a>何以故？<a id="a-61"></a>身有三十二相、<a id="a-62"></a>八十种好故，<a id="a-63"></a>是故非非色。</p>
  <p id="a64">“如来非长。<a id="a-65"></a>何以故？<a id="a-66"></a>断诸色故，<a id="a-67"></a>是故非长。<a id="a-68"></a>亦非非长。<a id="a-69"></a>何以故？<a id="a-6A"></a>一切世间无有能见顶髻相故，<a id="a-6B"></a>是故非非长。</p>
  <p id="a6C">“如来非短。<a id="a-6D"></a>何以故？<a id="a-6E"></a>久已远离憍慢结故，<a id="a-6F"></a>是故非短。<a id="a-6G"></a>亦非非短。<a id="a-6H"></a>何以故？<a id="a-6I"></a>为瞿师罗长者示三尺身故，<a id="a-6J"></a>是故非非短。</p>
  <p id="a6K">“如来非相。<a id="a-6L"></a>何以故？<a id="a-6M"></a>久已远离诸相相故，<a id="a-6N"></a>是故非相。<a id="a-6O"></a>亦非非相。<a id="a-6P"></a>何以故？<a id="a-6Q"></a>善知诸相故，<a id="a-6R"></a>是故非非相。</p>
  <p id="a6S">“如来非心。<a id="a-6T"></a>何以故？<a id="a-6U"></a>虚空相故，<a id="a-6V"></a>是故非心。<a id="a-6W"></a>亦非非心。<a id="a-6X"></a>何以故？<a id="a-6Y"></a>有十力心法故，<a id="a-6Z"></a>亦能知他众生心故，<a id="a-6a"></a>是故非非心。</p>
  <p id="a6b">“如来非有为。<a id="a-6c"></a>何以故？<a id="a-6d"></a>常乐我净故，<a id="a-6e"></a>是故非有为。<a id="a-6f"></a>亦非无为。<a id="a-6g"></a>何以故？<a id="a-6h"></a>有来去坐卧示现涅槃故，<a id="a-6i"></a>是故非无为。</p>
  <p id="a6j">“如来非常。<a id="a-6k"></a>何以故？<a id="a-6l"></a>身有分故，<a id="a-6m"></a>是故非常。<a id="a-6n"></a>云何非常？<a id="a-6o"></a>以有知故。<a id="a-6p"></a>常法无知犹如虚空，<a id="a-6q"></a>如来有知，<a id="a-6r"></a>是故非常。<a id="a-6s"></a>云何非常？<a id="a-6t"></a>有言说故。<a id="a-6u"></a>常法无言亦如虚空，<a id="a-6v"></a>如来有言，<a id="a-6w"></a>是故无常。<a id="a-6x"></a>有姓氏故名曰无常，<a id="a-6y"></a>无姓之法乃名为常，<a id="a-6z"></a>虚空常故无有姓氏，<a id="a-70"></a>如来有姓，<a id="a-71"></a>姓瞿昙氏，<a id="a-72"></a>是故无常。<a id="a-73"></a>有父母故名曰无常，<a id="a-74"></a>无父母者乃名曰常，<a id="a-75"></a>虚空常故无有父母，<a id="a-76"></a>佛有父母，<a id="a-77"></a>是故无常。<a id="a-78"></a>有四威仪名曰无常，<a id="a-79"></a>无四威仪乃名曰常，<a id="a-7A"></a>虚空常故无四威仪，<a id="a-7B"></a>佛有四仪，<a id="a-7C"></a>是故无常。<a id="a-7D"></a>常住之法无有方所，<a id="a-7E"></a>虚空常故无有方所，<a id="a-7F"></a>如来出在东天竺地，<a id="a-7G"></a>住舍婆提或王舍城，<a id="a-7H"></a>是故无常。<a id="a-7I"></a>以是义故，<a id="a-7J"></a>如来非常。<a id="a-7K"></a>亦非非常。<a id="a-7L"></a>何以故？<a id="a-7M"></a>生永断故。<a id="a-7N"></a>有生之法名曰无常，<a id="a-7O"></a>无生之法乃名为常，<a id="a-7P"></a>如来无生，<a id="a-7Q"></a>是故为常。<a id="a-7R"></a>常法无性，<a id="a-7S"></a>有性之法名曰无常，<a id="a-7T"></a>如来无生无性，<a id="a-7U"></a>无生无性故常。<a id="a-7V"></a>有常之法遍一切处，<a id="a-7W"></a>犹如虚空无处不有，<a id="a-7X"></a>如来亦尔遍一切处，<a id="a-7Y"></a>是故为常。<a id="a-7Z"></a>无常之法，<a id="a-7a"></a>或言此有，<a id="a-7b"></a>或言彼无，<a id="a-7c"></a>如来不尔，<a id="a-7d"></a>不可说言是处有、<a id="a-7e"></a>彼处无，<a id="a-7f"></a>是故为常。<a id="a-7g"></a>无常之法有时是有、<a id="a-7h"></a>有时是无，<a id="a-7i"></a>如来不尔有时是有、<a id="a-7j"></a>有时是无，<a id="a-7k"></a>是故为常。<a id="a-7l"></a>常住之法无名无色，<a id="a-7m"></a>虚空常故无名无色，<a id="a-7n"></a>如来亦尔无名无色，<a id="a-7o"></a>是故为常。<a id="a-7p"></a>常住之法无因无果，<a id="a-7q"></a>虚空常故无因无果，<a id="a-7r"></a>如来亦尔无因无果，<a id="a-7s"></a>是故为常。<a id="a-7t"></a>常住之法三世不摄，<a id="a-7u"></a>如来亦尔三世不摄，<a id="a-7v"></a>是故为常。</p>
  <p id="a7w">“如来非幻。<a id="a-7x"></a>何以故？<a id="a-7y"></a>永断一切虚诳心故，<a id="a-7z"></a>是故非幻。<a id="a-80"></a>亦非非幻。<a id="a-81"></a>何以故？<a id="a-82"></a>如来或时分此一身为无量身，<a id="a-83"></a>无量之身复为一身，<a id="a-84"></a>出壁直过无有障碍，<a id="a-85"></a>履水如地，<a id="a-86"></a>入地如水，<a id="a-87"></a>行空如地，<a id="a-88"></a>身出烟焰如大火聚，<a id="a-89"></a>云雷震动其声可畏，<a id="a-8A"></a>或为城邑、<a id="a-8B"></a>聚落舍宅、<a id="a-8C"></a>山川树木，<a id="a-8D"></a>或作大身，<a id="a-8E"></a>或作小身、<a id="a-8F"></a>男身、<a id="a-8G"></a>女身、<a id="a-8H"></a>童男童女身，<a id="a-8I"></a>是故如来亦非非幻。</p>
  <p id="a8J">“如来非定。<a id="a-8K"></a>何以故？<a id="a-8L"></a>如来于此拘尸那城娑罗双树间，<a id="a-8M"></a>示现入于般涅槃故，<a id="a-8N"></a>是故非定。<a id="a-8O"></a>亦非非定。<a id="a-8P"></a>何以故？<a id="a-8Q"></a>常乐我净故，<a id="a-8R"></a>是故如来亦非非定。</p>
  <p id="a8S">“如来非有漏。<a id="a-8T"></a>何以故？<a id="a-8U"></a>断三漏故，<a id="a-8V"></a>故非有漏。<a id="a-8W"></a>三漏者，<a id="a-8X"></a>欲界一切烦恼，<a id="a-8Y"></a>除无明，<a id="a-8Z"></a>是名欲漏；<a id="a-8a"></a>色、<a id="a-8b"></a>无色界一切烦恼，<a id="a-8c"></a>除无明，<a id="a-8d"></a>是名有漏；<a id="a-8e"></a>三界无明，<a id="a-8f"></a>名无明漏。<a id="a-8g"></a>如来永断，<a id="a-8h"></a>是故非漏。<a id="a-8i"></a>复次，<a id="a-8j"></a>一切凡夫不见有漏。<a id="a-8k"></a>云何凡夫不见有漏？<a id="a-8l"></a>一切凡夫于未来世悉有疑心，<a id="a-8m"></a>未来世中当得身耶？<a id="a-8n"></a>不得身耶？<a id="a-8o"></a>过去世中身本有耶？<a id="a-8p"></a>为本无耶？<a id="a-8q"></a>现在世中是身有耶？<a id="a-8r"></a>是身无耶？<a id="a-8s"></a>若有我者，<a id="a-8t"></a>是色耶？<a id="a-8u"></a>非色耶？<a id="a-8v"></a>色非色耶？<a id="a-8w"></a>非色非非色耶？<a id="a-8x"></a>想耶？<a id="a-8y"></a>非想耶？<a id="a-8z"></a>想非想耶？<a id="a-90"></a>非想非非想耶？<a id="a-91"></a>是身属他耶？<a id="a-92"></a>不属他耶？<a id="a-93"></a>属不属耶？<a id="a-94"></a>非属非不属耶？<a id="a-95"></a>有命无身耶？<a id="a-96"></a>有身无命耶？<a id="a-97"></a>有身有命耶？<a id="a-98"></a>无身无命耶？<a id="a-99"></a>身之与命有常耶？<a id="a-9A"></a>无常耶？<a id="a-9B"></a>常无常耶？<a id="a-9C"></a>非常非无常耶？<a id="a-9D"></a>身之与命自在作耶？<a id="a-9E"></a>时节作耶？<a id="a-9F"></a>无因作耶？<a id="a-9G"></a>世性作耶？<a id="a-9H"></a>微尘作耶？<a id="a-9I"></a>法非法作耶？<a id="a-9J"></a>士夫作耶？<a id="a-9K"></a>烦恼作耶？<a id="a-9L"></a>父母作耶？<a id="a-9M"></a>我住心耶？<a id="a-9N"></a>住眼中耶？<a id="a-9O"></a>遍满身中耶？<a id="a-9P"></a>从何来耶？<a id="a-9Q"></a>去何至耶？<a id="a-9R"></a>谁生耶？<a id="a-9S"></a>谁死耶？<a id="a-9T"></a>我于过去是婆罗门姓耶？<a id="a-9U"></a>是刹利姓耶？<a id="a-9V"></a>是毗舍姓耶？<a id="a-9W"></a>是首陀罗姓耶？<a id="a-9X"></a>当于未来得何姓耶？<a id="a-9Y"></a>我此身者过去之时，<a id="a-9Z"></a>是男身耶？<a id="a-9a"></a>是女身耶？<a id="a-9b"></a>畜生身耶？<a id="a-9c"></a>若我杀生，<a id="a-9d"></a>当有罪耶？<a id="a-9e"></a>当无罪耶？<a id="a-9f"></a>乃至饮酒，<a id="a-9g"></a>当有罪耶？<a id="a-9h"></a>当无罪耶？<a id="a-9i"></a>我自作耶？<a id="a-9j"></a>为他作耶？<a id="a-9k"></a>我受报耶？<a id="a-9l"></a>身受报耶？<a id="a-9m"></a>如是疑见无量烦恼覆众生心，<a id="a-9n"></a>因是疑见生六种心：<a id="a-9o"></a>决定有我，<a id="a-9p"></a>决定无我，<a id="a-9q"></a>我见我，<a id="a-9r"></a>我见无我，<a id="a-9s"></a>无我见我，<a id="a-9t"></a>我作、<a id="a-9u"></a>我受、<a id="a-9v"></a>我知，<a id="a-9w"></a>是名邪见。<a id="a-9x"></a>如来永拔如是无量见漏根本，<a id="a-9y"></a>是故非漏。<a id="a-9z"></a>善男子，<a id="a-A0"></a>菩萨摩诃萨于大涅槃修圣行者，<a id="a-A1"></a>亦得永断如是诸漏。<a id="a-A2"></a>诸佛如来常修圣行，<a id="a-A3"></a>是故无漏。</p>
  <p id="aA4">“善男子，<a id="a-A5"></a>凡夫不能善摄五根则有三漏，<a id="a-A6"></a>为恶所牵至不善处。<a id="a-A7"></a>善男子，<a id="a-A8"></a>譬如恶马，<a id="a-A9"></a>其性佷悷，<a id="a-AA"></a>能令乘者至险恶处；<a id="a-AB"></a>不能善摄此五根者亦复如是，<a id="a-AC"></a>令人远离涅槃善道至诸恶处。<a id="a-AD"></a>譬如恶象，<a id="a-AE"></a>心未调顺，<a id="a-AF"></a>有人乘之不随意去，<a id="a-AG"></a>远离城邑至空旷处；<a id="a-AH"></a>不能善摄此五根者亦复如是，<a id="a-AI"></a>将人远离涅槃城邑，<a id="a-AJ"></a>至于生死旷野之处。<a id="a-AK"></a>善男子，<a id="a-AL"></a>譬如佞臣，<a id="a-AM"></a>教王作恶；<a id="a-AN"></a>五根佞臣亦复如是，<a id="a-AO"></a>常教众生造无量恶。<a id="a-AP"></a>善男子，<a id="a-AQ"></a>譬如恶子，<a id="a-AR"></a>不受师长父母教敕，<a id="a-AS"></a>则无恶不造；<a id="a-AT"></a>不调五根亦复如是，<a id="a-AU"></a>不受师长善言教敕，<a id="a-AV"></a>无恶不造。<a id="a-AW"></a>善男子，<a id="a-AX"></a>凡夫之人不摄五根，<a id="a-AY"></a>常为地狱、<a id="a-AZ"></a>畜生、<a id="a-Aa"></a>饿鬼之所贼害，<a id="a-Ab"></a>亦如怨盗害及善人。<a id="a-Ac"></a>善男子，<a id="a-Ad"></a>凡夫之人不摄五根，<a id="a-Ae"></a>驰骋五尘。<a id="a-Af"></a>譬如牧牛，<a id="a-Ag"></a>不善守护，<a id="a-Ah"></a>犯人苗稼。<a id="a-Ai"></a>凡夫之人不摄五根，<a id="a-Aj"></a>常在诸有多受苦恼。</p>
  <p id="aAk">“善男子，<a id="a-Al"></a>菩萨摩诃萨修大涅槃行圣行时，<a id="a-Am"></a>常能善调守摄五根，<a id="a-An"></a>怖畏贪欲、<a id="a-Ao"></a>瞋恚、<a id="a-Ap"></a>愚痴、<a id="a-Aq"></a>憍慢、<a id="a-Ar"></a>嫉妒，<a id="a-As"></a>为得一切诸善法故。<a id="a-At"></a>善男子，<a id="a-Au"></a>若能善守此五根者则能摄心，<a id="a-Av"></a>若能摄心则摄五根。<a id="a-Aw"></a>譬如有人，<a id="a-Ax"></a>拥护于王则护国土，<a id="a-Ay"></a>护国土者则护于王；<a id="a-Az"></a>菩萨摩诃萨亦复如是，<a id="a-B0"></a>若得闻是《大涅槃经》则得智慧，<a id="a-B1"></a>得智慧故则得专念。<a id="a-B2"></a>五根若散，<a id="a-B3"></a>念则能止。<a id="a-B4"></a>何以故？<a id="a-B5"></a>是念慧故。<a id="a-B6"></a>善男子，<a id="a-B7"></a>如善牧者，<a id="a-B8"></a>设牛东西啖他苗稼，<a id="a-B9"></a>则便遮止不令犯暴；<a id="a-BA"></a>菩萨摩诃萨亦复如是，<a id="a-BB"></a>念慧因缘故，<a id="a-BC"></a>守摄五根不令驰散。</p>
  <p id="aBD">“菩萨摩诃萨有念慧者，<a id="a-BE"></a>不见我相，<a id="a-BF"></a>不见我所相，<a id="a-BG"></a>不见众生及所受用。<a id="a-BH"></a>见一切法同法性相，<a id="a-BI"></a>生于土石瓦砾之相，<a id="a-BJ"></a>譬如屋舍，<a id="a-BK"></a>从众缘生，<a id="a-BL"></a>无有定性。<a id="a-BM"></a>见诸众生，<a id="a-BN"></a>四大五阴之所成立，<a id="a-BO"></a>推无定性。<a id="a-BP"></a>无定性故，<a id="a-BQ"></a>菩萨于中不生贪著。<a id="a-BR"></a>一切凡夫见有众生故起烦恼。<a id="a-BS"></a>菩萨摩诃萨修大涅槃，<a id="a-BT"></a>有念慧故，<a id="a-BU"></a>于诸众生不生贪著。</p>
  <p id="aBV">“复次，<a id="a-BW"></a>菩萨摩诃萨修《大涅槃经》者，<a id="a-BX"></a>不著众生相、<a id="a-BY"></a>作种种法相。<a id="a-BZ"></a>善男子，<a id="a-Ba"></a>譬如画师，<a id="a-Bb"></a>以众杂彩画作众像，<a id="a-Bc"></a>若男若女若牛若马，<a id="a-Bd"></a>凡夫无知见之则生男女等相，<a id="a-Be"></a>画师了知无有男女；<a id="a-Bf"></a>菩萨摩诃萨亦复如是，<a id="a-Bg"></a>于法异相观于一相，<a id="a-Bh"></a>终不生于众生之相。<a id="a-Bi"></a>何以故？<a id="a-Bj"></a>有念慧故。<a id="a-Bk"></a>菩萨摩诃萨修大涅槃，<a id="a-Bl"></a>或时睹见端正女人，<a id="a-Bm"></a>终不生于贪著之心。<a id="a-Bn"></a>何以故？<a id="a-Bo"></a>善观相故。</p>
  <p id="aBp">“善男子，<a id="a-Bq"></a>菩萨摩诃萨知五欲法，<a id="a-Br"></a>无有欢乐，<a id="a-Bs"></a>不得暂停，<a id="a-Bt"></a>如犬啮枯骨，<a id="a-Bu"></a>如人持火逆风而行，<a id="a-Bv"></a>如箧毒蛇，<a id="a-Bw"></a>梦中所得，<a id="a-Bx"></a>路边果树多人所掷，<a id="a-By"></a>亦如段肉众鸟竞逐，<a id="a-Bz"></a>如水上泡、<a id="a-C0"></a>画水之迹，<a id="a-C1"></a>如织经尽，<a id="a-C2"></a>如囚趣市，<a id="a-C3"></a>犹如假借，<a id="a-C4"></a>势不得久。<a id="a-C5"></a>观欲如是，<a id="a-C6"></a>多诸过恶。</p>
  <p id="aC7">“复次，<a id="a-C8"></a>善男子，<a id="a-C9"></a>菩萨摩诃萨观诸众生，<a id="a-CA"></a>为色香味触因缘故，<a id="a-CB"></a>从昔无数无量劫来常受苦恼。<a id="a-CC"></a>一一众生一劫之中，<a id="a-CD"></a>所积身骨如王舍城毗富罗山，<a id="a-CE"></a>所饮乳汁如四海水，<a id="a-CF"></a>身所出血复多四海水，<a id="a-CG"></a>父母、<a id="a-CH"></a>兄弟、<a id="a-CI"></a>妻子、<a id="a-CJ"></a>眷属命终哭泣所出目泪多四大海。<a id="a-CK"></a>尽地草木斩以为筹，<a id="a-CL"></a>以数父母亦不能尽。<a id="a-CM"></a>无量劫来，<a id="a-CN"></a>或在地狱、<a id="a-CO"></a>畜生、<a id="a-CP"></a>饿鬼所受行苦不可称计。<a id="a-CQ"></a>凡此大地犹如枣等易可穷极，<a id="a-CR"></a>生死无量不可得尽。<a id="a-CS"></a>菩萨摩诃萨如是深观，<a id="a-CT"></a>一切众生欲因缘故受苦无量。<a id="a-CU"></a>菩萨观是生死行苦故，<a id="a-CV"></a>不失念慧。</p>
  <p id="aCW">“善男子，<a id="a-CX"></a>譬如世间，<a id="a-CY"></a>有诸大众满二十五里。<a id="a-CZ"></a>王敕一臣持一油钵，<a id="a-Ca"></a>经由中过莫令倾覆：<a id="a-Cb"></a>‘若弃一渧，<a id="a-Cc"></a>当断汝命。<a id="a-Cd"></a>’复遣一人，<a id="a-Ce"></a>拔刀在后，<a id="a-Cf"></a>随而怖之。<a id="a-Cg"></a>臣受王教，<a id="a-Ch"></a>尽心坚持，<a id="a-Ci"></a>经历尔所大众之中，<a id="a-Cj"></a>虽见可意五邪欲等，<a id="a-Ck"></a>心常念言：<a id="a-Cl"></a>‘我若放逸著彼邪欲，<a id="a-Cm"></a>当弃所持，<a id="a-Cn"></a>命不全济。<a id="a-Co"></a>’是人以是怖因缘故，<a id="a-Cp"></a>乃至不弃一渧之油。<a id="a-Cq"></a>菩萨摩诃萨亦复如是，<a id="a-Cr"></a>于生死中不失念慧；<a id="a-Cs"></a>以不失故，<a id="a-Ct"></a>虽见五欲，<a id="a-Cu"></a>心不贪著。<a id="a-Cv"></a>若见净色，<a id="a-Cw"></a>不生色相，<a id="a-Cx"></a>唯观苦相；<a id="a-Cy"></a>乃至识相亦复如是，<a id="a-Cz"></a>不作生相，<a id="a-D0"></a>不作灭相，<a id="a-D1"></a>不作因相，<a id="a-D2"></a>观和合相。<a id="a-D3"></a>菩萨尔时五根清净，<a id="a-D4"></a>根清净故，<a id="a-D5"></a>护根戒具。<a id="a-D6"></a>一切凡夫五根不净，<a id="a-D7"></a>不能善持，<a id="a-D8"></a>名曰根漏；<a id="a-D9"></a>菩萨永断，<a id="a-DA"></a>是故无漏；<a id="a-DB"></a>如来拔出永断根本，<a id="a-DC"></a>是故非漏。</p>
  <p id="aDD">“复次，<a id="a-DE"></a>善男子，<a id="a-DF"></a>复有离漏。<a id="a-DG"></a>菩萨摩诃萨欲为无上甘露佛果故，<a id="a-DH"></a>离于恶漏。<a id="a-DI"></a>云何为离？<a id="a-DJ"></a>若能修行《大涅槃经》，<a id="a-DK"></a>书写受持，<a id="a-DL"></a>读诵解说，<a id="a-DM"></a>思惟其义，<a id="a-DN"></a>是名为离。<a id="a-DO"></a>何以故？<a id="a-DP"></a>善男子，<a id="a-DQ"></a>我都不见十二部经能离恶漏如此方等《大涅槃经》。<a id="a-DR"></a>善男子，<a id="a-DS"></a>譬如良师教诸弟子，<a id="a-DT"></a>诸弟子中有受教者，<a id="a-DU"></a>心不造恶；<a id="a-DV"></a>菩萨摩诃萨修大涅槃微妙经典，<a id="a-DW"></a>亦复如是，<a id="a-DX"></a>心不造恶。<a id="a-DY"></a>善男子，<a id="a-DZ"></a>譬如世间有善咒术，<a id="a-Da"></a>若有一闻，<a id="a-Db"></a>却后七年不为一切毒药所中，<a id="a-Dc"></a>蛇不能螫；<a id="a-Dd"></a>若有诵者，<a id="a-De"></a>乃至命尽，<a id="a-Df"></a>无有众恶。<a id="a-Dg"></a>善男子，<a id="a-Dh"></a>是大涅槃亦复如是，<a id="a-Di"></a>若有众生一经耳者，<a id="a-Dj"></a>却后七劫不堕恶道；<a id="a-Dk"></a>若有书写读诵，<a id="a-Dl"></a>解说思惟其义，<a id="a-Dm"></a>必得阿耨多罗三藐三菩提，<a id="a-Dn"></a>净见佛性，<a id="a-Do"></a>如彼圣王得甘露味。</p>
  <p id="aDp">“善男子，<a id="a-Dq"></a>是大涅槃有如是等无量功德。<a id="a-Dr"></a>善男子，<a id="a-Ds"></a>若有人能书写是经，<a id="a-Dt"></a>读诵解说，<a id="a-Du"></a>为他敷演，<a id="a-Dv"></a>思惟其义，<a id="a-Dw"></a>当知是人真我弟子，<a id="a-Dx"></a>善受我教，<a id="a-Dy"></a>是我所见，<a id="a-Dz"></a>我之所念。<a id="a-E0"></a>是人谛知我不涅槃，<a id="a-E1"></a>随如是人所住之处，<a id="a-E2"></a>若城邑聚落、<a id="a-E3"></a>山林旷野、<a id="a-E4"></a>房舍田宅、<a id="a-E5"></a>楼阁殿堂，<a id="a-E6"></a>我亦在中常住不移。<a id="a-E7"></a>我于是人常作受施，<a id="a-E8"></a>或作比丘、<a id="a-E9"></a>比丘尼、<a id="a-EA"></a>优婆塞、<a id="a-EB"></a>优婆夷、<a id="a-EC"></a>婆罗门、<a id="a-ED"></a>梵志、<a id="a-EE"></a>贫穷乞人。<a id="a-EF"></a>云何当令是人得知如来受其所施之物。<a id="a-EG"></a>善男子，<a id="a-EH"></a>是人或于夜卧梦中，<a id="a-EI"></a>梦见佛像，<a id="a-EJ"></a>或见天像、<a id="a-EK"></a>沙门之像、<a id="a-EL"></a>国主圣王师子王像、<a id="a-EM"></a>莲华形像、<a id="a-EN"></a>优昙华像，<a id="a-EO"></a>或见大山或大海水，<a id="a-EP"></a>或见日月，<a id="a-EQ"></a>或见白象及白马像，<a id="a-ER"></a>或见父母，<a id="a-ES"></a>得华得果、<a id="a-ET"></a>金银琉璃玻瓈等宝、<a id="a-EU"></a>五种牛味。<a id="a-EV"></a>尔时当知，<a id="a-EW"></a>即是如来受其所施。<a id="a-EX"></a>寤已喜乐，<a id="a-EY"></a>寻得种种所须之物，<a id="a-EZ"></a>心不念恶，<a id="a-Ea"></a>乐修善法。<a id="a-Eb"></a>善男子，<a id="a-Ec"></a>是大涅槃，<a id="a-Ed"></a>悉能成就如是无量阿僧祇等不可思议无边功德。</p>
  <p id="aEe">“善男子，<a id="a-Ef"></a>汝今应当信受我语。<a id="a-Eg"></a>若有善男子、<a id="a-Eh"></a>善女人，<a id="a-Ei"></a>欲见我者，<a id="a-Ej"></a>欲恭敬我，<a id="a-Ek"></a>欲同法性而见于我，<a id="a-El"></a>欲得空定，<a id="a-Em"></a>欲见实相，<a id="a-En"></a>欲得修习首楞严定、<a id="a-Eo"></a>师子王定，<a id="a-Ep"></a>欲破八魔——八魔者，<a id="a-Eq"></a>所谓四魔、<a id="a-Er"></a>无常、<a id="a-Es"></a>无乐、<a id="a-Et"></a>无我、<a id="a-Eu"></a>无净——欲得人中天上乐者，<a id="a-Ev"></a>见有受持《大涅槃经》，<a id="a-Ew"></a>书写读诵，<a id="a-Ex"></a>为他解说，<a id="a-Ey"></a>思惟义者，<a id="a-Ez"></a>当往亲近，<a id="a-F0"></a>依附咨受，<a id="a-F1"></a>供养恭敬，<a id="a-F2"></a>尊重赞叹，<a id="a-F3"></a>为洗手足，<a id="a-F4"></a>布置床席，<a id="a-F5"></a>四事供给令无所乏。<a id="a-F6"></a>若从远来，<a id="a-F7"></a>应十由延路次奉迎。<a id="a-F8"></a>为是经故，<a id="a-F9"></a>所重之物应以奉献，<a id="a-FA"></a>如其无者，<a id="a-FB"></a>应自卖身。<a id="a-FC"></a>何以故？<a id="a-FD"></a>是经难遇，<a id="a-FE"></a>过优昙华。</p>
  <p id="aFF">“善男子，<a id="a-FG"></a>我念过去无量无边那由他劫，<a id="a-FH"></a>尔时世界名曰娑婆，<a id="a-FI"></a>有佛世尊，<a id="a-FJ"></a>号释迦牟尼如来、<a id="a-FK"></a>应供、<a id="a-FL"></a>正遍知、<a id="a-FM"></a>明行足、<a id="a-FN"></a>善逝、<a id="a-FO"></a>世间解、<a id="a-FP"></a>无上士、<a id="a-FQ"></a>调御丈夫、<a id="a-FR"></a>天人师、<a id="a-FS"></a>佛世尊，<a id="a-FT"></a>为诸大众宣说如是《大涅槃经》。<a id="a-FU"></a>我于尔时从善友所，<a id="a-FV"></a>转闻彼佛当为大众说大涅槃。<a id="a-FW"></a>我闻是已，<a id="a-FX"></a>其心欢喜，<a id="a-FY"></a>欲设供养。<a id="a-FZ"></a>居贫无物，<a id="a-Fa"></a>欲自卖身，<a id="a-Fb"></a>薄福不售。<a id="a-Fc"></a>即欲还家，<a id="a-Fd"></a>路见一人，<a id="a-Fe"></a>而便语言：<a id="a-Ff"></a>‘吾欲卖身，<a id="a-Fg"></a>君能买不？<a id="a-Fh"></a>’其人答曰：<a id="a-Fi"></a>‘我家作业，<a id="a-Fj"></a>人无堪者。<a id="a-Fk"></a>汝设能为，<a id="a-Fl"></a>我当买汝。<a id="a-Fm"></a>’我即问言：<a id="a-Fn"></a>‘有何作业，<a id="a-Fo"></a>人无堪能？<a id="a-Fp"></a>’其人答言：<a id="a-Fq"></a>‘吾有恶病，<a id="a-Fr"></a>良医处药，<a id="a-Fs"></a>应当日服人肉三两。<a id="a-Ft"></a>卿若能以身肉三两日日见给，<a id="a-Fu"></a>便当与汝金钱五枚。<a id="a-Fv"></a>’我时闻已，<a id="a-Fw"></a>心中欢喜。<a id="a-Fx"></a>我复语言：<a id="a-Fy"></a>‘汝与我钱，<a id="a-Fz"></a>假我七日，<a id="a-G0"></a>须我事讫，<a id="a-G1"></a>便还相就。<a id="a-G2"></a>’其人答言：<a id="a-G3"></a>‘七日不可，<a id="a-G4"></a>审能尔者，<a id="a-G5"></a>当许一日。<a id="a-G6"></a>’善男子，<a id="a-G7"></a>我于尔时即取其钱，<a id="a-G8"></a>还至佛所，<a id="a-G9"></a>头面礼足，<a id="a-GA"></a>尽其所有而以奉献，<a id="a-GB"></a>然后诚心听受是经。<a id="a-GC"></a>我时闇钝，<a id="a-GD"></a>虽得闻经，<a id="a-GE"></a>唯能受持一偈文句：</p>
  <p id="aGF">“如来证涅槃，<a id="a-GG"></a> 永断于生死，</p>
  <p id="aGH">若有至心听，<a id="a-GI"></a> 常得无量乐。</p>
  <p id="aGJ">“受是偈已，<a id="a-GK"></a>即便还至彼病人家。<a id="a-GL"></a>善男子，<a id="a-GM"></a>我时虽复日日与三两肉，<a id="a-GN"></a>以念偈因缘故不以为痛，<a id="a-GO"></a>日日不废足满一月。<a id="a-GP"></a>善男子，<a id="a-GQ"></a>以是因缘，<a id="a-GR"></a>其病得差，<a id="a-GS"></a>我身平复，<a id="a-GT"></a>亦无疮痍。<a id="a-GU"></a>我时见身具足完具，<a id="a-GV"></a>即发阿耨多罗三藐三菩提心。<a id="a-GW"></a>一偈之力，<a id="a-GX"></a>尚能如是，<a id="a-GY"></a>何况具足受持读诵！<a id="a-GZ"></a>我见此经有如是利，<a id="a-Ga"></a>复倍发心：<a id="a-Gb"></a>‘愿于未来成得佛道，<a id="a-Gc"></a>字释迦牟尼。<a id="a-Gd"></a>’善男子，<a id="a-Ge"></a>以是一偈因缘力故，<a id="a-Gf"></a>令我今日于大众中为诸天人具足宣说。</p>
  <p id="aGg">“善男子，<a id="a-Gh"></a>以是因缘，<a id="a-Gi"></a>是大涅槃不可思议，<a id="a-Gj"></a>成就无量无边功德，<a id="a-Gk"></a>乃是诸佛如来甚深秘密之藏。<a id="a-Gl"></a>以是义故，<a id="a-Gm"></a>能受持者，<a id="a-Gn"></a>断离恶漏。<a id="a-Go"></a>所谓恶者，<a id="a-Gp"></a>恶象、<a id="a-Gq"></a>恶马、<a id="a-Gr"></a>恶牛、<a id="a-Gs"></a>恶狗、<a id="a-Gt"></a>毒蛇住处、<a id="a-Gu"></a>恶刺土地、<a id="a-Gv"></a>悬崖崄岸、<a id="a-Gw"></a>瀑水洄澓、<a id="a-Gx"></a>恶人、<a id="a-Gy"></a>恶国、<a id="a-Gz"></a>恶城、<a id="a-H0"></a>恶舍、<a id="a-H1"></a>恶知识等。<a id="a-H2"></a>如是等辈，<a id="a-H3"></a>若作漏因，<a id="a-H4"></a>菩萨即离，<a id="a-H5"></a>若不能作则不远离；<a id="a-H6"></a>若增有漏则便离之，<a id="a-H7"></a>若不增长则不远离；<a id="a-H8"></a>若作恶法则便离之，<a id="a-H9"></a>若能作善则不远离。<a id="a-HA"></a>云何为离？<a id="a-HB"></a>不持刀杖，<a id="a-HC"></a>常以正慧方便而远离之，<a id="a-HD"></a>是故名为正慧远离，<a id="a-HE"></a>为生善法则离恶法。<a id="a-HF"></a>菩萨摩诃萨自观其身，<a id="a-HG"></a>如病、<a id="a-HH"></a>如疮、<a id="a-HI"></a>如痈、<a id="a-HJ"></a>如怨、<a id="a-HK"></a>如箭入体，<a id="a-HL"></a>是大苦聚，<a id="a-HM"></a>悉是一切善恶根本。<a id="a-HN"></a>是身虽复不净如是，<a id="a-HO"></a>菩萨犹故瞻视将养。<a id="a-HP"></a>何以故？<a id="a-HQ"></a>非为贪身，<a id="a-HR"></a>为善法故；<a id="a-HS"></a>为于涅槃，<a id="a-HT"></a>不为生死；<a id="a-HU"></a>为常乐我净，<a id="a-HV"></a>不为无常、<a id="a-HW"></a>无乐我净；<a id="a-HX"></a>为菩提道，<a id="a-HY"></a>不为有道；<a id="a-HZ"></a>为于一乘，<a id="a-Ha"></a>不为三乘；<a id="a-Hb"></a>为三十二相、<a id="a-Hc"></a>八十种好微妙之身，<a id="a-Hd"></a>不为乃至非有想非无想身；<a id="a-He"></a>为法轮王，<a id="a-Hf"></a>不为转轮王。<a id="a-Hg"></a>善男子，<a id="a-Hh"></a>菩萨摩诃萨常当护身。<a id="a-Hi"></a>何以故？<a id="a-Hj"></a>若不护身，<a id="a-Hk"></a>命则不全；<a id="a-Hl"></a>命若不全，<a id="a-Hm"></a>则不能得书写是经，<a id="a-Hn"></a>受持读诵，<a id="a-Ho"></a>为他广说，<a id="a-Hp"></a>思惟其义。<a id="a-Hq"></a>是故菩萨应善护身。<a id="a-Hr"></a>以是义故，<a id="a-Hs"></a>菩萨得离一切恶漏。</p>
  <p id="aHt">“善男子，<a id="a-Hu"></a>如欲渡水善护船筏，<a id="a-Hv"></a>临路之人善护良马，<a id="a-Hw"></a>田夫种植善护粪秽，<a id="a-Hx"></a>如为差毒善护毒蛇，<a id="a-Hy"></a>如人为财护旃陀罗，<a id="a-Hz"></a>为坏贼故养护健将，<a id="a-I0"></a>亦如寒人爱护于火，<a id="a-I1"></a>如癞病者求于毒药；<a id="a-I2"></a>菩萨摩诃萨亦复如是，<a id="a-I3"></a>虽见是身无量不净具足充满，<a id="a-I4"></a>为欲受持《大涅槃经》故，<a id="a-I5"></a>犹好将护，<a id="a-I6"></a>不令乏少。<a id="a-I7"></a>菩萨摩诃萨观于恶象及恶知识，<a id="a-I8"></a>等无有二。<a id="a-I9"></a>何以故？<a id="a-IA"></a>俱坏身故。<a id="a-IB"></a>菩萨摩诃萨于恶象等心无怖惧，<a id="a-IC"></a>于恶知识生畏惧心。<a id="a-ID"></a>何以故？<a id="a-IE"></a>是恶象等唯能坏身，<a id="a-IF"></a>不能坏心，<a id="a-IG"></a>恶知识者二俱坏故。<a id="a-IH"></a>是恶象等唯坏一身，<a id="a-II"></a>恶知识者坏无量善身、<a id="a-IJ"></a>无量善心。<a id="a-IK"></a>是恶象等唯能破坏不净臭身，<a id="a-IL"></a>恶知识者能坏净身及以净心。<a id="a-IM"></a>是恶象等能坏肉身，<a id="a-IN"></a>恶知识者坏于法身。<a id="a-IO"></a>为恶象杀，<a id="a-IP"></a>不至三趣；<a id="a-IQ"></a>为恶友杀，<a id="a-IR"></a>必至三趣。<a id="a-IS"></a>是恶象等，<a id="a-IT"></a>但为身怨；<a id="a-IU"></a>恶知识者，<a id="a-IV"></a>为善法怨。<a id="a-IW"></a>是故菩萨常当远离诸恶知识。<a id="a-IX"></a>如是等漏，<a id="a-IY"></a>凡夫不离，<a id="a-IZ"></a>是故生漏；<a id="a-Ia"></a>菩萨离之，<a id="a-Ib"></a>则不生漏。<a id="a-Ic"></a>菩萨如是尚无有漏，<a id="a-Id"></a>况于如来？<a id="a-Ie"></a>是故非漏。</p>
  <p id="aIf">“云何亲近漏？<a id="a-Ig"></a>一切凡夫受取衣食、<a id="a-Ih"></a>卧具、<a id="a-Ii"></a>医药，<a id="a-Ij"></a>为身心乐，<a id="a-Ik"></a>求如是物，<a id="a-Il"></a>造种种恶，<a id="a-Im"></a>不知过失，<a id="a-In"></a>轮回三趣，<a id="a-Io"></a>是故名漏。<a id="a-Ip"></a>菩萨摩诃萨见如是过则便远离，<a id="a-Iq"></a>若须衣时即便受取，<a id="a-Ir"></a>不为身故，<a id="a-Is"></a>但为于法；<a id="a-It"></a>不长憍慢，<a id="a-Iu"></a>心常卑下；<a id="a-Iv"></a>不为严饰，<a id="a-Iw"></a>但为羞耻障诸寒暑、<a id="a-Ix"></a>恶风恶雨、<a id="a-Iy"></a>恶虫蚊虻、<a id="a-Iz"></a>蝇蚤蝮螫。<a id="a-J0"></a>虽受饮食，<a id="a-J1"></a>心无贪著，<a id="a-J2"></a>不为身故，<a id="a-J3"></a>常为正法；<a id="a-J4"></a>不为肤体，<a id="a-J5"></a>但为众生；<a id="a-J6"></a>不为憍慢，<a id="a-J7"></a>为身力故；<a id="a-J8"></a>不为怨害，<a id="a-J9"></a>为治饥疮。<a id="a-JA"></a>虽得上味，<a id="a-JB"></a>心无贪著。<a id="a-JC"></a>受取房舍亦复如是，<a id="a-JD"></a>贪慢之结不令居心，<a id="a-JE"></a>为菩提舍遮止结贼，<a id="a-JF"></a>障恶风雨故受屋舍。<a id="a-JG"></a>求医药者，<a id="a-JH"></a>心无贪慢，<a id="a-JI"></a>但为正法；<a id="a-JJ"></a>不为寿命，<a id="a-JK"></a>为常命故。<a id="a-JL"></a>善男子，<a id="a-JM"></a>如人病疮，<a id="a-JN"></a>为苏麨涂，<a id="a-JO"></a>以衣裹之，<a id="a-JP"></a>为出脓血苏麨涂傅，<a id="a-JQ"></a>为疮愈故以药坌之，<a id="a-JR"></a>为恶风故在深屋中；<a id="a-JS"></a>菩萨摩诃萨亦复如是，<a id="a-JT"></a>观身是疮故以衣覆，<a id="a-JU"></a>为九孔脓求索饮食，<a id="a-JV"></a>为恶风雨受取房舍，<a id="a-JW"></a>为四毒发求觅医药。<a id="a-JX"></a>菩萨受取四种供养，<a id="a-JY"></a>为菩提道，<a id="a-JZ"></a>非为寿命。<a id="a-Ja"></a>何以故？<a id="a-Jb"></a>菩萨摩诃萨作是思惟：<a id="a-Jc"></a>‘我若不受是四供养，<a id="a-Jd"></a>身则磨灭不得坚牢，<a id="a-Je"></a>若不坚牢则不忍苦，<a id="a-Jf"></a>若不忍苦则不能得修习善法；<a id="a-Jg"></a>若能忍苦则得修习无量善法。<a id="a-Jh"></a>我若不能堪忍众苦，<a id="a-Ji"></a>则于苦受生瞋恚心，<a id="a-Jj"></a>于乐受中生贪著心，<a id="a-Jk"></a>若求乐不得则生无明。<a id="a-Jl"></a>’是故凡夫于四供养生于有漏，<a id="a-Jm"></a>菩萨摩诃萨能深观察不生于漏，<a id="a-Jn"></a>是故菩萨名为无漏，<a id="a-Jo"></a>云何如来当名有漏？<a id="a-Jp"></a>是故如来不名有漏。</p>
  <p id="aJq">“复次，<a id="a-Jr"></a>善男子，<a id="a-Js"></a>一切凡夫虽善护身心，<a id="a-Jt"></a>犹故生于三种恶觉。<a id="a-Ju"></a>以是因缘，<a id="a-Jv"></a>虽断烦恼得生非想非非想处，<a id="a-Jw"></a>犹故还堕三恶道中。<a id="a-Jx"></a>善男子，<a id="a-Jy"></a>譬如有人渡于大海，<a id="a-Jz"></a>垂至彼岸，<a id="a-K0"></a>没水而死；<a id="a-K1"></a>凡夫之人亦复如是，<a id="a-K2"></a>垂尽三有，<a id="a-K3"></a>还堕三塗。<a id="a-K4"></a>何以故？<a id="a-K5"></a>无善觉故。<a id="a-K6"></a>何等善觉？<a id="a-K7"></a>所谓六念处。<a id="a-K8"></a>凡夫之人，<a id="a-K9"></a>善心羸劣，<a id="a-KA"></a>不善炽盛；<a id="a-KB"></a>善心羸故，<a id="a-KC"></a>慧心薄少；<a id="a-KD"></a>慧心薄故，<a id="a-KE"></a>增长诸漏。<a id="a-KF"></a>菩萨摩诃萨慧眼清净见三觉过，<a id="a-KG"></a>知是三觉有种种患，<a id="a-KH"></a>常与众生作三乘怨。<a id="a-KI"></a>三觉因缘乃令无量凡夫众生不见佛性，<a id="a-KJ"></a>无量劫中生颠倒心，<a id="a-KK"></a>谓佛世尊无常乐我，<a id="a-KL"></a>唯有一净，<a id="a-KM"></a>如来毕竟入于涅槃。</p>
  <p id="aKN">“一切众生无常、<a id="a-KO"></a>无乐、<a id="a-KP"></a>无我、<a id="a-KQ"></a>无净，<a id="a-KR"></a>颠倒心故言有常乐我净；<a id="a-KS"></a>实无三乘，<a id="a-KT"></a>颠倒心故言有三乘；<a id="a-KU"></a>一实之道真实不虚，<a id="a-KV"></a>颠倒心故言无一实——是三恶觉，<a id="a-KW"></a>常为诸佛及诸菩萨之所呵责。<a id="a-KX"></a>是三恶觉，<a id="a-KY"></a>常害于我，<a id="a-KZ"></a>或亦害他。<a id="a-Ka"></a>有是三觉，<a id="a-Kb"></a>一切诸恶常来随从。<a id="a-Kc"></a>是三觉者，<a id="a-Kd"></a>即是三缚，<a id="a-Ke"></a>连缀众生无边生死。</p>
  <p id="aKf">“菩萨摩诃萨常作如是观察三觉。<a id="a-Kg"></a>菩萨或时有因缘故，<a id="a-Kh"></a>应生欲觉，<a id="a-Ki"></a>默然不受。<a id="a-Kj"></a>譬如端正净洁之人，<a id="a-Kk"></a>不受一切粪秽不净；<a id="a-Kl"></a>如热铁丸，<a id="a-Km"></a>人无受者；<a id="a-Kn"></a>如婆罗门性，<a id="a-Ko"></a>不受牛肉；<a id="a-Kp"></a>如饱满人，<a id="a-Kq"></a>不受恶食；<a id="a-Kr"></a>如转轮王，<a id="a-Ks"></a>不与一切旃陀罗等同坐一床。<a id="a-Kt"></a>菩萨摩诃萨恶贱三觉，<a id="a-Ku"></a>不受不味亦复如是。<a id="a-Kv"></a>何以故？<a id="a-Kw"></a>菩萨思惟：<a id="a-Kx"></a>‘众生知我是良福田，<a id="a-Ky"></a>我当云何受是恶法？<a id="a-Kz"></a>若受恶觉，<a id="a-L0"></a>则不任为众生福田。<a id="a-L1"></a>我自不言是良福田，<a id="a-L2"></a>众生见相，<a id="a-L3"></a>便言我是。<a id="a-L4"></a>我今若起如是恶觉，<a id="a-L5"></a>则为欺诳一切众生。<a id="a-L6"></a>我于往昔以欺诳故，<a id="a-L7"></a>无量劫中流转生死堕三恶道。<a id="a-L8"></a>我若恶心受人信施，<a id="a-L9"></a>一切天人及五通仙悉当证知而见呵责。<a id="a-LA"></a>我若恶觉受人信施，<a id="a-LB"></a>或令施主果报减少或空无报。<a id="a-LC"></a>我若恶心受檀越施，<a id="a-LD"></a>则与施主而为怨仇。<a id="a-LE"></a>一切施主恒于我所起赤子想，<a id="a-LF"></a>我当云何欺诳于彼而生怨想？<a id="a-LG"></a>何以故？<a id="a-LH"></a>或令施主不得果报或少果报故。<a id="a-LI"></a>我常自称为出家人，<a id="a-LJ"></a>夫出家者不应起恶，<a id="a-LK"></a>若起恶者则非出家。<a id="a-LL"></a>出家之人身口相应，<a id="a-LM"></a>若不相应则非出家。<a id="a-LN"></a>我弃父母、<a id="a-LO"></a>兄弟、<a id="a-LP"></a>妻子、<a id="a-LQ"></a>眷属、<a id="a-LR"></a>知识，<a id="a-LS"></a>出家修道，<a id="a-LT"></a>正是修习诸善觉时，<a id="a-LU"></a>非是修习不善觉时。<a id="a-LV"></a>譬如有人入海求宝，<a id="a-LW"></a>不取真珠，<a id="a-LX"></a>直取水精；<a id="a-LY"></a>亦如有人弃妙音乐，<a id="a-LZ"></a>游戏粪秽；<a id="a-La"></a>如舍宝女，<a id="a-Lb"></a>爱念卑陋；<a id="a-Lc"></a>如弃金器，<a id="a-Ld"></a>而用瓦盂；<a id="a-Le"></a>如弃甘露，<a id="a-Lf"></a>服食毒药；<a id="a-Lg"></a>如舍亲旧贤善良医，<a id="a-Lh"></a>反从怨憎求药自疗。<a id="a-Li"></a>我亦如是，<a id="a-Lj"></a>舍离大师如来世尊甘露法味，<a id="a-Lk"></a>而服魔怨种种恶觉。<a id="a-Ll"></a>人身难得如优昙华，<a id="a-Lm"></a>我今已得；<a id="a-Ln"></a>如来难值过优昙华，<a id="a-Lo"></a>我今已值；<a id="a-Lp"></a>清净法宝难得见闻，<a id="a-Lq"></a>我今已闻。<a id="a-Lr"></a>犹如盲龟值浮木孔，<a id="a-Ls"></a>人命不停过于山水，<a id="a-Lt"></a>今日虽存，<a id="a-Lu"></a>明亦难保，<a id="a-Lv"></a>云何纵心令住恶法？<a id="a-Lw"></a>壮色不停犹如奔马，<a id="a-Lx"></a>云何恃怙而生憍慢？<a id="a-Ly"></a>犹如恶鬼伺求人过，<a id="a-Lz"></a>四大恶鬼亦复如是，<a id="a-M0"></a>常来伺求我之过失，<a id="a-M1"></a>云何当令恶觉发起？<a id="a-M2"></a>譬如朽宅垂崩之屋，<a id="a-M3"></a>我命亦尔，<a id="a-M4"></a>云何起恶？<a id="a-M5"></a>我名沙门，<a id="a-M6"></a>沙门之人名学善觉，<a id="a-M7"></a>我今乃起不善之觉，<a id="a-M8"></a>云何当得名沙门也？<a id="a-M9"></a>我名出家，<a id="a-MA"></a>出家之人名修善道，<a id="a-MB"></a>我今行恶，<a id="a-MC"></a>云何当得名为出家？<a id="a-MD"></a>我今名为真婆罗门，<a id="a-ME"></a>婆罗门者名修净行，<a id="a-MF"></a>我今乃行不净恶觉，<a id="a-MG"></a>云何当得名婆罗门？<a id="a-MH"></a>我今亦名刹利大姓，<a id="a-MI"></a>刹利姓者能除怨敌，<a id="a-MJ"></a>我今不能除恶怨敌，<a id="a-MK"></a>云何当得名刹利姓？<a id="a-ML"></a>我名比丘，<a id="a-MM"></a>比丘之人名破烦恼，<a id="a-MN"></a>我今不破恶觉烦恼，<a id="a-MO"></a>云何当得名为比丘？<a id="a-MP"></a>世有六处难可值遇，<a id="a-MQ"></a>我今已得，<a id="a-MR"></a>云何当令恶觉居心？<a id="a-MS"></a>何等为六？<a id="a-MT"></a>一、<a id="a-MU"></a>佛世难遇，<a id="a-MV"></a>二、<a id="a-MW"></a>正法难闻，<a id="a-MX"></a>三、<a id="a-MY"></a>怖心难起，<a id="a-MZ"></a>四、<a id="a-Ma"></a>中国难生，<a id="a-Mb"></a>五、<a id="a-Mc"></a>人身难得，<a id="a-Md"></a>六、<a id="a-Me"></a>诸根难具。<a id="a-Mf"></a>如是六事难得已得，<a id="a-Mg"></a>是故不应起于恶觉。<a id="a-Mh"></a>’菩萨尔时修行如是《大涅槃经》，<a id="a-Mi"></a>常勤观察是诸恶心。<a id="a-Mj"></a>一切凡夫不见如是恶心过患故受三觉，<a id="a-Mk"></a>名为受漏。<a id="a-Ml"></a>菩萨见已，<a id="a-Mm"></a>不受不著，<a id="a-Mn"></a>放舍不护，<a id="a-Mo"></a>依八圣道推之令去，<a id="a-Mp"></a>斩之令断，<a id="a-Mq"></a>是故菩萨无有受漏，<a id="a-Mr"></a>云何当言如来有漏？<a id="a-Ms"></a>以是义故，<a id="a-Mt"></a>如来世尊非是有漏。</p>
 </body>
</html>