<!doctype html>
<html id="z3IBTbcKf" data-ver="1620">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第十九</h1>
  <h2 id="a2">光明遍照高贵德王菩萨品第二十二之一</h2>
  <p id="a3">尔时，<a id="a-4"></a>世尊告光明遍照高贵德王菩萨摩诃萨言：<a id="a-5"></a>“善男子，<a id="a-6"></a>若有菩萨摩诃萨修行如是《大涅槃经》，<a id="a-7"></a>得十事功德，<a id="a-8"></a>不与声闻、<a id="a-9"></a>辟支佛共，<a id="a-A"></a>不可思议，<a id="a-B"></a>闻者惊怪，<a id="a-C"></a>非内非外、<a id="a-D"></a>非难非易、<a id="a-E"></a>非相非非相、<a id="a-F"></a>非是世法，<a id="a-G"></a>无有相貌，<a id="a-H"></a>世间所无。<a id="a-I"></a>何等为十？</p>
  <p id="aJ">“一者、<a id="a-K"></a>有五。<a id="a-L"></a>何等为五？<a id="a-M"></a>一者、<a id="a-N"></a>所不闻者而能得闻，<a id="a-O"></a>二者、<a id="a-P"></a>闻已能为利益，<a id="a-Q"></a>三者、<a id="a-R"></a>能断疑惑之心，<a id="a-S"></a>四者、<a id="a-T"></a>慧心正直无曲，<a id="a-U"></a>五者、<a id="a-V"></a>能知如来密藏，<a id="a-W"></a>是为五事。</p>
  <p id="aX">“何等不闻而能得闻？<a id="a-Y"></a>所谓甚深微密之藏，<a id="a-Z"></a>一切众生悉有佛性；<a id="a-a"></a>佛、<a id="a-b"></a>法、<a id="a-c"></a>众僧无有差别，<a id="a-d"></a>三宝性相常乐我净；<a id="a-e"></a>一切诸佛无有毕竟入涅槃者，<a id="a-f"></a>常住无变；<a id="a-g"></a>如来涅槃，<a id="a-h"></a>非有非无、<a id="a-i"></a>非有为非无为、<a id="a-j"></a>非有漏非无漏、<a id="a-k"></a>非色非不色、<a id="a-l"></a>非名非不名、<a id="a-m"></a>非相非不相、<a id="a-n"></a>非有非不有、<a id="a-o"></a>非物非不物、<a id="a-p"></a>非因非果、<a id="a-q"></a>非待非不待、<a id="a-r"></a>非明非闇、<a id="a-s"></a>非出非不出、<a id="a-t"></a>非常非不常、<a id="a-u"></a>非断非不断、<a id="a-v"></a>非始非终、<a id="a-w"></a>非过去非未来非现在、<a id="a-x"></a>非阴非不阴、<a id="a-y"></a>非入非不入、<a id="a-z"></a>非界非不界、<a id="a-10"></a>非十二因缘非不十二因缘。<a id="a-11"></a>如是等法甚深微密，<a id="a-12"></a>昔所不闻而能得闻。<a id="a-13"></a>复有不闻，<a id="a-14"></a>所谓一切外道经书，<a id="a-15"></a>四毗陀论、<a id="a-16"></a>毗伽罗论、<a id="a-17"></a>卫世师论、<a id="a-18"></a>迦毗罗论，<a id="a-19"></a>一切咒术，<a id="a-1A"></a>医方伎艺，<a id="a-1B"></a>日月薄蚀星宿运变，<a id="a-1C"></a>图书谶记。<a id="a-1D"></a>如是等经，<a id="a-1E"></a>初未曾闻秘密之义，<a id="a-1F"></a>今于此经而得知之。<a id="a-1G"></a>复有十一部经，<a id="a-1H"></a>除毗佛略，<a id="a-1I"></a>亦无如是深密之义，<a id="a-1J"></a>今因此经而得知之。<a id="a-1K"></a>善男子，<a id="a-1L"></a>是名不闻而能得闻。</p>
  <p id="a1M">“闻已利益者，<a id="a-1N"></a>若能听受是《大涅槃经》，<a id="a-1O"></a>悉能具知一切方等大乘经典甚深义味。<a id="a-1P"></a>譬如男女于明净镜，<a id="a-1Q"></a>见其色像了了分明；<a id="a-1R"></a>大涅槃镜亦复如是，<a id="a-1S"></a>菩萨执之，<a id="a-1T"></a>悉得明见大乘经典甚深之义。<a id="a-1U"></a>亦如有人在闇室中，<a id="a-1V"></a>执大炬火悉见诸物；<a id="a-1W"></a>大涅槃炬亦复如是，<a id="a-1X"></a>菩萨执之，<a id="a-1Y"></a>得见大乘深奥之义。<a id="a-1Z"></a>亦如日出有千光明，<a id="a-1a"></a>悉能照了诸山幽闇，<a id="a-1b"></a>令一切人远见诸物；<a id="a-1c"></a>是大涅槃清净慧日亦复如是，<a id="a-1d"></a>照了大乘深邃之处，<a id="a-1e"></a>令二乘人远见佛道。<a id="a-1f"></a>所以者何？<a id="a-1g"></a>以能听受是大涅槃微妙经故。<a id="a-1h"></a>善男子，<a id="a-1i"></a>若有菩萨摩诃萨听受如是《大涅槃经》，<a id="a-1j"></a>得知一切诸法名字；<a id="a-1k"></a>若能书写读诵通利，<a id="a-1l"></a>为他广说，<a id="a-1m"></a>思惟其义，<a id="a-1n"></a>则知一切诸法义理。<a id="a-1o"></a>善男子，<a id="a-1p"></a>其听受者，<a id="a-1q"></a>唯知名字，<a id="a-1r"></a>不知其义。<a id="a-1s"></a>若能书写受持读诵，<a id="a-1t"></a>为他广说，<a id="a-1u"></a>思惟其义，<a id="a-1v"></a>则能知义。<a id="a-1w"></a>复次，<a id="a-1x"></a>善男子，<a id="a-1y"></a>听是经者，<a id="a-1z"></a>闻有佛性，<a id="a-20"></a>未能得见；<a id="a-21"></a>书写读诵，<a id="a-22"></a>为他广说，<a id="a-23"></a>思惟其义，<a id="a-24"></a>则得见之。<a id="a-25"></a>听是经者，<a id="a-26"></a>闻有檀名，<a id="a-27"></a>未能得见檀波罗蜜；<a id="a-28"></a>书写读诵，<a id="a-29"></a>为他广说，<a id="a-2A"></a>思惟其义，<a id="a-2B"></a>则能得见檀波罗蜜。<a id="a-2C"></a>乃至般若波罗蜜亦复如是。<a id="a-2D"></a>善男子，<a id="a-2E"></a>菩萨摩诃萨若能听是《大涅槃经》，<a id="a-2F"></a>则知法知义，<a id="a-2G"></a>具二无碍；<a id="a-2H"></a>于诸沙门、<a id="a-2I"></a>婆罗门等，<a id="a-2J"></a>若天魔梵，<a id="a-2K"></a>一切世中，<a id="a-2L"></a>得无所畏；<a id="a-2M"></a>开示分别十二部经，<a id="a-2N"></a>演说其义无有差违，<a id="a-2O"></a>不从他闻而能自知近于阿耨多罗三藐三菩提。<a id="a-2P"></a>善男子，<a id="a-2Q"></a>是名闻已能为利益。</p>
  <p id="a2R">“断疑心者，<a id="a-2S"></a>疑有二种：<a id="a-2T"></a>一者、<a id="a-2U"></a>疑名，<a id="a-2V"></a>二者、<a id="a-2W"></a>疑义。<a id="a-2X"></a>听是经者，<a id="a-2Y"></a>断疑名心；<a id="a-2Z"></a>思惟义者，<a id="a-2a"></a>断疑义心。<a id="a-2b"></a>复次，<a id="a-2c"></a>善男子，<a id="a-2d"></a>疑有五种：<a id="a-2e"></a>一者、<a id="a-2f"></a>疑佛定涅槃不？<a id="a-2g"></a>二者、<a id="a-2h"></a>疑佛是常住不？<a id="a-2i"></a>三者、<a id="a-2j"></a>疑佛是真乐不？<a id="a-2k"></a>四者、<a id="a-2l"></a>疑佛是真净不？<a id="a-2m"></a>五者、<a id="a-2n"></a>疑佛是实我不？<a id="a-2o"></a>听是经者，<a id="a-2p"></a>疑佛涅槃则得永断；<a id="a-2q"></a>书写读诵，<a id="a-2r"></a>为他广说，<a id="a-2s"></a>思惟其义，<a id="a-2t"></a>四疑永断。<a id="a-2u"></a>复次，<a id="a-2v"></a>善男子，<a id="a-2w"></a>疑有三种：<a id="a-2x"></a>一疑、<a id="a-2y"></a>声闻为有为无？<a id="a-2z"></a>二疑、<a id="a-30"></a>缘觉为有为无？<a id="a-31"></a>三疑、<a id="a-32"></a>佛乘为有为无？<a id="a-33"></a>听是经者，<a id="a-34"></a>如是三疑永灭无余。<a id="a-35"></a>书写读诵，<a id="a-36"></a>为他广说，<a id="a-37"></a>思惟其义，<a id="a-38"></a>则能了知一切众生悉有佛性。<a id="a-39"></a>复次，<a id="a-3A"></a>善男子，<a id="a-3B"></a>若有众生不闻如是《大涅槃经》，<a id="a-3C"></a>疑心甚多，<a id="a-3D"></a>所谓若常无常、<a id="a-3E"></a>若乐不乐、<a id="a-3F"></a>若净不净、<a id="a-3G"></a>若我无我、<a id="a-3H"></a>若命非命、<a id="a-3I"></a>若众生非众生、<a id="a-3J"></a>若毕竟不毕竟、<a id="a-3K"></a>若他世若过世、<a id="a-3L"></a>若有若无、<a id="a-3M"></a>若苦若非苦、<a id="a-3N"></a>若集若非集、<a id="a-3O"></a>若道若非道、<a id="a-3P"></a>若灭若非灭、<a id="a-3Q"></a>若法若非法、<a id="a-3R"></a>若善若非善、<a id="a-3S"></a>若空若非空。<a id="a-3T"></a>听是经者，<a id="a-3U"></a>如是诸疑悉得永断。<a id="a-3V"></a>复次，<a id="a-3W"></a>善男子，<a id="a-3X"></a>若有不闻如是经者，<a id="a-3Y"></a>复有种种众多疑心，<a id="a-3Z"></a>所谓色是我耶？<a id="a-3a"></a>受想行识是我耶？<a id="a-3b"></a>眼能见耶？<a id="a-3c"></a>我能见耶？<a id="a-3d"></a>乃至识能知耶？<a id="a-3e"></a>我能知耶？<a id="a-3f"></a>色受报耶？<a id="a-3g"></a>我受报耶？<a id="a-3h"></a>乃至识受报耶？<a id="a-3i"></a>我受报耶？<a id="a-3j"></a>色至他世耶？<a id="a-3k"></a>我至他世耶？<a id="a-3l"></a>乃至识亦如是？<a id="a-3m"></a>生死之法有始有终耶？<a id="a-3n"></a>无始无终耶？<a id="a-3o"></a>听是经者，<a id="a-3p"></a>如是等疑亦得永断。<a id="a-3q"></a>复有人疑：<a id="a-3r"></a>一阐提人、<a id="a-3s"></a>犯四重禁、<a id="a-3t"></a>作五逆罪、<a id="a-3u"></a>谤方等经，<a id="a-3v"></a>如是等辈有佛性耶？<a id="a-3w"></a>无佛性耶？<a id="a-3x"></a>听是经者，<a id="a-3y"></a>如是等疑悉得永断。<a id="a-3z"></a>复有人疑：<a id="a-40"></a>世间有边耶？<a id="a-41"></a>世间无边耶？<a id="a-42"></a>有十方世界耶？<a id="a-43"></a>无十方世界耶？<a id="a-44"></a>听是经者，<a id="a-45"></a>如是等疑亦得永断。<a id="a-46"></a>是名能断疑惑之心。</p>
  <p id="a47">“慧心正直无邪曲者，<a id="a-48"></a>心若有疑则所见不正。<a id="a-49"></a>一切凡夫若不得闻是大涅槃微妙经典所见邪曲，<a id="a-4A"></a>乃至声闻、<a id="a-4B"></a>辟支佛人所见亦曲。<a id="a-4C"></a>云何名为一切凡夫所见邪曲？<a id="a-4D"></a>于有漏中见常乐我净，<a id="a-4E"></a>于如来所见无常、<a id="a-4F"></a>苦、<a id="a-4G"></a>不净、<a id="a-4H"></a>无我，<a id="a-4I"></a>见有众生寿命知见，<a id="a-4J"></a>计非有想非无想处以为涅槃，<a id="a-4K"></a>见自在天有八圣道，<a id="a-4L"></a>有见、<a id="a-4M"></a>断见，<a id="a-4N"></a>如是等见名为邪曲。<a id="a-4O"></a>菩萨摩诃萨若得闻是《大涅槃经》，<a id="a-4P"></a>修行圣行，<a id="a-4Q"></a>则得断除如是邪曲。<a id="a-4R"></a>云何名为声闻、<a id="a-4S"></a>缘觉邪曲见耶？<a id="a-4T"></a>见于菩萨从兜率下，<a id="a-4U"></a>化乘白象，<a id="a-4V"></a>降神母胎，<a id="a-4W"></a>父名净饭，<a id="a-4X"></a>母曰摩耶，<a id="a-4Y"></a>迦毗罗城处胎满足十月而生；<a id="a-4Z"></a>生未至地，<a id="a-4a"></a>帝释捧接，<a id="a-4b"></a>难陀龙王及婆难陀吐水而浴，<a id="a-4c"></a>摩尼跋陀大鬼神王执持宝盖随后侍立，<a id="a-4d"></a>地神化华以承其足，<a id="a-4e"></a>四方各行满足七步，<a id="a-4f"></a>至于天庙令诸天像悉起承迎；<a id="a-4g"></a>阿私陀仙抱持占相，<a id="a-4h"></a>既占相已生大悲苦，<a id="a-4i"></a>自伤当终不睹佛兴；<a id="a-4j"></a>诣师学书、<a id="a-4k"></a>算计、<a id="a-4l"></a>射御、<a id="a-4m"></a>图谶伎艺；<a id="a-4n"></a>处在深宫，<a id="a-4o"></a>六万婇女娱乐受乐，<a id="a-4p"></a>出城游观至迦毗罗园，<a id="a-4q"></a>道见老人乃至沙门法服而行，<a id="a-4r"></a>还至宫中见诸婇女形体状貌犹如枯骨，<a id="a-4s"></a>所有宫殿冢墓无异，<a id="a-4t"></a>厌恶出家，<a id="a-4u"></a>夜半踰城；<a id="a-4v"></a>至郁陀伽、<a id="a-4w"></a>阿罗逻等大仙人所，<a id="a-4x"></a>闻说识处及非有想非无想处，<a id="a-4y"></a>既闻是已，<a id="a-4z"></a>谛观是处是非常、<a id="a-50"></a>苦、<a id="a-51"></a>不净、<a id="a-52"></a>无我，<a id="a-53"></a>舍至树下，<a id="a-54"></a>具修苦行满足六年，<a id="a-55"></a>知是苦行不能得成阿耨多罗三藐三菩提；<a id="a-56"></a>尔时，<a id="a-57"></a>复到阿夷罗跋提河中洗浴，<a id="a-58"></a>受牧牛女所奉乳糜；<a id="a-59"></a>受已转至菩提树下，<a id="a-5A"></a>破魔波旬得成阿耨多罗三藐三菩提；<a id="a-5B"></a>于波罗奈为五比丘初转法轮，<a id="a-5C"></a>乃至于此拘尸那城入般涅槃。<a id="a-5D"></a>如是等见，<a id="a-5E"></a>是名声闻、<a id="a-5F"></a>缘觉曲见。<a id="a-5G"></a>善男子，<a id="a-5H"></a>菩萨摩诃萨听受如是《大涅槃经》，<a id="a-5I"></a>悉得断除如是等见。<a id="a-5J"></a>若能书写读诵通利，<a id="a-5K"></a>为他演说，<a id="a-5L"></a>思惟其义，<a id="a-5M"></a>则得正直无邪曲见。<a id="a-5N"></a>善男子，<a id="a-5O"></a>菩萨摩诃萨修行如是《大涅槃经》，<a id="a-5P"></a>谛知菩萨无量劫来不从兜率降神母胎乃至拘尸那城入般涅槃，<a id="a-5Q"></a>是名菩萨摩诃萨正直之见。</p>
  <p id="a5R">“能知如来深密义者，<a id="a-5S"></a>所谓即是大般涅槃，<a id="a-5T"></a>一切众生悉有佛性，<a id="a-5U"></a>忏四重禁，<a id="a-5V"></a>除谤法心，<a id="a-5W"></a>尽五逆罪，<a id="a-5X"></a>灭一阐提，<a id="a-5Y"></a>然后得成阿耨多罗三藐三菩提，<a id="a-5Z"></a>是名甚深秘密之义。<a id="a-5a"></a>复次，<a id="a-5b"></a>善男子，<a id="a-5c"></a>云何复名甚深之义？<a id="a-5d"></a>虽知众生实无有我，<a id="a-5e"></a>而于未来不失业果；<a id="a-5f"></a>虽知五阴于此灭尽，<a id="a-5g"></a>善恶之业终不败亡；<a id="a-5h"></a>虽有诸业，<a id="a-5i"></a>不得作者；<a id="a-5j"></a>虽有至处，<a id="a-5k"></a>无有去者；<a id="a-5l"></a>虽有系缚，<a id="a-5m"></a>无受缚者；<a id="a-5n"></a>虽有涅槃，<a id="a-5o"></a>亦无灭者。<a id="a-5p"></a>是名甚深秘密之义。<a id="a-5q"></a>”</p>
  <p id="a5r">尔时，<a id="a-5s"></a>光明遍照高贵德王菩萨摩诃萨白佛言：<a id="a-5t"></a>“世尊，<a id="a-5u"></a>如我解佛所说闻不闻义，<a id="a-5v"></a>是义不然。<a id="a-5w"></a>何以故？<a id="a-5x"></a>法若有者便应定有，<a id="a-5y"></a>法若无者便应定无。<a id="a-5z"></a>无不应生，<a id="a-60"></a>有不应灭。<a id="a-61"></a>如其闻者是则为闻，<a id="a-62"></a>若不闻者则为不闻，<a id="a-63"></a>云何而言闻所不闻？<a id="a-64"></a>世尊，<a id="a-65"></a>若不可闻是为不闻，<a id="a-66"></a>若已闻者则更不闻。<a id="a-67"></a>何以故？<a id="a-68"></a>已得闻故，<a id="a-69"></a>云何而言闻所不闻？<a id="a-6A"></a>譬如去者，<a id="a-6B"></a>到则不去，<a id="a-6C"></a>去则不到，<a id="a-6D"></a>亦如生已不生，<a id="a-6E"></a>不生不生，<a id="a-6F"></a>得已不得，<a id="a-6G"></a>不得不得；<a id="a-6H"></a>闻已不闻，<a id="a-6I"></a>不闻不闻，<a id="a-6J"></a>亦复如是。</p>
  <p id="a6K">“世尊，<a id="a-6L"></a>若不闻闻者，<a id="a-6M"></a>一切众生未有菩提即应有之，<a id="a-6N"></a>未得涅槃亦应得之，<a id="a-6O"></a>未见佛性应见佛性，<a id="a-6P"></a>云何复言十住菩萨虽见佛性未得明了？<a id="a-6Q"></a>世尊，<a id="a-6R"></a>若不闻闻者，<a id="a-6S"></a>如来往昔从谁得闻？<a id="a-6T"></a>若言得闻，<a id="a-6U"></a>何故如来于阿含中复言无师？<a id="a-6V"></a>若不闻不闻，<a id="a-6W"></a>如来得成阿耨多罗三藐三菩提者，<a id="a-6X"></a>一切众生不闻不闻，<a id="a-6Y"></a>亦应得成阿耨多罗三藐三菩提。<a id="a-6Z"></a>如来若当不闻如是《大涅槃经》见佛性者，<a id="a-6a"></a>一切众生不闻是经亦应得见。<a id="a-6b"></a>世尊，<a id="a-6c"></a>凡是色者，<a id="a-6d"></a>或有可见，<a id="a-6e"></a>或不可见；<a id="a-6f"></a>声亦如是，<a id="a-6g"></a>或是可闻，<a id="a-6h"></a>或不可闻。<a id="a-6i"></a>是大涅槃非色非声，<a id="a-6j"></a>云何而言可得见闻？<a id="a-6k"></a>世尊，<a id="a-6l"></a>过去已灭则不可闻，<a id="a-6m"></a>未来未至亦不可闻，<a id="a-6n"></a>现在听时则不名闻，<a id="a-6o"></a>闻已声灭更不可闻。<a id="a-6p"></a>是大涅槃亦非过去、<a id="a-6q"></a>未来、<a id="a-6r"></a>现在，<a id="a-6s"></a>若非三世则不可说，<a id="a-6t"></a>若不可说则不可闻，<a id="a-6u"></a>云何而言菩萨修是《大涅槃经》闻所不闻？<a id="a-6v"></a>”</p>
  <p id="a6w">尔时，<a id="a-6x"></a>世尊赞光明遍照高贵德王菩萨摩诃萨言：<a id="a-6y"></a>“善哉！<a id="a-6z"></a>善哉！<a id="a-70"></a>善男子，<a id="a-71"></a>汝今善知一切诸法如幻、<a id="a-72"></a>如焰，<a id="a-73"></a>如乾闼婆城、<a id="a-74"></a>画水之迹，<a id="a-75"></a>亦如泡沫、<a id="a-76"></a>芭蕉之树，<a id="a-77"></a>空无有实，<a id="a-78"></a>非命非我，<a id="a-79"></a>无有苦乐，<a id="a-7A"></a>如十住菩萨之所知见。<a id="a-7B"></a>”</p>
  <p id="a7C">时大众中忽然之顷有大光明，<a id="a-7D"></a>非青见青，<a id="a-7E"></a>非黄见黄，<a id="a-7F"></a>非赤见赤，<a id="a-7G"></a>非白见白，<a id="a-7H"></a>非色见色，<a id="a-7I"></a>非明见明，<a id="a-7J"></a>非见而见。<a id="a-7K"></a>尔时，<a id="a-7L"></a>大众遇斯光已身心快乐，<a id="a-7M"></a>譬如比丘入师子王定。</p>
  <p id="a7N">尔时，<a id="a-7O"></a>文殊师利菩萨摩诃萨白佛言：<a id="a-7P"></a>“世尊，<a id="a-7Q"></a>今此光明，<a id="a-7R"></a>谁之所放？<a id="a-7S"></a>”尔时，<a id="a-7T"></a>如来默然不说。</p>
  <p id="a7U">迦葉菩萨复问文殊师利：<a id="a-7V"></a>“何因缘故，<a id="a-7W"></a>有此光明照于大众？<a id="a-7X"></a>”文殊师利默然不答。</p>
  <p id="a7Y">尔时，<a id="a-7Z"></a>无边身菩萨复问迦葉菩萨：<a id="a-7a"></a>“今此光明，<a id="a-7b"></a>谁之所有？<a id="a-7c"></a>”迦葉菩萨默然不说。</p>
  <p id="a7d">净住王子菩萨复问无边身菩萨：<a id="a-7e"></a>“何因缘故，<a id="a-7f"></a>是大众中有此光明？<a id="a-7g"></a>”无边身菩萨默然不说。</p>
  <p id="a7h">如是五百菩萨皆亦如是，<a id="a-7i"></a>虽相咨问，<a id="a-7j"></a>然无答者。</p>
  <p id="a7k">尔时，<a id="a-7l"></a>世尊问文殊师利言：<a id="a-7m"></a>“文殊师利，<a id="a-7n"></a>何因缘故，<a id="a-7o"></a>是大众中有此光明？<a id="a-7p"></a>”</p>
  <p id="a7q">文殊师利言：<a id="a-7r"></a>“世尊，<a id="a-7s"></a>如是光明名为智慧，<a id="a-7t"></a>智慧者即是常住，<a id="a-7u"></a>常住之法无有因缘，<a id="a-7v"></a>云何佛问何因缘故有是光明？<a id="a-7w"></a>是光明者名大涅槃，<a id="a-7x"></a>大涅槃者则名常住，<a id="a-7y"></a>常住之法不从因缘，<a id="a-7z"></a>云何佛问何因缘故有是光明？<a id="a-80"></a>是光明者即是如来，<a id="a-81"></a>如来者即是常住，<a id="a-82"></a>常住之法不从因缘，<a id="a-83"></a>云何如来问于因缘？<a id="a-84"></a>光明者名大慈大悲，<a id="a-85"></a>大慈大悲者名为常住，<a id="a-86"></a>常住之法不从因缘，<a id="a-87"></a>云何如来问于因缘？<a id="a-88"></a>光明者即是念佛，<a id="a-89"></a>念佛者是名常住，<a id="a-8A"></a>常住之法不从因缘，<a id="a-8B"></a>云何如来问于因缘？<a id="a-8C"></a>光明者即是一切声闻、<a id="a-8D"></a>缘觉不共之道，<a id="a-8E"></a>声闻、<a id="a-8F"></a>缘觉不共之道即名常住，<a id="a-8G"></a>常住之法不从因缘，<a id="a-8H"></a>云何如来问于因缘？<a id="a-8I"></a>世尊亦有因缘，<a id="a-8J"></a>因灭无明则得炽然阿耨多罗三藐三菩提灯。<a id="a-8K"></a>”</p>
  <p id="a8L">佛言：<a id="a-8M"></a>“文殊师利，<a id="a-8N"></a>汝今莫入诸法甚深第一义谛，<a id="a-8O"></a>应以世谛而解说之。<a id="a-8P"></a>”</p>
  <p id="a8Q">文殊师利言：<a id="a-8R"></a>“世尊，<a id="a-8S"></a>于此东方过二十恒河沙等世界，<a id="a-8T"></a>有佛世界名曰不动。<a id="a-8U"></a>其佛住处纵广正等足满一万二千由旬。<a id="a-8V"></a>其地七宝，<a id="a-8W"></a>无有土石，<a id="a-8X"></a>平正柔软，<a id="a-8Y"></a>无诸沟坑。<a id="a-8Z"></a>其诸树木四宝所成，<a id="a-8a"></a>金、<a id="a-8b"></a>银、<a id="a-8c"></a>琉璃及以玻瓈，<a id="a-8d"></a>华果茂盛无时不有。<a id="a-8e"></a>若有众生闻其华香，<a id="a-8f"></a>身心安乐，<a id="a-8g"></a>譬如比丘入第三禅。<a id="a-8h"></a>周匝复有三千大河，<a id="a-8i"></a>其水微妙八味具足。<a id="a-8j"></a>若有众生在中浴者，<a id="a-8k"></a>所得喜乐，<a id="a-8l"></a>譬如比丘入第二禅。<a id="a-8m"></a>其河多有种种诸华，<a id="a-8n"></a>优钵罗华、<a id="a-8o"></a>波头摩华、<a id="a-8p"></a>拘物头华、<a id="a-8q"></a>分陀利华、<a id="a-8r"></a>香华、<a id="a-8s"></a>大香华、<a id="a-8t"></a>微妙香华、<a id="a-8u"></a>常华、<a id="a-8v"></a>一切众生无遮护华。<a id="a-8w"></a>其河两岸亦有众华，<a id="a-8x"></a>所谓阿提目多伽华、<a id="a-8y"></a>占婆华、<a id="a-8z"></a>波吒罗华、<a id="a-90"></a>婆师罗华、<a id="a-91"></a>摩利迦华、<a id="a-92"></a>大摩利迦华、<a id="a-93"></a>新摩利迦华、<a id="a-94"></a>须摩那华、<a id="a-95"></a>由提迦华、<a id="a-96"></a>檀[少/兔]迦利华、<a id="a-97"></a>常华、<a id="a-98"></a>一切众生无遮护华。<a id="a-99"></a>底布金沙，<a id="a-9A"></a>有四梯陛，<a id="a-9B"></a>金、<a id="a-9C"></a>银、<a id="a-9D"></a>琉璃、<a id="a-9E"></a>杂色玻瓈。<a id="a-9F"></a>多有众鸟游集其中，<a id="a-9G"></a>复有无量虎狼师子诸恶鸟兽，<a id="a-9H"></a>其心相视犹如赤子。<a id="a-9I"></a>彼世界中一切无有犯重禁者、<a id="a-9J"></a>诽谤正法及一阐提、<a id="a-9K"></a>五逆等罪。<a id="a-9L"></a>其土调适，<a id="a-9M"></a>无有寒热饥渴苦恼，<a id="a-9N"></a>无贪欲恚放逸嫉妒，<a id="a-9O"></a>无有日月昼夜时节，<a id="a-9P"></a>犹如第二忉利天上。<a id="a-9Q"></a>其土人民等有光明，<a id="a-9R"></a>各各无有憍慢之心，<a id="a-9S"></a>一切悉是菩萨大士，<a id="a-9T"></a>皆得神通具大功德。<a id="a-9U"></a>其心悉皆尊重正法，<a id="a-9V"></a>乘于大乘，<a id="a-9W"></a>爱念大乘，<a id="a-9X"></a>贪乐大乘，<a id="a-9Y"></a>护惜大乘，<a id="a-9Z"></a>大慧成就，<a id="a-9a"></a>得大总持，<a id="a-9b"></a>心常怜愍一切众生。<a id="a-9c"></a>其佛号曰满月光明如来、<a id="a-9d"></a>应供、<a id="a-9e"></a>正遍知、<a id="a-9f"></a>明行足、<a id="a-9g"></a>善逝、<a id="a-9h"></a>世间解、<a id="a-9i"></a>无上士、<a id="a-9j"></a>调御丈夫、<a id="a-9k"></a>天人师、<a id="a-9l"></a>佛世尊，<a id="a-9m"></a>随所住处有所讲宣，<a id="a-9n"></a>其土众生无不得闻。</p>
  <p id="a9o">“为琉璃光菩萨摩诃萨讲宣如是《大涅槃经》，<a id="a-9p"></a>佛言：<a id="a-9q"></a>‘善男子，<a id="a-9r"></a>菩萨摩诃萨若能修行《大涅槃经》，<a id="a-9s"></a>所不闻者皆悉得闻。<a id="a-9t"></a>’彼琉璃光菩萨摩诃萨问满月光明佛，<a id="a-9u"></a>亦如此间光明遍照高贵德王菩萨摩诃萨所问等无有异。<a id="a-9v"></a>彼满月光明佛即告琉璃光菩萨言：<a id="a-9w"></a>‘善男子，<a id="a-9x"></a>西方去此二十恒河沙佛土，<a id="a-9y"></a>彼有世界名曰娑婆。<a id="a-9z"></a>其土多有山陵、<a id="a-A0"></a>堆阜、<a id="a-A1"></a>土沙砾石，<a id="a-A2"></a>荆蕀恶刺周遍充满，<a id="a-A3"></a>常有饥渴寒热苦恼。<a id="a-A4"></a>其土人民不能恭敬沙门、<a id="a-A5"></a>婆罗门、<a id="a-A6"></a>父母师长，<a id="a-A7"></a>贪著非法，<a id="a-A8"></a>欲于非法，<a id="a-A9"></a>修行邪法，<a id="a-AA"></a>不信正法，<a id="a-AB"></a>寿命短促，<a id="a-AC"></a>有行奸诈。<a id="a-AD"></a>王者治之，<a id="a-AE"></a>王虽有国不知满足，<a id="a-AF"></a>于他所有生贪利心，<a id="a-AG"></a>兴师相伐，<a id="a-AH"></a>枉死者众。<a id="a-AI"></a>王者修行如是非法，<a id="a-AJ"></a>四天善神心无欢喜故降灾旱，<a id="a-AK"></a>谷米不登，<a id="a-AL"></a>人民多病苦恼无量。<a id="a-AM"></a>彼中有佛，<a id="a-AN"></a>号释迦牟尼如来、<a id="a-AO"></a>应供、<a id="a-AP"></a>正遍知、<a id="a-AQ"></a>明行足、<a id="a-AR"></a>善逝、<a id="a-AS"></a>世间解、<a id="a-AT"></a>无上士、<a id="a-AU"></a>调御丈夫、<a id="a-AV"></a>天人师、<a id="a-AW"></a>佛世尊，<a id="a-AX"></a>大悲纯厚愍众生故，<a id="a-AY"></a>于拘尸那城娑罗双树间，<a id="a-AZ"></a>为诸大众敷演如是《大涅槃经》。<a id="a-Aa"></a>彼有菩萨名光明遍照高贵德王，<a id="a-Ab"></a>已问斯事如汝无异。<a id="a-Ac"></a>佛今答之，<a id="a-Ad"></a>汝可速往自当得闻。<a id="a-Ae"></a>’世尊，<a id="a-Af"></a>彼琉璃光菩萨闻是事已，<a id="a-Ag"></a>与八万四千菩萨摩诃萨欲来至此，<a id="a-Ah"></a>故先现瑞。<a id="a-Ai"></a>以是因缘有此光明，<a id="a-Aj"></a>是名因缘，<a id="a-Ak"></a>亦非因缘。<a id="a-Al"></a>”</p>
  <p id="aAm">尔时，<a id="a-An"></a>琉璃光菩萨与八万四千诸菩萨俱，<a id="a-Ao"></a>持诸幡盖、<a id="a-Ap"></a>香华、<a id="a-Aq"></a>璎珞、<a id="a-Ar"></a>种种伎乐倍胜于前，<a id="a-As"></a>俱来至此拘尸那城娑罗双树间。<a id="a-At"></a>以己所持供养之具供养于佛，<a id="a-Au"></a>头面礼足，<a id="a-Av"></a>合掌恭敬，<a id="a-Aw"></a>右绕三匝，<a id="a-Ax"></a>修敬已毕，<a id="a-Ay"></a>却坐一面。</p>
  <p id="aAz">尔时，<a id="a-B0"></a>世尊问彼菩萨：<a id="a-B1"></a>“善男子，<a id="a-B2"></a>汝为到来，<a id="a-B3"></a>为不到来？<a id="a-B4"></a>”</p>
  <p id="aB5">琉璃光菩萨言：<a id="a-B6"></a>“世尊，<a id="a-B7"></a>到亦不来，<a id="a-B8"></a>不到亦不来，<a id="a-B9"></a>我观是义都无有来。<a id="a-BA"></a>世尊，<a id="a-BB"></a>诸行若常亦复不来，<a id="a-BC"></a>若是无常亦无有来。<a id="a-BD"></a>若人见有众生性者，<a id="a-BE"></a>有来不来。<a id="a-BF"></a>我今不见众生定性，<a id="a-BG"></a>云何当言有来不来？<a id="a-BH"></a>有憍慢者见有去来，<a id="a-BI"></a>无憍慢者则无去来；<a id="a-BJ"></a>有取行者见有去来，<a id="a-BK"></a>无取行者则无去来；<a id="a-BL"></a>若见如来毕竟涅槃则有去来，<a id="a-BM"></a>不见如来毕竟涅槃则无去来；<a id="a-BN"></a>不闻佛性则有去来，<a id="a-BO"></a>闻佛性者则无去来；<a id="a-BP"></a>若见声闻、<a id="a-BQ"></a>辟支佛人有涅槃者则有去来，<a id="a-BR"></a>不见声闻、<a id="a-BS"></a>辟支佛人有涅槃者则无去来；<a id="a-BT"></a>若见声闻、<a id="a-BU"></a>辟支佛人常乐我净则有去来，<a id="a-BV"></a>若不见者则无去来；<a id="a-BW"></a>若见如来无常乐我净则有去来，<a id="a-BX"></a>若见如来常乐我净则无去来。<a id="a-BY"></a>世尊，<a id="a-BZ"></a>且置斯事，<a id="a-Ba"></a>欲有所问，<a id="a-Bb"></a>唯垂哀愍，<a id="a-Bc"></a>少见听许。<a id="a-Bd"></a>”</p>
  <p id="aBe">佛言：<a id="a-Bf"></a>“善男子，<a id="a-Bg"></a>随意所问，<a id="a-Bh"></a>今正是时，<a id="a-Bi"></a>我当为汝分别解说。<a id="a-Bj"></a>所以者何？<a id="a-Bk"></a>诸佛难值如优昙华，<a id="a-Bl"></a>法亦如是难可得闻，<a id="a-Bm"></a>十二部中方等复难，<a id="a-Bn"></a>是故应当专心听受。<a id="a-Bo"></a>”</p>
  <p id="aBp">时琉璃光菩萨摩诃萨既蒙听许，<a id="a-Bq"></a>兼被诫敕，<a id="a-Br"></a>即白佛言：<a id="a-Bs"></a>“世尊，<a id="a-Bt"></a>云何菩萨摩诃萨有能修行《大涅槃经》闻所不闻？<a id="a-Bu"></a>”</p>
  <p id="aBv">尔时，<a id="a-Bw"></a>如来赞言：<a id="a-Bx"></a>“善哉！<a id="a-By"></a>善哉！<a id="a-Bz"></a>善男子，<a id="a-C0"></a>汝今欲尽如是大乘大涅槃海，<a id="a-C1"></a>正复值我能善解说。<a id="a-C2"></a>汝今所有疑网毒箭，<a id="a-C3"></a>我为大医能善拔出。<a id="a-C4"></a>汝于佛性犹未明了，<a id="a-C5"></a>我有慧炬能为照明。<a id="a-C6"></a>汝今欲渡生死大河，<a id="a-C7"></a>我能为汝作大船师。<a id="a-C8"></a>汝于我所生父母想，<a id="a-C9"></a>我亦于汝生赤子心。<a id="a-CA"></a>汝心今者贪正法宝，<a id="a-CB"></a>值我多有能相惠施。<a id="a-CC"></a>谛听！<a id="a-CD"></a>谛听！<a id="a-CE"></a>善思念之，<a id="a-CF"></a>吾当为汝分别宣释。</p>
  <p id="aCG">“善男子，<a id="a-CH"></a>欲听法者，<a id="a-CI"></a>今正是时。<a id="a-CJ"></a>若闻法已当生敬信，<a id="a-CK"></a>至心听受恭敬尊重，<a id="a-CL"></a>于正法所莫求其过，<a id="a-CM"></a>莫念贪欲、<a id="a-CN"></a>瞋恚、<a id="a-CO"></a>愚痴，<a id="a-CP"></a>莫观法师种姓好恶。<a id="a-CQ"></a>既闻法已，<a id="a-CR"></a>莫生憍慢，<a id="a-CS"></a>莫为恭敬名誉利养，<a id="a-CT"></a>当为度世甘露法利。<a id="a-CU"></a>亦莫生念：<a id="a-CV"></a>‘我听法已，<a id="a-CW"></a>先自度身然后度人，<a id="a-CX"></a>先自解身然后解人，<a id="a-CY"></a>先自安身然后安人，<a id="a-CZ"></a>先自涅槃然后令人而得涅槃。<a id="a-Ca"></a>’于佛法僧应生等想，<a id="a-Cb"></a>于生死中生大苦想，<a id="a-Cc"></a>于大涅槃应生常乐我净之想，<a id="a-Cd"></a>先为他人然后为身，<a id="a-Ce"></a>当为大乘莫为二乘，<a id="a-Cf"></a>于一切法当无所住，<a id="a-Cg"></a>亦莫专执一切法相，<a id="a-Ch"></a>于诸法中莫生贪想，<a id="a-Ci"></a>常生知法见法之想。<a id="a-Cj"></a>善男子，<a id="a-Ck"></a>汝能如是至心听法，<a id="a-Cl"></a>是则名为闻所不闻。</p>
  <p id="aCm">“善男子，<a id="a-Cn"></a>有不闻闻，<a id="a-Co"></a>有不闻不闻，<a id="a-Cp"></a>有闻不闻，<a id="a-Cq"></a>有闻闻。<a id="a-Cr"></a>善男子，<a id="a-Cs"></a>如不生生、<a id="a-Ct"></a>不生不生、<a id="a-Cu"></a>生不生、<a id="a-Cv"></a>生生，<a id="a-Cw"></a>如不到到、<a id="a-Cx"></a>不到不到、<a id="a-Cy"></a>到不到、<a id="a-Cz"></a>到到。<a id="a-D0"></a>”</p>
  <p id="aD1">“世尊，<a id="a-D2"></a>云何不生生？<a id="a-D3"></a>”</p>
  <p id="aD4">“善男子，<a id="a-D5"></a>安住世谛初出胎时，<a id="a-D6"></a>是名不生生。<a id="a-D7"></a>”</p>
  <p id="aD8">“云何不生不生？<a id="a-D9"></a>”</p>
  <p id="aDA">“善男子，<a id="a-DB"></a>是大涅槃无有生相，<a id="a-DC"></a>是名不生不生。<a id="a-DD"></a>”</p>
  <p id="aDE">“云何生不生？<a id="a-DF"></a>”</p>
  <p id="aDG">“善男子，<a id="a-DH"></a>世谛死时，<a id="a-DI"></a>是名生不生。<a id="a-DJ"></a>”</p>
  <p id="aDK">“云何生生？<a id="a-DL"></a>”</p>
  <p id="aDM">“善男子，<a id="a-DN"></a>一切凡夫是名生生。<a id="a-DO"></a>何以故？<a id="a-DP"></a>生生不断故，<a id="a-DQ"></a>一切有漏念念生故，<a id="a-DR"></a>是名生生。<a id="a-DS"></a>四住菩萨名生不生。<a id="a-DT"></a>何以故？<a id="a-DU"></a>生自在故，<a id="a-DV"></a>是名生不生。<a id="a-DW"></a>善男子，<a id="a-DX"></a>是名内法。<a id="a-DY"></a>云何外法？<a id="a-DZ"></a>未生生、<a id="a-Da"></a>未生未生、<a id="a-Db"></a>生未生、<a id="a-Dc"></a>生生。<a id="a-Dd"></a>善男子，<a id="a-De"></a>譬如种子未生芽时，<a id="a-Df"></a>得四大和合，<a id="a-Dg"></a>人功作业然后乃生，<a id="a-Dh"></a>是名未生生。<a id="a-Di"></a>云何未生未生？<a id="a-Dj"></a>譬如败种及未遇缘，<a id="a-Dk"></a>如是等辈名未生未生。<a id="a-Dl"></a>云何生未生？<a id="a-Dm"></a>如芽生已而不增长，<a id="a-Dn"></a>是名生未生。<a id="a-Do"></a>云何生生？<a id="a-Dp"></a>如芽增长，<a id="a-Dq"></a>若生不生则无增长，<a id="a-Dr"></a>如是一切有漏，<a id="a-Ds"></a>是名外法生生。<a id="a-Dt"></a>”</p>
  <p id="aDu">琉璃光菩萨摩诃萨白佛言：<a id="a-Dv"></a>“世尊，<a id="a-Dw"></a>有漏之法若有生者，<a id="a-Dx"></a>为是常耶？<a id="a-Dy"></a>是无常乎？<a id="a-Dz"></a>生若是常，<a id="a-E0"></a>有漏之法则无有生；<a id="a-E1"></a>生若无常，<a id="a-E2"></a>则有漏是常。<a id="a-E3"></a>世尊，<a id="a-E4"></a>若生能自生，<a id="a-E5"></a>生无自性；<a id="a-E6"></a>若能生他，<a id="a-E7"></a>以何因缘不生无漏？<a id="a-E8"></a>世尊，<a id="a-E9"></a>若未生时有生者，<a id="a-EA"></a>云何于今乃名为生？<a id="a-EB"></a>若未生时无生者，<a id="a-EC"></a>何故不说虚空为生？<a id="a-ED"></a>”</p>
  <p id="aEE">佛言：<a id="a-EF"></a>“善哉！<a id="a-EG"></a>善哉！<a id="a-EH"></a>善男子，<a id="a-EI"></a>不生生不可说，<a id="a-EJ"></a>生生亦不可说，<a id="a-EK"></a>生不生亦不可说，<a id="a-EL"></a>不生不生亦不可说，<a id="a-EM"></a>生亦不可说，<a id="a-EN"></a>不生亦不可说，<a id="a-EO"></a>有因缘故亦可得说。<a id="a-EP"></a>云何不生生不可说？<a id="a-EQ"></a>不生名为生，<a id="a-ER"></a>云何可说？<a id="a-ES"></a>何以故？<a id="a-ET"></a>以其生故。<a id="a-EU"></a>云何生生不可说？<a id="a-EV"></a>生生故生，<a id="a-EW"></a>生生故不生亦不可说。<a id="a-EX"></a>云何生不生不可说？<a id="a-EY"></a>生即名为生，<a id="a-EZ"></a>生不自生，<a id="a-Ea"></a>故不可说。<a id="a-Eb"></a>云何不生不生不可说？<a id="a-Ec"></a>不生者名为涅槃，<a id="a-Ed"></a>涅槃不生故不可说。<a id="a-Ee"></a>何以故？<a id="a-Ef"></a>以修道得故。<a id="a-Eg"></a>云何生亦不可说？<a id="a-Eh"></a>以生无故。<a id="a-Ei"></a>云何不生不可说？<a id="a-Ej"></a>以有得故。<a id="a-Ek"></a>云何有因缘故亦可得说？<a id="a-El"></a>十因缘法为生作因，<a id="a-Em"></a>以是义故亦可得说。</p>
  <p id="aEn">“善男子，<a id="a-Eo"></a>汝今莫入甚深空定。<a id="a-Ep"></a>何以故？<a id="a-Eq"></a>大众钝故。<a id="a-Er"></a>善男子，<a id="a-Es"></a>有为之法，<a id="a-Et"></a>生亦是常，<a id="a-Eu"></a>以住无常，<a id="a-Ev"></a>生亦无常；<a id="a-Ew"></a>住亦是常，<a id="a-Ex"></a>以生生故，<a id="a-Ey"></a>住亦无常；<a id="a-Ez"></a>异亦是常，<a id="a-F0"></a>以法无常，<a id="a-F1"></a>异亦无常；<a id="a-F2"></a>坏亦是常，<a id="a-F3"></a>以本无今有故，<a id="a-F4"></a>坏亦无常。<a id="a-F5"></a>善男子，<a id="a-F6"></a>以性故，<a id="a-F7"></a>生、<a id="a-F8"></a>住、<a id="a-F9"></a>异、<a id="a-FA"></a>坏皆悉是常，<a id="a-FB"></a>念念灭故不可说常，<a id="a-FC"></a>是大涅槃能断灭故，<a id="a-FD"></a>故名无常。<a id="a-FE"></a>善男子，<a id="a-FF"></a>有漏之法未生之时，<a id="a-FG"></a>已有生性故生能生；<a id="a-FH"></a>无漏之法本无生性，<a id="a-FI"></a>是故生不能生。<a id="a-FJ"></a>如火有本性遇缘则发，<a id="a-FK"></a>眼有见性，<a id="a-FL"></a>因色、<a id="a-FM"></a>因明、<a id="a-FN"></a>因心故见；<a id="a-FO"></a>众生生法亦复如是，<a id="a-FP"></a>由本有性，<a id="a-FQ"></a>遇业因缘，<a id="a-FR"></a>父母和合则便有生。<a id="a-FS"></a>”</p>
  <p id="aFT">尔时，<a id="a-FU"></a>琉璃光菩萨摩诃萨及八万四千菩萨摩诃萨闻是法已，<a id="a-FV"></a>踊在虚空高七多罗树，<a id="a-FW"></a>恭敬合掌而白佛言：<a id="a-FX"></a>“世尊，<a id="a-FY"></a>我蒙如来殷勤教诲，<a id="a-FZ"></a>因大涅槃始得悟解闻所不闻，<a id="a-Fa"></a>亦令八万四千菩萨深解诸法不生生等。<a id="a-Fb"></a>世尊，<a id="a-Fc"></a>我今已解，<a id="a-Fd"></a>断诸疑网。<a id="a-Fe"></a>然此会中有一菩萨名曰无畏，<a id="a-Ff"></a>复欲咨禀，<a id="a-Fg"></a>唯垂听许。<a id="a-Fh"></a>”</p>
  <p id="aFi">尔时，<a id="a-Fj"></a>世尊告无畏菩萨：<a id="a-Fk"></a>“善男子，<a id="a-Fl"></a>随意问难，<a id="a-Fm"></a>吾当为汝分别解说。<a id="a-Fn"></a>”</p>
  <p id="aFo">尔时，<a id="a-Fp"></a>无畏菩萨与八万四千诸菩萨等，<a id="a-Fq"></a>俱从座起，<a id="a-Fr"></a>更整衣服，<a id="a-Fs"></a>长跪合掌而白佛言：<a id="a-Ft"></a>“世尊，<a id="a-Fu"></a>此土众生当造何业而得生彼不动世界？<a id="a-Fv"></a>其土菩萨云何而得智慧成就，<a id="a-Fw"></a>人中象王有大威德，<a id="a-Fx"></a>具修诸行利智捷疾闻则能解？<a id="a-Fy"></a>”</p>
  <p id="aFz">尔时，<a id="a-G0"></a>世尊即说偈言：</p>
  <p id="aG1">“不害众生命，<a id="a-G2"></a> 坚持诸禁戒，</p>
  <p id="aG3">受佛微妙教，<a id="a-G4"></a> 则生不动国。</p>
  <p id="aG5">不夺他人财，<a id="a-G6"></a> 常施惠一切，</p>
  <p id="aG7">造招提僧坊，<a id="a-G8"></a> 则生不动国。</p>
  <p id="aG9">不犯他妇女，<a id="a-GA"></a> 自妻不非时，</p>
  <p id="aGB">施持戒卧具，<a id="a-GC"></a> 则生不动国。</p>
  <p id="aGD">不为自他故，<a id="a-GE"></a> 求利及恐怖，</p>
  <p id="aGF">慎口不妄语，<a id="a-GG"></a> 则生不动国。</p>
  <p id="aGH">莫坏善知识，<a id="a-GI"></a> 远离恶眷属，</p>
  <p id="aGJ">口常和合语，<a id="a-GK"></a> 则生不动国。</p>
  <p id="aGL">如诸菩萨等，<a id="a-GM"></a> 常离于恶口，</p>
  <p id="aGN">所说人乐闻，<a id="a-GO"></a> 则生不动国。</p>
  <p id="aGP">乃至於戏笑，<a id="a-GQ"></a> 不说非时语，</p>
  <p id="aGR">谨慎常时语，<a id="a-GS"></a> 则生不动国。</p>
  <p id="aGT">见他得利养，<a id="a-GU"></a> 常生欢喜心，</p>
  <p id="aGV">不起嫉妒结，<a id="a-GW"></a> 则生不动国。</p>
  <p id="aGX">不恼于众生，<a id="a-GY"></a> 常生于慈心，</p>
  <p id="aGZ">不生方便恶，<a id="a-Ga"></a> 则生不动国。</p>
  <p id="aGb">邪见言无施，<a id="a-Gc"></a> 父母及去来，</p>
  <p id="aGd">不起如是见，<a id="a-Ge"></a> 则生不动国。</p>
  <p id="aGf">旷路作好井，<a id="a-Gg"></a> 种植果树林，</p>
  <p id="aGh">常施乞者食，<a id="a-Gi"></a> 则生不动国。</p>
  <p id="aGj">若于佛法僧，<a id="a-Gk"></a> 供养一香灯，</p>
  <p id="aGl">乃至献一华，<a id="a-Gm"></a> 则生不动国。</p>
  <p id="aGn">若为恐怖故，<a id="a-Go"></a> 利养及福德，</p>
  <p id="aGp">书是经一偈，<a id="a-Gq"></a> 则生不动国。</p>
  <p id="aGr">若为希利福，<a id="a-Gs"></a> 能于一日中，</p>
  <p id="aGt">读诵是经典，<a id="a-Gu"></a> 则生不动国。</p>
  <p id="aGv">若为无上道，<a id="a-Gw"></a> 一日一夜中，</p>
  <p id="aGx">受持八戒斋，<a id="a-Gy"></a> 则生不动国。</p>
  <p id="aGz">不与犯重禁，<a id="a-H0"></a> 同共一处住，</p>
  <p id="aH1">呵谤方等者，<a id="a-H2"></a> 则生不动国。</p>
  <p id="aH3">若能施病者，<a id="a-H4"></a> 乃至于一果，</p>
  <p id="aH5">欢喜而瞻视，<a id="a-H6"></a> 则生不动国。</p>
  <p id="aH7">不犯僧鬘物，<a id="a-H8"></a> 善守于佛物，</p>
  <p id="aH9">涂扫佛僧地，<a id="a-HA"></a> 则生不动国。</p>
  <p id="aHB">造像若佛塔，<a id="a-HC"></a> 犹如大拇指，</p>
  <p id="aHD">常生欢喜心，<a id="a-HE"></a> 则生不动国。</p>
  <p id="aHF">若为是经典，<a id="a-HG"></a> 自身及财宝，</p>
  <p id="aHH">施于说法者，<a id="a-HI"></a> 则生不动国。</p>
  <p id="aHJ">若能听书写，<a id="a-HK"></a> 受持及读诵，</p>
  <p id="aHL">诸佛秘密藏，<a id="a-HM"></a> 则生不动国。<a id="a-HN"></a>”</p>
  <p id="aHO">尔时，<a id="a-HP"></a>无畏菩萨摩诃萨白佛言：<a id="a-HQ"></a>“世尊，<a id="a-HR"></a>我今已知所造业缘得生彼国。<a id="a-HS"></a>是光明遍照高贵德王菩萨摩诃萨，<a id="a-HT"></a>普为怜愍一切众生，<a id="a-HU"></a>先所咨问。<a id="a-HV"></a>如来若说，<a id="a-HW"></a>则能利益安乐人、<a id="a-HX"></a>天、<a id="a-HY"></a>阿修罗、<a id="a-HZ"></a>乾闼婆、<a id="a-Ha"></a>迦楼罗、<a id="a-Hb"></a>紧那罗、<a id="a-Hc"></a>摩睺罗伽等。<a id="a-Hd"></a>”</p>
  <p id="aHe">尔时，<a id="a-Hf"></a>世尊即告光明遍照高贵德王菩萨：<a id="a-Hg"></a>“善哉！<a id="a-Hh"></a>善哉！<a id="a-Hi"></a>善男子，<a id="a-Hj"></a>汝今于此当至心听，<a id="a-Hk"></a>吾当为汝分别解说。<a id="a-Hl"></a>有因缘故未到不到，<a id="a-Hm"></a>有因缘故不到到，<a id="a-Hn"></a>有因缘故到不到，<a id="a-Ho"></a>有因缘故到到。</p>
  <p id="aHp">“何因缘故未到不到？<a id="a-Hq"></a>善男子，<a id="a-Hr"></a>夫不到者，<a id="a-Hs"></a>是大涅槃。<a id="a-Ht"></a>凡夫未到，<a id="a-Hu"></a>以有贪欲、<a id="a-Hv"></a>瞋恚、<a id="a-Hw"></a>愚痴故，<a id="a-Hx"></a>身业、<a id="a-Hy"></a>口业不清净故，<a id="a-Hz"></a>及受一切不净物故，<a id="a-I0"></a>犯四重故，<a id="a-I1"></a>谤方等故，<a id="a-I2"></a>一阐提故，<a id="a-I3"></a>五逆罪故，<a id="a-I4"></a>以是义故未到不到。</p>
  <p id="aI5">“善男子，<a id="a-I6"></a>何因缘故不到到？<a id="a-I7"></a>不到者，<a id="a-I8"></a>名大涅槃。<a id="a-I9"></a>何义故到？<a id="a-IA"></a>永断贪欲、<a id="a-IB"></a>瞋恚、<a id="a-IC"></a>愚痴、<a id="a-ID"></a>身口恶故，<a id="a-IE"></a>不受一切不净物故，<a id="a-IF"></a>不犯四重故，<a id="a-IG"></a>不谤方等经故，<a id="a-IH"></a>不作一阐提故，<a id="a-II"></a>不作五逆罪故，<a id="a-IJ"></a>以是义故名不到到。<a id="a-IK"></a>须陀洹者八万劫到，<a id="a-IL"></a>斯陀含者六万劫到，<a id="a-IM"></a>阿那含者四万劫到，<a id="a-IN"></a>阿罗汉者二万劫到，<a id="a-IO"></a>辟支佛者十千劫到，<a id="a-IP"></a>以是义故名不到到。</p>
  <p id="aIQ">“善男子，<a id="a-IR"></a>何因缘故名到不到？<a id="a-IS"></a>到者名为二十五有，<a id="a-IT"></a>一切众生常为无量烦恼诸结之所覆蔽，<a id="a-IU"></a>往来不离犹如轮转，<a id="a-IV"></a>是名为到；<a id="a-IW"></a>声闻、<a id="a-IX"></a>缘觉及诸菩萨已得永离，<a id="a-IY"></a>故名不到，<a id="a-IZ"></a>为欲化度诸众生故示现在中，<a id="a-Ia"></a>亦名为到。</p>
  <p id="aIb">“善男子，<a id="a-Ic"></a>何因缘故名为到到？<a id="a-Id"></a>到者即是二十五有，<a id="a-Ie"></a>一切凡夫、<a id="a-If"></a>须陀洹乃至阿那含，<a id="a-Ig"></a>烦恼因缘故，<a id="a-Ih"></a>名到到。</p>
  <p id="aIi">“善男子，<a id="a-Ij"></a>闻所不闻亦复如是，<a id="a-Ik"></a>有不闻闻，<a id="a-Il"></a>有不闻不闻，<a id="a-Im"></a>有闻不闻，<a id="a-In"></a>有闻闻。<a id="a-Io"></a>云何不闻闻？<a id="a-Ip"></a>善男子，<a id="a-Iq"></a>不闻者，<a id="a-Ir"></a>名大涅槃。<a id="a-Is"></a>何故不闻？<a id="a-It"></a>非有为故，<a id="a-Iu"></a>非音声故，<a id="a-Iv"></a>不可说故。<a id="a-Iw"></a>云何亦闻？<a id="a-Ix"></a>得闻名故，<a id="a-Iy"></a>所谓常乐我净。<a id="a-Iz"></a>以是义故名不闻闻。<a id="a-J0"></a>”</p>
  <p id="aJ1">尔时，<a id="a-J2"></a>光明遍照高贵德王菩萨摩诃萨白佛言：<a id="a-J3"></a>“世尊，<a id="a-J4"></a>如佛所说，<a id="a-J5"></a>大涅槃者不可得闻，<a id="a-J6"></a>云何复言常乐我净而可得闻？<a id="a-J7"></a>何以故？<a id="a-J8"></a>世尊，<a id="a-J9"></a>断烦恼者名得涅槃，<a id="a-JA"></a>若未断者名为不得，<a id="a-JB"></a>以是义故，<a id="a-JC"></a>涅槃之性本无今有。<a id="a-JD"></a>若世间法本无今有则名无常。<a id="a-JE"></a>譬如瓶等，<a id="a-JF"></a>本无今有，<a id="a-JG"></a>已有还无，<a id="a-JH"></a>故名无常；<a id="a-JI"></a>涅槃若尔，<a id="a-JJ"></a>云何说言常乐我净？</p>
  <p id="aJK">“复次，<a id="a-JL"></a>世尊，<a id="a-JM"></a>凡因庄严而得成者，<a id="a-JN"></a>悉名无常。<a id="a-JO"></a>涅槃若尔，<a id="a-JP"></a>应是无常。<a id="a-JQ"></a>何等因缘？<a id="a-JR"></a>所谓三十七品、<a id="a-JS"></a>六波罗蜜、<a id="a-JT"></a>四无量心、<a id="a-JU"></a>观于骨相、<a id="a-JV"></a>阿那波那、<a id="a-JW"></a>六念处、<a id="a-JX"></a>破析六大，<a id="a-JY"></a>如是等法，<a id="a-JZ"></a>皆是成就涅槃因缘，<a id="a-Ja"></a>故名无常。</p>
  <p id="aJb">“复次，<a id="a-Jc"></a>世尊，<a id="a-Jd"></a>有名无常。<a id="a-Je"></a>若涅槃是有，<a id="a-Jf"></a>亦应无常。<a id="a-Jg"></a>如佛昔于阿含中说：<a id="a-Jh"></a>‘声闻、<a id="a-Ji"></a>缘觉、<a id="a-Jj"></a>诸佛世尊皆有涅槃。<a id="a-Jk"></a>’以是义故，<a id="a-Jl"></a>名为无常。</p>
  <p id="aJm">“复次，<a id="a-Jn"></a>世尊，<a id="a-Jo"></a>可见之法名为无常。<a id="a-Jp"></a>如佛先说：<a id="a-Jq"></a>‘见涅槃者，<a id="a-Jr"></a>则得断除一切烦恼。<a id="a-Js"></a>’</p>
  <p id="aJt">“复次，<a id="a-Ju"></a>世尊，<a id="a-Jv"></a>譬如虚空，<a id="a-Jw"></a>于诸众生等无障碍，<a id="a-Jx"></a>故名无常。<a id="a-Jy"></a>若使涅槃是常等者，<a id="a-Jz"></a>何故众生有得、<a id="a-K0"></a>不得？<a id="a-K1"></a>涅槃若尔于诸众生不平等者，<a id="a-K2"></a>则不名常。</p>
  <p id="aK3">“世尊，<a id="a-K4"></a>譬如百人共有一怨，<a id="a-K5"></a>若害此怨，<a id="a-K6"></a>则多人受乐。<a id="a-K7"></a>若使涅槃是平等法，<a id="a-K8"></a>一人得时应多人得，<a id="a-K9"></a>一人断结应多人亦断。<a id="a-KA"></a>若不如是，<a id="a-KB"></a>云何名常？<a id="a-KC"></a>譬如有人恭敬供养尊重赞叹国王、<a id="a-KD"></a>王子、<a id="a-KE"></a>父母、<a id="a-KF"></a>师长则得利养，<a id="a-KG"></a>是不名常；<a id="a-KH"></a>涅槃亦尔，<a id="a-KI"></a>不名为常。<a id="a-KJ"></a>何以故？<a id="a-KK"></a>如佛昔于阿含经中告阿难言：<a id="a-KL"></a>‘若有人能恭敬涅槃，<a id="a-KM"></a>则得断结，<a id="a-KN"></a>受无量乐。<a id="a-KO"></a>’以是义故，<a id="a-KP"></a>不名为常。<a id="a-KQ"></a>世尊，<a id="a-KR"></a>若涅槃中有常乐我净名者，<a id="a-KS"></a>不名为常。<a id="a-KT"></a>如其无者，<a id="a-KU"></a>云何可说？<a id="a-KV"></a>”</p>
  <p id="aKW">尔时，<a id="a-KX"></a>世尊告光明遍照高贵德王菩萨摩诃萨言：<a id="a-KY"></a>“涅槃之体，<a id="a-KZ"></a>非本无今有。<a id="a-Ka"></a>若涅槃体本无今有者，<a id="a-Kb"></a>则非无漏常住之法。<a id="a-Kc"></a>有佛无佛，<a id="a-Kd"></a>性相常住，<a id="a-Ke"></a>以诸众生烦恼覆故，<a id="a-Kf"></a>不见涅槃便谓为无。<a id="a-Kg"></a>菩萨摩诃萨以戒、<a id="a-Kh"></a>定、<a id="a-Ki"></a>慧熏修其心，<a id="a-Kj"></a>断烦恼已便得见之。<a id="a-Kk"></a>当知涅槃是常住法，<a id="a-Kl"></a>非本无今有，<a id="a-Km"></a>是故为常。<a id="a-Kn"></a>善男子，<a id="a-Ko"></a>如闇室中井种种七宝，<a id="a-Kp"></a>人亦知有，<a id="a-Kq"></a>闇故不见。<a id="a-Kr"></a>有智之人善知方便，<a id="a-Ks"></a>燃大明灯持往照了，<a id="a-Kt"></a>悉得见之。<a id="a-Ku"></a>是人于此终不生念：<a id="a-Kv"></a>‘水及七宝本无今有。<a id="a-Kw"></a>’涅槃亦尔，<a id="a-Kx"></a>本自有之，<a id="a-Ky"></a>非适今也。<a id="a-Kz"></a>烦恼闇故，<a id="a-L0"></a>众生不见，<a id="a-L1"></a>大智如来以善方便燃智慧灯，<a id="a-L2"></a>令诸菩萨得见涅槃常乐我净，<a id="a-L3"></a>是故智者于此涅槃不应说言本无今有。</p>
  <p id="aL4">“善男子，<a id="a-L5"></a>汝言因庄严故得成涅槃应无常者，<a id="a-L6"></a>是亦不然。<a id="a-L7"></a>何以故？<a id="a-L8"></a>善男子，<a id="a-L9"></a>涅槃之体，<a id="a-LA"></a>非生非出，<a id="a-LB"></a>非实非虚，<a id="a-LC"></a>非作业生，<a id="a-LD"></a>非是有漏有为之法，<a id="a-LE"></a>非闻非见，<a id="a-LF"></a>非堕非死，<a id="a-LG"></a>非别异相亦非同相，<a id="a-LH"></a>非往非还，<a id="a-LI"></a>非去来今，<a id="a-LJ"></a>非一非多，<a id="a-LK"></a>非长非短，<a id="a-LL"></a>非圆非方，<a id="a-LM"></a>非尖非斜，<a id="a-LN"></a>非有相非无相，<a id="a-LO"></a>非名非色，<a id="a-LP"></a>非因非果，<a id="a-LQ"></a>非我、<a id="a-LR"></a>我所。<a id="a-LS"></a>以是义故，<a id="a-LT"></a>涅槃是常，<a id="a-LU"></a>恒不变易。<a id="a-LV"></a>是以无量阿僧祇劫修集善法以自庄严，<a id="a-LW"></a>然后乃见。<a id="a-LX"></a>善男子，<a id="a-LY"></a>譬如地下有八味水，<a id="a-LZ"></a>一切众生而不能得，<a id="a-La"></a>有智之人施功穿掘则便得之，<a id="a-Lb"></a>涅槃亦尔。<a id="a-Lc"></a>譬如盲人不见日月，<a id="a-Ld"></a>良医疗之则便得见，<a id="a-Le"></a>而是日月非是本无今有；<a id="a-Lf"></a>涅槃亦尔，<a id="a-Lg"></a>先自有之，<a id="a-Lh"></a>非适今也。<a id="a-Li"></a>善男子，<a id="a-Lj"></a>如人有罪系之囹圄，<a id="a-Lk"></a>久乃得出还家得见父母、<a id="a-Ll"></a>兄弟、<a id="a-Lm"></a>妻子、<a id="a-Ln"></a>眷属，<a id="a-Lo"></a>涅槃亦尔。</p>
  <p id="aLp">“善男子，<a id="a-Lq"></a>汝言因缘故涅槃之法应无常者，<a id="a-Lr"></a>是亦不然。<a id="a-Ls"></a>何以故？<a id="a-Lt"></a>善男子，<a id="a-Lu"></a>因有五种。<a id="a-Lv"></a>何等为五？<a id="a-Lw"></a>一者、<a id="a-Lx"></a>生因，<a id="a-Ly"></a>二者、<a id="a-Lz"></a>和合因，<a id="a-M0"></a>三者、<a id="a-M1"></a>住因，<a id="a-M2"></a>四者、<a id="a-M3"></a>增长因，<a id="a-M4"></a>五者、<a id="a-M5"></a>远因。<a id="a-M6"></a>云何生因？<a id="a-M7"></a>生因者，<a id="a-M8"></a>即是业烦恼等及外诸草木子，<a id="a-M9"></a>是名生因。<a id="a-MA"></a>云何和合因？<a id="a-MB"></a>如善与善心和合，<a id="a-MC"></a>不善与不善心和合，<a id="a-MD"></a>无记与无记心和合，<a id="a-ME"></a>是名和合因。<a id="a-MF"></a>云何住因？<a id="a-MG"></a>如下有柱，<a id="a-MH"></a>屋则不堕，<a id="a-MI"></a>山河树木因大地故而得住立，<a id="a-MJ"></a>内有四大无量烦恼众生得住，<a id="a-MK"></a>是名住因。<a id="a-ML"></a>云何增长因？<a id="a-MM"></a>因缘衣服饮食等故，<a id="a-MN"></a>令众生增长；<a id="a-MO"></a>如外种子，<a id="a-MP"></a>火所不烧，<a id="a-MQ"></a>鸟所不食，<a id="a-MR"></a>则得增长；<a id="a-MS"></a>如诸沙门、<a id="a-MT"></a>婆罗门等，<a id="a-MU"></a>依因和尚善知识等而得增长；<a id="a-MV"></a>如因父母，<a id="a-MW"></a>子得增长，<a id="a-MX"></a>是名增长因。<a id="a-MY"></a>云何远因？<a id="a-MZ"></a>譬如因咒，<a id="a-Ma"></a>鬼不能害，<a id="a-Mb"></a>毒不能中；<a id="a-Mc"></a>依凭国王，<a id="a-Md"></a>无有盗贼；<a id="a-Me"></a>如芽依因地水火风等；<a id="a-Mf"></a>如水攒及人，<a id="a-Mg"></a>为酥远因；<a id="a-Mh"></a>如明色等为识远因；<a id="a-Mi"></a>父母精血为众生远因；<a id="a-Mj"></a>如时节等，<a id="a-Mk"></a>悉名远因。<a id="a-Ml"></a>善男子，<a id="a-Mm"></a>涅槃之体非是如是五因所成，<a id="a-Mn"></a>云何当言是无常因？</p>
  <p id="aMo">“复次，<a id="a-Mp"></a>善男子，<a id="a-Mq"></a>复有二因：<a id="a-Mr"></a>一者、<a id="a-Ms"></a>作因，<a id="a-Mt"></a>二者、<a id="a-Mu"></a>了因。<a id="a-Mv"></a>如陶师轮绳，<a id="a-Mw"></a>是名作因。<a id="a-Mx"></a>如灯烛等照闇中物，<a id="a-My"></a>是名了因。<a id="a-Mz"></a>善男子，<a id="a-N0"></a>大涅槃者不从作因而有，<a id="a-N1"></a>唯从了因。<a id="a-N2"></a>了因者，<a id="a-N3"></a>所谓三十七助道法、<a id="a-N4"></a>六波罗蜜，<a id="a-N5"></a>是名了因。<a id="a-N6"></a>善男子，<a id="a-N7"></a>布施者是涅槃因，<a id="a-N8"></a>非大涅槃因；<a id="a-N9"></a>檀波罗蜜乃得名为大涅槃因。<a id="a-NA"></a>三十七品是涅槃因，<a id="a-NB"></a>非大涅槃因；<a id="a-NC"></a>无量无边阿僧祇劫助菩提法，<a id="a-ND"></a>乃得名为大涅槃因。<a id="a-NE"></a>”</p>
  <p id="aNF">尔时，<a id="a-NG"></a>光明遍照高贵德王菩萨摩诃萨白佛言：<a id="a-NH"></a>“世尊，<a id="a-NI"></a>云何布施不得名为檀波罗蜜？<a id="a-NJ"></a>云何布施而得名之檀波罗蜜？<a id="a-NK"></a>乃至般若云何不得名为般若波罗蜜？<a id="a-NL"></a>云何得名为般若波罗蜜？<a id="a-NM"></a>云何名涅槃？<a id="a-NN"></a>云何名大涅槃？<a id="a-NO"></a>”</p>
  <p id="aNP">佛言：<a id="a-NQ"></a>“善男子，<a id="a-NR"></a>菩萨摩诃萨修行方等大般涅槃，<a id="a-NS"></a>不闻布施，<a id="a-NT"></a>不见布施；<a id="a-NU"></a>不闻檀波罗蜜，<a id="a-NV"></a>不见檀波罗蜜；<a id="a-NW"></a>乃至不闻般若，<a id="a-NX"></a>不见般若；<a id="a-NY"></a>不闻般若波罗蜜，<a id="a-NZ"></a>不见般若波罗蜜；<a id="a-Na"></a>不闻涅槃，<a id="a-Nb"></a>不见涅槃；<a id="a-Nc"></a>不闻大涅槃，<a id="a-Nd"></a>不见大涅槃。<a id="a-Ne"></a>菩萨摩诃萨修大涅槃知见法界，<a id="a-Nf"></a>解了实相空无所有，<a id="a-Ng"></a>无有和合觉知之相，<a id="a-Nh"></a>得无漏相、<a id="a-Ni"></a>无所作相、<a id="a-Nj"></a>如幻化相、<a id="a-Nk"></a>热时炎相、<a id="a-Nl"></a>乾闼婆城虚空之相。<a id="a-Nm"></a>菩萨尔时得如是相，<a id="a-Nn"></a>无贪恚痴不闻不见，<a id="a-No"></a>是名菩萨摩诃萨真实之相、<a id="a-Np"></a>安住实相。<a id="a-Nq"></a>菩萨摩诃萨自知此是檀、<a id="a-Nr"></a>此是檀波罗蜜，<a id="a-Ns"></a>乃至此是般若、<a id="a-Nt"></a>此是般若波罗蜜，<a id="a-Nu"></a>此是涅槃、<a id="a-Nv"></a>此是大涅槃。</p>
  <p id="aNw">“善男子，<a id="a-Nx"></a>云何是施，<a id="a-Ny"></a>非波罗蜜？<a id="a-Nz"></a>见有乞者，<a id="a-O0"></a>然后乃与，<a id="a-O1"></a>是名为施，<a id="a-O2"></a>非波罗蜜；<a id="a-O3"></a>若无乞者，<a id="a-O4"></a>开心自施，<a id="a-O5"></a>是则名为檀波罗蜜。<a id="a-O6"></a>若时时施，<a id="a-O7"></a>是名为施，<a id="a-O8"></a>非波罗蜜；<a id="a-O9"></a>若修常施，<a id="a-OA"></a>是则名为檀波罗蜜。<a id="a-OB"></a>若施他已还生悔心，<a id="a-OC"></a>是名为施，<a id="a-OD"></a>非波罗蜜；<a id="a-OE"></a>施已不悔，<a id="a-OF"></a>是则名为檀波罗蜜。<a id="a-OG"></a>菩萨摩诃萨于财物中生四怖心，<a id="a-OH"></a>王、<a id="a-OI"></a>贼、<a id="a-OJ"></a>水、<a id="a-OK"></a>火，<a id="a-OL"></a>欢喜施与是则名为檀波罗蜜。<a id="a-OM"></a>若望报施，<a id="a-ON"></a>是名为施，<a id="a-OO"></a>非波罗蜜；<a id="a-OP"></a>施不望报，<a id="a-OQ"></a>是则名为檀波罗蜜。<a id="a-OR"></a>若为恐怖、<a id="a-OS"></a>名闻利养、<a id="a-OT"></a>家法相续、<a id="a-OU"></a>天上五欲，<a id="a-OV"></a>为憍慢故，<a id="a-OW"></a>为胜慢故，<a id="a-OX"></a>为知识故，<a id="a-OY"></a>为来报故，<a id="a-OZ"></a>如市易法，<a id="a-Oa"></a>善男子，<a id="a-Ob"></a>如人种树为得荫凉、<a id="a-Oc"></a>为得华果及以材木，<a id="a-Od"></a>若人修行如是等施，<a id="a-Oe"></a>是名为施，<a id="a-Of"></a>非波罗蜜。<a id="a-Og"></a>菩萨摩诃萨修行如是大涅槃者，<a id="a-Oh"></a>不见施者、<a id="a-Oi"></a>受者、<a id="a-Oj"></a>财物，<a id="a-Ok"></a>不见时节，<a id="a-Ol"></a>不见福田及非福田，<a id="a-Om"></a>不见因、<a id="a-On"></a>不见缘、<a id="a-Oo"></a>不见果报，<a id="a-Op"></a>不见作者、<a id="a-Oq"></a>不见受者，<a id="a-Or"></a>不见多、<a id="a-Os"></a>不见少，<a id="a-Ot"></a>不见净、<a id="a-Ou"></a>不见不净，<a id="a-Ov"></a>不轻受者、<a id="a-Ow"></a>己身、<a id="a-Ox"></a>财物，<a id="a-Oy"></a>不见见者、<a id="a-Oz"></a>不见不见者，<a id="a-P0"></a>不计己他，<a id="a-P1"></a>唯为方等大般涅槃常住法故修行布施，<a id="a-P2"></a>为利一切诸众生故而行布施，<a id="a-P3"></a>为断一切众生烦恼故行于施，<a id="a-P4"></a>为诸众生不见受者、<a id="a-P5"></a>施者、<a id="a-P6"></a>财物故行于施。</p>
  <p id="aP7">“善男子，<a id="a-P8"></a>譬如有人堕大海水，<a id="a-P9"></a>抱持死尸则得度脱；<a id="a-PA"></a>菩萨摩诃萨修大涅槃行布施时，<a id="a-PB"></a>亦复如是，<a id="a-PC"></a>如彼死尸。<a id="a-PD"></a>善男子，<a id="a-PE"></a>譬如有人闭在深狱，<a id="a-PF"></a>门户坚牢，<a id="a-PG"></a>唯有厕孔，<a id="a-PH"></a>便从中出，<a id="a-PI"></a>到无碍处；<a id="a-PJ"></a>菩萨摩诃萨修大涅槃行布施时，<a id="a-PK"></a>亦复如是。<a id="a-PL"></a>善男子，<a id="a-PM"></a>譬如贵人恐怖急厄，<a id="a-PN"></a>更无恃怙依旃陀罗；<a id="a-PO"></a>菩萨摩诃萨修大涅槃行于布施，<a id="a-PP"></a>亦复如是。<a id="a-PQ"></a>善男子，<a id="a-PR"></a>譬如病人，<a id="a-PS"></a>为除病苦得安乐故，<a id="a-PT"></a>服食不净；<a id="a-PU"></a>菩萨摩诃萨修大涅槃行于布施，<a id="a-PV"></a>亦复如是。<a id="a-PW"></a>善男子，<a id="a-PX"></a>如婆罗门值谷踊贵，<a id="a-PY"></a>为寿命故食啖狗肉；<a id="a-PZ"></a>菩萨摩诃萨修大涅槃，<a id="a-Pa"></a>行于布施亦复如是。</p>
  <p id="aPb">“善男子，<a id="a-Pc"></a>大涅槃中如是之事，<a id="a-Pd"></a>从无量劫来不闻而闻，<a id="a-Pe"></a>尸罗、<a id="a-Pf"></a>尸罗波罗蜜乃至般若、<a id="a-Pg"></a>般若波罗蜜，<a id="a-Ph"></a>如《杂华经》中广说。<a id="a-Pi"></a>善男子，<a id="a-Pj"></a>云何菩萨摩诃萨修大涅槃不闻而闻？<a id="a-Pk"></a>十二部经，<a id="a-Pl"></a>其义深邃，<a id="a-Pm"></a>昔来不闻；<a id="a-Pn"></a>今因是经，<a id="a-Po"></a>得具足闻。<a id="a-Pp"></a>先虽得闻，<a id="a-Pq"></a>唯闻名字，<a id="a-Pr"></a>而今于此《大涅槃经》乃得闻义。<a id="a-Ps"></a>声闻、<a id="a-Pt"></a>缘觉唯闻十二部经名字，<a id="a-Pu"></a>不闻其义，<a id="a-Pv"></a>今于此经具足得闻，<a id="a-Pw"></a>是名不闻而闻。<a id="a-Px"></a>善男子，<a id="a-Py"></a>一切声闻、<a id="a-Pz"></a>缘觉经中，<a id="a-Q0"></a>不曾闻佛有常乐我净、<a id="a-Q1"></a>不毕竟灭，<a id="a-Q2"></a>三宝佛性无差别相，<a id="a-Q3"></a>犯四重罪、<a id="a-Q4"></a>谤方等经、<a id="a-Q5"></a>作五逆罪及一阐提悉有佛性，<a id="a-Q6"></a>今于此经而得闻之，<a id="a-Q7"></a>是名不闻而闻。</p>
 </body>
</html>