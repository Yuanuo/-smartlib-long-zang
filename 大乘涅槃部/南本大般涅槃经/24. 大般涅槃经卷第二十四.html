<!doctype html>
<html id="z3IBTbnKk" data-ver="1085">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第二十四</h1>
  <h2 id="a2">光明遍照高贵德王菩萨品第二十二之六</h2>
  <p id="a3">“复次，<a id="a-4"></a>善男子，<a id="a-5"></a>云何菩萨摩诃萨修大涅槃微妙经典具足成就第九功德？<a id="a-6"></a>善男子，<a id="a-7"></a>菩萨摩诃萨修大涅槃微妙经典，<a id="a-8"></a>初发五事，<a id="a-9"></a>悉得成就。<a id="a-A"></a>何等为五？<a id="a-B"></a>一者、<a id="a-C"></a>信，<a id="a-D"></a>二者、<a id="a-E"></a>直心，<a id="a-F"></a>三者、<a id="a-G"></a>戒，<a id="a-H"></a>四者、<a id="a-I"></a>亲近善友，<a id="a-J"></a>五者、<a id="a-K"></a>多闻。</p>
  <p id="aL">“云何为信？<a id="a-M"></a>菩萨摩诃萨信于三宝，<a id="a-N"></a>施有果报；<a id="a-O"></a>信于二谛一乘之道，<a id="a-P"></a>更无异趣，<a id="a-Q"></a>为诸众生速得解脱，<a id="a-R"></a>诸佛菩萨分别为三；<a id="a-S"></a>信第一义谛；<a id="a-T"></a>信善方便。<a id="a-U"></a>是名为信。<a id="a-V"></a>如是信者，<a id="a-W"></a>若诸沙门，<a id="a-X"></a>若婆罗门，<a id="a-Y"></a>若天、<a id="a-Z"></a>魔、<a id="a-a"></a>梵，<a id="a-b"></a>一切众生所不能坏。<a id="a-c"></a>因是信故，<a id="a-d"></a>得圣人性。<a id="a-e"></a>修行布施若多若少，<a id="a-f"></a>悉得近于大般涅槃不堕生死。<a id="a-g"></a>戒、<a id="a-h"></a>闻、<a id="a-i"></a>智慧亦复如是。<a id="a-j"></a>是名为信。<a id="a-k"></a>虽有是信而亦不见，<a id="a-l"></a>是为菩萨修大涅槃成就初事。</p>
  <p id="am">“云何直心？<a id="a-n"></a>菩萨摩诃萨于诸众生作质直心。<a id="a-o"></a>一切众生若遇因缘则生谄曲，<a id="a-p"></a>菩萨不尔。<a id="a-q"></a>何以故？<a id="a-r"></a>善解诸法悉因缘故。<a id="a-s"></a>菩萨摩诃萨虽见众生诸恶过咎，<a id="a-t"></a>终不说之。<a id="a-u"></a>何以故？<a id="a-v"></a>恐生烦恼，<a id="a-w"></a>若生烦恼则堕恶趣。<a id="a-x"></a>如是菩萨若见众生有少善事，<a id="a-y"></a>则赞叹之。<a id="a-z"></a>云何为善？<a id="a-10"></a>所谓佛性。<a id="a-11"></a>赞佛性故，<a id="a-12"></a>令诸众生发阿耨多罗三藐三菩提心。<a id="a-13"></a>”</p>
  <p id="a14">尔时，<a id="a-15"></a>光明遍照高贵德王菩萨摩诃萨白佛言：<a id="a-16"></a>“世尊，<a id="a-17"></a>如佛所说，<a id="a-18"></a>菩萨摩诃萨赞叹佛性，<a id="a-19"></a>令无量众生发阿耨多罗三藐三菩提心，<a id="a-1A"></a>是义不然。<a id="a-1B"></a>何以故？<a id="a-1C"></a>如来初开涅槃经时，<a id="a-1D"></a>说有三种：<a id="a-1E"></a>一者、<a id="a-1F"></a>若有病人得良医药及瞻病者，<a id="a-1G"></a>病则易差，<a id="a-1H"></a>如其不得则不可愈；<a id="a-1I"></a>二者、<a id="a-1J"></a>若得不得，<a id="a-1K"></a>悉不可差；<a id="a-1L"></a>三者、<a id="a-1M"></a>若得不得，<a id="a-1N"></a>悉皆可差。<a id="a-1O"></a>一切众生亦复如是：<a id="a-1P"></a>若遇善友诸佛菩萨闻说妙法，<a id="a-1Q"></a>能发阿耨多罗三藐三菩提心，<a id="a-1R"></a>如其不遇则不能发，<a id="a-1S"></a>所谓须陀洹、<a id="a-1T"></a>斯陀含、<a id="a-1U"></a>阿那含、<a id="a-1V"></a>阿罗汉、<a id="a-1W"></a>辟支佛；<a id="a-1X"></a>二者、<a id="a-1Y"></a>虽遇善友诸佛菩萨闻说妙法亦不能发，<a id="a-1Z"></a>若其不遇亦不能发，<a id="a-1a"></a>谓一阐提；<a id="a-1b"></a>三者、<a id="a-1c"></a>若遇不遇，<a id="a-1d"></a>一切悉能发阿耨多罗三藐三菩提心，<a id="a-1e"></a>所谓菩萨。<a id="a-1f"></a>若言遇与不遇悉发阿耨多罗三藐三菩提心者，<a id="a-1g"></a>如来今者云何说言，<a id="a-1h"></a>因赞佛性令诸众生发阿耨多罗三藐三菩提心？</p>
  <p id="a1i">“世尊，<a id="a-1j"></a>若遇善友诸佛菩萨闻说妙法，<a id="a-1k"></a>及以不遇，<a id="a-1l"></a>悉不能发阿耨多罗三藐三菩提心，<a id="a-1m"></a>当知是义亦复不然。<a id="a-1n"></a>何以故？<a id="a-1o"></a>如是之人当得阿耨多罗三藐三菩提故。<a id="a-1p"></a>一阐提辈以佛性故，<a id="a-1q"></a>若闻不闻，<a id="a-1r"></a>悉亦当得阿耨多罗三藐三菩提故。</p>
  <p id="a1s">“世尊，<a id="a-1t"></a>如佛所说，<a id="a-1u"></a>何等名为一阐提耶？<a id="a-1v"></a>谓断善根，<a id="a-1w"></a>如是之义亦复不然。<a id="a-1x"></a>何以故？<a id="a-1y"></a>不断佛性故。<a id="a-1z"></a>如是佛性理不可断，<a id="a-20"></a>云何佛说断诸善根？<a id="a-21"></a>如佛往昔说十二部经，<a id="a-22"></a>善有二种：<a id="a-23"></a>一者、<a id="a-24"></a>常，<a id="a-25"></a>二者、<a id="a-26"></a>无常。<a id="a-27"></a>常者不断，<a id="a-28"></a>无常者断。<a id="a-29"></a>无常可断故堕地狱，<a id="a-2A"></a>常不可断，<a id="a-2B"></a>何故不遮？<a id="a-2C"></a>佛性不断非一阐提，<a id="a-2D"></a>如来何故作如是说言一阐提？</p>
  <p id="a2E">“世尊，<a id="a-2F"></a>若因佛性发阿耨多罗三藐三菩提心，<a id="a-2G"></a>何故如来广为众生说十二部经？<a id="a-2H"></a>世尊，<a id="a-2I"></a>譬如四河出阿耨达池，<a id="a-2J"></a>若有天人诸佛世尊，<a id="a-2K"></a>说言是河不入大海，<a id="a-2L"></a>当还本源，<a id="a-2M"></a>无有是处；<a id="a-2N"></a>菩提之心亦复如是，<a id="a-2O"></a>有佛性者，<a id="a-2P"></a>若闻不闻、<a id="a-2Q"></a>若戒非戒、<a id="a-2R"></a>若施非施、<a id="a-2S"></a>若修不修、<a id="a-2T"></a>若智非智，<a id="a-2U"></a>悉皆应得阿耨多罗三藐三菩提。<a id="a-2V"></a>世尊，<a id="a-2W"></a>如优陀延山，<a id="a-2X"></a>日从中出至于正南，<a id="a-2Y"></a>日若念言‘我不至西还东方’者，<a id="a-2Z"></a>无有是处；<a id="a-2a"></a>佛性亦尔，<a id="a-2b"></a>若不闻、<a id="a-2c"></a>不戒、<a id="a-2d"></a>不施、<a id="a-2e"></a>不修、<a id="a-2f"></a>不智、<a id="a-2g"></a>不得阿耨多罗三藐三菩提者，<a id="a-2h"></a>无有是处。</p>
  <p id="a2i">“世尊，<a id="a-2j"></a>诸佛如来说因果性非有非无，<a id="a-2k"></a>如是之义是亦不然。<a id="a-2l"></a>何以故？<a id="a-2m"></a>如其乳中无酪性者则无有酪，<a id="a-2n"></a>尼拘陀子无五丈者则不能生五丈之质，<a id="a-2o"></a>若佛性中无阿耨多罗三藐三菩提树者，<a id="a-2p"></a>云何能生阿耨多罗三藐三菩提树？<a id="a-2q"></a>以是义故，<a id="a-2r"></a>所说因果非有非无，<a id="a-2s"></a>如是之义云何相应？<a id="a-2t"></a>”</p>
  <p id="a2u">尔时，<a id="a-2v"></a>世尊赞言：<a id="a-2w"></a>“善哉！<a id="a-2x"></a>善哉！<a id="a-2y"></a>善男子，<a id="a-2z"></a>世有二人，<a id="a-30"></a>甚为希有如优昙华：<a id="a-31"></a>一者、<a id="a-32"></a>不行恶法，<a id="a-33"></a>二者、<a id="a-34"></a>有罪能悔。<a id="a-35"></a>如是之人甚为希有。<a id="a-36"></a>复有二人：<a id="a-37"></a>一者、<a id="a-38"></a>作恩，<a id="a-39"></a>二者、<a id="a-3A"></a>念恩。<a id="a-3B"></a>复有二人：<a id="a-3C"></a>一者、<a id="a-3D"></a>咨受新法，<a id="a-3E"></a>二者、<a id="a-3F"></a>温故不忘。<a id="a-3G"></a>复有二人：<a id="a-3H"></a>一者、<a id="a-3I"></a>造新，<a id="a-3J"></a>二者、<a id="a-3K"></a>修故。<a id="a-3L"></a>复有二人：<a id="a-3M"></a>一、<a id="a-3N"></a>乐闻法，<a id="a-3O"></a>二、<a id="a-3P"></a>乐说法。<a id="a-3Q"></a>复有二人：<a id="a-3R"></a>一、<a id="a-3S"></a>善问难，<a id="a-3T"></a>二、<a id="a-3U"></a>善能答。<a id="a-3V"></a>善问难者，<a id="a-3W"></a>汝身是也；<a id="a-3X"></a>善能答者，<a id="a-3Y"></a>谓如来也。<a id="a-3Z"></a>善男子，<a id="a-3a"></a>因是善问，<a id="a-3b"></a>即得转于无上法轮，<a id="a-3c"></a>能枯十二因缘大树，<a id="a-3d"></a>能渡无边生死大河，<a id="a-3e"></a>能与魔王波旬共战，<a id="a-3f"></a>能摧波旬所立胜幢。</p>
  <p id="a3g">“善男子，<a id="a-3h"></a>如我先说，<a id="a-3i"></a>三种病人，<a id="a-3j"></a>值遇良医、<a id="a-3k"></a>瞻病、<a id="a-3l"></a>好药，<a id="a-3m"></a>及以不遇，<a id="a-3n"></a>病悉得差，<a id="a-3o"></a>是义云何？<a id="a-3p"></a>若得不得，<a id="a-3q"></a>谓定寿命。<a id="a-3r"></a>所以者何？<a id="a-3s"></a>是人已于无量世中修三种善，<a id="a-3t"></a>谓上中下，<a id="a-3u"></a>以修如是三种善故得定寿命，<a id="a-3v"></a>如郁单越人寿命千年。<a id="a-3w"></a>有遇病者若得良医、<a id="a-3x"></a>好药、<a id="a-3y"></a>瞻病，<a id="a-3z"></a>及以不得，<a id="a-40"></a>悉皆得差。<a id="a-41"></a>何以故？<a id="a-42"></a>得定命故。<a id="a-43"></a>善男子，<a id="a-44"></a>如我所说，<a id="a-45"></a>若有病人得遇良医、<a id="a-46"></a>好药、<a id="a-47"></a>瞻病，<a id="a-48"></a>病得除差；<a id="a-49"></a>若不遇者，<a id="a-4A"></a>则不得差。<a id="a-4B"></a>是义云何？<a id="a-4C"></a>善男子，<a id="a-4D"></a>如是之人寿命不定。<a id="a-4E"></a>命虽不尽，<a id="a-4F"></a>有九因缘能夭其寿。<a id="a-4G"></a>何等为九？<a id="a-4H"></a>一者、<a id="a-4I"></a>知食不安而反食之；<a id="a-4J"></a>二者、<a id="a-4K"></a>多食；<a id="a-4L"></a>三者、<a id="a-4M"></a>宿食未消而复更食；<a id="a-4N"></a>四者、<a id="a-4O"></a>大小便利不随时节；<a id="a-4P"></a>五者、<a id="a-4Q"></a>病时不随医教；<a id="a-4R"></a>六者、<a id="a-4S"></a>不随瞻病教敕；<a id="a-4T"></a>七者、<a id="a-4U"></a>强耐不吐；<a id="a-4V"></a>八者、<a id="a-4W"></a>夜行，<a id="a-4X"></a>以夜行故，<a id="a-4Y"></a>恶鬼打之；<a id="a-4Z"></a>九者、<a id="a-4a"></a>房室过差。<a id="a-4b"></a>以是缘故，<a id="a-4c"></a>我说病者，<a id="a-4d"></a>若遇医药，<a id="a-4e"></a>病则可差；<a id="a-4f"></a>若不遇者，<a id="a-4g"></a>则不可愈。<a id="a-4h"></a>善男子，<a id="a-4i"></a>如我先说，<a id="a-4j"></a>若遇不遇，<a id="a-4k"></a>俱不差者，<a id="a-4l"></a>是义云何？<a id="a-4m"></a>有人命尽，<a id="a-4n"></a>若遇不遇，<a id="a-4o"></a>悉不可差。<a id="a-4p"></a>何以故？<a id="a-4q"></a>以命尽故。<a id="a-4r"></a>以是义故，<a id="a-4s"></a>我说病人，<a id="a-4t"></a>若遇医药及以不遇，<a id="a-4u"></a>悉不得差。</p>
  <p id="a4v">“众生亦尔，<a id="a-4w"></a>发菩提心者，<a id="a-4x"></a>若遇善友诸佛菩萨咨受深法，<a id="a-4y"></a>若不遇之，<a id="a-4z"></a>皆悉当成。<a id="a-50"></a>何以故？<a id="a-51"></a>以其能发菩提心故，<a id="a-52"></a>如郁单越人得定寿命。<a id="a-53"></a>如我所说，<a id="a-54"></a>从须陀洹至辟支佛，<a id="a-55"></a>若闻善友诸佛菩萨所说深法，<a id="a-56"></a>则发阿耨多罗三藐三菩提心；<a id="a-57"></a>若不值遇诸佛菩萨闻说深法，<a id="a-58"></a>则不能发阿耨多罗三藐三菩提心。<a id="a-59"></a>如不定命，<a id="a-5A"></a>以九因缘，<a id="a-5B"></a>命则中夭。<a id="a-5C"></a>如彼病人，<a id="a-5D"></a>值遇医药，<a id="a-5E"></a>病则得差；<a id="a-5F"></a>若不遇者，<a id="a-5G"></a>病则不差。<a id="a-5H"></a>是故我说遇佛菩萨闻说深法，<a id="a-5I"></a>则能发心；<a id="a-5J"></a>若不值遇，<a id="a-5K"></a>则不能发。<a id="a-5L"></a>如我先说，<a id="a-5M"></a>若遇善友诸佛菩萨闻说深法，<a id="a-5N"></a>若不值遇，<a id="a-5O"></a>俱不能发，<a id="a-5P"></a>是义云何？<a id="a-5Q"></a>善男子，<a id="a-5R"></a>一阐提辈，<a id="a-5S"></a>若遇善友诸佛菩萨闻说深法，<a id="a-5T"></a>及以不遇，<a id="a-5U"></a>俱不得离一阐提心。<a id="a-5V"></a>何以故？<a id="a-5W"></a>断善法故。<a id="a-5X"></a>一阐提辈亦得阿耨多罗三藐三菩提。<a id="a-5Y"></a>所以者何？<a id="a-5Z"></a>若能发于菩提之心，<a id="a-5a"></a>则不复名一阐提也。<a id="a-5b"></a>善男子，<a id="a-5c"></a>以何缘故，<a id="a-5d"></a>说一阐提得阿耨多罗三藐三菩提？<a id="a-5e"></a>一阐提辈，<a id="a-5f"></a>实不能得阿耨多罗三藐三菩提。<a id="a-5g"></a>如命尽者，<a id="a-5h"></a>虽遇良医、<a id="a-5i"></a>好药、<a id="a-5j"></a>瞻病，<a id="a-5k"></a>不能得差。<a id="a-5l"></a>何以故？<a id="a-5m"></a>以命尽故。</p>
  <p id="a5n">“善男子，<a id="a-5o"></a>一阐名信，<a id="a-5p"></a>提名不具，<a id="a-5q"></a>不具信故名一阐提。<a id="a-5r"></a>佛性非信，<a id="a-5s"></a>众生非具，<a id="a-5t"></a>以不具故，<a id="a-5u"></a>云何可断？<a id="a-5v"></a>一阐名善方便，<a id="a-5w"></a>提名不具，<a id="a-5x"></a>修善方便不具足故名一阐提。<a id="a-5y"></a>佛性非是修善方便，<a id="a-5z"></a>众生非具，<a id="a-60"></a>以不具故，<a id="a-61"></a>云何可断？<a id="a-62"></a>一阐名进，<a id="a-63"></a>提名不具，<a id="a-64"></a>进不具故名一阐提。<a id="a-65"></a>佛性非进，<a id="a-66"></a>众生非具，<a id="a-67"></a>以不具故，<a id="a-68"></a>云何可断？<a id="a-69"></a>一阐名念，<a id="a-6A"></a>提名不具，<a id="a-6B"></a>念不具故名一阐提。<a id="a-6C"></a>佛性非念，<a id="a-6D"></a>众生非具，<a id="a-6E"></a>以不具故，<a id="a-6F"></a>云何可断？<a id="a-6G"></a>一阐名定，<a id="a-6H"></a>提名不具，<a id="a-6I"></a>定不具故名一阐提。<a id="a-6J"></a>佛性非定，<a id="a-6K"></a>众生非具，<a id="a-6L"></a>以不具故，<a id="a-6M"></a>云何可断？<a id="a-6N"></a>一阐名慧，<a id="a-6O"></a>提名不具，<a id="a-6P"></a>慧不具故名一阐提。<a id="a-6Q"></a>佛性非慧，<a id="a-6R"></a>众生非具，<a id="a-6S"></a>以不具故，<a id="a-6T"></a>云何可断？<a id="a-6U"></a>一阐名无常善，<a id="a-6V"></a>提名不具，<a id="a-6W"></a>以无常善不具足故名一阐提。<a id="a-6X"></a>佛性非无常、<a id="a-6Y"></a>非善、<a id="a-6Z"></a>非不善。<a id="a-6a"></a>何以故？<a id="a-6b"></a>善法要从方便而得，<a id="a-6c"></a>而是佛性非方便得，<a id="a-6d"></a>是故非善。<a id="a-6e"></a>何故复名非不善耶？<a id="a-6f"></a>能得善果故。<a id="a-6g"></a>善果即是阿耨多罗三藐三菩提。<a id="a-6h"></a>又善法者生已得故，<a id="a-6i"></a>而是佛性非生已得，<a id="a-6j"></a>是故非善。<a id="a-6k"></a>以断生得诸善法故，<a id="a-6l"></a>名一阐提。</p>
  <p id="a6m">“善男子，<a id="a-6n"></a>如汝所言，<a id="a-6o"></a>若一阐提有佛性者，<a id="a-6p"></a>云何不遮地狱之罪？<a id="a-6q"></a>善男子，<a id="a-6r"></a>一阐提中无有佛性。<a id="a-6s"></a>善男子，<a id="a-6t"></a>譬如有王闻箜篌音，<a id="a-6u"></a>其声清妙，<a id="a-6v"></a>心即耽著，<a id="a-6w"></a>喜乐爱念，<a id="a-6x"></a>情无舍离，<a id="a-6y"></a>即告大臣：<a id="a-6z"></a>‘如是妙音，<a id="a-70"></a>从何处出？<a id="a-71"></a>’大臣答言：<a id="a-72"></a>‘如是妙音，<a id="a-73"></a>从箜篌出。<a id="a-74"></a>’王复语言：<a id="a-75"></a>‘持是声来。<a id="a-76"></a>’尔时，<a id="a-77"></a>大臣即持箜篌置于王前，<a id="a-78"></a>而作是言：<a id="a-79"></a>‘大王当知，<a id="a-7A"></a>此即是声。<a id="a-7B"></a>’王语箜篌：<a id="a-7C"></a>‘出声！<a id="a-7D"></a>出声！<a id="a-7E"></a>’而是箜篌声亦不出。<a id="a-7F"></a>尔时，<a id="a-7G"></a>大王即断其弦，<a id="a-7H"></a>声亦不出，<a id="a-7I"></a>取其皮木悉皆折裂，<a id="a-7J"></a>推求其声，<a id="a-7K"></a>了不能得。<a id="a-7L"></a>尔时，<a id="a-7M"></a>大王即瞋大臣：<a id="a-7N"></a>‘云何乃作如是妄语？<a id="a-7O"></a>’大臣白王：<a id="a-7P"></a>‘夫取声者法不如是，<a id="a-7Q"></a>应以众缘善巧方便声乃出耳。<a id="a-7R"></a>’众生佛性亦复如是，<a id="a-7S"></a>无有住处，<a id="a-7T"></a>以善方便故得可见；<a id="a-7U"></a>以可见故，<a id="a-7V"></a>得阿耨多罗三藐三菩提。<a id="a-7W"></a>一阐提辈不见佛性，<a id="a-7X"></a>云何能遮三恶道罪？<a id="a-7Y"></a>善男子，<a id="a-7Z"></a>若一阐提信有佛性，<a id="a-7a"></a>当知是人不至三趣，<a id="a-7b"></a>是亦不名一阐提也；<a id="a-7c"></a>以不自信有佛性故即堕三趣，<a id="a-7d"></a>堕三趣故名一阐提。</p>
  <p id="a7e">“善男子，<a id="a-7f"></a>如汝所说，<a id="a-7g"></a>若乳无酪性不应出酪，<a id="a-7h"></a>尼拘陀子无五丈性则不应有五丈之质。<a id="a-7i"></a>愚痴之人作如是说，<a id="a-7j"></a>智者终不发如是言。<a id="a-7k"></a>何以故？<a id="a-7l"></a>以无性故。<a id="a-7m"></a>善男子，<a id="a-7n"></a>如其乳中有酪性者，<a id="a-7o"></a>不应复假众缘力也。<a id="a-7p"></a>善男子，<a id="a-7q"></a>如水乳杂，<a id="a-7r"></a>卧至一月终不成酪。<a id="a-7s"></a>若以一渧颇求树汁，<a id="a-7t"></a>投之于中即便成酪。<a id="a-7u"></a>若本有酪，<a id="a-7v"></a>何故待缘？<a id="a-7w"></a>众生佛性亦复如是，<a id="a-7x"></a>假众缘故则便可见，<a id="a-7y"></a>假众缘故得成阿耨多罗三藐三菩提。<a id="a-7z"></a>若待众缘然后成者，<a id="a-80"></a>即是无性；<a id="a-81"></a>以无性故，<a id="a-82"></a>能得阿耨多罗三藐三菩提。<a id="a-83"></a>善男子，<a id="a-84"></a>以是义故，<a id="a-85"></a>菩萨摩诃萨常赞人善，<a id="a-86"></a>不讼彼缺，<a id="a-87"></a>名质直心。</p>
  <p id="a88">“复次，<a id="a-89"></a>善男子，<a id="a-8A"></a>云何菩萨质直心耶？<a id="a-8B"></a>菩萨摩诃萨常不犯恶，<a id="a-8C"></a>设有过失即时忏悔，<a id="a-8D"></a>于师同学终不覆藏，<a id="a-8E"></a>惭愧自责不敢复作，<a id="a-8F"></a>于轻罪中生极重想。<a id="a-8G"></a>若人诘问，<a id="a-8H"></a>答言：<a id="a-8I"></a>‘实犯。<a id="a-8J"></a>’复问：<a id="a-8K"></a>‘是罪为好不好？<a id="a-8L"></a>’答言：<a id="a-8M"></a>‘不好。<a id="a-8N"></a>’复问：<a id="a-8O"></a>‘是罪为善不善？<a id="a-8P"></a>’答言：<a id="a-8Q"></a>‘不善。<a id="a-8R"></a>’复问：<a id="a-8S"></a>‘是罪是善果耶？<a id="a-8T"></a>不善果耶？<a id="a-8U"></a>’答言：<a id="a-8V"></a>‘是罪实非善果。<a id="a-8W"></a>’又问：<a id="a-8X"></a>‘是罪谁之所造，<a id="a-8Y"></a>将非诸佛法僧所作？<a id="a-8Z"></a>’答言：<a id="a-8a"></a>‘非佛法僧，<a id="a-8b"></a>我所作也。<a id="a-8c"></a>乃是烦恼之所构集。<a id="a-8d"></a>’以直心故信有佛性，<a id="a-8e"></a>信佛性故则不得名一阐提也。<a id="a-8f"></a>以直心故名佛弟子，<a id="a-8g"></a>若受众生衣服、<a id="a-8h"></a>饮食、<a id="a-8i"></a>卧具、<a id="a-8j"></a>医药种各千万，<a id="a-8k"></a>不足为多。<a id="a-8l"></a>是名菩萨质直心也。</p>
  <p id="a8m">“云何菩萨修治于戒？<a id="a-8n"></a>菩萨摩诃萨受持禁戒，<a id="a-8o"></a>不为生天，<a id="a-8p"></a>不为恐怖，<a id="a-8q"></a>乃至不受狗戒、<a id="a-8r"></a>鸡戒、<a id="a-8s"></a>牛戒、<a id="a-8t"></a>雉戒，<a id="a-8u"></a>不作破戒，<a id="a-8v"></a>不作缺戒，<a id="a-8w"></a>不作瑕戒，<a id="a-8x"></a>不作杂戒，<a id="a-8y"></a>不作声闻戒；<a id="a-8z"></a>受持菩萨摩诃萨戒、<a id="a-90"></a>尸罗波罗蜜戒，<a id="a-91"></a>得具足戒不生憍慢，<a id="a-92"></a>是名菩萨修大涅槃具第三戒。</p>
  <p id="a93">“云何菩萨亲近善友？<a id="a-94"></a>菩萨摩诃萨常为众生说于善道，<a id="a-95"></a>不说恶道，<a id="a-96"></a>说于恶道非善果报。<a id="a-97"></a>善男子，<a id="a-98"></a>我身即是一切众生真善知识，<a id="a-99"></a>是故能断富伽罗婆罗门所有邪见。<a id="a-9A"></a>善男子，<a id="a-9B"></a>若有众生亲近我者，<a id="a-9C"></a>虽有应生地狱因缘即得生天。<a id="a-9D"></a>如须那刹多等应堕地狱，<a id="a-9E"></a>以见我故，<a id="a-9F"></a>即得断除地狱因缘生于色天。<a id="a-9G"></a>虽有舍利弗、<a id="a-9H"></a>目揵连等，<a id="a-9I"></a>不名众生真善知识。<a id="a-9J"></a>何以故？<a id="a-9K"></a>生一阐提心因缘故。<a id="a-9L"></a>善男子，<a id="a-9M"></a>我昔住于波罗奈国时，<a id="a-9N"></a>舍利弗教二弟子，<a id="a-9O"></a>一观白骨，<a id="a-9P"></a>一令数息，<a id="a-9Q"></a>经历多年皆不得定。<a id="a-9R"></a>以是因缘即生邪见，<a id="a-9S"></a>言：<a id="a-9T"></a>‘无涅槃无漏之法。<a id="a-9U"></a>若其有者，<a id="a-9V"></a>我应得之。<a id="a-9W"></a>何以故？<a id="a-9X"></a>我能善持所受戒故。<a id="a-9Y"></a>’我于尔时见是比丘生此邪心，<a id="a-9Z"></a>唤舍利弗而呵啧之：<a id="a-9a"></a>‘汝不善教，<a id="a-9b"></a>云何乃为是二弟子颠倒说法？<a id="a-9c"></a>汝二弟子，<a id="a-9d"></a>其性各异，<a id="a-9e"></a>一主浣衣，<a id="a-9f"></a>一是金师。<a id="a-9g"></a>金师之子应教数息，<a id="a-9h"></a>浣衣之人应教骨观。<a id="a-9i"></a>以汝错教，<a id="a-9j"></a>令是二人生于恶邪。<a id="a-9k"></a>’我于尔时，<a id="a-9l"></a>为是二人如应说法，<a id="a-9m"></a>二人闻已得阿罗汉果。<a id="a-9n"></a>是故我为一切众生真善知识，<a id="a-9o"></a>非舍利弗、<a id="a-9p"></a>目揵连等。<a id="a-9q"></a>若使众生有极重结得遇我者，<a id="a-9r"></a>我以方便即为断之。<a id="a-9s"></a>如我弟难陀有极重欲，<a id="a-9t"></a>我以种种善巧方便而为除断。<a id="a-9u"></a>鸯掘魔罗有重瞋恚，<a id="a-9v"></a>以见我故，<a id="a-9w"></a>瞋恚即断。<a id="a-9x"></a>阿阇世王有重愚痴，<a id="a-9y"></a>以见我故，<a id="a-9z"></a>痴心即灭。<a id="a-A0"></a>如婆熙伽长者，<a id="a-A1"></a>于无量劫积集成就极重烦恼，<a id="a-A2"></a>以见我故，<a id="a-A3"></a>即便断灭。<a id="a-A4"></a>设有弊恶厮下之人，<a id="a-A5"></a>亲近于我作弟子者，<a id="a-A6"></a>以是因缘，<a id="a-A7"></a>一切人天恭敬爱念。<a id="a-A8"></a>尸利鞠多邪见炽盛，<a id="a-A9"></a>因见我故，<a id="a-AA"></a>邪见即灭；<a id="a-AB"></a>因见我故，<a id="a-AC"></a>断地狱因作生天缘。<a id="a-AD"></a>如气嘘旃陀罗，<a id="a-AE"></a>命垂终时，<a id="a-AF"></a>因见我故，<a id="a-AG"></a>还得寿命。<a id="a-AH"></a>如憍尸迦，<a id="a-AI"></a>狂心错乱，<a id="a-AJ"></a>因见我故，<a id="a-AK"></a>还得本心。<a id="a-AL"></a>如瘦瞿昙弥，<a id="a-AM"></a>屠家之子，<a id="a-AN"></a>常作恶业，<a id="a-AO"></a>以见我故，<a id="a-AP"></a>即便舍离。<a id="a-AQ"></a>如阐提比丘，<a id="a-AR"></a>因见我故，<a id="a-AS"></a>宁舍身命，<a id="a-AT"></a>不毁禁戒如草系比丘。<a id="a-AU"></a>以是义故，<a id="a-AV"></a>阿难比丘说半梵行名善知识，<a id="a-AW"></a>我言不尔，<a id="a-AX"></a>具足梵行乃名善知识。<a id="a-AY"></a>是名菩萨修大涅槃具足第四亲善知识。</p>
  <p id="aAZ">“云何菩萨具足多闻？<a id="a-Aa"></a>菩萨摩诃萨为大涅槃十二部经，<a id="a-Ab"></a>书写读诵，<a id="a-Ac"></a>分别解说，<a id="a-Ad"></a>是名菩萨具足多闻。<a id="a-Ae"></a>除十一部，<a id="a-Af"></a>唯毗佛略，<a id="a-Ag"></a>受持读诵，<a id="a-Ah"></a>书写解说，<a id="a-Ai"></a>亦名菩萨具足多闻。<a id="a-Aj"></a>除十二部经，<a id="a-Ak"></a>若能受持是大涅槃微妙经典，<a id="a-Al"></a>书写读诵，<a id="a-Am"></a>分别解说，<a id="a-An"></a>是名菩萨具足多闻。<a id="a-Ao"></a>除是经典具足全体，<a id="a-Ap"></a>若能受持一四句偈；<a id="a-Aq"></a>复除是偈，<a id="a-Ar"></a>若能受持如来常住，<a id="a-As"></a>性无变易，<a id="a-At"></a>是名菩萨具足多闻。<a id="a-Au"></a>复除是事，<a id="a-Av"></a>若知如来常不说法，<a id="a-Aw"></a>亦名菩萨具足多闻。<a id="a-Ax"></a>何以故？<a id="a-Ay"></a>法无性故。<a id="a-Az"></a>如来虽说一切诸法，<a id="a-B0"></a>常无所说。<a id="a-B1"></a>是名菩萨修大涅槃成就第五具足多闻。</p>
  <p id="aB2">“善男子，<a id="a-B3"></a>若有善男子、<a id="a-B4"></a>善女人，<a id="a-B5"></a>为大涅槃具足成就如是五事，<a id="a-B6"></a>难作能作，<a id="a-B7"></a>难忍能忍，<a id="a-B8"></a>难施能施。<a id="a-B9"></a>云何菩萨难作能作？<a id="a-BA"></a>若闻有人食一胡麻得阿耨多罗三藐三菩提者，<a id="a-BB"></a>信是语故乃至无量阿僧祇劫常食一麻；<a id="a-BC"></a>若闻入火得阿耨多罗三藐三菩提者，<a id="a-BD"></a>于无量劫在阿鼻狱入炽火聚，<a id="a-BE"></a>是名菩萨难作能作。<a id="a-BF"></a>云何菩萨难忍能忍？<a id="a-BG"></a>若闻受苦手杖刀石斫打因缘得大涅槃，<a id="a-BH"></a>即于无量阿僧祇劫，<a id="a-BI"></a>身具受之不以为苦，<a id="a-BJ"></a>是名菩萨难忍能忍。<a id="a-BK"></a>云何菩萨难施能施？<a id="a-BL"></a>若闻能以国城、<a id="a-BM"></a>妻子、<a id="a-BN"></a>头目髓脑惠施于人得阿耨多罗三藐三菩提者，<a id="a-BO"></a>即于无量阿僧祇劫，<a id="a-BP"></a>以其所有国城、<a id="a-BQ"></a>妻子、<a id="a-BR"></a>头目髓脑惠施于人，<a id="a-BS"></a>是名菩萨难施能施。<a id="a-BT"></a>菩萨虽复难作能作，<a id="a-BU"></a>终不念言是我所作，<a id="a-BV"></a>难施能施亦复如是。</p>
  <p id="aBW">“善男子，<a id="a-BX"></a>譬如父母唯有一子，<a id="a-BY"></a>爱之甚重，<a id="a-BZ"></a>以好衣裳、<a id="a-Ba"></a>上妙甘膳随时将养，<a id="a-Bb"></a>令无所乏。<a id="a-Bc"></a>设令其子于父母所起轻慢心，<a id="a-Bd"></a>恶口骂辱，<a id="a-Be"></a>父母爱故不生瞋恨，<a id="a-Bf"></a>亦不念言：<a id="a-Bg"></a>‘我与是儿衣服饮食。<a id="a-Bh"></a>’菩萨摩诃萨亦复如是，<a id="a-Bi"></a>视诸众生犹如一子。<a id="a-Bj"></a>若子遇病，<a id="a-Bk"></a>父母亦病，<a id="a-Bl"></a>为求医药勤加救疗，<a id="a-Bm"></a>病既差已终不生念：<a id="a-Bn"></a>‘我为是儿疗治病苦。<a id="a-Bo"></a>’菩萨亦尔，<a id="a-Bp"></a>见诸众生遇烦恼病，<a id="a-Bq"></a>生爱念心而为说法，<a id="a-Br"></a>以闻法故诸烦恼断，<a id="a-Bs"></a>烦恼断已终不念言：<a id="a-Bt"></a>‘我为众生断诸烦恼。<a id="a-Bu"></a>’若生此念，<a id="a-Bv"></a>终不得成阿耨多罗三藐三菩提。<a id="a-Bw"></a>唯作是念：<a id="a-Bx"></a>‘无一众生我为说法令断烦恼。<a id="a-By"></a>’菩萨摩诃萨于诸众生不瞋不喜。<a id="a-Bz"></a>何以故？<a id="a-C0"></a>善能修习空三昧故。<a id="a-C1"></a>菩萨若修空三昧者，<a id="a-C2"></a>当于谁所生瞋生喜？<a id="a-C3"></a>善男子，<a id="a-C4"></a>譬如山林猛火所焚，<a id="a-C5"></a>若人斫伐，<a id="a-C6"></a>或为水漂，<a id="a-C7"></a>而是林木当于谁所生瞋生喜？<a id="a-C8"></a>菩萨摩诃萨亦复如是，<a id="a-C9"></a>于诸众生无瞋无喜。<a id="a-CA"></a>何以故？<a id="a-CB"></a>修空三昧故。<a id="a-CC"></a>”</p>
  <p id="aCD">尔时，<a id="a-CE"></a>光明遍照高贵德王菩萨摩诃萨白佛言：<a id="a-CF"></a>“世尊，<a id="a-CG"></a>一切诸法性自空耶？<a id="a-CH"></a>空空故空。<a id="a-CI"></a>若性自空者，<a id="a-CJ"></a>不应修空然后见空，<a id="a-CK"></a>云何如来言以修空而见空耶？<a id="a-CL"></a>若性自不空，<a id="a-CM"></a>虽复修空，<a id="a-CN"></a>不能令空。<a id="a-CO"></a>”</p>
  <p id="aCP">“善男子，<a id="a-CQ"></a>一切诸法性本自空。<a id="a-CR"></a>何以故？<a id="a-CS"></a>一切法性不可得故。<a id="a-CT"></a>善男子，<a id="a-CU"></a>色性不可得。<a id="a-CV"></a>云何色性？<a id="a-CW"></a>色性者，<a id="a-CX"></a>非地水火风不离地水火风，<a id="a-CY"></a>非青黄赤白不离青黄赤白，<a id="a-CZ"></a>非有非无，<a id="a-Ca"></a>云何当言色有自性？<a id="a-Cb"></a>以性不可得故说为空。<a id="a-Cc"></a>一切诸法亦复如是。<a id="a-Cd"></a>以相似相续故，<a id="a-Ce"></a>凡夫见已，<a id="a-Cf"></a>说言诸法性不空寂。<a id="a-Cg"></a>菩萨摩诃萨具足五事，<a id="a-Ch"></a>是故见法性本空寂。<a id="a-Ci"></a>善男子，<a id="a-Cj"></a>若有沙门及婆罗门，<a id="a-Ck"></a>见一切法性不空者，<a id="a-Cl"></a>当知是人非是沙门，<a id="a-Cm"></a>非婆罗门，<a id="a-Cn"></a>不得修习般若波罗蜜，<a id="a-Co"></a>不得入于大般涅槃，<a id="a-Cp"></a>不得现见诸佛菩萨，<a id="a-Cq"></a>是魔眷属。</p>
  <p id="aCr">“善男子，<a id="a-Cs"></a>一切诸法性本自空，<a id="a-Ct"></a>亦因菩萨修习空故见诸法空。<a id="a-Cu"></a>善男子，<a id="a-Cv"></a>如一切法性无常故，<a id="a-Cw"></a>灭能灭之；<a id="a-Cx"></a>若非无常，<a id="a-Cy"></a>灭不能灭。<a id="a-Cz"></a>有为之法有生相故，<a id="a-D0"></a>生能生之；<a id="a-D1"></a>有灭相故，<a id="a-D2"></a>灭能灭之。<a id="a-D3"></a>一切诸法有苦相故，<a id="a-D4"></a>苦能令苦，<a id="a-D5"></a>善男子，<a id="a-D6"></a>如盐性碱能碱异物，<a id="a-D7"></a>石蜜性甘能甘异物，<a id="a-D8"></a>苦酒性酢能酢异物，<a id="a-D9"></a>姜本性辛能辛异物，<a id="a-DA"></a>呵梨勒苦能苦异物，<a id="a-DB"></a>庵罗果淡能淡异物，<a id="a-DC"></a>毒性能害令异物害，<a id="a-DD"></a>甘露之性令人不死，<a id="a-DE"></a>若合异物亦能不死；<a id="a-DF"></a>菩萨修空亦复如是，<a id="a-DG"></a>以修空故，<a id="a-DH"></a>见一切法性皆空寂。<a id="a-DI"></a>”</p>
  <p id="aDJ">光明遍照高贵德王菩萨复作是言：<a id="a-DK"></a>“世尊，<a id="a-DL"></a>若盐能令非碱作碱，<a id="a-DM"></a>修空三昧若如是者，<a id="a-DN"></a>当知是定非善非妙，<a id="a-DO"></a>其性颠倒。<a id="a-DP"></a>若空三昧唯见空者，<a id="a-DQ"></a>空是无法，<a id="a-DR"></a>为何所见？<a id="a-DS"></a>”</p>
  <p id="aDT">“善男子，<a id="a-DU"></a>是空三昧见不空法能令空寂，<a id="a-DV"></a>然非颠倒。<a id="a-DW"></a>如盐非碱作碱，<a id="a-DX"></a>是空三昧亦复如是不空作空。<a id="a-DY"></a>善男子，<a id="a-DZ"></a>贪是有性，<a id="a-Da"></a>非是空性。<a id="a-Db"></a>贪若是空，<a id="a-Dc"></a>众生不应以是因缘堕于地狱。<a id="a-Dd"></a>若堕地狱，<a id="a-De"></a>云何贪性当是空耶？<a id="a-Df"></a>善男子，<a id="a-Dg"></a>色性是有。<a id="a-Dh"></a>何等色性？<a id="a-Di"></a>所谓颠倒，<a id="a-Dj"></a>以颠倒故众生生贪。<a id="a-Dk"></a>若是色性非颠倒者，<a id="a-Dl"></a>云何能令众生生贪？<a id="a-Dm"></a>以生贪故，<a id="a-Dn"></a>当知色性非不是有。<a id="a-Do"></a>以是义故，<a id="a-Dp"></a>修空三昧非颠倒也。</p>
  <p id="aDq">“善男子，<a id="a-Dr"></a>一切凡夫若见女人即生女相；<a id="a-Ds"></a>菩萨不尔，<a id="a-Dt"></a>虽见女人不生女相，<a id="a-Du"></a>以不生相，<a id="a-Dv"></a>贪则不生，<a id="a-Dw"></a>贪不生故，<a id="a-Dx"></a>非颠倒也。<a id="a-Dy"></a>以世间人见有女故，<a id="a-Dz"></a>菩萨随说言有女人。<a id="a-E0"></a>若见男时说言是女，<a id="a-E1"></a>则是颠倒。<a id="a-E2"></a>是故我为阇提说言：<a id="a-E3"></a>‘汝婆罗门，<a id="a-E4"></a>若以昼为夜，<a id="a-E5"></a>是即颠倒；<a id="a-E6"></a>以夜为昼，<a id="a-E7"></a>是亦颠倒。<a id="a-E8"></a>昼为昼相，<a id="a-E9"></a>夜为夜相，<a id="a-EA"></a>云何颠倒？<a id="a-EB"></a>’善男子，<a id="a-EC"></a>一切菩萨住九地者见法有性，<a id="a-ED"></a>以是见故不见佛性；<a id="a-EE"></a>若见佛性，<a id="a-EF"></a>则不复见一切法性。<a id="a-EG"></a>以修如是空三昧故不见法性，<a id="a-EH"></a>以不见故则见佛性。<a id="a-EI"></a>诸佛菩萨有二种说：<a id="a-EJ"></a>一者、<a id="a-EK"></a>有性，<a id="a-EL"></a>二者、<a id="a-EM"></a>无性。<a id="a-EN"></a>为众生故说有法性，<a id="a-EO"></a>为诸贤圣说无法性。<a id="a-EP"></a>为不空者见法空故，<a id="a-EQ"></a>修空三昧令得见空，<a id="a-ER"></a>无法性者亦修空故空，<a id="a-ES"></a>以是义故，<a id="a-ET"></a>修空见空。</p>
  <p id="aEU">“善男子，<a id="a-EV"></a>汝言见空，<a id="a-EW"></a>空是无法，<a id="a-EX"></a>为何见者？<a id="a-EY"></a>善男子，<a id="a-EZ"></a>如是，<a id="a-Ea"></a>如是，<a id="a-Eb"></a>菩萨摩诃萨实无所见，<a id="a-Ec"></a>无所见者即无所有，<a id="a-Ed"></a>无所有者即一切法。<a id="a-Ee"></a>菩萨摩诃萨修大涅槃，<a id="a-Ef"></a>于一切法悉无所见。<a id="a-Eg"></a>若有见者，<a id="a-Eh"></a>不见佛性，<a id="a-Ei"></a>不能修习般若波罗蜜，<a id="a-Ej"></a>不得入于大般涅槃，<a id="a-Ek"></a>是故菩萨见一切法性无所有。<a id="a-El"></a>善男子，<a id="a-Em"></a>菩萨不但因见三昧而见空也，<a id="a-En"></a>般若波罗蜜亦空，<a id="a-Eo"></a>禅波罗蜜亦空，<a id="a-Ep"></a>毗梨耶波罗蜜亦空，<a id="a-Eq"></a>羼提波罗蜜亦空，<a id="a-Er"></a>尸波罗蜜亦空，<a id="a-Es"></a>檀波罗蜜亦空，<a id="a-Et"></a>色亦空，<a id="a-Eu"></a>眼亦空，<a id="a-Ev"></a>识亦空，<a id="a-Ew"></a>如来亦空，<a id="a-Ex"></a>大般涅槃亦空，<a id="a-Ey"></a>是故菩萨见一切法皆悉是空。<a id="a-Ez"></a>是故我在迦毗罗城告阿难言：<a id="a-F0"></a>‘汝莫愁恼悲泣啼哭。<a id="a-F1"></a>’阿难即言：<a id="a-F2"></a>‘如来世尊，<a id="a-F3"></a>我今亲属悉皆殄灭，<a id="a-F4"></a>云何当得不悲泣耶？<a id="a-F5"></a>如来与我俱生此城，<a id="a-F6"></a>俱同释种亲戚眷属，<a id="a-F7"></a>云何如来独不愁恼，<a id="a-F8"></a>光颜更显？<a id="a-F9"></a>’善男子，<a id="a-FA"></a>我复告言：<a id="a-FB"></a>‘阿难，<a id="a-FC"></a>汝见迦毗真实是有，<a id="a-FD"></a>我见空寂悉无所有。<a id="a-FE"></a>汝见释种悉是亲戚，<a id="a-FF"></a>我修空故悉无所见。<a id="a-FG"></a>以是因缘，<a id="a-FH"></a>汝生愁苦，<a id="a-FI"></a>我身容颜益更光显。<a id="a-FJ"></a>’诸佛菩萨修习如是空三昧故不生愁恼。<a id="a-FK"></a>是名菩萨修大涅槃微妙经典成就具足第九功德。</p>
  <p id="aFL">“善男子，<a id="a-FM"></a>云何菩萨修大涅槃微妙经典具足最后第十功德？<a id="a-FN"></a>善男子，<a id="a-FO"></a>菩萨修习三十七品，<a id="a-FP"></a>入大涅槃常乐我净，<a id="a-FQ"></a>为诸众生分别解说《大涅槃经》显示佛性。<a id="a-FR"></a>若须陀洹、<a id="a-FS"></a>斯陀含、<a id="a-FT"></a>阿那含、<a id="a-FU"></a>阿罗汉、<a id="a-FV"></a>辟支佛、<a id="a-FW"></a>菩萨信是语者，<a id="a-FX"></a>悉得入于大般涅槃。<a id="a-FY"></a>若不信者，<a id="a-FZ"></a>轮回生死。<a id="a-Fa"></a>”</p>
  <p id="aFb">尔时，<a id="a-Fc"></a>光明遍照高贵德王菩萨白佛言：<a id="a-Fd"></a>“世尊，<a id="a-Fe"></a>何等众生于是经中不生恭敬？<a id="a-Ff"></a>”</p>
  <p id="aFg">“善男子，<a id="a-Fh"></a>我涅槃后，<a id="a-Fi"></a>有声闻弟子愚痴破戒，<a id="a-Fj"></a>喜生斗诤，<a id="a-Fk"></a>舍十二部经，<a id="a-Fl"></a>读诵种种外道典籍文颂手笔，<a id="a-Fm"></a>受畜一切不净之物言是佛听。<a id="a-Fn"></a>如是之人，<a id="a-Fo"></a>以好栴檀贸易凡木，<a id="a-Fp"></a>以金易鋀石、<a id="a-Fq"></a>银易白镴、<a id="a-Fr"></a>绢易氀褐，<a id="a-Fs"></a>以甘露味易于恶毒。<a id="a-Ft"></a>云何栴檀贸易凡木？<a id="a-Fu"></a>如我弟子为供养故，<a id="a-Fv"></a>向诸白衣演说经法，<a id="a-Fw"></a>白衣情逸不喜听闻；<a id="a-Fx"></a>白衣处高，<a id="a-Fy"></a>比丘在下，<a id="a-Fz"></a>兼以种种肴膳饮食而供给之犹不肯听，<a id="a-G0"></a>是名栴檀贸易凡木。<a id="a-G1"></a>云何以金贸易鋀石？<a id="a-G2"></a>鋀石譬色声香味触，<a id="a-G3"></a>金以譬戒，<a id="a-G4"></a>我诸弟子以色因缘破所受戒，<a id="a-G5"></a>是名以金贸易鋀石。<a id="a-G6"></a>云何以银易于白镴？<a id="a-G7"></a>银譬十善，<a id="a-G8"></a>镴譬十恶，<a id="a-G9"></a>我诸弟子放舍十善，<a id="a-GA"></a>行十恶法，<a id="a-GB"></a>是名以银贸易白镴。<a id="a-GC"></a>云何以绢贸易氀褐？<a id="a-GD"></a>氀褐以譬无惭无愧，<a id="a-GE"></a>绢譬惭愧，<a id="a-GF"></a>我诸弟子放舍惭愧，<a id="a-GG"></a>习无惭愧，<a id="a-GH"></a>是名以绢贸易氀褐。<a id="a-GI"></a>云何甘露贸易毒药？<a id="a-GJ"></a>毒药以譬种种利养，<a id="a-GK"></a>甘露以譬诸无漏法，<a id="a-GL"></a>我诸弟子为利养故，<a id="a-GM"></a>向诸白衣若自举赞言得无漏，<a id="a-GN"></a>是名甘露贸易毒药。<a id="a-GO"></a>以如是等恶比丘故，<a id="a-GP"></a>是大涅槃微妙经典，<a id="a-GQ"></a>广行流布于阎浮提。<a id="a-GR"></a>当是之时，<a id="a-GS"></a>有诸弟子受持读诵，<a id="a-GT"></a>书写是经，<a id="a-GU"></a>广说流布，<a id="a-GV"></a>当为如是诸恶比丘之所杀害。<a id="a-GW"></a>是恶比丘相与聚会，<a id="a-GX"></a>共立严制：<a id="a-GY"></a>‘若有受持《大涅槃经》，<a id="a-GZ"></a>书写读诵，<a id="a-Ga"></a>分别说者，<a id="a-Gb"></a>一切不得共住共坐谈论语言。<a id="a-Gc"></a>何以故？<a id="a-Gd"></a>涅槃经者，<a id="a-Ge"></a>非佛所说，<a id="a-Gf"></a>邪见所造。<a id="a-Gg"></a>邪见之人即是六师，<a id="a-Gh"></a>六师所说非佛经典。<a id="a-Gi"></a>所以者何？<a id="a-Gj"></a>一切诸佛悉说诸法无常、<a id="a-Gk"></a>无我、<a id="a-Gl"></a>无乐、<a id="a-Gm"></a>无净，<a id="a-Gn"></a>若言诸法常乐我净，<a id="a-Go"></a>云何当是佛所说经？<a id="a-Gp"></a>诸佛菩萨听诸比丘畜种种物，<a id="a-Gq"></a>六师所说不听弟子畜一切物，<a id="a-Gr"></a>如是之义，<a id="a-Gs"></a>云何当是佛之所说？<a id="a-Gt"></a>诸佛菩萨不制弟子断牛五味及以食肉，<a id="a-Gu"></a>六师不听食五种盐、<a id="a-Gv"></a>五种牛味及以脂血，<a id="a-Gw"></a>若断是者，<a id="a-Gx"></a>云何当是佛之正典？<a id="a-Gy"></a>诸佛菩萨演说三乘，<a id="a-Gz"></a>而是经中纯说一乘谓大涅槃，<a id="a-H0"></a>如此之言，<a id="a-H1"></a>云何当是佛之正典？<a id="a-H2"></a>诸佛毕竟入于涅槃，<a id="a-H3"></a>是经言佛常乐我净不入涅槃，<a id="a-H4"></a>是经不在十二部数，<a id="a-H5"></a>即是魔说，<a id="a-H6"></a>非是佛说。<a id="a-H7"></a>’善男子，<a id="a-H8"></a>如是之人虽我弟子，<a id="a-H9"></a>不能信顺是涅槃经。<a id="a-HA"></a>善男子，<a id="a-HB"></a>当尔之时，<a id="a-HC"></a>若有众生信此经典乃至半句，<a id="a-HD"></a>当知是人真我弟子，<a id="a-HE"></a>因如是信，<a id="a-HF"></a>即见佛性入于涅槃。<a id="a-HG"></a>”</p>
  <p id="aHH">尔时，<a id="a-HI"></a>光明遍照高贵德王菩萨白佛言：<a id="a-HJ"></a>“世尊，<a id="a-HK"></a>善哉！<a id="a-HL"></a>善哉！<a id="a-HM"></a>如来今日善能开示《大涅槃经》。<a id="a-HN"></a>世尊，<a id="a-HO"></a>我因是事即得悟解《大涅槃经》一句半句，<a id="a-HP"></a>以解一句至半句故见少佛性。<a id="a-HQ"></a>如佛所说，<a id="a-HR"></a>我亦当得入大涅槃。<a id="a-HS"></a>”</p>
  <p id="aHT">“是名菩萨修大涅槃微妙经典具足成就第十功德。<a id="a-HU"></a>”</p>
 </body>
</html>