<!doctype html>
<html id="z3IBTb8KQ" data-ver="1152">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第四</h1>
  <h2 id="a2">四相品第七之上</h2>
  <p id="a3">佛复告迦葉：<a id="a-4"></a>“善男子，<a id="a-5"></a>菩萨摩诃萨分别开示大般涅槃，<a id="a-6"></a>有四相义。<a id="a-7"></a>何等为四？<a id="a-8"></a>一者、<a id="a-9"></a>自正，<a id="a-A"></a>二者、<a id="a-B"></a>正他，<a id="a-C"></a>三者、<a id="a-D"></a>能随问答，<a id="a-E"></a>四者、<a id="a-F"></a>善解因缘义。</p>
  <p id="aG">“迦葉，<a id="a-H"></a>云何自正？<a id="a-I"></a>若佛如来见诸因缘而有所说，<a id="a-J"></a>譬如比丘见大火聚，<a id="a-K"></a>便作是言：<a id="a-L"></a>‘我宁抱是炽然火聚，<a id="a-M"></a>终不敢于如来所说十二部经及秘密藏，<a id="a-N"></a>谤言此经是魔所说。<a id="a-O"></a>若言如来、<a id="a-P"></a>法、<a id="a-Q"></a>僧无常，<a id="a-R"></a>如是说者为自侵欺，<a id="a-S"></a>亦欺于人。<a id="a-T"></a>宁以利刀自断其舌，<a id="a-U"></a>终不说言如来、<a id="a-V"></a>法、<a id="a-W"></a>僧是无常也。<a id="a-X"></a>’若闻他说，<a id="a-Y"></a>亦不信受，<a id="a-Z"></a>于此说者应生怜愍。<a id="a-a"></a>如来、<a id="a-b"></a>法、<a id="a-c"></a>僧不可思议，<a id="a-d"></a>应如是持。<a id="a-e"></a>自观己身，<a id="a-f"></a>犹如火聚。<a id="a-g"></a>是名自正。</p>
  <p id="ah">“迦葉，<a id="a-i"></a>云何正他？<a id="a-j"></a>佛说法时，<a id="a-k"></a>有一女人乳养婴儿，<a id="a-l"></a>来诣佛所，<a id="a-m"></a>稽首佛足，<a id="a-n"></a>有所顾念，<a id="a-o"></a>心自思惟，<a id="a-p"></a>便坐一面。<a id="a-q"></a>尔时，<a id="a-r"></a>世尊知而故问：<a id="a-s"></a>‘汝以爱念，<a id="a-t"></a>多含儿酥，<a id="a-u"></a>不知筹量消与不消。<a id="a-v"></a>’尔时，<a id="a-w"></a>女人即白佛言：<a id="a-x"></a>‘甚奇！<a id="a-y"></a>世尊，<a id="a-z"></a>善能知我心中所念，<a id="a-10"></a>唯愿如来教我多少。<a id="a-11"></a>世尊，<a id="a-12"></a>我于今朝多与儿酥，<a id="a-13"></a>恐不能消，<a id="a-14"></a>将无夭寿？<a id="a-15"></a>唯愿如来为我解说。<a id="a-16"></a>’佛言：<a id="a-17"></a>‘汝儿所食，<a id="a-18"></a>寻即消化，<a id="a-19"></a>增益寿命。<a id="a-1A"></a>’女人闻已心大踊跃，<a id="a-1B"></a>复作是言：<a id="a-1C"></a>‘如来实说，<a id="a-1D"></a>故我欢喜。<a id="a-1E"></a>’世尊如是为欲调伏诸众生故，<a id="a-1F"></a>善能分别说消不消，<a id="a-1G"></a>亦说诸法无我无常。<a id="a-1H"></a>若佛世尊先说常者，<a id="a-1I"></a>受化之徒当言此法同彼外道，<a id="a-1J"></a>即便舍去。<a id="a-1K"></a>复告女人：<a id="a-1L"></a>‘若儿长大能自行来，<a id="a-1M"></a>凡所食啖能消难消，<a id="a-1N"></a>本所与酥则不供足。<a id="a-1O"></a>我之所有声闻弟子亦复如是，<a id="a-1P"></a>如汝婴儿，<a id="a-1Q"></a>不能消是常住之法，<a id="a-1R"></a>是故我先说苦无常。<a id="a-1S"></a>若我声闻诸弟子等功德已备，<a id="a-1T"></a>堪任修习大乘经典，<a id="a-1U"></a>我于是经为说六味。<a id="a-1V"></a>云何六味？<a id="a-1W"></a>说苦醋味、<a id="a-1X"></a>无常碱味、<a id="a-1Y"></a>无我苦味、<a id="a-1Z"></a>乐为甜味、<a id="a-1a"></a>我为辛味、<a id="a-1b"></a>常为淡味。<a id="a-1c"></a>彼世间中有三种味，<a id="a-1d"></a>所谓无常、<a id="a-1e"></a>无我、<a id="a-1f"></a>无乐，<a id="a-1g"></a>烦恼为薪，<a id="a-1h"></a>智慧为火，<a id="a-1i"></a>以是因缘成涅槃食，<a id="a-1j"></a>谓常、<a id="a-1k"></a>乐、<a id="a-1l"></a>我，<a id="a-1m"></a>令诸弟子悉皆甘嗜。<a id="a-1n"></a>’复告女人：<a id="a-1o"></a>‘汝若有缘欲至他处，<a id="a-1p"></a>应驱恶子令出其舍，<a id="a-1q"></a>悉以宝藏付示善子。<a id="a-1r"></a>’女人白佛：<a id="a-1s"></a>‘实如圣教，<a id="a-1t"></a>珍宝之藏应示善子，<a id="a-1u"></a>不示恶子。<a id="a-1v"></a>’‘姊，<a id="a-1w"></a>我亦如是，<a id="a-1x"></a>般涅槃时如来微密无上法藏，<a id="a-1y"></a>不与声闻诸弟子等，<a id="a-1z"></a>如汝宝藏不示恶子；<a id="a-20"></a>要当付嘱诸菩萨等，<a id="a-21"></a>如汝宝藏委付善子。<a id="a-22"></a>何以故？<a id="a-23"></a>声闻弟子生变异想，<a id="a-24"></a>谓佛如来真实灭度，<a id="a-25"></a>然我真实不灭度也；<a id="a-26"></a>如汝远行，<a id="a-27"></a>未还之顷，<a id="a-28"></a>汝之恶子便言汝死，<a id="a-29"></a>汝实不死。<a id="a-2A"></a>诸菩萨等说言如来常不变易，<a id="a-2B"></a>如汝善子不言汝死。<a id="a-2C"></a>以是义故，<a id="a-2D"></a>我以无上秘密之藏付诸菩萨。<a id="a-2E"></a>’善男子，<a id="a-2F"></a>若有众生谓佛常住不变异者，<a id="a-2G"></a>当知是家则为有佛。<a id="a-2H"></a>是名正他。</p>
  <p id="a2I">“迦葉，<a id="a-2J"></a>云何能随问答者？<a id="a-2K"></a>若有人来问佛世尊：<a id="a-2L"></a>‘我当云何不舍钱财而得名为大施檀越？<a id="a-2M"></a>’佛言：<a id="a-2N"></a>‘若有沙门、<a id="a-2O"></a>婆罗门等，<a id="a-2P"></a>少欲知足，<a id="a-2Q"></a>不受不畜不净物者，<a id="a-2R"></a>当施其人奴婢仆使；<a id="a-2S"></a>修梵行者，<a id="a-2T"></a>施与女色；<a id="a-2U"></a>断酒肉者，<a id="a-2V"></a>施以酒肉；<a id="a-2W"></a>不过中食，<a id="a-2X"></a>施过中食；<a id="a-2Y"></a>不著华香，<a id="a-2Z"></a>施以华香。<a id="a-2a"></a>如是施者，<a id="a-2b"></a>施名流布声闻天下，<a id="a-2c"></a>未曾损己一毫之费。<a id="a-2d"></a>’是则名为能随问答。<a id="a-2e"></a>”</p>
  <p id="a2f">尔时，<a id="a-2g"></a>迦葉菩萨白佛言：<a id="a-2h"></a>“世尊，<a id="a-2i"></a>食肉之人不应施肉。<a id="a-2j"></a>何以故？<a id="a-2k"></a>我见不食肉者有大功德。<a id="a-2l"></a>”</p>
  <p id="a2m">佛赞迦葉：<a id="a-2n"></a>“善哉！<a id="a-2o"></a>善哉！<a id="a-2p"></a>汝今乃能善知我意，<a id="a-2q"></a>护法菩萨应当如是。<a id="a-2r"></a>善男子，<a id="a-2s"></a>从今日始不听声闻弟子食肉。<a id="a-2t"></a>若受檀越信施之时，<a id="a-2u"></a>应观是食，<a id="a-2v"></a>如子肉想。<a id="a-2w"></a>”</p>
  <p id="a2x">迦葉菩萨复白佛言：<a id="a-2y"></a>“世尊，<a id="a-2z"></a>云何如来不听食肉？<a id="a-30"></a>”</p>
  <p id="a31">“善男子，<a id="a-32"></a>夫食肉者断大慈种。<a id="a-33"></a>”</p>
  <p id="a34">迦葉又言：<a id="a-35"></a>“如来何故先听比丘食三种净肉？<a id="a-36"></a>”</p>
  <p id="a37">“迦葉，<a id="a-38"></a>是三种净肉，<a id="a-39"></a>随事渐制。<a id="a-3A"></a>”</p>
  <p id="a3B">迦葉菩萨复白佛言：<a id="a-3C"></a>“世尊，<a id="a-3D"></a>何因缘故，<a id="a-3E"></a>十种不净乃至九种清净而复不听？<a id="a-3F"></a>”</p>
  <p id="a3G">佛告迦葉：<a id="a-3H"></a>“亦是因事渐次而制，<a id="a-3I"></a>当知即是现断肉义。<a id="a-3J"></a>”</p>
  <p id="a3K">迦葉菩萨复白佛言：<a id="a-3L"></a>“云何如来称赞鱼肉为美食耶？<a id="a-3M"></a>”</p>
  <p id="a3N">“善男子，<a id="a-3O"></a>我亦不说鱼肉之属为美食也。<a id="a-3P"></a>我说甘蔗、<a id="a-3Q"></a>粳米、<a id="a-3R"></a>石蜜、<a id="a-3S"></a>一切谷麦及黑石蜜、<a id="a-3T"></a>乳酪、<a id="a-3U"></a>酥油以为美食。<a id="a-3V"></a>虽说应畜种种衣服，<a id="a-3W"></a>所应畜者要是坏色，<a id="a-3X"></a>何况贪著是鱼肉味？<a id="a-3Y"></a>”</p>
  <p id="a3Z">迦葉复言：<a id="a-3a"></a>“如来若制不食肉者，<a id="a-3b"></a>彼五种味，<a id="a-3c"></a>乳酪、<a id="a-3d"></a>酪浆、<a id="a-3e"></a>生酥、<a id="a-3f"></a>熟酥、<a id="a-3g"></a>胡麻油等，<a id="a-3h"></a>及诸衣服，<a id="a-3i"></a>憍奢耶衣，<a id="a-3j"></a>珂贝、<a id="a-3k"></a>皮革、<a id="a-3l"></a>金银盂器，<a id="a-3m"></a>如是等物亦不应受。<a id="a-3n"></a>”</p>
  <p id="a3o">“善男子，<a id="a-3p"></a>不应同彼尼乾所见。<a id="a-3q"></a>如来所制一切禁戒各有异意，<a id="a-3r"></a>异意故听食三种净肉，<a id="a-3s"></a>异想故断十种肉，<a id="a-3t"></a>异想故一切悉断及自死者。<a id="a-3u"></a>迦葉，<a id="a-3v"></a>我从今日制诸弟子不得复食一切肉也。<a id="a-3w"></a>迦葉，<a id="a-3x"></a>其食肉者，<a id="a-3y"></a>若行、<a id="a-3z"></a>若住、<a id="a-40"></a>若坐、<a id="a-41"></a>若卧，<a id="a-42"></a>一切众生闻其肉气悉生恐怖，<a id="a-43"></a>譬如有人近师子已，<a id="a-44"></a>众人见之闻师子臭亦生恐怖。<a id="a-45"></a>善男子，<a id="a-46"></a>如人啖蒜，<a id="a-47"></a>臭秽可恶，<a id="a-48"></a>余人见之闻臭舍去。<a id="a-49"></a>设远见者，<a id="a-4A"></a>犹不欲视，<a id="a-4B"></a>况当近之？<a id="a-4C"></a>诸食肉者亦复如是，<a id="a-4D"></a>一切众生闻其肉气，<a id="a-4E"></a>悉皆恐怖，<a id="a-4F"></a>生畏死想，<a id="a-4G"></a>水陆空行有命之类悉舍之走，<a id="a-4H"></a>咸言此人是我等怨。<a id="a-4I"></a>是故菩萨不习食肉，<a id="a-4J"></a>为度众生示现食肉，<a id="a-4K"></a>虽现食之，<a id="a-4L"></a>其实不食。<a id="a-4M"></a>善男子，<a id="a-4N"></a>如是菩萨清净之食犹尚不食，<a id="a-4O"></a>况当食肉？</p>
  <p id="a4P">“善男子，<a id="a-4Q"></a>我涅槃后，<a id="a-4R"></a>无量百岁，<a id="a-4S"></a>四道圣人悉复涅槃。<a id="a-4T"></a>正法灭后于像法中，<a id="a-4U"></a>当有比丘，<a id="a-4V"></a>貌像持律，<a id="a-4W"></a>少读诵经，<a id="a-4X"></a>贪嗜饮食长养其身，<a id="a-4Y"></a>身所被服粗陋丑恶，<a id="a-4Z"></a>形容憔悴无有威德，<a id="a-4a"></a>放畜牛羊，<a id="a-4b"></a>担负薪草，<a id="a-4c"></a>头须发爪悉皆长利，<a id="a-4d"></a>虽服袈裟犹如猎师，<a id="a-4e"></a>细视徐行如猫伺鼠，<a id="a-4f"></a>常唱是言：<a id="a-4g"></a>‘我得罗汉。<a id="a-4h"></a>’多诸病苦，<a id="a-4i"></a>眠卧粪秽，<a id="a-4j"></a>外现贤善内怀贪嫉，<a id="a-4k"></a>如受哑法婆罗门等，<a id="a-4l"></a>实非沙门现沙门像，<a id="a-4m"></a>邪见炽盛诽谤正法。<a id="a-4n"></a>如是等人破坏如来所制戒律、<a id="a-4o"></a>正行威仪、<a id="a-4p"></a>说解脱果、<a id="a-4q"></a>离不净法，<a id="a-4r"></a>及坏甚深秘密之教，<a id="a-4s"></a>各自随意反说经律，<a id="a-4t"></a>而作是言：<a id="a-4u"></a>‘如来皆听我等食肉。<a id="a-4v"></a>’自生此论言是佛说，<a id="a-4w"></a>互共诤讼，<a id="a-4x"></a>各自称是沙门释子。<a id="a-4y"></a>善男子，<a id="a-4z"></a>尔时复有诸沙门等，<a id="a-50"></a>贮聚生谷，<a id="a-51"></a>受取鱼肉，<a id="a-52"></a>手自作食，<a id="a-53"></a>执持油瓶、<a id="a-54"></a>宝盖、<a id="a-55"></a>革屣，<a id="a-56"></a>亲近国王、<a id="a-57"></a>大臣、<a id="a-58"></a>长者，<a id="a-59"></a>占相星宿，<a id="a-5A"></a>勤修医道，<a id="a-5B"></a>畜养奴婢、<a id="a-5C"></a>金银、<a id="a-5D"></a>琉璃、<a id="a-5E"></a>车渠、<a id="a-5F"></a>玛瑙、<a id="a-5G"></a>玻瓈、<a id="a-5H"></a>真珠、<a id="a-5I"></a>珊瑚、<a id="a-5J"></a>琥珀、<a id="a-5K"></a>璧玉、<a id="a-5L"></a>珂贝、<a id="a-5M"></a>种种果蓏，<a id="a-5N"></a>学诸技艺，<a id="a-5O"></a>画师泥作，<a id="a-5P"></a>造书教学，<a id="a-5Q"></a>种植根栽，<a id="a-5R"></a>蛊道咒幻，<a id="a-5S"></a>和合诸药，<a id="a-5T"></a>作倡伎乐，<a id="a-5U"></a>香华治身，<a id="a-5V"></a>摴蒲围棋，<a id="a-5W"></a>学诸工巧。<a id="a-5X"></a>若有比丘能离如是诸恶事者，<a id="a-5Y"></a>当说是人真我弟子。<a id="a-5Z"></a>”</p>
  <p id="a5a">尔时，<a id="a-5b"></a>迦葉复白佛言：<a id="a-5c"></a>“世尊，<a id="a-5d"></a>诸比丘、<a id="a-5e"></a>比丘尼、<a id="a-5f"></a>优婆塞、<a id="a-5g"></a>优婆夷因他而活，<a id="a-5h"></a>若乞食时得杂肉食，<a id="a-5i"></a>云何得食应清净法？<a id="a-5j"></a>”</p>
  <p id="a5k">佛言：<a id="a-5l"></a>“迦葉，<a id="a-5m"></a>当以水洗令与肉别，<a id="a-5n"></a>然后乃食。<a id="a-5o"></a>若其食器为肉所污，<a id="a-5p"></a>但使无味，<a id="a-5q"></a>听用无罪。<a id="a-5r"></a>若见食中多有肉者则不应受，<a id="a-5s"></a>一切现肉悉不应食，<a id="a-5t"></a>食者得罪。<a id="a-5u"></a>我今唱是断肉之制，<a id="a-5v"></a>若广说者则不可尽，<a id="a-5w"></a>涅槃时到，<a id="a-5x"></a>是故略说。<a id="a-5y"></a>是则名为能随问答。<a id="a-5z"></a>”</p>
  <p id="a60">“迦葉，<a id="a-61"></a>云何善解因缘义？<a id="a-62"></a>如有四部之众来问我言：<a id="a-63"></a>‘世尊，<a id="a-64"></a>如是之义，<a id="a-65"></a>如来初出，<a id="a-66"></a>何故不为波斯匿王说是法门深妙之义？<a id="a-67"></a>或时说深，<a id="a-68"></a>或时说浅，<a id="a-69"></a>或名为犯，<a id="a-6A"></a>或名不犯。<a id="a-6B"></a>云何名堕？<a id="a-6C"></a>云何名律？<a id="a-6D"></a>云何名波罗提木叉义？<a id="a-6E"></a>’”</p>
  <p id="a6F">佛言：<a id="a-6G"></a>‘波罗提木叉者，<a id="a-6H"></a>名为知足，<a id="a-6I"></a>成就威仪，<a id="a-6J"></a>无所受畜，<a id="a-6K"></a>亦名净命。<a id="a-6L"></a>堕者，<a id="a-6M"></a>名四恶趣。<a id="a-6N"></a>又复堕者，<a id="a-6O"></a>堕于地狱乃至阿鼻，<a id="a-6P"></a>论其迟速，<a id="a-6Q"></a>过于暴雨。<a id="a-6R"></a>闻者惊怖，<a id="a-6S"></a>坚持禁戒，<a id="a-6T"></a>不犯威仪，<a id="a-6U"></a>修习知足，<a id="a-6V"></a>不受一切不净之物。<a id="a-6W"></a>又复堕者，<a id="a-6X"></a>长养地狱、<a id="a-6Y"></a>畜生、<a id="a-6Z"></a>饿鬼。<a id="a-6a"></a>以是诸义，<a id="a-6b"></a>故名曰堕。<a id="a-6c"></a>波罗提木叉者，<a id="a-6d"></a>离身口意不善邪业。<a id="a-6e"></a>律者，<a id="a-6f"></a>入戒威仪深经善义，<a id="a-6g"></a>遮受一切不净之物及不净因缘，<a id="a-6h"></a>亦遮四重、<a id="a-6i"></a>十三僧残、<a id="a-6j"></a>二不定法、<a id="a-6k"></a>三十舍堕、<a id="a-6l"></a>九十一堕、<a id="a-6m"></a>四悔过法、<a id="a-6n"></a>众多学法、<a id="a-6o"></a>七灭诤等。<a id="a-6p"></a>或复有人破一切戒。<a id="a-6q"></a>云何一切？<a id="a-6r"></a>谓四重法乃至七灭诤法，<a id="a-6s"></a>或复有人诽谤正法甚深经典，<a id="a-6t"></a>及一阐提具足成就，<a id="a-6u"></a>尽一切相无有因缘。<a id="a-6v"></a>如是等人自言：<a id="a-6w"></a>‘我是聪明利智。<a id="a-6x"></a>’轻重之罪悉皆覆藏，<a id="a-6y"></a>覆藏诸恶，<a id="a-6z"></a>如龟藏六。<a id="a-70"></a>如是众罪长夜不悔，<a id="a-71"></a>以不悔故，<a id="a-72"></a>日夜增长。<a id="a-73"></a>是诸比丘所犯众罪终不发露，<a id="a-74"></a>是使所犯遂复滋漫。<a id="a-75"></a>是故如来知是事已，<a id="a-76"></a>渐次而制，<a id="a-77"></a>不得一时。<a id="a-78"></a>”</p>
  <p id="a79">尔时，<a id="a-7A"></a>有善男子、<a id="a-7B"></a>善女人白佛言：<a id="a-7C"></a>“世尊，<a id="a-7D"></a>如来久知如是之事，<a id="a-7E"></a>何不先制？<a id="a-7F"></a>将无世尊欲令众生入阿鼻狱？<a id="a-7G"></a>譬如多人欲至他方，<a id="a-7H"></a>迷失正路，<a id="a-7I"></a>随逐邪道。<a id="a-7J"></a>是诸人等不知迷故皆谓是道，<a id="a-7K"></a>复不见人可问是非。<a id="a-7L"></a>众生如是迷于佛法不见正真，<a id="a-7M"></a>如来应为先说正道敕诸比丘：<a id="a-7N"></a>‘此是犯戒，<a id="a-7O"></a>此是持戒，<a id="a-7P"></a>当如是制。<a id="a-7Q"></a>’何以故？<a id="a-7R"></a>如来正觉是真实者，<a id="a-7S"></a>知见正道。<a id="a-7T"></a>唯有如来天中之天，<a id="a-7U"></a>能说十善增上功德及其义味，<a id="a-7V"></a>是故启请应先制戒。<a id="a-7W"></a>”</p>
  <p id="a7X">佛言：<a id="a-7Y"></a>“善男子，<a id="a-7Z"></a>若言如来能为众生宣说十善增上功德，<a id="a-7a"></a>是则如来视诸众生如罗睺罗，<a id="a-7b"></a>云何难言将无世尊欲令众生入于地狱？<a id="a-7c"></a>我见一人有堕阿鼻地狱因缘，<a id="a-7d"></a>尚为是人住世一劫若减一劫。<a id="a-7e"></a>我于众生有大慈悲，<a id="a-7f"></a>何缘当诳如子想者令入地狱？<a id="a-7g"></a>善男子，<a id="a-7h"></a>如王国内有纳衣者，<a id="a-7i"></a>见衣有孔然后乃补；<a id="a-7j"></a>如来亦尔，<a id="a-7k"></a>见诸众生有入阿鼻地狱因缘，<a id="a-7l"></a>即以戒善而为补之。<a id="a-7m"></a>善男子，<a id="a-7n"></a>譬如转轮圣王先为众生说十善法，<a id="a-7o"></a>其后渐渐有行恶者，<a id="a-7p"></a>王即随事以渐断之，<a id="a-7q"></a>断诸恶已，<a id="a-7r"></a>然后自行圣王之法。<a id="a-7s"></a>善男子，<a id="a-7t"></a>我亦如是，<a id="a-7u"></a>虽有所说，<a id="a-7v"></a>不得先制，<a id="a-7w"></a>要因比丘渐行非法，<a id="a-7x"></a>然后方乃随事制之。<a id="a-7y"></a>乐法众生随教修行，<a id="a-7z"></a>如是等众乃能得见如来法身。<a id="a-80"></a>如转轮王所有轮宝不可思议，<a id="a-81"></a>如来亦尔不可思议，<a id="a-82"></a>法、<a id="a-83"></a>僧二宝亦不可思议，<a id="a-84"></a>能说法者及闻法者皆不可思议，<a id="a-85"></a>是名善解因缘义也。<a id="a-86"></a>菩萨如是分别开示四种相义，<a id="a-87"></a>是名大乘大涅槃中因缘义也。</p>
  <p id="a88">“复次，<a id="a-89"></a>自正者，<a id="a-8A"></a>所谓得是大般涅槃。<a id="a-8B"></a>正他者，<a id="a-8C"></a>我为比丘说言：<a id="a-8D"></a>‘如来常存不变。<a id="a-8E"></a>’随问答者，<a id="a-8F"></a>迦葉，<a id="a-8G"></a>因汝所问，<a id="a-8H"></a>故得广为菩萨摩诃萨、<a id="a-8I"></a>比丘、<a id="a-8J"></a>比丘尼、<a id="a-8K"></a>优婆塞、<a id="a-8L"></a>优婆夷说是甚深微妙之义。<a id="a-8M"></a>因缘义者，<a id="a-8N"></a>声闻、<a id="a-8O"></a>缘觉不解如是甚深之义，<a id="a-8P"></a>不闻伊字三点而成，<a id="a-8Q"></a>解脱、<a id="a-8R"></a>涅槃、<a id="a-8S"></a>摩诃般若成秘密藏。<a id="a-8T"></a>我今于此阐扬分别，<a id="a-8U"></a>为诸声闻开发慧眼。<a id="a-8V"></a>假使有人作如是言：<a id="a-8W"></a>‘如是四事，<a id="a-8X"></a>云何为一？<a id="a-8Y"></a>非虚妄耶？<a id="a-8Z"></a>’即应反质：<a id="a-8a"></a>‘是虚空无所有，<a id="a-8b"></a>不动无碍。<a id="a-8c"></a>如是四事有何等异？<a id="a-8d"></a>是岂得名为虚妄乎？<a id="a-8e"></a>’”</p>
  <p id="a8f">“不也，<a id="a-8g"></a>世尊。<a id="a-8h"></a>”</p>
  <p id="a8i">“如是诸句即是一义，<a id="a-8j"></a>所谓空义。<a id="a-8k"></a>自正、<a id="a-8l"></a>正他、<a id="a-8m"></a>能随问答、<a id="a-8n"></a>解因缘义，<a id="a-8o"></a>亦复如是，<a id="a-8p"></a>即大涅槃等无有异。<a id="a-8q"></a>”</p>
  <p id="a8r">佛言：<a id="a-8s"></a>“迦葉，<a id="a-8t"></a>若有善男子、<a id="a-8u"></a>善女人作如是言：<a id="a-8v"></a>‘如来无常。<a id="a-8w"></a>云何当知是无常耶？<a id="a-8x"></a>如佛所言，<a id="a-8y"></a>灭诸烦恼名为涅槃。<a id="a-8z"></a>犹如火灭悉无所有，<a id="a-90"></a>灭诸烦恼亦复如是，<a id="a-91"></a>故名涅槃。<a id="a-92"></a>云何如来为常住法不变易耶？<a id="a-93"></a>如佛言曰，<a id="a-94"></a>离诸有者乃名涅槃，<a id="a-95"></a>是涅槃中无有诸有。<a id="a-96"></a>云何如来为常住法不变易耶？<a id="a-97"></a>如衣坏尽不名为物，<a id="a-98"></a>涅槃亦尔，<a id="a-99"></a>灭诸烦恼不名为物。<a id="a-9A"></a>云何如来为常住法不变易耶？<a id="a-9B"></a>如佛言曰，<a id="a-9C"></a>离欲寂灭名曰涅槃。<a id="a-9D"></a>如人斩首则无有首，<a id="a-9E"></a>离欲寂灭亦复如是，<a id="a-9F"></a>空无所有故名涅槃。<a id="a-9G"></a>云何如来为常住法不变易耶？<a id="a-9H"></a>如佛言曰，<a id="a-9I"></a>譬如热铁，<a id="a-9J"></a>槌打星流，<a id="a-9K"></a>散已寻灭莫知所在；<a id="a-9L"></a>得正解脱亦复如是，<a id="a-9M"></a>已度淫欲诸有淤泥，<a id="a-9N"></a>得无动处，<a id="a-9O"></a>不知所至。<a id="a-9P"></a>云何如来为常住法不变易耶？<a id="a-9Q"></a>’迦葉，<a id="a-9R"></a>若有人作如是难者，<a id="a-9S"></a>名为邪难。</p>
  <p id="a9T">“迦葉，<a id="a-9U"></a>汝亦不应作是忆想，<a id="a-9V"></a>谓如来性是灭尽也。<a id="a-9W"></a>迦葉，<a id="a-9X"></a>灭烦恼者不名为物。<a id="a-9Y"></a>何以故？<a id="a-9Z"></a>永毕竟故是故名常，<a id="a-9a"></a>是句寂静为无有上，<a id="a-9b"></a>灭尽诸相无有遗余，<a id="a-9c"></a>是句鲜白常住无退，<a id="a-9d"></a>是故涅槃名曰常住，<a id="a-9e"></a>如来亦尔，<a id="a-9f"></a>常住无变。<a id="a-9g"></a>言星流者，<a id="a-9h"></a>谓烦恼也；<a id="a-9i"></a>散已寻灭莫知所在者，<a id="a-9j"></a>谓诸如来烦恼灭已不在五趣。<a id="a-9k"></a>是故如来是常住法，<a id="a-9l"></a>无有变易。</p>
  <p id="a9m">“复次，<a id="a-9n"></a>迦葉，<a id="a-9o"></a>诸佛所师，<a id="a-9p"></a>所谓法也。<a id="a-9q"></a>是故如来恭敬供养。<a id="a-9r"></a>以法常故，<a id="a-9s"></a>诸佛亦常。<a id="a-9t"></a>”</p>
  <p id="a9u">迦葉菩萨复白佛言：<a id="a-9v"></a>“若烦恼火灭，<a id="a-9w"></a>如来亦灭，<a id="a-9x"></a>是则如来无常住处。<a id="a-9y"></a>如彼迸铁，<a id="a-9z"></a>赤色灭已，<a id="a-A0"></a>莫知所至；<a id="a-A1"></a>如来烦恼亦复如是，<a id="a-A2"></a>灭无所至。<a id="a-A3"></a>又如彼铁，<a id="a-A4"></a>热与赤色灭已无有；<a id="a-A5"></a>如来亦尔，<a id="a-A6"></a>灭已无常。<a id="a-A7"></a>灭烦恼火，<a id="a-A8"></a>便入涅槃，<a id="a-A9"></a>当知如来即是无常。<a id="a-AA"></a>”</p>
  <p id="aAB">“善男子，<a id="a-AC"></a>所言铁者，<a id="a-AD"></a>名诸凡夫。<a id="a-AE"></a>凡夫之人，<a id="a-AF"></a>虽灭烦恼，<a id="a-AG"></a>灭已复生，<a id="a-AH"></a>故名无常。<a id="a-AI"></a>如来不尔，<a id="a-AJ"></a>灭不复生，<a id="a-AK"></a>是故名常。<a id="a-AL"></a>”</p>
  <p id="aAM">迦葉复言：<a id="a-AN"></a>“如铁赤色灭已，<a id="a-AO"></a>还置火中，<a id="a-AP"></a>赤色复生；<a id="a-AQ"></a>如来若尔，<a id="a-AR"></a>应还生结，<a id="a-AS"></a>若结还生即是无常。<a id="a-AT"></a>”</p>
  <p id="aAU">佛言：<a id="a-AV"></a>“迦葉，<a id="a-AW"></a>汝今不应作如是言，<a id="a-AX"></a>如来无常。<a id="a-AY"></a>何以故？<a id="a-AZ"></a>如来是常。<a id="a-Aa"></a>善男子，<a id="a-Ab"></a>如彼燃木，<a id="a-Ac"></a>灭已有灰，<a id="a-Ad"></a>烦恼灭已便有涅槃。<a id="a-Ae"></a>坏衣、<a id="a-Af"></a>斩首、<a id="a-Ag"></a>破瓶等譬亦复如是，<a id="a-Ah"></a>如是等物各有名字，<a id="a-Ai"></a>名曰坏衣、<a id="a-Aj"></a>斩首、<a id="a-Ak"></a>破瓶。<a id="a-Al"></a>迦葉，<a id="a-Am"></a>如铁冷已可使还热；<a id="a-An"></a>如来不尔，<a id="a-Ao"></a>断烦恼已毕竟清凉，<a id="a-Ap"></a>烦恼炽火更不复生。<a id="a-Aq"></a>迦葉当知，<a id="a-Ar"></a>无量众生犹如彼铁，<a id="a-As"></a>我以无漏智慧炽火，<a id="a-At"></a>烧彼众生诸烦恼结。<a id="a-Au"></a>”</p>
  <p id="aAv">迦葉复言：<a id="a-Aw"></a>“善哉！<a id="a-Ax"></a>善哉！<a id="a-Ay"></a>我今谛知如来所说诸佛是常。<a id="a-Az"></a>”</p>
  <p id="aB0">佛言迦葉：<a id="a-B1"></a>“譬如圣王处在后宫，<a id="a-B2"></a>或时游观在于后园，<a id="a-B3"></a>王虽不在诸婇女中，<a id="a-B4"></a>亦不得言圣王命终。<a id="a-B5"></a>善男子，<a id="a-B6"></a>如来亦尔，<a id="a-B7"></a>虽不现于阎浮提界，<a id="a-B8"></a>入涅槃中，<a id="a-B9"></a>不名无常。<a id="a-BA"></a>如来出于无量烦恼，<a id="a-BB"></a>入于涅槃安乐之处，<a id="a-BC"></a>游诸觉华欢娱受乐。<a id="a-BD"></a>”</p>
  <p id="aBE">迦葉复问：<a id="a-BF"></a>“如佛言曰：<a id="a-BG"></a>‘我已久度烦恼大海。<a id="a-BH"></a>’若佛已度烦恼海者，<a id="a-BI"></a>何缘复纳耶输陀罗生罗睺罗？<a id="a-BJ"></a>以是因缘，<a id="a-BK"></a>当知如来未度烦恼诸结大海。<a id="a-BL"></a>唯愿如来说其因缘。<a id="a-BM"></a>”</p>
  <p id="aBN">佛告迦葉：<a id="a-BO"></a>“汝不应言：<a id="a-BP"></a>‘如来久度烦恼大海，<a id="a-BQ"></a>何缘复纳耶输陀罗生罗睺罗？<a id="a-BR"></a>以是因缘，<a id="a-BS"></a>当知如来未度烦恼诸结大海。<a id="a-BT"></a>’善男子，<a id="a-BU"></a>是大涅槃能建大义，<a id="a-BV"></a>汝等今当至心谛听，<a id="a-BW"></a>广为人说，<a id="a-BX"></a>莫生惊疑。</p>
  <p id="aBY">“若有菩萨摩诃萨住大涅槃，<a id="a-BZ"></a>须弥山王如是高广，<a id="a-Ba"></a>悉能取令入于芥子。<a id="a-Bb"></a>其诸众生依须弥者，<a id="a-Bc"></a>亦不迫迮，<a id="a-Bd"></a>无往来想，<a id="a-Be"></a>如本不异。<a id="a-Bf"></a>唯应度者，<a id="a-Bg"></a>见是菩萨以须弥山纳芥子中，<a id="a-Bh"></a>复还安止本所住处。</p>
  <p id="aBi">“善男子，<a id="a-Bj"></a>复有菩萨摩诃萨住大涅槃，<a id="a-Bk"></a>能以三千大千世界入于芥子，<a id="a-Bl"></a>其中众生亦无迫迮，<a id="a-Bm"></a>及往来想，<a id="a-Bn"></a>如本不异。<a id="a-Bo"></a>唯应度者，<a id="a-Bp"></a>见是菩萨以此三千大千世界纳芥子中，<a id="a-Bq"></a>复还安止本所住处。</p>
  <p id="aBr">“善男子，<a id="a-Bs"></a>复有菩萨摩诃萨住大涅槃，<a id="a-Bt"></a>能以三千大千世界纳一毛孔，<a id="a-Bu"></a>乃至本处亦复如是。</p>
  <p id="aBv">“善男子，<a id="a-Bw"></a>复有菩萨摩诃萨住大涅槃，<a id="a-Bx"></a>断取十方三千大千诸佛世界，<a id="a-By"></a>置于针锋如贯枣叶，<a id="a-Bz"></a>掷著他方异佛世界。<a id="a-C0"></a>其中所有一切众生不觉往返为在何处。<a id="a-C1"></a>唯应度者乃能见之，<a id="a-C2"></a>乃至本处亦复如是。</p>
  <p id="aC3">“善男子，<a id="a-C4"></a>复有菩萨摩诃萨住大涅槃，<a id="a-C5"></a>断取十方三千大千诸佛世界，<a id="a-C6"></a>置于右掌如陶家轮，<a id="a-C7"></a>掷置他方微尘世界，<a id="a-C8"></a>无一众生有往来想。<a id="a-C9"></a>唯应度者乃见之耳，<a id="a-CA"></a>乃至本处亦复如是。</p>
  <p id="aCB">“善男子，<a id="a-CC"></a>复有菩萨摩诃萨住大涅槃，<a id="a-CD"></a>断取一切十方无量诸佛世界悉纳己身。<a id="a-CE"></a>其中众生悉不迫迮，<a id="a-CF"></a>亦无往返及住处想。<a id="a-CG"></a>唯应度者乃能见之，<a id="a-CH"></a>乃至本处亦复如是。</p>
  <p id="aCI">“善男子，<a id="a-CJ"></a>复有菩萨摩诃萨住大涅槃，<a id="a-CK"></a>以十方世界内一尘中。<a id="a-CL"></a>其中众生亦无迫迮往返之想。<a id="a-CM"></a>唯应度者乃能见之，<a id="a-CN"></a>乃至本处亦复如是。</p>
  <p id="aCO">“善男子，<a id="a-CP"></a>是菩萨摩诃萨住大涅槃，<a id="a-CQ"></a>则能示现种种无量神通变化，<a id="a-CR"></a>是故名曰大般涅槃。<a id="a-CS"></a>是菩萨摩诃萨所可示现如是无量神通变化，<a id="a-CT"></a>一切众生无能测量，<a id="a-CU"></a>汝今云何能知如来习近爱欲生罗睺罗？</p>
  <p id="aCV">“善男子，<a id="a-CW"></a>我已久住是大涅槃，<a id="a-CX"></a>种种示现神通变化，<a id="a-CY"></a>于此三千大千世界百亿日月、<a id="a-CZ"></a>百亿阎浮提种种示现，<a id="a-Ca"></a>如《首楞严经》中广说。<a id="a-Cb"></a>我于三千大千世界或阎浮提示现涅槃，<a id="a-Cc"></a>亦不毕竟取于涅槃；<a id="a-Cd"></a>或阎浮提示入母胎，<a id="a-Ce"></a>令其父母生我子想，<a id="a-Cf"></a>而我此身毕竟不从爱欲和合而得生也。<a id="a-Cg"></a>我已久从无量劫来离于爱欲，<a id="a-Ch"></a>我今此身即是法身，<a id="a-Ci"></a>随顺世间，<a id="a-Cj"></a>示现入胎。</p>
  <p id="aCk">“善男子，<a id="a-Cl"></a>此阎浮提林微尼园，<a id="a-Cm"></a>示现从母摩耶而生，<a id="a-Cn"></a>生已即能东行七步，<a id="a-Co"></a>唱如是言：<a id="a-Cp"></a>‘我于人、<a id="a-Cq"></a>天、<a id="a-Cr"></a>阿修罗中最尊最上。<a id="a-Cs"></a>’父母人天见已惊喜，<a id="a-Ct"></a>生希有心。<a id="a-Cu"></a>是诸人等谓是婴儿，<a id="a-Cv"></a>而我此身无量劫来久离是法。<a id="a-Cw"></a>如是身者即是法身，<a id="a-Cx"></a>非是肉血筋脉骨髓之所成立，<a id="a-Cy"></a>随顺世间众生法故示为婴儿。<a id="a-Cz"></a>南行七步，<a id="a-D0"></a>示现欲为无量众生作上福田；<a id="a-D1"></a>西行七步，<a id="a-D2"></a>示现生尽永断老死是最后身；<a id="a-D3"></a>北行七步，<a id="a-D4"></a>示现已度诸有生死；<a id="a-D5"></a>东行七步，<a id="a-D6"></a>示为众生而作导首；<a id="a-D7"></a>四维七步，<a id="a-D8"></a>示现断灭种种烦恼、<a id="a-D9"></a>四魔种性，<a id="a-DA"></a>成于如来应供正遍知；<a id="a-DB"></a>上行七步，<a id="a-DC"></a>示现不为不净之物之所染污犹如虚空；<a id="a-DD"></a>下行七步，<a id="a-DE"></a>示现法雨灭地狱火，<a id="a-DF"></a>令彼众生受安隐乐，<a id="a-DG"></a>毁禁戒者示作霜雹。</p>
  <p id="aDH">“于阎浮提生七日已示现剃发，<a id="a-DI"></a>诸人皆谓我是婴儿初始剃发。<a id="a-DJ"></a>一切人、<a id="a-DK"></a>天、<a id="a-DL"></a>魔王波旬、<a id="a-DM"></a>沙门、<a id="a-DN"></a>婆罗门，<a id="a-DO"></a>无有能见我顶相者，<a id="a-DP"></a>况有持刀临之剃发？<a id="a-DQ"></a>若有持刀至我顶者，<a id="a-DR"></a>无有是处。<a id="a-DS"></a>我已久于无量劫中剃除须发，<a id="a-DT"></a>为欲随顺世间法故，<a id="a-DU"></a>示现剃发。</p>
  <p id="aDV">“我既生已，<a id="a-DW"></a>父母将我入天祠中，<a id="a-DX"></a>以我示彼摩醯首罗。<a id="a-DY"></a>摩醯首罗即见我时，<a id="a-DZ"></a>合掌恭敬立在一面。<a id="a-Da"></a>我已久于无量劫中舍离如是入天祠法，<a id="a-Db"></a>为欲随顺世间法故，<a id="a-Dc"></a>示现如是。</p>
  <p id="aDd">“我于阎浮提示现穿耳，<a id="a-De"></a>一切众生实无有能穿我耳者，<a id="a-Df"></a>随顺世间众生法故，<a id="a-Dg"></a>示现如是。<a id="a-Dh"></a>复以诸宝作师子珰庄严其耳，<a id="a-Di"></a>然我已于无量劫中离庄严具，<a id="a-Dj"></a>为欲随顺世间法故，<a id="a-Dk"></a>作是示现。</p>
  <p id="aDl">“示入学堂修学书疏，<a id="a-Dm"></a>然我已于无量劫中具足成就，<a id="a-Dn"></a>遍观三界所有众生，<a id="a-Do"></a>无有堪任为我师者，<a id="a-Dp"></a>为欲随顺世间法故，<a id="a-Dq"></a>示入学堂，<a id="a-Dr"></a>故名如来应供正遍知。<a id="a-Ds"></a>习学乘象、<a id="a-Dt"></a>盘马、<a id="a-Du"></a>捔力种种技艺，<a id="a-Dv"></a>亦复如是。</p>
  <p id="aDw">“于阎浮提而复示现为王太子，<a id="a-Dx"></a>众生皆见我为太子，<a id="a-Dy"></a>于五欲中欢娱受乐，<a id="a-Dz"></a>然我已于无量劫中舍离如是五欲之乐，<a id="a-E0"></a>为欲随顺世间法故，<a id="a-E1"></a>示如是相。</p>
  <p id="aE2">“相师占我若不出家，<a id="a-E3"></a>当为转轮圣王，<a id="a-E4"></a>王阎浮提，<a id="a-E5"></a>一切众生皆信是言，<a id="a-E6"></a>然我已于无量劫中舍转轮王位，<a id="a-E7"></a>为法轮王。</p>
  <p id="aE8">“于阎浮提现离婇女五欲之乐，<a id="a-E9"></a>见老病死及沙门已出家修道，<a id="a-EA"></a>众生皆谓悉达太子初始出家，<a id="a-EB"></a>然我已于无量劫中出家学道，<a id="a-EC"></a>随顺世法故示如是。</p>
  <p id="aED">“我于阎浮示现出家，<a id="a-EE"></a>受具足戒，<a id="a-EF"></a>精勤修道，<a id="a-EG"></a>得须陀洹果、<a id="a-EH"></a>斯陀含果、<a id="a-EI"></a>阿那含果、<a id="a-EJ"></a>阿罗汉果，<a id="a-EK"></a>众人皆谓是阿罗汉果易得不难，<a id="a-EL"></a>然我已于无量劫中成阿罗汉果。</p>
  <p id="aEM">“为欲度脱诸众生故，<a id="a-EN"></a>坐于道场菩提树下，<a id="a-EO"></a>以草为座，<a id="a-EP"></a>摧伏众魔，<a id="a-EQ"></a>众皆谓我始于道场菩提树下降伏魔宫，<a id="a-ER"></a>然我已于无量劫中久降伏已，<a id="a-ES"></a>为欲降伏刚强众生故现是化。</p>
  <p id="aET">“我又示现大小便利、<a id="a-EU"></a>出息入息，<a id="a-EV"></a>众皆谓我实有便利、<a id="a-EW"></a>出息入息，<a id="a-EX"></a>然我是身所得果报无是诸患，<a id="a-EY"></a>随顺世间故示如是。</p>
  <p id="aEZ">“我又示现受人信施，<a id="a-Ea"></a>然我是身都无饥渴，<a id="a-Eb"></a>随顺世法故示如是。</p>
  <p id="aEc">“我又示同诸众生故现有睡眠，<a id="a-Ed"></a>然我已于无量劫中，<a id="a-Ee"></a>具足无上深妙智慧，<a id="a-Ef"></a>远离三有，<a id="a-Eg"></a>进止威仪。<a id="a-Eh"></a>头目腹背举身疾痛，<a id="a-Ei"></a>木枪偿对，<a id="a-Ej"></a>盥洗手足、<a id="a-Ek"></a>澡面漱口，<a id="a-El"></a>杨枝自净，<a id="a-Em"></a>众皆谓我有如是事，<a id="a-En"></a>然我是身都无此也，<a id="a-Eo"></a>手足清净犹如莲华，<a id="a-Ep"></a>香气净洁如优钵罗香。<a id="a-Eq"></a>一切众生谓我是人，<a id="a-Er"></a>我实非人。</p>
  <p id="aEs">“我又示现受粪扫衣，<a id="a-Et"></a>澣濯缝治，<a id="a-Eu"></a>然我久已不须是衣。<a id="a-Ev"></a>众人皆谓罗睺罗者是我之子，<a id="a-Ew"></a>输头檀王是我之父，<a id="a-Ex"></a>摩耶夫人是我之母，<a id="a-Ey"></a>处在世间受诸快乐，<a id="a-Ez"></a>舍如是事出家学道，<a id="a-F0"></a>众人复言是王太子瞿昙大姓，<a id="a-F1"></a>远离世乐求出世法，<a id="a-F2"></a>然我久离世间爱欲，<a id="a-F3"></a>如是等事悉是示现。<a id="a-F4"></a>一切众生咸谓是人，<a id="a-F5"></a>然我实非。</p>
  <p id="aF6">“善男子，<a id="a-F7"></a>我虽在此阎浮提中数数示现入于涅槃，<a id="a-F8"></a>然我实不毕竟涅槃，<a id="a-F9"></a>而诸众生皆谓如来真实灭尽，<a id="a-FA"></a>而如来性实不永灭，<a id="a-FB"></a>是故当知是常住法、<a id="a-FC"></a>不变易法。<a id="a-FD"></a>善男子，<a id="a-FE"></a>大涅槃者，<a id="a-FF"></a>即是诸佛如来法界。</p>
  <p id="aFG">“我又示现阎浮提中出于世间，<a id="a-FH"></a>众生皆谓我始成佛，<a id="a-FI"></a>然我已于无量劫中所作已办，<a id="a-FJ"></a>随顺世法故，<a id="a-FK"></a>复示现于阎浮提初出成佛。</p>
  <p id="aFL">“我又示现于阎浮提不持禁戒，<a id="a-FM"></a>犯四重罪，<a id="a-FN"></a>众人皆见谓我实犯，<a id="a-FO"></a>然我已于无量劫中，<a id="a-FP"></a>坚持禁戒无有漏缺。</p>
  <p id="aFQ">“我又示现于阎浮提为一阐提，<a id="a-FR"></a>众人皆见是一阐提，<a id="a-FS"></a>然我实非一阐提也。<a id="a-FT"></a>一阐提者，<a id="a-FU"></a>云何能成阿耨多罗三藐三菩提？</p>
  <p id="aFV">“我又示现于阎浮提破和合僧，<a id="a-FW"></a>众生皆谓我是破僧。<a id="a-FX"></a>我观人天无有能破和合僧者。</p>
  <p id="aFY">“我又示现于阎浮提护持正法，<a id="a-FZ"></a>众人皆谓我是护法，<a id="a-Fa"></a>悉生惊怪。<a id="a-Fb"></a>诸佛法尔，<a id="a-Fc"></a>不应惊怪。</p>
  <p id="aFd">“我又示现于阎浮提为魔波旬，<a id="a-Fe"></a>众人皆谓我是波旬，<a id="a-Ff"></a>然我久于无量劫中离于魔事，<a id="a-Fg"></a>清净无染犹如莲华。</p>
  <p id="aFh">“我又示现于阎浮提女身成佛，<a id="a-Fi"></a>众人见之，<a id="a-Fj"></a>皆言：<a id="a-Fk"></a>‘甚奇！<a id="a-Fl"></a>女人能成阿耨多罗三藐三菩提。<a id="a-Fm"></a>’如来毕竟不受女身，<a id="a-Fn"></a>为欲调伏无量众生故现女像，<a id="a-Fo"></a>怜愍一切诸众生故，<a id="a-Fp"></a>而复示现种种色像。</p>
  <p id="aFq">“我又示现阎浮提中生于四趣，<a id="a-Fr"></a>然我久已断诸趣因以业因故堕于四趣，<a id="a-Fs"></a>为度众生故生是中。</p>
  <p id="aFt">“我又示现阎浮提中作梵天王，<a id="a-Fu"></a>令事梵者安住正法，<a id="a-Fv"></a>然我实非，<a id="a-Fw"></a>而诸众生咸皆谓我为真梵天。<a id="a-Fx"></a>示现天像遍诸天庙亦复如是。</p>
  <p id="aFy">“我又示现于阎浮提入淫女舍，<a id="a-Fz"></a>然我实无贪欲之想，<a id="a-G0"></a>清净不污犹如莲华。<a id="a-G1"></a>为诸贪淫著色众生，<a id="a-G2"></a>于四衢道宣说妙法，<a id="a-G3"></a>然我实无欲秽之心，<a id="a-G4"></a>众人谓我守护女人。</p>
  <p id="aG5">“我又示现于阎浮提入青衣舍，<a id="a-G6"></a>为欲诱化令住正法，<a id="a-G7"></a>然我实无如是恶业堕在青衣。</p>
  <p id="aG8">“我又示现阎浮提中而作教师，<a id="a-G9"></a>开化童蒙令住正法。</p>
  <p id="aGA">“我又示现于阎浮提入诸酒会博弈之处，<a id="a-GB"></a>示现种种胜负诤讼，<a id="a-GC"></a>为欲拔济彼诸众生，<a id="a-GD"></a>而我实无如是恶业，<a id="a-GE"></a>而诸众生皆谓我作如是之业。</p>
  <p id="aGF">“我又示现久住冢间，<a id="a-GG"></a>作大鹫身度诸飞鸟，<a id="a-GH"></a>而诸众生皆谓我是真实鹫身，<a id="a-GI"></a>然我久已离于是业，<a id="a-GJ"></a>为欲度彼诸鹫鸟故示现如是。</p>
  <p id="aGK">“我又示现阎浮提中作大长者，<a id="a-GL"></a>为欲安立无量众生住于正法。<a id="a-GM"></a>又复示作诸王、<a id="a-GN"></a>大臣、<a id="a-GO"></a>王子、<a id="a-GP"></a>辅相，<a id="a-GQ"></a>于是众中各为第一，<a id="a-GR"></a>为修正法故处王位。</p>
  <p id="aGS">“我又示现阎浮提中疫病劫起，<a id="a-GT"></a>多有众生为病所恼，<a id="a-GU"></a>先施医药，<a id="a-GV"></a>然后为说微妙正法，<a id="a-GW"></a>令其安住无上菩提，<a id="a-GX"></a>众人皆谓是病劫起。<a id="a-GY"></a>又复示现阎浮提中饥饿劫起，<a id="a-GZ"></a>随其所须供给饮食，<a id="a-Ga"></a>然后为说微妙正法，<a id="a-Gb"></a>令其安住无上菩提。<a id="a-Gc"></a>又复示现阎浮提中刀兵劫起，<a id="a-Gd"></a>即为说法，<a id="a-Ge"></a>令离怨害，<a id="a-Gf"></a>使得安住无上菩提。</p>
  <p id="aGg">“又复示现为计常者说无常想，<a id="a-Gh"></a>计乐想者为说苦想，<a id="a-Gi"></a>计我想者说无我想，<a id="a-Gj"></a>计净想者说不净想。<a id="a-Gk"></a>若有众生贪著三界，<a id="a-Gl"></a>即为说法令离是处。<a id="a-Gm"></a>度众生故，<a id="a-Gn"></a>为说无上微妙法药；<a id="a-Go"></a>为断一切烦恼树故，<a id="a-Gp"></a>种植无上法药之树；<a id="a-Gq"></a>为欲拔济诸外道故，<a id="a-Gr"></a>演说正法。<a id="a-Gs"></a>虽复示现为众生师，<a id="a-Gt"></a>而心初无众生师想。<a id="a-Gu"></a>为欲拔济诸下贱故，<a id="a-Gv"></a>现入其中而为说法，<a id="a-Gw"></a>非是恶业受是身也。</p>
  <p id="aGx">“如来正觉如是安住大般涅槃，<a id="a-Gy"></a>是故名为常住无变。<a id="a-Gz"></a>如阎浮提，<a id="a-H0"></a>东弗于逮、<a id="a-H1"></a>西瞿耶尼、<a id="a-H2"></a>北郁单越亦复如是。<a id="a-H3"></a>如四天下、<a id="a-H4"></a>三千大千世界亦尔。<a id="a-H5"></a>二十五有，<a id="a-H6"></a>如《首楞严经》中广说。<a id="a-H7"></a>以是故名大般涅槃。<a id="a-H8"></a>若有菩萨摩诃萨安住如是大般涅槃，<a id="a-H9"></a>能示如是神通变化而无所畏。</p>
  <p id="aHA">“迦葉，<a id="a-HB"></a>以是缘故，<a id="a-HC"></a>汝不应言罗睺罗者是佛之子。<a id="a-HD"></a>何以故？<a id="a-HE"></a>我于往昔无量劫中已离欲有，<a id="a-HF"></a>是故如来名曰常住，<a id="a-HG"></a>无有变易。<a id="a-HH"></a>”</p>
  <p id="aHI">迦葉复言：<a id="a-HJ"></a>“如来云何名曰常住？<a id="a-HK"></a>如佛言曰：<a id="a-HL"></a>‘如灯灭已，<a id="a-HM"></a>无有方所；<a id="a-HN"></a>如来亦尔，<a id="a-HO"></a>既灭度已，<a id="a-HP"></a>亦无方所。<a id="a-HQ"></a>’”</p>
  <p id="aHR">佛言：<a id="a-HS"></a>“迦葉，<a id="a-HT"></a>善男子，<a id="a-HU"></a>汝今不应作如是言：<a id="a-HV"></a>‘灯灭尽已，<a id="a-HW"></a>无有方所；<a id="a-HX"></a>如来亦尔，<a id="a-HY"></a>既灭度已，<a id="a-HZ"></a>无有方所。<a id="a-Ha"></a>’善男子，<a id="a-Hb"></a>譬如男女燃灯之时，<a id="a-Hc"></a>灯器大小悉满中油。<a id="a-Hd"></a>随有油在，<a id="a-He"></a>其明犹存；<a id="a-Hf"></a>若油尽已，<a id="a-Hg"></a>明亦俱尽。<a id="a-Hh"></a>其明灭者，<a id="a-Hi"></a>譬烦恼灭。<a id="a-Hj"></a>明虽灭尽，<a id="a-Hk"></a>灯器犹存；<a id="a-Hl"></a>如来亦尔，<a id="a-Hm"></a>烦恼虽灭，<a id="a-Hn"></a>法身常存。<a id="a-Ho"></a>善男子，<a id="a-Hp"></a>于意云何？<a id="a-Hq"></a>明与灯器为俱灭不？<a id="a-Hr"></a>”</p>
  <p id="aHs">迦葉答言：<a id="a-Ht"></a>“不也，<a id="a-Hu"></a>世尊。<a id="a-Hv"></a>虽不俱灭，<a id="a-Hw"></a>然是无常。<a id="a-Hx"></a>若以法身譬灯器者，<a id="a-Hy"></a>灯器无常，<a id="a-Hz"></a>法身亦尔，<a id="a-I0"></a>应是无常。<a id="a-I1"></a>”</p>
  <p id="aI2">“善男子，<a id="a-I3"></a>汝今不应作如是难，<a id="a-I4"></a>如世间言器。<a id="a-I5"></a>如来世尊无上法器，<a id="a-I6"></a>彼器无常，<a id="a-I7"></a>非如来也。<a id="a-I8"></a>一切法中，<a id="a-I9"></a>涅槃为常，<a id="a-IA"></a>如来体之，<a id="a-IB"></a>故名为常。</p>
  <p id="aIC">“复次，<a id="a-ID"></a>善男子，<a id="a-IE"></a>言灯灭者，<a id="a-IF"></a>是阿罗汉所证涅槃，<a id="a-IG"></a>以灭贪爱诸烦恼故，<a id="a-IH"></a>譬之灯灭。<a id="a-II"></a>阿那含者名曰有贪，<a id="a-IJ"></a>以有贪故，<a id="a-IK"></a>不得说言同于灯灭。<a id="a-IL"></a>是故我昔覆相说言喻如灯灭，<a id="a-IM"></a>非大涅槃同于灯灭。<a id="a-IN"></a>阿那含者，<a id="a-IO"></a>非数数来，<a id="a-IP"></a>又不还来二十五有，<a id="a-IQ"></a>更不复受臭身、<a id="a-IR"></a>虫身、<a id="a-IS"></a>食身、<a id="a-IT"></a>毒身，<a id="a-IU"></a>是则名为阿那含也。<a id="a-IV"></a>若更受身名为那含，<a id="a-IW"></a>不受身者名阿那含；<a id="a-IX"></a>有去来者名曰那含，<a id="a-IY"></a>无去来者名阿那含。<a id="a-IZ"></a>”</p>
 </body>
</html>