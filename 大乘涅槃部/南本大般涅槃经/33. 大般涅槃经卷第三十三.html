<!doctype html>
<html id="z3IBTc8Kt" data-ver="1890">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第三十三</h1>
  <h2 id="a2">迦葉菩萨品第二十四之三</h2>
  <p id="a3">“善男子，<a id="a-4"></a>智不具足，<a id="a-5"></a>凡有五事。<a id="a-6"></a>是人知已，<a id="a-7"></a>求近善友。<a id="a-8"></a>如是善友，<a id="a-9"></a>当观是人贪欲、<a id="a-A"></a>瞋恚、<a id="a-B"></a>愚痴、<a id="a-C"></a>思觉，<a id="a-D"></a>何者偏多。<a id="a-E"></a>若知是人贪欲多者，<a id="a-F"></a>即应为说不净观法，<a id="a-G"></a>瞋恚多者为说慈悲，<a id="a-H"></a>思觉多者教令数息，<a id="a-I"></a>著我多者当为分析十八界等。<a id="a-J"></a>是人闻已至心受持，<a id="a-K"></a>心受持已如法修行，<a id="a-L"></a>如法行已次第获得四念处观身、<a id="a-M"></a>受、<a id="a-N"></a>心、<a id="a-O"></a>法，<a id="a-P"></a>得是观已次第复观十二因缘，<a id="a-Q"></a>如是观已次得暖法。<a id="a-R"></a>”</p>
  <p id="aS">迦葉菩萨白佛言：<a id="a-T"></a>“世尊，<a id="a-U"></a>一切众生悉有暖法。<a id="a-V"></a>何以故？<a id="a-W"></a>如佛所说，<a id="a-X"></a>三法和合名为众生：<a id="a-Y"></a>一寿、<a id="a-Z"></a>二暖、<a id="a-a"></a>三识。<a id="a-b"></a>若从是义，<a id="a-c"></a>一切众生应先有暖，<a id="a-d"></a>云何如来说言暖法因善友生？<a id="a-e"></a>”</p>
  <p id="af">佛言：<a id="a-g"></a>“善男子，<a id="a-h"></a>如汝所问有暖法者，<a id="a-i"></a>一切众生至一阐提皆悉有之。<a id="a-j"></a>如我今者所说暖法，<a id="a-k"></a>要因方便然后乃得，<a id="a-l"></a>本无今有。<a id="a-m"></a>以是义故，<a id="a-n"></a>非诸众生一切先有。<a id="a-o"></a>是故汝今不应难言，<a id="a-p"></a>一切众生皆有暖法。<a id="a-q"></a>善男子，<a id="a-r"></a>如是暖法，<a id="a-s"></a>是色界法，<a id="a-t"></a>非欲界有。<a id="a-u"></a>若言一切众生有者，<a id="a-v"></a>欲界众生亦皆应有。<a id="a-w"></a>欲界无故，<a id="a-x"></a>当知一切不必悉有。<a id="a-y"></a>何以故？<a id="a-z"></a>我弟子有，<a id="a-10"></a>外道则无。<a id="a-11"></a>以是义故，<a id="a-12"></a>一切众生不必悉有。<a id="a-13"></a>善男子，<a id="a-14"></a>一切外道唯观六行，<a id="a-15"></a>我诸弟子具足十六行。<a id="a-16"></a>是十六行，<a id="a-17"></a>一切众生不必悉有。<a id="a-18"></a>”</p>
  <p id="a19">迦葉菩萨白佛言：<a id="a-1A"></a>“世尊，<a id="a-1B"></a>所言暖法，<a id="a-1C"></a>云何名暖？<a id="a-1D"></a>为自性暖？<a id="a-1E"></a>为他故暖？<a id="a-1F"></a>”</p>
  <p id="a1G">佛言：<a id="a-1H"></a>“善男子，<a id="a-1I"></a>如是暖法，<a id="a-1J"></a>自性是暖，<a id="a-1K"></a>非他故暖。<a id="a-1L"></a>”</p>
  <p id="a1M">迦葉菩萨言：<a id="a-1N"></a>“世尊，<a id="a-1O"></a>如来先说马师满宿无有暖法。<a id="a-1P"></a>何以故？<a id="a-1Q"></a>于三宝所无信心故，<a id="a-1R"></a>是故无暖。<a id="a-1S"></a>当知信心即是暖法。<a id="a-1T"></a>”</p>
  <p id="a1U">“善男子，<a id="a-1V"></a>信非暖法。<a id="a-1W"></a>何以故？<a id="a-1X"></a>因于信心后得暖故。<a id="a-1Y"></a>善男子，<a id="a-1Z"></a>夫暖法者即是智慧。<a id="a-1a"></a>何以故？<a id="a-1b"></a>观四谛故，<a id="a-1c"></a>是故名之为十六行，<a id="a-1d"></a>行即是智。<a id="a-1e"></a>善男子，<a id="a-1f"></a>如汝所问，<a id="a-1g"></a>何因缘故名为暖者？<a id="a-1h"></a>善男子，<a id="a-1i"></a>夫暖法者，<a id="a-1j"></a>即是八圣道之火相，<a id="a-1k"></a>故名为暖。<a id="a-1l"></a>善男子，<a id="a-1m"></a>譬如攒火，<a id="a-1n"></a>先有暖气，<a id="a-1o"></a>次有火生，<a id="a-1p"></a>后则烟出；<a id="a-1q"></a>是无漏道亦复如是，<a id="a-1r"></a>暖者即是十六行也，<a id="a-1s"></a>火者即是须陀洹果，<a id="a-1t"></a>烟者即是修道断结。<a id="a-1u"></a>”</p>
  <p id="a1v">迦葉菩萨复白佛言：<a id="a-1w"></a>“世尊，<a id="a-1x"></a>如是暖法，<a id="a-1y"></a>亦是有法，<a id="a-1z"></a>亦是有为。<a id="a-20"></a>是法报得色界五阴，<a id="a-21"></a>是故名有。<a id="a-22"></a>是因缘故复名有为。<a id="a-23"></a>若是有为，<a id="a-24"></a>云何能为无漏道相？<a id="a-25"></a>”</p>
  <p id="a26">佛言：<a id="a-27"></a>“善男子，<a id="a-28"></a>如是，<a id="a-29"></a>如是，<a id="a-2A"></a>如汝所说。<a id="a-2B"></a>善男子，<a id="a-2C"></a>如是暖法虽是有为有法，<a id="a-2D"></a>还能破坏有为有法，<a id="a-2E"></a>是故能为无漏道相。<a id="a-2F"></a>善男子，<a id="a-2G"></a>如人乘马亦爱亦策；<a id="a-2H"></a>暖心亦尔，<a id="a-2I"></a>爱故受生，<a id="a-2J"></a>厌故观行。<a id="a-2K"></a>是故虽复有法有为，<a id="a-2L"></a>而能与彼正道作相。<a id="a-2M"></a>得暖法人，<a id="a-2N"></a>七十三种，<a id="a-2O"></a>欲界十种，<a id="a-2P"></a>是人具足一切烦恼。<a id="a-2Q"></a>从断一分至于九分，<a id="a-2R"></a>如欲界初禅乃至无所有处亦复如是，<a id="a-2S"></a>是名七十三种。</p>
  <p id="a2T">“如是等人得暖法已，<a id="a-2U"></a>则不复能断于善根作五逆罪、<a id="a-2V"></a>犯四重禁。<a id="a-2W"></a>是人二种：<a id="a-2X"></a>一、<a id="a-2Y"></a>遇善友，<a id="a-2Z"></a>二、<a id="a-2a"></a>遇恶友。<a id="a-2b"></a>遇恶友者暂出还没，<a id="a-2c"></a>遇善友者遍观四方。<a id="a-2d"></a>观四方者即是顶法。<a id="a-2e"></a>是法虽复性是五阴，<a id="a-2f"></a>亦缘四谛，<a id="a-2g"></a>是故得名遍观四方。<a id="a-2h"></a>得顶法已，<a id="a-2i"></a>次得忍法。<a id="a-2j"></a>是忍亦尔，<a id="a-2k"></a>性亦五阴，<a id="a-2l"></a>亦缘四谛。<a id="a-2m"></a>是人次得世第一法。<a id="a-2n"></a>是法虽复性是五阴，<a id="a-2o"></a>亦缘四谛。<a id="a-2p"></a>是人次第得苦法忍。<a id="a-2q"></a>忍性是慧，<a id="a-2r"></a>缘于一谛。<a id="a-2s"></a>如是忍法缘一谛已，<a id="a-2t"></a>乃至见断烦恼得须陀洹果，<a id="a-2u"></a>是名第四遍观四方。<a id="a-2v"></a>四方者即是四谛。<a id="a-2w"></a>”</p>
  <p id="a2x">迦葉菩萨白佛言：<a id="a-2y"></a>“世尊，<a id="a-2z"></a>如佛先说，<a id="a-30"></a>须陀洹人所断烦恼，<a id="a-31"></a>犹如纵广四十里水，<a id="a-32"></a>其余在者如一毛渧，<a id="a-33"></a>此中云何说断三结名须陀洹：<a id="a-34"></a>一者、<a id="a-35"></a>我见，<a id="a-36"></a>二者、<a id="a-37"></a>非因见因，<a id="a-38"></a>三者、<a id="a-39"></a>疑网？<a id="a-3A"></a>世尊，<a id="a-3B"></a>何因缘故名须陀洹遍观四方？<a id="a-3C"></a>复何因缘名须陀洹？<a id="a-3D"></a>复何因缘说须陀洹喻以[魚+昔]鱼？<a id="a-3E"></a>”</p>
  <p id="a3F">佛言：<a id="a-3G"></a>“善男子，<a id="a-3H"></a>须陀洹人虽复能断无量烦恼，<a id="a-3I"></a>此三重故亦摄一切须陀洹人所断结故。<a id="a-3J"></a>善男子，<a id="a-3K"></a>譬如大王出游巡时，<a id="a-3L"></a>虽有四兵，<a id="a-3M"></a>世人俱言王来王去。<a id="a-3N"></a>何以故？<a id="a-3O"></a>世间重故。<a id="a-3P"></a>是三烦恼亦复如是。<a id="a-3Q"></a>何因缘故名之为重？<a id="a-3R"></a>一切众生常所起故，<a id="a-3S"></a>微难识故，<a id="a-3T"></a>故名为重。<a id="a-3U"></a>如是三结难可断故，<a id="a-3V"></a>能为一切烦恼因故，<a id="a-3W"></a>是三对治之怨敌故，<a id="a-3X"></a>谓戒、<a id="a-3Y"></a>定、<a id="a-3Z"></a>慧。<a id="a-3a"></a>善男子，<a id="a-3b"></a>有诸众生闻须陀洹能断如是无量烦恼，<a id="a-3c"></a>则生退心。<a id="a-3d"></a>便作是言：<a id="a-3e"></a>‘众生云何能断如是无量烦恼？<a id="a-3f"></a>’是故如来方便说三。</p>
  <p id="a3g">“如汝所问，<a id="a-3h"></a>何因缘故，<a id="a-3i"></a>须陀洹人喻观四方？<a id="a-3j"></a>善男子，<a id="a-3k"></a>须陀洹人观于四谛获得四事：<a id="a-3l"></a>一者、<a id="a-3m"></a>住坚固道，<a id="a-3n"></a>二者、<a id="a-3o"></a>能遍观察，<a id="a-3p"></a>三者、<a id="a-3q"></a>能如实见，<a id="a-3r"></a>四者、<a id="a-3s"></a>能坏大怨。<a id="a-3t"></a>坚固道者，<a id="a-3u"></a>是须陀洹所有五根无能动者，<a id="a-3v"></a>是故名为住坚固道。<a id="a-3w"></a>能遍观者，<a id="a-3x"></a>悉能呵责内外烦恼。<a id="a-3y"></a>如实见者即是忍智。<a id="a-3z"></a>坏大怨者谓四颠倒。</p>
  <p id="a40">“如汝所问，<a id="a-41"></a>何因缘故，<a id="a-42"></a>名须陀洹者？<a id="a-43"></a>善男子，<a id="a-44"></a>须名无漏，<a id="a-45"></a>陀洹名修习，<a id="a-46"></a>修习无漏故名须陀洹。<a id="a-47"></a>善男子，<a id="a-48"></a>复有须者名流，<a id="a-49"></a>流有二种：<a id="a-4A"></a>一者、<a id="a-4B"></a>顺流，<a id="a-4C"></a>二者、<a id="a-4D"></a>逆流。<a id="a-4E"></a>以逆流故名须陀洹。<a id="a-4F"></a>”</p>
  <p id="a4G">迦葉菩萨言：<a id="a-4H"></a>“世尊，<a id="a-4I"></a>若从是义，<a id="a-4J"></a>何因缘故，<a id="a-4K"></a>斯陀含人、<a id="a-4L"></a>阿那含人、<a id="a-4M"></a>阿罗汉人不得名为须陀洹耶？<a id="a-4N"></a>”</p>
  <p id="a4O">“善男子，<a id="a-4P"></a>从须陀洹乃至诸佛，<a id="a-4Q"></a>亦得名为须陀洹。<a id="a-4R"></a>若斯陀含乃至诸佛无须陀洹，<a id="a-4S"></a>云何得名斯陀含乃至佛？<a id="a-4T"></a>一切众生名有二种：<a id="a-4U"></a>一者、<a id="a-4V"></a>旧，<a id="a-4W"></a>二者、<a id="a-4X"></a>客。<a id="a-4Y"></a>凡夫之时有世名字，<a id="a-4Z"></a>既得道已更为立名，<a id="a-4a"></a>名须陀洹。<a id="a-4b"></a>以先得故名须陀洹，<a id="a-4c"></a>以后得故名斯陀含，<a id="a-4d"></a>是人亦名须陀洹，<a id="a-4e"></a>亦名斯陀含，<a id="a-4f"></a>乃至佛亦复如是。<a id="a-4g"></a>善男子，<a id="a-4h"></a>流有二种：<a id="a-4i"></a>一者、<a id="a-4j"></a>解脱，<a id="a-4k"></a>二者、<a id="a-4l"></a>涅槃。<a id="a-4m"></a>一切圣人皆有是二，<a id="a-4n"></a>亦可得名须陀洹，<a id="a-4o"></a>亦名斯陀含，<a id="a-4p"></a>乃至佛亦复如是。<a id="a-4q"></a>善男子，<a id="a-4r"></a>须陀洹者亦名菩萨。<a id="a-4s"></a>何以故？<a id="a-4t"></a>菩萨者即是尽智及无生智，<a id="a-4u"></a>须陀洹人亦复求索如是二智，<a id="a-4v"></a>是故当知须陀洹人得名菩萨。<a id="a-4w"></a>须陀洹人亦得名觉。<a id="a-4x"></a>何以故？<a id="a-4y"></a>正觉见道断烦恼故，<a id="a-4z"></a>正觉因果故，<a id="a-50"></a>正觉共道及不共道故。<a id="a-51"></a>斯陀含乃至阿罗汉亦复如是。<a id="a-52"></a>善男子，<a id="a-53"></a>是须陀洹凡有二种：<a id="a-54"></a>一者、<a id="a-55"></a>利根，<a id="a-56"></a>二者、<a id="a-57"></a>钝根。<a id="a-58"></a>钝根之人人天七返，<a id="a-59"></a>是钝根人复有五种，<a id="a-5A"></a>或有六返五四三二；<a id="a-5B"></a>利根之人，<a id="a-5C"></a>现在获得须陀洹果至阿罗汉果。</p>
  <p id="a5D">“善男子，<a id="a-5E"></a>如汝所问，<a id="a-5F"></a>何因缘故须陀洹人喻以[魚+昔]鱼？<a id="a-5G"></a>善男子，<a id="a-5H"></a>[魚+昔]鱼有四事：<a id="a-5I"></a>一者、<a id="a-5J"></a>骨细故轻，<a id="a-5K"></a>二者、<a id="a-5L"></a>有翅故轻，<a id="a-5M"></a>三者、<a id="a-5N"></a>乐见光明，<a id="a-5O"></a>四者、<a id="a-5P"></a>衔物坚持。<a id="a-5Q"></a>须陀洹人亦有四事，<a id="a-5R"></a>言骨细者喻烦恼微，<a id="a-5S"></a>言有翅者喻奢摩他、<a id="a-5T"></a>毗婆舍那，<a id="a-5U"></a>乐见光明喻于见道，<a id="a-5V"></a>衔物坚持喻闻如来说无常、<a id="a-5W"></a>苦、<a id="a-5X"></a>无我、<a id="a-5Y"></a>不净坚持不舍。<a id="a-5Z"></a>犹如魔王化作佛像，<a id="a-5a"></a>首罗长者见已心惊。<a id="a-5b"></a>魔见长者其心动已，<a id="a-5c"></a>即语长者：<a id="a-5d"></a>‘我先所说四真谛者，<a id="a-5e"></a>是说不真。<a id="a-5f"></a>今当为汝更说五谛、<a id="a-5g"></a>六阴、<a id="a-5h"></a>十三入、<a id="a-5i"></a>十九界。<a id="a-5j"></a>’长者闻已，<a id="a-5k"></a>寻观法相都无此理，<a id="a-5l"></a>是故坚持其心不动。<a id="a-5m"></a>”</p>
  <p id="a5n">迦葉菩萨白佛言：<a id="a-5o"></a>“世尊，<a id="a-5p"></a>是须陀洹，<a id="a-5q"></a>先得道故名须陀洹，<a id="a-5r"></a>以初果故名须陀洹。<a id="a-5s"></a>若先得道名须陀洹者，<a id="a-5t"></a>得苦法忍时，<a id="a-5u"></a>何故不得名须陀洹，<a id="a-5v"></a>乃名为向？<a id="a-5w"></a>若以初果名须陀洹，<a id="a-5x"></a>外道之人先断烦恼至无所有处，<a id="a-5y"></a>修无漏道得阿那含果，<a id="a-5z"></a>何故不名为须陀洹？<a id="a-60"></a>”</p>
  <p id="a61">“善男子，<a id="a-62"></a>以初果故名须陀洹。<a id="a-63"></a>如汝所问，<a id="a-64"></a>外道之人先断烦恼至无所有处，<a id="a-65"></a>修无漏道得阿那含，<a id="a-66"></a>何故不名须陀洹者？<a id="a-67"></a>善男子，<a id="a-68"></a>以初果故名须陀洹，<a id="a-69"></a>是人尔时具足八智及十六行。<a id="a-6A"></a>”</p>
  <p id="a6B">迦葉言：<a id="a-6C"></a>“世尊，<a id="a-6D"></a>得阿那含人亦复如是，<a id="a-6E"></a>亦得八智，<a id="a-6F"></a>具十六行，<a id="a-6G"></a>何故不得名须陀洹？<a id="a-6H"></a>”</p>
  <p id="a6I">“善男子，<a id="a-6J"></a>有漏十六行有二种：<a id="a-6K"></a>一者、<a id="a-6L"></a>共，<a id="a-6M"></a>二者、<a id="a-6N"></a>不共。<a id="a-6O"></a>无漏十六行亦有二种：<a id="a-6P"></a>一者、<a id="a-6Q"></a>向果，<a id="a-6R"></a>二者、<a id="a-6S"></a>得果。<a id="a-6T"></a>八智亦二：<a id="a-6U"></a>一者、<a id="a-6V"></a>向果，<a id="a-6W"></a>二者、<a id="a-6X"></a>得果。<a id="a-6Y"></a>须陀洹人舍共十六行，<a id="a-6Z"></a>得不共十六行，<a id="a-6a"></a>舍向果八智，<a id="a-6b"></a>得果八智。<a id="a-6c"></a>阿那含人即不如是，<a id="a-6d"></a>是故初果名须陀洹。<a id="a-6e"></a>善男子，<a id="a-6f"></a>须陀洹人缘于四谛，<a id="a-6g"></a>阿那含人唯缘一谛，<a id="a-6h"></a>是故初果名须陀洹，<a id="a-6i"></a>以是因缘喻以[魚+昔]鱼。<a id="a-6j"></a>遍观已行者即是斯陀含，<a id="a-6k"></a>系心修道，<a id="a-6l"></a>为断贪欲、<a id="a-6m"></a>瞋、<a id="a-6n"></a>痴、<a id="a-6o"></a>憍慢；<a id="a-6p"></a>如彼[魚+昔]鱼遍观方已，<a id="a-6q"></a>为食故行。<a id="a-6r"></a>行已复住，<a id="a-6s"></a>喻阿那含得食已住。<a id="a-6t"></a>是阿那含凡有二种：<a id="a-6u"></a>一者、<a id="a-6v"></a>现在得阿那含，<a id="a-6w"></a>进修即得阿罗汉果；<a id="a-6x"></a>二者、<a id="a-6y"></a>贪著色界、<a id="a-6z"></a>无色界中寂静三昧，<a id="a-70"></a>是人不受欲界身故名阿那含。<a id="a-71"></a>是阿那含复有五种：<a id="a-72"></a>一者、<a id="a-73"></a>中般涅槃，<a id="a-74"></a>二者、<a id="a-75"></a>受身般涅槃，<a id="a-76"></a>三者、<a id="a-77"></a>行般涅槃，<a id="a-78"></a>四者、<a id="a-79"></a>无行般涅槃，<a id="a-7A"></a>五者、<a id="a-7B"></a>上流般涅槃。<a id="a-7C"></a>复有六种：<a id="a-7D"></a>五种如上，<a id="a-7E"></a>六、<a id="a-7F"></a>现在般涅槃。<a id="a-7G"></a>复有七种：<a id="a-7H"></a>六种如上，<a id="a-7I"></a>七、<a id="a-7J"></a>无色界般涅槃。<a id="a-7K"></a>行般涅槃复有二种：<a id="a-7L"></a>或受二身，<a id="a-7M"></a>或受四身。<a id="a-7N"></a>若受二身，<a id="a-7O"></a>是名利根；<a id="a-7P"></a>若受四身，<a id="a-7Q"></a>是名钝根。<a id="a-7R"></a>复有二种：<a id="a-7S"></a>一者、<a id="a-7T"></a>精进无自在定，<a id="a-7U"></a>二者、<a id="a-7V"></a>懈怠有自在定。<a id="a-7W"></a>复有二种：<a id="a-7X"></a>一者、<a id="a-7Y"></a>具精进、<a id="a-7Z"></a>定，<a id="a-7a"></a>二者、<a id="a-7b"></a>不具是二。<a id="a-7c"></a>善男子，<a id="a-7d"></a>欲、<a id="a-7e"></a>色众生有二种业：<a id="a-7f"></a>一者、<a id="a-7g"></a>作业，<a id="a-7h"></a>二、<a id="a-7i"></a>受生业。<a id="a-7j"></a>中涅槃者，<a id="a-7k"></a>唯有作业，<a id="a-7l"></a>无受生业，<a id="a-7m"></a>是故于中而般涅槃；<a id="a-7n"></a>舍欲界身，<a id="a-7o"></a>未至色界，<a id="a-7p"></a>以利根故于中涅槃。<a id="a-7q"></a>是中涅槃阿那含人有四种心：<a id="a-7r"></a>一者、<a id="a-7s"></a>非学非无学，<a id="a-7t"></a>二者、<a id="a-7u"></a>学，<a id="a-7v"></a>三者、<a id="a-7w"></a>无学，<a id="a-7x"></a>四者、<a id="a-7y"></a>非学非无学。<a id="a-7z"></a>入于涅槃，<a id="a-80"></a>云何复名中般涅槃？<a id="a-81"></a>善男子，<a id="a-82"></a>是阿那含四种心中，<a id="a-83"></a>二是涅槃，<a id="a-84"></a>二非涅槃，<a id="a-85"></a>是故名为中般涅槃。<a id="a-86"></a>受身涅槃复有二种：<a id="a-87"></a>一者、<a id="a-88"></a>作业，<a id="a-89"></a>二者、<a id="a-8A"></a>生业。<a id="a-8B"></a>是人舍欲界身，<a id="a-8C"></a>受色界身，<a id="a-8D"></a>精勤修道，<a id="a-8E"></a>尽其寿命入于涅槃。<a id="a-8F"></a>”</p>
  <p id="a8G">迦葉菩萨言：<a id="a-8H"></a>“世尊，<a id="a-8I"></a>若言尽命入涅槃者，<a id="a-8J"></a>云何而言受身涅槃？<a id="a-8K"></a>”</p>
  <p id="a8L">佛言：<a id="a-8M"></a>“善男子，<a id="a-8N"></a>是人受身然后乃断三界烦恼，<a id="a-8O"></a>是故名为受身涅槃。<a id="a-8P"></a>善男子，<a id="a-8Q"></a>行般涅槃者常修行道，<a id="a-8R"></a>以有为三昧力故，<a id="a-8S"></a>能断烦恼入于涅槃，<a id="a-8T"></a>是名行般涅槃。<a id="a-8U"></a>无行般涅槃者，<a id="a-8V"></a>是人定知当得涅槃是故懈怠，<a id="a-8W"></a>亦以有为三昧力故，<a id="a-8X"></a>寿尽则得入于涅槃，<a id="a-8Y"></a>是名无行般涅槃。<a id="a-8Z"></a>上流般涅槃者，<a id="a-8a"></a>若有人得第四禅已，<a id="a-8b"></a>是人生于初禅爱心，<a id="a-8c"></a>以是因缘退生初禅。<a id="a-8d"></a>是有二流：<a id="a-8e"></a>一、<a id="a-8f"></a>烦恼流，<a id="a-8g"></a>二者、<a id="a-8h"></a>道流。<a id="a-8i"></a>以道流故，<a id="a-8j"></a>是人寿尽生二禅爱，<a id="a-8k"></a>以爱因缘生于二禅，<a id="a-8l"></a>至第四禅亦复如是。<a id="a-8m"></a>是四禅中复有二种：<a id="a-8n"></a>一者、<a id="a-8o"></a>入无色界，<a id="a-8p"></a>二者、<a id="a-8q"></a>入五净居。<a id="a-8r"></a>如是二人，<a id="a-8s"></a>一乐三昧，<a id="a-8t"></a>二乐智慧。<a id="a-8u"></a>乐智慧者入五净居，<a id="a-8v"></a>乐三昧者入无色界。<a id="a-8w"></a>如是二人：<a id="a-8x"></a>一者、<a id="a-8y"></a>修第四禅有五阶差，<a id="a-8z"></a>二者、<a id="a-90"></a>不修。<a id="a-91"></a>云何为五？<a id="a-92"></a>下、<a id="a-93"></a>中、<a id="a-94"></a>上、<a id="a-95"></a>上中、<a id="a-96"></a>上上。<a id="a-97"></a>修上上者处无小天，<a id="a-98"></a>修上中者处善见天，<a id="a-99"></a>修上品者处善可见天，<a id="a-9A"></a>修中品者处无热天，<a id="a-9B"></a>修下品者处少广天。<a id="a-9C"></a>如是二人，<a id="a-9D"></a>一乐论议，<a id="a-9E"></a>二乐寂静。<a id="a-9F"></a>乐寂静者入无色界，<a id="a-9G"></a>乐论议者处五净居。<a id="a-9H"></a>复有二种：<a id="a-9I"></a>一者、<a id="a-9J"></a>修熏禅，<a id="a-9K"></a>二者、<a id="a-9L"></a>不修熏禅。<a id="a-9M"></a>修熏禅者入五净居，<a id="a-9N"></a>不修熏禅者生无色界，<a id="a-9O"></a>尽其寿命而般涅槃，<a id="a-9P"></a>是名上流般涅槃。<a id="a-9Q"></a>若欲入于无色界者，<a id="a-9R"></a>即不能修四禅五差。<a id="a-9S"></a>若修五差，<a id="a-9T"></a>则能呵责无色界定。<a id="a-9U"></a>”</p>
  <p id="a9V">迦葉菩萨白佛言：<a id="a-9W"></a>“世尊，<a id="a-9X"></a>中涅槃者则是利根。<a id="a-9Y"></a>若利根者，<a id="a-9Z"></a>何不现在入涅槃耶？<a id="a-9a"></a>何故欲界有中涅槃，<a id="a-9b"></a>色界则无？<a id="a-9c"></a>”</p>
  <p id="a9d">佛言：<a id="a-9e"></a>“善男子，<a id="a-9f"></a>是人现在四大羸劣不能修道。<a id="a-9g"></a>虽有比丘四大康健，<a id="a-9h"></a>无有房舍、<a id="a-9i"></a>饮食、<a id="a-9j"></a>衣服、<a id="a-9k"></a>卧具、<a id="a-9l"></a>医药，<a id="a-9m"></a>众缘不具，<a id="a-9n"></a>是故不得现在涅槃。<a id="a-9o"></a>善男子，<a id="a-9p"></a>我昔一时在舍卫国阿那邠低精舍，<a id="a-9q"></a>有一比丘来至我所，<a id="a-9r"></a>作如是言：<a id="a-9s"></a>‘世尊，<a id="a-9t"></a>我常修道，<a id="a-9u"></a>而不能得须陀洹果至阿罗汉果。<a id="a-9v"></a>’我时即告阿难言：<a id="a-9w"></a>‘汝今当为是比丘具诸所须。<a id="a-9x"></a>’尔时，<a id="a-9y"></a>阿难将是比丘至祇陀林，<a id="a-9z"></a>与好房舍。<a id="a-A0"></a>是时比丘语阿难言：<a id="a-A1"></a>‘大德，<a id="a-A2"></a>唯愿为我庄严房舍，<a id="a-A3"></a>净洁修治，<a id="a-A4"></a>七宝严丽，<a id="a-A5"></a>悬缯幡盖。<a id="a-A6"></a>’阿难言：<a id="a-A7"></a>‘世间贫者乃名沙门，<a id="a-A8"></a>我当云何能办是事？<a id="a-A9"></a>’是比丘言：<a id="a-AA"></a>‘大德，<a id="a-AB"></a>若能为我作者善。<a id="a-AC"></a>若不能者，<a id="a-AD"></a>我当还往至世尊所。<a id="a-AE"></a>’尔时，<a id="a-AF"></a>阿难即往佛所，<a id="a-AG"></a>作如是言：<a id="a-AH"></a>‘世尊，<a id="a-AI"></a>向者比丘，<a id="a-AJ"></a>从我求索种种庄严七宝幡盖，<a id="a-AK"></a>不审是事当云何耶？<a id="a-AL"></a>’我于尔时复告阿难：<a id="a-AM"></a>‘汝今还去，<a id="a-AN"></a>随比丘意，<a id="a-AO"></a>所须之物为办具之。<a id="a-AP"></a>’尔时，<a id="a-AQ"></a>阿难即还房中，<a id="a-AR"></a>为是比丘事事具办。<a id="a-AS"></a>比丘得已，<a id="a-AT"></a>系念修道，<a id="a-AU"></a>不久即得须陀洹果至阿罗汉果。<a id="a-AV"></a>善男子，<a id="a-AW"></a>无量众生应入涅槃，<a id="a-AX"></a>以所乏故，<a id="a-AY"></a>妨乱其心，<a id="a-AZ"></a>是故不得。<a id="a-Aa"></a>善男子，<a id="a-Ab"></a>复有众生多喜教化，<a id="a-Ac"></a>其心匆务不能得定，<a id="a-Ad"></a>是故不得现在涅槃。</p>
  <p id="aAe">“善男子，<a id="a-Af"></a>如汝所问，<a id="a-Ag"></a>何因缘故，<a id="a-Ah"></a>舍欲界身有中涅槃，<a id="a-Ai"></a>色界无者？<a id="a-Aj"></a>善男子，<a id="a-Ak"></a>是人观于欲界烦恼因缘有二：<a id="a-Al"></a>一者、<a id="a-Am"></a>内，<a id="a-An"></a>二者、<a id="a-Ao"></a>外。<a id="a-Ap"></a>而色界中无外因缘。<a id="a-Aq"></a>欲界复有二种爱心：<a id="a-Ar"></a>一者、<a id="a-As"></a>欲爱，<a id="a-At"></a>二者、<a id="a-Au"></a>食爱。<a id="a-Av"></a>观是二爱至心呵责，<a id="a-Aw"></a>既呵责已得入涅槃。<a id="a-Ax"></a>是欲界中能得呵责诸粗烦恼，<a id="a-Ay"></a>所谓悭贪、<a id="a-Az"></a>瞋、<a id="a-B0"></a>妒、<a id="a-B1"></a>无惭无愧，<a id="a-B2"></a>以是因缘能得涅槃。<a id="a-B3"></a>又欲界道其性勇健。<a id="a-B4"></a>何以故？<a id="a-B5"></a>得四果故。<a id="a-B6"></a>是故欲界有中涅槃，<a id="a-B7"></a>色界中无。</p>
  <p id="aB8">“善男子，<a id="a-B9"></a>中涅槃者凡有三种，<a id="a-BA"></a>谓上中下。<a id="a-BB"></a>上者，<a id="a-BC"></a>舍身未离欲界，<a id="a-BD"></a>便得涅槃。<a id="a-BE"></a>中者，<a id="a-BF"></a>始离欲界，<a id="a-BG"></a>未至色界，<a id="a-BH"></a>便得涅槃。<a id="a-BI"></a>下者，<a id="a-BJ"></a>离欲界已，<a id="a-BK"></a>至色界边，<a id="a-BL"></a>乃得涅槃。<a id="a-BM"></a>喻以[魚+昔]鱼得食已住，<a id="a-BN"></a>是人亦尔。<a id="a-BO"></a>云何名住？<a id="a-BP"></a>处在色界及无色界得受身故，<a id="a-BQ"></a>是故名住。<a id="a-BR"></a>不受欲界人、<a id="a-BS"></a>天、<a id="a-BT"></a>地狱、<a id="a-BU"></a>畜生、<a id="a-BV"></a>饿鬼，<a id="a-BW"></a>是故名住。<a id="a-BX"></a>已断无量诸烦恼结余少在故，<a id="a-BY"></a>是故名住。<a id="a-BZ"></a>复何因缘名之为住？<a id="a-Ba"></a>终不造作共凡夫事，<a id="a-Bb"></a>是故名住。<a id="a-Bc"></a>自无所畏，<a id="a-Bd"></a>不令他畏，<a id="a-Be"></a>是故名住。<a id="a-Bf"></a>远离二爱、<a id="a-Bg"></a>悭贪、<a id="a-Bh"></a>瞋恚，<a id="a-Bi"></a>是故名住。</p>
  <p id="aBj">“善男子，<a id="a-Bk"></a>到彼岸者喻阿罗汉、<a id="a-Bl"></a>辟支佛、<a id="a-Bm"></a>菩萨、<a id="a-Bn"></a>佛，<a id="a-Bo"></a>犹如神龟水陆俱行。<a id="a-Bp"></a>何因缘故喻之以龟？<a id="a-Bq"></a>善藏五根故。<a id="a-Br"></a>是阿罗汉乃至诸佛亦复如是，<a id="a-Bs"></a>善覆五根，<a id="a-Bt"></a>是故喻龟。<a id="a-Bu"></a>言水陆者，<a id="a-Bv"></a>水喻世间，<a id="a-Bw"></a>陆喻出世。<a id="a-Bx"></a>是诸圣等亦复如是，<a id="a-By"></a>能观一切恶烦恼故到于彼岸，<a id="a-Bz"></a>是故喻以水陆俱行。</p>
  <p id="aC0">“善男子，<a id="a-C1"></a>如恒河中七种众生，<a id="a-C2"></a>虽有鱼龟之名，<a id="a-C3"></a>不离于水；<a id="a-C4"></a>如是微妙大涅槃中，<a id="a-C5"></a>从一阐提上至诸佛虽有异名，<a id="a-C6"></a>然亦不离于佛性水。<a id="a-C7"></a>善男子，<a id="a-C8"></a>是七众生，<a id="a-C9"></a>若善法、<a id="a-CA"></a>若不善法、<a id="a-CB"></a>若方便道、<a id="a-CC"></a>若解脱道、<a id="a-CD"></a>若次第道、<a id="a-CE"></a>若因若果，<a id="a-CF"></a>悉是佛性。<a id="a-CG"></a>是名如来随自意语。<a id="a-CH"></a>”</p>
  <p id="aCI">迦葉菩萨言：<a id="a-CJ"></a>“世尊，<a id="a-CK"></a>若有因则有果，<a id="a-CL"></a>若无因则无果。<a id="a-CM"></a>涅槃名果，<a id="a-CN"></a>常故无因，<a id="a-CO"></a>若无因者，<a id="a-CP"></a>云何名果？<a id="a-CQ"></a>而是涅槃，<a id="a-CR"></a>亦名沙门，<a id="a-CS"></a>名沙门果，<a id="a-CT"></a>云何沙门？<a id="a-CU"></a>云何沙门果？<a id="a-CV"></a>”</p>
  <p id="aCW">“善男子，<a id="a-CX"></a>一切世间有七种果：<a id="a-CY"></a>一者、<a id="a-CZ"></a>方便果，<a id="a-Ca"></a>二者、<a id="a-Cb"></a>报恩果，<a id="a-Cc"></a>三者、<a id="a-Cd"></a>亲近果，<a id="a-Ce"></a>四者、<a id="a-Cf"></a>余残果，<a id="a-Cg"></a>五者、<a id="a-Ch"></a>平等果，<a id="a-Ci"></a>六者、<a id="a-Cj"></a>果报果，<a id="a-Ck"></a>七者、<a id="a-Cl"></a>远离果。<a id="a-Cm"></a>方便果者，<a id="a-Cn"></a>如世间人秋多收谷，<a id="a-Co"></a>咸相谓言得方便果。<a id="a-Cp"></a>方便果者名业行果，<a id="a-Cq"></a>如是果者有二种因：<a id="a-Cr"></a>一者、<a id="a-Cs"></a>近因，<a id="a-Ct"></a>二者、<a id="a-Cu"></a>远因。<a id="a-Cv"></a>近因者所谓种子，<a id="a-Cw"></a>远因者谓水粪人功。<a id="a-Cx"></a>是名方便果。<a id="a-Cy"></a>报恩果者，<a id="a-Cz"></a>如世间人供养父母，<a id="a-D0"></a>父母咸言：<a id="a-D1"></a>‘我今已得恩养之果。<a id="a-D2"></a>’子能报恩，<a id="a-D3"></a>名之为果。<a id="a-D4"></a>如是果者，<a id="a-D5"></a>因亦二种：<a id="a-D6"></a>一者、<a id="a-D7"></a>近因，<a id="a-D8"></a>二者、<a id="a-D9"></a>远因。<a id="a-DA"></a>近者即是父母过去纯善之业，<a id="a-DB"></a>远者即是所生孝子。<a id="a-DC"></a>是名报恩果。<a id="a-DD"></a>亲近果者，<a id="a-DE"></a>譬如有人亲近善友，<a id="a-DF"></a>或得须陀洹果至阿罗汉果。<a id="a-DG"></a>是人唱言：<a id="a-DH"></a>‘我今已得亲近果报。<a id="a-DI"></a>’如是果者，<a id="a-DJ"></a>因有二种：<a id="a-DK"></a>一者、<a id="a-DL"></a>近因，<a id="a-DM"></a>二者、<a id="a-DN"></a>远因。<a id="a-DO"></a>近者信心，<a id="a-DP"></a>远者善友。<a id="a-DQ"></a>是名亲近果。<a id="a-DR"></a>余残果者，<a id="a-DS"></a>如因不杀，<a id="a-DT"></a>得第三身，<a id="a-DU"></a>延年益寿，<a id="a-DV"></a>是名残果。<a id="a-DW"></a>如是果者有二种因：<a id="a-DX"></a>一者、<a id="a-DY"></a>近因，<a id="a-DZ"></a>二者、<a id="a-Da"></a>远因。<a id="a-Db"></a>近者即是身口意净，<a id="a-Dc"></a>远者即是延年益寿。<a id="a-Dd"></a>是名残果。<a id="a-De"></a>平等果者，<a id="a-Df"></a>谓世界器。<a id="a-Dg"></a>如是果者亦二种因：<a id="a-Dh"></a>一者、<a id="a-Di"></a>近因，<a id="a-Dj"></a>二者、<a id="a-Dk"></a>远因。<a id="a-Dl"></a>近因者所谓众生修十善业，<a id="a-Dm"></a>远因者所谓三灾。<a id="a-Dn"></a>是名平等果。<a id="a-Do"></a>果报果者，<a id="a-Dp"></a>如人获得清净身已，<a id="a-Dq"></a>修身口意清净之业，<a id="a-Dr"></a>是人便说我得果报果。<a id="a-Ds"></a>如是果者，<a id="a-Dt"></a>因有二种：<a id="a-Du"></a>一者、<a id="a-Dv"></a>近因，<a id="a-Dw"></a>二者、<a id="a-Dx"></a>远因。<a id="a-Dy"></a>近因者所谓现在身口意净，<a id="a-Dz"></a>远因者所谓过去身口意净。<a id="a-E0"></a>是名果报果。<a id="a-E1"></a>远离果者即是涅槃，<a id="a-E2"></a>离诸烦恼一切善业。<a id="a-E3"></a>是涅槃因，<a id="a-E4"></a>复有二种：<a id="a-E5"></a>一者、<a id="a-E6"></a>近因，<a id="a-E7"></a>二者、<a id="a-E8"></a>远因。<a id="a-E9"></a>近者即是三解脱门，<a id="a-EA"></a>远因者即无量世所修善法。</p>
  <p id="aEB">“善男子，<a id="a-EC"></a>如世间法或说生因，<a id="a-ED"></a>或说了因；<a id="a-EE"></a>出世之法亦复如是，<a id="a-EF"></a>亦说生因，<a id="a-EG"></a>亦说了因。<a id="a-EH"></a>善男子，<a id="a-EI"></a>三解脱门、<a id="a-EJ"></a>三十七品，<a id="a-EK"></a>能为一切烦恼作不生生因，<a id="a-EL"></a>亦为涅槃而作了因。<a id="a-EM"></a>善男子，<a id="a-EN"></a>远离烦恼则得了了见于涅槃，<a id="a-EO"></a>是故涅槃唯有了因，<a id="a-EP"></a>无有生因。</p>
  <p id="aEQ">“善男子，<a id="a-ER"></a>如汝所问，<a id="a-ES"></a>云何沙门？<a id="a-ET"></a>云何沙门果者？<a id="a-EU"></a>善男子，<a id="a-EV"></a>沙门那者，<a id="a-EW"></a>即八正道；<a id="a-EX"></a>沙门果者，<a id="a-EY"></a>从道毕竟永断一切贪瞋痴等，<a id="a-EZ"></a>是名沙门、<a id="a-Ea"></a>沙门果。<a id="a-Eb"></a>”</p>
  <p id="aEc">迦葉菩萨言：<a id="a-Ed"></a>“世尊，<a id="a-Ee"></a>何因缘故八正道者名沙门那？<a id="a-Ef"></a>”</p>
  <p id="aEg">“善男子，<a id="a-Eh"></a>世言沙门，<a id="a-Ei"></a>名乏那者名道。<a id="a-Ej"></a>如是道者，<a id="a-Ek"></a>断一切乏，<a id="a-El"></a>断一切道，<a id="a-Em"></a>以是义故，<a id="a-En"></a>名八正道为沙门那。<a id="a-Eo"></a>从是道中获得果故，<a id="a-Ep"></a>名沙门果。<a id="a-Eq"></a>善男子，<a id="a-Er"></a>又沙门那者，<a id="a-Es"></a>如世间人有乐静者亦名沙门；<a id="a-Et"></a>如是道者亦复如是，<a id="a-Eu"></a>能令行者离身口意恶邪命等得乐寂静，<a id="a-Ev"></a>是故名之为沙门那。<a id="a-Ew"></a>善男子，<a id="a-Ex"></a>如世下人能作上人，<a id="a-Ey"></a>是名沙门；<a id="a-Ez"></a>如是道者亦复如是，<a id="a-F0"></a>能令下人作上人故，<a id="a-F1"></a>是故得名为沙门那。</p>
  <p id="aF2">“善男子，<a id="a-F3"></a>阿罗汉人修是道者得沙门果，<a id="a-F4"></a>是故得名到于彼岸。<a id="a-F5"></a>阿罗汉果者即是无学五分法身——戒、<a id="a-F6"></a>定、<a id="a-F7"></a>慧、<a id="a-F8"></a>解脱、<a id="a-F9"></a>解脱知见，<a id="a-FA"></a>因是五分得到彼岸，<a id="a-FB"></a>是故名为到于彼岸。<a id="a-FC"></a>到彼岸故而自说言：<a id="a-FD"></a>‘我生已尽，<a id="a-FE"></a>梵行已立，<a id="a-FF"></a>所作已办，<a id="a-FG"></a>更不受有。<a id="a-FH"></a>’善男子，<a id="a-FI"></a>是阿罗汉永断三世生因缘故，<a id="a-FJ"></a>是故自说‘我生已尽’；<a id="a-FK"></a>亦断三界五阴身故，<a id="a-FL"></a>是故复言‘我生已尽’；<a id="a-FM"></a>所修梵行已毕竟故，<a id="a-FN"></a>是故唱言‘梵行已立’；<a id="a-FO"></a>又舍学道亦名已立，<a id="a-FP"></a>如本所求今日已得，<a id="a-FQ"></a>是故唱言‘所作已办’；<a id="a-FR"></a>修道得果亦言已办，<a id="a-FS"></a>获得尽智、<a id="a-FT"></a>无生智故，<a id="a-FU"></a>唱言‘我生已尽，<a id="a-FV"></a>尽诸有结’。<a id="a-FW"></a>以是义故，<a id="a-FX"></a>名阿罗汉得到彼岸。<a id="a-FY"></a>如阿罗汉，<a id="a-FZ"></a>辟支佛亦复如是。<a id="a-Fa"></a>菩萨及佛具足成就六波罗蜜名到彼岸。<a id="a-Fb"></a>是佛菩萨得阿耨多罗三藐三菩提已，<a id="a-Fc"></a>名为具足六波罗蜜。<a id="a-Fd"></a>何以故？<a id="a-Fe"></a>得六波罗蜜果故，<a id="a-Ff"></a>以得果故名为具足。</p>
  <p id="aFg">“善男子，<a id="a-Fh"></a>是七众生不修身、<a id="a-Fi"></a>不修戒、<a id="a-Fj"></a>不修心、<a id="a-Fk"></a>不修慧，<a id="a-Fl"></a>不能修习如是四事，<a id="a-Fm"></a>则能造作五逆重罪，<a id="a-Fn"></a>能断善根、<a id="a-Fo"></a>犯四重禁、<a id="a-Fp"></a>谤佛法僧，<a id="a-Fq"></a>是故得名为常沉没。<a id="a-Fr"></a>善男子，<a id="a-Fs"></a>是七人中有能亲近善知识者，<a id="a-Ft"></a>至心听受如来正法，<a id="a-Fu"></a>内善思惟，<a id="a-Fv"></a>如法而住，<a id="a-Fw"></a>精勤修习身戒心慧，<a id="a-Fx"></a>是故得名渡生死河到于彼岸。<a id="a-Fy"></a>若有说言一阐提人得阿耨多罗三藐三菩提者，<a id="a-Fz"></a>是名染著；<a id="a-G0"></a>若言不得，<a id="a-G1"></a>是名虚妄。<a id="a-G2"></a>善男子，<a id="a-G3"></a>是七种人，<a id="a-G4"></a>或有一人具七，<a id="a-G5"></a>或有七人各一。</p>
  <p id="aG6">“善男子，<a id="a-G7"></a>若有心口异想异说，<a id="a-G8"></a>言一阐提得阿耨多罗三藐三菩提者，<a id="a-G9"></a>当知是人谤佛法僧；<a id="a-GA"></a>若人心口异想异说，<a id="a-GB"></a>言一阐提不得阿耨多罗三藐三菩提，<a id="a-GC"></a>是人亦名谤佛法僧。<a id="a-GD"></a>善男子，<a id="a-GE"></a>若有说言，<a id="a-GF"></a>八圣道分，<a id="a-GG"></a>凡夫所得，<a id="a-GH"></a>是人亦名谤佛法僧；<a id="a-GI"></a>若有说言，<a id="a-GJ"></a>八圣道分，<a id="a-GK"></a>非凡夫得，<a id="a-GL"></a>是人亦名谤佛法僧。<a id="a-GM"></a>善男子，<a id="a-GN"></a>若有说言，<a id="a-GO"></a>一切众生定有佛性、<a id="a-GP"></a>定无佛性，<a id="a-GQ"></a>是人亦名谤佛法僧。</p>
  <p id="aGR">“善男子，<a id="a-GS"></a>是故我于契经中说，<a id="a-GT"></a>有二种人谤佛法僧：<a id="a-GU"></a>一者、<a id="a-GV"></a>不信，<a id="a-GW"></a>瞋恚心故；<a id="a-GX"></a>二者、<a id="a-GY"></a>虽信，<a id="a-GZ"></a>不解义故。<a id="a-Ga"></a>善男子，<a id="a-Gb"></a>若人信心，<a id="a-Gc"></a>无有智慧，<a id="a-Gd"></a>是人则能增长无明；<a id="a-Ge"></a>若有智慧，<a id="a-Gf"></a>无有信心，<a id="a-Gg"></a>是人则能增长邪见。<a id="a-Gh"></a>善男子，<a id="a-Gi"></a>不信之人瞋恚心故，<a id="a-Gj"></a>说言无有佛法僧宝；<a id="a-Gk"></a>信者无慧颠倒解义，<a id="a-Gl"></a>令闻法者谤佛法僧。<a id="a-Gm"></a>善男子，<a id="a-Gn"></a>是故我说，<a id="a-Go"></a>不信之人瞋恚心故，<a id="a-Gp"></a>有信之人无智慧故，<a id="a-Gq"></a>是人能谤佛法僧宝。</p>
  <p id="aGr">“善男子，<a id="a-Gs"></a>若有说言：<a id="a-Gt"></a>‘一阐提等未生善法便得阿耨多罗三藐三菩提。<a id="a-Gu"></a>’是人亦名谤佛法僧；<a id="a-Gv"></a>若复有言：<a id="a-Gw"></a>‘一阐提人舍一阐提，<a id="a-Gx"></a>于异身中得阿耨多罗三藐三菩提。<a id="a-Gy"></a>’是人亦名谤佛法僧。<a id="a-Gz"></a>若复说言：<a id="a-H0"></a>‘一阐提人能生善根，<a id="a-H1"></a>生善根已相续不断得阿耨多罗三藐三菩提，<a id="a-H2"></a>故言一阐提得阿耨多罗三藐三菩提。<a id="a-H3"></a>’当知是人不谤三宝。</p>
  <p id="aH4">“善男子，<a id="a-H5"></a>若有人言：<a id="a-H6"></a>‘一切众生定有佛性，<a id="a-H7"></a>常乐我净，<a id="a-H8"></a>不作不生，<a id="a-H9"></a>烦恼因缘故不可见。<a id="a-HA"></a>’当知是人谤佛法僧。<a id="a-HB"></a>若有说言：<a id="a-HC"></a>‘一切众生都无佛性，<a id="a-HD"></a>犹如兔角，<a id="a-HE"></a>从方便生，<a id="a-HF"></a>本无今有，<a id="a-HG"></a>已有还无。<a id="a-HH"></a>’当知是人谤佛法僧。<a id="a-HI"></a>若有说言：<a id="a-HJ"></a>‘众生佛性非有如虚空，<a id="a-HK"></a>非无如兔角。<a id="a-HL"></a>何以故？<a id="a-HM"></a>虚空常故，<a id="a-HN"></a>兔角无故。<a id="a-HO"></a>是故得言亦有亦无，<a id="a-HP"></a>有故破兔角，<a id="a-HQ"></a>无故破虚空。<a id="a-HR"></a>’如是说者不谤三宝。</p>
  <p id="aHS">“善男子，<a id="a-HT"></a>夫佛性者，<a id="a-HU"></a>不名一法，<a id="a-HV"></a>不名十法，<a id="a-HW"></a>不名百法，<a id="a-HX"></a>不名千法，<a id="a-HY"></a>不名万法。<a id="a-HZ"></a>未得阿耨多罗三藐三菩提时，<a id="a-Ha"></a>一切善、<a id="a-Hb"></a>不善、<a id="a-Hc"></a>无记，<a id="a-Hd"></a>尽名佛性。<a id="a-He"></a>如来或时因中说果，<a id="a-Hf"></a>果中说因，<a id="a-Hg"></a>是名如来随自意语。<a id="a-Hh"></a>随意语故名为如来，<a id="a-Hi"></a>随意语故名阿罗呵，<a id="a-Hj"></a>随意语故名三藐三佛陀。<a id="a-Hk"></a>”</p>
  <p id="aHl">迦葉菩萨言：<a id="a-Hm"></a>“世尊，<a id="a-Hn"></a>如佛所说，<a id="a-Ho"></a>众生佛性犹如虚空，<a id="a-Hp"></a>云何名为如虚空耶？<a id="a-Hq"></a>”</p>
  <p id="aHr">“善男子，<a id="a-Hs"></a>虚空之性非过去、<a id="a-Ht"></a>非未来、<a id="a-Hu"></a>非现在，<a id="a-Hv"></a>佛性亦尔。<a id="a-Hw"></a>善男子，<a id="a-Hx"></a>虚空非过去。<a id="a-Hy"></a>何以故？<a id="a-Hz"></a>无现在故。<a id="a-I0"></a>法若现在可说过去，<a id="a-I1"></a>以无现在故无过去。<a id="a-I2"></a>亦无现在。<a id="a-I3"></a>何以故？<a id="a-I4"></a>无未来故。<a id="a-I5"></a>法若未来可说现在，<a id="a-I6"></a>以无未来故无现在。<a id="a-I7"></a>亦无未来。<a id="a-I8"></a>何以故？<a id="a-I9"></a>无现在、<a id="a-IA"></a>过去故。<a id="a-IB"></a>若有现在、<a id="a-IC"></a>过去则有未来，<a id="a-ID"></a>以无现在、<a id="a-IE"></a>过去故则无未来。<a id="a-IF"></a>以是义故，<a id="a-IG"></a>虚空之性，<a id="a-IH"></a>非三世摄。<a id="a-II"></a>善男子，<a id="a-IJ"></a>以虚空无故无有三世，<a id="a-IK"></a>不以有故无三世也。<a id="a-IL"></a>如虚空华，<a id="a-IM"></a>非是有故无有三世；<a id="a-IN"></a>虚空亦尔，<a id="a-IO"></a>非是有故无有三世。<a id="a-IP"></a>善男子，<a id="a-IQ"></a>无物者即是虚空，<a id="a-IR"></a>佛性亦尔。<a id="a-IS"></a>善男子，<a id="a-IT"></a>虚空无故非三世摄，<a id="a-IU"></a>佛性常故非三世摄。<a id="a-IV"></a>善男子，<a id="a-IW"></a>如来已得阿耨多罗三藐三菩提，<a id="a-IX"></a>所有佛性一切佛法常无变易，<a id="a-IY"></a>以是义故，<a id="a-IZ"></a>无有三世犹如虚空。<a id="a-Ia"></a>善男子，<a id="a-Ib"></a>虚空无故非内非外，<a id="a-Ic"></a>佛性常故非内非外，<a id="a-Id"></a>故说佛性犹如虚空。<a id="a-Ie"></a>善男子，<a id="a-If"></a>如世间中无挂碍处名为虚空；<a id="a-Ig"></a>如来得阿耨多罗三藐三菩提已，<a id="a-Ih"></a>于一切佛法无有挂碍，<a id="a-Ii"></a>故言佛性犹如虚空。<a id="a-Ij"></a>以是因缘，<a id="a-Ik"></a>我说佛性犹如虚空。<a id="a-Il"></a>”</p>
  <p id="aIm">迦葉菩萨白佛言：<a id="a-In"></a>“世尊，<a id="a-Io"></a>如来、<a id="a-Ip"></a>佛性、<a id="a-Iq"></a>涅槃非三世摄而名为有，<a id="a-Ir"></a>虚空亦非三世所摄，<a id="a-Is"></a>何故不得名为有耶？<a id="a-It"></a>”</p>
  <p id="aIu">佛言：<a id="a-Iv"></a>“善男子，<a id="a-Iw"></a>为非涅槃名为涅槃，<a id="a-Ix"></a>为非如来名为如来，<a id="a-Iy"></a>为非佛性名为佛性。<a id="a-Iz"></a>云何名为非涅槃耶？<a id="a-J0"></a>所谓一切烦恼有为之法，<a id="a-J1"></a>为破如是有为烦恼，<a id="a-J2"></a>是名涅槃。<a id="a-J3"></a>非如来者，<a id="a-J4"></a>谓一阐提至辟支佛，<a id="a-J5"></a>为破如是一阐提等至辟支佛，<a id="a-J6"></a>是名如来。<a id="a-J7"></a>非佛性者，<a id="a-J8"></a>所谓一切墙壁瓦石无情之物，<a id="a-J9"></a>离如是等无情之物，<a id="a-JA"></a>是名佛性。<a id="a-JB"></a>善男子，<a id="a-JC"></a>一切世间无非虚空对于虚空。<a id="a-JD"></a>”</p>
  <p id="aJE">迦葉菩萨白佛言：<a id="a-JF"></a>“世尊，<a id="a-JG"></a>世间亦无，<a id="a-JH"></a>非四大对，<a id="a-JI"></a>而犹得名四大是有。<a id="a-JJ"></a>虚空无对，<a id="a-JK"></a>何故不得名之为有？<a id="a-JL"></a>”</p>
  <p id="aJM">佛言：<a id="a-JN"></a>“善男子，<a id="a-JO"></a>若言涅槃非三世摄，<a id="a-JP"></a>虚空亦尔者，<a id="a-JQ"></a>是义不然。<a id="a-JR"></a>何以故？<a id="a-JS"></a>涅槃是有可见可证，<a id="a-JT"></a>是色足迹章句、<a id="a-JU"></a>是有、<a id="a-JV"></a>是相、<a id="a-JW"></a>是缘、<a id="a-JX"></a>是归依处，<a id="a-JY"></a>寂静光明，<a id="a-JZ"></a>安隐彼岸，<a id="a-Ja"></a>是故得名非三世摄。<a id="a-Jb"></a>虚空之性，<a id="a-Jc"></a>无如是法，<a id="a-Jd"></a>是故名无。<a id="a-Je"></a>若有离于如是等法更有法者，<a id="a-Jf"></a>应三世摄。<a id="a-Jg"></a>虚空若同是有法者，<a id="a-Jh"></a>不得非是三世所摄。<a id="a-Ji"></a>善男子，<a id="a-Jj"></a>如世人说：<a id="a-Jk"></a>‘虚空名为无色无对，<a id="a-Jl"></a>不可睹见。<a id="a-Jm"></a>’若无色无对不可见者即心数法。<a id="a-Jn"></a>虚空若同心数法者，<a id="a-Jo"></a>不得不是三世所摄。<a id="a-Jp"></a>若三世摄即是四阴，<a id="a-Jq"></a>是故离四阴已无有虚空。</p>
  <p id="aJr">“复次，<a id="a-Js"></a>善男子，<a id="a-Jt"></a>诸外道言：<a id="a-Ju"></a>‘夫虚空者，<a id="a-Jv"></a>即是光明。<a id="a-Jw"></a>’若是光明即是色法，<a id="a-Jx"></a>虚空若尔是色法者即是无常，<a id="a-Jy"></a>是无常故三世所摄，<a id="a-Jz"></a>云何外道说非三世？<a id="a-K0"></a>若三世摄则非虚空，<a id="a-K1"></a>亦可说言虚空是常。<a id="a-K2"></a>善男子，<a id="a-K3"></a>复有人言：<a id="a-K4"></a>‘虚空者即是住处。<a id="a-K5"></a>’若有住处即是色法，<a id="a-K6"></a>而一切处皆是无常三世所摄，<a id="a-K7"></a>虚空亦常非三世摄，<a id="a-K8"></a>若说处者，<a id="a-K9"></a>知无虚空。<a id="a-KA"></a>复有说言：<a id="a-KB"></a>‘虚空者即是次第。<a id="a-KC"></a>’若是次第即是数法，<a id="a-KD"></a>若是可数即三世摄，<a id="a-KE"></a>若三世摄，<a id="a-KF"></a>云何言常？<a id="a-KG"></a>善男子，<a id="a-KH"></a>若复说言：<a id="a-KI"></a>‘夫虚空者不离三法：<a id="a-KJ"></a>一者空，<a id="a-KK"></a>二者实，<a id="a-KL"></a>三者空、<a id="a-KM"></a>实。<a id="a-KN"></a>’若言空是，<a id="a-KO"></a>当知虚空是无常法。<a id="a-KP"></a>何以故？<a id="a-KQ"></a>实处无故。<a id="a-KR"></a>若言实是，<a id="a-KS"></a>当知虚空亦是无常。<a id="a-KT"></a>何以故？<a id="a-KU"></a>空处无故。<a id="a-KV"></a>若空、<a id="a-KW"></a>实是，<a id="a-KX"></a>当知虚空亦是无常。<a id="a-KY"></a>何以故？<a id="a-KZ"></a>二处无故。<a id="a-Ka"></a>是故虚空名之为无。<a id="a-Kb"></a>善男子，<a id="a-Kc"></a>如说虚空是可作法，<a id="a-Kd"></a>如说去树去舍而作虚空，<a id="a-Ke"></a>平作虚空，<a id="a-Kf"></a>覆于虚空，<a id="a-Kg"></a>上于虚空，<a id="a-Kh"></a>画虚空色如大海水，<a id="a-Ki"></a>是故虚空是可作法。<a id="a-Kj"></a>一切作法皆是无常犹如瓦瓶，<a id="a-Kk"></a>虚空若尔应是无常。<a id="a-Kl"></a>善男子，<a id="a-Km"></a>世间人说一切法中无挂碍处名虚空者，<a id="a-Kn"></a>是无碍处于一法所，<a id="a-Ko"></a>为具足有、<a id="a-Kp"></a>为分有耶？<a id="a-Kq"></a>若具足有，<a id="a-Kr"></a>当知余处则无虚空。<a id="a-Ks"></a>若分有者，<a id="a-Kt"></a>则是彼此可数之法，<a id="a-Ku"></a>若是可数，<a id="a-Kv"></a>当知无常。</p>
  <p id="aKw">“善男子，<a id="a-Kx"></a>若有人说虚空无碍与有并合，<a id="a-Ky"></a>又复说言虚空在物如器中果，<a id="a-Kz"></a>二俱不然。<a id="a-L0"></a>何以故？<a id="a-L1"></a>若言并合，<a id="a-L2"></a>则有三种：<a id="a-L3"></a>一、<a id="a-L4"></a>异业合，<a id="a-L5"></a>如飞鸟集树；<a id="a-L6"></a>二、<a id="a-L7"></a>共业合，<a id="a-L8"></a>如两羊相触；<a id="a-L9"></a>三、<a id="a-LA"></a>已合共合，<a id="a-LB"></a>如二双指合在一处。<a id="a-LC"></a>若言异业共合，<a id="a-LD"></a>异则有二：<a id="a-LE"></a>一、<a id="a-LF"></a>是物业，<a id="a-LG"></a>二、<a id="a-LH"></a>虚空业。<a id="a-LI"></a>若空业合物，<a id="a-LJ"></a>空则无常；<a id="a-LK"></a>若物业合空，<a id="a-LL"></a>物则不遍，<a id="a-LM"></a>如其不遍，<a id="a-LN"></a>是亦无常。<a id="a-LO"></a>若言虚空是常，<a id="a-LP"></a>其性不动，<a id="a-LQ"></a>与动物合者，<a id="a-LR"></a>是义不然。<a id="a-LS"></a>何以故？<a id="a-LT"></a>虚空若常，<a id="a-LU"></a>物亦应常；<a id="a-LV"></a>物若无常，<a id="a-LW"></a>空亦无常；<a id="a-LX"></a>若言虚空亦常无常，<a id="a-LY"></a>无有是处。<a id="a-LZ"></a>若共业合，<a id="a-La"></a>是义不然。<a id="a-Lb"></a>何以故？<a id="a-Lc"></a>虚空名遍，<a id="a-Ld"></a>若与业合，<a id="a-Le"></a>业亦应遍，<a id="a-Lf"></a>若是遍者应一切遍，<a id="a-Lg"></a>若一切遍应一切合，<a id="a-Lh"></a>不应说有合与不合。<a id="a-Li"></a>若言已合共合，<a id="a-Lj"></a>如二双指合，<a id="a-Lk"></a>是义不然。<a id="a-Ll"></a>何以故？<a id="a-Lm"></a>先无有合，<a id="a-Ln"></a>后方合故。<a id="a-Lo"></a>先无后有，<a id="a-Lp"></a>是无常法。<a id="a-Lq"></a>是故不得说言虚空已合共合。<a id="a-Lr"></a>如世间法先无后有是物无常，<a id="a-Ls"></a>虚空若尔亦应无常。<a id="a-Lt"></a>若言虚空在物如器中果，<a id="a-Lu"></a>是义不然。<a id="a-Lv"></a>何以故？<a id="a-Lw"></a>如是虚空先无器时，<a id="a-Lx"></a>在何处住？<a id="a-Ly"></a>若有住处，<a id="a-Lz"></a>虚空则多，<a id="a-M0"></a>如其多者，<a id="a-M1"></a>云何言常、<a id="a-M2"></a>言一、<a id="a-M3"></a>言遍？<a id="a-M4"></a>若使虚空离空有住，<a id="a-M5"></a>有物亦应离虚空住，<a id="a-M6"></a>是故当知无有虚空。<a id="a-M7"></a>善男子，<a id="a-M8"></a>若有说言指住之处名为虚空，<a id="a-M9"></a>当知虚空是无常法。<a id="a-MA"></a>何以故？<a id="a-MB"></a>指有四方，<a id="a-MC"></a>若有四方当知虚空亦有四方。<a id="a-MD"></a>一切常法都无方所，<a id="a-ME"></a>以有方故，<a id="a-MF"></a>虚空无常。<a id="a-MG"></a>若是无常，<a id="a-MH"></a>不离五阴，<a id="a-MI"></a>要离五阴，<a id="a-MJ"></a>是无所有。</p>
  <p id="aMK">“善男子，<a id="a-ML"></a>有法若从因缘住者，<a id="a-MM"></a>当知是法名为无常。<a id="a-MN"></a>善男子，<a id="a-MO"></a>譬如一切众生树木因地而住，<a id="a-MP"></a>地无常故，<a id="a-MQ"></a>因地之物次第无常。<a id="a-MR"></a>善男子，<a id="a-MS"></a>如地因水，<a id="a-MT"></a>水无常故，<a id="a-MU"></a>地亦无常；<a id="a-MV"></a>如水因风，<a id="a-MW"></a>风无常故，<a id="a-MX"></a>水亦无常；<a id="a-MY"></a>风依虚空，<a id="a-MZ"></a>虚空无常故，<a id="a-Ma"></a>风亦无常。<a id="a-Mb"></a>若无常者，<a id="a-Mc"></a>云何说言虚空是常，<a id="a-Md"></a>遍一切处？<a id="a-Me"></a>虚空无故，<a id="a-Mf"></a>非是过去、<a id="a-Mg"></a>未来、<a id="a-Mh"></a>现在；<a id="a-Mi"></a>亦如兔角是无物故，<a id="a-Mj"></a>非是过去、<a id="a-Mk"></a>未来、<a id="a-Ml"></a>现在。<a id="a-Mm"></a>是故我说佛性常故非三世摄，<a id="a-Mn"></a>虚空无故非三世摄。<a id="a-Mo"></a>善男子，<a id="a-Mp"></a>我终不与世间共诤。<a id="a-Mq"></a>何以故？<a id="a-Mr"></a>世智说有，<a id="a-Ms"></a>我亦说有；<a id="a-Mt"></a>世智说无，<a id="a-Mu"></a>我亦说无。<a id="a-Mv"></a>”</p>
  <p id="aMw">迦葉菩萨言：<a id="a-Mx"></a>“世尊，<a id="a-My"></a>菩萨摩诃萨具足几法，<a id="a-Mz"></a>不与世诤，<a id="a-N0"></a>不为世法之所沾污？<a id="a-N1"></a>”</p>
  <p id="aN2">佛言：<a id="a-N3"></a>“善男子，<a id="a-N4"></a>菩萨摩诃萨具足十法不与世诤，<a id="a-N5"></a>不为世法之所沾污。<a id="a-N6"></a>何等为十？<a id="a-N7"></a>一者、<a id="a-N8"></a>信心，<a id="a-N9"></a>二者、<a id="a-NA"></a>有戒，<a id="a-NB"></a>三者、<a id="a-NC"></a>亲近善友，<a id="a-ND"></a>四者、<a id="a-NE"></a>内善思惟，<a id="a-NF"></a>五者、<a id="a-NG"></a>具足精进，<a id="a-NH"></a>六者、<a id="a-NI"></a>具足正念，<a id="a-NJ"></a>七者、<a id="a-NK"></a>具足智慧，<a id="a-NL"></a>八者、<a id="a-NM"></a>具足正语，<a id="a-NN"></a>九者、<a id="a-NO"></a>乐于正法，<a id="a-NP"></a>十者、<a id="a-NQ"></a>怜愍众生。<a id="a-NR"></a>善男子，<a id="a-NS"></a>菩萨具足如是十法不与世诤，<a id="a-NT"></a>不为世法之所沾污，<a id="a-NU"></a>如优钵罗华。<a id="a-NV"></a>”</p>
  <p id="aNW">迦葉菩萨白佛言：<a id="a-NX"></a>“世尊，<a id="a-NY"></a>如佛所说，<a id="a-NZ"></a>世智说有，<a id="a-Na"></a>我亦说有；<a id="a-Nb"></a>世智说无，<a id="a-Nc"></a>我亦说无。<a id="a-Nd"></a>何等名为世智有无？<a id="a-Ne"></a>”</p>
  <p id="aNf">佛言：<a id="a-Ng"></a>“善男子，<a id="a-Nh"></a>世智若说色是无常、<a id="a-Ni"></a>苦、<a id="a-Nj"></a>空、<a id="a-Nk"></a>无我，<a id="a-Nl"></a>乃至识亦如是。<a id="a-Nm"></a>善男子，<a id="a-Nn"></a>是名世智说有，<a id="a-No"></a>我亦说有。<a id="a-Np"></a>善男子，<a id="a-Nq"></a>世智说色无有常乐我净，<a id="a-Nr"></a>受想行识亦复如是。<a id="a-Ns"></a>善男子，<a id="a-Nt"></a>是名世智说无，<a id="a-Nu"></a>我亦说无。<a id="a-Nv"></a>”</p>
  <p id="aNw">迦葉菩萨白佛言：<a id="a-Nx"></a>“世尊，<a id="a-Ny"></a>世间智者，<a id="a-Nz"></a>即佛菩萨一切圣人。<a id="a-O0"></a>若诸圣人，<a id="a-O1"></a>色是无常、<a id="a-O2"></a>苦、<a id="a-O3"></a>空、<a id="a-O4"></a>无我，<a id="a-O5"></a>云何如来说佛色身常恒无变？<a id="a-O6"></a>世间智者所说无法，<a id="a-O7"></a>云何如来说言是有？<a id="a-O8"></a>如来世尊作如是说，<a id="a-O9"></a>云何复言不与世诤，<a id="a-OA"></a>不为世法之所沾污？<a id="a-OB"></a>如来已离三种颠倒，<a id="a-OC"></a>所谓想倒、<a id="a-OD"></a>心倒、<a id="a-OE"></a>见倒。<a id="a-OF"></a>应说佛色实是无常，<a id="a-OG"></a>今乃说常，<a id="a-OH"></a>云何得名远离颠倒不与世诤？<a id="a-OI"></a>”</p>
  <p id="aOJ">佛言：<a id="a-OK"></a>“善男子，<a id="a-OL"></a>凡夫之色从烦恼生，<a id="a-OM"></a>是故智说色是无常、<a id="a-ON"></a>苦、<a id="a-OO"></a>空、<a id="a-OP"></a>无我；<a id="a-OQ"></a>如来色者，<a id="a-OR"></a>远离烦恼，<a id="a-OS"></a>是故说是常恒无变。<a id="a-OT"></a>”</p>
  <p id="aOU">迦葉菩萨言：<a id="a-OV"></a>“世尊，<a id="a-OW"></a>云何为色从烦恼生？<a id="a-OX"></a>”</p>
  <p id="aOY">“善男子，<a id="a-OZ"></a>烦恼三种，<a id="a-Oa"></a>所谓欲漏、<a id="a-Ob"></a>有漏、<a id="a-Oc"></a>无明漏。<a id="a-Od"></a>智者应当观是三漏所有罪过。<a id="a-Oe"></a>所以者何？<a id="a-Of"></a>知罪过已则能远离。<a id="a-Og"></a>譬如医师先诊病脉，<a id="a-Oh"></a>知病所在，<a id="a-Oi"></a>然后授药。<a id="a-Oj"></a>善男子，<a id="a-Ok"></a>如人将盲，<a id="a-Ol"></a>至蕀林中舍之而还，<a id="a-Om"></a>盲人于后甚难得出，<a id="a-On"></a>设得出者，<a id="a-Oo"></a>身体坏尽；<a id="a-Op"></a>世间凡夫亦复如是，<a id="a-Oq"></a>不能知见三漏过患则随逐行，<a id="a-Or"></a>如其见者则能远离，<a id="a-Os"></a>知罪过已，<a id="a-Ot"></a>虽受果报，<a id="a-Ou"></a>果报轻微。<a id="a-Ov"></a>善男子，<a id="a-Ow"></a>有四种人：<a id="a-Ox"></a>一、<a id="a-Oy"></a>作业时重，<a id="a-Oz"></a>受报时轻；<a id="a-P0"></a>二、<a id="a-P1"></a>作业时轻，<a id="a-P2"></a>受报时重；<a id="a-P3"></a>三、<a id="a-P4"></a>作业时重，<a id="a-P5"></a>受报亦重；<a id="a-P6"></a>四、<a id="a-P7"></a>作业时轻，<a id="a-P8"></a>受报亦轻。<a id="a-P9"></a>善男子，<a id="a-PA"></a>若人能观烦恼罪过，<a id="a-PB"></a>是人作业受果俱轻。</p>
  <p id="aPC">“善男子，<a id="a-PD"></a>有智之人作如是念：<a id="a-PE"></a>‘我应远离如是等漏，<a id="a-PF"></a>又复不应作如是等鄙恶之事。<a id="a-PG"></a>何以故？<a id="a-PH"></a>我今未得脱于地狱、<a id="a-PI"></a>饿鬼、<a id="a-PJ"></a>畜生、<a id="a-PK"></a>人、<a id="a-PL"></a>天报故。<a id="a-PM"></a>我若修道。<a id="a-PN"></a>当因是力破坏诸苦。<a id="a-PO"></a>’是人观已，<a id="a-PP"></a>贪欲、<a id="a-PQ"></a>瞋恚、<a id="a-PR"></a>愚痴微弱。<a id="a-PS"></a>既见贪欲瞋痴轻已，<a id="a-PT"></a>其心欢喜，<a id="a-PU"></a>复作是念：<a id="a-PV"></a>‘我今如是皆由修道因缘力故，<a id="a-PW"></a>令我得离不善之法，<a id="a-PX"></a>亲近善法。<a id="a-PY"></a>是故现在得见正道，<a id="a-PZ"></a>应当勤加而修习之。<a id="a-Pa"></a>’是人因是勤修道力，<a id="a-Pb"></a>远离无量诸恶烦恼，<a id="a-Pc"></a>及离地狱、<a id="a-Pd"></a>饿鬼、<a id="a-Pe"></a>畜生、<a id="a-Pf"></a>人、<a id="a-Pg"></a>天果报。<a id="a-Ph"></a>是故我于契经中说，<a id="a-Pi"></a>当观一切有漏烦恼及有漏因。<a id="a-Pj"></a>何以故？<a id="a-Pk"></a>有智之人若但观漏，<a id="a-Pl"></a>不观漏因，<a id="a-Pm"></a>则不能断诸烦恼也。<a id="a-Pn"></a>何以故？<a id="a-Po"></a>智者观漏，<a id="a-Pp"></a>从是因生，<a id="a-Pq"></a>我今断因，<a id="a-Pr"></a>漏则不生。<a id="a-Ps"></a>善男子，<a id="a-Pt"></a>如彼医师，<a id="a-Pu"></a>先断病因，<a id="a-Pv"></a>病则不生；<a id="a-Pw"></a>智者先断烦恼因者，<a id="a-Px"></a>亦复如是。<a id="a-Py"></a>有智之人先当观因，<a id="a-Pz"></a>次观果报，<a id="a-Q0"></a>知从善因生于善果，<a id="a-Q1"></a>知从恶因生于恶果，<a id="a-Q2"></a>观果报已远离恶因。<a id="a-Q3"></a>观果报已，<a id="a-Q4"></a>复当次观烦恼轻重；<a id="a-Q5"></a>观轻重已，<a id="a-Q6"></a>先离重者；<a id="a-Q7"></a>既离重已，<a id="a-Q8"></a>轻者自去。</p>
  <p id="aQ9">“善男子，<a id="a-QA"></a>智者若知烦恼、<a id="a-QB"></a>烦恼因、<a id="a-QC"></a>烦恼果报、<a id="a-QD"></a>烦恼轻重，<a id="a-QE"></a>是人尔时精勤修道，<a id="a-QF"></a>不息不悔，<a id="a-QG"></a>亲近善友，<a id="a-QH"></a>至心听法，<a id="a-QI"></a>为灭如是诸烦恼故。<a id="a-QJ"></a>善男子，<a id="a-QK"></a>譬如病者，<a id="a-QL"></a>自知病轻必可除差，<a id="a-QM"></a>虽得苦药服之不悔；<a id="a-QN"></a>有智之人亦复如是，<a id="a-QO"></a>勤修圣道，<a id="a-QP"></a>欢喜不愁，<a id="a-QQ"></a>不息不悔。<a id="a-QR"></a>善男子，<a id="a-QS"></a>若人能知烦恼、<a id="a-QT"></a>烦恼因、<a id="a-QU"></a>烦恼果报、<a id="a-QV"></a>烦恼轻重，<a id="a-QW"></a>为除烦恼故勤修圣道，<a id="a-QX"></a>是人不从烦恼生色，<a id="a-QY"></a>受想行识亦复如是。<a id="a-QZ"></a>若不能知烦恼、<a id="a-Qa"></a>烦恼因、<a id="a-Qb"></a>烦恼果报、<a id="a-Qc"></a>烦恼轻重，<a id="a-Qd"></a>不勤修习，<a id="a-Qe"></a>是人则从烦恼生色，<a id="a-Qf"></a>受想行识亦复如是。<a id="a-Qg"></a>善男子，<a id="a-Qh"></a>知烦恼、<a id="a-Qi"></a>烦恼因、<a id="a-Qj"></a>烦恼果报、<a id="a-Qk"></a>烦恼轻重，<a id="a-Ql"></a>为断烦恼修行道者，<a id="a-Qm"></a>即是如来。<a id="a-Qn"></a>以是因缘，<a id="a-Qo"></a>如来色常乃至识常。<a id="a-Qp"></a>善男子，<a id="a-Qq"></a>不知烦恼、<a id="a-Qr"></a>烦恼因、<a id="a-Qs"></a>烦恼果报、<a id="a-Qt"></a>烦恼轻重，<a id="a-Qu"></a>不能修道即是凡夫。<a id="a-Qv"></a>是故凡夫色是无常，<a id="a-Qw"></a>受想行识悉是无常。<a id="a-Qx"></a>善男子，<a id="a-Qy"></a>世间智者、<a id="a-Qz"></a>一切圣人、<a id="a-R0"></a>菩萨诸佛说是二义，<a id="a-R1"></a>我亦如是说是二义，<a id="a-R2"></a>是故我说不与世间智者共诤，<a id="a-R3"></a>不为世法之所沾污。<a id="a-R4"></a>”</p>
  <p id="aR5">迦葉菩萨复白佛言：<a id="a-R6"></a>“世尊，<a id="a-R7"></a>如佛所说三有漏者，<a id="a-R8"></a>云何名为欲漏、<a id="a-R9"></a>有漏、<a id="a-RA"></a>无明漏耶？<a id="a-RB"></a>”</p>
  <p id="aRC">佛言：<a id="a-RD"></a>“善男子，<a id="a-RE"></a>欲漏者，<a id="a-RF"></a>内恶觉观，<a id="a-RG"></a>因于外缘生于欲漏。<a id="a-RH"></a>是故我昔在王舍城告阿难言：<a id="a-RI"></a>‘阿难，<a id="a-RJ"></a>汝今受此女人所说偈颂，<a id="a-RK"></a>是偈乃是过去诸佛之所宣说。<a id="a-RL"></a>是故一切内恶觉观，<a id="a-RM"></a>外诸因缘，<a id="a-RN"></a>名之为欲。<a id="a-RO"></a>’是名欲漏。<a id="a-RP"></a>有漏者，<a id="a-RQ"></a>色、<a id="a-RR"></a>无色界内诸恶法外诸因缘，<a id="a-RS"></a>除欲界中外诸因缘内诸觉观，<a id="a-RT"></a>是名有漏。<a id="a-RU"></a>无明漏者，<a id="a-RV"></a>不能了知我及我所不别内外，<a id="a-RW"></a>名无明漏。<a id="a-RX"></a>善男子，<a id="a-RY"></a>无明即是一切诸漏根本。<a id="a-RZ"></a>何以故？<a id="a-Ra"></a>一切众生无明因缘，<a id="a-Rb"></a>于阴、<a id="a-Rc"></a>入、<a id="a-Rd"></a>界忆想作相，<a id="a-Re"></a>名为众生，<a id="a-Rf"></a>是名想倒、<a id="a-Rg"></a>心倒、<a id="a-Rh"></a>见倒，<a id="a-Ri"></a>以是因缘生一切漏。<a id="a-Rj"></a>是故我于十二部经，<a id="a-Rk"></a>说无明者，<a id="a-Rl"></a>即是贪因、<a id="a-Rm"></a>瞋因、<a id="a-Rn"></a>痴因。<a id="a-Ro"></a>”</p>
  <p id="aRp">迦葉菩萨言：<a id="a-Rq"></a>“世尊，<a id="a-Rr"></a>如来昔于十二部经说言，<a id="a-Rs"></a>不善思惟因缘生于贪欲瞋痴，<a id="a-Rt"></a>今何因缘乃说无明？<a id="a-Ru"></a>”</p>
  <p id="aRv">“善男子，<a id="a-Rw"></a>如是二法，<a id="a-Rx"></a>互为因果，<a id="a-Ry"></a>互相增长。<a id="a-Rz"></a>不善思惟生于无明，<a id="a-S0"></a>无明因缘生不善思惟。<a id="a-S1"></a>善男子，<a id="a-S2"></a>其能生长诸烦恼者，<a id="a-S3"></a>皆悉名为烦恼因缘。<a id="a-S4"></a>亲近如是烦恼因缘，<a id="a-S5"></a>名为无明、<a id="a-S6"></a>不善思惟。<a id="a-S7"></a>如子生芽，<a id="a-S8"></a>子是近因，<a id="a-S9"></a>四大远因，<a id="a-SA"></a>烦恼亦尔。<a id="a-SB"></a>”</p>
  <p id="aSC">迦葉菩萨白佛言：<a id="a-SD"></a>“世尊，<a id="a-SE"></a>如佛所说，<a id="a-SF"></a>无明即漏，<a id="a-SG"></a>云何复言因无明故生于诸漏？<a id="a-SH"></a>”</p>
  <p id="aSI">佛言：<a id="a-SJ"></a>“善男子，<a id="a-SK"></a>如我所说无明漏者，<a id="a-SL"></a>是内无明。<a id="a-SM"></a>因于无明生诸漏者，<a id="a-SN"></a>是内外因。<a id="a-SO"></a>若说无明漏，<a id="a-SP"></a>是名内倒，<a id="a-SQ"></a>不识无常、<a id="a-SR"></a>苦、<a id="a-SS"></a>空、<a id="a-ST"></a>无我。<a id="a-SU"></a>若说一切烦恼因缘，<a id="a-SV"></a>是名不知外我、<a id="a-SW"></a>我所；<a id="a-SX"></a>若说无明漏，<a id="a-SY"></a>是名无始无终，<a id="a-SZ"></a>从无明生阴、<a id="a-Sa"></a>入、<a id="a-Sb"></a>界等。<a id="a-Sc"></a>”</p>
  <p id="aSd">迦葉菩萨白佛言：<a id="a-Se"></a>“世尊，<a id="a-Sf"></a>如佛所说，<a id="a-Sg"></a>有智之人知于漏因。<a id="a-Sh"></a>云何名为知于漏因？<a id="a-Si"></a>”</p>
  <p id="aSj">“善男子，<a id="a-Sk"></a>智者当观，<a id="a-Sl"></a>何因缘故生是烦恼？<a id="a-Sm"></a>造作何行生此烦恼？<a id="a-Sn"></a>于何时中生此烦恼？<a id="a-So"></a>共谁住时生此烦恼？<a id="a-Sp"></a>何处止住生此烦恼？<a id="a-Sq"></a>观何事已生于烦恼？<a id="a-Sr"></a>受谁房舍、<a id="a-Ss"></a>卧具、<a id="a-St"></a>饮食、<a id="a-Su"></a>衣服、<a id="a-Sv"></a>汤药而生烦恼？<a id="a-Sw"></a>何因缘故，<a id="a-Sx"></a>转下作中、<a id="a-Sy"></a>转中作上、<a id="a-Sz"></a>下业作中、<a id="a-T0"></a>中业作上？<a id="a-T1"></a>菩萨摩诃萨作是观时，<a id="a-T2"></a>则得远离生漏因缘。<a id="a-T3"></a>如是观时，<a id="a-T4"></a>未生烦恼遮令不生，<a id="a-T5"></a>已生烦恼便得除灭。<a id="a-T6"></a>是故我于契经中说，<a id="a-T7"></a>智者当观生烦恼因。<a id="a-T8"></a>”</p>
  <p id="aT9">迦葉菩萨白佛言：<a id="a-TA"></a>“世尊，<a id="a-TB"></a>众生一身云何能起种种烦恼？<a id="a-TC"></a>”</p>
  <p id="aTD">佛言：<a id="a-TE"></a>“善男子，<a id="a-TF"></a>如一器中有种种子，<a id="a-TG"></a>得水雨已各各自生；<a id="a-TH"></a>众生亦尔，<a id="a-TI"></a>器虽是一，<a id="a-TJ"></a>爱因缘故，<a id="a-TK"></a>而能生长种种烦恼。<a id="a-TL"></a>”</p>
  <p id="aTM">迦葉菩萨言：<a id="a-TN"></a>“世尊，<a id="a-TO"></a>智者云何观于果报？<a id="a-TP"></a>”</p>
  <p id="aTQ">“善男子，<a id="a-TR"></a>智者当观，<a id="a-TS"></a>诸漏因缘，<a id="a-TT"></a>能生地狱、<a id="a-TU"></a>饿鬼、<a id="a-TV"></a>畜生。<a id="a-TW"></a>是漏因缘，<a id="a-TX"></a>得人天身，<a id="a-TY"></a>即是无常、<a id="a-TZ"></a>苦、<a id="a-Ta"></a>空、<a id="a-Tb"></a>无我。<a id="a-Tc"></a>是身器中得三种苦、<a id="a-Td"></a>三种无常。<a id="a-Te"></a>是漏因缘，<a id="a-Tf"></a>能令众生作五逆罪受诸恶报，<a id="a-Tg"></a>能断善根、<a id="a-Th"></a>犯四重禁、<a id="a-Ti"></a>诽谤三宝。<a id="a-Tj"></a>智者当观：<a id="a-Tk"></a>‘我既受得如是之身，<a id="a-Tl"></a>不应生起如是烦恼受诸恶果。<a id="a-Tm"></a>’”</p>
  <p id="aTn">迦葉菩萨言：<a id="a-To"></a>“世尊，<a id="a-Tp"></a>有无漏果，<a id="a-Tq"></a>复言智者断诸果报，<a id="a-Tr"></a>无漏果报在断中不？<a id="a-Ts"></a>诸得道人有无漏果，<a id="a-Tt"></a>如其智者求无漏果，<a id="a-Tu"></a>云何佛说一切智者应断果报？<a id="a-Tv"></a>若其断者，<a id="a-Tw"></a>今诸圣人云何得有？<a id="a-Tx"></a>”</p>
  <p id="aTy">“善男子，<a id="a-Tz"></a>如来或时因中说果，<a id="a-U0"></a>果中说因。<a id="a-U1"></a>如世间人说泥即瓶，<a id="a-U2"></a>缕即是衣，<a id="a-U3"></a>是名因中说果。<a id="a-U4"></a>果中说因者，<a id="a-U5"></a>牛即水草，<a id="a-U6"></a>人即是食。<a id="a-U7"></a>我亦如是因中说果，<a id="a-U8"></a>先于经中作是说言：<a id="a-U9"></a>‘我从心身，<a id="a-UA"></a>因心运心故，<a id="a-UB"></a>言身心至梵天边。<a id="a-UC"></a>’是名因中说果。<a id="a-UD"></a>果中说因，<a id="a-UE"></a>此六入者名过去业，<a id="a-UF"></a>是名果中说因。<a id="a-UG"></a>善男子，<a id="a-UH"></a>一切圣人真实无有无漏果报，<a id="a-UI"></a>一切圣人修道果报更不生漏，<a id="a-UJ"></a>是故名为无漏果报。<a id="a-UK"></a>善男子，<a id="a-UL"></a>有智之人如是观时，<a id="a-UM"></a>即得永灭烦恼果报。<a id="a-UN"></a>善男子，<a id="a-UO"></a>智者观已，<a id="a-UP"></a>为断如是烦恼果报修习圣道。<a id="a-UQ"></a>圣道者即空无相愿，<a id="a-UR"></a>修是道已，<a id="a-US"></a>能灭一切烦恼果报。<a id="a-UT"></a>”</p>
 </body>
</html>