<!doctype html>
<html id="z3IBTbgKh" data-ver="1180">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第二十一</h1>
  <h2 id="a2">光明遍照高贵德王菩萨品第二十二之三</h2>
  <p id="a3">“复次，<a id="a-4"></a>善男子，<a id="a-5"></a>凡夫若遇身心苦恼起种种恶，<a id="a-6"></a>若得身病，<a id="a-7"></a>若得心病，<a id="a-8"></a>令身口意作种种恶；<a id="a-9"></a>以作恶故，<a id="a-A"></a>轮回三趣具受诸苦。<a id="a-B"></a>何以故？<a id="a-C"></a>凡夫之人无念慧故，<a id="a-D"></a>是故生于种种诸漏，<a id="a-E"></a>是名念漏。<a id="a-F"></a>菩萨摩诃萨常自思惟：<a id="a-G"></a>‘我从往昔无数劫来，<a id="a-H"></a>为是身心造种种恶，<a id="a-I"></a>以是因缘流转生死，<a id="a-J"></a>在三恶道具受众苦，<a id="a-K"></a>遂令我远三乘正路。<a id="a-L"></a>’菩萨以是恶因缘故，<a id="a-M"></a>于己身心生大怖畏，<a id="a-N"></a>舍离众恶，<a id="a-O"></a>趣向善道。</p>
  <p id="aP">“善男子，<a id="a-Q"></a>譬如有王，<a id="a-R"></a>以四毒蛇盛之一箧，<a id="a-S"></a>令人养食，<a id="a-T"></a>瞻视卧起，<a id="a-U"></a>摩洗其身。<a id="a-V"></a>‘若令一蛇生瞋恚者，<a id="a-W"></a>我当准法，<a id="a-X"></a>戮之都市。<a id="a-Y"></a>’尔时，<a id="a-Z"></a>其人闻王切令，<a id="a-a"></a>心生惶怖，<a id="a-b"></a>舍箧逃走。<a id="a-c"></a>王时复遣五旃陀罗拔刀随之。<a id="a-d"></a>其人回顾，<a id="a-e"></a>见后五人，<a id="a-f"></a>遂疾舍去。<a id="a-g"></a>是时五人以恶方，<a id="a-h"></a>藏所持刀，<a id="a-i"></a>密遣一人诈为亲善而语之言：<a id="a-j"></a>‘汝可还来。<a id="a-k"></a>’其人不信，<a id="a-l"></a>投一聚落欲自隐匿。<a id="a-m"></a>既入聚中，<a id="a-n"></a>窥视诸舍都不见人，<a id="a-o"></a>执诸瓨器悉空无物。<a id="a-p"></a>既不见人，<a id="a-q"></a>求物不得，<a id="a-r"></a>即便坐地，<a id="a-s"></a>闻空中声：<a id="a-t"></a>‘咄哉！<a id="a-u"></a>男子，<a id="a-v"></a>此聚空旷无有居民，<a id="a-w"></a>今夜当有六大贼来。<a id="a-x"></a>汝设遇者，<a id="a-y"></a>命将不全，<a id="a-z"></a>汝当云何而得免之？<a id="a-10"></a>’尔时，<a id="a-11"></a>其人恐怖遂增，<a id="a-12"></a>复舍而去。<a id="a-13"></a>路值一河，<a id="a-14"></a>河水漂急，<a id="a-15"></a>无有船筏，<a id="a-16"></a>以怖畏故，<a id="a-17"></a>即取种种草木为筏。<a id="a-18"></a>复更思惟：<a id="a-19"></a>‘我设住此，<a id="a-1A"></a>当为毒蛇、<a id="a-1B"></a>五旃陀罗、<a id="a-1C"></a>一诈亲者及六大贼之所危害。<a id="a-1D"></a>若渡此河，<a id="a-1E"></a>筏不可依当没水死。<a id="a-1F"></a>宁没水死，<a id="a-1G"></a>终不为彼蛇贼所害。<a id="a-1H"></a>’即推草筏置之水中，<a id="a-1I"></a>身倚其上，<a id="a-1J"></a>运手动足，<a id="a-1K"></a>截流而去。<a id="a-1L"></a>既达彼岸，<a id="a-1M"></a>安隐无患，<a id="a-1N"></a>心意泰然，<a id="a-1O"></a>恐怖消除。</p>
  <p id="a1P">“菩萨摩诃萨得闻受持《大涅槃经》，<a id="a-1Q"></a>观身如箧，<a id="a-1R"></a>地水火风如四毒蛇——见毒、<a id="a-1S"></a>触毒、<a id="a-1T"></a>气毒、<a id="a-1U"></a>啮毒。<a id="a-1V"></a>一切众生遇是四毒故丧其命。<a id="a-1W"></a>众生四大亦复如是，<a id="a-1X"></a>或见为恶，<a id="a-1Y"></a>或触为恶，<a id="a-1Z"></a>或气为恶，<a id="a-1a"></a>或啮为恶，<a id="a-1b"></a>以是因缘远离众善。<a id="a-1c"></a>复次，<a id="a-1d"></a>善男子，<a id="a-1e"></a>菩萨摩诃萨观四毒蛇有四种姓，<a id="a-1f"></a>所谓刹利、<a id="a-1g"></a>婆罗门、<a id="a-1h"></a>毗舍、<a id="a-1i"></a>首陀。<a id="a-1j"></a>是四大蛇亦复如是有四种性：<a id="a-1k"></a>坚性、<a id="a-1l"></a>湿性、<a id="a-1m"></a>热性、<a id="a-1n"></a>动性。<a id="a-1o"></a>是故菩萨观是四大与四毒蛇同其种性。<a id="a-1p"></a>复次，<a id="a-1q"></a>善男子，<a id="a-1r"></a>菩萨摩诃萨观是四大如四毒蛇。<a id="a-1s"></a>云何为观？<a id="a-1t"></a>是四毒蛇常伺人便，<a id="a-1u"></a>何时当视，<a id="a-1v"></a>何时当触，<a id="a-1w"></a>何时当嘘，<a id="a-1x"></a>何时当啮；<a id="a-1y"></a>四大毒蛇亦复如是，<a id="a-1z"></a>常伺众生求其短缺。<a id="a-20"></a>若为四蛇之所杀者，<a id="a-21"></a>终不至于三恶道中；<a id="a-22"></a>若为四大之所杀害，<a id="a-23"></a>必至三恶定无有疑。<a id="a-24"></a>是四毒蛇虽复瞻养亦欲杀人；<a id="a-25"></a>四大亦尔，<a id="a-26"></a>虽常供给，<a id="a-27"></a>亦常牵人造作众恶。<a id="a-28"></a>是四毒蛇若一瞋者，<a id="a-29"></a>则能杀人；<a id="a-2A"></a>四大之性亦复如是，<a id="a-2B"></a>若一大发亦能害人。<a id="a-2C"></a>是四毒蛇虽同一处，<a id="a-2D"></a>四心各异；<a id="a-2E"></a>四大毒蛇亦复如是，<a id="a-2F"></a>虽同一处，<a id="a-2G"></a>性各别异。<a id="a-2H"></a>是四毒蛇虽复恭敬难可亲近；<a id="a-2I"></a>四大毒蛇亦复如是，<a id="a-2J"></a>虽复恭敬亦难亲近。<a id="a-2K"></a>是四毒蛇若害人时，<a id="a-2L"></a>或有沙门、<a id="a-2M"></a>婆罗门等，<a id="a-2N"></a>若以咒药则可疗治；<a id="a-2O"></a>四大杀人，<a id="a-2P"></a>虽有沙门、<a id="a-2Q"></a>婆罗门等神咒良药，<a id="a-2R"></a>皆不能治。<a id="a-2S"></a>如自喜人，<a id="a-2T"></a>闻四毒蛇气臭可恶则便远离；<a id="a-2U"></a>诸佛菩萨亦复如是，<a id="a-2V"></a>闻四大臭即便远离。<a id="a-2W"></a>尔时，<a id="a-2X"></a>菩萨复更思惟四大毒蛇，<a id="a-2Y"></a>生大怖畏，<a id="a-2Z"></a>背之驰走，<a id="a-2a"></a>修八圣道。</p>
  <p id="a2b">“五旃陀罗即是五阴。<a id="a-2c"></a>云何菩萨观于五阴如旃陀罗？<a id="a-2d"></a>旃陀罗者，<a id="a-2e"></a>常能令人恩爱别离、<a id="a-2f"></a>怨憎集会；<a id="a-2g"></a>五阴亦尔，<a id="a-2h"></a>令人贪近不善之法，<a id="a-2i"></a>远离一切纯善之法。<a id="a-2j"></a>复次，<a id="a-2k"></a>善男子，<a id="a-2l"></a>如旃陀罗种种器仗以自庄严，<a id="a-2m"></a>若刀、<a id="a-2n"></a>若楯、<a id="a-2o"></a>若弓、<a id="a-2p"></a>若箭、<a id="a-2q"></a>若铠、<a id="a-2r"></a>若槊，<a id="a-2s"></a>能害于人；<a id="a-2t"></a>五阴亦尔，<a id="a-2u"></a>以诸烦恼牢自庄严，<a id="a-2v"></a>害诸痴人令堕诸有。<a id="a-2w"></a>善男子，<a id="a-2x"></a>如旃陀罗，<a id="a-2y"></a>有过之人得便害之；<a id="a-2z"></a>五阴亦尔，<a id="a-30"></a>有诸结过常能害人。<a id="a-31"></a>是故菩萨深观五阴如旃陀罗。<a id="a-32"></a>复次，<a id="a-33"></a>菩萨观察五阴如旃陀罗，<a id="a-34"></a>旃陀罗人无慈愍心，<a id="a-35"></a>怨亲俱害；<a id="a-36"></a>五阴亦尔，<a id="a-37"></a>无慈愍心，<a id="a-38"></a>善恶俱害。<a id="a-39"></a>如旃陀罗恼一切人；<a id="a-3A"></a>五阴亦尔，<a id="a-3B"></a>以诸烦恼常恼一切生死众生。<a id="a-3C"></a>是故菩萨观于五阴如旃陀罗。<a id="a-3D"></a>复次，<a id="a-3E"></a>菩萨观察五阴如旃陀罗，<a id="a-3F"></a>旃陀罗人常怀害心；<a id="a-3G"></a>五阴亦尔，<a id="a-3H"></a>常怀诸结恼害之心。<a id="a-3I"></a>如人无足刀杖侍从，<a id="a-3J"></a>当知必为旃陀罗人之所杀害；<a id="a-3K"></a>众生亦尔，<a id="a-3L"></a>无足无刀，<a id="a-3M"></a>无有侍从，<a id="a-3N"></a>则为五阴之所贼害。<a id="a-3O"></a>足名为戒，<a id="a-3P"></a>刀名为慧，<a id="a-3Q"></a>侍从名为善知识也。<a id="a-3R"></a>无此三事故，<a id="a-3S"></a>为五阴之所贼害。<a id="a-3T"></a>是故菩萨观于五阴如旃陀罗。</p>
  <p id="a3U">“复次，<a id="a-3V"></a>善男子，<a id="a-3W"></a>菩萨摩诃萨观察五阴过旃陀罗。<a id="a-3X"></a>何以故？<a id="a-3Y"></a>众生若为五旃陀罗之所杀者不堕地狱，<a id="a-3Z"></a>为阴杀者则堕地狱。<a id="a-3a"></a>以是义故，<a id="a-3b"></a>菩萨观阴过旃陀罗。<a id="a-3c"></a>作是观已，<a id="a-3d"></a>而作愿言：<a id="a-3e"></a>‘我宁终身近旃陀罗，<a id="a-3f"></a>不能暂时亲近五阴。<a id="a-3g"></a>旃陀罗者唯能害于欲界痴人，<a id="a-3h"></a>是五阴贼遍害三界凡夫众生。<a id="a-3i"></a>旃陀罗人唯能杀戮有罪之人，<a id="a-3j"></a>是五阴贼不问众生有罪无罪悉能害之。<a id="a-3k"></a>旃陀罗人不害衰老妇女稚小，<a id="a-3l"></a>是五阴贼不问众生老小女弱一切悉害。<a id="a-3m"></a>’是故菩萨深观此阴过旃陀罗，<a id="a-3n"></a>是故发愿：<a id="a-3o"></a>‘宁当终身近旃陀罗，<a id="a-3p"></a>不能暂时亲近五阴。<a id="a-3q"></a>’</p>
  <p id="a3r">“复次，<a id="a-3s"></a>善男子，<a id="a-3t"></a>旃陀罗者，<a id="a-3u"></a>唯害他人，<a id="a-3v"></a>终不自害；<a id="a-3w"></a>五阴之贼自害、<a id="a-3x"></a>害他。<a id="a-3y"></a>旃陀罗人可以善言、<a id="a-3z"></a>钱财、<a id="a-40"></a>宝货求而得脱；<a id="a-41"></a>五阴不尔，<a id="a-42"></a>不可强以善言诱喻、<a id="a-43"></a>钱财、<a id="a-44"></a>宝货求而得脱。<a id="a-45"></a>旃陀罗人于四时中不必常杀；<a id="a-46"></a>五阴不尔，<a id="a-47"></a>常于念念害诸众生。<a id="a-48"></a>旃陀罗人唯在一处，<a id="a-49"></a>可有逃避；<a id="a-4A"></a>五阴不尔，<a id="a-4B"></a>遍一切处，<a id="a-4C"></a>无可逃避。<a id="a-4D"></a>旃陀罗人虽复害人，<a id="a-4E"></a>害已不随；<a id="a-4F"></a>五阴不尔，<a id="a-4G"></a>杀众生已，<a id="a-4H"></a>随逐不离。<a id="a-4I"></a>是故菩萨宁以终身近旃陀罗，<a id="a-4J"></a>不能暂时亲近五阴。<a id="a-4K"></a>有智之人以善方便得脱五阴。<a id="a-4L"></a>善方便者，<a id="a-4M"></a>即八圣道、<a id="a-4N"></a>六波罗蜜、<a id="a-4O"></a>四无量心。<a id="a-4P"></a>以是方便而得解脱，<a id="a-4Q"></a>身心不为五阴所害。<a id="a-4R"></a>何以故？<a id="a-4S"></a>身如金刚，<a id="a-4T"></a>心如虚空，<a id="a-4U"></a>是故身心难可沮坏。<a id="a-4V"></a>以是义故，<a id="a-4W"></a>菩萨观阴成就种种诸不善法，<a id="a-4X"></a>生大怖畏，<a id="a-4Y"></a>修八圣道；<a id="a-4Z"></a>亦如彼人畏四毒蛇、<a id="a-4a"></a>五旃陀罗，<a id="a-4b"></a>涉路而去，<a id="a-4c"></a>无所顾留。</p>
  <p id="a4d">“诈亲善者，<a id="a-4e"></a>名为贪爱。<a id="a-4f"></a>菩萨摩诃萨深观爱结如怨诈亲。<a id="a-4g"></a>若知实者，<a id="a-4h"></a>则无能为；<a id="a-4i"></a>若不能知，<a id="a-4j"></a>必为所害。<a id="a-4k"></a>贪爱亦尔，<a id="a-4l"></a>若知其性，<a id="a-4m"></a>则不能令众生轮转生死苦中；<a id="a-4n"></a>如其不知，<a id="a-4o"></a>轮回六趣具受众苦。<a id="a-4p"></a>何以故？<a id="a-4q"></a>爱之为病，<a id="a-4r"></a>难舍离故。<a id="a-4s"></a>如怨诈亲，<a id="a-4t"></a>难可远离，<a id="a-4u"></a>怨诈亲者常伺人便，<a id="a-4v"></a>令爱别离怨憎合会；<a id="a-4w"></a>爱亦如是，<a id="a-4x"></a>令人远离一切善法，<a id="a-4y"></a>近于一切不善之法。<a id="a-4z"></a>以是义故，<a id="a-50"></a>菩萨摩诃萨深观贪爱如怨诈亲，<a id="a-51"></a>见不见故，<a id="a-52"></a>闻不闻故。<a id="a-53"></a>如凡夫人见生死过，<a id="a-54"></a>虽有智慧，<a id="a-55"></a>以痴覆故后还不见；<a id="a-56"></a>声闻、<a id="a-57"></a>缘觉亦复如是，<a id="a-58"></a>虽见不见，<a id="a-59"></a>虽闻不闻。<a id="a-5A"></a>何以故？<a id="a-5B"></a>以爱心故。<a id="a-5C"></a>所以者何？<a id="a-5D"></a>见生死过，<a id="a-5E"></a>不能疾至阿耨多罗三藐三菩提。<a id="a-5F"></a>以是义故，<a id="a-5G"></a>菩萨摩诃萨观此爱结如怨诈亲。<a id="a-5H"></a>云何名为怨诈亲相？<a id="a-5I"></a>如怨不实，<a id="a-5J"></a>诈现实相；<a id="a-5K"></a>不可亲近，<a id="a-5L"></a>诈现近相；<a id="a-5M"></a>实是不善，<a id="a-5N"></a>诈现善相；<a id="a-5O"></a>实是不爱，<a id="a-5P"></a>诈为爱相。<a id="a-5Q"></a>何以故？<a id="a-5R"></a>常伺人便，<a id="a-5S"></a>欲为害故。<a id="a-5T"></a>爱亦如是，<a id="a-5U"></a>常为众生非实诈实、<a id="a-5V"></a>非近诈近、<a id="a-5W"></a>非善诈善、<a id="a-5X"></a>非爱诈爱，<a id="a-5Y"></a>常诳一切轮回生死。<a id="a-5Z"></a>以是义故，<a id="a-5a"></a>菩萨观爱如怨诈亲。<a id="a-5b"></a>怨诈亲者，<a id="a-5c"></a>但见身口不睹其心，<a id="a-5d"></a>是故能诳；<a id="a-5e"></a>爱亦如是，<a id="a-5f"></a>唯为虚诳实不可得，<a id="a-5g"></a>是故能惑一切众生。<a id="a-5h"></a>怨诈亲者，<a id="a-5i"></a>有始有终，<a id="a-5j"></a>易可远离；<a id="a-5k"></a>爱不如是，<a id="a-5l"></a>无始无终，<a id="a-5m"></a>难可远离。<a id="a-5n"></a>怨诈亲者，<a id="a-5o"></a>远则难觉，<a id="a-5p"></a>近则易知；<a id="a-5q"></a>爱不如是，<a id="a-5r"></a>近尚难知，<a id="a-5s"></a>况复远耶！<a id="a-5t"></a>以是义故，<a id="a-5u"></a>菩萨观爱过于诈亲。<a id="a-5v"></a>一切众生以爱结故，<a id="a-5w"></a>远大涅槃，<a id="a-5x"></a>近于生死；<a id="a-5y"></a>远常乐我净，<a id="a-5z"></a>近无常、<a id="a-60"></a>苦、<a id="a-61"></a>无我、<a id="a-62"></a>不净。<a id="a-63"></a>是故我于处处经中说为三垢，<a id="a-64"></a>于现在事以无明故，<a id="a-65"></a>不见过患，<a id="a-66"></a>不能舍离。<a id="a-67"></a>爱怨诈亲，<a id="a-68"></a>终不能害有智之人。<a id="a-69"></a>是故菩萨深观此爱，<a id="a-6A"></a>生大怖畏，<a id="a-6B"></a>修八圣道；<a id="a-6C"></a>犹如彼人，<a id="a-6D"></a>畏四毒蛇、<a id="a-6E"></a>五旃陀罗及一诈亲，<a id="a-6F"></a>涉路不回。</p>
  <p id="a6G">“空聚落者，<a id="a-6H"></a>即内六入。<a id="a-6I"></a>菩萨摩诃萨观是六入，<a id="a-6J"></a>空无所有犹如空聚。<a id="a-6K"></a>如彼怖人既入聚已，<a id="a-6L"></a>乃至不见有一居人，<a id="a-6M"></a>遍捉瓨器不得一物；<a id="a-6N"></a>菩萨亦尔，<a id="a-6O"></a>谛观六入空无所有，<a id="a-6P"></a>不见众生一物之实，<a id="a-6Q"></a>是故菩萨观内六入空无所有如彼空聚。<a id="a-6R"></a>善男子，<a id="a-6S"></a>彼空聚落，<a id="a-6T"></a>群贼远望，<a id="a-6U"></a>终不生于空虚之想；<a id="a-6V"></a>凡夫之人亦复如是，<a id="a-6W"></a>于六入聚不生空想，<a id="a-6X"></a>以其不能生空想故，<a id="a-6Y"></a>轮回生死受无量苦。<a id="a-6Z"></a>善男子，<a id="a-6a"></a>群贼既至，<a id="a-6b"></a>乃生空想；<a id="a-6c"></a>菩萨亦尔，<a id="a-6d"></a>观此六入常生空想，<a id="a-6e"></a>生空想故则不轮回生死受苦。<a id="a-6f"></a>菩萨摩诃萨于此六入常无颠倒，<a id="a-6g"></a>无颠倒故，<a id="a-6h"></a>是故不复轮回生死。<a id="a-6i"></a>复次，<a id="a-6j"></a>善男子，<a id="a-6k"></a>如有群贼，<a id="a-6l"></a>入此空聚则得安乐；<a id="a-6m"></a>烦恼诸贼亦复如是，<a id="a-6n"></a>入此六入则得安乐。<a id="a-6o"></a>如贼住空聚，<a id="a-6p"></a>心无所畏；<a id="a-6q"></a>烦恼群贼亦复如是，<a id="a-6r"></a>住是六入亦无所畏。<a id="a-6s"></a>如彼空聚，<a id="a-6t"></a>乃是师子虎狼种种恶兽之所住处；<a id="a-6u"></a>是内六入亦复如是，<a id="a-6v"></a>一切众恶烦恼恶兽之所住处。<a id="a-6w"></a>是故菩萨深观六入空无所有，<a id="a-6x"></a>纯是一切不善住处。<a id="a-6y"></a>复次，<a id="a-6z"></a>善男子，<a id="a-70"></a>菩萨摩诃萨观内六入空无所有如彼空聚。<a id="a-71"></a>何以故？<a id="a-72"></a>处诳不实故，<a id="a-73"></a>空无所有作有想故，<a id="a-74"></a>实无有乐作乐想故，<a id="a-75"></a>实无有人作人想故。<a id="a-76"></a>内六入者亦复如是，<a id="a-77"></a>空无所有而作有想，<a id="a-78"></a>实无有乐而作乐想，<a id="a-79"></a>实无有人而作人想。<a id="a-7A"></a>唯有智人乃能知之，<a id="a-7B"></a>得其真实。<a id="a-7C"></a>复次，<a id="a-7D"></a>善男子，<a id="a-7E"></a>如空聚落，<a id="a-7F"></a>或时有人，<a id="a-7G"></a>或时无人；<a id="a-7H"></a>六入不尔，<a id="a-7I"></a>一向无人。<a id="a-7J"></a>何以故？<a id="a-7K"></a>性常空故。<a id="a-7L"></a>智者所知，<a id="a-7M"></a>非是眼见。<a id="a-7N"></a>是故菩萨观内六入多诸怨害，<a id="a-7O"></a>修八圣道不休不息；<a id="a-7P"></a>犹如彼人畏四毒蛇、<a id="a-7Q"></a>五旃陀罗、<a id="a-7R"></a>一诈亲善及六大贼，<a id="a-7S"></a>怖著正路。</p>
  <p id="a7T">“六大贼者，<a id="a-7U"></a>即外六尘。<a id="a-7V"></a>菩萨摩诃萨观此六尘如六大贼。<a id="a-7W"></a>何以故？<a id="a-7X"></a>能劫一切诸善法故。<a id="a-7Y"></a>如六大贼能劫一切人民财宝；<a id="a-7Z"></a>是六尘贼亦复如是，<a id="a-7a"></a>能劫一切众生善财。<a id="a-7b"></a>如六大贼若入人舍，<a id="a-7c"></a>则能劫夺现家所有不择好恶，<a id="a-7d"></a>令巨富者忽尔贫穷；<a id="a-7e"></a>是六尘贼亦复如是，<a id="a-7f"></a>若入人根则能劫夺一切善法，<a id="a-7g"></a>善法既尽，<a id="a-7h"></a>贫穷孤露作一阐提，<a id="a-7i"></a>是故菩萨谛观六尘如六大贼。<a id="a-7j"></a>复次，<a id="a-7k"></a>善男子，<a id="a-7l"></a>如六大贼欲劫人时要因内人，<a id="a-7m"></a>若无内人则便中还；<a id="a-7n"></a>是六尘贼亦复如是，<a id="a-7o"></a>欲劫善法要因内有众生知见常乐我净不空等相。<a id="a-7p"></a>若内无有如是等相，<a id="a-7q"></a>六尘恶贼则不能劫一切善法。<a id="a-7r"></a>有智之人内无是相，<a id="a-7s"></a>凡夫则有，<a id="a-7t"></a>是故六尘常来侵夺善法之财，<a id="a-7u"></a>不善护故为其所劫。<a id="a-7v"></a>护者名慧，<a id="a-7w"></a>有智之人能善防护故不被劫。<a id="a-7x"></a>是故菩萨观是六尘如六大贼等无差别。<a id="a-7y"></a>复次，<a id="a-7z"></a>善男子，<a id="a-80"></a>如六大贼能为人民身心苦恼；<a id="a-81"></a>是六尘贼亦复如是，<a id="a-82"></a>常为众生身心苦恼。<a id="a-83"></a>六大贼者，<a id="a-84"></a>唯能劫人现在财物；<a id="a-85"></a>是六尘贼常劫众生三世善财。<a id="a-86"></a>六大贼者夜则欢乐；<a id="a-87"></a>六尘恶贼亦复如是，<a id="a-88"></a>处无明闇则得欢乐。<a id="a-89"></a>是六大贼，<a id="a-8A"></a>唯有诸王乃能遮止；<a id="a-8B"></a>六尘恶贼亦复如是，<a id="a-8C"></a>唯佛菩萨乃能遮止。<a id="a-8D"></a>是六大贼凡欲劫夺，<a id="a-8E"></a>不择端正、<a id="a-8F"></a>种姓、<a id="a-8G"></a>聪哲、<a id="a-8H"></a>多闻、<a id="a-8I"></a>博学、<a id="a-8J"></a>豪贵、<a id="a-8K"></a>贫贱；<a id="a-8L"></a>六尘恶贼亦复如是，<a id="a-8M"></a>欲劫善法不择端正乃至贫贱。<a id="a-8N"></a>是六大贼虽有诸王截其手足，<a id="a-8O"></a>犹故不能令其心息；<a id="a-8P"></a>六尘恶贼亦复如是，<a id="a-8Q"></a>虽须陀洹、<a id="a-8R"></a>斯陀含、<a id="a-8S"></a>阿那含截其手足，<a id="a-8T"></a>亦不能令不劫善法。<a id="a-8U"></a>如勇健人，<a id="a-8V"></a>乃能摧伏是六大贼；<a id="a-8W"></a>诸佛菩萨亦复如是，<a id="a-8X"></a>乃能摧伏六尘恶贼。<a id="a-8Y"></a>譬如有人，<a id="a-8Z"></a>多诸种族，<a id="a-8a"></a>宗党炽盛，<a id="a-8b"></a>则不为彼六贼所劫；<a id="a-8c"></a>众生亦尔，<a id="a-8d"></a>有善知识，<a id="a-8e"></a>不为六尘恶贼所劫。<a id="a-8f"></a>是六大贼若见人物则能偷劫；<a id="a-8g"></a>六尘不尔，<a id="a-8h"></a>若见、<a id="a-8i"></a>若知、<a id="a-8j"></a>若闻、<a id="a-8k"></a>若嗅、<a id="a-8l"></a>若触、<a id="a-8m"></a>若觉，<a id="a-8n"></a>皆悉能劫。<a id="a-8o"></a>六大贼者，<a id="a-8p"></a>唯能劫夺欲界人财，<a id="a-8q"></a>不能劫夺色、<a id="a-8r"></a>无色界；<a id="a-8s"></a>六尘恶贼则不如是，<a id="a-8t"></a>能劫三界一切善宝。<a id="a-8u"></a>是故菩萨谛观六尘过彼六贼，<a id="a-8v"></a>作是观已，<a id="a-8w"></a>修八圣道直往不回；<a id="a-8x"></a>如彼怖人畏四毒蛇、<a id="a-8y"></a>五旃陀罗、<a id="a-8z"></a>一诈亲善及六大贼，<a id="a-90"></a>舍空聚落，<a id="a-91"></a>涉路而去。</p>
  <p id="a92">“路值一河者，<a id="a-93"></a>即是烦恼。<a id="a-94"></a>云何菩萨观此烦恼犹如大河？<a id="a-95"></a>如彼驶河能漂香象；<a id="a-96"></a>烦恼驶河亦复如是能漂缘觉，<a id="a-97"></a>是故菩萨深观烦恼犹如驶河。<a id="a-98"></a>深难得底故名为河，<a id="a-99"></a>边不可得故名为大，<a id="a-9A"></a>其中多有种种恶鱼。<a id="a-9B"></a>烦恼大河亦复如是，<a id="a-9C"></a>唯佛菩萨能得底故，<a id="a-9D"></a>故名极深；<a id="a-9E"></a>唯佛菩萨得其边故，<a id="a-9F"></a>故名广大；<a id="a-9G"></a>常害一切痴众生故，<a id="a-9H"></a>故名恶鱼。<a id="a-9I"></a>是故菩萨观此烦恼犹如大河。<a id="a-9J"></a>如大河水能长一切草木丛林；<a id="a-9K"></a>烦恼大河亦复如是，<a id="a-9L"></a>能长众生二十五有。<a id="a-9M"></a>是故菩萨观此烦恼犹如大河。<a id="a-9N"></a>譬如有人堕大河水无有惭愧；<a id="a-9O"></a>众生亦尔，<a id="a-9P"></a>堕烦恼河无有惭愧。<a id="a-9Q"></a>如堕河者，<a id="a-9R"></a>未得其底，<a id="a-9S"></a>即便命终；<a id="a-9T"></a>堕烦恼河亦复如是，<a id="a-9U"></a>未尽其底，<a id="a-9V"></a>周回轮转二十五有。<a id="a-9W"></a>所言底者，<a id="a-9X"></a>名为空相。<a id="a-9Y"></a>若有不修如是空相，<a id="a-9Z"></a>当知是人不得出离二十五有。<a id="a-9a"></a>一切众生不能善修空无相故，<a id="a-9b"></a>常为烦恼驶河所漂。<a id="a-9c"></a>如彼大河唯能坏身，<a id="a-9d"></a>不能漂没一切善法；<a id="a-9e"></a>烦恼大河则不如是，<a id="a-9f"></a>能坏一切身心善法。<a id="a-9g"></a>彼大暴河唯能漂没欲界中人，<a id="a-9h"></a>烦恼大河乃能漂没三界人天。<a id="a-9i"></a>世间大河，<a id="a-9j"></a>运手动足则到彼岸；<a id="a-9k"></a>烦恼大河，<a id="a-9l"></a>唯有菩萨因六波罗蜜乃能得渡。<a id="a-9m"></a>如大河水难可得渡；<a id="a-9n"></a>烦恼大河亦复如是，<a id="a-9o"></a>难可得渡。<a id="a-9p"></a>云何名为难可得渡？<a id="a-9q"></a>乃至十住诸大菩萨，<a id="a-9r"></a>犹故未能毕竟得渡，<a id="a-9s"></a>唯有诸佛乃毕竟渡，<a id="a-9t"></a>是故名为难可得渡。<a id="a-9u"></a>譬如有人为河所漂，<a id="a-9v"></a>不能修习毫厘善法；<a id="a-9w"></a>众生亦尔，<a id="a-9x"></a>为烦恼河所漂没者，<a id="a-9y"></a>亦复不能修习善法。<a id="a-9z"></a>如人堕河为水所漂，<a id="a-A0"></a>余有力者则能拔济；<a id="a-A1"></a>堕烦恼河为一阐提，<a id="a-A2"></a>声闻、<a id="a-A3"></a>缘觉乃至诸佛不能拔济。<a id="a-A4"></a>世间大河，<a id="a-A5"></a>劫尽之时，<a id="a-A6"></a>七日并照能令枯涸；<a id="a-A7"></a>烦恼大河则不如是，<a id="a-A8"></a>声闻、<a id="a-A9"></a>缘觉虽修七觉犹不能干，<a id="a-AA"></a>是故菩萨观诸烦恼犹如暴河。</p>
  <p id="aAB">“譬如彼人畏四毒蛇、<a id="a-AC"></a>五旃陀罗、<a id="a-AD"></a>一诈亲善及六大贼，<a id="a-AE"></a>舍空聚落，<a id="a-AF"></a>随路而去，<a id="a-AG"></a>既至河上，<a id="a-AH"></a>聚草为筏；<a id="a-AI"></a>菩萨亦尔，<a id="a-AJ"></a>畏四大蛇、<a id="a-AK"></a>五阴旃陀罗、<a id="a-AL"></a>爱诈亲善、<a id="a-AM"></a>六入空聚、<a id="a-AN"></a>六尘恶贼，<a id="a-AO"></a>至烦恼河，<a id="a-AP"></a>修戒、<a id="a-AQ"></a>定、<a id="a-AR"></a>慧、<a id="a-AS"></a>解脱、<a id="a-AT"></a>解脱知见、<a id="a-AU"></a>六波罗蜜、<a id="a-AV"></a>三十七品以为船筏，<a id="a-AW"></a>依乘此筏渡烦恼河，<a id="a-AX"></a>到于彼岸常乐涅槃。<a id="a-AY"></a>菩萨修行大涅槃者，<a id="a-AZ"></a>作是思惟：<a id="a-Aa"></a>‘我若不能忍受如是身苦、<a id="a-Ab"></a>心苦，<a id="a-Ac"></a>则不能令一切众生渡烦恼河。<a id="a-Ad"></a>’以是思惟，<a id="a-Ae"></a>虽有如是身心苦恼，<a id="a-Af"></a>默然忍受；<a id="a-Ag"></a>以忍受故，<a id="a-Ah"></a>则不生漏。<a id="a-Ai"></a>菩萨如是尚无诸漏，<a id="a-Aj"></a>况佛如来而当有漏？<a id="a-Ak"></a>是故诸佛不名有漏。<a id="a-Al"></a>云何如来非无漏耶？<a id="a-Am"></a>如来常行有漏中故。<a id="a-An"></a>有漏即是二十五有。<a id="a-Ao"></a>是故声闻、<a id="a-Ap"></a>凡夫之人言佛有漏，<a id="a-Aq"></a>诸佛如来真实无漏。</p>
  <p id="aAr">“善男子，<a id="a-As"></a>以是因缘诸佛如来无有定相。<a id="a-At"></a>善男子，<a id="a-Au"></a>是故犯四重禁、<a id="a-Av"></a>谤方等经及一阐提悉皆不定。<a id="a-Aw"></a>”</p>
  <p id="aAx">尔时，<a id="a-Ay"></a>光明遍照高贵德王菩萨摩诃萨言：<a id="a-Az"></a>“如是，<a id="a-B0"></a>如是，<a id="a-B1"></a>诚如圣教，<a id="a-B2"></a>一切诸法悉皆不定。<a id="a-B3"></a>以不定故，<a id="a-B4"></a>当知如来亦不毕竟入于涅槃。<a id="a-B5"></a>如佛先说，<a id="a-B6"></a>菩萨摩诃萨修大涅槃闻不闻中，<a id="a-B7"></a>有涅槃、<a id="a-B8"></a>大涅槃。<a id="a-B9"></a>云何涅槃？<a id="a-BA"></a>云何大涅槃？<a id="a-BB"></a>”</p>
  <p id="aBC">尔时，<a id="a-BD"></a>佛赞光明遍照高贵德王菩萨摩诃萨言：<a id="a-BE"></a>“善哉！<a id="a-BF"></a>善哉！<a id="a-BG"></a>善男子，<a id="a-BH"></a>若有菩萨得念总持，<a id="a-BI"></a>乃能如汝之所咨问。</p>
  <p id="aBJ">“善男子，<a id="a-BK"></a>如世人言，<a id="a-BL"></a>有海、<a id="a-BM"></a>大海，<a id="a-BN"></a>有河、<a id="a-BO"></a>大河，<a id="a-BP"></a>有山、<a id="a-BQ"></a>大山，<a id="a-BR"></a>有地、<a id="a-BS"></a>大地，<a id="a-BT"></a>有城、<a id="a-BU"></a>大城，<a id="a-BV"></a>有众生、<a id="a-BW"></a>大众生，<a id="a-BX"></a>有王、<a id="a-BY"></a>大王，<a id="a-BZ"></a>有人、<a id="a-Ba"></a>大人，<a id="a-Bb"></a>有天、<a id="a-Bc"></a>天中天，<a id="a-Bd"></a>有道、<a id="a-Be"></a>大道；<a id="a-Bf"></a>涅槃亦尔，<a id="a-Bg"></a>有涅槃，<a id="a-Bh"></a>有大涅槃。<a id="a-Bi"></a>云何涅槃？<a id="a-Bj"></a>善男子，<a id="a-Bk"></a>如人饥饿，<a id="a-Bl"></a>得少饭食名为安乐，<a id="a-Bm"></a>如是安乐亦名涅槃；<a id="a-Bn"></a>如病得差则名安乐，<a id="a-Bo"></a>如是安乐亦名涅槃；<a id="a-Bp"></a>如人怖畏，<a id="a-Bq"></a>得归依处则得安乐，<a id="a-Br"></a>如是安乐亦名涅槃；<a id="a-Bs"></a>如贫穷人，<a id="a-Bt"></a>获七宝物则得安乐，<a id="a-Bu"></a>如是安乐亦名涅槃；<a id="a-Bv"></a>如人观骨，<a id="a-Bw"></a>不起贪欲则得安乐，<a id="a-Bx"></a>如是安乐亦名涅槃。<a id="a-By"></a>如是涅槃不得名为大涅槃也。<a id="a-Bz"></a>何以故？<a id="a-C0"></a>以饥渴故、<a id="a-C1"></a>病故、<a id="a-C2"></a>怖故、<a id="a-C3"></a>贫故、<a id="a-C4"></a>生贪著故，<a id="a-C5"></a>是名涅槃，<a id="a-C6"></a>非大涅槃。<a id="a-C7"></a>善男子，<a id="a-C8"></a>若凡夫人及以声闻，<a id="a-C9"></a>或因世俗，<a id="a-CA"></a>或因圣道，<a id="a-CB"></a>断欲界结则得安乐，<a id="a-CC"></a>如是安乐亦名涅槃，<a id="a-CD"></a>不得名为大涅槃也；<a id="a-CE"></a>能断初禅乃至能断非想非非想处结则得安乐，<a id="a-CF"></a>如是安乐亦名涅槃，<a id="a-CG"></a>不得名为大涅槃也。<a id="a-CH"></a>何以故？<a id="a-CI"></a>还生烦恼有习气故。<a id="a-CJ"></a>云何名为烦恼习气？<a id="a-CK"></a>声闻、<a id="a-CL"></a>缘觉有烦恼气，<a id="a-CM"></a>所谓我身、<a id="a-CN"></a>我衣、<a id="a-CO"></a>我去、<a id="a-CP"></a>我来、<a id="a-CQ"></a>我说、<a id="a-CR"></a>我听，<a id="a-CS"></a>诸佛如来入于涅槃，<a id="a-CT"></a>涅槃之性无我无乐唯有常净，<a id="a-CU"></a>是则名为烦恼习气。<a id="a-CV"></a>佛、<a id="a-CW"></a>法、<a id="a-CX"></a>众僧有差别相，<a id="a-CY"></a>如来毕竟入于涅槃，<a id="a-CZ"></a>声闻、<a id="a-Ca"></a>缘觉、<a id="a-Cb"></a>诸佛如来所得涅槃等无差别，<a id="a-Cc"></a>以是义故，<a id="a-Cd"></a>二乘所得非大涅槃。<a id="a-Ce"></a>何以故？<a id="a-Cf"></a>无常乐我净故。<a id="a-Cg"></a>常乐我净乃得名为大涅槃也。</p>
  <p id="aCh">“善男子，<a id="a-Ci"></a>譬如有处能受众水，<a id="a-Cj"></a>名为大海；<a id="a-Ck"></a>随有声闻、<a id="a-Cl"></a>缘觉、<a id="a-Cm"></a>菩萨、<a id="a-Cn"></a>诸佛如来所入之处，<a id="a-Co"></a>名大涅槃；<a id="a-Cp"></a>四禅、<a id="a-Cq"></a>三三昧、<a id="a-Cr"></a>八背舍、<a id="a-Cs"></a>八胜处、<a id="a-Ct"></a>十一切处，<a id="a-Cu"></a>随能摄取如是无量诸善法者，<a id="a-Cv"></a>名大涅槃。</p>
  <p id="aCw">“善男子，<a id="a-Cx"></a>譬如有河，<a id="a-Cy"></a>第一香象不能得底，<a id="a-Cz"></a>则名为大。<a id="a-D0"></a>声闻、<a id="a-D1"></a>缘觉至十住菩萨不见佛性，<a id="a-D2"></a>名为涅槃，<a id="a-D3"></a>非大涅槃。<a id="a-D4"></a>若能了了见于佛性，<a id="a-D5"></a>则得名为大涅槃也。<a id="a-D6"></a>是大涅槃，<a id="a-D7"></a>唯大象王能尽其底。<a id="a-D8"></a>大象王者，<a id="a-D9"></a>谓诸佛也。</p>
  <p id="aDA">“善男子，<a id="a-DB"></a>若摩诃那伽及钵揵陀大力士等，<a id="a-DC"></a>经历多时所不能上，<a id="a-DD"></a>乃名大山；<a id="a-DE"></a>声闻、<a id="a-DF"></a>缘觉及诸菩萨，<a id="a-DG"></a>摩诃那伽大力士等所不能见，<a id="a-DH"></a>如是乃名大涅槃也。</p>
  <p id="aDI">“复次，<a id="a-DJ"></a>善男子，<a id="a-DK"></a>随有小王之所住处名为小城，<a id="a-DL"></a>转轮圣王所住之处乃名大城；<a id="a-DM"></a>声闻、<a id="a-DN"></a>缘觉，<a id="a-DO"></a>八万、<a id="a-DP"></a>六万、<a id="a-DQ"></a>四万、<a id="a-DR"></a>二万、<a id="a-DS"></a>一万住处，<a id="a-DT"></a>名为涅槃；<a id="a-DU"></a>无上法主圣王住处，<a id="a-DV"></a>乃得名为大般涅槃。<a id="a-DW"></a>以是故名大般涅槃。</p>
  <p id="aDX">“善男子，<a id="a-DY"></a>譬如有人见四种兵不生怖畏，<a id="a-DZ"></a>当知是人名大众生；<a id="a-Da"></a>若有众生于三恶道烦恼恶业不生怖畏，<a id="a-Db"></a>而能于中广度众生，<a id="a-Dc"></a>当知是人得大涅槃。<a id="a-Dd"></a>若有人能供养父母，<a id="a-De"></a>恭敬沙门及婆罗门，<a id="a-Df"></a>修治善法，<a id="a-Dg"></a>所言诚实，<a id="a-Dh"></a>无有欺诳，<a id="a-Di"></a>能忍诸恶，<a id="a-Dj"></a>惠施贫乏，<a id="a-Dk"></a>名大丈夫；<a id="a-Dl"></a>菩萨亦尔，<a id="a-Dm"></a>有大慈悲怜愍一切，<a id="a-Dn"></a>于诸众生犹如父母，<a id="a-Do"></a>能度众生于生死河，<a id="a-Dp"></a>普示众生一实之道，<a id="a-Dq"></a>是则名为大般涅槃。</p>
  <p id="aDr">“善男子，<a id="a-Ds"></a>大名不可思议。<a id="a-Dt"></a>若不可思议，<a id="a-Du"></a>一切众生所不能信，<a id="a-Dv"></a>是则名为大般涅槃。<a id="a-Dw"></a>唯佛菩萨之所见故名大涅槃。<a id="a-Dx"></a>以何因缘复名为大？<a id="a-Dy"></a>以无量因缘然后乃得故名为大。<a id="a-Dz"></a>善男子，<a id="a-E0"></a>如世间人以多因缘之所得者，<a id="a-E1"></a>则名为大；<a id="a-E2"></a>涅槃亦尔，<a id="a-E3"></a>以多因缘之所得故，<a id="a-E4"></a>故名为大。<a id="a-E5"></a>云何复名为大涅槃？<a id="a-E6"></a>有大我故，<a id="a-E7"></a>名大涅槃。<a id="a-E8"></a>涅槃无我，<a id="a-E9"></a>大自在故，<a id="a-EA"></a>名为大我。<a id="a-EB"></a>云何名为大自在耶？<a id="a-EC"></a>有八自在，<a id="a-ED"></a>则名为我。<a id="a-EE"></a>何等为八？</p>
  <p id="aEF">“一者、<a id="a-EG"></a>能示一身以为多身，<a id="a-EH"></a>身数大小犹如微尘，<a id="a-EI"></a>充满十方无量世界。<a id="a-EJ"></a>如来之身实非微尘，<a id="a-EK"></a>以自在故现微尘身。<a id="a-EL"></a>如是自在，<a id="a-EM"></a>则为大我。</p>
  <p id="aEN">“二者、<a id="a-EO"></a>示一尘身满于三千大千世界。<a id="a-EP"></a>如来之身实不满于三千大千世界。<a id="a-EQ"></a>何以故？<a id="a-ER"></a>以无碍故，<a id="a-ES"></a>直以自在故满三千大千世界。<a id="a-ET"></a>如是自在，<a id="a-EU"></a>名为大我。</p>
  <p id="aEV">“三者、<a id="a-EW"></a>能以满此三千大千世界之身，<a id="a-EX"></a>轻举飞空过于二十恒河沙等诸佛世界而无障碍。<a id="a-EY"></a>如来之身实无轻重，<a id="a-EZ"></a>以自在故能为轻重。<a id="a-Ea"></a>如是自在，<a id="a-Eb"></a>名为大我。</p>
  <p id="aEc">“四者、<a id="a-Ed"></a>以自在故而得自在。<a id="a-Ee"></a>云何自在？<a id="a-Ef"></a>如来一心安住不动，<a id="a-Eg"></a>所可示化无量形类各令有心。<a id="a-Eh"></a>如来有时或造一事，<a id="a-Ei"></a>而令众生各各成办。<a id="a-Ej"></a>如来之身常住一土，<a id="a-Ek"></a>而令他土一切悉见。<a id="a-El"></a>如是自在，<a id="a-Em"></a>名为大我。</p>
  <p id="aEn">“五者、<a id="a-Eo"></a>根自在故。<a id="a-Ep"></a>云何名为根自在耶？<a id="a-Eq"></a>如来一根亦能见色、<a id="a-Er"></a>闻声、<a id="a-Es"></a>嗅香、<a id="a-Et"></a>别味、<a id="a-Eu"></a>觉触、<a id="a-Ev"></a>知法，<a id="a-Ew"></a>如来六根亦不见色、<a id="a-Ex"></a>闻声、<a id="a-Ey"></a>嗅香、<a id="a-Ez"></a>别味、<a id="a-F0"></a>觉触、<a id="a-F1"></a>知法。<a id="a-F2"></a>以自在故，<a id="a-F3"></a>令根自在。<a id="a-F4"></a>如是自在，<a id="a-F5"></a>名为大我。</p>
  <p id="aF6">“六者、<a id="a-F7"></a>以自在故得一切法。<a id="a-F8"></a>如来之心亦无得想。<a id="a-F9"></a>何以故？<a id="a-FA"></a>无所得故。<a id="a-FB"></a>若是有者，<a id="a-FC"></a>可名为得。<a id="a-FD"></a>实无所有，<a id="a-FE"></a>云何名得？<a id="a-FF"></a>若使如来计有得想，<a id="a-FG"></a>是则诸佛不得涅槃。<a id="a-FH"></a>以无得故，<a id="a-FI"></a>名得涅槃。<a id="a-FJ"></a>以自在故，<a id="a-FK"></a>得一切法；<a id="a-FL"></a>得诸法故，<a id="a-FM"></a>名为大我。</p>
  <p id="aFN">“七者、<a id="a-FO"></a>说自在故。<a id="a-FP"></a>如来演说一偈之义，<a id="a-FQ"></a>经无量劫，<a id="a-FR"></a>义亦不尽，<a id="a-FS"></a>所谓若戒、<a id="a-FT"></a>若定、<a id="a-FU"></a>若施、<a id="a-FV"></a>若慧。<a id="a-FW"></a>如来尔时都不生念‘我说彼听’，<a id="a-FX"></a>亦复不生一偈之想。<a id="a-FY"></a>世间之人四句为偈，<a id="a-FZ"></a>随世俗故说名为偈。<a id="a-Fa"></a>一切法性亦无有说，<a id="a-Fb"></a>以自在故，<a id="a-Fc"></a>如来演说；<a id="a-Fd"></a>以演说故，<a id="a-Fe"></a>名为大我。</p>
  <p id="aFf">“八者、<a id="a-Fg"></a>如来遍满一切诸处犹如虚空。<a id="a-Fh"></a>虚空之性不可得见，<a id="a-Fi"></a>如来亦尔实不可见，<a id="a-Fj"></a>以自在故，<a id="a-Fk"></a>令一切见。<a id="a-Fl"></a>如是自在，<a id="a-Fm"></a>名为大我。<a id="a-Fn"></a>如是大我，<a id="a-Fo"></a>名大涅槃。<a id="a-Fp"></a>以是义故，<a id="a-Fq"></a>名大涅槃。</p>
  <p id="aFr">“复次，<a id="a-Fs"></a>善男子，<a id="a-Ft"></a>譬如宝藏，<a id="a-Fu"></a>多诸珍异，<a id="a-Fv"></a>百种具足故名大藏；<a id="a-Fw"></a>诸佛如来甚深奥藏亦复如是，<a id="a-Fx"></a>多诸奇异具足无缺，<a id="a-Fy"></a>名大涅槃。<a id="a-Fz"></a>复次，<a id="a-G0"></a>善男子，<a id="a-G1"></a>无边之物乃名为大；<a id="a-G2"></a>涅槃无边，<a id="a-G3"></a>是故名大。<a id="a-G4"></a>复次，<a id="a-G5"></a>善男子，<a id="a-G6"></a>有大乐故，<a id="a-G7"></a>名大涅槃；<a id="a-G8"></a>涅槃无乐。<a id="a-G9"></a>以四乐故，<a id="a-GA"></a>名大涅槃。<a id="a-GB"></a>何等为四？</p>
  <p id="aGC">“一者、<a id="a-GD"></a>断诸乐故。<a id="a-GE"></a>不断乐者则名为苦，<a id="a-GF"></a>若有苦者不名大乐。<a id="a-GG"></a>以断乐故则无有苦，<a id="a-GH"></a>无苦无乐乃名大乐。<a id="a-GI"></a>涅槃之性无苦无乐，<a id="a-GJ"></a>是故涅槃名为大乐。<a id="a-GK"></a>以是义故，<a id="a-GL"></a>名大涅槃。<a id="a-GM"></a>复次，<a id="a-GN"></a>善男子，<a id="a-GO"></a>乐有二种：<a id="a-GP"></a>一者、<a id="a-GQ"></a>凡夫，<a id="a-GR"></a>二者、<a id="a-GS"></a>诸佛。<a id="a-GT"></a>凡夫之乐，<a id="a-GU"></a>无常败坏，<a id="a-GV"></a>是故无乐。<a id="a-GW"></a>诸佛常乐，<a id="a-GX"></a>无有变异，<a id="a-GY"></a>故名大乐。<a id="a-GZ"></a>复次，<a id="a-Ga"></a>善男子，<a id="a-Gb"></a>有三种受：<a id="a-Gc"></a>一者、<a id="a-Gd"></a>苦受，<a id="a-Ge"></a>二者、<a id="a-Gf"></a>乐受，<a id="a-Gg"></a>三者、<a id="a-Gh"></a>不苦不乐受。<a id="a-Gi"></a>不苦不乐是亦为苦，<a id="a-Gj"></a>涅槃虽同不苦不乐，<a id="a-Gk"></a>然名大乐，<a id="a-Gl"></a>以大乐故名大涅槃。</p>
  <p id="aGm">“二者、<a id="a-Gn"></a>大寂静故，<a id="a-Go"></a>名为大乐。<a id="a-Gp"></a>涅槃之性是大寂静。<a id="a-Gq"></a>何以故？<a id="a-Gr"></a>远离一切愦闹法故。<a id="a-Gs"></a>以大寂故，<a id="a-Gt"></a>名大涅槃。</p>
  <p id="aGu">“三者、<a id="a-Gv"></a>一切知故，<a id="a-Gw"></a>名为大乐。<a id="a-Gx"></a>非一切知，<a id="a-Gy"></a>不名大乐。<a id="a-Gz"></a>诸佛如来一切知故名为大乐。<a id="a-H0"></a>以大乐故，<a id="a-H1"></a>名大涅槃。</p>
  <p id="aH2">“四者、<a id="a-H3"></a>身不坏故，<a id="a-H4"></a>名为大乐。<a id="a-H5"></a>身若可坏，<a id="a-H6"></a>则不名乐。<a id="a-H7"></a>如来之身金刚无坏，<a id="a-H8"></a>非烦恼身、<a id="a-H9"></a>无常之身，<a id="a-HA"></a>故名大乐。<a id="a-HB"></a>以大乐故，<a id="a-HC"></a>名大涅槃。</p>
  <p id="aHD">“善男子，<a id="a-HE"></a>世间名字，<a id="a-HF"></a>或有因缘，<a id="a-HG"></a>或无因缘。<a id="a-HH"></a>有因缘者，<a id="a-HI"></a>如舍利弗，<a id="a-HJ"></a>母名舍利，<a id="a-HK"></a>因母立字，<a id="a-HL"></a>故名舍利弗；<a id="a-HM"></a>如摩鋀罗道人，<a id="a-HN"></a>生摩鋀罗国，<a id="a-HO"></a>因国立名，<a id="a-HP"></a>故名摩鋀罗道人；<a id="a-HQ"></a>如目揵连，<a id="a-HR"></a>目揵连者即是姓也，<a id="a-HS"></a>因姓立名，<a id="a-HT"></a>故名目揵连；<a id="a-HU"></a>如我生于瞿昙种姓，<a id="a-HV"></a>因姓立名，<a id="a-HW"></a>称为瞿昙；<a id="a-HX"></a>如毗舍佉道人，<a id="a-HY"></a>毗舍佉者即是星名，<a id="a-HZ"></a>因星为名名毗舍佉；<a id="a-Ha"></a>如有六指，<a id="a-Hb"></a>因六指故名六指人；<a id="a-Hc"></a>如佛奴天奴，<a id="a-Hd"></a>因佛因天故名佛奴天奴；<a id="a-He"></a>因湿生故，<a id="a-Hf"></a>故名湿生；<a id="a-Hg"></a>如因声故，<a id="a-Hh"></a>名为迦迦罗，<a id="a-Hi"></a>名究究罗、<a id="a-Hj"></a>呾呾罗。<a id="a-Hk"></a>如是等名，<a id="a-Hl"></a>是因缘名。<a id="a-Hm"></a>无因缘者，<a id="a-Hn"></a>如莲华、<a id="a-Ho"></a>地水火风、<a id="a-Hp"></a>虚空；<a id="a-Hq"></a>如曼陀婆，<a id="a-Hr"></a>一名二实——一名殿堂、<a id="a-Hs"></a>二名饮浆，<a id="a-Ht"></a>堂不饮浆，<a id="a-Hu"></a>亦复得名为曼陀婆；<a id="a-Hv"></a>如萨婆车多，<a id="a-Hw"></a>名为蛇盖，<a id="a-Hx"></a>实非蛇盖。<a id="a-Hy"></a>是名无因，<a id="a-Hz"></a>强立名字。<a id="a-I0"></a>如坻罗婆夷名为食油，<a id="a-I1"></a>实不食油，<a id="a-I2"></a>强为立名，<a id="a-I3"></a>名为食油，<a id="a-I4"></a>是名无因，<a id="a-I5"></a>强立名字。<a id="a-I6"></a>善男子，<a id="a-I7"></a>是大涅槃亦复如是，<a id="a-I8"></a>无有因缘，<a id="a-I9"></a>强为立名。</p>
  <p id="aIA">“善男子，<a id="a-IB"></a>譬如虚空，<a id="a-IC"></a>不因小空名为大也；<a id="a-ID"></a>涅槃亦尔，<a id="a-IE"></a>不因小相名大涅槃。<a id="a-IF"></a>善男子，<a id="a-IG"></a>譬如有法，<a id="a-IH"></a>不可称量，<a id="a-II"></a>不可思议，<a id="a-IJ"></a>故名为大；<a id="a-IK"></a>涅槃亦尔，<a id="a-IL"></a>不可称量，<a id="a-IM"></a>不可思议，<a id="a-IN"></a>故得名为大般涅槃。<a id="a-IO"></a>以纯净故，<a id="a-IP"></a>名大涅槃。<a id="a-IQ"></a>云何纯净？<a id="a-IR"></a>净有四种。<a id="a-IS"></a>何等为四？</p>
  <p id="aIT">“一者、<a id="a-IU"></a>二十五有名为不净，<a id="a-IV"></a>能永断故得名为净。<a id="a-IW"></a>净即涅槃，<a id="a-IX"></a>如是涅槃亦得名有，<a id="a-IY"></a>而是涅槃实非是有，<a id="a-IZ"></a>诸佛如来随世俗故说涅槃有。<a id="a-Ia"></a>譬如世人，<a id="a-Ib"></a>非父言父，<a id="a-Ic"></a>非母言母，<a id="a-Id"></a>实非父母而言父母；<a id="a-Ie"></a>涅槃亦尔，<a id="a-If"></a>随世俗故说言诸佛有大涅槃。</p>
  <p id="aIg">“二者、<a id="a-Ih"></a>业清净故。<a id="a-Ii"></a>一切凡夫业不清净，<a id="a-Ij"></a>故无涅槃。<a id="a-Ik"></a>诸佛如来业清净故，<a id="a-Il"></a>故名大净，<a id="a-Im"></a>以大净故名大涅槃。</p>
  <p id="aIn">“三者、<a id="a-Io"></a>身清净故。<a id="a-Ip"></a>身若无常，<a id="a-Iq"></a>则名不净。<a id="a-Ir"></a>如来身常，<a id="a-Is"></a>故名大净，<a id="a-It"></a>以大净故名大涅槃。</p>
  <p id="aIu">“四者、<a id="a-Iv"></a>心清净故。<a id="a-Iw"></a>心若有漏名曰不净，<a id="a-Ix"></a>佛心无漏故名大净，<a id="a-Iy"></a>以大净故名大涅槃。</p>
  <p id="aIz">“善男子，<a id="a-J0"></a>是名善男子、<a id="a-J1"></a>善女人修行如是《大涅槃经》具足成就初分功德。</p>
 </body>
</html>