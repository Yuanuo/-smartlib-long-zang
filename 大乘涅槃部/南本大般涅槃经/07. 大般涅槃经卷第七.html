<!doctype html>
<html id="z3IBTbEKT" data-ver="1120">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第七</h1>
  <h2 id="a2">邪正品第九</h2>
  <p id="a3">尔时，<a id="a-4"></a>迦葉白佛言：<a id="a-5"></a>“世尊，<a id="a-6"></a>如上所说四种人等应当依止耶？<a id="a-7"></a>”</p>
  <p id="a8">佛言：<a id="a-9"></a>“如是，<a id="a-A"></a>如是，<a id="a-B"></a>善男子，<a id="a-C"></a>如我所说，<a id="a-D"></a>应当依止。<a id="a-E"></a>何以故？<a id="a-F"></a>有四魔故。<a id="a-G"></a>何等为四？<a id="a-H"></a>如魔所说诸余经律能受持者。<a id="a-I"></a>”</p>
  <p id="aJ">迦葉菩萨白佛言：<a id="a-K"></a>“世尊，<a id="a-L"></a>如佛所说有四种魔。<a id="a-M"></a>若魔所说及佛所说，<a id="a-N"></a>我当云何而得分别？<a id="a-O"></a>有诸众生随逐魔行，<a id="a-P"></a>复有随顺佛所教者，<a id="a-Q"></a>如是等辈复云何知？<a id="a-R"></a>”</p>
  <p id="aS">佛告迦葉：<a id="a-T"></a>“我般涅槃七百岁后，<a id="a-U"></a>是魔波旬渐当坏乱我之正法。<a id="a-V"></a>譬如猎师身服法衣，<a id="a-W"></a>魔王波旬亦复如是，<a id="a-X"></a>作比丘像、<a id="a-Y"></a>比丘尼像、<a id="a-Z"></a>优婆塞像、<a id="a-a"></a>优婆夷像，<a id="a-b"></a>亦复化作须陀洹身，<a id="a-c"></a>乃至化作阿罗汉身及佛色身。<a id="a-d"></a>魔王以此有漏之形作无漏身，<a id="a-e"></a>坏我正法。</p>
  <p id="af">“是魔波旬坏正法时，<a id="a-g"></a>当作是言：<a id="a-h"></a>‘菩萨昔于兜率天上没，<a id="a-i"></a>来在此迦毗罗城白净王宫，<a id="a-j"></a>依因父母爱欲和合生育是身。<a id="a-k"></a>若言有人生于人中，<a id="a-l"></a>为诸世间天人大众所恭敬者，<a id="a-m"></a>无有是处。<a id="a-n"></a>’又复说言：<a id="a-o"></a>‘往昔苦行，<a id="a-p"></a>种种布施头目、<a id="a-q"></a>髓脑、<a id="a-r"></a>国城、<a id="a-s"></a>妻子，<a id="a-t"></a>是故今者得成佛道。<a id="a-u"></a>以是因缘，<a id="a-v"></a>为诸人、<a id="a-w"></a>天、<a id="a-x"></a>乾闼婆、<a id="a-y"></a>阿修罗、<a id="a-z"></a>迦楼罗、<a id="a-10"></a>紧那罗、<a id="a-11"></a>摩睺罗伽之所恭敬。<a id="a-12"></a>’若有经律作是说者，<a id="a-13"></a>当知悉是魔之所说。<a id="a-14"></a>善男子，<a id="a-15"></a>若有经律作如是言：<a id="a-16"></a>‘如来正觉久已成佛，<a id="a-17"></a>今方示现成佛道者，<a id="a-18"></a>为欲度脱诸众生故。<a id="a-19"></a>示有父母，<a id="a-1A"></a>依因爱欲和合而生，<a id="a-1B"></a>随顺世间作是示现。<a id="a-1C"></a>’如是经律当知真是如来所说。<a id="a-1D"></a>若有随顺魔所说者，<a id="a-1E"></a>是魔眷属；<a id="a-1F"></a>若能随顺佛所说者，<a id="a-1G"></a>即是菩萨。</p>
  <p id="a1H">“若有说言‘如来生时，<a id="a-1I"></a>于十方面，<a id="a-1J"></a>各行七步’不可信者，<a id="a-1K"></a>是魔所说。<a id="a-1L"></a>若复有说：<a id="a-1M"></a>‘如来出世，<a id="a-1N"></a>于十方面，<a id="a-1O"></a>各行七步，<a id="a-1P"></a>此是如来方便示现。<a id="a-1Q"></a>’是名如来所说经律。<a id="a-1R"></a>若有随顺魔所说者，<a id="a-1S"></a>是魔眷属；<a id="a-1T"></a>若能随顺佛所说者，<a id="a-1U"></a>即是菩萨。</p>
  <p id="a1V">“若有说言：<a id="a-1W"></a>‘菩萨生已，<a id="a-1X"></a>父王使人将诣天祠，<a id="a-1Y"></a>诸天见已悉下礼敬，<a id="a-1Z"></a>是故名佛。<a id="a-1a"></a>’复有难言：<a id="a-1b"></a>‘天者先出，<a id="a-1c"></a>佛在其后，<a id="a-1d"></a>云何诸天礼敬于佛？<a id="a-1e"></a>’作是难者，<a id="a-1f"></a>当知即是波旬所说。<a id="a-1g"></a>若有经言：<a id="a-1h"></a>‘佛到天祠，<a id="a-1i"></a>是诸天等，<a id="a-1j"></a>摩醯首罗、<a id="a-1k"></a>大梵天王、<a id="a-1l"></a>释提桓因，<a id="a-1m"></a>皆悉合掌敬礼其足。<a id="a-1n"></a>’如是经律是佛所说。<a id="a-1o"></a>若有随顺魔所说者，<a id="a-1p"></a>是魔眷属；<a id="a-1q"></a>若能随顺佛所说者，<a id="a-1r"></a>即是菩萨。</p>
  <p id="a1s">“若有经律说言：<a id="a-1t"></a>‘菩萨为太子时，<a id="a-1u"></a>以欲心故，<a id="a-1v"></a>四方娉妻，<a id="a-1w"></a>处在深宫，<a id="a-1x"></a>五欲自娱，<a id="a-1y"></a>欢悦受乐。<a id="a-1z"></a>’如是经律，<a id="a-20"></a>波旬所说。<a id="a-21"></a>若有说言：<a id="a-22"></a>‘菩萨久已舍离欲心妻息之属，<a id="a-23"></a>乃至不受三十三天上妙五欲如弃涕唾，<a id="a-24"></a>何况人欲？<a id="a-25"></a>剃除须发出家修道。<a id="a-26"></a>’如是经律，<a id="a-27"></a>是佛所说。<a id="a-28"></a>若有随顺魔经律者，<a id="a-29"></a>是魔眷属；<a id="a-2A"></a>若有随顺佛经律者，<a id="a-2B"></a>即是菩萨。</p>
  <p id="a2C">“若有说言：<a id="a-2D"></a>‘佛在舍卫祇陀精舍，<a id="a-2E"></a>听诸比丘受畜奴婢、<a id="a-2F"></a>仆使、<a id="a-2G"></a>牛、<a id="a-2H"></a>羊、<a id="a-2I"></a>象、<a id="a-2J"></a>马、<a id="a-2K"></a>驴、<a id="a-2L"></a>骡、<a id="a-2M"></a>鸡、<a id="a-2N"></a>猪、<a id="a-2O"></a>猫、<a id="a-2P"></a>狗、<a id="a-2Q"></a>金、<a id="a-2R"></a>银、<a id="a-2S"></a>琉璃、<a id="a-2T"></a>真珠、<a id="a-2U"></a>玻瓈、<a id="a-2V"></a>砗磲、<a id="a-2W"></a>玛瑙、<a id="a-2X"></a>珊瑚、<a id="a-2Y"></a>琥珀、<a id="a-2Z"></a>珂贝、<a id="a-2a"></a>璧玉、<a id="a-2b"></a>铜、<a id="a-2c"></a>铁、<a id="a-2d"></a>釜鍑、<a id="a-2e"></a>大小铜盘所须之物，<a id="a-2f"></a>耕田种植，<a id="a-2g"></a>贩卖市易，<a id="a-2h"></a>储积谷米。<a id="a-2i"></a>如是众事，<a id="a-2j"></a>佛大慈故，<a id="a-2k"></a>怜愍众生皆听畜之。<a id="a-2l"></a>’如是经律悉是魔说。<a id="a-2m"></a>若有说言：<a id="a-2n"></a>‘佛在舍卫祇陀精舍那梨楼鬼所住之处，<a id="a-2o"></a>尔时如来因婆罗门字羖羝德及波斯匿王，<a id="a-2p"></a>说言比丘不应受畜金、<a id="a-2q"></a>银、<a id="a-2r"></a>琉璃、<a id="a-2s"></a>玻瓈、<a id="a-2t"></a>真珠、<a id="a-2u"></a>砗磲、<a id="a-2v"></a>玛瑙、<a id="a-2w"></a>珊瑚、<a id="a-2x"></a>琥珀、<a id="a-2y"></a>珂贝、<a id="a-2z"></a>璧玉、<a id="a-30"></a>奴婢仆使、<a id="a-31"></a>童男童女、<a id="a-32"></a>牛羊象马驴骡鸡猪猫狗等兽、<a id="a-33"></a>铜铁釜鍑、<a id="a-34"></a>大小铜盘、<a id="a-35"></a>种种杂色床敷卧具、<a id="a-36"></a>资生所须所谓屋宅，<a id="a-37"></a>耕田种植，<a id="a-38"></a>贩卖市易，<a id="a-39"></a>自手作食，<a id="a-3A"></a>自磨自舂，<a id="a-3B"></a>治身咒术，<a id="a-3C"></a>调鹰方法，<a id="a-3D"></a>仰观星宿，<a id="a-3E"></a>推步盈虚，<a id="a-3F"></a>占相男女，<a id="a-3G"></a>解梦吉凶，<a id="a-3H"></a>是男是女、<a id="a-3I"></a>非男非女，<a id="a-3J"></a>六十四能，<a id="a-3K"></a>复有十八惑人咒术种种工巧，<a id="a-3L"></a>或说世间无量俗事，<a id="a-3M"></a>散香、<a id="a-3N"></a>末香、<a id="a-3O"></a>涂香、<a id="a-3P"></a>薰香，<a id="a-3Q"></a>种种华鬘治发方术，<a id="a-3R"></a>奸伪谄曲，<a id="a-3S"></a>贪利无厌，<a id="a-3T"></a>爱乐愦闹戏笑谈说，<a id="a-3U"></a>贪嗜鱼肉，<a id="a-3V"></a>和合毒药，<a id="a-3W"></a>治压香油，<a id="a-3X"></a>捉持宝盖及以革屣，<a id="a-3Y"></a>造扇箱箧种种画像，<a id="a-3Z"></a>积聚谷米、<a id="a-3a"></a>大小麦豆及诸果蓏，<a id="a-3b"></a>亲近国王、<a id="a-3c"></a>王子、<a id="a-3d"></a>大臣及诸女人，<a id="a-3e"></a>高声大笑或复默然，<a id="a-3f"></a>于诸法中多生疑惑，<a id="a-3g"></a>多语妄说长短好丑或善不善，<a id="a-3h"></a>好著好衣，<a id="a-3i"></a>如是种种不净之物，<a id="a-3j"></a>于施主前躬自赞叹，<a id="a-3k"></a>出入游行不净之处，<a id="a-3l"></a>所谓沽酒、<a id="a-3m"></a>淫女、<a id="a-3n"></a>博奕，<a id="a-3o"></a>如是之人，<a id="a-3p"></a>我今不听在比丘中，<a id="a-3q"></a>应当休道，<a id="a-3r"></a>还俗役使，<a id="a-3s"></a>譬如莠稗悉灭无余。<a id="a-3t"></a>’当知是等经律所制，<a id="a-3u"></a>悉是如来之所说也。<a id="a-3v"></a>若有随顺魔所说者，<a id="a-3w"></a>是魔眷属；<a id="a-3x"></a>若有随顺佛所说者，<a id="a-3y"></a>即是菩萨。</p>
  <p id="a3z">“若有说言：<a id="a-40"></a>‘菩萨为欲供养天神故入天祠，<a id="a-41"></a>所谓梵天、<a id="a-42"></a>大自在天、<a id="a-43"></a>韦陀天、<a id="a-44"></a>迦旃延天。<a id="a-45"></a>所以入者？<a id="a-46"></a>为欲调伏诸天人故。<a id="a-47"></a>若言不尔，<a id="a-48"></a>无有是处。<a id="a-49"></a>’若言：<a id="a-4A"></a>‘菩萨不能入于外道邪论知其威仪、<a id="a-4B"></a>文章、<a id="a-4C"></a>伎艺，<a id="a-4D"></a>仆使斗诤不能和合，<a id="a-4E"></a>不为男女、<a id="a-4F"></a>国王、<a id="a-4G"></a>大臣之所恭敬，<a id="a-4H"></a>又亦不知和合诸药。<a id="a-4I"></a>以不知故乃名如来，<a id="a-4J"></a>如其知者，<a id="a-4K"></a>是邪见辈。<a id="a-4L"></a>又复如来于怨亲中其心平等，<a id="a-4M"></a>如以刀割及香涂身，<a id="a-4N"></a>于此二人不生增益损减之心，<a id="a-4O"></a>唯能处中，<a id="a-4P"></a>故名如来。<a id="a-4Q"></a>’如是经律，<a id="a-4R"></a>当知是魔之所说也。<a id="a-4S"></a>若有说言：<a id="a-4T"></a>‘菩萨如是示入天祠外学法中，<a id="a-4U"></a>出家修道，<a id="a-4V"></a>示现知其威仪礼节，<a id="a-4W"></a>能解一切文章伎艺；<a id="a-4X"></a>示入书堂伎巧之处，<a id="a-4Y"></a>能善和合仆使斗诤；<a id="a-4Z"></a>于诸大众、<a id="a-4a"></a>童男童女、<a id="a-4b"></a>后宫妃后、<a id="a-4c"></a>人民长者、<a id="a-4d"></a>婆罗门等、<a id="a-4e"></a>王及大臣、<a id="a-4f"></a>贫穷等中最尊最上，<a id="a-4g"></a>复为是等之所恭敬，<a id="a-4h"></a>亦能示现如是等事。<a id="a-4i"></a>虽处诸见不生爱心，<a id="a-4j"></a>犹如莲华不受尘垢，<a id="a-4k"></a>为度一切诸众生故，<a id="a-4l"></a>善行如是种种方便，<a id="a-4m"></a>随顺世法。<a id="a-4n"></a>’如是经律，<a id="a-4o"></a>当知即是如来所说。<a id="a-4p"></a>若有随顺魔所说者，<a id="a-4q"></a>是魔眷属；<a id="a-4r"></a>若能随顺佛所说者，<a id="a-4s"></a>是大菩萨。</p>
  <p id="a4t">“若有说言：<a id="a-4u"></a>‘如来为我解说经律，<a id="a-4v"></a>若恶法中轻重之罪及偷兰遮，<a id="a-4w"></a>其性皆重，<a id="a-4x"></a>我等律中终不为之。<a id="a-4y"></a>我久忍受如是之法。<a id="a-4z"></a>汝等不信，<a id="a-50"></a>我当云何自舍己律，<a id="a-51"></a>就汝律耶？<a id="a-52"></a>汝所有律是魔所说，<a id="a-53"></a>我等经律是佛所制。<a id="a-54"></a>如来先说九部法印，<a id="a-55"></a>如是九印印我经律。<a id="a-56"></a>初不闻有方等经典一句一字，<a id="a-57"></a>如来所说无量经律，<a id="a-58"></a>何处有说方等经耶？<a id="a-59"></a>如是等中，<a id="a-5A"></a>未曾闻有十部经名。<a id="a-5B"></a>如其有者，<a id="a-5C"></a>当知必定调达所作。<a id="a-5D"></a>调达恶人，<a id="a-5E"></a>以灭善法造方等经，<a id="a-5F"></a>我等不信。<a id="a-5G"></a>如是等经，<a id="a-5H"></a>是魔所说。<a id="a-5I"></a>何以故？<a id="a-5J"></a>破坏佛法相是非故。<a id="a-5K"></a>如是之言，<a id="a-5L"></a>汝经中有，<a id="a-5M"></a>我经中无。<a id="a-5N"></a>我经律中如来说言：<a id="a-5O"></a>我涅槃后恶世当有不正经律，<a id="a-5P"></a>所谓大乘方等经典。<a id="a-5Q"></a>’未来之世当有如是诸恶比丘。<a id="a-5R"></a>我又说言：<a id="a-5S"></a>‘过九部经有方等典，<a id="a-5T"></a>若有人能了知其义，<a id="a-5U"></a>当知是人正了经律，<a id="a-5V"></a>远离一切不净之物，<a id="a-5W"></a>微妙清净犹如满月。<a id="a-5X"></a>’若有说言：<a id="a-5Y"></a>‘如来虽为一一经律演说义味如恒沙等，<a id="a-5Z"></a>我律中无，<a id="a-5a"></a>将知为无。<a id="a-5b"></a>如其有者，<a id="a-5c"></a>如来何故于我律中而不解说？<a id="a-5d"></a>是故我今不能信受。<a id="a-5e"></a>’当知是人则为得罪。<a id="a-5f"></a>是人复言：<a id="a-5g"></a>‘如是经律我当受持。<a id="a-5h"></a>何以故？<a id="a-5i"></a>当为我作知足少欲、<a id="a-5j"></a>断除烦恼、<a id="a-5k"></a>智慧涅槃、<a id="a-5l"></a>善法因故。<a id="a-5m"></a>’如是说者非我弟子。<a id="a-5n"></a>若有说言：<a id="a-5o"></a>‘如来为欲度众生故，<a id="a-5p"></a>说方等经。<a id="a-5q"></a>’当知是人真我弟子。<a id="a-5r"></a>若有不受方等经者，<a id="a-5s"></a>当知是人非我弟子，<a id="a-5t"></a>不为佛法而出家也，<a id="a-5u"></a>即是邪见外道弟子。<a id="a-5v"></a>如是经律，<a id="a-5w"></a>是佛所说；<a id="a-5x"></a>若不如是，<a id="a-5y"></a>是魔所说。<a id="a-5z"></a>若有随顺魔所说者，<a id="a-60"></a>是魔眷属；<a id="a-61"></a>若有随顺佛所说者，<a id="a-62"></a>即是菩萨。</p>
  <p id="a63">“复次，<a id="a-64"></a>善男子，<a id="a-65"></a>若有说言：<a id="a-66"></a>‘如来不为无量功德之所成就，<a id="a-67"></a>无常变异，<a id="a-68"></a>以得空法宣说无我，<a id="a-69"></a>不顺世间。<a id="a-6A"></a>’如是经律名魔所说。<a id="a-6B"></a>若有人言：<a id="a-6C"></a>‘如来正觉不可思议，<a id="a-6D"></a>亦为无量阿僧祇等功德所成，<a id="a-6E"></a>是故常住，<a id="a-6F"></a>无有变异。<a id="a-6G"></a>’如是经律是佛所说。<a id="a-6H"></a>若有随顺魔所说者，<a id="a-6I"></a>是魔眷属；<a id="a-6J"></a>若有随顺佛所说者，<a id="a-6K"></a>即是菩萨。</p>
  <p id="a6L">“复有人言：<a id="a-6M"></a>‘或有比丘实不毁犯波罗夷罪，<a id="a-6N"></a>众人皆谓犯波罗夷，<a id="a-6O"></a>如断多罗树。<a id="a-6P"></a>’而是比丘实无所犯。<a id="a-6Q"></a>何以故？<a id="a-6R"></a>我常说言：<a id="a-6S"></a>‘四波罗夷，<a id="a-6T"></a>若犯一者，<a id="a-6U"></a>犹如析石，<a id="a-6V"></a>不可还合。<a id="a-6W"></a>’若有自说得过人法，<a id="a-6X"></a>是则名为犯波罗夷。<a id="a-6Y"></a>何以故？<a id="a-6Z"></a>实无所得，<a id="a-6a"></a>诈现得相故。<a id="a-6b"></a>如是之人退失人法，<a id="a-6c"></a>是名波罗夷。<a id="a-6d"></a>所谓若有比丘少欲知足，<a id="a-6e"></a>持戒清净住空闲处。<a id="a-6f"></a>若王大臣见是比丘，<a id="a-6g"></a>心生念言谓得罗汉，<a id="a-6h"></a>即前赞叹恭敬礼拜，<a id="a-6i"></a>复作是言：<a id="a-6j"></a>‘如是大师，<a id="a-6k"></a>舍是身已，<a id="a-6l"></a>当得阿耨多罗三藐三菩提。<a id="a-6m"></a>’比丘闻已即白王言：<a id="a-6n"></a>‘我实未得沙门道果，<a id="a-6o"></a>王莫称我已得道果。<a id="a-6p"></a>唯愿大王，<a id="a-6q"></a>勿为我说不知足法。<a id="a-6r"></a>不知足者，<a id="a-6s"></a>乃至谓得阿耨多罗三藐三菩提，<a id="a-6t"></a>皆默然受。<a id="a-6u"></a>我今若当默然受者，<a id="a-6v"></a>当为诸佛之所呵责。<a id="a-6w"></a>知足之行，<a id="a-6x"></a>诸佛所赞，<a id="a-6y"></a>是故我欲终身欢乐奉修知足。<a id="a-6z"></a>又知足者，<a id="a-70"></a>我定自知未得道果，<a id="a-71"></a>王称我得，<a id="a-72"></a>我今不受，<a id="a-73"></a>故名知足。<a id="a-74"></a>’时王答言：<a id="a-75"></a>‘大师实得阿罗汉果，<a id="a-76"></a>如佛无异。<a id="a-77"></a>’尔时，<a id="a-78"></a>其王普皆宣告内外人民中宫妃后，<a id="a-79"></a>悉令皆知得沙门果，<a id="a-7A"></a>是故咸令一切闻者，<a id="a-7B"></a>心生敬信，<a id="a-7C"></a>供养尊重。<a id="a-7D"></a>如是比丘真是梵行清净之人，<a id="a-7E"></a>以是因缘普令诸人得大福德，<a id="a-7F"></a>而是比丘实不毁犯波罗夷罪。<a id="a-7G"></a>何以故？<a id="a-7H"></a>前人自生欢喜之心赞叹供养故，<a id="a-7I"></a>如是比丘当有何罪？<a id="a-7J"></a>若有说言是人得罪，<a id="a-7K"></a>当知是经是魔所说。</p>
  <p id="a7L">“复有比丘说佛秘藏甚深经典，<a id="a-7M"></a>一切众生皆有佛性，<a id="a-7N"></a>以是性故断无量亿诸烦恼结，<a id="a-7O"></a>即得成于阿耨多罗三藐三菩提，<a id="a-7P"></a>除一阐提。<a id="a-7Q"></a>若王大臣作如是言：<a id="a-7R"></a>‘比丘汝当作佛，<a id="a-7S"></a>不作佛耶？<a id="a-7T"></a>有佛性不？<a id="a-7U"></a>’比丘答言：<a id="a-7V"></a>‘我今身中定有佛性，<a id="a-7W"></a>成以不成，<a id="a-7X"></a>未能审之。<a id="a-7Y"></a>’王言：<a id="a-7Z"></a>‘大德，<a id="a-7a"></a>如其不作一阐提者，<a id="a-7b"></a>必成无疑。<a id="a-7c"></a>’比丘言尔：<a id="a-7d"></a>‘实如王言。<a id="a-7e"></a>’是人虽言定有佛性，<a id="a-7f"></a>亦复不犯波罗夷罪。<a id="a-7g"></a>复有比丘即出家时作是思惟：<a id="a-7h"></a>‘我今必定成阿耨多罗三藐三菩提。<a id="a-7i"></a>’如是之人虽未得成无上道果，<a id="a-7j"></a>已为得福无量无边、<a id="a-7k"></a>不可称计。<a id="a-7l"></a>假使有人当言是人犯波罗夷，<a id="a-7m"></a>一切比丘无不犯者。<a id="a-7n"></a>何以故？<a id="a-7o"></a>我于往昔八十亿劫，<a id="a-7p"></a>常离一切不净之物，<a id="a-7q"></a>少欲知足，<a id="a-7r"></a>威仪成就，<a id="a-7s"></a>善修如来无上法藏，<a id="a-7t"></a>亦自定知身有佛性，<a id="a-7u"></a>是故我今得成阿耨多罗三藐三菩提，<a id="a-7v"></a>得名为佛有大慈悲。<a id="a-7w"></a>如是经律是佛所说。<a id="a-7x"></a>若有不能随顺是者，<a id="a-7y"></a>是魔眷属；<a id="a-7z"></a>若能随顺，<a id="a-80"></a>是大菩萨。</p>
  <p id="a81">“复有说言：<a id="a-82"></a>‘无四波罗夷、<a id="a-83"></a>十三僧残、<a id="a-84"></a>二不定法、<a id="a-85"></a>三十舍堕、<a id="a-86"></a>九十一堕、<a id="a-87"></a>四忏悔法、<a id="a-88"></a>众多学法、<a id="a-89"></a>七灭诤等，<a id="a-8A"></a>无偷兰遮、<a id="a-8B"></a>五逆等罪及一阐提。<a id="a-8C"></a>若有比丘犯如是等堕地狱者，<a id="a-8D"></a>外道之人悉应生天。<a id="a-8E"></a>何以故？<a id="a-8F"></a>诸外道等无戒可犯。<a id="a-8G"></a>此是如来示现怖人故说斯戒。<a id="a-8H"></a>’若言佛说：<a id="a-8I"></a>‘我诸比丘若欲行淫，<a id="a-8J"></a>应舍法服，<a id="a-8K"></a>著俗衣裳，<a id="a-8L"></a>然后行淫，<a id="a-8M"></a>复应生念，<a id="a-8N"></a>淫欲因缘，<a id="a-8O"></a>非我过咎。<a id="a-8P"></a>如来在世，<a id="a-8Q"></a>亦有比丘习行淫欲得正解脱，<a id="a-8R"></a>或命终后生于天上。<a id="a-8S"></a>古今有之，<a id="a-8T"></a>非独我作。<a id="a-8U"></a>或犯四重，<a id="a-8V"></a>或犯五戒，<a id="a-8W"></a>或行一切不净律仪，<a id="a-8X"></a>犹故得具真正解脱。<a id="a-8Y"></a>如来虽说犯突吉罗，<a id="a-8Z"></a>如忉利天日月岁数八百万岁堕在地狱，<a id="a-8a"></a>是亦如来示现怖人。<a id="a-8b"></a>’言波罗夷至突吉罗轻重无差，<a id="a-8c"></a>是诸律师妄作此言，<a id="a-8d"></a>言是佛制，<a id="a-8e"></a>毕定当知非佛所说，<a id="a-8f"></a>如是言说是魔经律。</p>
  <p id="a8g">“若复说言：<a id="a-8h"></a>‘于诸戒中，<a id="a-8i"></a>若犯小戒乃至细微，<a id="a-8j"></a>当受苦报无有齐限。<a id="a-8k"></a>如是知已，<a id="a-8l"></a>防护自身如龟藏六。<a id="a-8m"></a>’若有律师复作是言：<a id="a-8n"></a>‘凡所犯戒都无罪报。<a id="a-8o"></a>’如是之人不应亲近。<a id="a-8p"></a>如佛所说：<a id="a-8q"></a>‘若过一法，<a id="a-8r"></a>是名妄语，<a id="a-8s"></a>不见后世，<a id="a-8t"></a>无恶不造。<a id="a-8u"></a>’是故不应亲近是人。<a id="a-8v"></a>我佛法中清净如是，<a id="a-8w"></a>况复有犯偷兰遮罪，<a id="a-8x"></a>或犯僧残及波罗夷而非罪耶？<a id="a-8y"></a>是故应当深自防护如是等法。<a id="a-8z"></a>若不守护，<a id="a-90"></a>更以何法名为禁戒？<a id="a-91"></a>我于经中亦说：<a id="a-92"></a>‘有犯四波罗夷，<a id="a-93"></a>乃至微细突吉罗等，<a id="a-94"></a>应当苦治。<a id="a-95"></a>众生若不护持禁戒，<a id="a-96"></a>云何当得见于佛性？<a id="a-97"></a>一切众生虽有佛性，<a id="a-98"></a>要因持戒然后乃见，<a id="a-99"></a>因见佛性得成阿耨多罗三藐三菩提。<a id="a-9A"></a>九部经中无方等经，<a id="a-9B"></a>是故不说有佛性耳。<a id="a-9C"></a>经虽不说，<a id="a-9D"></a>当知实有。<a id="a-9E"></a>’若作是说，<a id="a-9F"></a>当知是人真我弟子。<a id="a-9G"></a>”</p>
  <p id="a9H">迦葉菩萨白佛言：<a id="a-9I"></a>“世尊，<a id="a-9J"></a>如上所说，<a id="a-9K"></a>一切众生有佛性者，<a id="a-9L"></a>九部经中所未曾闻。<a id="a-9M"></a>如其说有，<a id="a-9N"></a>云何不犯波罗夷耶？<a id="a-9O"></a>”</p>
  <p id="a9P">佛言：<a id="a-9Q"></a>“善男子，<a id="a-9R"></a>如汝所说，<a id="a-9S"></a>实不毁犯波罗夷罪。<a id="a-9T"></a>善男子，<a id="a-9U"></a>譬如有人说言大海唯有七宝，<a id="a-9V"></a>无八种者，<a id="a-9W"></a>是人无罪；<a id="a-9X"></a>若有说言九部经中无佛性者，<a id="a-9Y"></a>亦复无罪。<a id="a-9Z"></a>何以故？<a id="a-9a"></a>我于大乘大智海中说有佛性，<a id="a-9b"></a>二乘之人所不知见，<a id="a-9c"></a>是故说无，<a id="a-9d"></a>无有罪也。<a id="a-9e"></a>如是境界，<a id="a-9f"></a>诸佛所知，<a id="a-9g"></a>非是声闻、<a id="a-9h"></a>缘觉所及。</p>
  <p id="a9i">“善男子，<a id="a-9j"></a>若人不闻如来甚深秘密藏者，<a id="a-9k"></a>云何当知有佛性耶？<a id="a-9l"></a>何等名为秘密之藏？<a id="a-9m"></a>所谓方等大乘经典。<a id="a-9n"></a>善男子，<a id="a-9o"></a>有诸外道，<a id="a-9p"></a>或说我常，<a id="a-9q"></a>或说我断；<a id="a-9r"></a>如来不尔，<a id="a-9s"></a>亦说有我，<a id="a-9t"></a>亦说无我，<a id="a-9u"></a>是名中道。<a id="a-9v"></a>若有说言：<a id="a-9w"></a>‘佛说中道，<a id="a-9x"></a>一切众生悉有佛性，<a id="a-9y"></a>烦恼覆故不知不见，<a id="a-9z"></a>是故应当勤修方便断坏烦恼。<a id="a-A0"></a>’若有能作如是说者，<a id="a-A1"></a>当知是人不犯四重。<a id="a-A2"></a>若有不作如是说者，<a id="a-A3"></a>是则名为犯波罗夷。<a id="a-A4"></a>若有说言：<a id="a-A5"></a>‘我已成就阿耨多罗三藐三菩提。<a id="a-A6"></a>何以故？<a id="a-A7"></a>以有佛性故。<a id="a-A8"></a>有佛性者，<a id="a-A9"></a>必定当成阿耨多罗三藐三菩提，<a id="a-AA"></a>以是因缘，<a id="a-AB"></a>我今已得成就菩提。<a id="a-AC"></a>’当知是人则名为犯波罗夷罪。<a id="a-AD"></a>何以故？<a id="a-AE"></a>虽有佛性，<a id="a-AF"></a>以未修习诸善方便，<a id="a-AG"></a>是故未见；<a id="a-AH"></a>以未见故，<a id="a-AI"></a>不能得成阿耨多罗三藐三菩提。<a id="a-AJ"></a>善男子，<a id="a-AK"></a>以是义故，<a id="a-AL"></a>佛法甚深不可思议。<a id="a-AM"></a>”</p>
  <p id="aAN">迦葉菩萨白佛言：<a id="a-AO"></a>“世尊，<a id="a-AP"></a>有王问言，<a id="a-AQ"></a>云何比丘堕过人法？<a id="a-AR"></a>”</p>
  <p id="aAS">佛告迦葉：<a id="a-AT"></a>“若有比丘，<a id="a-AU"></a>为利养故，<a id="a-AV"></a>为饮食故，<a id="a-AW"></a>作诸谀谄奸伪欺诈：<a id="a-AX"></a>‘云何当令诸世间人定实知我是真乞士？<a id="a-AY"></a>以是因缘，<a id="a-AZ"></a>令我大得利养名誉。<a id="a-Aa"></a>’如是比丘多愚痴故，<a id="a-Ab"></a>长夜常念：<a id="a-Ac"></a>‘我实未得四沙门果，<a id="a-Ad"></a>云何当令诸世间人谓我已得？<a id="a-Ae"></a>复当云何令诸优婆塞、<a id="a-Af"></a>优婆夷等，<a id="a-Ag"></a>咸共指我作如是言，<a id="a-Ah"></a>是人福德，<a id="a-Ai"></a>真是圣人？<a id="a-Aj"></a>’如是思惟，<a id="a-Ak"></a>专为求利，<a id="a-Al"></a>非为求法，<a id="a-Am"></a>行来出入进止安详，<a id="a-An"></a>执持衣钵不失威仪，<a id="a-Ao"></a>独坐空处如阿罗汉，<a id="a-Ap"></a>令世间人咸作是言：<a id="a-Aq"></a>‘如是比丘，<a id="a-Ar"></a>善好第一，<a id="a-As"></a>精勤苦行，<a id="a-At"></a>修寂灭法。<a id="a-Au"></a>’‘以是因缘，<a id="a-Av"></a>我当大得门徒弟子，<a id="a-Aw"></a>诸人亦当大致供养衣服、<a id="a-Ax"></a>饮食、<a id="a-Ay"></a>卧具、<a id="a-Az"></a>医药，<a id="a-B0"></a>令多女人敬念爱重。<a id="a-B1"></a>’若有比丘及比丘尼作如是事，<a id="a-B2"></a>堕过人法。</p>
  <p id="aB3">“复有比丘，<a id="a-B4"></a>为欲建立无上正法，<a id="a-B5"></a>住空闲处，<a id="a-B6"></a>非阿罗汉而欲令人谓是罗汉、<a id="a-B7"></a>是好比丘、<a id="a-B8"></a>是善比丘、<a id="a-B9"></a>寂静比丘，<a id="a-BA"></a>令无量人生于信心。<a id="a-BB"></a>‘以此因缘，<a id="a-BC"></a>我得无量诸比丘等以为眷属，<a id="a-BD"></a>因是得教破戒比丘及优婆塞悉令持戒。<a id="a-BE"></a>以是因缘建立正法，<a id="a-BF"></a>光扬如来无上大义，<a id="a-BG"></a>开显方等大乘法化，<a id="a-BH"></a>度脱一切无量众生，<a id="a-BI"></a>善解如来所说经律轻重之义。<a id="a-BJ"></a>’复言：<a id="a-BK"></a>‘我今亦有佛性。<a id="a-BL"></a>有经名曰如来秘藏，<a id="a-BM"></a>于是经中，<a id="a-BN"></a>我当必定得成佛道，<a id="a-BO"></a>能尽无量亿烦恼结，<a id="a-BP"></a>广为无量诸优婆塞说言，<a id="a-BQ"></a>汝等尽有佛性，<a id="a-BR"></a>我与汝等俱当安住如来道地，<a id="a-BS"></a>成阿耨多罗三藐三菩提，<a id="a-BT"></a>尽无量亿诸烦恼结。<a id="a-BU"></a>’作是说者，<a id="a-BV"></a>是人不名堕过人法，<a id="a-BW"></a>名为菩萨。</p>
  <p id="aBX">“若言有犯突吉罗者，<a id="a-BY"></a>忉利天上日月岁数八百万岁堕地狱中受诸罪报，<a id="a-BZ"></a>何况故犯偷兰遮罪！<a id="a-Ba"></a>此大乘中若有比丘犯偷兰遮，<a id="a-Bb"></a>不应亲近。<a id="a-Bc"></a>何等名为大乘经中偷兰遮罪？<a id="a-Bd"></a>若有长者，<a id="a-Be"></a>造立佛寺，<a id="a-Bf"></a>以诸华鬘用供养佛。<a id="a-Bg"></a>有比丘见华贯中缕，<a id="a-Bh"></a>不问辄取，<a id="a-Bi"></a>名偷兰遮。<a id="a-Bj"></a>若知不知，<a id="a-Bk"></a>亦如是犯。<a id="a-Bl"></a>若以贪心，<a id="a-Bm"></a>破坏佛塔，<a id="a-Bn"></a>犯偷兰遮。<a id="a-Bo"></a>如是之人，<a id="a-Bp"></a>不应亲近。<a id="a-Bq"></a>若王大臣见塔朽故，<a id="a-Br"></a>为欲修补，<a id="a-Bs"></a>供养舍利，<a id="a-Bt"></a>于是塔中或得珍宝即寄比丘。<a id="a-Bu"></a>比丘得已自在而用，<a id="a-Bv"></a>如是比丘名为不净，<a id="a-Bw"></a>多起斗诤，<a id="a-Bx"></a>善优婆塞不应亲近供养恭敬。<a id="a-By"></a>如是比丘名为无根，<a id="a-Bz"></a>名为二根，<a id="a-C0"></a>名不定根。<a id="a-C1"></a>不定根者，<a id="a-C2"></a>欲贪女时身即为女，<a id="a-C3"></a>欲贪男时身即为男。<a id="a-C4"></a>如是比丘名为恶根，<a id="a-C5"></a>不名为男，<a id="a-C6"></a>不名为女，<a id="a-C7"></a>不名出家，<a id="a-C8"></a>不名在家，<a id="a-C9"></a>如是比丘不应亲近供养恭敬。<a id="a-CA"></a>于佛法中沙门法者，<a id="a-CB"></a>应生悲心，<a id="a-CC"></a>覆育众生，<a id="a-CD"></a>乃至蚁子应施无畏，<a id="a-CE"></a>是沙门法；<a id="a-CF"></a>远离饮酒乃至嗅香，<a id="a-CG"></a>是沙门法；<a id="a-CH"></a>不得妄语，<a id="a-CI"></a>乃至梦中不念妄语，<a id="a-CJ"></a>是沙门法；<a id="a-CK"></a>不生欲心，<a id="a-CL"></a>乃至梦中亦复如是，<a id="a-CM"></a>是沙门法。<a id="a-CN"></a>”</p>
  <p id="aCO">迦葉菩萨白佛言：<a id="a-CP"></a>“世尊，<a id="a-CQ"></a>若有比丘梦行淫欲，<a id="a-CR"></a>是犯戒不？<a id="a-CS"></a>”</p>
  <p id="aCT">佛言：<a id="a-CU"></a>“不也。<a id="a-CV"></a>应于淫欲生臭秽想，<a id="a-CW"></a>乃至不生一念净想，<a id="a-CX"></a>远离女人烦恼爱想。<a id="a-CY"></a>若梦行淫，<a id="a-CZ"></a>寤应生悔。<a id="a-Ca"></a>比丘乞食受供养时，<a id="a-Cb"></a>应如饥世食子肉想。<a id="a-Cc"></a>若生淫欲，<a id="a-Cd"></a>应疾舍离。<a id="a-Ce"></a>如是法门，<a id="a-Cf"></a>当知是佛所说经律。<a id="a-Cg"></a>若有随顺魔所说者，<a id="a-Ch"></a>是魔眷属；<a id="a-Ci"></a>若能随顺佛所说者，<a id="a-Cj"></a>是名菩萨。</p>
  <p id="aCk">“若有说言：<a id="a-Cl"></a>‘佛听比丘，<a id="a-Cm"></a>常翘一脚，<a id="a-Cn"></a>寂默不言，<a id="a-Co"></a>投渊赴火，<a id="a-Cp"></a>自坠高岩，<a id="a-Cq"></a>不避险难，<a id="a-Cr"></a>服毒断食，<a id="a-Cs"></a>卧灰土上，<a id="a-Ct"></a>自缚手足，<a id="a-Cu"></a>杀害众生，<a id="a-Cv"></a>方道咒术，<a id="a-Cw"></a>旃陀罗子、<a id="a-Cx"></a>无根、<a id="a-Cy"></a>二根及不定根，<a id="a-Cz"></a>身根不具，<a id="a-D0"></a>如是等辈，<a id="a-D1"></a>如来悉听出家为道。<a id="a-D2"></a>’是名魔说。<a id="a-D3"></a>佛先听食五种牛味及以油蜜，<a id="a-D4"></a>憍奢耶衣、<a id="a-D5"></a>革屣等物。<a id="a-D6"></a>除是之外，<a id="a-D7"></a>若有说言：<a id="a-D8"></a>‘听著摩诃楞伽，<a id="a-D9"></a>一切种子悉听贮畜，<a id="a-DA"></a>草木之属皆有寿命，<a id="a-DB"></a>佛说是已便入涅槃。<a id="a-DC"></a>’若有经律作是说者，<a id="a-DD"></a>当知即是魔之所说。<a id="a-DE"></a>我亦不听常翘一脚，<a id="a-DF"></a>若为法故听行住坐卧。<a id="a-DG"></a>又亦不听服毒断食，<a id="a-DH"></a>五热炙身，<a id="a-DI"></a>系缚手足，<a id="a-DJ"></a>杀害众生，<a id="a-DK"></a>方道咒术，<a id="a-DL"></a>珂贝象牙以为革屣，<a id="a-DM"></a>储畜种子，<a id="a-DN"></a>草木有命，<a id="a-DO"></a>著摩诃楞伽。<a id="a-DP"></a>若言世尊作如是说，<a id="a-DQ"></a>当知是为外道眷属，<a id="a-DR"></a>非我弟子。<a id="a-DS"></a>我唯听食五种牛味及油蜜等，<a id="a-DT"></a>听著革屣、<a id="a-DU"></a>憍奢耶衣。<a id="a-DV"></a>我说四大无有寿命。<a id="a-DW"></a>若有经律作是说者，<a id="a-DX"></a>是名佛说。<a id="a-DY"></a>若有随顺佛所说者，<a id="a-DZ"></a>当知是等真我弟子。<a id="a-Da"></a>若有不随佛所说者，<a id="a-Db"></a>是魔眷属；<a id="a-Dc"></a>若有随顺佛经律者，<a id="a-Dd"></a>当知是人是大菩萨。</p>
  <p id="aDe">“善男子，<a id="a-Df"></a>魔说、<a id="a-Dg"></a>佛说，<a id="a-Dh"></a>差别之相，<a id="a-Di"></a>今已为汝广宣分别。<a id="a-Dj"></a>”</p>
  <p id="aDk">迦葉白佛言：<a id="a-Dl"></a>“世尊，<a id="a-Dm"></a>我今始知魔说、<a id="a-Dn"></a>佛说差别之相，<a id="a-Do"></a>因是得入佛法深义。<a id="a-Dp"></a>”</p>
  <p id="aDq">佛赞迦葉：<a id="a-Dr"></a>“善哉！<a id="a-Ds"></a>善哉！<a id="a-Dt"></a>善男子，<a id="a-Du"></a>汝能如是晓了分别，<a id="a-Dv"></a>是名黠慧。<a id="a-Dw"></a>”</p>
  <p data-pb></p>
  <h2 id="aDx">四谛品第十</h2>
  <p id="aDy">佛复告迦葉：<a id="a-Dz"></a>“所言苦者，<a id="a-E0"></a>不名苦圣谛。<a id="a-E1"></a>何以故？<a id="a-E2"></a>若言苦是苦圣谛者，<a id="a-E3"></a>一切畜生及地狱众生应有圣谛。<a id="a-E4"></a>善男子，<a id="a-E5"></a>若复有人，<a id="a-E6"></a>不知如来甚深境界常住不变微密法身，<a id="a-E7"></a>谓是食身，<a id="a-E8"></a>非是法身；<a id="a-E9"></a>不知如来道德威力，<a id="a-EA"></a>是名为苦。<a id="a-EB"></a>何以故？<a id="a-EC"></a>以不知故，<a id="a-ED"></a>法见非法，<a id="a-EE"></a>非法见法。<a id="a-EF"></a>当知是人必堕恶趣，<a id="a-EG"></a>轮转生死，<a id="a-EH"></a>增长诸结，<a id="a-EI"></a>多受苦恼。<a id="a-EJ"></a>若有能知如来常住，<a id="a-EK"></a>无有变异，<a id="a-EL"></a>或闻常住二字音声，<a id="a-EM"></a>若一经耳即生天上；<a id="a-EN"></a>后解脱时，<a id="a-EO"></a>乃能证知如来常住，<a id="a-EP"></a>无有变易。<a id="a-EQ"></a>既证知已，<a id="a-ER"></a>而作是言：<a id="a-ES"></a>‘我于往昔曾闻是义，<a id="a-ET"></a>今得解脱方乃证知。<a id="a-EU"></a>我于本际以不知故，<a id="a-EV"></a>轮转生死周回无穷，<a id="a-EW"></a>始于今日乃得真智。<a id="a-EX"></a>’若如是知，<a id="a-EY"></a>真是修苦，<a id="a-EZ"></a>多所利益。<a id="a-Ea"></a>若不知者，<a id="a-Eb"></a>虽复勤修，<a id="a-Ec"></a>无所利益。<a id="a-Ed"></a>是名知苦，<a id="a-Ee"></a>名苦圣谛。<a id="a-Ef"></a>若人不能如是修习，<a id="a-Eg"></a>是名为苦，<a id="a-Eh"></a>非苦圣谛。</p>
  <p id="aEi">“苦集谛者，<a id="a-Ej"></a>于真法中不生真智，<a id="a-Ek"></a>受不净物所谓奴婢，<a id="a-El"></a>能以非法言是正法，<a id="a-Em"></a>断灭正法不令久住。<a id="a-En"></a>以是因缘，<a id="a-Eo"></a>不知法性。<a id="a-Ep"></a>以不知故，<a id="a-Eq"></a>轮转生死，<a id="a-Er"></a>多受苦恼，<a id="a-Es"></a>不得生天及正解脱。<a id="a-Et"></a>若有深知，<a id="a-Eu"></a>不坏正法，<a id="a-Ev"></a>以是因缘，<a id="a-Ew"></a>得生天上及正解脱。<a id="a-Ex"></a>若有不知苦集谛处，<a id="a-Ey"></a>而言正法无有常住，<a id="a-Ez"></a>悉是灭法，<a id="a-F0"></a>以是因缘，<a id="a-F1"></a>于无量劫流转生死受诸苦恼。<a id="a-F2"></a>若能知法常住不异，<a id="a-F3"></a>是名知集，<a id="a-F4"></a>名集圣谛。<a id="a-F5"></a>若人不能如是修习，<a id="a-F6"></a>是名为集，<a id="a-F7"></a>非集圣谛。</p>
  <p id="aF8">“苦灭谛者，<a id="a-F9"></a>若有多修习学空法，<a id="a-FA"></a>是为不善。<a id="a-FB"></a>何以故？<a id="a-FC"></a>灭一切法故，<a id="a-FD"></a>坏于如来真法藏故。<a id="a-FE"></a>作是修学，<a id="a-FF"></a>是名修空。<a id="a-FG"></a>修苦灭者，<a id="a-FH"></a>逆于一切诸外道等。<a id="a-FI"></a>若言修空是灭谛者，<a id="a-FJ"></a>一切外道亦修空法，<a id="a-FK"></a>应有灭谛。<a id="a-FL"></a>若有说言：<a id="a-FM"></a>‘有如来藏，<a id="a-FN"></a>虽不可见，<a id="a-FO"></a>若能灭除一切烦恼，<a id="a-FP"></a>尔乃得入。<a id="a-FQ"></a>’若发此心一念因缘，<a id="a-FR"></a>于诸法中而得自在。<a id="a-FS"></a>若有修习如来密藏无我空寂，<a id="a-FT"></a>如是之人于无量世在生死中流转受苦。<a id="a-FU"></a>若有不作如是修者，<a id="a-FV"></a>虽有烦恼，<a id="a-FW"></a>疾能灭除。<a id="a-FX"></a>何以故？<a id="a-FY"></a>因知如来秘密藏故。<a id="a-FZ"></a>是名苦灭圣谛。<a id="a-Fa"></a>若能如是修习灭者，<a id="a-Fb"></a>是我弟子。<a id="a-Fc"></a>若有不能作如是修，<a id="a-Fd"></a>是名修空，<a id="a-Fe"></a>非灭圣谛。</p>
  <p id="aFf">“道圣谛者，<a id="a-Fg"></a>所谓佛、<a id="a-Fh"></a>法、<a id="a-Fi"></a>僧宝及正解脱。<a id="a-Fj"></a>有诸众生颠倒心言：<a id="a-Fk"></a>‘无佛、<a id="a-Fl"></a>法、<a id="a-Fm"></a>僧及正解脱，<a id="a-Fn"></a>生死流转犹如幻化。<a id="a-Fo"></a>’修习是见，<a id="a-Fp"></a>以此因缘，<a id="a-Fq"></a>轮转三有，<a id="a-Fr"></a>久受大苦。<a id="a-Fs"></a>若能发心见于如来常住无变，<a id="a-Ft"></a>法、<a id="a-Fu"></a>僧、<a id="a-Fv"></a>解脱亦复如是，<a id="a-Fw"></a>乘此一念，<a id="a-Fx"></a>于无量世自在果报随意而得。<a id="a-Fy"></a>何以故？<a id="a-Fz"></a>我于往昔以四倒故，<a id="a-G0"></a>非法计法，<a id="a-G1"></a>受于无量恶业果报。<a id="a-G2"></a>我今已灭如是见故成佛正觉。<a id="a-G3"></a>是名道圣谛。<a id="a-G4"></a>若有人言：<a id="a-G5"></a>‘三宝无常。<a id="a-G6"></a>’修习是见，<a id="a-G7"></a>是虚妄修，<a id="a-G8"></a>非道圣谛。</p>
  <p id="aG9">“若修是法为常住者，<a id="a-GA"></a>是我弟子，<a id="a-GB"></a>真见修习四圣谛法。<a id="a-GC"></a>是名四圣谛。<a id="a-GD"></a>”</p>
  <p id="aGE">迦葉菩萨白佛言：<a id="a-GF"></a>“世尊，<a id="a-GG"></a>我今始知修习甚深四圣谛法。<a id="a-GH"></a>”</p>
  <p data-pb></p>
  <h2 id="aGI">四倒品第十一</h2>
  <p id="aGJ">佛告迦葉：<a id="a-GK"></a>“善男子，<a id="a-GL"></a>谓四倒者：</p>
  <p id="aGM">“于非苦中生于苦想，<a id="a-GN"></a>名曰颠倒。<a id="a-GO"></a>非苦者，<a id="a-GP"></a>名为如来。<a id="a-GQ"></a>生苦想者，<a id="a-GR"></a>谓诸如来无常变异。<a id="a-GS"></a>若说如来是无常者，<a id="a-GT"></a>名大罪苦。<a id="a-GU"></a>若言：<a id="a-GV"></a>‘如来舍此苦身入于涅槃，<a id="a-GW"></a>如薪尽火灭。<a id="a-GX"></a>’是名非苦而生苦想，<a id="a-GY"></a>是名颠倒。<a id="a-GZ"></a>我若说言：<a id="a-Ga"></a>‘如来常者，<a id="a-Gb"></a>即是我见，<a id="a-Gc"></a>以我见故有无量罪，<a id="a-Gd"></a>是故应说如来无常。<a id="a-Ge"></a>如是说者，<a id="a-Gf"></a>我则受乐。<a id="a-Gg"></a>’如来无常，<a id="a-Gh"></a>即为是苦，<a id="a-Gi"></a>若是苦者，<a id="a-Gj"></a>云何生乐？<a id="a-Gk"></a>以于苦中生乐想故，<a id="a-Gl"></a>名为颠倒。<a id="a-Gm"></a>乐生苦想，<a id="a-Gn"></a>名为颠倒。<a id="a-Go"></a>乐者即是如来，<a id="a-Gp"></a>苦者如来无常。<a id="a-Gq"></a>若说如来是无常者，<a id="a-Gr"></a>是名乐中生于苦想。<a id="a-Gs"></a>如来常住，<a id="a-Gt"></a>是名为乐。<a id="a-Gu"></a>若我说言：<a id="a-Gv"></a>‘如来是常，<a id="a-Gw"></a>云何复得入于涅槃？<a id="a-Gx"></a>若言如来非是苦者，<a id="a-Gy"></a>云何舍身而取灭度？<a id="a-Gz"></a>’以于乐中生苦想故，<a id="a-H0"></a>名为颠倒。<a id="a-H1"></a>是名初倒。</p>
  <p id="aH2">“无常常想、<a id="a-H3"></a>常无常想，<a id="a-H4"></a>是名颠倒。<a id="a-H5"></a>无常者，<a id="a-H6"></a>名不修空，<a id="a-H7"></a>不修空故，<a id="a-H8"></a>寿命短促。<a id="a-H9"></a>若有说言不修空寂得长寿者，<a id="a-HA"></a>是名颠倒。<a id="a-HB"></a>是名第二颠倒。</p>
  <p id="aHC">“无我我想、<a id="a-HD"></a>我无我想，<a id="a-HE"></a>是名颠倒。<a id="a-HF"></a>世间之人亦说有我，<a id="a-HG"></a>佛法之中亦说有我。<a id="a-HH"></a>世间之人虽说有我，<a id="a-HI"></a>无有佛性，<a id="a-HJ"></a>是则名为于无我中而生我想，<a id="a-HK"></a>是名颠倒。<a id="a-HL"></a>佛法有我，<a id="a-HM"></a>即是佛性，<a id="a-HN"></a>世间之人说佛法无我，<a id="a-HO"></a>是名我中生无我想。<a id="a-HP"></a>若言：<a id="a-HQ"></a>‘佛法必定无我，<a id="a-HR"></a>是故如来敕诸弟子修习无我。<a id="a-HS"></a>’名为颠倒。<a id="a-HT"></a>是名第三颠倒。</p>
  <p id="aHU">“净不净想、<a id="a-HV"></a>不净净想，<a id="a-HW"></a>是名颠倒。<a id="a-HX"></a>净者即是如来常住，<a id="a-HY"></a>非杂食身、<a id="a-HZ"></a>非烦恼身、<a id="a-Ha"></a>非是肉身，<a id="a-Hb"></a>非是筋骨系缚之身。<a id="a-Hc"></a>若有说言：<a id="a-Hd"></a>‘如来无常，<a id="a-He"></a>是杂食身，<a id="a-Hf"></a>乃至筋骨系缚之身。<a id="a-Hg"></a>法、<a id="a-Hh"></a>僧、<a id="a-Hi"></a>解脱是灭尽者。<a id="a-Hj"></a>’是名颠倒。<a id="a-Hk"></a>不净净想，<a id="a-Hl"></a>名颠倒者，<a id="a-Hm"></a>若有说言：<a id="a-Hn"></a>‘我此身中，<a id="a-Ho"></a>无有一法是不净者。<a id="a-Hp"></a>以无不净，<a id="a-Hq"></a>定当得入清净之处。<a id="a-Hr"></a>如来所说修不净观，<a id="a-Hs"></a>如是之言，<a id="a-Ht"></a>是虚妄说。<a id="a-Hu"></a>’是名颠倒。<a id="a-Hv"></a>是则名为第四颠倒。<a id="a-Hw"></a>”</p>
  <p id="aHx">迦葉菩萨白佛言：<a id="a-Hy"></a>“世尊，<a id="a-Hz"></a>我从今日始得正见。<a id="a-I0"></a>世尊，<a id="a-I1"></a>自是之前，<a id="a-I2"></a>我等悉名邪见之人。<a id="a-I3"></a>”</p>
 </body>
</html>