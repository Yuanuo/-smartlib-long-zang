<!doctype html>
<html id="z3IBTaaKO" data-ver="1748">
 <head>
  <meta charset="utf-8">
  <meta author="慧严">
  <meta library="龙藏">
  <meta catalog="大乘涅槃部">
  <meta period="宋">
 </head>
 <body>
  <h1 id="a1">大般涅槃经卷第二</h1>
  <h2 id="a2">纯陀品第二</h2>
  <p id="a3">尔时，<a id="a-4"></a>会中有优婆塞，<a id="a-5"></a>是拘尸那城工巧之子，<a id="a-6"></a>名曰纯陀，<a id="a-7"></a>与其同类十五人俱，<a id="a-8"></a>为令世间得善果故，<a id="a-9"></a>舍身威仪，<a id="a-A"></a>从座而起，<a id="a-B"></a>偏袒右肩，<a id="a-C"></a>右膝著地，<a id="a-D"></a>合掌向佛，<a id="a-E"></a>悲感流泪，<a id="a-F"></a>顶礼佛足而白佛言：<a id="a-G"></a>“唯愿世尊及比丘僧，<a id="a-H"></a>哀受我等最后供养，<a id="a-I"></a>为度无量诸众生故。<a id="a-J"></a>世尊，<a id="a-K"></a>我等从今无主无亲、<a id="a-L"></a>无救无护、<a id="a-M"></a>无归无趣、<a id="a-N"></a>贫穷饥困，<a id="a-O"></a>欲从如来求将来食，<a id="a-P"></a>唯愿哀受我等微供然后涅槃。<a id="a-Q"></a>世尊，<a id="a-R"></a>譬如刹利，<a id="a-S"></a>若婆罗门、<a id="a-T"></a>毗舍、<a id="a-U"></a>首陀，<a id="a-V"></a>以贫穷故远至他国，<a id="a-W"></a>役力农作，<a id="a-X"></a>得好调牛，<a id="a-Y"></a>良田平正，<a id="a-Z"></a>无诸沙卤、<a id="a-a"></a>恶草、<a id="a-b"></a>荒秽，<a id="a-c"></a>唯希天雨。<a id="a-d"></a>言调牛者，<a id="a-e"></a>喻身口七；<a id="a-f"></a>良田平正，<a id="a-g"></a>喻于智慧；<a id="a-h"></a>除去沙卤、<a id="a-i"></a>恶草、<a id="a-j"></a>荒秽，<a id="a-k"></a>喻除烦恼。<a id="a-l"></a>世尊，<a id="a-m"></a>我今身有调牛、<a id="a-n"></a>良田，<a id="a-o"></a>耘除众秽，<a id="a-p"></a>唯希如来甘露法雨。<a id="a-q"></a>贫四姓者，<a id="a-r"></a>即我身是，<a id="a-s"></a>贫于无上法之财宝。<a id="a-t"></a>唯愿哀愍，<a id="a-u"></a>除断我等贫穷困苦，<a id="a-v"></a>拯及无量苦恼众生。<a id="a-w"></a>我今所供虽复微少，<a id="a-x"></a>冀得充足如来大众。<a id="a-y"></a>我今无主无亲无归，<a id="a-z"></a>愿垂矜愍，<a id="a-10"></a>如罗睺罗。<a id="a-11"></a>”</p>
  <p id="a12">尔时，<a id="a-13"></a>世尊、<a id="a-14"></a>一切种智、<a id="a-15"></a>无上调御，<a id="a-16"></a>告纯陀曰：<a id="a-17"></a>“善哉！<a id="a-18"></a>善哉！<a id="a-19"></a>我今为汝除断贫穷，<a id="a-1A"></a>无上法雨雨汝身田，<a id="a-1B"></a>令生法芽。<a id="a-1C"></a>汝今于我欲求寿命、<a id="a-1D"></a>色、<a id="a-1E"></a>力、<a id="a-1F"></a>安乐、<a id="a-1G"></a>无碍辩才，<a id="a-1H"></a>我当施汝常命、<a id="a-1I"></a>色、<a id="a-1J"></a>力、<a id="a-1K"></a>安、<a id="a-1L"></a>无碍辩。<a id="a-1M"></a>何以故？<a id="a-1N"></a>纯陀，<a id="a-1O"></a>施食有二，<a id="a-1P"></a>果报无差。<a id="a-1Q"></a>何等为二？<a id="a-1R"></a>一者、<a id="a-1S"></a>受已得阿耨多罗三藐三菩提，<a id="a-1T"></a>二者、<a id="a-1U"></a>受已入于涅槃。<a id="a-1V"></a>我今受汝最后供养，<a id="a-1W"></a>令汝具足檀波罗蜜。<a id="a-1X"></a>”</p>
  <p id="a1Y">尔时，<a id="a-1Z"></a>纯陀即白佛言：<a id="a-1a"></a>“如佛所说，<a id="a-1b"></a>二施果报无差别者，<a id="a-1c"></a>是义不然。<a id="a-1d"></a>何以故？<a id="a-1e"></a>先受施者，<a id="a-1f"></a>烦恼未尽，<a id="a-1g"></a>未得成就一切种智，<a id="a-1h"></a>亦未能令众生具足檀波罗蜜；<a id="a-1i"></a>后受施者，<a id="a-1j"></a>烦恼已尽，<a id="a-1k"></a>已得成就一切种智，<a id="a-1l"></a>能令众生普得具足檀波罗蜜。<a id="a-1m"></a>先受施者，<a id="a-1n"></a>犹是众生；<a id="a-1o"></a>后受施者，<a id="a-1p"></a>是天中天。<a id="a-1q"></a>先受施者，<a id="a-1r"></a>是杂食身、<a id="a-1s"></a>烦恼之身，<a id="a-1t"></a>是后边身，<a id="a-1u"></a>是无常身；<a id="a-1v"></a>后受施者，<a id="a-1w"></a>无烦恼身、<a id="a-1x"></a>金刚之身、<a id="a-1y"></a>法身、<a id="a-1z"></a>常身、<a id="a-20"></a>无边之身。<a id="a-21"></a>云何而言二施果报等无差别？<a id="a-22"></a>先受施者，<a id="a-23"></a>未能具足檀波罗蜜乃至般若波罗蜜，<a id="a-24"></a>唯得肉眼，<a id="a-25"></a>未得佛眼乃至慧眼；<a id="a-26"></a>后受施者，<a id="a-27"></a>已得具足檀波罗蜜乃至般若波罗蜜，<a id="a-28"></a>具足佛眼乃至慧眼。<a id="a-29"></a>云何而言二施果报等无差别？<a id="a-2A"></a>世尊，<a id="a-2B"></a>先受施者，<a id="a-2C"></a>受已食之，<a id="a-2D"></a>入腹消化，<a id="a-2E"></a>得命、<a id="a-2F"></a>得色、<a id="a-2G"></a>得力、<a id="a-2H"></a>得安、<a id="a-2I"></a>得无碍辩；<a id="a-2J"></a>后受施者，<a id="a-2K"></a>不食不消，<a id="a-2L"></a>无五事果。<a id="a-2M"></a>云何而言二施果报等无差别？<a id="a-2N"></a>”</p>
  <p id="a2O">佛言：<a id="a-2P"></a>“善男子，<a id="a-2Q"></a>如来已于无量无边阿僧祇劫，<a id="a-2R"></a>无有食身、<a id="a-2S"></a>烦恼之身，<a id="a-2T"></a>无后边身，<a id="a-2U"></a>常身、<a id="a-2V"></a>法身、<a id="a-2W"></a>金刚之身。<a id="a-2X"></a>善男子，<a id="a-2Y"></a>未见佛性者，<a id="a-2Z"></a>名烦恼身、<a id="a-2a"></a>杂食之身，<a id="a-2b"></a>是后边身。<a id="a-2c"></a>菩萨尔时，<a id="a-2d"></a>受饮食已入金刚三昧，<a id="a-2e"></a>此食消已即见佛性，<a id="a-2f"></a>得阿耨多罗三藐三菩提。<a id="a-2g"></a>是故我言二施果报等无差别。<a id="a-2h"></a>菩萨尔时，<a id="a-2i"></a>破坏四魔；<a id="a-2j"></a>今入涅槃，<a id="a-2k"></a>亦破四魔，<a id="a-2l"></a>是故我言二施果报等无差别。<a id="a-2m"></a>菩萨尔时，<a id="a-2n"></a>虽不广说十二部经，<a id="a-2o"></a>先已通达；<a id="a-2p"></a>今入涅槃，<a id="a-2q"></a>广为众生分别演说，<a id="a-2r"></a>是故我言二施果报等无差别。<a id="a-2s"></a>善男子，<a id="a-2t"></a>如来之身已于无量阿僧祇劫不受饮食，<a id="a-2u"></a>为诸声闻说言先受难陀、<a id="a-2v"></a>难陀波罗二牧牛女所奉乳糜，<a id="a-2w"></a>然后乃得阿耨多罗三藐三菩提，<a id="a-2x"></a>我实不食。<a id="a-2y"></a>我今普为此会大众，<a id="a-2z"></a>是故受汝最后所奉，<a id="a-30"></a>实亦不食。<a id="a-31"></a>”</p>
  <p id="a32">尔时，<a id="a-33"></a>大众闻佛世尊普为大会哀受纯陀最后供养，<a id="a-34"></a>欢喜踊跃同声赞言：<a id="a-35"></a>“善哉！<a id="a-36"></a>善哉！<a id="a-37"></a>希有纯陀！<a id="a-38"></a>汝今立字名不虚称。<a id="a-39"></a>言纯陀者，<a id="a-3A"></a>名解妙义。<a id="a-3B"></a>汝今建立如是大义，<a id="a-3C"></a>是故依实从义立名，<a id="a-3D"></a>故名纯陀。<a id="a-3E"></a>汝今现世得大名利，<a id="a-3F"></a>德愿满足。<a id="a-3G"></a>甚奇纯陀！<a id="a-3H"></a>生在人中复得难得无上之利。<a id="a-3I"></a>善哉纯陀！<a id="a-3J"></a>如优昙华世间希有，<a id="a-3K"></a>佛出于世亦复甚难，<a id="a-3L"></a>值佛生信闻法复难，<a id="a-3M"></a>佛临涅槃，<a id="a-3N"></a>最后供养，<a id="a-3O"></a>能办此事复难于是。<a id="a-3P"></a>南无纯陀！<a id="a-3Q"></a>南无纯陀！<a id="a-3R"></a>汝今已具檀波罗蜜！<a id="a-3S"></a>犹如秋月十五日夜，<a id="a-3T"></a>清净圆满无诸云翳，<a id="a-3U"></a>一切众生无不瞻仰；<a id="a-3V"></a>汝亦如是，<a id="a-3W"></a>而为我等之所瞻仰。<a id="a-3X"></a>佛已受汝最后供养，<a id="a-3Y"></a>令汝具足檀波罗蜜。<a id="a-3Z"></a>南无纯陀！<a id="a-3a"></a>是故说汝如月盛满，<a id="a-3b"></a>一切众生无不瞻仰。<a id="a-3c"></a>南无纯陀！<a id="a-3d"></a>虽受人身，<a id="a-3e"></a>心如佛心。<a id="a-3f"></a>汝今纯陀，<a id="a-3g"></a>真是佛子，<a id="a-3h"></a>如罗睺罗等无有异。<a id="a-3i"></a>”</p>
  <p id="a3j">尔时，<a id="a-3k"></a>大众即说偈言：</p>
  <p id="a3l">“汝虽生人道，<a id="a-3m"></a> 已超第六天，</p>
  <p id="a3n">我及一切众，<a id="a-3o"></a> 今故稽首请。</p>
  <p id="a3p">人中最胜尊，<a id="a-3q"></a> 今当入涅槃，</p>
  <p id="a3r">汝应愍我等，<a id="a-3s"></a> 唯愿速请佛，</p>
  <p id="a3t">久住于世间，<a id="a-3u"></a> 利益无量众，</p>
  <p id="a3v">演说智所赞，<a id="a-3w"></a> 无上甘露法。</p>
  <p id="a3x">汝若不请佛，<a id="a-3y"></a> 我命将不全，</p>
  <p id="a3z">是故应见为，<a id="a-40"></a> 稽请调御师。<a id="a-41"></a>”</p>
  <p id="a42">尔时，<a id="a-43"></a>纯陀欢喜踊跃。<a id="a-44"></a>譬如有人，<a id="a-45"></a>父母卒丧，<a id="a-46"></a>忽然还活，<a id="a-47"></a>纯陀欢喜亦复如是。<a id="a-48"></a>复起礼佛，<a id="a-49"></a>而说偈言：</p>
  <p id="a4A">“快哉获己利，<a id="a-4B"></a> 善得于人身，</p>
  <p id="a4C">蠲除贪恚等，<a id="a-4D"></a> 永离三恶道。</p>
  <p id="a4E">快哉获己利，<a id="a-4F"></a> 遇得金宝聚，</p>
  <p id="a4G">值遇调御师，<a id="a-4H"></a> 不惧堕畜生。</p>
  <p id="a4I">佛如优昙华，<a id="a-4J"></a> 值遇生信难，</p>
  <p id="a4K">遇已种善根，<a id="a-4L"></a> 永灭饿鬼苦。</p>
  <p id="a4M">亦复能损减，<a id="a-4N"></a> 阿修罗种类，</p>
  <p id="a4O">芥子投针锋，<a id="a-4P"></a> 佛出难于是。</p>
  <p id="a4Q">我以具足檀，<a id="a-4R"></a> 度人天生死，</p>
  <p id="a4S">佛不染世法，<a id="a-4T"></a> 如莲华处水，</p>
  <p id="a4U">善断有顶种，<a id="a-4V"></a> 永度生死流。</p>
  <p id="a4W">生世为人难，<a id="a-4X"></a> 值佛世亦难，</p>
  <p id="a4Y">犹如大海中，<a id="a-4Z"></a> 盲龟遇浮孔。</p>
  <p id="a4a">我今所奉食，<a id="a-4b"></a> 愿得无上报，</p>
  <p id="a4c">一切烦恼结，<a id="a-4d"></a> 摧破无坚固。</p>
  <p id="a4e">我今于此处，<a id="a-4f"></a> 不求天人身，</p>
  <p id="a4g">设使得之者，<a id="a-4h"></a> 心亦不甘乐。</p>
  <p id="a4i">如来受我供，<a id="a-4j"></a> 欢喜无有量，</p>
  <p id="a4k">犹如伊兰华，<a id="a-4l"></a> 出于栴檀香。</p>
  <p id="a4m">我身如伊兰，<a id="a-4n"></a> 如来受我供，</p>
  <p id="a4o">如出栴檀香，<a id="a-4p"></a> 是故我欢喜。</p>
  <p id="a4q">我今得现报，<a id="a-4r"></a> 最胜上妙处，</p>
  <p id="a4s">释梵诸天等，<a id="a-4t"></a> 悉来供养我。</p>
  <p id="a4u">一切诸世间，<a id="a-4v"></a> 悉生大苦恼，</p>
  <p id="a4w">以知佛世尊，<a id="a-4x"></a> 今欲入涅槃，</p>
  <p id="a4y">高声唱是言，<a id="a-4z"></a> 世间无调御，</p>
  <p id="a50">不应舍众生，<a id="a-51"></a> 应视如一子。</p>
  <p id="a52">如来在僧中，<a id="a-53"></a> 演说无上法，</p>
  <p id="a54">如须弥宝山，<a id="a-55"></a> 安处于大海。</p>
  <p id="a56">佛智能善断，<a id="a-57"></a> 我等无明闇，</p>
  <p id="a58">犹如虚空中，<a id="a-59"></a> 云起得清凉。</p>
  <p id="a5A">如来能善除，<a id="a-5B"></a> 一切诸烦恼，</p>
  <p id="a5C">犹如日出时，<a id="a-5D"></a> 除云光普照。</p>
  <p id="a5E">是诸众生等，<a id="a-5F"></a> 恋慕增悲恸，</p>
  <p id="a5G">悉皆为生死，<a id="a-5H"></a> 苦水之所漂。</p>
  <p id="a5I">以是故世尊，<a id="a-5J"></a> 应长众生信，</p>
  <p id="a5K">为断生死苦，<a id="a-5L"></a> 久住于世间。<a id="a-5M"></a>”</p>
  <p id="a5N">佛告纯陀：<a id="a-5O"></a>“如是，<a id="a-5P"></a>如是，<a id="a-5Q"></a>如汝所说，<a id="a-5R"></a>佛出世难如优昙华，<a id="a-5S"></a>值佛生信亦复甚难，<a id="a-5T"></a>佛临涅槃，<a id="a-5U"></a>最后施食，<a id="a-5V"></a>能具足檀倍复甚难。<a id="a-5W"></a>汝今纯陀，<a id="a-5X"></a>莫大愁苦，<a id="a-5Y"></a>应当欢喜，<a id="a-5Z"></a>深自庆幸，<a id="a-5a"></a>得值最后供养如来，<a id="a-5b"></a>成就具足檀波罗蜜，<a id="a-5c"></a>不应请佛久住于世。<a id="a-5d"></a>汝今当观诸佛境界悉皆无常，<a id="a-5e"></a>诸行性相亦复如是。<a id="a-5f"></a>”即为纯陀而说偈言：</p>
  <p id="a5g">“一切诸世间，<a id="a-5h"></a> 生者皆归死，</p>
  <p id="a5i">寿命虽无量，<a id="a-5j"></a> 要必有终尽。</p>
  <p id="a5k">夫盛必有衰，<a id="a-5l"></a> 合会有别离，</p>
  <p id="a5m">壮年不久停，<a id="a-5n"></a> 盛色病所侵，</p>
  <p id="a5o">命为死所吞，<a id="a-5p"></a> 无有法常住。</p>
  <p id="a5q">诸王得自在，<a id="a-5r"></a> 势力无等双，</p>
  <p id="a5s">一切皆迁灭，<a id="a-5t"></a> 寿命亦如是。</p>
  <p id="a5u">众苦轮无际，<a id="a-5v"></a> 流转无休息，</p>
  <p id="a5w">三界皆无常，<a id="a-5x"></a> 诸有悉非乐。</p>
  <p id="a5y">有道本性相，<a id="a-5z"></a> 一切皆空无，</p>
  <p id="a60">可坏法流转，<a id="a-61"></a> 常有忧患等。</p>
  <p id="a62">恐怖诸过恶，<a id="a-63"></a> 老病死衰恼，</p>
  <p id="a64">是诸无有边，<a id="a-65"></a> 易坏怨所侵。</p>
  <p id="a66">烦恼所缠裹，<a id="a-67"></a> 犹如蚕处茧，</p>
  <p id="a68">何有智慧者，<a id="a-69"></a> 而当乐是处？</p>
  <p id="a6A">此身苦所集，<a id="a-6B"></a> 一切皆不净，</p>
  <p id="a6C">扼缚痈疮等，<a id="a-6D"></a> 根本无义利，</p>
  <p id="a6E">上至诸天身，<a id="a-6F"></a> 皆亦复如是，</p>
  <p id="a6G">诸欲皆无常，<a id="a-6H"></a> 故我不贪著。</p>
  <p id="a6I">离欲善思惟，<a id="a-6J"></a> 而证真实法，</p>
  <p id="a6K">究竟断有者，<a id="a-6L"></a> 今日当涅槃。</p>
  <p id="a6M">我度有彼岸，<a id="a-6N"></a> 出过一切苦，</p>
  <p id="a6O">是故于今者，<a id="a-6P"></a> 惟受上妙乐。<a id="a-6Q"></a>”</p>
  <p id="a6R">尔时，<a id="a-6S"></a>纯陀白佛言：<a id="a-6T"></a>“世尊，<a id="a-6U"></a>如是，<a id="a-6V"></a>如是，<a id="a-6W"></a>诚如圣教。<a id="a-6X"></a>我今所有智慧微浅犹如蚊蚋，<a id="a-6Y"></a>何能思议如来涅槃深奥之义？<a id="a-6Z"></a>世尊，<a id="a-6a"></a>我今已与诸大龙象菩萨摩诃萨断诸结漏文殊师利法王子等。<a id="a-6b"></a>世尊，<a id="a-6c"></a>譬如幼年初得出家，<a id="a-6d"></a>虽未具戒，<a id="a-6e"></a>即堕僧数；<a id="a-6f"></a>我亦如是，<a id="a-6g"></a>以佛菩萨神通力故，<a id="a-6h"></a>得在如是大菩萨数。<a id="a-6i"></a>是故我今欲令如来久住于世，<a id="a-6j"></a>不入涅槃，<a id="a-6k"></a>譬如饥人终无变吐。<a id="a-6l"></a>唯愿世尊亦复如是，<a id="a-6m"></a>常住于世，<a id="a-6n"></a>不入涅槃。<a id="a-6o"></a>”</p>
  <p id="a6p">尔时，<a id="a-6q"></a>文殊师利法王子告纯陀言：<a id="a-6r"></a>“纯陀，<a id="a-6s"></a>汝今不应发如是言，<a id="a-6t"></a>欲使如来常住于世不般涅槃，<a id="a-6u"></a>如彼饥人无有变吐。<a id="a-6v"></a>汝今当观诸行性相，<a id="a-6w"></a>如是观行具空三昧，<a id="a-6x"></a>欲求正法，<a id="a-6y"></a>应如是学。<a id="a-6z"></a>”</p>
  <p id="a70">纯陀问言：<a id="a-71"></a>“文殊师利，<a id="a-72"></a>夫如来者，<a id="a-73"></a>天上人中最尊最胜，<a id="a-74"></a>如是如来岂是行耶？<a id="a-75"></a>若是行者，<a id="a-76"></a>为生灭法。<a id="a-77"></a>譬如水泡，<a id="a-78"></a>速起速灭，<a id="a-79"></a>往来流转犹如车轮，<a id="a-7A"></a>一切诸行亦复如是。<a id="a-7B"></a>我闻诸天寿命极长，<a id="a-7C"></a>云何世尊是天中天，<a id="a-7D"></a>寿命更促不满百年？<a id="a-7E"></a>如聚落主，<a id="a-7F"></a>势得自在，<a id="a-7G"></a>以自在力能制他人。<a id="a-7H"></a>是人福尽，<a id="a-7I"></a>其后贫贱，<a id="a-7J"></a>人所轻蔑，<a id="a-7K"></a>为他策使。<a id="a-7L"></a>所以者何？<a id="a-7M"></a>失势力故。<a id="a-7N"></a>世尊亦尔，<a id="a-7O"></a>同于诸行，<a id="a-7P"></a>同诸行者，<a id="a-7Q"></a>则不得称为天中天。<a id="a-7R"></a>何以故？<a id="a-7S"></a>诸行即是生死法故。<a id="a-7T"></a>是故，<a id="a-7U"></a>文殊，<a id="a-7V"></a>勿观如来同于诸行。</p>
  <p id="a7W">“复次，<a id="a-7X"></a>文殊，<a id="a-7Y"></a>为知而说，<a id="a-7Z"></a>不知而说，<a id="a-7a"></a>而言如来同于诸行。<a id="a-7b"></a>设使如来同诸行者，<a id="a-7c"></a>则不得言于三界中为天中天、<a id="a-7d"></a>自在法王。<a id="a-7e"></a>譬如人王有大力士，<a id="a-7f"></a>其力当千，<a id="a-7g"></a>更无有能降伏之者，<a id="a-7h"></a>故称此士一人当千。<a id="a-7i"></a>如是力士，<a id="a-7j"></a>王所爱念，<a id="a-7k"></a>偏赐爵禄封赏自然。<a id="a-7l"></a>所以得称当千人者，<a id="a-7m"></a>是人未必力敌于千，<a id="a-7n"></a>但以种种伎艺所能能胜千故，<a id="a-7o"></a>故称当千。<a id="a-7p"></a>如来亦尔，<a id="a-7q"></a>降烦恼魔、<a id="a-7r"></a>阴魔、<a id="a-7s"></a>天魔、<a id="a-7t"></a>死魔，<a id="a-7u"></a>是故如来名三界尊，<a id="a-7v"></a>如彼力士一人当千。<a id="a-7w"></a>以是因缘，<a id="a-7x"></a>成就具足种种无量真实功德，<a id="a-7y"></a>故称如来、<a id="a-7z"></a>应、<a id="a-80"></a>正遍知。</p>
  <p id="a81">“文殊师利，<a id="a-82"></a>汝今不应忆想分别以如来法同于诸行。<a id="a-83"></a>譬如巨富长者生子，<a id="a-84"></a>相师占之有短寿相，<a id="a-85"></a>父母闻已，<a id="a-86"></a>知其不任绍继家嗣，<a id="a-87"></a>不复爱重，<a id="a-88"></a>视之如草。<a id="a-89"></a>夫短寿者，<a id="a-8A"></a>不为沙门、<a id="a-8B"></a>婆罗门等男女大小之所敬念。<a id="a-8C"></a>若使如来同诸行者，<a id="a-8D"></a>亦复不为一切世间人天众生之所奉敬，<a id="a-8E"></a>如来所说不变不异真实之法亦无受者。<a id="a-8F"></a>是故，<a id="a-8G"></a>文殊，<a id="a-8H"></a>不应说言如来同于一切诸行。</p>
  <p id="a8I">“复次，<a id="a-8J"></a>文殊，<a id="a-8K"></a>譬如贫女，<a id="a-8L"></a>无有居家救护之者，<a id="a-8M"></a>加复病苦饥渴所逼，<a id="a-8N"></a>游行乞丐，<a id="a-8O"></a>止他客舍，<a id="a-8P"></a>寄生一子，<a id="a-8Q"></a>是客舍主驱逐令去。<a id="a-8R"></a>携抱是儿欲至他国，<a id="a-8S"></a>于其中路遇恶风雨寒苦并至，<a id="a-8T"></a>多为蚊虻蜂螫毒虫之所唼食。<a id="a-8U"></a>经由恒河，<a id="a-8V"></a>抱儿而渡，<a id="a-8W"></a>其水漂疾而不放舍，<a id="a-8X"></a>于是母子遂共俱没。<a id="a-8Y"></a>如是女人慈念功德，<a id="a-8Z"></a>命终之后生于梵天。<a id="a-8a"></a>文殊师利，<a id="a-8b"></a>若有善男子欲护正法，<a id="a-8c"></a>勿说如来同于诸行、<a id="a-8d"></a>不同诸行，<a id="a-8e"></a>唯当自责：<a id="a-8f"></a>‘我今愚痴，<a id="a-8g"></a>未有慧眼，<a id="a-8h"></a>如来正法不可思议。<a id="a-8i"></a>’是故不应宣说如来定是有为、<a id="a-8j"></a>定是无为。<a id="a-8k"></a>若正见者，<a id="a-8l"></a>应说如来定是无为。<a id="a-8m"></a>何以故？<a id="a-8n"></a>能为众生生善法故，<a id="a-8o"></a>生怜愍故。<a id="a-8p"></a>如彼贫女，<a id="a-8q"></a>在于恒河，<a id="a-8r"></a>为爱念子而舍身命。<a id="a-8s"></a>善男子，<a id="a-8t"></a>护法菩萨亦应如是，<a id="a-8u"></a>宁舍身命，<a id="a-8v"></a>不说如来同于有为，<a id="a-8w"></a>当言如来同于无为。<a id="a-8x"></a>以说如来同无为故，<a id="a-8y"></a>得阿耨多罗三藐三菩提，<a id="a-8z"></a>如彼女人得生梵天。<a id="a-90"></a>何以故？<a id="a-91"></a>以护法故。<a id="a-92"></a>云何护法？<a id="a-93"></a>所谓说言如来同于无为。<a id="a-94"></a>善男子，<a id="a-95"></a>如是之人虽不求解脱，<a id="a-96"></a>解脱自至；<a id="a-97"></a>如彼贫女不求梵天，<a id="a-98"></a>梵天自应。</p>
  <p id="a99">“文殊师利，<a id="a-9A"></a>如人远行，<a id="a-9B"></a>中路疲极，<a id="a-9C"></a>寄止他舍。<a id="a-9D"></a>卧寐之中，<a id="a-9E"></a>其室忽然大火卒起，<a id="a-9F"></a>即时惊寤，<a id="a-9G"></a>寻自思惟：<a id="a-9H"></a>‘我于今者定死不疑。<a id="a-9I"></a>’具惭愧故，<a id="a-9J"></a>以衣缠身，<a id="a-9K"></a>即便命终生忉利天。<a id="a-9L"></a>从是已后，<a id="a-9M"></a>满八十返，<a id="a-9N"></a>作大梵王；<a id="a-9O"></a>满百千世，<a id="a-9P"></a>生于人中，<a id="a-9Q"></a>为转轮王。<a id="a-9R"></a>是人不复生三恶趣，<a id="a-9S"></a>展转常生安乐之处。<a id="a-9T"></a>以是缘故，<a id="a-9U"></a>文殊师利，<a id="a-9V"></a>若善男子有惭愧者，<a id="a-9W"></a>不应观佛同于诸行。</p>
  <p id="a9X">“文殊师利，<a id="a-9Y"></a>外道邪见可说如来同于有为，<a id="a-9Z"></a>持戒比丘不应如是，<a id="a-9a"></a>于如来所生有为想。<a id="a-9b"></a>若言如来是有为者，<a id="a-9c"></a>即是妄语，<a id="a-9d"></a>当知是人死入地狱，<a id="a-9e"></a>如人自处于己舍宅。<a id="a-9f"></a>文殊师利，<a id="a-9g"></a>如来真实是无为法，<a id="a-9h"></a>不应复言是有为也。<a id="a-9i"></a>汝从今日于生死中，<a id="a-9j"></a>应舍无知，<a id="a-9k"></a>求于正智，<a id="a-9l"></a>当知如来即是无为。<a id="a-9m"></a>若能如是观如来者，<a id="a-9n"></a>具足当得三十二相，<a id="a-9o"></a>疾成阿耨多罗三藐三菩提。<a id="a-9p"></a>”</p>
  <p id="a9q">尔时，<a id="a-9r"></a>文殊师利法王子赞纯陀言：<a id="a-9s"></a>“善哉！<a id="a-9t"></a>善哉！<a id="a-9u"></a>善男子，<a id="a-9v"></a>汝今已作长寿因缘，<a id="a-9w"></a>能知如来是常住法、<a id="a-9x"></a>不变异法、<a id="a-9y"></a>无为之法。<a id="a-9z"></a>汝今如是善覆如来有为之相，<a id="a-A0"></a>如被火人，<a id="a-A1"></a>为惭愧故，<a id="a-A2"></a>以衣覆身，<a id="a-A3"></a>以是善心生忉利天，<a id="a-A4"></a>复为梵王、<a id="a-A5"></a>转轮圣王，<a id="a-A6"></a>不至恶趣，<a id="a-A7"></a>常受安乐。<a id="a-A8"></a>汝亦如是，<a id="a-A9"></a>善覆如来有为相故，<a id="a-AA"></a>于未来世必定当得三十二相、<a id="a-AB"></a>八十种好，<a id="a-AC"></a>具足十八不共之法，<a id="a-AD"></a>无量寿命不在生死，<a id="a-AE"></a>常受安乐，<a id="a-AF"></a>不久得成应正遍知。</p>
  <p id="aAG">“纯陀，<a id="a-AH"></a>如来次后自当广说，<a id="a-AI"></a>我之与汝俱亦当覆如来有为。<a id="a-AJ"></a>有为、<a id="a-AK"></a>无为且共置之，<a id="a-AL"></a>汝可随时速施饭食，<a id="a-AM"></a>如是施者，<a id="a-AN"></a>诸施中最。<a id="a-AO"></a>若比丘、<a id="a-AP"></a>比丘尼、<a id="a-AQ"></a>优婆塞、<a id="a-AR"></a>优婆夷，<a id="a-AS"></a>远行疲极所须之物，<a id="a-AT"></a>应当清净随时给与，<a id="a-AU"></a>如是速施即是具足檀波罗蜜根本种子。<a id="a-AV"></a>纯陀，<a id="a-AW"></a>若有最后施佛及僧，<a id="a-AX"></a>若多若少，<a id="a-AY"></a>若足不足，<a id="a-AZ"></a>宜速及时，<a id="a-Aa"></a>如来正尔，<a id="a-Ab"></a>当般涅槃。<a id="a-Ac"></a>”</p>
  <p id="aAd">纯陀答言：<a id="a-Ae"></a>“文殊师利，<a id="a-Af"></a>汝今何故贪为此食而言多少、<a id="a-Ag"></a>足与不足，<a id="a-Ah"></a>令我时施？<a id="a-Ai"></a>文殊师利，<a id="a-Aj"></a>如来昔日苦行六年，<a id="a-Ak"></a>尚自支持，<a id="a-Al"></a>况于今日须臾间耶！<a id="a-Am"></a>文殊师利，<a id="a-An"></a>汝今实谓如来正觉受斯食耶？<a id="a-Ao"></a>然我定知，<a id="a-Ap"></a>如来身者即是法身，<a id="a-Aq"></a>非为食身。<a id="a-Ar"></a>”</p>
  <p id="aAs">尔时，<a id="a-At"></a>佛告文殊师利：<a id="a-Au"></a>“如是，<a id="a-Av"></a>如是，<a id="a-Aw"></a>如纯陀言。<a id="a-Ax"></a>善哉！<a id="a-Ay"></a>纯陀，<a id="a-Az"></a>汝已成就微妙大智，<a id="a-B0"></a>善入甚深大乘经典。<a id="a-B1"></a>”</p>
  <p id="aB2">文殊师利语纯陀言：<a id="a-B3"></a>“汝谓如来是无为者，<a id="a-B4"></a>如来之身即是长寿。<a id="a-B5"></a>若作是知，<a id="a-B6"></a>佛所悦可。<a id="a-B7"></a>”</p>
  <p id="aB8">纯陀答言：<a id="a-B9"></a>“如来非独悦可于我，<a id="a-BA"></a>亦复悦可一切众生。<a id="a-BB"></a>”</p>
  <p id="aBC">文殊师利言：<a id="a-BD"></a>“如来于汝，<a id="a-BE"></a>及以我等，<a id="a-BF"></a>一切众生，<a id="a-BG"></a>皆悉悦可。<a id="a-BH"></a>”</p>
  <p id="aBI">纯陀答言：<a id="a-BJ"></a>“汝不应言如来悦可。<a id="a-BK"></a>夫悦可者则是倒想，<a id="a-BL"></a>若有倒想则是生死，<a id="a-BM"></a>有生死者即有为法。<a id="a-BN"></a>是故，<a id="a-BO"></a>文殊，<a id="a-BP"></a>勿谓如来是有为也。<a id="a-BQ"></a>若言如来是有为者，<a id="a-BR"></a>我与仁者俱行颠倒。</p>
  <p id="aBS">“文殊师利，<a id="a-BT"></a>如来无有爱念之想。<a id="a-BU"></a>夫爱念者，<a id="a-BV"></a>如彼乳牛爱念其子，<a id="a-BW"></a>虽复饥渴行求水草，<a id="a-BX"></a>若足不足忽然还归。<a id="a-BY"></a>诸佛世尊无有是念，<a id="a-BZ"></a>等视一切如罗睺罗，<a id="a-Ba"></a>如是念者即是诸佛智慧境界。</p>
  <p id="aBb">“文殊师利，<a id="a-Bc"></a>譬如国王调御驾驷，<a id="a-Bd"></a>欲驰驴乘令及之者，<a id="a-Be"></a>无有是处；<a id="a-Bf"></a>我与仁者亦复如是，<a id="a-Bg"></a>欲尽如来微密深奥，<a id="a-Bh"></a>亦无是处。<a id="a-Bi"></a>文殊师利，<a id="a-Bj"></a>如金翅鸟飞升虚空无量由旬，<a id="a-Bk"></a>下观大海，<a id="a-Bl"></a>悉见水性鱼鳖、<a id="a-Bm"></a>鼋鼍、<a id="a-Bn"></a>龟龙之属，<a id="a-Bo"></a>及见己影，<a id="a-Bp"></a>如于明镜见诸色像，<a id="a-Bq"></a>凡夫少智不能筹量如是所见；<a id="a-Br"></a>我与仁者亦复如是，<a id="a-Bs"></a>不能筹量如来智慧。<a id="a-Bt"></a>”</p>
  <p id="aBu">文殊师利语纯陀言：<a id="a-Bv"></a>“如是，<a id="a-Bw"></a>如是，<a id="a-Bx"></a>如汝所说，<a id="a-By"></a>我于此事非为不达，<a id="a-Bz"></a>直欲试汝诸菩萨事。<a id="a-C0"></a>”</p>
  <p id="aC1">尔时，<a id="a-C2"></a>世尊从其面门出种种光，<a id="a-C3"></a>其光明曜照文殊身。<a id="a-C4"></a>文殊师利遇斯光已，<a id="a-C5"></a>即知是事，<a id="a-C6"></a>寻告纯陀：<a id="a-C7"></a>“如来今者现是瑞相，<a id="a-C8"></a>不久必当入于涅槃。<a id="a-C9"></a>汝先所设最后供养，<a id="a-CA"></a>宜时奉献佛及大众。<a id="a-CB"></a>纯陀当知，<a id="a-CC"></a>如来放是种种光明，<a id="a-CD"></a>非无因缘。<a id="a-CE"></a>”纯陀闻已，<a id="a-CF"></a>悲塞默然。</p>
  <p id="aCG">佛告纯陀：<a id="a-CH"></a>“汝所奉施佛及大众，<a id="a-CI"></a>今正是时，<a id="a-CJ"></a>如来正尔当般涅槃。<a id="a-CK"></a>”第二、<a id="a-CL"></a>第三亦复如是。</p>
  <p id="aCM">尔时，<a id="a-CN"></a>纯陀闻佛语已，<a id="a-CO"></a>举声啼哭悲咽而言：<a id="a-CP"></a>“苦哉！<a id="a-CQ"></a>苦哉！<a id="a-CR"></a>世间虚空！<a id="a-CS"></a>”复白大众：<a id="a-CT"></a>“我等今者，<a id="a-CU"></a>一切当共五体投地，<a id="a-CV"></a>同声劝佛莫般涅槃。<a id="a-CW"></a>”</p>
  <p id="aCX">尔时，<a id="a-CY"></a>世尊复告纯陀：<a id="a-CZ"></a>“莫大啼哭，<a id="a-Ca"></a>自乱其心。<a id="a-Cb"></a>当观是身犹如芭蕉、<a id="a-Cc"></a>热时之炎、<a id="a-Cd"></a>水泡、<a id="a-Ce"></a>幻化、<a id="a-Cf"></a>乾闼婆城、<a id="a-Cg"></a>坏器、<a id="a-Ch"></a>电光，<a id="a-Ci"></a>亦如画水、<a id="a-Cj"></a>临死之囚、<a id="a-Ck"></a>熟果、<a id="a-Cl"></a>段肉，<a id="a-Cm"></a>如织经尽，<a id="a-Cn"></a>如碓上下，<a id="a-Co"></a>当观诸行犹杂毒食，<a id="a-Cp"></a>有为之法多诸过患。<a id="a-Cq"></a>”</p>
  <p id="aCr">于是纯陀复白佛言：<a id="a-Cs"></a>“如来不欲久住于世，<a id="a-Ct"></a>我当云何而不啼泣？<a id="a-Cu"></a>苦哉！<a id="a-Cv"></a>苦哉！<a id="a-Cw"></a>世间虚空！<a id="a-Cx"></a>唯愿世尊，<a id="a-Cy"></a>怜愍我等及诸众生，<a id="a-Cz"></a>久住于世，<a id="a-D0"></a>勿般涅槃。<a id="a-D1"></a>”</p>
  <p id="aD2">佛告纯陀：<a id="a-D3"></a>“汝今不应发如是言，<a id="a-D4"></a>哀愍我故，<a id="a-D5"></a>久住于世。<a id="a-D6"></a>我以哀愍汝及一切，<a id="a-D7"></a>是故今日欲入涅槃。<a id="a-D8"></a>何以故？<a id="a-D9"></a>诸佛法尔，<a id="a-DA"></a>有为亦然。<a id="a-DB"></a>是故诸佛而说是偈：</p>
  <p id="aDC">“有为之法，<a id="a-DD"></a>其性无常，</p>
  <p id="aDE">生已不住，<a id="a-DF"></a>寂灭为乐。</p>
  <p id="aDG">“纯陀，<a id="a-DH"></a>汝今当观一切行杂诸法，<a id="a-DI"></a>无我无常不住。<a id="a-DJ"></a>此身多有无量过患，<a id="a-DK"></a>犹如水泡，<a id="a-DL"></a>是故汝今不应啼泣。<a id="a-DM"></a>”</p>
  <p id="aDN">尔时，<a id="a-DO"></a>纯陀复白佛言：<a id="a-DP"></a>“如是，<a id="a-DQ"></a>如是，<a id="a-DR"></a>诚如尊教。<a id="a-DS"></a>虽知如来方便示现入于涅槃，<a id="a-DT"></a>而我不能不怀忧恼，<a id="a-DU"></a>覆自思惟复生庆悦。<a id="a-DV"></a>”</p>
  <p id="aDW">佛赞纯陀：<a id="a-DX"></a>“善哉！<a id="a-DY"></a>善哉！<a id="a-DZ"></a>能知如来示同众生方便涅槃。<a id="a-Da"></a>纯陀，<a id="a-Db"></a>汝今当听，<a id="a-Dc"></a>如娑罗娑鸟，<a id="a-Dd"></a>春阳之月皆共集彼阿耨达池；<a id="a-De"></a>诸佛亦尔，<a id="a-Df"></a>皆至是处。<a id="a-Dg"></a>纯陀，<a id="a-Dh"></a>汝今不应思惟诸佛长寿短寿，<a id="a-Di"></a>一切诸法皆如幻相，<a id="a-Dj"></a>如来在中以方便力无所染著。<a id="a-Dk"></a>何以故？<a id="a-Dl"></a>诸佛法尔。</p>
  <p id="aDm">“纯陀，<a id="a-Dn"></a>我今受汝所献供养，<a id="a-Do"></a>为欲令汝度脱生死诸有流故。<a id="a-Dp"></a>若诸人天于此最后供养我者，<a id="a-Dq"></a>悉皆当得不动果报，<a id="a-Dr"></a>常受安乐。<a id="a-Ds"></a>何以故？<a id="a-Dt"></a>我是众生良福田故。<a id="a-Du"></a>汝若复欲为诸众生作福田者，<a id="a-Dv"></a>速办所施，<a id="a-Dw"></a>不宜久停。<a id="a-Dx"></a>”</p>
  <p id="aDy">尔时，<a id="a-Dz"></a>纯陀为诸众生得度脱故，<a id="a-E0"></a>低头饮泪而白佛言：<a id="a-E1"></a>“善哉！<a id="a-E2"></a>世尊，<a id="a-E3"></a>我若堪任为福田时，<a id="a-E4"></a>则能了知如来涅槃及非涅槃。<a id="a-E5"></a>我等今者及诸声闻、<a id="a-E6"></a>缘觉智慧犹如蚊蚋，<a id="a-E7"></a>实不能量如来涅槃及非涅槃。<a id="a-E8"></a>”</p>
  <p id="aE9">尔时，<a id="a-EA"></a>纯陀及其眷属，<a id="a-EB"></a>愁忧啼泣围绕如来，<a id="a-EC"></a>烧香散华尽心敬奉，<a id="a-ED"></a>寻与文殊从座而去，<a id="a-EE"></a>供办食具。</p>
  <p data-pb></p>
  <h2 id="aEF">哀叹品第三</h2>
  <p id="aEG">纯陀去已未久之顷，<a id="a-EH"></a>是时此地六种震动，<a id="a-EI"></a>乃至梵世亦复如是。<a id="a-EJ"></a>地动有二，<a id="a-EK"></a>或有地动，<a id="a-EL"></a>或大地动：<a id="a-EM"></a>小动者名为地动，<a id="a-EN"></a>大动者名大地动；<a id="a-EO"></a>有小声者名曰地动，<a id="a-EP"></a>有大声者名大地动；<a id="a-EQ"></a>独地动者名曰地动，<a id="a-ER"></a>山林河海一切动者名大地动；<a id="a-ES"></a>一向动者名曰地动，<a id="a-ET"></a>周回旋转名大地动；<a id="a-EU"></a>动名地动，<a id="a-EV"></a>动时能令众生心动名大地动；<a id="a-EW"></a>菩萨初从兜率天下阎浮提时名大地动，<a id="a-EX"></a>从初生出家成阿耨多罗三藐三菩提转于法轮及般涅槃名大地动。<a id="a-EY"></a>今日如来将入涅槃，<a id="a-EZ"></a>是故此地如是大动。</p>
  <p id="aEa">时诸天、<a id="a-Eb"></a>龙、<a id="a-Ec"></a>乾闼婆、<a id="a-Ed"></a>阿修罗、<a id="a-Ee"></a>迦楼罗、<a id="a-Ef"></a>紧那罗、<a id="a-Eg"></a>摩睺罗伽、<a id="a-Eh"></a>人及非人，<a id="a-Ei"></a>闻是语已，<a id="a-Ej"></a>身毛皆竖，<a id="a-Ek"></a>同声哀泣而说偈言：</p>
  <p id="aEl">“稽首调御师，<a id="a-Em"></a> 我等今劝请，</p>
  <p id="aEn">远离于人仙，<a id="a-Eo"></a> 永无有救护。</p>
  <p id="aEp">今见佛涅槃，<a id="a-Eq"></a> 我等没苦海，</p>
  <p id="aEr">悲恋怀忧恼，<a id="a-Es"></a> 如犊失其母，</p>
  <p id="aEt">贫穷无救护，<a id="a-Eu"></a> 犹如困病人，</p>
  <p id="aEv">无医随自心，<a id="a-Ew"></a> 食所不应食。</p>
  <p id="aEx">众生烦恼病，<a id="a-Ey"></a> 常为诸见害，</p>
  <p id="aEz">远离法医王，<a id="a-F0"></a> 服食邪毒药，</p>
  <p id="aF1">是故佛世尊，<a id="a-F2"></a> 不应见遗舍。</p>
  <p id="aF3">如国无君主，<a id="a-F4"></a> 人民皆饥馑，</p>
  <p id="aF5">我等亦如是，<a id="a-F6"></a> 失荫及法味。</p>
  <p id="aF7">今闻佛涅槃，<a id="a-F8"></a> 我等心迷乱，</p>
  <p id="aF9">如彼大地动，<a id="a-FA"></a> 迷失于诸方。</p>
  <p id="aFB">大仙入涅槃，<a id="a-FC"></a> 佛日坠于地，</p>
  <p id="aFD">法水悉枯涸，<a id="a-FE"></a> 我等定当死。</p>
  <p id="aFF">如来般涅槃，<a id="a-FG"></a> 众生极苦恼，</p>
  <p id="aFH">譬如长者子，<a id="a-FI"></a> 新丧于父母。</p>
  <p id="aFJ">如来入涅槃，<a id="a-FK"></a> 如其不还者，</p>
  <p id="aFL">我等及众生，<a id="a-FM"></a> 悉无有救护。</p>
  <p id="aFN">如来入涅槃，<a id="a-FO"></a> 乃至诸畜生，</p>
  <p id="aFP">一切皆愁怖，<a id="a-FQ"></a> 苦恼焦其心。</p>
  <p id="aFR">我等于今日，<a id="a-FS"></a> 云何不愁恼？</p>
  <p id="aFT">如来见放舍，<a id="a-FU"></a> 犹如弃涕唾。</p>
  <p id="aFV">譬如日初出，<a id="a-FW"></a> 光明甚晖炎，</p>
  <p id="aFX">既能还自照，<a id="a-FY"></a> 亦灭一切闇。</p>
  <p id="aFZ">如来神通光，<a id="a-Fa"></a> 能除我苦恼，</p>
  <p id="aFb">处在大众中，<a id="a-Fc"></a> 譬如须弥山。</p>
  <p id="aFd">“世尊，<a id="a-Fe"></a>譬如国王，<a id="a-Ff"></a>生育诸子，<a id="a-Fg"></a>形貌端正，<a id="a-Fh"></a>心常爱念，<a id="a-Fi"></a>先教伎艺悉令通利，<a id="a-Fj"></a>然后弃之付旃陀罗。<a id="a-Fk"></a>世尊，<a id="a-Fl"></a>我等今日为法王子，<a id="a-Fm"></a>蒙佛教诲，<a id="a-Fn"></a>以具正见，<a id="a-Fo"></a>愿莫放舍。<a id="a-Fp"></a>如其放舍，<a id="a-Fq"></a>则同王子。<a id="a-Fr"></a>唯愿久住，<a id="a-Fs"></a>不入涅槃。</p>
  <p id="aFt">“世尊，<a id="a-Fu"></a>譬如有人，<a id="a-Fv"></a>善学诸论，<a id="a-Fw"></a>复于此论而生怖畏；<a id="a-Fx"></a>如来亦尔，<a id="a-Fy"></a>通达诸法而于诸法复生怖畏。<a id="a-Fz"></a>若使如来久住于世，<a id="a-G0"></a>说甘露味，<a id="a-G1"></a>充足一切，<a id="a-G2"></a>如是众生则不复畏堕于地狱。</p>
  <p id="aG3">“世尊，<a id="a-G4"></a>譬如有人初学作务，<a id="a-G5"></a>为官所收，<a id="a-G6"></a>闭之囹圄。<a id="a-G7"></a>有人问之：<a id="a-G8"></a>‘汝受何事？<a id="a-G9"></a>’答曰：<a id="a-GA"></a>‘我今受大忧苦！<a id="a-GB"></a>若其得脱，<a id="a-GC"></a>则得安乐。<a id="a-GD"></a>’世尊亦尔，<a id="a-GE"></a>为我等故修诸苦行。<a id="a-GF"></a>我等今者犹未得免生死苦恼，<a id="a-GG"></a>云何如来得受安乐？</p>
  <p id="aGH">“世尊，<a id="a-GI"></a>譬如医王善解方药，<a id="a-GJ"></a>偏以秘方教授其子，<a id="a-GK"></a>不教其余外受学者；<a id="a-GL"></a>如来亦尔，<a id="a-GM"></a>独以甚深秘密之藏偏教文殊，<a id="a-GN"></a>遗弃我等不见顾愍。<a id="a-GO"></a>如来于法应无秘吝，<a id="a-GP"></a>如彼医王偏教其子，<a id="a-GQ"></a>不教外来诸受学者。<a id="a-GR"></a>彼医所以不能普教，<a id="a-GS"></a>情存胜负，<a id="a-GT"></a>故有秘惜。<a id="a-GU"></a>如来之心终无胜负，<a id="a-GV"></a>何故如是不见教诲？<a id="a-GW"></a>唯愿久住，<a id="a-GX"></a>莫般涅槃。</p>
  <p id="aGY">“世尊，<a id="a-GZ"></a>譬如老少病苦之人，<a id="a-Ga"></a>舍远夷塗而行险道，<a id="a-Gb"></a>险道多难备受众苦，<a id="a-Gc"></a>更有异人见而愍之，<a id="a-Gd"></a>即便示以平坦好路。<a id="a-Ge"></a>世尊，<a id="a-Gf"></a>我亦如是。<a id="a-Gg"></a>所言少者，<a id="a-Gh"></a>喻未增长法身之人；<a id="a-Gi"></a>所言老者，<a id="a-Gj"></a>喻重烦恼；<a id="a-Gk"></a>所言病者，<a id="a-Gl"></a>譬未脱生死；<a id="a-Gm"></a>所言险道者，<a id="a-Gn"></a>喻二十五有。<a id="a-Go"></a>唯愿如来，<a id="a-Gp"></a>示导我等甘露正道，<a id="a-Gq"></a>久住于世，<a id="a-Gr"></a>勿入涅槃。<a id="a-Gs"></a>”</p>
  <p id="aGt">尔时，<a id="a-Gu"></a>世尊告诸比丘：<a id="a-Gv"></a>“汝等比丘，<a id="a-Gw"></a>莫如凡夫诸天人等愁忧啼哭，<a id="a-Gx"></a>当勤精进系心正念。<a id="a-Gy"></a>”</p>
  <p id="aGz">时诸天、<a id="a-H0"></a>人、<a id="a-H1"></a>阿修罗等，<a id="a-H2"></a>闻佛所说，<a id="a-H3"></a>止不啼哭。<a id="a-H4"></a>犹如有人，<a id="a-H5"></a>丧其爱子，<a id="a-H6"></a>殡送已讫，<a id="a-H7"></a>抑止不哭。</p>
  <p id="aH8">尔时，<a id="a-H9"></a>世尊为诸大众说是偈言：</p>
  <p id="aHA">“汝等当开意，<a id="a-HB"></a> 不应大愁苦，</p>
  <p id="aHC">诸佛法皆尔，<a id="a-HD"></a> 是故当默然，</p>
  <p id="aHE">乐不放逸行，<a id="a-HF"></a> 守心正忆念，</p>
  <p id="aHG">远离诸非法，<a id="a-HH"></a> 自慰受欢乐。</p>
  <p id="aHI">“复次，<a id="a-HJ"></a>比丘，<a id="a-HK"></a>若有疑惑，<a id="a-HL"></a>今皆当问。<a id="a-HM"></a>若空不空、<a id="a-HN"></a>若常无常、<a id="a-HO"></a>若苦不苦、<a id="a-HP"></a>若依非依、<a id="a-HQ"></a>若去不去、<a id="a-HR"></a>若归非归、<a id="a-HS"></a>若恒非恒、<a id="a-HT"></a>若断若常、<a id="a-HU"></a>若众生非众生、<a id="a-HV"></a>若有若无、<a id="a-HW"></a>若实不实、<a id="a-HX"></a>若真不真、<a id="a-HY"></a>若灭不灭、<a id="a-HZ"></a>若密不密、<a id="a-Ha"></a>若二不二，<a id="a-Hb"></a>如是等种种法中有所疑者，<a id="a-Hc"></a>今应咨问。<a id="a-Hd"></a>我当随顺，<a id="a-He"></a>为汝断之，<a id="a-Hf"></a>亦当为汝先说甘露，<a id="a-Hg"></a>然后乃当入于涅槃。</p>
  <p id="aHh">“诸比丘，<a id="a-Hi"></a>佛出世难，<a id="a-Hj"></a>人身难得；<a id="a-Hk"></a>值佛生信，<a id="a-Hl"></a>是事亦难；<a id="a-Hm"></a>能忍难忍，<a id="a-Hn"></a>是亦复难；<a id="a-Ho"></a>成就禁戒具足无缺，<a id="a-Hp"></a>得阿罗汉果，<a id="a-Hq"></a>是事亦难，<a id="a-Hr"></a>如求金沙优昙钵华。<a id="a-Hs"></a>汝诸比丘，<a id="a-Ht"></a>离于八难得人身难，<a id="a-Hu"></a>汝等遇我不应空过。<a id="a-Hv"></a>我于往昔种种苦行，<a id="a-Hw"></a>今得如是无上方便，<a id="a-Hx"></a>为汝等故无量劫中舍身手足头目髓脑，<a id="a-Hy"></a>是故汝等不应放逸。</p>
  <p id="aHz">“汝等比丘，<a id="a-I0"></a>云何庄严正法宝城，<a id="a-I1"></a>具足种种功德珍宝，<a id="a-I2"></a>戒、<a id="a-I3"></a>定、<a id="a-I4"></a>智慧以为墙堑？<a id="a-I5"></a>汝今遇是佛法宝城，<a id="a-I6"></a>不应取此虚伪之物。<a id="a-I7"></a>譬如商主，<a id="a-I8"></a>遇真宝城，<a id="a-I9"></a>取诸瓦砾而便还家；<a id="a-IA"></a>汝亦如是，<a id="a-IB"></a>值遇宝城，<a id="a-IC"></a>取虚伪物。<a id="a-ID"></a>汝诸比丘，<a id="a-IE"></a>勿以下心而生知足。<a id="a-IF"></a>汝等今者虽得出家，<a id="a-IG"></a>于此大乘不生贪慕。<a id="a-IH"></a>汝诸比丘，<a id="a-II"></a>身虽得服袈裟染衣，<a id="a-IJ"></a>心犹未染大乘净法。<a id="a-IK"></a>汝诸比丘，<a id="a-IL"></a>虽行乞食经历多处，<a id="a-IM"></a>初未曾求大乘法食。<a id="a-IN"></a>汝诸比丘，<a id="a-IO"></a>虽除须发，<a id="a-IP"></a>未为正法除诸结使。<a id="a-IQ"></a>汝诸比丘，<a id="a-IR"></a>今当真实教敕汝等，<a id="a-IS"></a>我今现在大众和合，<a id="a-IT"></a>如来法性真实不倒。<a id="a-IU"></a>是故汝等应当精进，<a id="a-IV"></a>摄心勇猛，<a id="a-IW"></a>摧诸结使。<a id="a-IX"></a>十力慧日既潜没已，<a id="a-IY"></a>汝等当为无明所覆。</p>
  <p id="aIZ">“诸比丘，<a id="a-Ia"></a>譬如大地诸山药草为众生用；<a id="a-Ib"></a>我法亦尔，<a id="a-Ic"></a>出生妙善甘露法味，<a id="a-Id"></a>而为众生种种烦恼病之良药。<a id="a-Ie"></a>我今当令一切众生及我诸子四部之众，<a id="a-If"></a>悉皆安住秘密藏中，<a id="a-Ig"></a>我亦复当安住是中入于涅槃。<a id="a-Ih"></a>何等名为秘密之藏？<a id="a-Ii"></a>犹如伊字三点，<a id="a-Ij"></a>若并则不成伊，<a id="a-Ik"></a>纵亦不成。<a id="a-Il"></a>如摩醯首罗面上三目，<a id="a-Im"></a>乃得成伊，<a id="a-In"></a>三点若别亦不得成。<a id="a-Io"></a>我亦如是，<a id="a-Ip"></a>解脱之法亦非涅槃，<a id="a-Iq"></a>如来之身亦非涅槃，<a id="a-Ir"></a>摩诃般若亦非涅槃，<a id="a-Is"></a>三法各异亦非涅槃。<a id="a-It"></a>我今安住如是三法，<a id="a-Iu"></a>为众生故名入涅槃，<a id="a-Iv"></a>如世伊字。<a id="a-Iw"></a>”</p>
  <p id="aIx">尔时，<a id="a-Iy"></a>诸比丘闻佛世尊定当涅槃，<a id="a-Iz"></a>皆悉忧愁，<a id="a-J0"></a>身毛为竖，<a id="a-J1"></a>涕泪交流，<a id="a-J2"></a>稽首佛足，<a id="a-J3"></a>绕无量匝白佛言：<a id="a-J4"></a>“世尊，<a id="a-J5"></a>快说无常、<a id="a-J6"></a>苦、<a id="a-J7"></a>空、<a id="a-J8"></a>无我。<a id="a-J9"></a>世尊，<a id="a-JA"></a>譬如一切众生迹中，<a id="a-JB"></a>象迹为上；<a id="a-JC"></a>是无常想亦复如是，<a id="a-JD"></a>于诸想中最为第一。<a id="a-JE"></a>若有精勤修习之者，<a id="a-JF"></a>能除一切欲界贪爱、<a id="a-JG"></a>色无色爱、<a id="a-JH"></a>无明憍慢及无常想。</p>
  <p id="aJI">“世尊，<a id="a-JJ"></a>如来若离无常想者，<a id="a-JK"></a>今则不应入于涅槃；<a id="a-JL"></a>若不离者，<a id="a-JM"></a>云何说言修无常想离三界爱、<a id="a-JN"></a>无明憍慢及无常想？<a id="a-JO"></a>世尊，<a id="a-JP"></a>譬如农夫于秋月时，<a id="a-JQ"></a>深耕其地能除秽草；<a id="a-JR"></a>是无常想亦复如是，<a id="a-JS"></a>能除一切欲界贪爱、<a id="a-JT"></a>色无色爱、<a id="a-JU"></a>无明憍慢及无常想。<a id="a-JV"></a>世尊，<a id="a-JW"></a>譬如耕田，<a id="a-JX"></a>秋耕为上，<a id="a-JY"></a>如诸迹中，<a id="a-JZ"></a>象迹为胜；<a id="a-Ja"></a>于诸想中，<a id="a-Jb"></a>无常为最。<a id="a-Jc"></a>世尊，<a id="a-Jd"></a>譬如帝王知命将终，<a id="a-Je"></a>恩赦天下，<a id="a-Jf"></a>狱囚系闭悉令得脱，<a id="a-Jg"></a>然后舍命；<a id="a-Jh"></a>如来今者亦应如是，<a id="a-Ji"></a>度诸众生一切无知无明系闭皆令解脱，<a id="a-Jj"></a>然后涅槃。<a id="a-Jk"></a>我等今者皆未得度，<a id="a-Jl"></a>云何如来便欲放舍入于涅槃？</p>
  <p id="aJm">“世尊，<a id="a-Jn"></a>譬如有人为鬼所持，<a id="a-Jo"></a>遇良咒师，<a id="a-Jp"></a>以咒力故便得除差；<a id="a-Jq"></a>如来亦尔，<a id="a-Jr"></a>为诸声闻除无明鬼，<a id="a-Js"></a>令得安住摩诃般若、<a id="a-Jt"></a>解脱等法，<a id="a-Ju"></a>如世伊字。<a id="a-Jv"></a>世尊，<a id="a-Jw"></a>譬如香象为人所缚，<a id="a-Jx"></a>虽有良师不能禁制，<a id="a-Jy"></a>顿绝羁锁自恣而去；<a id="a-Jz"></a>我未如是脱五十七烦恼系缚，<a id="a-K0"></a>云何如来便欲放舍入于涅槃？</p>
  <p id="aK1">“世尊，<a id="a-K2"></a>如人病疟，<a id="a-K3"></a>值遇良医，<a id="a-K4"></a>所苦得除；<a id="a-K5"></a>我亦如是，<a id="a-K6"></a>多诸患苦邪命热病，<a id="a-K7"></a>虽遇如来，<a id="a-K8"></a>病未除愈，<a id="a-K9"></a>未得无上安隐常乐，<a id="a-KA"></a>云何如来便欲放舍入于涅槃？</p>
  <p id="aKB">“世尊，<a id="a-KC"></a>譬如醉人不自觉知，<a id="a-KD"></a>不识亲疏、<a id="a-KE"></a>母女、<a id="a-KF"></a>姊妹，<a id="a-KG"></a>迷荒淫乱，<a id="a-KH"></a>言语放逸，<a id="a-KI"></a>卧不净中。<a id="a-KJ"></a>时有良师与药令服，<a id="a-KK"></a>服已即吐，<a id="a-KL"></a>还自忆识，<a id="a-KM"></a>心怀惭愧，<a id="a-KN"></a>深自克责：<a id="a-KO"></a>‘酒为不善诸恶根本，<a id="a-KP"></a>若能除断，<a id="a-KQ"></a>则远众罪。<a id="a-KR"></a>’世尊，<a id="a-KS"></a>我亦如是，<a id="a-KT"></a>往昔已来轮转生死，<a id="a-KU"></a>情色所醉，<a id="a-KV"></a>贪嗜五欲，<a id="a-KW"></a>非母母想、<a id="a-KX"></a>非姊姊想、<a id="a-KY"></a>非女女想，<a id="a-KZ"></a>于非众生生众生想，<a id="a-Ka"></a>是故轮转受生死苦，<a id="a-Kb"></a>如彼醉人卧不净中。<a id="a-Kc"></a>如来今当施我法药，<a id="a-Kd"></a>令我还吐烦恼恶酒。<a id="a-Ke"></a>而我未得醒寤之心，<a id="a-Kf"></a>云何如来便欲放舍入于涅槃？</p>
  <p id="aKg">“世尊，<a id="a-Kh"></a>譬如有人叹芭蕉树以为坚实，<a id="a-Ki"></a>无有是处。<a id="a-Kj"></a>世尊，<a id="a-Kk"></a>众生亦尔，<a id="a-Kl"></a>若叹我、<a id="a-Km"></a>人、<a id="a-Kn"></a>众生、<a id="a-Ko"></a>寿命、<a id="a-Kp"></a>养育、<a id="a-Kq"></a>知见、<a id="a-Kr"></a>作者、<a id="a-Ks"></a>受者是真实者，<a id="a-Kt"></a>亦无是处。<a id="a-Ku"></a>我等如是修无我想。<a id="a-Kv"></a>世尊，<a id="a-Kw"></a>譬如浆滓，<a id="a-Kx"></a>无所复用；<a id="a-Ky"></a>是身亦尔，<a id="a-Kz"></a>无我无主。<a id="a-L0"></a>世尊，<a id="a-L1"></a>如七叶华，<a id="a-L2"></a>无有香气；<a id="a-L3"></a>是身亦尔，<a id="a-L4"></a>无我无主。<a id="a-L5"></a>我等如是，<a id="a-L6"></a>心常修习无我之想。<a id="a-L7"></a>如佛所说：<a id="a-L8"></a>‘一切诸法无我、<a id="a-L9"></a>我所。<a id="a-LA"></a>汝诸比丘应当修习，<a id="a-LB"></a>如是修已则除我慢，<a id="a-LC"></a>离我慢已便入涅槃。<a id="a-LD"></a>’</p>
  <p id="aLE">“世尊，<a id="a-LF"></a>譬如鸟迹，<a id="a-LG"></a>空中现者，<a id="a-LH"></a>无有是处；<a id="a-LI"></a>有能修习无我想者而有诸见，<a id="a-LJ"></a>亦无是处。<a id="a-LK"></a>”</p>
  <p id="aLL">尔时，<a id="a-LM"></a>世尊赞诸比丘：<a id="a-LN"></a>“善哉！<a id="a-LO"></a>善哉！<a id="a-LP"></a>汝等善能修无我想。<a id="a-LQ"></a>”</p>
  <p id="aLR">时诸比丘即白佛言：<a id="a-LS"></a>“世尊，<a id="a-LT"></a>我等不但修无我想，<a id="a-LU"></a>亦更修习其余诸想，<a id="a-LV"></a>所谓苦想、<a id="a-LW"></a>无常等想。<a id="a-LX"></a>世尊，<a id="a-LY"></a>譬如醉人，<a id="a-LZ"></a>其心眩乱，<a id="a-La"></a>见诸山川、<a id="a-Lb"></a>城廓、<a id="a-Lc"></a>宫殿、<a id="a-Ld"></a>日月星辰皆悉回转。<a id="a-Le"></a>世尊，<a id="a-Lf"></a>若有不修苦无常想、<a id="a-Lg"></a>无我等想，<a id="a-Lh"></a>如是之人不名为圣，<a id="a-Li"></a>多诸放逸流转生死。<a id="a-Lj"></a>世尊，<a id="a-Lk"></a>以是因缘，<a id="a-Ll"></a>我等善修如是诸想。<a id="a-Lm"></a>”</p>
  <p id="aLn">尔时，<a id="a-Lo"></a>佛告诸比丘言：<a id="a-Lp"></a>“谛听！<a id="a-Lq"></a>谛听！<a id="a-Lr"></a>汝向所引醉人喻者，<a id="a-Ls"></a>但知文字，<a id="a-Lt"></a>未达其义。<a id="a-Lu"></a>何等为义？<a id="a-Lv"></a>如彼醉人，<a id="a-Lw"></a>见上日月，<a id="a-Lx"></a>实非回转生回转想；<a id="a-Ly"></a>众生亦尔，<a id="a-Lz"></a>为诸烦恼无明所覆生颠倒心，<a id="a-M0"></a>我计无我，<a id="a-M1"></a>常计无常，<a id="a-M2"></a>净计不净，<a id="a-M3"></a>乐计为苦。<a id="a-M4"></a>以为烦恼之所覆故，<a id="a-M5"></a>虽生此想，<a id="a-M6"></a>不达其义，<a id="a-M7"></a>如彼醉人于非转处而生转想。<a id="a-M8"></a>我者即是佛义，<a id="a-M9"></a>常者是法身义，<a id="a-MA"></a>乐者是涅槃义，<a id="a-MB"></a>净者是法义。</p>
  <p id="aMC">“汝等比丘，<a id="a-MD"></a>云何而言有我想者，<a id="a-ME"></a>憍慢贡高，<a id="a-MF"></a>流转生死？<a id="a-MG"></a>汝等若言我亦修习无常、<a id="a-MH"></a>苦、<a id="a-MI"></a>无我等想，<a id="a-MJ"></a>是三种修无有实义，<a id="a-MK"></a>我今当说胜三修法。<a id="a-ML"></a>苦者计乐，<a id="a-MM"></a>乐者计苦，<a id="a-MN"></a>是颠倒法；<a id="a-MO"></a>无常计常，<a id="a-MP"></a>常计无常，<a id="a-MQ"></a>是颠倒法；<a id="a-MR"></a>无我计我，<a id="a-MS"></a>我计无我，<a id="a-MT"></a>是颠倒法；<a id="a-MU"></a>不净计净，<a id="a-MV"></a>净计不净，<a id="a-MW"></a>是颠倒法。<a id="a-MX"></a>有如是等四颠倒法，<a id="a-MY"></a>是人不知正修诸法。</p>
  <p id="aMZ">“汝诸比丘，<a id="a-Ma"></a>于苦法中而生乐想，<a id="a-Mb"></a>于无常中而生常想，<a id="a-Mc"></a>于无我中而生我想，<a id="a-Md"></a>于不净中而生净想。<a id="a-Me"></a>世间亦有常乐我净，<a id="a-Mf"></a>出世亦有常乐我净。<a id="a-Mg"></a>世间法者有字无义，<a id="a-Mh"></a>出世间者有字有义。<a id="a-Mi"></a>何以故？<a id="a-Mj"></a>世间之法有四颠倒故不知义。<a id="a-Mk"></a>所以者何？<a id="a-Ml"></a>有想颠倒、<a id="a-Mm"></a>心倒、<a id="a-Mn"></a>见倒，<a id="a-Mo"></a>以三倒故，<a id="a-Mp"></a>世间之人乐中见苦，<a id="a-Mq"></a>常见无常，<a id="a-Mr"></a>我见无我，<a id="a-Ms"></a>净见不净，<a id="a-Mt"></a>是名颠倒。<a id="a-Mu"></a>以颠倒故，<a id="a-Mv"></a>世间知字而不知义。<a id="a-Mw"></a>何等为义？<a id="a-Mx"></a>无我者即生死，<a id="a-My"></a>我者即如来；<a id="a-Mz"></a>无常者声闻、<a id="a-N0"></a>缘觉，<a id="a-N1"></a>常者如来法身；<a id="a-N2"></a>苦者一切外道，<a id="a-N3"></a>乐者即是涅槃；<a id="a-N4"></a>不净者即有为法，<a id="a-N5"></a>净者诸佛菩萨所有正法，<a id="a-N6"></a>是名不颠倒。<a id="a-N7"></a>以不倒故，<a id="a-N8"></a>知字知义。<a id="a-N9"></a>若欲远离四颠倒者，<a id="a-NA"></a>应知如是常乐我净。<a id="a-NB"></a>”</p>
  <p id="aNC">时诸比丘白佛言：<a id="a-ND"></a>“世尊，<a id="a-NE"></a>如佛所说，<a id="a-NF"></a>离四倒者则得了知常乐我净。<a id="a-NG"></a>如来今者永无四倒，<a id="a-NH"></a>则已了知常乐我净。<a id="a-NI"></a>若已了知常乐我净，<a id="a-NJ"></a>何故不住一劫半劫，<a id="a-NK"></a>教导我等令离四倒，<a id="a-NL"></a>而见放舍欲入涅槃？<a id="a-NM"></a>如来若见顾念教敕，<a id="a-NN"></a>我当至心顶受修习。<a id="a-NO"></a>如来若当入涅槃者，<a id="a-NP"></a>我当云何与是毒身同共止住修于梵行？<a id="a-NQ"></a>我等亦当随佛世尊入于涅槃。<a id="a-NR"></a>”</p>
  <p id="aNS">尔时，<a id="a-NT"></a>佛告诸比丘：<a id="a-NU"></a>“汝等不应作如是语。<a id="a-NV"></a>我今所有无上正法，<a id="a-NW"></a>悉以付嘱摩诃迦葉。<a id="a-NX"></a>是迦葉者，<a id="a-NY"></a>当为汝等作大依止。<a id="a-NZ"></a>犹如如来为诸众生作依止处，<a id="a-Na"></a>摩诃迦葉亦复如是，<a id="a-Nb"></a>当为汝等作依止处。<a id="a-Nc"></a>譬如大王，<a id="a-Nd"></a>多所统领，<a id="a-Ne"></a>若游巡时，<a id="a-Nf"></a>悉以国事付嘱大臣；<a id="a-Ng"></a>如来亦尔，<a id="a-Nh"></a>所有正法，<a id="a-Ni"></a>亦以付嘱摩诃迦葉。</p>
  <p id="aNj">“汝等当知，<a id="a-Nk"></a>先所修习无常苦想非是真实。<a id="a-Nl"></a>譬如春时，<a id="a-Nm"></a>有诸人等在大池浴乘船游戏，<a id="a-Nn"></a>失琉璃宝没深水中。<a id="a-No"></a>是时诸人悉共入水求觅是宝，<a id="a-Np"></a>竞捉瓦石、<a id="a-Nq"></a>草木、<a id="a-Nr"></a>砂砾，<a id="a-Ns"></a>各各自谓得琉璃珠，<a id="a-Nt"></a>欢喜持出乃知非真。<a id="a-Nu"></a>是时宝珠犹在水中，<a id="a-Nv"></a>以珠力故水皆澄清，<a id="a-Nw"></a>于是大众乃见宝珠故在水下，<a id="a-Nx"></a>犹如仰观虚空月形。<a id="a-Ny"></a>是时众中有一智人，<a id="a-Nz"></a>以方便力安徐入水即便得珠。<a id="a-O0"></a>汝等比丘，<a id="a-O1"></a>不应如是修习无常苦无我想、<a id="a-O2"></a>不净想等以为实义，<a id="a-O3"></a>如彼诸人各以瓦石、<a id="a-O4"></a>草木、<a id="a-O5"></a>沙砾而为宝珠。<a id="a-O6"></a>汝等应当善学方便，<a id="a-O7"></a>在在处处，<a id="a-O8"></a>常修我想、<a id="a-O9"></a>常乐净想，<a id="a-OA"></a>复应当知先所修习四法相貌悉是颠倒。<a id="a-OB"></a>欲得真实修诸想者，<a id="a-OC"></a>如彼智人巧出宝珠，<a id="a-OD"></a>所谓我想、<a id="a-OE"></a>常乐净想。<a id="a-OF"></a>”</p>
  <p id="aOG">尔时，<a id="a-OH"></a>诸比丘白佛言：<a id="a-OI"></a>“世尊，<a id="a-OJ"></a>如佛先说：<a id="a-OK"></a>‘诸法无我，<a id="a-OL"></a>汝当修学，<a id="a-OM"></a>修学是已则离我想，<a id="a-ON"></a>离我想者则离憍慢，<a id="a-OO"></a>离憍慢者得入涅槃。<a id="a-OP"></a>’是义云何？<a id="a-OQ"></a>”</p>
  <p id="aOR">佛告诸比丘：<a id="a-OS"></a>“善哉！<a id="a-OT"></a>善哉！<a id="a-OU"></a>汝今善能咨问是义，<a id="a-OV"></a>为自断疑。<a id="a-OW"></a>譬如国王闇钝少智，<a id="a-OX"></a>有一医师性复顽嚚，<a id="a-OY"></a>而王不别，<a id="a-OZ"></a>厚赐俸禄。<a id="a-Oa"></a>疗治众病纯以乳药，<a id="a-Ob"></a>亦复不知病起根源。<a id="a-Oc"></a>虽知乳药，<a id="a-Od"></a>复不善解风冷热病，<a id="a-Oe"></a>一切诸病悉教服乳。<a id="a-Of"></a>是王不别是医知乳好丑善恶。<a id="a-Og"></a>复有明医晓八种术，<a id="a-Oh"></a>善疗众病，<a id="a-Oi"></a>知诸方药，<a id="a-Oj"></a>从远方来。<a id="a-Ok"></a>是时旧医不知咨受，<a id="a-Ol"></a>反生贡高轻慢之心。<a id="a-Om"></a>彼时明医即便依附，<a id="a-On"></a>请以为师，<a id="a-Oo"></a>咨受医方秘奥之法，<a id="a-Op"></a>语旧医言：<a id="a-Oq"></a>‘我今请仁以为师范，<a id="a-Or"></a>唯愿为我宣畅解说。<a id="a-Os"></a>’旧医答言：<a id="a-Ot"></a>‘卿今若能为我给使四十八年，<a id="a-Ou"></a>然后乃当教汝医法。<a id="a-Ov"></a>’时彼明医即受其教：<a id="a-Ow"></a>‘我当如是，<a id="a-Ox"></a>我当如是，<a id="a-Oy"></a>随我所能，<a id="a-Oz"></a>当给走使。<a id="a-P0"></a>’是时旧医即将客医共入见王。<a id="a-P1"></a>是时客医即为王说种种医方及余伎艺：<a id="a-P2"></a>‘大王当知，<a id="a-P3"></a>应善分别，<a id="a-P4"></a>此法如是可以治国，<a id="a-P5"></a>此法如是可以疗病。<a id="a-P6"></a>’尔时，<a id="a-P7"></a>国王闻是语已，<a id="a-P8"></a>方知旧医痴闇无智，<a id="a-P9"></a>即便驱逐令出国界，<a id="a-PA"></a>然后倍复恭敬客医。<a id="a-PB"></a>是时客医作是念言：<a id="a-PC"></a>‘欲教王者，<a id="a-PD"></a>今正是时。<a id="a-PE"></a>’即语王言：<a id="a-PF"></a>‘大王，<a id="a-PG"></a>于我实爱念者，<a id="a-PH"></a>当求一愿。<a id="a-PI"></a>’王即答言：<a id="a-PJ"></a>‘从此右臂及余身分，<a id="a-PK"></a>随意所求，<a id="a-PL"></a>一切相与。<a id="a-PM"></a>’彼客医言：<a id="a-PN"></a>‘王虽许我一切身分，<a id="a-PO"></a>然我不敢多有所求。<a id="a-PP"></a>今所求者，<a id="a-PQ"></a>愿王宣令一切国内，<a id="a-PR"></a>从今已往，<a id="a-PS"></a>不得复服旧医乳药。<a id="a-PT"></a>所以者何？<a id="a-PU"></a>是药毒害，<a id="a-PV"></a>多伤损故。<a id="a-PW"></a>若故服者，<a id="a-PX"></a>当斩其首。<a id="a-PY"></a>断乳药已，<a id="a-PZ"></a>终无复有横死之人，<a id="a-Pa"></a>常处安乐，<a id="a-Pb"></a>故求是愿。<a id="a-Pc"></a>’时王答言：<a id="a-Pd"></a>‘汝之所求，<a id="a-Pe"></a>盖不足言。<a id="a-Pf"></a>’寻为宣令：<a id="a-Pg"></a>‘一切国内凡诸病人，<a id="a-Ph"></a>皆悉不听以乳为药。<a id="a-Pi"></a>若为药者，<a id="a-Pj"></a>当斩其首。<a id="a-Pk"></a>’</p>
  <p id="aPl">“尔时，<a id="a-Pm"></a>客医和合众药，<a id="a-Pn"></a>谓辛苦碱甜醋等味，<a id="a-Po"></a>以疗众病，<a id="a-Pp"></a>无不得差。<a id="a-Pq"></a>其后不久，<a id="a-Pr"></a>王复得病，<a id="a-Ps"></a>即命是医：<a id="a-Pt"></a>‘我今病困，<a id="a-Pu"></a>当云何治？<a id="a-Pv"></a>’医占王病应用乳药，<a id="a-Pw"></a>寻白王言：<a id="a-Px"></a>‘如王所患应当服乳，<a id="a-Py"></a>我于先时所断乳药，<a id="a-Pz"></a>是非实语。<a id="a-Q0"></a>今若服者，<a id="a-Q1"></a>最能除病。<a id="a-Q2"></a>王今患热，<a id="a-Q3"></a>正应服乳。<a id="a-Q4"></a>’时王语医：<a id="a-Q5"></a>‘汝今狂耶？<a id="a-Q6"></a>为热病乎？<a id="a-Q7"></a>而言服乳能除此病。<a id="a-Q8"></a>汝先言毒，<a id="a-Q9"></a>今云何服？<a id="a-QA"></a>欲欺我耶？<a id="a-QB"></a>先医所赞，<a id="a-QC"></a>汝言是毒，<a id="a-QD"></a>令我驱遣，<a id="a-QE"></a>今复言好最能除病。<a id="a-QF"></a>如汝所言，<a id="a-QG"></a>我本旧医定为胜汝。<a id="a-QH"></a>’是时客医复语王言：<a id="a-QI"></a>‘王今不应作如是语。<a id="a-QJ"></a>如虫食木有成字者，<a id="a-QK"></a>此虫不知是字非字，<a id="a-QL"></a>智人见之，<a id="a-QM"></a>终不唱言是虫解字，<a id="a-QN"></a>亦不惊怪。<a id="a-QO"></a>大王当知，<a id="a-QP"></a>旧医亦尔，<a id="a-QQ"></a>不别诸病，<a id="a-QR"></a>悉与乳药，<a id="a-QS"></a>如彼虫道偶得成字。<a id="a-QT"></a>是先旧医不解乳药好丑善恶。<a id="a-QU"></a>’时王问言：<a id="a-QV"></a>‘云何不解？<a id="a-QW"></a>’客医答王：<a id="a-QX"></a>‘是乳药者亦是毒害，<a id="a-QY"></a>亦是甘露。<a id="a-QZ"></a>云何是乳复名甘露？<a id="a-Qa"></a>若是乳牛不食酒糟、<a id="a-Qb"></a>滑草、<a id="a-Qc"></a>麦[麥+弋]，<a id="a-Qd"></a>其犊调善，<a id="a-Qe"></a>放牧之处不在高原亦不下湿，<a id="a-Qf"></a>饮以清水，<a id="a-Qg"></a>不令驰走，<a id="a-Qh"></a>不与特牛同共一群，<a id="a-Qi"></a>饮食调适，<a id="a-Qj"></a>行住得所，<a id="a-Qk"></a>如是乳者能除诸病，<a id="a-Ql"></a>是则名为甘露妙药。<a id="a-Qm"></a>除是乳已，<a id="a-Qn"></a>其余一切皆名毒害。<a id="a-Qo"></a>’尔时，<a id="a-Qp"></a>大王闻是语已，<a id="a-Qq"></a>赞言：<a id="a-Qr"></a>‘大医，<a id="a-Qs"></a>善哉！<a id="a-Qt"></a>善哉！<a id="a-Qu"></a>我从今日始知乳药善恶好丑。<a id="a-Qv"></a>’即便服之，<a id="a-Qw"></a>病得除愈。<a id="a-Qx"></a>寻时宣令：<a id="a-Qy"></a>‘一切国内，<a id="a-Qz"></a>从今已往，<a id="a-R0"></a>当服乳药。<a id="a-R1"></a>’国人闻之皆生瞋恨，<a id="a-R2"></a>咸相谓言：<a id="a-R3"></a>‘大王今者为鬼所持，<a id="a-R4"></a>为是狂耶？<a id="a-R5"></a>而诳我等复令服乳。<a id="a-R6"></a>’一切人民皆怀瞋恨悉集王所，<a id="a-R7"></a>王言：<a id="a-R8"></a>‘汝等不应于我而生瞋恨。<a id="a-R9"></a>如此乳药服与不服，<a id="a-RA"></a>悉是医教，<a id="a-RB"></a>非是我咎。<a id="a-RC"></a>’尔时，<a id="a-RD"></a>大王及诸人民踊跃欢喜，<a id="a-RE"></a>倍共恭敬供养是医。<a id="a-RF"></a>一切病者皆服乳药，<a id="a-RG"></a>病悉除愈。</p>
  <p id="aRH">“汝等比丘，<a id="a-RI"></a>当知如来、<a id="a-RJ"></a>应供、<a id="a-RK"></a>正遍知、<a id="a-RL"></a>明行足、<a id="a-RM"></a>善逝、<a id="a-RN"></a>世间解、<a id="a-RO"></a>无上士、<a id="a-RP"></a>调御丈夫、<a id="a-RQ"></a>天人师、<a id="a-RR"></a>佛世尊，<a id="a-RS"></a>亦复如是，<a id="a-RT"></a>为大医王出现于世，<a id="a-RU"></a>降伏一切外道邪医。<a id="a-RV"></a>诸王众中唱如是言：<a id="a-RW"></a>‘我为医王。<a id="a-RX"></a>’欲伏外道故唱是言：<a id="a-RY"></a>‘无我，<a id="a-RZ"></a>无人、<a id="a-Ra"></a>众生、<a id="a-Rb"></a>寿命、<a id="a-Rc"></a>养育、<a id="a-Rd"></a>知见、<a id="a-Re"></a>作者、<a id="a-Rf"></a>受者。<a id="a-Rg"></a>’比丘当知，<a id="a-Rh"></a>是诸外道所言我者，<a id="a-Ri"></a>如虫食木，<a id="a-Rj"></a>偶成字耳！<a id="a-Rk"></a>是故如来于佛法中唱言无我，<a id="a-Rl"></a>为调众生故，<a id="a-Rm"></a>为知时故。<a id="a-Rn"></a>如是无我，<a id="a-Ro"></a>有因缘故，<a id="a-Rp"></a>亦说有我。<a id="a-Rq"></a>如彼良医善知于乳是药非药，<a id="a-Rr"></a>非如凡夫所计吾我。<a id="a-Rs"></a>凡夫愚人所计我者，<a id="a-Rt"></a>或有说言大如拇指，<a id="a-Ru"></a>或如芥子，<a id="a-Rv"></a>或如微尘；<a id="a-Rw"></a>如来说我悉不如是，<a id="a-Rx"></a>是故说言诸法无我，<a id="a-Ry"></a>实非无我。<a id="a-Rz"></a>何者是我？<a id="a-S0"></a>若法是实、<a id="a-S1"></a>是真、<a id="a-S2"></a>是常、<a id="a-S3"></a>是主、<a id="a-S4"></a>是依，<a id="a-S5"></a>性不变易，<a id="a-S6"></a>是名为我。<a id="a-S7"></a>如彼大医善解乳药，<a id="a-S8"></a>如来亦尔，<a id="a-S9"></a>为众生故说诸法中真实有我。<a id="a-SA"></a>汝等四众应当如是修习是法。<a id="a-SB"></a>”</p>
 </body>
</html>