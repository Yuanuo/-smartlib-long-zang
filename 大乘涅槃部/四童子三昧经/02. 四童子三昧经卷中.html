<!doctype html>
<html id="z3IBTdTLI" data-ver="1062">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘涅槃部">
  <meta period="隋">
 </head>
 <body>
  <h1 id="a1">四童子三昧经卷中</h1>
  <h2 id="a2">四童子品第三</h2>
  <p id="a3">尔时，<a id="a-4"></a>世尊右胁卧于师子床上。<a id="a-5"></a>时四童子从四方来，<a id="a-6"></a>各与大众前后围绕，<a id="a-7"></a>导在众首悉皆平等，<a id="a-8"></a>智慧神通威德法行，<a id="a-9"></a>无所差别不乖毫毛，<a id="a-A"></a>共趣佛所往到佛前恭敬合掌。<a id="a-B"></a>彼四童子到佛边时，<a id="a-C"></a>各随城邑所从眷属，<a id="a-D"></a>一切天人百千众生杂类皆悉合掌，<a id="a-E"></a>一切静心欢喜踊跃曲躬瞻仰向四童子。<a id="a-F"></a>彼四童子当于来时，<a id="a-G"></a>四方纵广满一由旬，<a id="a-H"></a>诸天雨华遍满于地，<a id="a-I"></a>鼓天音乐种种百千，<a id="a-J"></a>诸天歌咏赞叹无量。<a id="a-K"></a>尔时，<a id="a-L"></a>多陀阿伽度阿罗诃三藐三佛陀，<a id="a-M"></a>普于四方自然显现四师子座。</p>
  <p id="aN">尔时，<a id="a-O"></a>尊者阿难以偈白佛言：</p>
  <p id="aP">“世尊何因缘，<a id="a-Q"></a> 一切智四边，</p>
  <p id="aR">右胁现四床，<a id="a-S"></a> 师子广大敷？<a id="a-T"></a>”</p>
  <p id="aU">作是语已，<a id="a-V"></a>佛告阿难：<a id="a-W"></a>“阿难，<a id="a-X"></a>汝见此四童子已不？<a id="a-Y"></a>从四方来，<a id="a-Z"></a>面如满月，<a id="a-a"></a>过日光明蔽四天下，<a id="a-b"></a>威德特尊，<a id="a-c"></a>齿白明耀，<a id="a-d"></a>发智慧光得大精进，<a id="a-e"></a>入甚深智成就功德，<a id="a-f"></a>识智了达有深信行，<a id="a-g"></a>谦卑惭愧行业满足，<a id="a-h"></a>意见深远得正念定，<a id="a-i"></a>智慧善巧有大方便第一总持，<a id="a-j"></a>为诸众生随顺说法增长善本，<a id="a-k"></a>于无量亿百千佛所种诸善根。<a id="a-l"></a>各住四方，<a id="a-m"></a>各于佛刹闻我涅槃，<a id="a-n"></a>各从彼刹诸如来所，<a id="a-o"></a>咨发启请生此刹土，<a id="a-p"></a>欲闻见我及我名称，<a id="a-q"></a>说法利益功德之事。<a id="a-r"></a>观看今日如来后夜分时，<a id="a-s"></a>于力士生地娑罗双树间，<a id="a-t"></a>当入无余涅槃、<a id="a-u"></a>不思议涅槃、<a id="a-v"></a>一切世间无等涅槃、<a id="a-w"></a>一切世间希有涅槃、<a id="a-x"></a>一切世间安乐涅槃、<a id="a-y"></a>一切世间难伏涅槃、<a id="a-z"></a>一切世间断离诸趣清净涅槃，<a id="a-10"></a>如来当取如是微妙最上涅槃。</p>
  <p id="a11">“阿难，<a id="a-12"></a>此东方来童子者，<a id="a-13"></a>其色微妙具大功德端正可喜，<a id="a-14"></a>光明遍照威德炽然，<a id="a-15"></a>犹如盛火放大光明，<a id="a-16"></a>以多百千徒众围绕，<a id="a-17"></a>及以亿数诸天之众，<a id="a-18"></a>所共供养受天雨华，<a id="a-19"></a>来诣佛所欲供养佛。<a id="a-1A"></a>阿难，<a id="a-1B"></a>此童子者，<a id="a-1C"></a>于彼师子音鸣声如来国土，<a id="a-1D"></a>曾作转轮圣王领千世界而得自在，<a id="a-1E"></a>诸天人等之所供养。<a id="a-1F"></a>彼治化时，<a id="a-1G"></a>于欲界天上及于人间，<a id="a-1H"></a>恒多讲法受持句义，<a id="a-1I"></a>为于无量百千众生解说妙趣，<a id="a-1J"></a>成就彼等种诸善根，<a id="a-1K"></a>得诸神通达解法行，<a id="a-1L"></a>众圣咨嗟无边无断，<a id="a-1M"></a>最上微妙得无畏力，<a id="a-1N"></a>深入法相成就辩才，<a id="a-1O"></a>智慧善巧得到无边智慧彼岸。<a id="a-1P"></a>满足如是诸法行已，<a id="a-1Q"></a>于十八亿年如法治化，<a id="a-1R"></a>不用刀杖恼乱众生，<a id="a-1S"></a>不为受欲贪于王位。<a id="a-1T"></a>于彼十八亿年成熟十八那由他众生，<a id="a-1U"></a>令住阿耨多罗三藐三菩提，<a id="a-1V"></a>于菩萨法得不退地。<a id="a-1W"></a>彼善男子，<a id="a-1X"></a>从初发心得不退地已，<a id="a-1Y"></a>乃至毕竟成就阿耨多罗三藐三菩提。<a id="a-1Z"></a>彼王如是于后一时，<a id="a-1a"></a>剃除须发，<a id="a-1b"></a>著袈裟衣舍家出家。<a id="a-1c"></a>即出家已，<a id="a-1d"></a>于八十一亿年行于梵行，<a id="a-1e"></a>从出家已未尝坐卧，<a id="a-1f"></a>况复睡眠？<a id="a-1g"></a>于八十一亿年中，<a id="a-1h"></a>乃至不起一念欲想及于瞋心，<a id="a-1i"></a>况有杀害恼乱等心？<a id="a-1j"></a>无不善事及憎爱想，<a id="a-1k"></a>亦复不念修行、<a id="a-1l"></a>不修行想。<a id="a-1m"></a>常住二法。<a id="a-1n"></a>何等为二？<a id="a-1o"></a>一者、<a id="a-1p"></a>虽得肉眼无肉眼想，<a id="a-1q"></a>虽能分别知诸法聚，<a id="a-1r"></a>而不取著法聚之想。<a id="a-1s"></a>于彼八十一亿年中，<a id="a-1t"></a>更不论说诸无利益他余事想，<a id="a-1u"></a>若地想、<a id="a-1v"></a>水想、<a id="a-1w"></a>火想、<a id="a-1x"></a>风想，<a id="a-1y"></a>若虚空想及识想，<a id="a-1z"></a>若妇女想及丈夫想，<a id="a-20"></a>饥渴想、<a id="a-21"></a>聚落想，<a id="a-22"></a>空闲处想、<a id="a-23"></a>城邑等想，<a id="a-24"></a>违逆之想、<a id="a-25"></a>不违逆想，<a id="a-26"></a>远离想、<a id="a-27"></a>禅定想，<a id="a-28"></a>自我想、<a id="a-29"></a>他我想，<a id="a-2A"></a>色想、<a id="a-2B"></a>无色想，<a id="a-2C"></a>边想、<a id="a-2D"></a>中想，<a id="a-2E"></a>生想、<a id="a-2F"></a>灭想，<a id="a-2G"></a>少想、<a id="a-2H"></a>多想，<a id="a-2I"></a>如是等诸余乱想，<a id="a-2J"></a>皆悉寂灭不生分别。<a id="a-2K"></a>唯除二十箧藏法本，<a id="a-2L"></a>思量修习其间成熟八万那由他众生，<a id="a-2M"></a>决定于阿耨多罗三藐三菩提。<a id="a-2N"></a>彼诸众生皆初发心于如此刹，<a id="a-2O"></a>即刹那罗婆时，<a id="a-2P"></a>于彼佛刹自在而去，<a id="a-2Q"></a>各更别往诸余佛刹，<a id="a-2R"></a>到彼诸刹世尊所奉觐承事。<a id="a-2S"></a>于彼世界一一佛刹，<a id="a-2T"></a>一一身到一身一事无二并者。<a id="a-2U"></a>彼诸刹土一一诸佛皆同，<a id="a-2V"></a>于此一刹那罗婆时右胁而卧，<a id="a-2W"></a>同于此日后夜分中当入涅槃，<a id="a-2X"></a>悉在娑罗双树之间力士生地，<a id="a-2Y"></a>皆如如来彼诸佛等，<a id="a-2Z"></a>同名释迦牟尼十号具足，<a id="a-2a"></a>彼诸佛等亦同出于五浊恶世。</p>
  <p id="a2b">“阿难，<a id="a-2c"></a>我以如是无量无边无碍肉眼正知正见，<a id="a-2d"></a>非诸声闻、<a id="a-2e"></a>辟支佛等之所能入，<a id="a-2f"></a>非境界故。<a id="a-2g"></a>阿难，<a id="a-2h"></a>若有比丘、<a id="a-2i"></a>比丘尼、<a id="a-2j"></a>优婆塞、<a id="a-2k"></a>优婆夷闻此法门，<a id="a-2l"></a>闻已生信，<a id="a-2m"></a>羡我肉眼正知见智，<a id="a-2n"></a>欲得此智乃至满足一切种智，<a id="a-2o"></a>及发一念正信之心相续不舍，<a id="a-2p"></a>适发心已即生无量福德之聚，<a id="a-2q"></a>况得无量无边大功德聚！<a id="a-2r"></a>阿难，<a id="a-2s"></a>若有善男子、<a id="a-2t"></a>善女人，<a id="a-2u"></a>于十八那由他诸如来所，<a id="a-2v"></a>复于十八那由他亿年，<a id="a-2w"></a>以一切乐具供养、<a id="a-2x"></a>恭敬、<a id="a-2y"></a>尊重、<a id="a-2z"></a>赞叹、<a id="a-30"></a>亲承奉事彼诸如来。<a id="a-31"></a>于十八那由他年，<a id="a-32"></a>所得功德虽复无量，<a id="a-33"></a>犹故不及闻此法门羡愿之心生功德者，<a id="a-34"></a>不可譬喻！<a id="a-35"></a>阿难，<a id="a-36"></a>此童子者，<a id="a-37"></a>于我法中一日一夜教化利益无量众生，<a id="a-38"></a>何况多时所作利益！<a id="a-39"></a>若舍利弗、<a id="a-3A"></a>目揵连等及余声闻，<a id="a-3B"></a>不能如是多作利益度脱如是无量众生。<a id="a-3C"></a>阿难，<a id="a-3D"></a>假使汝等一切寿命，<a id="a-3E"></a>多诸众生说法教化，<a id="a-3F"></a>不念余事昼夜不休。<a id="a-3G"></a>虽作如是教化利益，<a id="a-3H"></a>但自汝等于我法中，<a id="a-3I"></a>不能荷负佛法重担，<a id="a-3J"></a>如今所见此来童子所荷负者。<a id="a-3K"></a>”</p>
  <p id="a3L">又复告言：<a id="a-3M"></a>“如是，<a id="a-3N"></a>阿难，<a id="a-3O"></a>如是童子，<a id="a-3P"></a>为诸众生作大利益具足怜愍，<a id="a-3Q"></a>念诸众生饶益众生，<a id="a-3R"></a>而此童子有无量功德。</p>
  <p id="a3S">“阿难，<a id="a-3T"></a>汝见从南方来童子已不？<a id="a-3U"></a>如秋满月十五日夜光明炽盛，<a id="a-3V"></a>右手执持众宝，<a id="a-3W"></a>庄严杖打此大地，<a id="a-3X"></a>打大地已出如是声——譬如摩伽陀国有一宝器，<a id="a-3Y"></a>或用金作，<a id="a-3Z"></a>或用银作，<a id="a-3a"></a>作之成就善加莹治，<a id="a-3b"></a>无有尘垢、<a id="a-3c"></a>无有瑕隙、<a id="a-3d"></a>无有破漏，<a id="a-3e"></a>善好明净无有尘土、<a id="a-3f"></a>无有脂腻，<a id="a-3g"></a>种种因缘众事所成，<a id="a-3h"></a>种种功能练精，<a id="a-3i"></a>明净五处具满十处，<a id="a-3j"></a>远离一千分观瞻，<a id="a-3k"></a>远离十二处金银烦垢，<a id="a-3l"></a>种性真正金性最胜，<a id="a-3m"></a>百练所成，<a id="a-3n"></a>新成非故具足八分，<a id="a-3o"></a>一千巧匠一心观瞻，<a id="a-3p"></a>尘腻垢翳一切悉无——如是妙器打之出声，<a id="a-3q"></a>若闻声者能灭众苦。<a id="a-3r"></a>阿难，<a id="a-3s"></a>如是譬喻如是器声，<a id="a-3t"></a>我少说耳！<a id="a-3u"></a>而此童子，<a id="a-3v"></a>众宝间错严洁之杖，<a id="a-3w"></a>打此大地所出之声，<a id="a-3x"></a>亦复如是。</p>
  <p id="a3y">“阿难，<a id="a-3z"></a>此童子者名寂静转，<a id="a-40"></a>是大菩萨摩诃萨也。<a id="a-41"></a>从南方宝积现多陀阿伽度阿罗诃三藐三佛陀刹土而来，<a id="a-42"></a>彼佛世界名宝庄严。<a id="a-43"></a>阿难，<a id="a-44"></a>于汝意云何？<a id="a-45"></a>彼世界何故名宝庄严？<a id="a-46"></a>阿难，<a id="a-47"></a>彼佛世界，<a id="a-48"></a>无一众生住不定者，<a id="a-49"></a>亦无邪定。<a id="a-4A"></a>阿难，<a id="a-4B"></a>彼诸众生，<a id="a-4C"></a>皆悉正定于阿耨多罗三藐三菩提。<a id="a-4D"></a>阿难，<a id="a-4E"></a>彼刹是菩萨刹，<a id="a-4F"></a>彼刹众生无男女想。<a id="a-4G"></a>阿难，<a id="a-4H"></a>彼诸众生皆悉梵行，<a id="a-4I"></a>无诸秽欲智行清净，<a id="a-4J"></a>乃至无有秽欲之名。<a id="a-4K"></a>阿难，<a id="a-4L"></a>彼庄严佛刹诸众生等，<a id="a-4M"></a>无有一切不善思想，<a id="a-4N"></a>亦无食想，<a id="a-4O"></a>唯有二食。<a id="a-4P"></a>何等为二？<a id="a-4Q"></a>一者、<a id="a-4R"></a>以定慧为食，<a id="a-4S"></a>二者、<a id="a-4T"></a>以法喜为食。<a id="a-4U"></a>阿难，<a id="a-4V"></a>彼佛刹不说五阴，<a id="a-4W"></a>不说三乘，<a id="a-4X"></a>惟广演说一切智阴菩萨箧藏。<a id="a-4Y"></a>阿难，<a id="a-4Z"></a>以是义故，<a id="a-4a"></a>彼佛世界名宝庄严。<a id="a-4b"></a>阿难，<a id="a-4c"></a>此土所有他方佛刹众生生此土者，<a id="a-4d"></a>复有愿生彼佛土者，<a id="a-4e"></a>愿生之者彼众生等，<a id="a-4f"></a>皆得不退转于阿耨多罗三藐三菩提。<a id="a-4g"></a>阿难，<a id="a-4h"></a>或有菩萨从余佛刹来生彼者，<a id="a-4i"></a>生已即自能知彼佛刹内一切诸事。<a id="a-4j"></a>彼等菩萨亦生彼已，<a id="a-4k"></a>即于刹那罗婆牟侯多时，<a id="a-4l"></a>各各想己自身是佛。<a id="a-4m"></a>阿难，<a id="a-4n"></a>彼宝积现如来，<a id="a-4o"></a>为彼无量无边那由他诸菩萨摩诃萨等，<a id="a-4p"></a>广说一切种智及菩萨箧藏法门，<a id="a-4q"></a>不曾断绝更不说余。<a id="a-4r"></a>阿难，<a id="a-4s"></a>假使我于无量千劫，<a id="a-4t"></a>说彼佛刹功德之事，<a id="a-4u"></a>及一一分别菩萨摩诃萨等所得胜法，<a id="a-4v"></a>所谓发愿庄严佛刹不可得尽。<a id="a-4w"></a>阿难，<a id="a-4x"></a>我但略说彼佛世界功德名字。<a id="a-4y"></a>此寂静转菩萨摩诃萨，<a id="a-4z"></a>从彼方来为欲看我入般涅槃；<a id="a-50"></a>复为怜愍无量无边诸众生等，<a id="a-51"></a>令发无上菩提之心；<a id="a-52"></a>复为欲显彼刹功德庄严之事；<a id="a-53"></a>复为显彼宝积现佛利益名称，<a id="a-54"></a>所谓显诸菩萨法行大事，<a id="a-55"></a>亦说真实名称之事，<a id="a-56"></a>欲令此刹无量无边诸众生等摄受正法故，<a id="a-57"></a>来到此释迦佛刹，<a id="a-58"></a>为令未来诸菩萨等生欢喜心。</p>
  <p id="a59">“阿难，<a id="a-5A"></a>此童子者，<a id="a-5B"></a>于往昔时行菩萨行，<a id="a-5C"></a>值燃灯佛出现于世。<a id="a-5D"></a>尔时，<a id="a-5E"></a>曾作转轮圣王，<a id="a-5F"></a>名曰降怨。<a id="a-5G"></a>阿难，<a id="a-5H"></a>尔时降怨圣王，<a id="a-5I"></a>为无量亿无边众生，<a id="a-5J"></a>说于正法成熟善根。<a id="a-5K"></a>时彼圣王，<a id="a-5L"></a>从旦日初至于食顷，<a id="a-5M"></a>化度三十六亿众生住不退地，<a id="a-5N"></a>于阿耨多罗三藐三菩提入正定聚，<a id="a-5O"></a>证得无生忍法。<a id="a-5P"></a>而此圣王于彼燃灯如来般涅槃后，<a id="a-5Q"></a>发大精进剃除须发舍家出家，<a id="a-5R"></a>既出家已满一千年，<a id="a-5S"></a>续燃灯佛转正法轮。<a id="a-5T"></a>然彼圣王利益无量无边众生，<a id="a-5U"></a>作利益已，<a id="a-5V"></a>于后一时日没之顷，<a id="a-5W"></a>复化三万六亿众生令住阿耨多罗三藐三菩提；<a id="a-5X"></a>还于日没之时，<a id="a-5Y"></a>令七万那由他众生皆悉漏尽成阿罗汉，<a id="a-5Z"></a>况当证道见谛学人不可称计！<a id="a-5a"></a>阿难，<a id="a-5b"></a>假使我欲以佛智慧，<a id="a-5c"></a>说此寂静转菩萨童子，<a id="a-5d"></a>往昔之时为诸众生作利益事，<a id="a-5e"></a>不可得尽。<a id="a-5f"></a>阿难，<a id="a-5g"></a>汝为此寂静转善男子，<a id="a-5h"></a>就于我前敷座安置，<a id="a-5i"></a>汝当得无量无边胜妙功德。<a id="a-5j"></a>若有众生闻此寂静转菩萨名者，<a id="a-5k"></a>彼等众生，<a id="a-5l"></a>如现在见佛等无有异。</p>
  <p id="a5m">“阿难，<a id="a-5n"></a>若有众生闻此功德庄严受记法本名字者，<a id="a-5o"></a>乃至一念发净信心，<a id="a-5p"></a>为欲见彼宝积现如来多陀阿伽度阿罗诃三藐三佛陀，<a id="a-5q"></a>为欲承迎礼拜亲近供养，<a id="a-5r"></a>有发心者，<a id="a-5s"></a>欲闻法者。<a id="a-5t"></a>阿难，<a id="a-5u"></a>我今皆与彼等授记往生彼刹，<a id="a-5v"></a>奉觐如来闻于正法。<a id="a-5w"></a>彼佛刹中所生菩萨，<a id="a-5x"></a>亦欲同行彼诸法行，<a id="a-5y"></a>唯除愿力菩萨摩诃萨等。<a id="a-5z"></a>阿难，<a id="a-60"></a>彼诸众生善得大利，<a id="a-61"></a>若能闻此所说功德庄严法本名字乃至经耳，<a id="a-62"></a>何况闻已得净信心！<a id="a-63"></a>阿难，<a id="a-64"></a>如是等法句如实不虚，<a id="a-65"></a>汝当善护善念忆持。<a id="a-66"></a>所以者何？<a id="a-67"></a>阿难，<a id="a-68"></a>阎浮提人，<a id="a-69"></a>未曾得闻如是等修多罗章句及以名字。<a id="a-6A"></a>阿难，<a id="a-6B"></a>若名字菩萨及谤法人，<a id="a-6C"></a>如是人等莫令得闻。<a id="a-6D"></a>何以故？<a id="a-6E"></a>以其谤法，<a id="a-6F"></a>罪大深重故。</p>
  <p id="a6G">“阿难，<a id="a-6H"></a>汝见西方如是辇舆众宝庄严乘空而来，<a id="a-6I"></a>汝见已不？<a id="a-6J"></a>”</p>
  <p id="a6K">阿难白佛言：<a id="a-6L"></a>“如是已见。<a id="a-6M"></a>”</p>
  <p id="a6N">佛复告阿难：<a id="a-6O"></a>“汝见其间一童子不？<a id="a-6P"></a>二足神通变化所作，<a id="a-6Q"></a>腾空飞来动此大地，<a id="a-6R"></a>动大动，<a id="a-6S"></a>震大震。<a id="a-6T"></a>大地动时，<a id="a-6U"></a>所化众生怖畏毛竖。<a id="a-6V"></a>”</p>
  <p id="a6W">阿难报言：<a id="a-6X"></a>“如是，<a id="a-6Y"></a>婆伽婆。<a id="a-6Z"></a>如是，<a id="a-6a"></a>修伽陀。<a id="a-6b"></a>我今见已，<a id="a-6c"></a>此童子者，<a id="a-6d"></a>神通游戏种种示现乘空而来。<a id="a-6e"></a>”</p>
  <p id="a6f">佛告阿难：<a id="a-6g"></a>“如此辇誉众宝间错，<a id="a-6h"></a>在童子前而来，<a id="a-6i"></a>出于种种异妙之香，<a id="a-6j"></a>满此佛刹。<a id="a-6k"></a>”</p>
  <p id="a6l">阿难白言：<a id="a-6m"></a>“如是，<a id="a-6n"></a>婆伽婆。<a id="a-6o"></a>如是，<a id="a-6p"></a>修伽陀。<a id="a-6q"></a>”</p>
  <p id="a6r">佛复告阿难言：<a id="a-6s"></a>“此事还是彼善男子智力所现，<a id="a-6t"></a>能使辇舆出是妙香。<a id="a-6u"></a>阿难，<a id="a-6v"></a>汝听复能出于四种之声，<a id="a-6w"></a>所谓空声、<a id="a-6x"></a>无所有声、<a id="a-6y"></a>寂静声、<a id="a-6z"></a>佛声。<a id="a-70"></a>”</p>
  <p id="a71">阿难白言：<a id="a-72"></a>“如是，<a id="a-73"></a>婆伽婆。<a id="a-74"></a>”</p>
  <p id="a75">佛复告阿难：<a id="a-76"></a>“还是童子毛孔所出如是等声。<a id="a-77"></a>阿难，<a id="a-78"></a>此声出时，<a id="a-79"></a>有六十八那由他众生大得饶益；<a id="a-7A"></a>复千世界诸众生数，<a id="a-7B"></a>有多众生于无为法心漏永尽便得解脱。<a id="a-7C"></a>阿难，<a id="a-7D"></a>闻一佛名，<a id="a-7E"></a>已有九亿菩萨住不退转地，<a id="a-7F"></a>得入圣道于阿耨多罗三藐三菩提；<a id="a-7G"></a>于此刹土人天世界，<a id="a-7H"></a>有二百千那由他天人得阿毗跋致地，<a id="a-7I"></a>决定住阿耨多罗三藐三菩提。</p>
  <p id="a7J">“阿难，<a id="a-7K"></a>此善男子所住，<a id="a-7L"></a>西方有佛名曰喜乐音多陀阿伽度阿罗诃三藐三佛陀，<a id="a-7M"></a>世界名乐毛，<a id="a-7N"></a>从彼刹来欲见如来入于涅槃。<a id="a-7O"></a>此善男子，<a id="a-7P"></a>然其来已为于无量无边众生作大利益。<a id="a-7Q"></a>阿难，<a id="a-7R"></a>今善男子，<a id="a-7S"></a>来此刹时大作佛事，<a id="a-7T"></a>亦如如来转大法轮，<a id="a-7U"></a>彼亦如是转大法轮。<a id="a-7V"></a>阿难，<a id="a-7W"></a>此善男子，<a id="a-7X"></a>乃从阿僧祇劫已来诸毛孔中恒常出此四种之声，<a id="a-7Y"></a>所谓空寂等声，<a id="a-7Z"></a>于一一声中为无量无边众生作大利益。<a id="a-7a"></a>”</p>
  <p id="a7b">阿难白佛言：<a id="a-7c"></a>“世尊，<a id="a-7d"></a>此善男子，<a id="a-7e"></a>往昔之时作何善根，<a id="a-7f"></a>乃能于诸毛孔出如是诸声？<a id="a-7g"></a>”</p>
  <p id="a7h">佛告阿难：<a id="a-7i"></a>“我念往昔过去无量无数劫，<a id="a-7j"></a>时有佛出世，<a id="a-7k"></a>名无垢眼、<a id="a-7l"></a>善逝、<a id="a-7m"></a>世间解、<a id="a-7n"></a>无上士、<a id="a-7o"></a>调御丈夫、<a id="a-7p"></a>天人师、<a id="a-7q"></a>佛世尊。<a id="a-7r"></a>此善男子，<a id="a-7s"></a>于彼佛所出家作大沙门，<a id="a-7t"></a>名曰智乐，<a id="a-7u"></a>净修梵行。<a id="a-7v"></a>而彼沙门于彼如来，<a id="a-7w"></a>问于真理难知智慧甚深句义，<a id="a-7x"></a>所谓不生不灭，<a id="a-7y"></a>一切诸法空无所有，<a id="a-7z"></a>一切诸法本性寂静，<a id="a-80"></a>一切诸佛皆同一体。<a id="a-81"></a>而彼沙门七日七夜相续不断，<a id="a-82"></a>不念疲惓，<a id="a-83"></a>不念余事，<a id="a-84"></a>不舍重担，<a id="a-85"></a>于此四句躬自受持，<a id="a-86"></a>善味讽习善持通利，<a id="a-87"></a>善意贯穿研精己行。<a id="a-88"></a>阿难，<a id="a-89"></a>彼时沙门者，<a id="a-8A"></a>此童子是也。<a id="a-8B"></a>以此四句妙义，<a id="a-8C"></a>亿数诸佛所共说之，<a id="a-8D"></a>入诸佛法摄诸众生，<a id="a-8E"></a>复自然得觉了之事，<a id="a-8F"></a>而彼沙门愍诸众生，<a id="a-8G"></a>缘诸村舍聚落城邑为彼说法。<a id="a-8H"></a>阿难，<a id="a-8I"></a>尔时法师智乐沙门者，<a id="a-8J"></a>以多闻知法义趣，<a id="a-8K"></a>复以真心六年为他宣说如是法句，<a id="a-8L"></a>以是因缘于阿僧祇劫，<a id="a-8M"></a>从诸毛孔出如是声神通。<a id="a-8N"></a>以是事故，<a id="a-8O"></a>此善男子，<a id="a-8P"></a>从身毛孔出如是四种法声，<a id="a-8Q"></a>为多众生作大利益。<a id="a-8R"></a>如是次第，<a id="a-8S"></a>此童子者，<a id="a-8T"></a>于阿僧祇劫身毛孔中，<a id="a-8U"></a>成就如是四种妙声。</p>
  <p id="a8V">“阿难，<a id="a-8W"></a>阎浮提人得大善利、<a id="a-8X"></a>得第一利，<a id="a-8Y"></a>若闻此无攀缘菩萨名字者，<a id="a-8Z"></a>已获善利，<a id="a-8a"></a>况闻其法！<a id="a-8b"></a>阿难，<a id="a-8c"></a>若有善男子及善女人，<a id="a-8d"></a>或在天中，<a id="a-8e"></a>或在人间，<a id="a-8f"></a>闻此无攀缘菩萨乃至名字已得净心，<a id="a-8g"></a>所得功德不可思议，<a id="a-8h"></a>何况瞻对觐觌见者！<a id="a-8i"></a>所以者何？<a id="a-8j"></a>阿难，<a id="a-8k"></a>此无攀缘菩萨摩诃萨，<a id="a-8l"></a>于诸菩萨地已得功德，<a id="a-8m"></a>不可思议，<a id="a-8n"></a>不可称说。<a id="a-8o"></a>阿难，<a id="a-8p"></a>而此菩萨摩诃萨，<a id="a-8q"></a>故欲来见如来入般涅槃。</p>
  <p id="a8r">“阿难，<a id="a-8s"></a>汝今可为彼大菩萨，<a id="a-8t"></a>施设床敷于如来前，<a id="a-8u"></a>用拟此善男子坐。<a id="a-8v"></a>阿难，<a id="a-8w"></a>汝当得大安乐利益，<a id="a-8x"></a>亦当速得胜妙神通。<a id="a-8y"></a>阿难，<a id="a-8z"></a>汝设此敷业因缘故所获果报，<a id="a-90"></a>或坐或卧常得安隐，<a id="a-91"></a>于一念顷当现证得阿罗汉果无为圣法。<a id="a-92"></a>阿难，<a id="a-93"></a>汝于无漏声闻圣果未证入者，<a id="a-94"></a>我今与汝授记当得。<a id="a-95"></a>汝复应有诸功德分，<a id="a-96"></a>回向阿耨多罗三藐三菩提，<a id="a-97"></a>当得诸佛如来大法。</p>
  <p id="a98">“阿难，<a id="a-99"></a>若有比丘、<a id="a-9A"></a>比丘尼、<a id="a-9B"></a>优婆塞、<a id="a-9C"></a>优婆夷，<a id="a-9D"></a>若天、<a id="a-9E"></a>若龙、<a id="a-9F"></a>若夜叉、<a id="a-9G"></a>若揵闼婆、<a id="a-9H"></a>阿修罗、<a id="a-9I"></a>迦楼罗、<a id="a-9J"></a>紧那罗、<a id="a-9K"></a>摩睺罗伽、<a id="a-9L"></a>人若非人，<a id="a-9M"></a>及余众生闻此寂静转所说授记，<a id="a-9N"></a>闻已得净深心及信解者；<a id="a-9O"></a>若复有人欲得闻此寂静说授记法门，<a id="a-9P"></a>或如来边闻，<a id="a-9Q"></a>或声闻边闻，<a id="a-9R"></a>复能为彼法师敷设床座所得功德，<a id="a-9S"></a>如彼法师坐此座上，<a id="a-9T"></a>复当说斯寂静说授记法门，<a id="a-9U"></a>如斯无异。<a id="a-9V"></a>所以者何？<a id="a-9W"></a>阿难，<a id="a-9X"></a>彼人敷设座已，<a id="a-9Y"></a>当得十种敷设功德。<a id="a-9Z"></a>何等为十？<a id="a-9a"></a>一者、<a id="a-9b"></a>当得转轮圣王座；<a id="a-9c"></a>二者、<a id="a-9d"></a>得帝释座；<a id="a-9e"></a>三者、<a id="a-9f"></a>得梵天王座；<a id="a-9g"></a>四者、<a id="a-9h"></a>得世主座；<a id="a-9i"></a>五者、<a id="a-9j"></a>世世于诸佛所得法师座；<a id="a-9k"></a>六者、<a id="a-9l"></a>菩萨地满既得位已，<a id="a-9m"></a>在道场菩提树下，<a id="a-9n"></a>坐于莲华师子高座；<a id="a-9o"></a>七者、<a id="a-9p"></a>证一切智已，<a id="a-9q"></a>得无上菩提坐于佛座；<a id="a-9r"></a>八者、<a id="a-9s"></a>转大法轮时，<a id="a-9t"></a>得无量亿数诸天所共庄严转法轮座；<a id="a-9u"></a>九者、<a id="a-9v"></a>欲现大神通时，<a id="a-9w"></a>过出一切诸世间道，<a id="a-9x"></a>为得如来无上显现最大神通师子高座；<a id="a-9y"></a>十者、<a id="a-9z"></a>欲现入于大涅槃时，<a id="a-A0"></a>得彼多陀阿伽度阿罗诃三藐三佛陀，<a id="a-A1"></a>令诸天、<a id="a-A2"></a>龙、<a id="a-A3"></a>夜叉、<a id="a-A4"></a>揵闼婆、<a id="a-A5"></a>阿修罗、<a id="a-A6"></a>迦楼罗、<a id="a-A7"></a>摩睺罗伽、<a id="a-A8"></a>人非人等，<a id="a-A9"></a>心生欢喜得清净信，<a id="a-AA"></a>最后寂灭一切诸行，<a id="a-AB"></a>住金刚三昧得如来座。<a id="a-AC"></a>阿难，<a id="a-AD"></a>汝当得如是等十种师子高座果报。<a id="a-AE"></a>阿难，<a id="a-AF"></a>若有善男子、<a id="a-AG"></a>善女人，<a id="a-AH"></a>净心闻此寂静说授记法本句偈之义，<a id="a-AI"></a>为于法师敷设法座，<a id="a-AJ"></a>爱敬尊重彼法师故，<a id="a-AK"></a>以是因缘，<a id="a-AL"></a>为彼成就十种师子敷座果报。<a id="a-AM"></a>以是义故，<a id="a-AN"></a>阿难，<a id="a-AO"></a>汝应可合掌向无攀缘菩萨边，<a id="a-AP"></a>汝应当得大利安乐、<a id="a-AQ"></a>大福德聚，<a id="a-AR"></a>因此功德，<a id="a-AS"></a>汝速当得发于神通。<a id="a-AT"></a>”</p>
  <p id="aAU">尔时，<a id="a-AV"></a>尊者阿难，<a id="a-AW"></a>为无攀缘善男子敷法座已，<a id="a-AX"></a>合掌向无攀缘菩萨摩诃萨，<a id="a-AY"></a>生清净心、<a id="a-AZ"></a>尊重心、<a id="a-Aa"></a>惭愧心。<a id="a-Ab"></a>即于尔时，<a id="a-Ac"></a>而说偈言：</p>
  <p id="aAd">“合掌向健儿，<a id="a-Ae"></a> 降伏龙入定，</p>
  <p id="aAf">大智众王者，<a id="a-Ag"></a> 无攀缘光明。</p>
  <p id="aAh">得智及精进，<a id="a-Ai"></a> 智慧禅定聚，</p>
  <p id="aAj">世间无等侣，<a id="a-Ak"></a> 向无畏合掌。<a id="a-Al"></a>”</p>
  <p id="aAm">尔时，<a id="a-An"></a>世尊以偈告阿难言：</p>
  <p id="aAo">“汝今敬合掌，<a id="a-Ap"></a> 供养无攀缘，</p>
  <p id="aAq">所获诸果报，<a id="a-Ar"></a> 我当为汝说。</p>
  <p id="aAs">阿难合掌敬，<a id="a-At"></a> 自我涅槃后，</p>
  <p id="aAu">于村舍聚落，<a id="a-Av"></a> 及我弟子间，</p>
  <p id="aAw">或于入聚时，<a id="a-Ax"></a> 或出彼村落，</p>
  <p id="aAy">及经行坐卧，<a id="a-Az"></a> 一切威仪中，</p>
  <p id="aB0">当作大佛事！<a id="a-B1"></a> 汝于诸世间，</p>
  <p id="aB2">所有众物类，<a id="a-B3"></a> 或识及无识，</p>
  <p id="aB4">悉皆向汝边，<a id="a-B5"></a> 恭敬而伛身。</p>
  <p id="aB6">“若男、<a id="a-B7"></a>若女、<a id="a-B8"></a>天男、<a id="a-B9"></a>天女，<a id="a-BA"></a>及诸外道波利婆等，<a id="a-BB"></a>若沙门、<a id="a-BC"></a>婆罗门，<a id="a-BD"></a>若王、<a id="a-BE"></a>大臣，<a id="a-BF"></a>若国师，<a id="a-BG"></a>若兵将及余官属，<a id="a-BH"></a>若长者、<a id="a-BI"></a>居士，<a id="a-BJ"></a>自余凡类但是有形，<a id="a-BK"></a>乃至六畜象马走兽及诸飞鸟，<a id="a-BL"></a>若见汝者皆得净信。<a id="a-BM"></a>一切树木、<a id="a-BN"></a>药草、<a id="a-BO"></a>苗稼、<a id="a-BP"></a>所有华果，<a id="a-BQ"></a>悉皆向汝伛身恭敬。<a id="a-BR"></a>一切台殿、<a id="a-BS"></a>屋宇、<a id="a-BT"></a>重阁、<a id="a-BU"></a>楼橹、<a id="a-BV"></a>却敌窍孔、<a id="a-BW"></a>车乘辇舆，<a id="a-BX"></a>以汝福德威光之力覆蔽于彼，<a id="a-BY"></a>皆悉如是向汝伛身。<a id="a-BZ"></a>阿难，<a id="a-Ba"></a>譬如多陀阿伽度阿罗诃三藐三佛陀，<a id="a-Bb"></a>初证阿耨多罗三藐三菩提得无碍解脱时，<a id="a-Bc"></a>一切苗稼、<a id="a-Bd"></a>树木、<a id="a-Be"></a>药草及诸华果，<a id="a-Bf"></a>乃至略说人非人等，<a id="a-Bg"></a>周匝充满菩提道场，<a id="a-Bh"></a>皆向如来伛身恭敬。<a id="a-Bi"></a>阿难，<a id="a-Bj"></a>如是，<a id="a-Bk"></a>如是，<a id="a-Bl"></a>汝今以此于无攀缘善男子边合掌伛身因缘力故，<a id="a-Bm"></a>汝于却后一切威仪随所在处，<a id="a-Bn"></a>人非人等，<a id="a-Bo"></a>一切苗稼、<a id="a-Bp"></a>树木、<a id="a-Bq"></a>药草，<a id="a-Br"></a>皆当向汝伛身恭敬。</p>
  <p id="aBs">“阿难，<a id="a-Bt"></a>若有善男子、<a id="a-Bu"></a>善女人，<a id="a-Bv"></a>于如来涅槃之后，<a id="a-Bw"></a>或于我今现前之顷，<a id="a-Bx"></a>须臾闻此庄严说授记法本，<a id="a-By"></a>乃至一合十指掌一念因缘，<a id="a-Bz"></a>或以真心思惟此义发一信心，<a id="a-C0"></a>彼人尚得如是福报如我前说。<a id="a-C1"></a>如是，<a id="a-C2"></a>阿难，<a id="a-C3"></a>当来之世少有众生得闻此法，<a id="a-C4"></a>亦复少有但闻如是法本名字，<a id="a-C5"></a>若一闻再闻尚不可得，<a id="a-C6"></a>何况闻已得真信心、<a id="a-C7"></a>恭敬尊重、<a id="a-C8"></a>不生诽谤、<a id="a-C9"></a>灭除疑惑、<a id="a-CA"></a>思惟修习生实想者！<a id="a-CB"></a>我于如是善男子、<a id="a-CC"></a>善女人等，<a id="a-CD"></a>复以佛眼悉皆现见，<a id="a-CE"></a>复以佛智悉皆现知。<a id="a-CF"></a>如是人等，<a id="a-CG"></a>非于一佛所修行供养，<a id="a-CH"></a>非一佛所种诸善根。</p>
  <p id="aCI">“阿难，<a id="a-CJ"></a>今在此众集会我前，<a id="a-CK"></a>一切大众天人男女故来，<a id="a-CL"></a>欲见如来世尊入于涅槃。<a id="a-CM"></a>阿难，<a id="a-CN"></a>如是等众，<a id="a-CO"></a>于当来世弥勒菩萨初欲证于阿耨多罗三藐三菩提时，<a id="a-CP"></a>受智位已后乃至坐于菩提道场，<a id="a-CQ"></a>设大供养尊重恭敬。<a id="a-CR"></a>如是次第乃至弥勒世尊入涅槃时，<a id="a-CS"></a>亦复观看，<a id="a-CT"></a>还于尔时在如来边，<a id="a-CU"></a>亦复得见此四童子如是听法，<a id="a-CV"></a>如今我前得见得闻无攀缘善男子，<a id="a-CW"></a>于毛孔内广闻大法微妙之声，<a id="a-CX"></a>得闻声已生大欢喜。<a id="a-CY"></a>是故，<a id="a-CZ"></a>阿难，<a id="a-Ca"></a>汝今得闻说如是等微妙义趣，<a id="a-Cb"></a>汝应数数伛身合掌净心敬信。<a id="a-Cc"></a>所以者何？<a id="a-Cd"></a>汝以如是净心敬信善业因缘，<a id="a-Ce"></a>所在之处一切众生诸天世人，<a id="a-Cf"></a>恭敬供养尊重赞叹躬伛汝边；<a id="a-Cg"></a>乃至于汝涅槃之后，<a id="a-Ch"></a>诸天世人起塔供养汝之舍利。<a id="a-Ci"></a>”</p>
  <p id="aCj">尔时，<a id="a-Ck"></a>世尊告阿尼楼陀言：<a id="a-Cl"></a>“阿尼楼陀，<a id="a-Cm"></a>汝见上界有四十亿诸天人众，<a id="a-Cn"></a>闻此经典皆悉合掌伛身而住。<a id="a-Co"></a>”</p>
  <p id="aCp">阿尼楼陀白佛言：<a id="a-Cq"></a>“如是，<a id="a-Cr"></a>婆伽婆。<a id="a-Cs"></a>”</p>
  <p id="aCt">佛复告阿尼楼陀：<a id="a-Cu"></a>“彼天人等，<a id="a-Cv"></a>因闻此法信心合掌伛躬善根，<a id="a-Cw"></a>于未来世阿僧祇劫不堕恶道；<a id="a-Cx"></a>或在天上，<a id="a-Cy"></a>或在人间，<a id="a-Cz"></a>于恒沙世流转生已，<a id="a-D0"></a>一一得作转轮圣王，<a id="a-D1"></a>一切生处恒值诸佛，<a id="a-D2"></a>于诸佛所成就善根；<a id="a-D3"></a>成善根已，<a id="a-D4"></a>乃至得证阿耨多罗三藐三菩提，<a id="a-D5"></a>同一名号，<a id="a-D6"></a>名为一切众类伛身多陀阿伽度阿罗诃三藐三佛陀。<a id="a-D7"></a>”</p>
  <p id="aD8">说是语已，<a id="a-D9"></a>时大众中，<a id="a-DA"></a>有诸力士及其眷属各有五百，<a id="a-DB"></a>其名曰娱乐力士、<a id="a-DC"></a>头俱耶力士、<a id="a-DD"></a>大力力士、<a id="a-DE"></a>天威力士、<a id="a-DF"></a>胜天力士、<a id="a-DG"></a>郁干蹉力士、<a id="a-DH"></a>无畏力士、<a id="a-DI"></a>婆薮力士、<a id="a-DJ"></a>真实力士、<a id="a-DK"></a>优多罗力士、<a id="a-DL"></a>婆俦力士、<a id="a-DM"></a>一切忍力士。<a id="a-DN"></a>如是等一一力士，<a id="a-DO"></a>各及眷属五百围绕，<a id="a-DP"></a>聚集来会在其众首，<a id="a-DQ"></a>为欲供养向如来所，<a id="a-DR"></a>皆半伛身合掌悲泣，<a id="a-DS"></a>哀哽大叫流泪雨面，<a id="a-DT"></a>而白佛言：<a id="a-DU"></a>“世尊，<a id="a-DV"></a>我等今者，<a id="a-DW"></a>为欲供养如来世尊，<a id="a-DX"></a>及无攀缘童子菩萨，<a id="a-DY"></a>并余无量大菩萨等，<a id="a-DZ"></a>乃至一切大德声闻，<a id="a-Da"></a>此修多罗微妙句义清净法门，<a id="a-Db"></a>为供养故合掌伛身。<a id="a-Dc"></a>世尊，<a id="a-Dd"></a>我等以此一念善根，<a id="a-De"></a>回向阿耨多罗三藐三菩提。<a id="a-Df"></a>”</p>
  <p id="aDg">尔时，<a id="a-Dh"></a>世尊即便微笑。<a id="a-Di"></a>诸佛法尔若微笑时，<a id="a-Dj"></a>即从口出种种微妙杂色光明，<a id="a-Dk"></a>所谓青黄赤白金色玻瓈，<a id="a-Dl"></a>放斯光已遍至无量无边世界，<a id="a-Dm"></a>光明所照乃至梵宫，<a id="a-Dn"></a>还来旋绕世尊三匝从佛顶入。</p>
  <p id="aDo">尔时，<a id="a-Dp"></a>慧命阿难见是事已，<a id="a-Dq"></a>即以偈颂而白佛言：</p>
  <p id="aDr">“世灯何因放，<a id="a-Ds"></a> 如此大光明？</p>
  <p id="aDt">善哉决我疑，<a id="a-Du"></a> 及余众生等！<a id="a-Dv"></a>”</p>
  <p id="aDw">佛告阿难：<a id="a-Dx"></a>“汝见已不？<a id="a-Dy"></a>此力士子，<a id="a-Dz"></a>一心集聚合掌向我及无攀缘童子菩萨，<a id="a-E0"></a>并于此经至心净信，<a id="a-E1"></a>复发无上大菩提心。<a id="a-E2"></a>”</p>
  <p id="aE3">阿难白言：<a id="a-E4"></a>“见已，<a id="a-E5"></a>世尊。<a id="a-E6"></a>”</p>
  <p id="aE7">佛复告阿难言：<a id="a-E8"></a>“此力士子，<a id="a-E9"></a>从今已后阿僧祇亿劫不堕恶趣，<a id="a-EA"></a>然后证得阿耨多罗三藐三菩提。<a id="a-EB"></a>”</p>
  <p id="aEC">尔时，<a id="a-ED"></a>世尊欲重宣此义，<a id="a-EE"></a>而说偈言：</p>
  <p id="aEF">“阿难汝不见，<a id="a-EG"></a> 摩罗子集聚，</p>
  <p id="aEH">心生大欢喜，<a id="a-EI"></a> 曲躬而向我，</p>
  <p id="aEJ">欢喜说此言，<a id="a-EK"></a> 当得无上道？</p>
  <p id="aEL">大智力士子，<a id="a-EM"></a> 此等供养我，</p>
  <p id="aEN">及于无攀缘，<a id="a-EO"></a> 于法生尊重，</p>
  <p id="aEP">我诸声闻等，<a id="a-EQ"></a> 如是合掌已，</p>
  <p id="aER">阿僧祇劫数，<a id="a-ES"></a> 当不堕恶道。</p>
  <p id="aET">因此合掌业，<a id="a-EU"></a> 及向我曲躬，</p>
  <p id="aEV">假令一劫说，<a id="a-EW"></a> 或无数亿劫，</p>
  <p id="aEX">此等当证道，<a id="a-EY"></a> 成就诸佛土，</p>
  <p id="aEZ">行于最胜行，<a id="a-Ea"></a> 其数不可测，</p>
  <p id="aEb">于亿数等劫，<a id="a-Ec"></a> 思量不能知。</p>
  <p id="aEd">阿难今不久，<a id="a-Ee"></a> 于此后夜分，</p>
  <p id="aEf">吾共汝等别，<a id="a-Eg"></a> 是最后相见。<a id="a-Eh"></a>”</p>
  <p id="aEi">佛复告阿难：<a id="a-Ej"></a>“阿难，<a id="a-Ek"></a>汝见从北方有大金光照耀来已不？<a id="a-El"></a>彼之威光映蔽一切，<a id="a-Em"></a>其方所有树木、<a id="a-En"></a>苗稼、<a id="a-Eo"></a>药草、<a id="a-Ep"></a>华果、<a id="a-Eq"></a>山崖、<a id="a-Er"></a>堆阜、<a id="a-Es"></a>台殿楼阁、<a id="a-Et"></a>辇舆车乘、<a id="a-Eu"></a>人非人等，<a id="a-Ev"></a>于上虚空皆成一色，<a id="a-Ew"></a>所谓金色。<a id="a-Ex"></a>”</p>
  <p id="aEy">阿难白佛言：<a id="a-Ez"></a>“如是，<a id="a-F0"></a>婆伽婆。<a id="a-F1"></a>”</p>
  <p id="aF2">佛复告阿难：<a id="a-F3"></a>“汝见北方复有七阎浮檀金辇舆从彼来不？<a id="a-F4"></a>中央辇舆其上童子结跏趺坐，<a id="a-F5"></a>威光最胜功德巍巍。<a id="a-F6"></a>”</p>
  <p id="aF7">阿难白佛言：<a id="a-F8"></a>“如是，<a id="a-F9"></a>婆伽婆，<a id="a-FA"></a>我今已见。<a id="a-FB"></a>”</p>
  <p id="aFC">佛复告阿难：<a id="a-FD"></a>“北方去此刹土六十四百千俱致，<a id="a-FE"></a>有佛刹名曰俱苏摩拔坻(此言多华)。<a id="a-FF"></a>彼刹世尊，<a id="a-FG"></a>号名菩提分转多陀阿伽度阿罗诃三藐三佛陀。<a id="a-FH"></a>彼佛刹中有此童子菩萨摩诃萨，<a id="a-FI"></a>名曰华敷神通德，<a id="a-FJ"></a>从彼舍身来生此土。</p>
  <p id="aFK">“阿难，<a id="a-FL"></a>彼世界出诸法声，<a id="a-FM"></a>名曰菩提分音，<a id="a-FN"></a>彼处众生有闻声者，<a id="a-FO"></a>成诸善根。<a id="a-FP"></a>阿难，<a id="a-FQ"></a>彼菩提分转如来，<a id="a-FR"></a>从证阿耨多罗三藐三菩提已来，<a id="a-FS"></a>六十四千劫现在说法。<a id="a-FT"></a>阿难，<a id="a-FU"></a>彼如来无有声闻众，<a id="a-FV"></a>唯菩萨众。<a id="a-FW"></a>阿难，<a id="a-FX"></a>譬如灌顶转轮圣王多有诸子，<a id="a-FY"></a>彼诸子等，<a id="a-FZ"></a>为作大臣，<a id="a-Fa"></a>为作国师，<a id="a-Fb"></a>为作诸小国王；<a id="a-Fc"></a>如是，<a id="a-Fd"></a>如是，<a id="a-Fe"></a>彼佛如来诸菩萨等亦复如是，<a id="a-Ff"></a>亦名为子，<a id="a-Fg"></a>亦名大臣。<a id="a-Fh"></a>彼佛亦尔，<a id="a-Fi"></a>有二菩萨最为殊胜，<a id="a-Fj"></a>于诸菩萨独为侍者，<a id="a-Fk"></a>还以菩萨而为僧宝。<a id="a-Fl"></a>阿难，<a id="a-Fm"></a>如是次第说彼佛刹，<a id="a-Fn"></a>皆悉菩萨满彼国界。<a id="a-Fo"></a>阿难，<a id="a-Fp"></a>彼佛世界资生所须，<a id="a-Fq"></a>皆悉丰足无所乏少，<a id="a-Fr"></a>具足无畏安隐快乐，<a id="a-Fs"></a>微妙可瞻人民充满。<a id="a-Ft"></a>菩萨功德皆悉满足，<a id="a-Fu"></a>住诸神通最为殊胜，<a id="a-Fv"></a>以三昧力周旋往返，<a id="a-Fw"></a>犹彼朋友智慧之聚，<a id="a-Fx"></a>最为殊胜智藏满足，<a id="a-Fy"></a>常能修习菩提之心，<a id="a-Fz"></a>常能讲论一切智法，<a id="a-G0"></a>于诸菩萨一切深法，<a id="a-G1"></a>无量无边皆悉证得。<a id="a-G2"></a>阿难，<a id="a-G3"></a>如是等诸菩萨摩诃萨满彼世界。<a id="a-G4"></a>彼佛刹中此华敷神通德菩萨摩诃萨善男子，<a id="a-G5"></a>来生此土阎浮提毗舍离城。<a id="a-G6"></a>彼善男子，<a id="a-G7"></a>今现神通而来此者，<a id="a-G8"></a>为欲顶礼如来足故，<a id="a-G9"></a>又欲观见如来世尊入大涅槃。<a id="a-GA"></a>阿难，<a id="a-GB"></a>此大光明现者，<a id="a-GC"></a>是彼如来多陀阿伽度阿罗诃三藐三佛陀威神之力。<a id="a-GD"></a>阿难，<a id="a-GE"></a>所谓此七阎浮檀金辇舆者，<a id="a-GF"></a>是彼如来七菩提分助道法故为作化现。</p>
  <p id="aGG">“阿难，<a id="a-GH"></a>此阎浮提有无量千俱胝诸众生、<a id="a-GI"></a>诸天人等，<a id="a-GJ"></a>共此童子往昔已来同种善根。<a id="a-GK"></a>而此童子亦生此间阎浮提时，<a id="a-GL"></a>令彼众生即得欢喜踊跃无量。<a id="a-GM"></a>复有众生当得漏尽，<a id="a-GN"></a>或有众生当得学地，<a id="a-GO"></a>或有众生得无学地，<a id="a-GP"></a>或有众生未发菩提心者，<a id="a-GQ"></a>当能令发菩提之心，<a id="a-GR"></a>或有众生发于本性不退忍心。<a id="a-GS"></a>阿难，<a id="a-GT"></a>如此童子处中辇舆跏趺坐者所出光明，<a id="a-GU"></a>此之光明是彼如来神通威力之所现耳，<a id="a-GV"></a>从此光明出生彼之六辇舆也。<a id="a-GW"></a>阿难，<a id="a-GX"></a>汝看以彼如来威神之力，<a id="a-GY"></a>此华敷神通德菩萨摩诃萨，<a id="a-GZ"></a>能于此处现种种神通；<a id="a-Ga"></a>又此光明之力，<a id="a-Gb"></a>于此世界能为无量无边诸众生等作大利益，<a id="a-Gc"></a>所谓以彼正法共相摄受。<a id="a-Gd"></a>”</p>
  <p id="aGe">尔时，<a id="a-Gf"></a>彼童子等，<a id="a-Gg"></a>悉皆和合欢喜踊跃，<a id="a-Gh"></a>复与无量百千众生前后围绕，<a id="a-Gi"></a>于一刹那之顷雨种种华，<a id="a-Gj"></a>诣向佛所，<a id="a-Gk"></a>到已顶礼佛足。</p>
  <p id="aGl">尔时，<a id="a-Gm"></a>世尊告慧命阿难言：<a id="a-Gn"></a>“阿难，<a id="a-Go"></a>如来为诸众生所可作者，<a id="a-Gp"></a>及如来长子诸菩萨摩诃萨等所应作者，<a id="a-Gq"></a>我于今者皆已具足。<a id="a-Gr"></a>我为众生所作利益者，<a id="a-Gs"></a>今已作竟。<a id="a-Gt"></a>阿难，<a id="a-Gu"></a>此华敷神通德菩萨摩诃萨，<a id="a-Gv"></a>在于阎浮檀金辇舆中俨然而坐，<a id="a-Gw"></a>所作神通以如是等，<a id="a-Gx"></a>教化那由他众生证于阿罗汉果；<a id="a-Gy"></a>复教俱胝那由他数众生已得学地；<a id="a-Gz"></a>复有百俱胝数众生，<a id="a-H0"></a>令于三宝得生净信受持五戒；<a id="a-H1"></a>复有七百俱胝诸天，<a id="a-H2"></a>令得住于不退转地，<a id="a-H3"></a>决定当得阿耨多罗三藐三菩提；<a id="a-H4"></a>复有七俱胝众生令住无生法忍；<a id="a-H5"></a>复有无量阿僧祇那由他俱胝众生，<a id="a-H6"></a>当令值遇弥勒世尊初首法会。<a id="a-H7"></a>”</p>
 </body>
</html>