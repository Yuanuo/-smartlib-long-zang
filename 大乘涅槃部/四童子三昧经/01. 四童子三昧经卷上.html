<!DOCTYPE html>
<html>
<head>
  <meta charset="utf-8"/>
  <meta name="author" content="阇那崛多/隋"/>
  <meta name="library" content="龙藏"/>
  <meta name="catalog" content="龙藏/大乘涅槃部"/>
  <title>四童子三昧经卷上</title>
</head>
<body>
  <h1 class="head">四童子三昧经卷上</h1>
  <h2>哀泣品第一</h2>
  <p>如是我闻：一时，婆伽婆在俱尸那国力士居地，娑罗林所二双树间。</p>
  <p>尔时，如来思惟：“今日涅槃时到，应当取灭。”长老阿难即于其夜欻得恶梦，惊怖忧恼驰向佛所，愁惨合掌，瞻仰世尊目不暂舍。</p>
  <p>尔时，佛告长老阿难：“瞿昙弥子，何故如是熟视于我，眼不暂瞬？”</p>
  <p>尔时，阿难即白佛言：“世尊，我于昨夜忽然见梦，身毛为竖甚大怖惧，必是如来涅槃先相。世尊，我既见是非吉梦已，心无情赖深生忧恼，恐畏世尊速入涅槃。”</p>
  <p>佛告阿难：“瞿昙弥子，故见何梦，知是如来涅槃先相而生惊怖？”</p>
  <p>尔时，如来即以此偈问阿难曰：</p>
  <p>“汝梦何所见，在娑罗林所，</p>
  <p>谓涅槃先相？彼相为我说。”</p>
  <p>尔时，阿难即以偈颂白世尊曰：</p>
  <p>“昨夜所见梦，可畏身毛竖，</p>
  <p>恐怖心大惊，世尊今当听。</p>
  <p>忽于世界中，出生广大树，</p>
  <p>微妙甚可观，常有诸华果。</p>
  <p>普覆众生界，其荫甚清凉，</p>
  <p>若蒙在树下，受乐除忧患。</p>
  <p>观树得净眼，闻声得净耳，</p>
  <p>成就多功德，高至于有顶。</p>
  <p>彼树出妙声，具说诸法相，</p>
  <p>微妙义具足，安乐诸众生。</p>
  <p>彼树出光明，如恒河沙数，</p>
  <p>充满如是刹，所照无不遍，</p>
  <p>诸有十方界，无量难思议，</p>
  <p>光明所触者，必当得利益。</p>
  <p>彼树出妙香，普熏十方刹，</p>
  <p>若闻此香气，不堕诸恶道，</p>
  <p>亦不堕地狱，及不堕畜生，</p>
  <p>饿鬼阿修罗，皆至于善趣。</p>
  <p>如是大妙树，安乐诸众生，</p>
  <p>摧折力士地，卧于双树间。</p>
  <p>尔时千数众，无量不思议，</p>
  <p>见此大树倒，悲号而哀泣，</p>
  <p>忽不闻彼声，亦复不闻香，</p>
  <p>各不能自起，我亦迷闷倒。</p>
  <p>我昨梦如是，无量可畏相，</p>
  <p>如我所见事，具眼为我说。”</p>
  <p>尔时，净居诸天子及娑婆世界主大梵天王，并商主魔王子、天主憍尸迦、四天王等并诸眷属，各于住处闻佛世尊涅槃之相，各及八十余那由他眷属诸天子等，前后围绕往诣佛所，顶礼佛足，皆悉同声悲号懊恼，忧愁泣泪即向阿难，而说偈言：</p>
  <p>“呜呼大苦哉， 阿难汝具知，</p>
  <p>如来双树间， 欲取于灭度。</p>
  <p>无灯为作灯， 无归为作归，</p>
  <p>欲入于寂静， 无余大涅槃。”</p>
  <p>尔时，世尊向慧命阿难及诸天众，而说偈言：</p>
  <p>“汝贤莫忧苦， 如所见无异，</p>
  <p>今夜取涅槃， 在于双林下。</p>
  <p>彼之大树者， 枝茎不思议，</p>
  <p>具光明香气， 摧折双树间。</p>
  <p>如树佛亦然， 今欲诣彼所，</p>
  <p>入无余灭度， 如水灭大火。</p>
  <p>舍利目连等， 神通智慧最，</p>
  <p>二人已灭度， 汝今岂不知？</p>
  <p>诸行皆如是， 无常生灭法，</p>
  <p>佛知如是相， 知已为众说。</p>
  <p>阿难汝当告， 我诸声闻等，</p>
  <p>上座尼楼陀， 天眼最第一，</p>
  <p>上座迦旃延， 上座俱絺罗，</p>
  <p>富楼须菩提， 难低及牛齝，</p>
  <p>输那模伽王， 著粪扫衣者，</p>
  <p>难陀罗睺罗， 及余诸声闻，</p>
  <p>学无学人等， 及诸余凡夫，</p>
  <p>一切速告知， 不久我灭度，</p>
  <p>勿于涅槃后， 而生彼苦恼。</p>
  <p>有学及凡夫， 不见大生苦，</p>
  <p>我慰喻彼等， 晓示真法相，</p>
  <p>诸行皆如梦， 无常汝莫忧。”</p>
  <p>尔时，世尊如是说已，慧命阿难即以偈颂，白世尊曰：</p>
  <p>“世尊我迷方， 举身皆颤栗，</p>
  <p>闻佛欲灭度， 我愁忧不少。</p>
  <p>体畏无欢喜， 心益增悲悼，</p>
  <p>离欲亦如是， 其眼云何去？</p>
  <p>云何告上座， 诸眼第一者，</p>
  <p>今日大悲尊， 见已更不见？</p>
  <p>我今自忧苦， 云何告彼苦？</p>
  <p>上座云何闻， 苦恼大怖事？</p>
  <p>学人云何住， 及余诸凡夫？</p>
  <p>忧悲箭所射， 愿尊住一劫！</p>
  <p>云何于四众， 宣说世尊灭？</p>
  <p>世尊为我说， 愿尊住一劫！</p>
  <p>大炬逝速疾， 灭没于世间，</p>
  <p>世间大黑闇， 世间永盲冥，</p>
  <p>我不能告彼， 世间大苦事！</p>
  <p>世尊更遣余， 无有忧苦者。”</p>
  <p>佛告阿难：“瞿昙弥子，汝莫忧苦，诸行性相悉皆无常。”</p>
  <p>尔时，世尊即说偈言：</p>
  <p>“阿难亿诸天， 闻佛欲涅槃，</p>
  <p>悉舍天宫殿， 忧愁大苦恼。</p>
  <p>侍者汝正业， 汝去告比丘，</p>
  <p>我涅槃之后， 懊恼不见我。”</p>
  <p>尔时，慧命阿尼楼陀，在须弥山顶为三十三天正当说法。是时，即以清净天眼过于人眼，观见大威德诸天子等舍于宫殿，复闻诸天叫唤大声悲号啼哭，复见已之徒众眷属悉皆四散。时阿尼楼陀正念甚深天眼之明，重复观察诸天子等各及眷属，舍已欲乐忧悲苦恼，速疾舍离相续而去。时阿尼楼陀更复观见须弥山王及诸山峰，或高百由旬，或二百由旬、三百由旬、四百由旬，摧剥崩倒，或五百由旬，或复无量须弥山峰，崩倒堕落大海水中，于彼众生无所损恼亦无伤害。尚不损恼于一众生，况多众生？亦不伤害于一众生，况当伤害于多众生？</p>
  <p>彼须弥山王所有依住，天、龙、夜叉、乾闼婆、阿修罗、紧那罗、摩睺罗伽，闻于如来欲入涅槃，悉皆忧悲生大苦恼，同时趣向俱尸那城速疾急行。当速行处，须弥山峰而自崩倒，音响震动并出声言：“今大释种释迦牟尼释中胜王，于阿僧祇亿劫苦行修诸善根，今于力士所生之地，娑罗林所在双树间，欲入无余寂灭涅槃。诸天人等皆当眼灭，彼皆匆遑速疾而行，大须弥山及大海水皆悉挠动。以是事故，此大须弥山王之峰及大山谷，崩倒坠落没入大海。”</p>
  <p>尔时，阿尼楼陀正住须弥山顶即发大声，而说偈言：</p>
  <p>“世间大商主， 众生大福田，</p>
  <p>与世间乐报， 此仙今涅槃。</p>
  <p>往昔能作大功德， 是大医王治众病，</p>
  <p>拔刺无碍无所著， 彼仙今欲入涅槃。</p>
  <p>见诸众生多欲患， 轮转无明生老死，</p>
  <p>处在牢狱颠倒见， 起大慈悲为说法，</p>
  <p>动诸魔众瞋恚来， 猛毅锋刃欲加害，</p>
  <p>或执大石及山崖， 示现种种恐怖事，</p>
  <p>如是等众甚可畏， 见之身毛不惊动，</p>
  <p>彼尊能破如是魔， 今欲入灭双树间。</p>
  <p>右手舒展指于地， 震吼聚落及诸山，</p>
  <p>彼仙自在大法王， 今欲涅槃双林间。</p>
  <p>能打大地出大声， 闻不思议十方界，</p>
  <p>彼胜众生大智者， 今欲涅槃双林间。</p>
  <p>昔魔兵众大可畏， 已得难动无畏处，</p>
  <p>彼大仙人为众说， 转于四谛大法轮，</p>
  <p>现诸神通无与等， 一切世界置毛端，</p>
  <p>众生不知亦不觉， 彼尊今欲入涅槃。</p>
  <p>今已到于力士地， 在于娑罗双林间，</p>
  <p>入大寂静三昧中， 欲趣涅槃如火灭。”</p>
  <p>尔时，尊者阿尼楼陀说此偈已，以佛神力，阎浮提内所有比丘、比丘尼、优婆塞、优婆夷，惟除上座摩诃迦叶及诸弟子徒众眷属，自余二百四比丘众，诸余所有四部众等，驰趣娑罗双树林间，同来聚集礼世尊足，各作是念：“我等今者即是最后觐见世尊。”</p>
  <p>时，阿尼楼陀说是偈已，应时三千大千世界所有大威德诸天人等，及诸天天子、天女，诸龙龙子、龙女，及诸夜叉夜叉男女，毗舍遮毗舍遮男女，一切诸天、人、阿修罗、迦楼罗、紧那罗、摩睺罗伽、人非人等，星宿行处，如是等一切大众皆悉号啕，流血洒地，面泪满目，心皆迷毒叫唤举声，哀恸大吼骇动天地，忧箭所射心无情赖，惋叹感伤喐吚咨嗟，诸根悲塞顿闷断绝，宛转于地举身颤栗，手足垂跢受大苦恼。其间或有相视而哭，或以手拳自拍头顶，掴裂躯面而大号哭，或有转眼或复转膝而大号哭，或按两髀如烧脚足而大号哭，或复唱言‘呜呼佛陀！呜呼佛陀！’而大号哭，或手拭眼或手扪面而大号哭，苦箭入心号啕哽绝，痛哀悲恼不能自定而大号哭。如是无量千亿众生泪堕如雨，长歔叹息绝而复苏，或合爪掌涕泪交流而复号哭，或以右手搘头涕泪低顿躄地而大号哭，或以左手扣头怅怏忧火所烧而大号哭，或身体萎悴宛转烦惌而大号哭，或掷两手面失本色迷闷哽塞而大号哭。</p>
  <p>尔时，彼诸天、龙、夜叉、乾闼婆、阿修罗、迦楼罗、紧那罗、摩睺罗伽，各及眷属驰趣佛所。到佛所已在于佛前，皆悉扑地如斫树倒，或礼佛足，或大叫唤，或大号啕宛转于地，或在佛前举双两臂递相攀挛，叫呼号哭并唱是言：“呜呼佛陀！呜呼大尊！呜呼达摩！呜呼大慈！呜呼大宅！呜呼大归！怜愍我等，救护我等，三界之眼失路示路，一切世间当成空旷，一切众生当盲无目，大智炬明今日永灭。”互相执挽如丧父母、亲戚、兄弟、姊妹、儿女，如是种种号啕悲哽呼声大哭，或如是言：“呜呼我尊！呜呼我等大善知识！呜呼巧说微妙美言！呜呼行步如师子王！呜呼行步如大牛王！呜呼行步如大象王！呜呼演畅甘露法王！”如是种种无量哀辞，悼伤痛切而大号哭，或从虚空扑身堕地，闷绝宛转悲哽号哭。</p>
  <p>尔时，阿难闷绝扑地如斫树倒，良久乃苏，在于佛前两手据地，瞻仰世尊目不暂舍，而说偈言：</p>
  <p>“倍生我苦恼， 以见众生等，</p>
  <p>被苦箭所射， 悲号大哭泣。</p>
  <p>譬如绝闇路， 商人被劫贼，</p>
  <p>忽见大火明， 照于众人前，</p>
  <p>更增彼大怖， 无方得驰走，</p>
  <p>触处无依怙， 以见火聚故；</p>
  <p>以如来灭度， 多众皆悲苦，</p>
  <p>如是无救者， 更被苦箭射。</p>
  <p>世尊不住世， 余者复涅槃，</p>
  <p>最胜人灭度， 我见云何忍？</p>
  <p>放炽大光明， 如薪尽火灭，</p>
  <p>堕于力士地， 我云何忍见？</p>
  <p>今更不复见， 在于竹林下，</p>
  <p>及在只陀园， 如常说法时。</p>
  <p>云何入毗耶， 离车最胜城，</p>
  <p>向诸离车语， 最胜人灭度？</p>
  <p>云何入迦毗， 释种最胜城，</p>
  <p>告彼不喜言， 最胜人灭度？</p>
  <p>云何诣阇世， 摩伽陀胜王？</p>
  <p>云何说此言， 如来入灭度？</p>
  <p>多数千众生， 数数而哀泣，</p>
  <p>云何慰喻彼， 释师子灭度？</p>
  <p>比丘比丘尼， 及诸在家众，</p>
  <p>云何告此言， 汝释王灭度？</p>
  <p>或在经行所， 及入大禅定，</p>
  <p>天龙所问时， 无畏云何说？</p>
  <p>阿难佛何在， 福田最胜人，</p>
  <p>诸上座问已， 世尊我何报？</p>
  <p>我为谁敷设， 师子大法座？</p>
  <p>复为谁敷设， 大师子卧床？</p>
  <p>众中无所畏， 如大师子吼，</p>
  <p>复更谁边闻， 甚深无比法？</p>
  <p>与谁洗足水？ 为谁执袈裟？</p>
  <p>最胜人灭后， 更为谁执捉？</p>
  <p>谁复大众前， 赞叹我勤劬？</p>
  <p>谁复赞叹我， 多闻大智海？</p>
  <p>智慧大辩才， 无边众欢悦，</p>
  <p>我更对谁闻， 微妙软美言？</p>
  <p>彼闻持佛子， 如是伤叹已，</p>
  <p>在于佛足边， 闷绝而倒地。”</p>
  <p>尔时，世尊告阿难言：“瞿多弥子，莫过愁毒，莫大迷闷。我于前时，已曾语汝如此之义：一切恩爱悉有别离，一切诸行并皆无常，如梦、如幻、如焰、如泡、如沫、如露，虚妄不实，诸行亦尔。汝已知之，瞿多弥子。汝时可起，但当速去，可为如来于双树间安置床铺，头向东首高如牛头，面正向北，右手搘颊，双树之下偏约南边。如来世尊今后夜分当入涅槃，灭除无余有为身分此之涅槃。”</p>
  <p>尔时，阿难啼哭号啕，愁毒懊恼，泪下满面。奉世尊敕，敷师子床于彼娑罗双树林所。舒安讫已，而说偈言：</p>
  <p>“我今最后设， 大仙师子床，</p>
  <p>于后更不敷， 最胜人卧铺。</p>
  <p>我云何忍见， 空林双树间，</p>
  <p>最胜人灭后， 寂不见世尊？</p>
  <p>诸护林神等， 空守于长夜，</p>
  <p>更不见如来， 云何乐住此？</p>
  <p>呜呼无常行， 如幻如梦泡，</p>
  <p>丈夫教导师， 今日当灭度！”</p>
  <p>尔时，尊者阿尼楼陀即便说偈，告阿难言：</p>
  <p>“如来先已说， 诸行悉无常，</p>
  <p>因缘不自在， 汝强心莫忧。</p>
  <p>岂以汝忧悲， 及以啼哭故，</p>
  <p>无常事已尔， 智者莫迷闷。”</p>
  <p>说此语已，是时阿难即复以偈，报大尊者尼楼陀言：</p>
  <p>“无畏尼楼陀， 愿莫作是语，</p>
  <p>睹胜人灭度， 尊岂无忧愁！”</p>
  <p>是时，尊者阿尼楼陀复更以偈，报阿难曰：</p>
  <p>“我眼岂无泪？ 为之以裁忍，</p>
  <p>见万类众生， 多为爱所逼。</p>
  <p>又我天眼见， 诸苦恼众生，</p>
  <p>为彼等大悲， 是以应号哭。</p>
  <p>为利于世间， 不以懊恼故，</p>
  <p>是故我语仁， 莫忧当念法。”</p>
  <h2>现生品第二</h2>
  <p>尔时，世尊从座而起，一切天、人、诸龙、夜叉、乾闼婆、紧那罗、摩睺罗伽、阿修罗、迦楼罗等，百千亿众围绕世尊诣娑罗树林，至已右胁卧师子床。世尊卧彼师子床已，时虚空中即雨天华及天末香，作诸天乐亿百千种，又赍世间种种人华、种种末香、种种涂香、种种音声，供养世尊，植诸善业。各口唱言：“此是世尊多陀阿伽度阿罗诃三藐三佛陀最后而卧，亦是我等最后观见世尊，于彼刹那罗婆牟侯多间。”</p>
  <p>是时，东方有一世界名宝鸣主，去此佛刹十千俱致。彼国土中有佛，名曰师子鸣声多陀阿伽度阿罗诃三藐三佛陀。其世界中有一菩萨名善思义，从彼应托来到此土王舍城中摩伽陀国，韦提希子阿阇世王宫内化生，结跏趺坐。彼既生已，说此偈言：</p>
  <p>“我从师子吼， 如来刹土来，</p>
  <p>闻此有世尊， 释师子在世。”</p>
  <p>尔时，空中有一天子，以偈报彼善思义菩萨言：</p>
  <p>“今者彼人王， 世尊释师子，</p>
  <p>于娑罗双树， 欲入于涅槃。”</p>
  <p>说是语已，时善思义菩萨摩诃萨，即便以偈报彼天言：</p>
  <p>“难计诸佛刹， 百千俱致数，</p>
  <p>我从彼土来， 听释师子法。</p>
  <p>值彼欲灭度， 当趣双树间，</p>
  <p>我不实空来， 到于斯刹土。</p>
  <p>我今已来此， 彼尊当涅槃，</p>
  <p>诸天等世间， 悉愁况于我！</p>
  <p>一念此不住， 应速见世尊，</p>
  <p>勿令我空来， 而不得见佛。</p>
  <p>善思义劝谏， 摩伽陀国王，</p>
  <p>发哀美善言， 令彼心欢悦。</p>
  <p>大王听我语， 大人出世间，</p>
  <p>王莫放纵心， 速诣于佛所。</p>
  <p>于数千亿劫， 或当一遇时，</p>
  <p>今既值彼师， 智者莫空过。</p>
  <p>愿王勿疑意， 谓我小儿痴，</p>
  <p>我非痴小儿， 王自小儿耳！</p>
  <p>贪于世欲乐， 杀父造逆殃，</p>
  <p>此是小儿痴， 当堕于恶道。</p>
  <p>王近恶知识， 调达斗乱人，</p>
  <p>随顺彼逆心， 故杀无过父。</p>
  <p>王如法无比， 真是佛子俦，</p>
  <p>但以有我心， 无智故兴逆。</p>
  <p>如此大恶逆， 恐怖事非轻，</p>
  <p>以是王必当， 堕大阿鼻狱！</p>
  <p>及佛今现在， 未入涅槃间，</p>
  <p>当兴供养心， 佛诸舍利骨。</p>
  <p>愿王施欢喜， 我欲诣佛边，</p>
  <p>来生此土中， 不为受诸欲。</p>
  <p>我以闻本土， 师子鸣如来，</p>
  <p>称此大仙人， 犹师子灭度，</p>
  <p>欲得奉见故， 来生此土中，</p>
  <p>诸刹利宗亲， 一时诣向佛。”</p>
  <p>尔时，阿阇世王即以偈告彼童子言：</p>
  <p>“力士生地去此遥， 不可轻往须严驾，</p>
  <p>童子汝但今夜待， 明整兵马安乐行。”</p>
  <p>尔时，善思义童子还复以偈报阿阇世王言：</p>
  <p>“大王慎莫生懒惰， 我神通力不思议，</p>
  <p>我今若欲过东方， 无量佛刹无限碍。</p>
  <p>元从所来佛刹土， 经历无量无有边，</p>
  <p>其间佛国如恒沙， 力士生地竟何远？”</p>
  <p>尔时，童子从阿阇世怀里而起，徒步而行，发王舍城安庠而出，说此偈言：</p>
  <p>“欲睹清净无过佛， 大力能降最胜人，</p>
  <p>汝等随我速往见， 及彼释仙未入灭。”</p>
  <p>尔时，童子从王舍城徒步出已，当彼刹那罗婆时顷，有于七万二千人众集聚围绕。复有无量无边百亿那由他诸天众，随彼童子往诣佛所，为欲顶礼如来足故。</p>
  <p>尔时，世尊作人师子右胁卧已，于彼刹那罗婆牟侯多间。从彼南方去此佛刹，五百千亿佛之世界有一佛刹，彼佛号曰宝积善现如来，十号具足。彼有菩萨名寂静转，从彼刹没，于此世界阎浮提地舍卫城内，生大居士似师子家。即于初生，而说偈言：</p>
  <p>“于何数亿劫， 割舍其手足，</p>
  <p>挑眼破身分， 断截无量头。</p>
  <p>妻妾男女等， 一切诸财宝，</p>
  <p>于千亿数劫， 求无上菩提。</p>
  <p>为度诸群生， 布施广修福，</p>
  <p>无量百亿劫， 彼眼者希有。”</p>
  <p>尔时，似师子居士，以偈报童子言：</p>
  <p>“汝为是天龙？ 为夜叉罗刹？</p>
  <p>汝即生之顷， 分明出语言。</p>
  <p>我眷属悉怖， 驰走散诸方，</p>
  <p>我闻佛名声， 是故我不走。”</p>
  <p>尔时，童子以偈报居士言：</p>
  <p>“我非天非龙， 非夜叉罗刹。</p>
  <p>汝居士不知， 谓我是世人，</p>
  <p>言天龙夜叉， 紧那摩睺罗，</p>
  <p>我是天中天， 居士汝当知。”</p>
  <p>尔时，似师子复以偈答童子言：</p>
  <p>“我心复有疑， 童子我复惊，</p>
  <p>闻汝如是言， 同于智者说。</p>
  <p>云何天及龙， 夜叉紧那罗？</p>
  <p>云何天中天？ 童子更重说！”</p>
  <p>尔时，童子以偈报居士言：</p>
  <p>“去此南方界， 有佛名宝积，</p>
  <p>现在如师子， 我从彼处来。</p>
  <p>百过作帝释， 自在亦作来，</p>
  <p>百过作梵天， 亦作转轮王。</p>
  <p>我欲多时说， 一劫或亿劫，</p>
  <p>不可得说尽， 智者速诣佛。</p>
  <p>“唯然，大居士，汝常应修如此法行，亲近心念广作显示。大居士，何者法行，如来当说？彼宝积善现如来十号具足，有诸菩萨摩诃萨等成就三法，于菩提心得不退转，复当速证无上菩提。何等为三？一者、入无边心，二者、入甚深智，三者、入坚固修行三昧。”</p>
  <p>尔时，彼童子欲重宣此义，而说偈言：</p>
  <p>“若欲入于甚深智， 诸天世人所爱重，</p>
  <p>惟有诸佛大名称， 善能知因及非因。</p>
  <p>彼句无非菩提者， 此智无有染著处，</p>
  <p>舍诸著已离毒箭， 证法智已得作佛。</p>
  <p>念心无边无有心， 入如是心得寂静，</p>
  <p>随顺是心名为入， 此心名为遍一切。</p>
  <p>若破若斫彼不坚， 无破诸法如来说，</p>
  <p>诸有犹如虚空体， 如是真如如金刚。</p>
  <p>应知如是自性空， 若能修此无所著，</p>
  <p>彼即出离烦恼网， 当成正觉离诸有。</p>
  <p>当知一切无有知， 当证一切无所证，</p>
  <p>当觉一切无所觉， 一切闻声无取著。</p>
  <p>入甚深法无法想， 解脱众生无脱想，</p>
  <p>广寂无有广寂想， 得证菩萨无道想。</p>
  <p>彼真健人除毒箭， 了达众生诸所趣，</p>
  <p>知一切故名为佛， 难可辄近无所著。”</p>
  <p>尔时，童子说此偈已，于刹那罗婆牟侯多时，似师子居士即与眷属二百人俱左右围绕，便发阿耨多罗三藐三菩提心，回向菩提，于诸法中得无生忍。十八亿诸天子等，亦发阿耨多罗三藐三菩提心，究竟菩提无有退转。复有四那由他众生，于诸法中远离尘垢得法眼净。</p>
  <p>尔时，童子复说偈言：</p>
  <p>“我今不空来， 往释师子所，</p>
  <p>于生死怖中， 度那由他众。</p>
  <p>有多众生数， 已发菩提心，</p>
  <p>住无上平等， 证得无生忍。</p>
  <p>我父住法忍， 我母兄眷属，</p>
  <p>十八亿诸天， 皆住菩提道。</p>
  <p>我得大财宝， 无量不思议，</p>
  <p>于佛法转近， 去贫穷稍远。”</p>
  <p>尔时，寂静转童子化其父母及眷属已，出舍卫大城，共其父母并诸眷属，无量百千诸众生等，左右围绕在于众前，趣向力士所生之地娑罗林所，欲礼佛足觐见世尊。</p>
  <p>尔时，如来在于师子床上右胁卧时，于彼刹那罗婆牟侯多时，西方去此过八亿百千佛刹，有佛名号乐音如来，十号具足。彼佛刹土有一菩萨摩诃萨名无攀缘，从彼佛刹隐灭身已，于此佛刹阎浮提地波罗奈国大城之内，有大居士名善鬼宿，于其家内而忽化生。时无攀缘童子即于生时，而说偈言：</p>
  <p>“诸法无攀缘， 愚痴觉所转，</p>
  <p>彼不脱众苦， 增长诸忧恼。</p>
  <p>诸法无处所， 求之不可得，</p>
  <p>若尽及不尽， 一切无所有。</p>
  <p>虚空无所依， 非空亦无依，</p>
  <p>空法因缘无， 因缘亦不无。</p>
  <p>彼诸所说法， 深隐难知见，</p>
  <p>颇有能说者， 人尊释师子。</p>
  <p>大象大师子， 如梵无诸欲，</p>
  <p>今日于双林， 将灭世间眼。</p>
  <p>在于大众中， 如月十五日，</p>
  <p>为众说妙法， 彼更不可见。</p>
  <p>比丘众围绕， 如帝释山顶，</p>
  <p>自今更不入， 一切诸妙城。</p>
  <p>天人中极尊， 法鼓最胜者，</p>
  <p>发音令众悦， 我等不复闻。</p>
  <p>无我无作者， 如来说是法，</p>
  <p>今欲入灭度， 娑罗双树间。”</p>
  <p>尔时，无攀缘菩萨说此偈已，波罗奈城一千徒众作如是言：“此童子者，甚奇希有！智慧辩才无畏深入，生已乃能忆知宿命生生之事，复能巧说种种妙偈，乃有如是大力智慧，无畏难伏净妙辩才。愿令我等得如是智若此童子。”</p>
  <p>尔时，无攀缘童子欲令大众入不退地，世间所无不共之法，希有难得无量无边令彼得入，亦令得入无生忍法。</p>
  <p>尔时，大众白童子言：“善哉！童子，我等今者随童子去，往诣彼所觐见世尊并欲供养。”</p>
  <p>尔时，无攀缘菩萨摩诃萨，共彼眷属徒众百千围绕恭敬在于彼前，从波罗奈大城而出径诣佛所，为欲觐见及供养故。</p>
  <p>尔时，于彼刹那罗婆牟侯多时，从于北方去此佛刹，过六万四百千亿佛土，有佛名曰住菩提分转如来，十号具足。于彼佛刹有菩萨摩诃萨，名曰开敷神通德，从彼没身生此刹土阎浮提中，毗耶离大城大将师子，于彼家内忽然化生。尔时，开敷神通德菩萨摩诃萨生彼家已，即说偈言：</p>
  <p>“颇闻佛世尊， 增长释种家，</p>
  <p>度脱诸厄难， 无量百千亿？</p>
  <p>颇闻佛世尊， 无边智慧海，</p>
  <p>精进及禅定， 甚深达彼岸？</p>
  <p>如来拔毒箭， 得忍心调柔，</p>
  <p>为众常说法， 亦不著法相。</p>
  <p>颇闻佛世尊， 不著于三界，</p>
  <p>世间行不行， 智慧遍一切？</p>
  <p>欲界及色界， 乃至无色界，</p>
  <p>能以智称量， 彼眼者在不？”</p>
  <p>时大将家有一天女，名转菩提分，化作人形现童子前，以偈报童子言：</p>
  <p>“世尊住一劫， 或复过一劫，</p>
  <p>汝后当见佛， 今且受五欲，</p>
  <p>食胜妙福禄， 犹如大王家，</p>
  <p>种种妙音声， 歌舞作倡等。”</p>
  <p>尔时，童子具知如来已益众生，诸天人等善根成就，以偈报天女言：</p>
  <p>“彼愚痴众生， 乐于五欲乐，</p>
  <p>不闻正遍知， 及诸佛教法。</p>
  <p>我不受五欲， 五欲无坚牢，</p>
  <p>五欲如刀剑， 谁能信五欲？</p>
  <p>猪狗及野干， 骡马牛驴等，</p>
  <p>此辈贪五欲， 诸佛声闻诃！</p>
  <p>盲瞎根残缺， 痤陋及挛跛，</p>
  <p>如是等贪欲， 诸佛声闻诃！</p>
  <p>蚍蜉蛱蝶蝇， 俱翅罗孔雀，</p>
  <p>如是等行欲， 我胜彼故诃！</p>
  <p>譬如大火坑， 炽然阎浮满，</p>
  <p>彼如盲坠堕， 贪欲亦如是。</p>
  <p>诸欲无常苦， 智者所呵责，</p>
  <p>若人不知过， 此等为欲转。</p>
  <p>我不受五欲， 世尊已证知，</p>
  <p>能闻此义者， 当知彼如佛。</p>
  <p>我从佛边闻， 彼须弥山王，</p>
  <p>于后夜分时， 彼佛当灭度。</p>
  <p>我等速往诣， 尽诸结使者，</p>
  <p>欲见者可去， 恐彼世尊灭。</p>
  <p>转菩提分尊， 最胜人所说，</p>
  <p>于亿千数劫， 难逢种善根。</p>
  <p>若于涅槃所， 觐见释种尊，</p>
  <p>闻释师子法， 当生善种子。</p>
  <p>若天人夜叉， 往至如来所，</p>
  <p>若爱释种幢， 速见大名称。”</p>
  <p>尔时，开敷神通德童子菩萨摩诃萨说此偈已，与诸众生无量百千左右围绕最居众首，从毗耶离出径诣佛所，欲礼佛足亲觐供养。</p>
</body></html>