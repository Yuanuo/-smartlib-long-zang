<!doctype html>
<html id="z3IBTdVLJ" data-ver="1099">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘涅槃部">
  <meta period="隋">
 </head>
 <body>
  <h1 id="a1">四童子三昧经卷下</h1>
  <h2 id="a2">嘱累品第四</h2>
  <p id="a3">尔时，<a id="a-4"></a>慧命阿难白佛言：<a id="a-5"></a>“世尊，<a id="a-6"></a>惟愿世尊，<a id="a-7"></a>或住一劫或减一劫，<a id="a-8"></a>怜愍此等诸众生故。<a id="a-9"></a>所以者何？<a id="a-A"></a>如来多陀阿伽度阿罗诃三藐三佛陀，<a id="a-B"></a>若住世者，<a id="a-C"></a>如是大事常现于世。<a id="a-D"></a>又令是等真善大士，<a id="a-E"></a>数数往返阎浮提内，<a id="a-F"></a>我等众生复应于此如许时间，<a id="a-G"></a>当见此等菩萨大众承事供养。<a id="a-H"></a>又于此时，<a id="a-I"></a>如是经典复应当得广行流布；<a id="a-J"></a>复如许时，<a id="a-K"></a>我等得闻合佛法义；<a id="a-L"></a>如许时间，<a id="a-M"></a>令我得见如来世尊及大士等种种现化神通之力。<a id="a-N"></a>若如来今日不住于世入涅槃者，<a id="a-O"></a>我等众生，<a id="a-P"></a>于如来世尊灭度之后远离三事。<a id="a-Q"></a>何等为三？<a id="a-R"></a>所谓不见佛，<a id="a-S"></a>不闻正法，<a id="a-T"></a>三者不见此等大士弘广之心，<a id="a-U"></a>亦复不得承奉供养，<a id="a-V"></a>有如是失。<a id="a-W"></a>”</p>
  <p id="aX">慧命阿难说是言已，<a id="a-Y"></a>悲号大哭忧叹懊恼，<a id="a-Z"></a>涕泪满目宛转在地，<a id="a-a"></a>如斫树倒，<a id="a-b"></a>并唱是言：<a id="a-c"></a>“我等速疾共佛别离，<a id="a-d"></a>诸善知识亦复别离。<a id="a-e"></a>”</p>
  <p id="af">尔时，<a id="a-g"></a>众中有菩萨摩诃萨，<a id="a-h"></a>名曰善思义，<a id="a-i"></a>以偈白慧命阿难言：</p>
  <p id="aj">“阿难莫忧恼，<a id="a-k"></a> 诸行悉无常，</p>
  <p id="al">世法欲常者，<a id="a-m"></a> 此处不可得。</p>
  <p id="an">若言有诸行，<a id="a-o"></a> 此言不可得，</p>
  <p id="ap">如是诸法空，<a id="a-q"></a> 汝今何忧苦？</p>
  <p id="ar">诸智皆悉空，<a id="a-s"></a> 于佛智亦空，</p>
  <p id="at">佛尚不可得，<a id="a-u"></a> 汝今何忧愁？</p>
  <p id="av">汝莫生分别，<a id="a-w"></a> 智者舍分别，</p>
  <p id="ax">诸有如虚空，<a id="a-y"></a> 如阳焰似水，</p>
  <p id="az">亦如幻师化；<a id="a-10"></a> 象马诸乘等，</p>
  <p id="a11">园林众聚落，<a id="a-12"></a> 树木诸华果，</p>
  <p id="a13">世谛亦如是，<a id="a-14"></a> 如幻化无实。</p>
  <p id="a15">诸佛及声闻，<a id="a-16"></a> 亦如是不异。<a id="a-17"></a>”</p>
  <p id="a18">尔时，<a id="a-19"></a>慧命阿难，<a id="a-1A"></a>以偈报善思义菩萨言：</p>
  <p id="a1B">“如是如所说，<a id="a-1C"></a> 诸法无有相，</p>
  <p id="a1D">此最为胜法，<a id="a-1E"></a> 我今最后闻。</p>
  <p id="a1F">云何向舍卫？<a id="a-1G"></a> 所问我何报？</p>
  <p id="a1H">阿难佛何在？<a id="a-1I"></a> 世眼何时来？</p>
  <p id="a1J">我昔往彼处，<a id="a-1K"></a> 常见佛世尊，</p>
  <p id="a1L">今往彼处空，<a id="a-1M"></a> 大智我那住？<a id="a-1N"></a>”</p>
  <p id="a1O">尔时，<a id="a-1P"></a>寂静转善男子，<a id="a-1Q"></a>复向慧命阿难，<a id="a-1R"></a>以偈白言：</p>
  <p id="a1S">“汝于亿年哭，<a id="a-1T"></a> 此事难可得。</p>
  <p id="a1U">阿难汝谛观，<a id="a-1V"></a> 法界难见处。</p>
  <p id="a1W">譬如芭蕉茎，<a id="a-1X"></a> 叶叶皆除去，</p>
  <p id="a1Y">其间无有实，<a id="a-1Z"></a> 法体亦如是。</p>
  <p id="a1a">犹如天降雨，<a id="a-1b"></a> 普下诸水滴，</p>
  <p id="a1c">泡起已还灭，<a id="a-1d"></a> 诸有为亦然。</p>
  <p id="a1e">如水沫湍聚，<a id="a-1f"></a> 有眼者观见，</p>
  <p id="a1g">此处无有实，<a id="a-1h"></a> 世相亦如是。</p>
  <p id="a1i">譬如镜中像，<a id="a-1j"></a> 其体无有实，</p>
  <p id="a1k">三界世相尔，<a id="a-1l"></a> 智者莫涕泣！<a id="a-1m"></a>”</p>
  <p id="a1n">尔时，<a id="a-1o"></a>慧命阿难，<a id="a-1p"></a>以偈报寂定菩萨摩诃萨言：</p>
  <p id="a1q">“我非不知此，<a id="a-1r"></a> 如汝智者说，</p>
  <p id="a1s">三相皆无常，<a id="a-1t"></a> 经中大仙说。</p>
  <p id="a1u">但此亿数天，<a id="a-1v"></a> 泣泪皆啼哭，</p>
  <p id="a1w">向我边叫唤，<a id="a-1x"></a> 以是生我苦。</p>
  <p id="a1y">世尊不久去，<a id="a-1z"></a> 舍我等眼者，</p>
  <p id="a20">我等何趣向，<a id="a-21"></a> 谁能救护我？</p>
  <p id="a22">正法从谁闻，<a id="a-23"></a> 寂静深无比？</p>
  <p id="a24">我今供养谁？<a id="a-25"></a> 呜呼佛难见！<a id="a-26"></a>”</p>
  <p id="a27">尔时，<a id="a-28"></a>无攀缘菩萨摩诃萨，<a id="a-29"></a>以偈告慧命阿难言：</p>
  <p id="a2A">“尊者阿难起，<a id="a-2B"></a> 但观法莫忧，</p>
  <p id="a2C">法无有来者，<a id="a-2D"></a> 亦无有去者。</p>
  <p id="a2E">譬如佛有生，<a id="a-2F"></a> 证菩提亦尔，</p>
  <p id="a2G">譬如转法轮，<a id="a-2H"></a> 涅槃亦如是。</p>
  <p id="a2I">诸佛不曾生，<a id="a-2J"></a> 亦复不曾灭，</p>
  <p id="a2K">如是真法中，<a id="a-2L"></a> 阿难何以哭？</p>
  <p id="a2M">汝闻我毛孔，<a id="a-2N"></a> 出如是诸声，</p>
  <p id="a2O">诸有空寂静，<a id="a-2P"></a> 佛等四种事。<a id="a-2Q"></a>”</p>
  <p id="a2R">尔时，<a id="a-2S"></a>慧命阿难，<a id="a-2T"></a>以偈白无攀缘菩萨摩诃萨言：</p>
  <p id="a2U">“大士等不久，<a id="a-2V"></a> 各各别刹去，</p>
  <p id="a2W">彼国见诸佛，<a id="a-2X"></a> 说于甘露法。</p>
  <p id="a2Y">汝闻彼佛法，<a id="a-2Z"></a> 甚深诸妙义，</p>
  <p id="a2a">见彼佛徒众，<a id="a-2b"></a> 及诸菩萨等。</p>
  <p id="a2c">今我亿数天，<a id="a-2d"></a> 哭泣而围绕，</p>
  <p id="a2e">世尊涅槃已，<a id="a-2f"></a> 智者我那住？</p>
  <p id="a2g">优婆塞千数，<a id="a-2h"></a> 今日承听我，</p>
  <p id="a2i">大苦恼忧悲，<a id="a-2j"></a> 我云何慰喻？</p>
  <p id="a2k">三十三焰摩，<a id="a-2l"></a> 兜率及他化，</p>
  <p id="a2m">自在及梵天，<a id="a-2n"></a> 如是等天来，</p>
  <p id="a2o">云何令欢喜？<a id="a-2p"></a> 释牛王灭后，</p>
  <p id="a2q">云何宣彼法？<a id="a-2r"></a> 我口云何辩？</p>
  <p id="a2s">诸天问我时，<a id="a-2t"></a> 阿难尊何在？</p>
  <p id="a2u">彼问我何报？<a id="a-2v"></a> 人牛王灭后，</p>
  <p id="a2w">一切诸处所，<a id="a-2x"></a> 甚深如来住，</p>
  <p id="a2y">我于经行林，<a id="a-2z"></a> 今在何处所？<a id="a-30"></a>”</p>
  <p id="a31">尔时，<a id="a-32"></a>开敷华神通德善男子，<a id="a-33"></a>以偈白慧命阿难言：</p>
  <p id="a34">“我以知汝行，<a id="a-35"></a> 善于三月中，</p>
  <p id="a36">数现身向汝，<a id="a-37"></a> 阿难莫哭泣。</p>
  <p id="a38">自余千数佛，<a id="a-39"></a> 我告为汝故，</p>
  <p id="a3A">诸佛为汝说，<a id="a-3B"></a> 化作释种身。</p>
  <p id="a3C">诸佛有慈念，<a id="a-3D"></a> 以汝好事佛，</p>
  <p id="a3E">当来向汝边，<a id="a-3F"></a> 阿难莫大哭。</p>
  <p id="a3G">天等诸世间，<a id="a-3H"></a> 今日可忧悲，</p>
  <p id="a3I">如是大教师，<a id="a-3J"></a> 隐寂而不现。</p>
  <p id="a3K">如来昔曾说，<a id="a-3L"></a> 寿命住亿劫，</p>
  <p id="a3M">诸行念念灭，<a id="a-3N"></a> 我对教师闻。<a id="a-3O"></a>”</p>
  <p id="a3P">尔时，<a id="a-3Q"></a>慧命阿难住于佛后，<a id="a-3R"></a>三大叫唤而说偈言：</p>
  <p id="a3S">“众生所归者，<a id="a-3T"></a> 能与彼等眼，</p>
  <p id="a3U">导师入灭后，<a id="a-3V"></a> 众生转盲冥。</p>
  <p id="a3W">胜王阿阇世，<a id="a-3X"></a> 闻此不善言，</p>
  <p id="a3Y">导师入灭后，<a id="a-3Z"></a> 忧苦云何住？</p>
  <p id="a3a">胜人今涅槃，<a id="a-3b"></a> 于后力士子，</p>
  <p id="a3c">如是等忧恼，<a id="a-3d"></a> 悲号大哭泣。</p>
  <p id="a3e">彼等集聚已，<a id="a-3f"></a> 最后见导师，</p>
  <p id="a3g">敬心而尊重，<a id="a-3h"></a> 合掌以曲躬。</p>
  <p id="a3i">天龙夜叉满，<a id="a-3j"></a> 纵广五由旬，</p>
  <p id="a3k">此处无空缺，<a id="a-3l"></a> 人类无入处，</p>
  <p id="a3m">雨微妙香华，<a id="a-3n"></a> 充满至于膝，</p>
  <p id="a3o">复雨诸末香，<a id="a-3p"></a> 供养最胜仙。</p>
  <p id="a3q">难陀优波陀，<a id="a-3r"></a> 及六十亿龙，</p>
  <p id="a3s">悉来涅槃处，<a id="a-3t"></a> 最后见导师。</p>
  <p id="a3u">摩那斯婆论，<a id="a-3v"></a> 娑伽罗大龙，</p>
  <p id="a3w">睺喽目真陀，<a id="a-3x"></a> 各百亿围绕，</p>
  <p id="a3y">起云雨香水，<a id="a-3z"></a> 散洒此大地，</p>
  <p id="a40">降大雨而来，<a id="a-41"></a> 最后见导师。</p>
  <p id="a42">诸天雨天华，<a id="a-43"></a> 及雨净香水，</p>
  <p id="a44">天龙等敬心，<a id="a-45"></a> 供养世尊故。</p>
  <p id="a46">阿耨达龙王，<a id="a-47"></a> 六十俱胝等，</p>
  <p id="a48">雨种种宝雨，<a id="a-49"></a> 到人牛王边，</p>
  <p id="a4A">伊罗钵啼哭，<a id="a-4B"></a> 须弥子大蛇，</p>
  <p id="a4C">供养世尊故，<a id="a-4D"></a> 最后奉见佛。</p>
  <p id="a4E">诸龙有百千，<a id="a-4F"></a> 亿数那由他，</p>
  <p id="a4G">起云震雷电，<a id="a-4H"></a> 来到导师所，</p>
  <p id="a4I">彼等澍大雨，<a id="a-4J"></a> 清净诸香水，</p>
  <p id="a4K">亦为供养故，<a id="a-4L"></a> 最后见世尊。</p>
  <p id="a4M">夜叉千亿数，<a id="a-4N"></a> 或百那由他，</p>
  <p id="a4O">念佛诸功德，<a id="a-4P"></a> 皆来欲见佛。</p>
  <p id="a4Q">复有四天王，<a id="a-4R"></a> 悲泣满面泪，</p>
  <p id="a4S">来至导师边，<a id="a-4T"></a> 最后觐见佛。</p>
  <p id="a4U">释提摩那民，<a id="a-4V"></a> 诸天众围绕，</p>
  <p id="a4W">六十三千数，<a id="a-4X"></a> 已来到佛所，</p>
  <p id="a4Y">彼等雨天华，<a id="a-4Z"></a> 微妙曼陀罗，</p>
  <p id="a4a">及雨栴檀末，<a id="a-4b"></a> 供养最胜仙。</p>
  <p id="a4c">毗求螺髻梵，<a id="a-4d"></a> 二梵众围绕，</p>
  <p id="a4e">悲泣到佛所，<a id="a-4f"></a> 最后见如来。</p>
  <p id="a4g">净居天威力，<a id="a-4h"></a> 多百亿诸天，</p>
  <p id="a4i">号哭到佛所，<a id="a-4j"></a> 以佛今涅槃。</p>
  <p id="a4k">诸天百亿数，<a id="a-4l"></a> 种种悲哀泣，</p>
  <p id="a4m">劝请大导师，<a id="a-4n"></a> 愿住于一劫。</p>
  <p id="a4o">魔子大智慧，<a id="a-4p"></a> 名娑陀婆诃，</p>
  <p id="a4q">怆怏到佛所，<a id="a-4r"></a> 胜仙涅槃故，</p>
  <p id="a4s">捧执世尊足，<a id="a-4t"></a> 伛身劝请佛，</p>
  <p id="a4u">愿愍世间故，<a id="a-4v"></a> 释王住一劫。</p>
  <p id="a4w">世尊若住者，<a id="a-4x"></a> 为大仁诸天，</p>
  <p id="a4y">当不思议利，<a id="a-4z"></a> 请尊住一劫。<a id="a-50"></a>”</p>
  <p id="a51">尔时，<a id="a-52"></a>无攀缘善男子，<a id="a-53"></a>以偈告彼一切诸天、<a id="a-54"></a>世人及诸梵天王、<a id="a-55"></a>商主魔王子等，<a id="a-56"></a>而说偈言：</p>
  <p id="a57">“汝等悉不知，<a id="a-58"></a> 小儿如猕猴，</p>
  <p id="a59">恒常心放逸，<a id="a-5A"></a> 以何号啼哭？</p>
  <p id="a5B">譬如猪睡眠，<a id="a-5C"></a> 忽起失本念，</p>
  <p id="a5D">被刀斫剥时，<a id="a-5E"></a> 惊怖驰奔走。</p>
  <p id="a5F">我意如是见，<a id="a-5G"></a> 汝等皆如是，</p>
  <p id="a5H">昔不闻法者，<a id="a-5I"></a> 以贪放逸故。</p>
  <p id="a5J">今日智慧炬，<a id="a-5K"></a> 将灭而不现，</p>
  <p id="a5L">及佛犹现在，<a id="a-5M"></a> 汝应作善业！<a id="a-5N"></a>”</p>
  <p id="a5O">尔时，<a id="a-5P"></a>世尊告慧命阿难，<a id="a-5Q"></a>及富楼那、<a id="a-5R"></a>须菩提，<a id="a-5S"></a>并不空见王童子、<a id="a-5T"></a>迦葉上座、<a id="a-5U"></a>大俱絺罗及诸上座：<a id="a-5V"></a>“今告汝等诸比丘。<a id="a-5W"></a>”言：<a id="a-5X"></a>“将汝右手来与我。<a id="a-5Y"></a>”彼诸比丘闻佛世尊如是言已，<a id="a-5Z"></a>即白佛言：<a id="a-5a"></a>“善哉！<a id="a-5b"></a>世尊。<a id="a-5c"></a>”尔时，<a id="a-5d"></a>诸比丘等满一千人，<a id="a-5e"></a>各以右手奉授世尊。</p>
  <p id="a5f">尔时，<a id="a-5g"></a>世尊复以左手执彼一切诸比丘右手，<a id="a-5h"></a>执已复以右手执罗睺罗及阿难手，<a id="a-5i"></a>付与诸比丘手中，<a id="a-5j"></a>口遗嘱曰：<a id="a-5k"></a>“汝等比丘，<a id="a-5l"></a>我阿难贤及罗睺罗上座，<a id="a-5m"></a>今付嘱汝等，<a id="a-5n"></a>遗嘱汝等。<a id="a-5o"></a>”于如是时出大叫声，<a id="a-5p"></a>如是叫声悲号啼哭，<a id="a-5q"></a>震动天地甚大可畏，<a id="a-5r"></a>而彼大声遍此佛刹。</p>
  <p id="a5s">尔时，<a id="a-5t"></a>罗睺罗、<a id="a-5u"></a>阿难当付嘱时，<a id="a-5v"></a>众中五百比丘见是事已，<a id="a-5w"></a>便舍身命。<a id="a-5x"></a>所以者何？<a id="a-5y"></a>彼诸比丘不忍见佛入于灭度。<a id="a-5z"></a>彼作是念：<a id="a-60"></a>“宁使我等先入涅槃，<a id="a-61"></a>不忍见此世间大灯、<a id="a-62"></a>世间导师、<a id="a-63"></a>大慈悲父、<a id="a-64"></a>最善知识、<a id="a-65"></a>怜愍众生、<a id="a-66"></a>常与世乐今入灭尽，<a id="a-67"></a>我岂忍见？<a id="a-68"></a>”</p>
  <p id="a69">尔时，<a id="a-6A"></a>于彼刹那罗婆浮休多时，<a id="a-6B"></a>五百诸佛各住自刹，<a id="a-6C"></a>皆伸右手与释迦牟尼。</p>
  <p id="a6D">尔时，<a id="a-6E"></a>世尊又以手执阿难、<a id="a-6F"></a>罗睺罗上座手，<a id="a-6G"></a>付嘱与彼如来手中，<a id="a-6H"></a>而说偈言：</p>
  <p id="a6I">“此我罗睺子，<a id="a-6J"></a> 阿难我侍者，</p>
  <p id="a6K">今在诸佛前，<a id="a-6L"></a> 我付嘱此二。</p>
  <p id="a6M">于今后夜分，<a id="a-6N"></a> 我当入涅槃，</p>
  <p id="a6O">更不复见我，<a id="a-6P"></a> 天龙及人等。</p>
  <p id="a6Q">亦无有归依，<a id="a-6R"></a> 救护怜愍者，</p>
  <p id="a6S">惟除诸世尊，<a id="a-6T"></a> 覆不思议慈。</p>
  <p id="a6U">我观诸世间，<a id="a-6V"></a> 不思议无量，</p>
  <p id="a6W">不见一众生，<a id="a-6X"></a> 今我为谁住？</p>
  <p id="a6Y">无量千数劫，<a id="a-6Z"></a> 犹如恒河沙，</p>
  <p id="a6a">我于如是劫，<a id="a-6b"></a> 为一众生住。</p>
  <p id="a6c">我已利众生，<a id="a-6d"></a> 有信敬心者，</p>
  <p id="a6e">自余无信心，<a id="a-6f"></a> 亿佛不能化。<a id="a-6g"></a>”</p>
  <p id="a6h">尔时，<a id="a-6i"></a>五百诸佛异口同声，<a id="a-6j"></a>而说偈言：</p>
  <p id="a6k">“尊已众生利，<a id="a-6l"></a> 尊作佛事已，</p>
  <p id="a6m">现种种神通，<a id="a-6n"></a> 击大法鼓竟，</p>
  <p id="a6o">已充亿众生，<a id="a-6p"></a> 如云雨润地，</p>
  <p id="a6q">拔众生毒箭，<a id="a-6r"></a> 释种大仙人。<a id="a-6s"></a>”</p>
  <p id="a6t">尔时，<a id="a-6u"></a>长老阿难、<a id="a-6v"></a>慧命罗睺罗，<a id="a-6w"></a>两膝著地，<a id="a-6x"></a>以偈白彼诸佛曰：</p>
  <p id="a6y">“大丈夫劝请，<a id="a-6z"></a> 令尊住一劫，</p>
  <p id="a70">以佛威力故，<a id="a-71"></a> 一切见眼者。</p>
  <p id="a72">最胜二足尊，<a id="a-73"></a> 大智住世故，</p>
  <p id="a74">多有众生信，<a id="a-75"></a> 得利不思议。</p>
  <p id="a76">增长诸天人，<a id="a-77"></a> 阿修罗减少，</p>
  <p id="a78">声闻及菩萨，<a id="a-79"></a> 多生不思议。<a id="a-7A"></a>”</p>
  <p id="a7B">尔时，<a id="a-7C"></a>彼五百诸佛告慧命阿难及罗睺罗言：<a id="a-7D"></a>“汝等善男子，<a id="a-7E"></a>莫大啼哭，<a id="a-7F"></a>莫大愁忧。<a id="a-7G"></a>本性如是，<a id="a-7H"></a>事尽如是，<a id="a-7I"></a>真实如是，<a id="a-7J"></a>诸行如是，<a id="a-7K"></a>一切有为法，<a id="a-7L"></a>一切作法，<a id="a-7M"></a>一切世谛法，<a id="a-7N"></a>悉皆如是，<a id="a-7O"></a>尽际如是。<a id="a-7P"></a>已舍身命如来行乃无量，<a id="a-7Q"></a>以世谛法如是故不得自在。<a id="a-7R"></a>又如来者，<a id="a-7S"></a>是法身，<a id="a-7T"></a>非有为身，<a id="a-7U"></a>无住世法。<a id="a-7V"></a>汝等不应请如来住。<a id="a-7W"></a>诸善男子，<a id="a-7X"></a>汝等且止到我佛刹。<a id="a-7Y"></a>释迦如来即时当伸右手，<a id="a-7Z"></a>当放光明，<a id="a-7a"></a>彼之光明照我刹土；<a id="a-7b"></a>照彼土已，<a id="a-7c"></a>汝等还来见释迦佛在汝等前，<a id="a-7d"></a>为汝说法，<a id="a-7e"></a>令汝等闻，<a id="a-7f"></a>是故汝等莫大忧愁。<a id="a-7g"></a>”</p>
  <p data-pb></p>
  <h2 id="a7h">地狱品第五</h2>
  <p id="a7i">尔时，<a id="a-7j"></a>世尊入于三昧，<a id="a-7k"></a>住三昧已即伸右手，<a id="a-7l"></a>于右手中乃至大拇指端，<a id="a-7m"></a>及于左手诸身节分，<a id="a-7n"></a>乃至千辐轮处足相之中，<a id="a-7o"></a>及手足柔软网缦相中，<a id="a-7p"></a>赤铜色爪甲，<a id="a-7q"></a>及以十指妙色掌文宝手之间，<a id="a-7r"></a>皆悉放于百千亿光明。<a id="a-7s"></a>一一光明化生莲华百千亿数，<a id="a-7t"></a>一一华台化出化师子高座百千亿数，<a id="a-7u"></a>一一座上见一佛坐，<a id="a-7v"></a>一一化佛教化无量百千亿众生，<a id="a-7w"></a>其间或得漏尽，<a id="a-7x"></a>或得离欲地。<a id="a-7y"></a>如是一切诸相好中所放光明，<a id="a-7z"></a>事相皆亦如是；<a id="a-80"></a>如是等脐轮之间及阴马藏相，<a id="a-81"></a>亦复如是；<a id="a-82"></a>面轮眉间，<a id="a-83"></a>亦复如是。</p>
  <p id="a84">尔时，<a id="a-85"></a>世尊从于顶上放百千种光明，<a id="a-86"></a>一一光明端化出莲华百千亿数，<a id="a-87"></a>一一华台化作师子台座百千亿数，<a id="a-88"></a>一一座上化一佛坐为说妙法。<a id="a-89"></a>彼诸如来不说余法，<a id="a-8A"></a>唯说菩萨密藏修多罗，<a id="a-8B"></a>及诸陀罗尼金刚章句，<a id="a-8C"></a>为人显说清净三轮如来诸力无畏法等。<a id="a-8D"></a>似彼法门一一化佛一一说法，<a id="a-8E"></a>能净无量无边众生令住不退转地，<a id="a-8F"></a>向于阿耨多罗三藐三菩提。</p>
  <p id="a8G">尔时，<a id="a-8H"></a>世尊于娑罗双树间，<a id="a-8I"></a>右胁师子卧床中，<a id="a-8J"></a>化现一佛右胁而卧；<a id="a-8K"></a>化已自身即至活大地狱中，<a id="a-8L"></a>到彼处已身放光明；<a id="a-8M"></a>放光明已，<a id="a-8N"></a>其光遍照活地狱中。<a id="a-8O"></a>尔时，<a id="a-8P"></a>世尊以此光明，<a id="a-8Q"></a>照于活大地狱已，<a id="a-8R"></a>而说偈言：</p>
  <p id="a8S">“此众生数死，<a id="a-8T"></a> 数数还复活，</p>
  <p id="a8U">又不舍彼想，<a id="a-8V"></a> 故生诸苦恼。</p>
  <p id="a8W">世有此圣出，<a id="a-8X"></a> 世尊能作明，</p>
  <p id="a8Y">能说诸正法，<a id="a-8Z"></a> 灭除诸苦恼。</p>
  <p id="a8a">无为亦无尽，<a id="a-8b"></a> 无灭亦无行，</p>
  <p id="a8c">若能如是解，<a id="a-8d"></a> 彼不堕诸趣。<a id="a-8e"></a>”</p>
  <p id="a8f">尔时，<a id="a-8g"></a>如来说是偈已，<a id="a-8h"></a>于彼刹那罗婆摩休多时，<a id="a-8i"></a>令彼活大地狱三十亿数诸苦众生便得舍身，<a id="a-8j"></a>即舍身已生于三十三天。</p>
  <p id="a8k">尔时，<a id="a-8l"></a>世尊复至三十三天还说此偈，<a id="a-8m"></a>以佛神力声遍一切诸大地狱。<a id="a-8n"></a>彼地狱趣无量百千亿诸众生，<a id="a-8o"></a>舍地狱身生兜率陀天；<a id="a-8p"></a>得生天已，<a id="a-8q"></a>还复忆念前所说法，<a id="a-8r"></a>皆得阿那含果。</p>
  <p id="a8s">尔时，<a id="a-8t"></a>诸天子得法果已，<a id="a-8u"></a>证法证果入于诸法，<a id="a-8v"></a>共说偈言：</p>
  <p id="a8w">“譬如大旷路，<a id="a-8x"></a> 有智慧商主，</p>
  <p id="a8y">度脱多众生，<a id="a-8z"></a> 被贼诸兽者。</p>
  <p id="a90">世尊亦如是，<a id="a-91"></a> 无上大商主，</p>
  <p id="a92">能脱亿众生，<a id="a-93"></a> 缚在生死中。</p>
  <p id="a94">我等归依佛，<a id="a-95"></a> 光明大商主，</p>
  <p id="a96">于我起慈悲，<a id="a-97"></a> 能脱诸苦恼；</p>
  <p id="a98">我等归依法，<a id="a-99"></a> 我等身已证；</p>
  <p id="a9A">我等归依僧，<a id="a-9B"></a> 功德难思议。<a id="a-9C"></a>”</p>
  <p id="a9D">尔时，<a id="a-9E"></a>世尊以凉冷光明，<a id="a-9F"></a>普照阿鼻脂地狱处。<a id="a-9G"></a>作凉冷已，<a id="a-9H"></a>除灭热恼一切苦毒，<a id="a-9I"></a>成就诸法千数亿分，<a id="a-9J"></a>能令一切得诸喜乐，<a id="a-9K"></a>愍哀润益一切众生，<a id="a-9L"></a>安慰柔软哀怜喜庆，<a id="a-9M"></a>利益众生合三空门——无相、<a id="a-9N"></a>无愿及以无作。<a id="a-9O"></a>告彼地狱诸众生等，<a id="a-9P"></a>而说偈言：</p>
  <p id="a9Q">“空法及无相，<a id="a-9R"></a> 无生及无灭，</p>
  <p id="a9S">若解如是法，<a id="a-9T"></a> 彼即脱恶道。<a id="a-9U"></a>”</p>
  <p id="a9V">尔时，<a id="a-9W"></a>八百千亿众生得闻偈已——此偈所说三世无碍，<a id="a-9X"></a>是诸法分成百千种，<a id="a-9Y"></a>已至耳边清净微妙——闻是声已从于阿鼻脂大地狱，<a id="a-9Z"></a>舍地狱身即生他化自在天宫。</p>
  <p id="a9a">尔时，<a id="a-9b"></a>世尊住梵天宫，<a id="a-9c"></a>复说此偈言：</p>
  <p id="a9d">“众生最上乐，<a id="a-9e"></a> 无有诸苦处，</p>
  <p id="a9f">名相所说处，<a id="a-9g"></a> 及诸颠倒想，</p>
  <p id="a9h">健儿应当舍，<a id="a-9i"></a> 即免诸苦恼。</p>
  <p id="a9j">诸想皆颠倒，<a id="a-9k"></a> 及著非色想，</p>
  <p id="a9l">三界何有乐？<a id="a-9m"></a> 数数流转生，</p>
  <p id="a9n">死已复更生，<a id="a-9o"></a> 增长相续苦。</p>
  <p id="a9p">能以智知空，<a id="a-9q"></a> 亦不著于空，</p>
  <p id="a9r">彼人即知空，<a id="a-9s"></a> 不著知空者，</p>
  <p id="a9t">此知法义已，<a id="a-9u"></a> 亦复无有我，</p>
  <p id="a9v">既不得于我，<a id="a-9w"></a> 此处何有苦？</p>
  <p id="a9x">空是无为法，<a id="a-9y"></a> 相亦不可得，</p>
  <p id="a9z">能见无我智，<a id="a-A0"></a> 此是真佛子。<a id="a-A1"></a>”</p>
  <p id="aA2">尔时，<a id="a-A3"></a>彼百千亿数诸众生等，<a id="a-A4"></a>所生之处即得无漏天仙妙果，<a id="a-A5"></a>即便忆念宿命之时受地狱苦，<a id="a-A6"></a>复念如来丈夫功德，<a id="a-A7"></a>知报佛恩先取灭度。<a id="a-A8"></a>又复不忍见于如来多陀阿伽度阿罗诃三藐三佛陀入于涅槃，<a id="a-A9"></a>时诸天子已得果者，<a id="a-AA"></a>异口同声，<a id="a-AB"></a>而说偈言：</p>
  <p id="aAC">“我等不忍见大慈，<a id="a-AD"></a> 调御丈夫入灭度，</p>
  <p id="aAE">能为众生作光明，<a id="a-AF"></a> 我不忍见先取灭。<a id="a-AG"></a>”</p>
  <p id="aAH">作是语已，<a id="a-AI"></a>即于此处入于涅槃。</p>
  <p id="aAJ">尔时，<a id="a-AK"></a>世尊于彼刹那牟侯多时，<a id="a-AL"></a>从梵天宫便自隐身，<a id="a-AM"></a>即至娑罗双树之间。</p>
  <p id="aAN">尔时，<a id="a-AO"></a>世尊作如是念曰：<a id="a-AP"></a>“我于今日后夜分时入于涅槃，<a id="a-AQ"></a>即是最后见于众生。<a id="a-AR"></a>我今当可令其欢喜灭一切苦而受快乐，<a id="a-AS"></a>显现如来大神通力。<a id="a-AT"></a>令彼众生即便得入安隐之门，<a id="a-AU"></a>欲显如来无余涅槃，<a id="a-AV"></a>合诸佛意故示神通。<a id="a-AW"></a>”</p>
  <p id="aAX">尔时，<a id="a-AY"></a>世尊作是念已，<a id="a-AZ"></a>倚右胁卧，<a id="a-Aa"></a>犹如师子。<a id="a-Ab"></a>心无所畏，<a id="a-Ac"></a>观察十方一切大众，<a id="a-Ad"></a>犹大龙象。<a id="a-Ae"></a>如是观已，<a id="a-Af"></a>即以右足第一拇指，<a id="a-Ag"></a>按此大地出大音声，<a id="a-Ah"></a>六种震动遍十方界，<a id="a-Ai"></a>示现无碍不思议光照曜十方。</p>
  <p id="aAj">尔时，<a id="a-Ak"></a>世尊从身诸相复放光明，<a id="a-Al"></a>放光明已，<a id="a-Am"></a>一一毛孔复出微妙恒河沙数微妙光明，<a id="a-An"></a>一一光明遍照恒河沙等诸佛刹土。<a id="a-Ao"></a>彼之光明不相杂入无所妨碍，<a id="a-Ap"></a>如是数数从毛孔中次第放诸微妙光明，<a id="a-Aq"></a>如是毛孔各各次第复放光明，<a id="a-Ar"></a>还复如是遍照如前。</p>
  <p id="aAs">尔时，<a id="a-At"></a>世尊更复显现作诸神通，<a id="a-Au"></a>现神通已，<a id="a-Av"></a>以佛神力、<a id="a-Aw"></a>佛护持力，<a id="a-Ax"></a>令诸众生皆得具足所见境界佛眼无异。<a id="a-Ay"></a>彼诸众生住此佛刹，<a id="a-Az"></a>皆悉睹见如来光明所照一切诸佛刹土。</p>
  <p id="aB0">尔时，<a id="a-B1"></a>世尊告诸比丘：<a id="a-B2"></a>“汝等见彼东方世界，<a id="a-B3"></a>有城周圆纵广一千由旬，<a id="a-B4"></a>如是广大上下亦尔，<a id="a-B5"></a>以诸微尘百千亿数满此国城，<a id="a-B6"></a>汝等见不？<a id="a-B7"></a>”</p>
  <p id="aB8">诸比丘白佛言：<a id="a-B9"></a>“如是，<a id="a-BA"></a>婆伽婆。<a id="a-BB"></a>如是，<a id="a-BC"></a>修伽陀。<a id="a-BD"></a>我等皆见。<a id="a-BE"></a>”</p>
  <p id="aBF">佛复告曰：<a id="a-BG"></a>“汝诸比丘，<a id="a-BH"></a>于意云何？<a id="a-BI"></a>此微尘数是为多不？<a id="a-BJ"></a>”</p>
  <p id="aBK">诸比丘言：<a id="a-BL"></a>“如是，<a id="a-BM"></a>如是，<a id="a-BN"></a>婆伽婆。<a id="a-BO"></a>”</p>
  <p id="aBP">佛复告言：<a id="a-BQ"></a>“诸比丘，<a id="a-BR"></a>若有人能于诸法中，<a id="a-BS"></a>知如是等无为之法、<a id="a-BT"></a>不生不灭、<a id="a-BU"></a>无漏无为，<a id="a-BV"></a>如是知者，<a id="a-BW"></a>彼诸众生得脱诸苦一切恶道。<a id="a-BX"></a>”</p>
  <p id="aBY">当于尔时，<a id="a-BZ"></a>有三十亿诸众生等，<a id="a-Ba"></a>闻此法已即得阿那含果；<a id="a-Bb"></a>既得果已，<a id="a-Bc"></a>异口同声，<a id="a-Bd"></a>而说偈言：</p>
  <p id="aBe">“无为法无尽，<a id="a-Bf"></a> 无漏亦不灭，</p>
  <p id="aBg">圣法如是知，<a id="a-Bh"></a> 我等证寂灭。</p>
  <p id="aBi">知以如是得，<a id="a-Bj"></a> 如实知诸根，</p>
  <p id="aBk">为怜愍众生，<a id="a-Bl"></a> 示现因缘法。</p>
  <p id="aBm">如来化我等，<a id="a-Bn"></a> 拔除毒箭病，</p>
  <p id="aBo">一切智与药，<a id="a-Bp"></a> 及与于涅槃。</p>
  <p id="aBq">智炬今速疾，<a id="a-Br"></a> 智眼不久灭，</p>
  <p id="aBs">亿众苦逼切，<a id="a-Bt"></a> 从活地狱出。</p>
  <p id="aBu">拔箭大医师，<a id="a-Bv"></a> 治众生病者，</p>
  <p id="aBw">能救无数众，<a id="a-Bx"></a> 令不堕恶道。<a id="a-By"></a>”</p>
  <p id="aBz">尔时，<a id="a-C0"></a>世尊立住黑绳大地狱岸上，<a id="a-C1"></a>放大光明遍照彼大地狱，<a id="a-C2"></a>拔于彼处无量众生置于天上。<a id="a-C3"></a>如是等热恼地狱、<a id="a-C4"></a>大热恼地狱，<a id="a-C5"></a>亦皆如是。<a id="a-C6"></a>叫唤、<a id="a-C7"></a>大叫唤大地狱，<a id="a-C8"></a>众合、<a id="a-C9"></a>大众合地狱，<a id="a-CA"></a>拔出无量无边众生，<a id="a-CB"></a>安置善道及涅槃道。</p>
  <p id="aCC">尔时，<a id="a-CD"></a>世尊复以金色光明照八大地狱。<a id="a-CE"></a>其光明力能令众生所触身者皆得安乐，<a id="a-CF"></a>遍体润益，<a id="a-CG"></a>身心欢喜，<a id="a-CH"></a>苦恼消除，<a id="a-CI"></a>眼目所观，<a id="a-CJ"></a>心地欢庆，<a id="a-CK"></a>快得清凉，<a id="a-CL"></a>从慈悲生令身安隐。<a id="a-CM"></a>光明遍照大地狱已，<a id="a-CN"></a>灭诸热恼和软流润。<a id="a-CO"></a>彼大地狱所有众生，<a id="a-CP"></a>在大火聚炽然中者，<a id="a-CQ"></a>与彼乐故，<a id="a-CR"></a>于诸毛孔次第而放如是光明。</p>
  <p id="aCS">尔时，<a id="a-CT"></a>世尊以大光明，<a id="a-CU"></a>普覆一切无量众生，<a id="a-CV"></a>令心柔软堪任法器，<a id="a-CW"></a>具足无量百千功德。<a id="a-CX"></a>以微妙语，<a id="a-CY"></a>而说偈言：</p>
  <p id="aCZ">“我与世间乐，<a id="a-Ca"></a> 解脱诸忧苦，</p>
  <p id="aCb">见诸苦逼切，<a id="a-Cc"></a> 示现涅槃道。</p>
  <p id="aCd">我所说诸法，<a id="a-Ce"></a> 寂静无畏乐，</p>
  <p id="aCf">若能知彼法，<a id="a-Cg"></a> 此不堕恶趣。</p>
  <p id="aCh">能归依佛者，<a id="a-Ci"></a> 彼人得大利，</p>
  <p id="aCj">百千诸劫数，<a id="a-Ck"></a> 更不见诸苦。<a id="a-Cl"></a>”</p>
  <p data-pb></p>
  <h2 id="aCm">现诸佛品第六</h2>
  <p id="aCn">尔时，<a id="a-Co"></a>如来说此偈已，<a id="a-Cp"></a>即于刹那罗婆牟侯多时，<a id="a-Cq"></a>诸比丘众及诸众生多于前数。<a id="a-Cr"></a>复有无量无边诸佛，<a id="a-Cs"></a>右胁而卧师子床上。<a id="a-Ct"></a>彼诸世尊从师子床起，<a id="a-Cu"></a>还复示现如是神通。</p>
  <p id="aCv">尔时，<a id="a-Cw"></a>彼四部众白佛言：<a id="a-Cx"></a>“世尊，<a id="a-Cy"></a>此诸佛等，<a id="a-Cz"></a>皆悉欲于刹那罗婆牟侯多时，<a id="a-D0"></a>入般涅槃现神通耶？<a id="a-D1"></a>如今世尊所现无异？<a id="a-D2"></a>”</p>
  <p id="aD3">佛告诸比丘：<a id="a-D4"></a>“如是，<a id="a-D5"></a>如是。<a id="a-D6"></a>彼诸佛等，<a id="a-D7"></a>今日同欲舍最后身入于涅槃。<a id="a-D8"></a>彼诸佛等悉皆同名释迦牟尼，<a id="a-D9"></a>皆于力士所生之地娑罗双树，<a id="a-DA"></a>卧师子床，<a id="a-DB"></a>今后夜分当入涅槃。<a id="a-DC"></a>”</p>
  <p id="aDD">尔时，<a id="a-DE"></a>世尊于南方及西南方、<a id="a-DF"></a>西方及西北方、<a id="a-DG"></a>北方及东北方、<a id="a-DH"></a>东方及东南方、<a id="a-DI"></a>上下二方，<a id="a-DJ"></a>遍告十方诸比丘言：<a id="a-DK"></a>“汝等比丘，<a id="a-DL"></a>见于东方无量无边诸佛世尊证得阿耨多罗三藐三菩提不？<a id="a-DM"></a>”</p>
  <p id="aDN">诸比丘言：<a id="a-DO"></a>“如是，<a id="a-DP"></a>如是，<a id="a-DQ"></a>婆伽婆。<a id="a-DR"></a>我等皆见，<a id="a-DS"></a>以世谛故见，<a id="a-DT"></a>非第一义。<a id="a-DU"></a>”</p>
  <p id="aDV">佛复告诸比丘：<a id="a-DW"></a>“譬如四天下世界微尘悉满，<a id="a-DX"></a>乃至从金刚际至梵天宫。<a id="a-DY"></a>诸比丘，<a id="a-DZ"></a>于汝意云何？<a id="a-Da"></a>颇有人知其数不？<a id="a-Db"></a>能以譬喻知其数不？<a id="a-Dc"></a>”</p>
  <p id="aDd">诸比丘言：<a id="a-De"></a>“不也，<a id="a-Df"></a>世尊，<a id="a-Dg"></a>难可得知。<a id="a-Dh"></a>”</p>
  <p id="aDi">佛复告诸比丘：<a id="a-Dj"></a>“譬如前所说微尘譬喻，<a id="a-Dk"></a>如是等四天下世界，<a id="a-Dl"></a>如是百千亿世界，<a id="a-Dm"></a>皆悉充满彼微尘众。<a id="a-Dn"></a>诸比丘，<a id="a-Do"></a>彼所有微尘如是等微尘，<a id="a-Dp"></a>我以肉眼见此世界诸佛世尊，<a id="a-Dq"></a>所住在东方如一步地，<a id="a-Dr"></a>但以肉眼无碍无分别见前世界如向所说，<a id="a-Ds"></a>如是南西北方、<a id="a-Dt"></a>四维、<a id="a-Du"></a>上下亦复如是。</p>
  <p id="aDv">“诸比丘，<a id="a-Dw"></a>譬如四大天下诸世界，<a id="a-Dx"></a>若百千亿数满彼微尘，<a id="a-Dy"></a>从金刚际至梵天宫，<a id="a-Dz"></a>所有微尘一一方面，<a id="a-E0"></a>各有若干诸佛世尊。<a id="a-E1"></a>一一方面我皆现见此诸世尊坐于道场，<a id="a-E2"></a>或有已坐或始坐者。<a id="a-E3"></a>彼等一切诸佛世尊，<a id="a-E4"></a>皆悉同名释迦牟尼。<a id="a-E5"></a>如是复有无量诸佛，<a id="a-E6"></a>与燃灯佛同一名号。<a id="a-E7"></a>我复见有诸佛世尊名胜一切，<a id="a-E8"></a>亦同名号。<a id="a-E9"></a>如是一切诸佛同名莲华上，<a id="a-EA"></a>如是等上佛同一名者，<a id="a-EB"></a>如是上名称佛同一名者，<a id="a-EC"></a>如是拘楼孙佛同一名者，<a id="a-ED"></a>如是拘那含佛同一名者，<a id="a-EE"></a>如是迦葉佛同名号者，<a id="a-EF"></a>如是各各佛同名号者，<a id="a-EG"></a>我在于此皆悉现见，<a id="a-EH"></a>彼诸佛等各各名号。<a id="a-EI"></a>我于世间得最胜法、<a id="a-EJ"></a>微妙法、<a id="a-EK"></a>无极之法，<a id="a-EL"></a>但有能称名者皆得善根。<a id="a-EM"></a>彼等诸佛各各名号如是无边，<a id="a-EN"></a>如是等诸佛世尊，<a id="a-EO"></a>我住于此皆悉现见。<a id="a-EP"></a>如是等现在世间种种名字，<a id="a-EQ"></a>或入无余涅槃，<a id="a-ER"></a>或现住世转于法轮，<a id="a-ES"></a>我住于此悉皆现见彼佛世尊，<a id="a-ET"></a>于我肉眼无碍无妨皆现在前。</p>
  <p id="aEU">“诸比丘，<a id="a-EV"></a>如来如是复胜此知，<a id="a-EW"></a>更复胜知不可思议，<a id="a-EX"></a>更复不可思议无量无边，<a id="a-EY"></a>复有无量无边如是等无量知见。<a id="a-EZ"></a>诸比丘，<a id="a-Ea"></a>以是义故，<a id="a-Eb"></a>如来智见无边，<a id="a-Ec"></a>如是无边不可称量，<a id="a-Ed"></a>如是不可称，<a id="a-Ee"></a>如是不可思议，<a id="a-Ef"></a>但以肉眼，<a id="a-Eg"></a>况复尽于诸佛智法？</p>
  <p id="aEh">“诸比丘，<a id="a-Ei"></a>譬如此刹所有一切众生，<a id="a-Ej"></a>若在家、<a id="a-Ek"></a>若出家，<a id="a-El"></a>彼诸众生假使悉成阿耨多罗三藐三菩提，<a id="a-Em"></a>具足十力、<a id="a-En"></a>四无所畏，<a id="a-Eo"></a>彼诸世尊有一善男子，<a id="a-Ep"></a>能以四事供养承事，<a id="a-Eq"></a>足满一劫尊重恭敬，<a id="a-Er"></a>种种乐具诸庄严事，<a id="a-Es"></a>无量无边不可思议。<a id="a-Et"></a>复有善男子、<a id="a-Eu"></a>善女人等，<a id="a-Ev"></a>能信我此显示一切诸佛所说法门，<a id="a-Ew"></a>乃至一念顷能生实想不起疑心，<a id="a-Ex"></a>彼人即于发心之时所得功德，<a id="a-Ey"></a>近诸如来所有功德，<a id="a-Ez"></a>复胜三千大千世界所有众生证得诸佛一切智已。<a id="a-F0"></a>经劫供养得福虽多，<a id="a-F1"></a>不如于此法门生一念信福多于彼！<a id="a-F2"></a>若有菩萨信此智者，<a id="a-F3"></a>彼之菩萨即得近诸世尊阿耨多罗三藐三菩提。<a id="a-F4"></a>”</p>
  <p id="aF5">尔时，<a id="a-F6"></a>世尊说此肉眼功德之时，<a id="a-F7"></a>有六十二亿诸众生，<a id="a-F8"></a>回向阿耨多罗三藐三菩提者，<a id="a-F9"></a>还生退心。<a id="a-FA"></a>所以者何？<a id="a-FB"></a>“佛阿耨多罗三藐三菩提难可证故。<a id="a-FC"></a>我等但于此处，<a id="a-FD"></a>灭尽诸苦取漏尽果。<a id="a-FE"></a>”复有无量无边众生住于学地，<a id="a-FF"></a>复有十那由他菩萨成就最初发菩提心，<a id="a-FG"></a>复有三十二亿诸菩萨等得无生忍法。</p>
  <p id="aFH">尔时，<a id="a-FI"></a>魔王波旬，<a id="a-FJ"></a>怆怏苦恼泣泪满面白佛言：<a id="a-FK"></a>“世尊，<a id="a-FL"></a>我为何事欲令多陀阿伽度阿罗诃三藐三佛陀早入涅槃，<a id="a-FM"></a>乃令无量无边众生出我境界。<a id="a-FN"></a>今者世尊，<a id="a-FO"></a>东方黄晦日未现顷，<a id="a-FP"></a>所作佛事如住一劫若住一劫，<a id="a-FQ"></a>未能过此利益度脱多数众生，<a id="a-FR"></a>所谓住于般涅槃道。<a id="a-FS"></a>如来今者，<a id="a-FT"></a>令我境界悉皆空虚。<a id="a-FU"></a>”</p>
  <p id="aFV">时魔波旬说是言已，<a id="a-FW"></a>佛告波旬：<a id="a-FX"></a>“汝莫啼哭！<a id="a-FY"></a>波旬，<a id="a-FZ"></a>汝犹大有不作善业及不信者，<a id="a-Fa"></a>是汝朋友，<a id="a-Fb"></a>在汝境界，<a id="a-Fc"></a>汝是彼伴。<a id="a-Fd"></a>”</p>
  <p id="aFe">尔时，<a id="a-Ff"></a>世尊即以甲爪取地上尘，<a id="a-Fg"></a>告魔波旬：<a id="a-Fh"></a>“于汝意云何？<a id="a-Fi"></a>为我爪上土尘多耶？<a id="a-Fj"></a>为此大地上尘多乎？<a id="a-Fk"></a>”</p>
  <p id="aFl">作是语已，<a id="a-Fm"></a>时魔波旬白佛言：<a id="a-Fn"></a>“世尊，<a id="a-Fo"></a>指甲上土少不足言。<a id="a-Fp"></a>”</p>
  <p id="aFq">如是语已，<a id="a-Fr"></a>佛告波旬：<a id="a-Fs"></a>“譬如甲上土尘甚少，<a id="a-Ft"></a>我所度众生入涅槃者，<a id="a-Fu"></a>复少于此爪甲上土。<a id="a-Fv"></a>波旬，<a id="a-Fw"></a>譬如大地土尘甚多无量无边，<a id="a-Fx"></a>在汝境界众生亦复如是甚多无量。<a id="a-Fy"></a>波旬，<a id="a-Fz"></a>汝莫忧愁，<a id="a-G0"></a>应生欢喜。<a id="a-G1"></a>何以故？<a id="a-G2"></a>众生在汝境界多大地土故。<a id="a-G3"></a>波旬，<a id="a-G4"></a>然诸众生自作不善去涅槃远，<a id="a-G5"></a>非汝所为。<a id="a-G6"></a>所以者何？<a id="a-G7"></a>但众生界无有边际。<a id="a-G8"></a>波旬，<a id="a-G9"></a>汝欲所作但当作之。<a id="a-GA"></a>如来今日于后夜分当入涅槃。<a id="a-GB"></a>”</p>
  <p id="aGC">尔时，<a id="a-GD"></a>世尊告诸比丘：<a id="a-GE"></a>“汝诸比丘，<a id="a-GF"></a>见此世界诸佛已不？<a id="a-GG"></a>”</p>
  <p id="aGH">诸比丘白佛言：<a id="a-GI"></a>“世尊，<a id="a-GJ"></a>如是，<a id="a-GK"></a>如是，<a id="a-GL"></a>婆伽婆，<a id="a-GM"></a>我等已见。<a id="a-GN"></a>”</p>
  <p id="aGO">佛复告诸比丘：<a id="a-GP"></a>“此诸佛刹复多无量。<a id="a-GQ"></a>汝等当知见诸佛刹庄严已不？<a id="a-GR"></a>复见诸菩萨庄严净土已不？<a id="a-GS"></a>复见诸声闻庄严已不？<a id="a-GT"></a>”</p>
  <p id="aGU">诸比丘白佛言：<a id="a-GV"></a>“世尊，<a id="a-GW"></a>如是，<a id="a-GX"></a>婆伽婆。<a id="a-GY"></a>如是，<a id="a-GZ"></a>修伽陀。<a id="a-Ga"></a>”</p>
  <p id="aGb">佛复告诸比丘：<a id="a-Gc"></a>“如来如是知见，<a id="a-Gd"></a>复倍上数知见无量，<a id="a-Ge"></a>更复无量皆悉了知。<a id="a-Gf"></a>诸比丘，<a id="a-Gg"></a>假使我于一劫所说如是佛刹庄严之事，<a id="a-Gh"></a>如我见于十方世界亦复如是。<a id="a-Gi"></a>假使于一百劫，<a id="a-Gj"></a>于一千劫、<a id="a-Gk"></a>亿载、<a id="a-Gl"></a>数劫、<a id="a-Gm"></a>那由他劫，<a id="a-Gn"></a>更倍譬喻广分别说犹不可尽。<a id="a-Go"></a>然诸比丘，<a id="a-Gp"></a>导师所作者，<a id="a-Gq"></a>为诸声闻所作已讫，<a id="a-Gr"></a>于一切处我已说讫，<a id="a-Gs"></a>示现内外诸法，<a id="a-Gt"></a>真心示现皆已说竟。<a id="a-Gu"></a>诸佛于法无有吝惜、<a id="a-Gv"></a>无不辩者，<a id="a-Gw"></a>乃至一茎草等一毛发许。<a id="a-Gx"></a>汝等比丘，<a id="a-Gy"></a>从今已去，<a id="a-Gz"></a>应须如法勤而修行。<a id="a-H0"></a>我已为汝示现涅槃，<a id="a-H1"></a>我已为汝说涅槃道，<a id="a-H2"></a>已成就众生善根。<a id="a-H3"></a>我所证得阿耨多罗三藐三菩提，<a id="a-H4"></a>乃于往昔行大苦行及于难行。<a id="a-H5"></a>汝等今者，<a id="a-H6"></a>于彼大法具足受持勿令隐没，<a id="a-H7"></a>汝等应作如是修行。<a id="a-H8"></a>”</p>
  <p id="aH9">尔时，<a id="a-HA"></a>世尊现大神通，<a id="a-HB"></a>十方诸佛所有说法及说法处，<a id="a-HC"></a>此刹众生皆得闻知。<a id="a-HD"></a>彼诸如来所有教敕，<a id="a-HE"></a>所有众生承奉教敕皆已证知。<a id="a-HF"></a>复有恒河沙数众生住于三种智；<a id="a-HG"></a>复有十亿百千诸众生等，<a id="a-HH"></a>发菩提心住于阿耨多罗三藐三菩提；<a id="a-HI"></a>复有十百千亿那由他诸众生等，<a id="a-HJ"></a>住于辟支佛地；<a id="a-HK"></a>自余诸众生等得漏尽证。<a id="a-HL"></a>如是次第无量无边阿僧祇，<a id="a-HM"></a>不可数、<a id="a-HN"></a>不可量、<a id="a-HO"></a>不可思那由他诸众生，<a id="a-HP"></a>闻此法已得大饶益。</p>
  <p id="aHQ">尔时，<a id="a-HR"></a>世尊告诸比丘：<a id="a-HS"></a>“汝等比丘，<a id="a-HT"></a>当知我今不久涅槃，<a id="a-HU"></a>汝等应当护持如来教法。<a id="a-HV"></a>为自利、<a id="a-HW"></a>为他利故，<a id="a-HX"></a>汝等诸比丘，<a id="a-HY"></a>应当如是修学。<a id="a-HZ"></a>”</p>
  <p id="aHa">佛说经已，<a id="a-Hb"></a>慧命阿难，<a id="a-Hc"></a>及天、<a id="a-Hd"></a>人、<a id="a-He"></a>龙、<a id="a-Hf"></a>阿修罗、<a id="a-Hg"></a>揵闼婆等一切世间，<a id="a-Hh"></a>闻佛所说，<a id="a-Hi"></a>顶戴奉行。</p>
 </body>
</html>