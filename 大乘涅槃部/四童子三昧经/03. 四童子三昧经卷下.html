<!DOCTYPE html>
<html>
<head>
  <meta charset="utf-8"/>
  <meta name="author" content="阇那崛多/隋"/>
  <meta name="library" content="龙藏"/>
  <meta name="catalog" content="龙藏/大乘涅槃部"/>
  <title>四童子三昧经卷下</title>
</head>
<body>
  <h1 class="head">四童子三昧经卷下</h1>
  <h2>嘱累品第四</h2>
  <p>尔时，慧命阿难白佛言：“世尊，惟愿世尊，或住一劫或减一劫，怜愍此等诸众生故。所以者何？如来多陀阿伽度阿罗诃三藐三佛陀，若住世者，如是大事常现于世。又令是等真善大士，数数往返阎浮提内，我等众生复应于此如许时间，当见此等菩萨大众承事供养。又于此时，如是经典复应当得广行流布；复如许时，我等得闻合佛法义；如许时间，令我得见如来世尊及大士等种种现化神通之力。若如来今日不住于世入涅槃者，我等众生，于如来世尊灭度之后远离三事。何等为三？所谓不见佛，不闻正法，三者不见此等大士弘广之心，亦复不得承奉供养，有如是失。”</p>
  <p>慧命阿难说是言已，悲号大哭忧叹懊恼，涕泪满目宛转在地，如斫树倒，并唱是言：“我等速疾共佛别离，诸善知识亦复别离。”</p>
  <p>尔时，众中有菩萨摩诃萨，名曰善思义，以偈白慧命阿难言：</p>
  <p>“阿难莫忧恼， 诸行悉无常，</p>
  <p>世法欲常者， 此处不可得。</p>
  <p>若言有诸行， 此言不可得，</p>
  <p>如是诸法空， 汝今何忧苦？</p>
  <p>诸智皆悉空， 于佛智亦空，</p>
  <p>佛尚不可得， 汝今何忧愁？</p>
  <p>汝莫生分别， 智者舍分别，</p>
  <p>诸有如虚空， 如阳焰似水，</p>
  <p>亦如幻师化； 象马诸乘等，</p>
  <p>园林众聚落， 树木诸华果，</p>
  <p>世谛亦如是， 如幻化无实。</p>
  <p>诸佛及声闻， 亦如是不异。”</p>
  <p>尔时，慧命阿难，以偈报善思义菩萨言：</p>
  <p>“如是如所说， 诸法无有相，</p>
  <p>此最为胜法， 我今最后闻。</p>
  <p>云何向舍卫？ 所问我何报？</p>
  <p>阿难佛何在？ 世眼何时来？</p>
  <p>我昔往彼处， 常见佛世尊，</p>
  <p>今往彼处空， 大智我那住？”</p>
  <p>尔时，寂静转善男子，复向慧命阿难，以偈白言：</p>
  <p>“汝于亿年哭， 此事难可得。</p>
  <p>阿难汝谛观， 法界难见处。</p>
  <p>譬如芭蕉茎， 叶叶皆除去，</p>
  <p>其间无有实， 法体亦如是。</p>
  <p>犹如天降雨， 普下诸水滴，</p>
  <p>泡起已还灭， 诸有为亦然。</p>
  <p>如水沫湍聚， 有眼者观见，</p>
  <p>此处无有实， 世相亦如是。</p>
  <p>譬如镜中像， 其体无有实，</p>
  <p>三界世相尔， 智者莫涕泣！”</p>
  <p>尔时，慧命阿难，以偈报寂定菩萨摩诃萨言：</p>
  <p>“我非不知此， 如汝智者说，</p>
  <p>三相皆无常， 经中大仙说。</p>
  <p>但此亿数天， 泣泪皆啼哭，</p>
  <p>向我边叫唤， 以是生我苦。</p>
  <p>世尊不久去， 舍我等眼者，</p>
  <p>我等何趣向， 谁能救护我？</p>
  <p>正法从谁闻， 寂静深无比？</p>
  <p>我今供养谁？ 呜呼佛难见！”</p>
  <p>尔时，无攀缘菩萨摩诃萨，以偈告慧命阿难言：</p>
  <p>“尊者阿难起， 但观法莫忧，</p>
  <p>法无有来者， 亦无有去者。</p>
  <p>譬如佛有生， 证菩提亦尔，</p>
  <p>譬如转法轮， 涅槃亦如是。</p>
  <p>诸佛不曾生， 亦复不曾灭，</p>
  <p>如是真法中， 阿难何以哭？</p>
  <p>汝闻我毛孔， 出如是诸声，</p>
  <p>诸有空寂静， 佛等四种事。”</p>
  <p>尔时，慧命阿难，以偈白无攀缘菩萨摩诃萨言：</p>
  <p>“大士等不久， 各各别刹去，</p>
  <p>彼国见诸佛， 说于甘露法。</p>
  <p>汝闻彼佛法， 甚深诸妙义，</p>
  <p>见彼佛徒众， 及诸菩萨等。</p>
  <p>今我亿数天， 哭泣而围绕，</p>
  <p>世尊涅槃已， 智者我那住？</p>
  <p>优婆塞千数， 今日承听我，</p>
  <p>大苦恼忧悲， 我云何慰喻？</p>
  <p>三十三焰摩， 兜率及他化，</p>
  <p>自在及梵天， 如是等天来，</p>
  <p>云何令欢喜？ 释牛王灭后，</p>
  <p>云何宣彼法？ 我口云何辩？</p>
  <p>诸天问我时， 阿难尊何在？</p>
  <p>彼问我何报？ 人牛王灭后，</p>
  <p>一切诸处所， 甚深如来住，</p>
  <p>我于经行林， 今在何处所？”</p>
  <p>尔时，开敷华神通德善男子，以偈白慧命阿难言：</p>
  <p>“我以知汝行， 善于三月中，</p>
  <p>数现身向汝， 阿难莫哭泣。</p>
  <p>自余千数佛， 我告为汝故，</p>
  <p>诸佛为汝说， 化作释种身。</p>
  <p>诸佛有慈念， 以汝好事佛，</p>
  <p>当来向汝边， 阿难莫大哭。</p>
  <p>天等诸世间， 今日可忧悲，</p>
  <p>如是大教师， 隐寂而不现。</p>
  <p>如来昔曾说， 寿命住亿劫，</p>
  <p>诸行念念灭， 我对教师闻。”</p>
  <p>尔时，慧命阿难住于佛后，三大叫唤而说偈言：</p>
  <p>“众生所归者， 能与彼等眼，</p>
  <p>导师入灭后， 众生转盲冥。</p>
  <p>胜王阿阇世， 闻此不善言，</p>
  <p>导师入灭后， 忧苦云何住？</p>
  <p>胜人今涅槃， 于后力士子，</p>
  <p>如是等忧恼， 悲号大哭泣。</p>
  <p>彼等集聚已， 最后见导师，</p>
  <p>敬心而尊重， 合掌以曲躬。</p>
  <p>天龙夜叉满， 纵广五由旬，</p>
  <p>此处无空缺， 人类无入处，</p>
  <p>雨微妙香华， 充满至于膝，</p>
  <p>复雨诸末香， 供养最胜仙。</p>
  <p>难陀优波陀， 及六十亿龙，</p>
  <p>悉来涅槃处， 最后见导师。</p>
  <p>摩那斯婆论， 娑伽罗大龙，</p>
  <p>睺喽目真陀， 各百亿围绕，</p>
  <p>起云雨香水， 散洒此大地，</p>
  <p>降大雨而来， 最后见导师。</p>
  <p>诸天雨天华， 及雨净香水，</p>
  <p>天龙等敬心， 供养世尊故。</p>
  <p>阿耨达龙王， 六十俱胝等，</p>
  <p>雨种种宝雨， 到人牛王边，</p>
  <p>伊罗钵啼哭， 须弥子大蛇，</p>
  <p>供养世尊故， 最后奉见佛。</p>
  <p>诸龙有百千， 亿数那由他，</p>
  <p>起云震雷电， 来到导师所，</p>
  <p>彼等澍大雨， 清净诸香水，</p>
  <p>亦为供养故， 最后见世尊。</p>
  <p>夜叉千亿数， 或百那由他，</p>
  <p>念佛诸功德， 皆来欲见佛。</p>
  <p>复有四天王， 悲泣满面泪，</p>
  <p>来至导师边， 最后觐见佛。</p>
  <p>释提摩那民， 诸天众围绕，</p>
  <p>六十三千数， 已来到佛所，</p>
  <p>彼等雨天华， 微妙曼陀罗，</p>
  <p>及雨栴檀末， 供养最胜仙。</p>
  <p>毗求螺髻梵， 二梵众围绕，</p>
  <p>悲泣到佛所， 最后见如来。</p>
  <p>净居天威力， 多百亿诸天，</p>
  <p>号哭到佛所， 以佛今涅槃。</p>
  <p>诸天百亿数， 种种悲哀泣，</p>
  <p>劝请大导师， 愿住于一劫。</p>
  <p>魔子大智慧， 名娑陀婆诃，</p>
  <p>怆怏到佛所， 胜仙涅槃故，</p>
  <p>捧执世尊足， 伛身劝请佛，</p>
  <p>愿愍世间故， 释王住一劫。</p>
  <p>世尊若住者， 为大仁诸天，</p>
  <p>当不思议利， 请尊住一劫。”</p>
  <p>尔时，无攀缘善男子，以偈告彼一切诸天、世人及诸梵天王、商主魔王子等，而说偈言：</p>
  <p>“汝等悉不知， 小儿如猕猴，</p>
  <p>恒常心放逸， 以何号啼哭？</p>
  <p>譬如猪睡眠， 忽起失本念，</p>
  <p>被刀斫剥时， 惊怖驰奔走。</p>
  <p>我意如是见， 汝等皆如是，</p>
  <p>昔不闻法者， 以贪放逸故。</p>
  <p>今日智慧炬， 将灭而不现，</p>
  <p>及佛犹现在， 汝应作善业！”</p>
  <p>尔时，世尊告慧命阿难，及富楼那、须菩提，并不空见王童子、迦叶上座、大俱絺罗及诸上座：“今告汝等诸比丘。”言：“将汝右手来与我。”彼诸比丘闻佛世尊如是言已，即白佛言：“善哉！世尊。”尔时，诸比丘等满一千人，各以右手奉授世尊。</p>
  <p>尔时，世尊复以左手执彼一切诸比丘右手，执已复以右手执罗睺罗及阿难手，付与诸比丘手中，口遗嘱曰：“汝等比丘，我阿难贤及罗睺罗上座，今付嘱汝等，遗嘱汝等。”于如是时出大叫声，如是叫声悲号啼哭，震动天地甚大可畏，而彼大声遍此佛刹。</p>
  <p>尔时，罗睺罗、阿难当付嘱时，众中五百比丘见是事已，便舍身命。所以者何？彼诸比丘不忍见佛入于灭度。彼作是念：“宁使我等先入涅槃，不忍见此世间大灯、世间导师、大慈悲父、最善知识、怜愍众生、常与世乐今入灭尽，我岂忍见？”</p>
  <p>尔时，于彼刹那罗婆浮休多时，五百诸佛各住自刹，皆伸右手与释迦牟尼。</p>
  <p>尔时，世尊又以手执阿难、罗睺罗上座手，付嘱与彼如来手中，而说偈言：</p>
  <p>“此我罗睺子， 阿难我侍者，</p>
  <p>今在诸佛前， 我付嘱此二。</p>
  <p>于今后夜分， 我当入涅槃，</p>
  <p>更不复见我， 天龙及人等。</p>
  <p>亦无有归依， 救护怜愍者，</p>
  <p>惟除诸世尊， 覆不思议慈。</p>
  <p>我观诸世间， 不思议无量，</p>
  <p>不见一众生， 今我为谁住？</p>
  <p>无量千数劫， 犹如恒河沙，</p>
  <p>我于如是劫， 为一众生住。</p>
  <p>我已利众生， 有信敬心者，</p>
  <p>自余无信心， 亿佛不能化。”</p>
  <p>尔时，五百诸佛异口同声，而说偈言：</p>
  <p>“尊已众生利， 尊作佛事已，</p>
  <p>现种种神通， 击大法鼓竟，</p>
  <p>已充亿众生， 如云雨润地，</p>
  <p>拔众生毒箭， 释种大仙人。”</p>
  <p>尔时，长老阿难、慧命罗睺罗，两膝著地，以偈白彼诸佛曰：</p>
  <p>“大丈夫劝请， 令尊住一劫，</p>
  <p>以佛威力故， 一切见眼者。</p>
  <p>最胜二足尊， 大智住世故，</p>
  <p>多有众生信， 得利不思议。</p>
  <p>增长诸天人， 阿修罗减少，</p>
  <p>声闻及菩萨， 多生不思议。”</p>
  <p>尔时，彼五百诸佛告慧命阿难及罗睺罗言：“汝等善男子，莫大啼哭，莫大愁忧。本性如是，事尽如是，真实如是，诸行如是，一切有为法，一切作法，一切世谛法，悉皆如是，尽际如是。已舍身命如来行乃无量，以世谛法如是故不得自在。又如来者，是法身，非有为身，无住世法。汝等不应请如来住。诸善男子，汝等且止到我佛刹。释迦如来即时当伸右手，当放光明，彼之光明照我刹土；照彼土已，汝等还来见释迦佛在汝等前，为汝说法，令汝等闻，是故汝等莫大忧愁。”</p>
  <h2>地狱品第五</h2>
  <p>尔时，世尊入于三昧，住三昧已即伸右手，于右手中乃至大拇指端，及于左手诸身节分，乃至千辐轮处足相之中，及手足柔软网缦相中，赤铜色爪甲，及以十指妙色掌文宝手之间，皆悉放于百千亿光明。一一光明化生莲华百千亿数，一一华台化出化师子高座百千亿数，一一座上见一佛坐，一一化佛教化无量百千亿众生，其间或得漏尽，或得离欲地。如是一切诸相好中所放光明，事相皆亦如是；如是等脐轮之间及阴马藏相，亦复如是；面轮眉间，亦复如是。</p>
  <p>尔时，世尊从于顶上放百千种光明，一一光明端化出莲华百千亿数，一一华台化作师子台座百千亿数，一一座上化一佛坐为说妙法。彼诸如来不说余法，唯说菩萨密藏修多罗，及诸陀罗尼金刚章句，为人显说清净三轮如来诸力无畏法等。似彼法门一一化佛一一说法，能净无量无边众生令住不退转地，向于阿耨多罗三藐三菩提。</p>
  <p>尔时，世尊于娑罗双树间，右胁师子卧床中，化现一佛右胁而卧；化已自身即至活大地狱中，到彼处已身放光明；放光明已，其光遍照活地狱中。尔时，世尊以此光明，照于活大地狱已，而说偈言：</p>
  <p>“此众生数死， 数数还复活，</p>
  <p>又不舍彼想， 故生诸苦恼。</p>
  <p>世有此圣出， 世尊能作明，</p>
  <p>能说诸正法， 灭除诸苦恼。</p>
  <p>无为亦无尽， 无灭亦无行，</p>
  <p>若能如是解， 彼不堕诸趣。”</p>
  <p>尔时，如来说是偈已，于彼刹那罗婆摩休多时，令彼活大地狱三十亿数诸苦众生便得舍身，即舍身已生于三十三天。</p>
  <p>尔时，世尊复至三十三天还说此偈，以佛神力声遍一切诸大地狱。彼地狱趣无量百千亿诸众生，舍地狱身生兜率陀天；得生天已，还复忆念前所说法，皆得阿那含果。</p>
  <p>尔时，诸天子得法果已，证法证果入于诸法，共说偈言：</p>
  <p>“譬如大旷路， 有智慧商主，</p>
  <p>度脱多众生， 被贼诸兽者。</p>
  <p>世尊亦如是， 无上大商主，</p>
  <p>能脱亿众生， 缚在生死中。</p>
  <p>我等归依佛， 光明大商主，</p>
  <p>于我起慈悲， 能脱诸苦恼；</p>
  <p>我等归依法， 我等身已证；</p>
  <p>我等归依僧， 功德难思议。”</p>
  <p>尔时，世尊以凉冷光明，普照阿鼻脂地狱处。作凉冷已，除灭热恼一切苦毒，成就诸法千数亿分，能令一切得诸喜乐，愍哀润益一切众生，安慰柔软哀怜喜庆，利益众生合三空门——无相、无愿及以无作。告彼地狱诸众生等，而说偈言：</p>
  <p>“空法及无相， 无生及无灭，</p>
  <p>若解如是法， 彼即脱恶道。”</p>
  <p>尔时，八百千亿众生得闻偈已——此偈所说三世无碍，是诸法分成百千种，已至耳边清净微妙——闻是声已从于阿鼻脂大地狱，舍地狱身即生他化自在天宫。</p>
  <p>尔时，世尊住梵天宫，复说此偈言：</p>
  <p>“众生最上乐， 无有诸苦处，</p>
  <p>名相所说处， 及诸颠倒想，</p>
  <p>健儿应当舍， 即免诸苦恼。</p>
  <p>诸想皆颠倒， 及著非色想，</p>
  <p>三界何有乐？ 数数流转生，</p>
  <p>死已复更生， 增长相续苦。</p>
  <p>能以智知空， 亦不著于空，</p>
  <p>彼人即知空， 不著知空者，</p>
  <p>此知法义已， 亦复无有我，</p>
  <p>既不得于我， 此处何有苦？</p>
  <p>空是无为法， 相亦不可得，</p>
  <p>能见无我智， 此是真佛子。”</p>
  <p>尔时，彼百千亿数诸众生等，所生之处即得无漏天仙妙果，即便忆念宿命之时受地狱苦，复念如来丈夫功德，知报佛恩先取灭度。又复不忍见于如来多陀阿伽度阿罗诃三藐三佛陀入于涅槃，时诸天子已得果者，异口同声，而说偈言：</p>
  <p>“我等不忍见大慈， 调御丈夫入灭度，</p>
  <p>能为众生作光明， 我不忍见先取灭。”</p>
  <p>作是语已，即于此处入于涅槃。</p>
  <p>尔时，世尊于彼刹那牟侯多时，从梵天宫便自隐身，即至娑罗双树之间。</p>
  <p>尔时，世尊作如是念曰：“我于今日后夜分时入于涅槃，即是最后见于众生。我今当可令其欢喜灭一切苦而受快乐，显现如来大神通力。令彼众生即便得入安隐之门，欲显如来无余涅槃，合诸佛意故示神通。”</p>
  <p>尔时，世尊作是念已，倚右胁卧，犹如师子。心无所畏，观察十方一切大众，犹大龙象。如是观已，即以右足第一拇指，按此大地出大音声，六种震动遍十方界，示现无碍不思议光照曜十方。</p>
  <p>尔时，世尊从身诸相复放光明，放光明已，一一毛孔复出微妙恒河沙数微妙光明，一一光明遍照恒河沙等诸佛刹土。彼之光明不相杂入无所妨碍，如是数数从毛孔中次第放诸微妙光明，如是毛孔各各次第复放光明，还复如是遍照如前。</p>
  <p>尔时，世尊更复显现作诸神通，现神通已，以佛神力、佛护持力，令诸众生皆得具足所见境界佛眼无异。彼诸众生住此佛刹，皆悉睹见如来光明所照一切诸佛刹土。</p>
  <p>尔时，世尊告诸比丘：“汝等见彼东方世界，有城周圆纵广一千由旬，如是广大上下亦尔，以诸微尘百千亿数满此国城，汝等见不？”</p>
  <p>诸比丘白佛言：“如是，婆伽婆。如是，修伽陀。我等皆见。”</p>
  <p>佛复告曰：“汝诸比丘，于意云何？此微尘数是为多不？”</p>
  <p>诸比丘言：“如是，如是，婆伽婆。”</p>
  <p>佛复告言：“诸比丘，若有人能于诸法中，知如是等无为之法、不生不灭、无漏无为，如是知者，彼诸众生得脱诸苦一切恶道。”</p>
  <p>当于尔时，有三十亿诸众生等，闻此法已即得阿那含果；既得果已，异口同声，而说偈言：</p>
  <p>“无为法无尽， 无漏亦不灭，</p>
  <p>圣法如是知， 我等证寂灭。</p>
  <p>知以如是得， 如实知诸根，</p>
  <p>为怜愍众生， 示现因缘法。</p>
  <p>如来化我等， 拔除毒箭病，</p>
  <p>一切智与药， 及与于涅槃。</p>
  <p>智炬今速疾， 智眼不久灭，</p>
  <p>亿众苦逼切， 从活地狱出。</p>
  <p>拔箭大医师， 治众生病者，</p>
  <p>能救无数众， 令不堕恶道。”</p>
  <p>尔时，世尊立住黑绳大地狱岸上，放大光明遍照彼大地狱，拔于彼处无量众生置于天上。如是等热恼地狱、大热恼地狱，亦皆如是。叫唤、大叫唤大地狱，众合、大众合地狱，拔出无量无边众生，安置善道及涅槃道。</p>
  <p>尔时，世尊复以金色光明照八大地狱。其光明力能令众生所触身者皆得安乐，遍体润益，身心欢喜，苦恼消除，眼目所观，心地欢庆，快得清凉，从慈悲生令身安隐。光明遍照大地狱已，灭诸热恼和软流润。彼大地狱所有众生，在大火聚炽然中者，与彼乐故，于诸毛孔次第而放如是光明。</p>
  <p>尔时，世尊以大光明，普覆一切无量众生，令心柔软堪任法器，具足无量百千功德。以微妙语，而说偈言：</p>
  <p>“我与世间乐， 解脱诸忧苦，</p>
  <p>见诸苦逼切， 示现涅槃道。</p>
  <p>我所说诸法， 寂静无畏乐，</p>
  <p>若能知彼法， 此不堕恶趣。</p>
  <p>能归依佛者， 彼人得大利，</p>
  <p>百千诸劫数， 更不见诸苦。”</p>
  <h2>现诸佛品第六</h2>
  <p>尔时，如来说此偈已，即于刹那罗婆牟侯多时，诸比丘众及诸众生多于前数。复有无量无边诸佛，右胁而卧师子床上。彼诸世尊从师子床起，还复示现如是神通。</p>
  <p>尔时，彼四部众白佛言：“世尊，此诸佛等，皆悉欲于刹那罗婆牟侯多时，入般涅槃现神通耶？如今世尊所现无异？”</p>
  <p>佛告诸比丘：“如是，如是。彼诸佛等，今日同欲舍最后身入于涅槃。彼诸佛等悉皆同名释迦牟尼，皆于力士所生之地娑罗双树，卧师子床，今后夜分当入涅槃。”</p>
  <p>尔时，世尊于南方及西南方、西方及西北方、北方及东北方、东方及东南方、上下二方，遍告十方诸比丘言：“汝等比丘，见于东方无量无边诸佛世尊证得阿耨多罗三藐三菩提不？”</p>
  <p>诸比丘言：“如是，如是，婆伽婆。我等皆见，以世谛故见，非第一义。”</p>
  <p>佛复告诸比丘：“譬如四天下世界微尘悉满，乃至从金刚际至梵天宫。诸比丘，于汝意云何？颇有人知其数不？能以譬喻知其数不？”</p>
  <p>诸比丘言：“不也，世尊，难可得知。”</p>
  <p>佛复告诸比丘：“譬如前所说微尘譬喻，如是等四天下世界，如是百千亿世界，皆悉充满彼微尘众。诸比丘，彼所有微尘如是等微尘，我以肉眼见此世界诸佛世尊，所住在东方如一步地，但以肉眼无碍无分别见前世界如向所说，如是南西北方、四维、上下亦复如是。</p>
  <p>“诸比丘，譬如四大天下诸世界，若百千亿数满彼微尘，从金刚际至梵天宫，所有微尘一一方面，各有若干诸佛世尊。一一方面我皆现见此诸世尊坐于道场，或有已坐或始坐者。彼等一切诸佛世尊，皆悉同名释迦牟尼。如是复有无量诸佛，与燃灯佛同一名号。我复见有诸佛世尊名胜一切，亦同名号。如是一切诸佛同名莲华上，如是等上佛同一名者，如是上名称佛同一名者，如是拘楼孙佛同一名者，如是拘那含佛同一名者，如是迦叶佛同名号者，如是各各佛同名号者，我在于此皆悉现见，彼诸佛等各各名号。我于世间得最胜法、微妙法、无极之法，但有能称名者皆得善根。彼等诸佛各各名号如是无边，如是等诸佛世尊，我住于此皆悉现见。如是等现在世间种种名字，或入无余涅槃，或现住世转于法轮，我住于此悉皆现见彼佛世尊，于我肉眼无碍无妨皆现在前。</p>
  <p>“诸比丘，如来如是复胜此知，更复胜知不可思议，更复不可思议无量无边，复有无量无边如是等无量知见。诸比丘，以是义故，如来智见无边，如是无边不可称量，如是不可称，如是不可思议，但以肉眼，况复尽于诸佛智法？</p>
  <p>“诸比丘，譬如此刹所有一切众生，若在家、若出家，彼诸众生假使悉成阿耨多罗三藐三菩提，具足十力、四无所畏，彼诸世尊有一善男子，能以四事供养承事，足满一劫尊重恭敬，种种乐具诸庄严事，无量无边不可思议。复有善男子、善女人等，能信我此显示一切诸佛所说法门，乃至一念顷能生实想不起疑心，彼人即于发心之时所得功德，近诸如来所有功德，复胜三千大千世界所有众生证得诸佛一切智已。经劫供养得福虽多，不如于此法门生一念信福多于彼！若有菩萨信此智者，彼之菩萨即得近诸世尊阿耨多罗三藐三菩提。”</p>
  <p>尔时，世尊说此肉眼功德之时，有六十二亿诸众生，回向阿耨多罗三藐三菩提者，还生退心。所以者何？“佛阿耨多罗三藐三菩提难可证故。我等但于此处，灭尽诸苦取漏尽果。”复有无量无边众生住于学地，复有十那由他菩萨成就最初发菩提心，复有三十二亿诸菩萨等得无生忍法。</p>
  <p>尔时，魔王波旬，怆怏苦恼泣泪满面白佛言：“世尊，我为何事欲令多陀阿伽度阿罗诃三藐三佛陀早入涅槃，乃令无量无边众生出我境界。今者世尊，东方黄晦日未现顷，所作佛事如住一劫若住一劫，未能过此利益度脱多数众生，所谓住于般涅槃道。如来今者，令我境界悉皆空虚。”</p>
  <p>时魔波旬说是言已，佛告波旬：“汝莫啼哭！波旬，汝犹大有不作善业及不信者，是汝朋友，在汝境界，汝是彼伴。”</p>
  <p>尔时，世尊即以甲爪取地上尘，告魔波旬：“于汝意云何？为我爪上土尘多耶？为此大地上尘多乎？”</p>
  <p>作是语已，时魔波旬白佛言：“世尊，指甲上土少不足言。”</p>
  <p>如是语已，佛告波旬：“譬如甲上土尘甚少，我所度众生入涅槃者，复少于此爪甲上土。波旬，譬如大地土尘甚多无量无边，在汝境界众生亦复如是甚多无量。波旬，汝莫忧愁，应生欢喜。何以故？众生在汝境界多大地土故。波旬，然诸众生自作不善去涅槃远，非汝所为。所以者何？但众生界无有边际。波旬，汝欲所作但当作之。如来今日于后夜分当入涅槃。”</p>
  <p>尔时，世尊告诸比丘：“汝诸比丘，见此世界诸佛已不？”</p>
  <p>诸比丘白佛言：“世尊，如是，如是，婆伽婆，我等已见。”</p>
  <p>佛复告诸比丘：“此诸佛刹复多无量。汝等当知见诸佛刹庄严已不？复见诸菩萨庄严净土已不？复见诸声闻庄严已不？”</p>
  <p>诸比丘白佛言：“世尊，如是，婆伽婆。如是，修伽陀。”</p>
  <p>佛复告诸比丘：“如来如是知见，复倍上数知见无量，更复无量皆悉了知。诸比丘，假使我于一劫所说如是佛刹庄严之事，如我见于十方世界亦复如是。假使于一百劫，于一千劫、亿载、数劫、那由他劫，更倍譬喻广分别说犹不可尽。然诸比丘，导师所作者，为诸声闻所作已讫，于一切处我已说讫，示现内外诸法，真心示现皆已说竟。诸佛于法无有吝惜、无不辩者，乃至一茎草等一毛发许。汝等比丘，从今已去，应须如法勤而修行。我已为汝示现涅槃，我已为汝说涅槃道，已成就众生善根。我所证得阿耨多罗三藐三菩提，乃于往昔行大苦行及于难行。汝等今者，于彼大法具足受持勿令隐没，汝等应作如是修行。”</p>
  <p>尔时，世尊现大神通，十方诸佛所有说法及说法处，此刹众生皆得闻知。彼诸如来所有教敕，所有众生承奉教敕皆已证知。复有恒河沙数众生住于三种智；复有十亿百千诸众生等，发菩提心住于阿耨多罗三藐三菩提；复有十百千亿那由他诸众生等，住于辟支佛地；自余诸众生等得漏尽证。如是次第无量无边阿僧祇，不可数、不可量、不可思那由他诸众生，闻此法已得大饶益。</p>
  <p>尔时，世尊告诸比丘：“汝等比丘，当知我今不久涅槃，汝等应当护持如来教法。为自利、为他利故，汝等诸比丘，应当如是修学。”</p>
  <p>佛说经已，慧命阿难，及天、人、龙、阿修罗、揵闼婆等一切世间，闻佛所说，顶戴奉行。</p>
</body></html>