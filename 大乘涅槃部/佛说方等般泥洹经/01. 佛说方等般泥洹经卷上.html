<!doctype html>
<html id="z3IBTcMKz" data-ver="1866">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘涅槃部">
  <meta period="西晋">
 </head>
 <body>
  <h1 id="a1">佛说方等般泥洹经卷上</h1>
  <h2 id="a2">哀泣品第一</h2>
  <p id="a3">闻如是：<a id="a-4"></a>一时，<a id="a-5"></a>佛游鸠夷那竭国双树间力士所生处。<a id="a-6"></a>时佛欲般泥洹，<a id="a-7"></a>告贤者阿难言：<a id="a-8"></a>“多陀竭出于山间，<a id="a-9"></a>般泥洹时，<a id="a-A"></a>本瑞云何？<a id="a-B"></a>如今日宁见闻丛树间感应不乎？<a id="a-C"></a>答吾所问。<a id="a-D"></a>”</p>
  <p id="aE">尔时，<a id="a-F"></a>阿难以偈答佛言：</p>
  <p id="aG">“愿听我所梦，<a id="a-H"></a> 其色近可怪，</p>
  <p id="aI">忆夜之所见，<a id="a-J"></a> 心窃为危惧。</p>
  <p id="aK">梦此阎浮提，<a id="a-L"></a> 有树生甚奇，</p>
  <p id="aM">七宝杂校成，<a id="a-N"></a> 华实常丰茂；</p>
  <p id="aO">覆盖佛世界，<a id="a-P"></a> 其荫清且凉，</p>
  <p id="aQ">开发踊跃意，<a id="a-R"></a> 灭除众忧病；</p>
  <p id="aS">上行高无极，<a id="a-T"></a> 姿好亦无数，</p>
  <p id="aU">见者眼清净，<a id="a-V"></a> 闻者耳彻听。</p>
  <p id="aW">树出无量音，<a id="a-X"></a> 清净之法音，</p>
  <p id="aY">具足空寂灭，<a id="a-Z"></a> 则令一切安。</p>
  <p id="aa">其树奋大光，<a id="a-b"></a> 遍照东方刹，</p>
  <p id="ac">其数如恒沙，<a id="a-d"></a> 诸佛之国土；</p>
  <p id="ae">亦照于十方，<a id="a-f"></a> 蠕动荷救护，</p>
  <p id="ag">一切蒙光者，<a id="a-h"></a> 安隐难思议。</p>
  <p id="ai">树出众名香，<a id="a-j"></a> 器有百种分，</p>
  <p id="ak">其有闻香者，<a id="a-l"></a> 终不归恶道，</p>
  <p id="am">地狱以畜生，<a id="a-n"></a> 及在饿鬼路，</p>
  <p id="ao">于彼闻是香，<a id="a-p"></a> 疾得生善处。</p>
  <p id="aq">大树德如是，<a id="a-r"></a> 苞润众生类，</p>
  <p id="as">忽然于树间，<a id="a-t"></a> 没于力士地。</p>
  <p id="au">于时无数千，<a id="a-v"></a> 群萌不可计，</p>
  <p id="aw">悲泣悉哀慕，<a id="a-x"></a> 如盲失其目，</p>
  <p id="ay">不复听其声，<a id="a-z"></a> 亦不见树形，</p>
  <p id="a10">犹不闻其香，<a id="a-11"></a> 虚劣若饥人。</p>
  <p id="a12">恐惧衣毛竖，<a id="a-13"></a> 畏怖情使然，</p>
  <p id="a14">于夜梦如是，<a id="a-15"></a> 愿尊为解说。<a id="a-16"></a>”</p>
  <p id="a17">尔时，<a id="a-18"></a>净居天子、<a id="a-19"></a>释、<a id="a-1A"></a>梵、<a id="a-1B"></a>四天王、<a id="a-1C"></a>魔子导师，<a id="a-1D"></a>各与八十那术之众，<a id="a-1E"></a>俱到力士所生处丛树间，<a id="a-1F"></a>前诣佛所稽首作礼却住一面，<a id="a-1G"></a>同时举声为贤者阿难说偈言：</p>
  <p id="a1H">“尊天今灭度，<a id="a-1I"></a> 阿难岂知耶？</p>
  <p id="a1J">呜呼感恋毒，<a id="a-1K"></a> 佛将般泥洹！</p>
  <p id="a1L">大铠翳无明，<a id="a-1M"></a> 佛今欲灭度，</p>
  <p id="a1N">世尊般泥洹，<a id="a-1O"></a> 违远于拥护。<a id="a-1P"></a>”</p>
  <p id="a1Q">于是佛为诸天子、<a id="a-1R"></a>释、<a id="a-1S"></a>梵、<a id="a-1T"></a>四天王、<a id="a-1U"></a>魔子导师，<a id="a-1V"></a>说偈言：</p>
  <p id="a1W">“汝等勿愁忧，<a id="a-1X"></a> 所梦无有异，</p>
  <p id="a1Y">我于双树间，<a id="a-1Z"></a> 今当般泥洹。</p>
  <p id="a1a">树中之最树，<a id="a-1b"></a> 奇妙难可量，</p>
  <p id="a1c">光香甚殷盛，<a id="a-1d"></a> 没于丛树下。</p>
  <p id="a1e">世尊譬大树，<a id="a-1f"></a> 复在丛树中，</p>
  <p id="a1g">寝处无有识，<a id="a-1h"></a> 如火得水消。</p>
  <p id="a1i">万物皆无常，<a id="a-1j"></a> 法起当有灭，</p>
  <p id="a1k">世雄之所了，<a id="a-1l"></a> 是故为人说。</p>
  <p id="a1m">阿难知之乎，<a id="a-1n"></a> 佛尊犹泥曰，</p>
  <p id="a1o">造迦利比丘，<a id="a-1p"></a> 智通度彼岸。</p>
  <p id="a1q">阿难汝今往，<a id="a-1r"></a> 告敕释须檀，</p>
  <p id="a1s">尊者阿那律，<a id="a-1t"></a> 彻视度无极。</p>
  <p id="a1u">阿难行告语，<a id="a-1v"></a> 拘絺迦旃延，</p>
  <p id="a1w">分褥文陀弗，<a id="a-1x"></a> 菩提及摩夷，</p>
  <p id="a1y">须菩提面王，<a id="a-1z"></a> 善来觉薄拘，</p>
  <p id="a20">难陀罗云停，<a id="a-21"></a> 度知际马师，</p>
  <p id="a22">一切诸比丘，<a id="a-23"></a> 来度恐畏者，</p>
  <p id="a24">疾去悉告语，<a id="a-25"></a> 令知我泥曰。<a id="a-26"></a>”</p>
  <p id="a27">尔时，<a id="a-28"></a>阿难以偈答世尊言：</p>
  <p id="a29">“我身已疲极，<a id="a-2A"></a> 譬如饥羸人，</p>
  <p id="a2B">闻佛泥曰故，<a id="a-2C"></a> 愁惨不自胜。</p>
  <p id="a2D">其身无有力，<a id="a-2E"></a> 口亦不能言，</p>
  <p id="a2F">志意加怯劣，<a id="a-2G"></a> 世眼云何行？</p>
  <p id="a2H">不任告尊者，<a id="a-2I"></a> 今世不可念，</p>
  <p id="a2J">适见便不现，<a id="a-2K"></a> 永失于拥护。</p>
  <p id="a2L">无护甚勤苦，<a id="a-2M"></a> 何忍任往告？</p>
  <p id="a2N">尊老闻此问，<a id="a-2O"></a> 安能堪惶懅！</p>
  <p id="a2P">世间大光明，<a id="a-2Q"></a> 灭尽为甚疾，</p>
  <p id="a2R">弃世亦何速，<a id="a-2S"></a> 厄难遂盲冥。</p>
  <p id="a2T">不任诣长老，<a id="a-2U"></a> 陈此酸毒事，</p>
  <p id="a2V">正觉愿更遣，<a id="a-2W"></a> 无有愁戚者。<a id="a-2X"></a>”</p>
  <p id="a2Y">于是佛为阿难说偈：</p>
  <p id="a2Z">“阿难巨亿大，<a id="a-2a"></a> 啼泣感悲哀，</p>
  <p id="a2b">宫殿难檀庐，<a id="a-2c"></a> 空虚无人天。</p>
  <p id="a2d">宣告诸比丘，<a id="a-2e"></a> 侍者之常业，</p>
  <p id="a2f">泥曰后来者，<a id="a-2g"></a> 得无益哀酷。<a id="a-2h"></a>”</p>
  <p id="a2i">尔时，<a id="a-2j"></a>贤者阿那律于须弥山顶，<a id="a-2k"></a>为忉利诸天广讲法语，<a id="a-2l"></a>见诸大尊神妙天子，<a id="a-2m"></a>各从宫殿遑遑不安。<a id="a-2n"></a>阿那律心念言：<a id="a-2o"></a>“此诸天子，<a id="a-2p"></a>何故弃舍天妓之娱，<a id="a-2q"></a>扰扰上下或飞或走，<a id="a-2r"></a>眷属离散，<a id="a-2s"></a>其处空虚忽不复现？<a id="a-2t"></a>”时阿那律从须弥顶，<a id="a-2u"></a>遥见宝积山下之地。<a id="a-2v"></a>于是阿那律立须弥顶，<a id="a-2w"></a>举声以偈赞叹佛言：</p>
  <p id="a2x">“导利于群黎，<a id="a-2y"></a> 施世之安隐，</p>
  <p id="a2z">正觉为众祐，<a id="a-30"></a> 云何便泥曰？</p>
  <p id="a31">呜呼世尊喻父母，<a id="a-32"></a> 为世之眼除诸冥，</p>
  <p id="a33">为世良医疗众病，<a id="a-34"></a> 今世尊雄便泥曰。</p>
  <p id="a35">见淫怒人如放逸，<a id="a-36"></a> 觉悟愚痴断生死，</p>
  <p id="a37">为法尊上伤悭贪，<a id="a-38"></a> 令离瞋诤立大道。</p>
  <p id="a39">天中天尊右金臂，<a id="a-3A"></a> 扙拭一切授正戒，</p>
  <p id="a3B">佛动是国六震地，<a id="a-3C"></a> 周遍世界闻大音。</p>
  <p id="a3D">如大石山一旦崩，<a id="a-3E"></a> 其音宣广闻者悸，</p>
  <p id="a3F">世雄如是今泥曰，<a id="a-3G"></a> 音畅遐方闻摧悴。</p>
  <p id="a3H">魔兵兴恶若干变，<a id="a-3I"></a> 金刚器械不可数，</p>
  <p id="a3J">有戴大山或持火，<a id="a-3K"></a> 世雄威光毛不动，</p>
  <p id="a3L">降伏怒害魔官属，<a id="a-3M"></a> 得甘露迹无忧惧，</p>
  <p id="a3N">便转法轮解四谛，<a id="a-3O"></a> 今日尊雄便泥曰。</p>
  <p id="a3P">世尊见化无数种，<a id="a-3Q"></a> 三千世界如一毛，</p>
  <p id="a3R">能令众生无毁害，<a id="a-3S"></a> 今日尊雄便泥曰。</p>
  <p id="a3T">今天中天为来入，<a id="a-3U"></a> 至于力士所生地，</p>
  <p id="a3V">五百眷属围绕佛，<a id="a-3W"></a> 于双树间便泥曰。</p>
  <p id="a3X">佛天中天百世来，<a id="a-3Y"></a> 奉行四禅开度人，</p>
  <p id="a3Z">所修行道阐甘露，<a id="a-3a"></a> 我最后见佛泥曰。</p>
  <p id="a3b">所游往来无生死，<a id="a-3c"></a> 其惠布施无悔恨，</p>
  <p id="a3d">其奉正戒无谀谄，<a id="a-3e"></a> 我最后见佛泥曰。</p>
  <p id="a3f">于亿劫中那术数，<a id="a-3g"></a> 所为精进无过者，</p>
  <p id="a3h">忍辱无量譬若地，<a id="a-3i"></a> 我今后见佛泥曰。</p>
  <p id="a3j">佛天中尊所生处，<a id="a-3k"></a> 供养诸觉亿那术，</p>
  <p id="a3l">致甘露迹志惟壹，<a id="a-3m"></a> 我今后见佛泥曰。</p>
  <p id="a3n">佛天中尊所生处，<a id="a-3o"></a> 智慧第一了三达，</p>
  <p id="a3p">十方世雄无挂碍，<a id="a-3q"></a> 今我后见佛泥曰。</p>
  <p id="a3r">大力有十等一切，<a id="a-3s"></a> 通无与等立金刚，</p>
  <p id="a3t">求比难比无殊者，<a id="a-3u"></a> 我今后见佛泥曰。</p>
  <p id="a3v">十力世雄相严身，<a id="a-3w"></a> 所周旋处光巍巍，</p>
  <p id="a3x">进止所历如金模，<a id="a-3y"></a> 我今后见佛泥曰。</p>
  <p id="a3z">化亿那术立道证，<a id="a-40"></a> 消尽诸欲无尘垢，</p>
  <p id="a41">济人生死烧勤苦，<a id="a-42"></a> 我今后见佛泥曰。</p>
  <p id="a43">天亿那术立虚空，<a id="a-44"></a> 雨种种色拘文华，</p>
  <p id="a45">雨杂名香天芬薰，<a id="a-46"></a> 我今后见佛泥曰。</p>
  <p id="a47">佛人中尊行住立，<a id="a-48"></a> 若入都邑蹈门阃，</p>
  <p id="a49">盲者得眼睹诸色，<a id="a-4A"></a> 我今后见佛泥曰。</p>
  <p id="a4B">佛人中尊蹈门时，<a id="a-4C"></a> 病者得愈怀喜踊，</p>
  <p id="a4D">一切安隐脱勤苦，<a id="a-4E"></a> 我今后见佛泥曰。</p>
  <p id="a4F">佛入城时拘闭解，<a id="a-4G"></a> 长得安隐自欢娱，</p>
  <p id="a4H">愁苦休除慧最上，<a id="a-4I"></a> 我今后见佛泥曰。</p>
  <p id="a4J">身不知老无死忧，<a id="a-4K"></a> 已脱众碍智无双，</p>
  <p id="a4L">为人泰祖无过佛，<a id="a-4M"></a> 我今后见佛泥曰。</p>
  <p id="a4N">十力世尊上忉利，<a id="a-4O"></a> 度母摩耶立妙道，</p>
  <p id="a4P">化那术天不可计，<a id="a-4Q"></a> 我今后见佛泥曰。</p>
  <p id="a4R">第七梵天住众疑，<a id="a-4S"></a> 佛刹其罔授道真，</p>
  <p id="a4T">彼王自投来稽首，<a id="a-4U"></a> 我今后见佛泥曰。</p>
  <p id="a4V">有凶暴贼罪力强，<a id="a-4W"></a> 降立害者甘露道，</p>
  <p id="a4X">纳邪术人无央数，<a id="a-4Y"></a> 我今后见佛泥曰。</p>
  <p id="a4Z">调达怀毒凶恚盛，<a id="a-4a"></a> 驱作醉象力难当，</p>
  <p id="a4b">佛于大城令调伏，<a id="a-4c"></a> 我今后见佛泥曰。</p>
  <p id="a4d">佛于众会法导人，<a id="a-4e"></a> 能动天地震山陵，</p>
  <p id="a4f">大海波荡水居扰，<a id="a-4g"></a> 我今后见佛泥曰。<a id="a-4h"></a>”</p>
  <p id="a4i">是时，<a id="a-4j"></a>阿那律说此偈已，<a id="a-4k"></a>应时佛放威神，<a id="a-4l"></a>令阎浮提所在比丘，<a id="a-4m"></a>除大迦葉眷属，<a id="a-4n"></a>余尽来会。<a id="a-4o"></a>三千大千世界诸天、<a id="a-4p"></a>龙、<a id="a-4q"></a>神、<a id="a-4r"></a>揵沓和、<a id="a-4s"></a>阿须伦、<a id="a-4t"></a>迦留罗、<a id="a-4u"></a>真陀罗、<a id="a-4v"></a>摩睺勒众等，<a id="a-4w"></a>共到力士生地，<a id="a-4x"></a>诣佛所稽首作礼，<a id="a-4y"></a>皆大啼哭举声呼佛，<a id="a-4z"></a>思慕崩绝如丧父母，<a id="a-50"></a>各各相牵共悲泣者，<a id="a-51"></a>还顾相视共泪出者，<a id="a-52"></a>或手相搏拍膑拍头，<a id="a-53"></a>或开目闭目诸根变异，<a id="a-54"></a>面颊憔悴肥色困皱，<a id="a-55"></a>或有却行右膝著地，<a id="a-56"></a>呼嗟抆眼涕泣交横，<a id="a-57"></a>悲哀叹佛皆言毒痛：<a id="a-58"></a>“呜呼世雄！<a id="a-59"></a>呜呼大医！<a id="a-5A"></a>呜呼师子！<a id="a-5B"></a>呜呼法王！<a id="a-5C"></a>呜呼日月王！<a id="a-5D"></a>呜呼觉正觉！<a id="a-5E"></a>呜呼大光明施甘露！<a id="a-5F"></a>”无量迹如是号啕，<a id="a-5G"></a>或有自扑而擗地者，<a id="a-5H"></a>或有覆面拍地者。</p>
  <p id="a5I">尔时，<a id="a-5J"></a>阿难从座起下，<a id="a-5K"></a>胡跪累膝，<a id="a-5L"></a>两手据地，<a id="a-5M"></a>仰向视佛，<a id="a-5N"></a>而说偈言：</p>
  <p id="a5O">“见人众号慕，<a id="a-5P"></a> 皆与悲毒俱，</p>
  <p id="a5Q">各各号哭哀，<a id="a-5R"></a> 益令我酸毒。</p>
  <p id="a5S">譬如贾客行，<a id="a-5T"></a> 中道逢剧贼，</p>
  <p id="a5U">逢见大火光，<a id="a-5V"></a> 若草惧焦然。</p>
  <p id="a5W">因见炽火故，<a id="a-5X"></a> 其心为恐惶，</p>
  <p id="a5Y">意以怀悚栗，<a id="a-5Z"></a> 拜天从求哀。</p>
  <p id="a5a">我情勤无极，<a id="a-5b"></a> 忧郁焉可胜，</p>
  <p id="a5c">又见承庶人，<a id="a-5d"></a> 悲叫举两臂。</p>
  <p id="a5e">惟虑去来事，<a id="a-5f"></a> 愿佛住一劫，</p>
  <p id="a5g">今日何忍见，<a id="a-5h"></a> 尊人般泥曰！</p>
  <p id="a5i">我常行求佛，<a id="a-5j"></a> 不见天中天，</p>
  <p id="a5k">祇洹用丘空，<a id="a-5l"></a> 但睹于余人，</p>
  <p id="a5m">若入维耶离，<a id="a-5n"></a> 豪右问讯佛，</p>
  <p id="a5o">无上尊所生，<a id="a-5p"></a> 我当云何答？</p>
  <p id="a5q">无央数千人，<a id="a-5r"></a> 泣涕泪流面，</p>
  <p id="a5s">无上释师子，<a id="a-5t"></a> 仁今使安在？</p>
  <p id="a5u">诸人哀哭摧，<a id="a-5v"></a> 无不思见佛，</p>
  <p id="a5w">云何入大城，<a id="a-5x"></a> 违远人中尊？</p>
  <p id="a5y">当立于谁后？<a id="a-5z"></a> 当为谁持钵？</p>
  <p id="a60">为谁掌衣被？<a id="a-61"></a> 谁当亲劝我？</p>
  <p id="a62">谁当为我说？<a id="a-63"></a> 闻持是何谓？</p>
  <p id="a64">谁解我疑言？<a id="a-65"></a> 阿难知如海，</p>
  <p id="a66">从谁闻正法？<a id="a-67"></a> 深奥难解句，</p>
  <p id="a68">我当从何受，<a id="a-69"></a> 无量兴妙法？<a id="a-6A"></a>”</p>
  <p id="a6B">尔时，<a id="a-6C"></a>佛告阿难：<a id="a-6D"></a>“汝为如来于双树间敷师子床。<a id="a-6E"></a>所以者何？<a id="a-6F"></a>多罗竭于夜半时乃般泥洹，<a id="a-6G"></a>与本愿合故也。<a id="a-6H"></a>”于是阿难啼从座起，<a id="a-6I"></a>于力士地双树下敷师子床，<a id="a-6J"></a>令北首敷已，<a id="a-6K"></a>说此偈言：</p>
  <p id="a6L">“今为大神通，<a id="a-6M"></a> 最后敷此床，</p>
  <p id="a6N">终始不能得，<a id="a-6O"></a> 复安清净座。</p>
  <p id="a6P">我当何忍人，<a id="a-6Q"></a> 于是双树间，</p>
  <p id="a6R">光明今灭度，<a id="a-6S"></a> 远离于至尊？<a id="a-6T"></a>”</p>
  <p id="a6U">于是阿那律为阿难说偈言：</p>
  <p id="a6V">“佛从本已说，<a id="a-6W"></a> 万物尽无常，</p>
  <p id="a6X">独不得自在，<a id="a-6Y"></a> 于是何为啼？<a id="a-6Z"></a>”</p>
  <p id="a6a">尔时，<a id="a-6b"></a>阿难以偈答阿那律言：</p>
  <p id="a6c">“云何说是谈，<a id="a-6d"></a> 仁便答我意？</p>
  <p id="a6e">见尊般泥洹，<a id="a-6f"></a> 仁岂无忧耶？<a id="a-6g"></a>”</p>
  <p id="a6h">于是阿那律以偈答阿难言：</p>
  <p id="a6i">“我见人哀危，<a id="a-6j"></a> 动与忧恼俱，</p>
  <p id="a6k">我泪流满目，<a id="a-6l"></a> 悲涕潺横流，</p>
  <p id="a6m">我亦察天人，<a id="a-6n"></a> 以天眼涕泣，</p>
  <p id="a6o">我亦用是故，<a id="a-6p"></a> 悲叫憎悒毒。</p>
  <p id="a6q">不用啼哭故，<a id="a-6r"></a> 便可有所得，</p>
  <p id="a6s">是故勉喻人，<a id="a-6t"></a> 莫啼亦勿愁。<a id="a-6u"></a>”</p>
  <p data-pb></p>
  <h2 id="a6v">四童现生品第二</h2>
  <p id="a6w">尔时，<a id="a-6x"></a>世尊从座起入双树间，<a id="a-6y"></a>于师子床上右胁倚卧卧已。<a id="a-6z"></a>应时东方去此百亿万佛国有佛，<a id="a-70"></a>号师子向作如来，<a id="a-71"></a>今现在说法，<a id="a-72"></a>其世界名解脱华。<a id="a-73"></a>佛告阿难：<a id="a-74"></a>“彼之世界何故名曰解脱华乎？<a id="a-75"></a>常以七宝华遍布满地无有空缺，<a id="a-76"></a>其华柔软，<a id="a-77"></a>色甚鲜好，<a id="a-78"></a>出一切香。<a id="a-79"></a>有七宝树以宝合成，<a id="a-7A"></a>有栴檀树以诸栴檀共相装校，<a id="a-7B"></a>其色妙绝种种无数，<a id="a-7C"></a>有树常出伎乐之音，<a id="a-7D"></a>音节和雅无量调合，<a id="a-7E"></a>有树常出七宝之器种种具足，<a id="a-7F"></a>有树常出众宝璎珞无量之饰。<a id="a-7G"></a>其国土有无数宝园，<a id="a-7H"></a>以众七宝转杂相成。<a id="a-7I"></a>如天所有所止宫殿，<a id="a-7J"></a>以诸如意摩尼天珠，<a id="a-7K"></a>紫磨黄金校镂相成，<a id="a-7L"></a>譬如第六天上所居宫殿。<a id="a-7M"></a>其菩萨大士生彼佛国者，<a id="a-7N"></a>皆离世会，<a id="a-7O"></a>专尚法讲，<a id="a-7P"></a>神通大圣度于无极，<a id="a-7Q"></a>得诸佛法高明之慧，<a id="a-7R"></a>所问能答及离世间，<a id="a-7S"></a>所语所念常志法事，<a id="a-7T"></a>以善方便现于内明，<a id="a-7U"></a>远诸谀谄得法会离，<a id="a-7V"></a>诸想得智慧度无极，<a id="a-7W"></a>度彼岸已具足学善权方便，<a id="a-7X"></a>常供事诸佛离于世语，<a id="a-7Y"></a>但说不退转菩萨法事。<a id="a-7Z"></a>是诸菩萨不乐余话，<a id="a-7a"></a>但议菩萨陀邻尼金刚行法三品清净、<a id="a-7b"></a>佛功德力无所畏。<a id="a-7c"></a>是故彼界名解脱华。<a id="a-7d"></a>”</p>
  <p id="a7e">彼有菩萨名善思义，<a id="a-7f"></a>忽迁神命生阎浮提罗阅祇国，<a id="a-7g"></a>为王阿阇世作子。<a id="a-7h"></a>适生即便结跏趺坐，<a id="a-7i"></a>而说偈言：</p>
  <p id="a7j">“吾今所以从，<a id="a-7k"></a> 师子向刹来，</p>
  <p id="a7l">欲见释师子，<a id="a-7m"></a> 正觉为在不？<a id="a-7n"></a>”</p>
  <p id="a7o">于是有他天为童子说此偈言：</p>
  <p id="a7p">“今日人中尊，<a id="a-7q"></a> 释师子垂衣，</p>
  <p id="a7r">当于双树间，<a id="a-7s"></a> 寂然定泥曰。<a id="a-7t"></a>”</p>
  <p id="a7u">尔时，<a id="a-7v"></a>童子以偈答天言：</p>
  <p id="a7w">“吾从东方来，<a id="a-7x"></a> 经百亿万刹，</p>
  <p id="a7y">至于释师子，<a id="a-7z"></a> 欲听闻上法。</p>
  <p id="a80">今日人中尊，<a id="a-81"></a> 当寂取泥曰，</p>
  <p id="a82">至此吾有缘，<a id="a-83"></a> 不以无缘到。</p>
  <p id="a84">今日吾来至，<a id="a-85"></a> 佛当般泥曰，</p>
  <p id="a86">天上及世间，<a id="a-87"></a> 当忧何况我！</p>
  <p id="a88">发意顷不住，<a id="a-89"></a> 即欲往见佛，</p>
  <p id="a8A">吾来至于此，<a id="a-8B"></a> 有益不唐举。</p>
  <p id="a8C">佛兴难可值，<a id="a-8D"></a> 故启大王言，</p>
  <p id="a8E">无得为放逸，<a id="a-8F"></a> 当诣多陀竭。</p>
  <p id="a8G">亿百千劫中，<a id="a-8H"></a> 时有一佛起，</p>
  <p id="a8I">于德化当知，<a id="a-8J"></a> 无枉众庶民。</p>
  <p id="a8K">今日于大王，<a id="a-8L"></a> 谏寤国之尊，</p>
  <p id="a8M">放意从欲故，<a id="a-8N"></a> 云何绝父命？</p>
  <p id="a8O">习近恶知识，<a id="a-8P"></a> 调达则大贼，</p>
  <p id="a8Q">王从受彼教，<a id="a-8R"></a> 断绝父之命，</p>
  <p id="a8S">起于吾我想，<a id="a-8T"></a> 痴欲造逆害。</p>
  <p id="a8U">王父为法行，<a id="a-8V"></a> 则佛之子孙。</p>
  <p id="a8W">王已得其罪，<a id="a-8X"></a> 为犯于逆事，</p>
  <p id="a8Y">以故堕沉冥，<a id="a-8Z"></a> 阿鼻摩地狱。</p>
  <p id="a8a">喜意净信佛，<a id="a-8b"></a> 便当得解脱，</p>
  <p id="a8c">然后为人尊，<a id="a-8d"></a> 即可得正觉。</p>
  <p id="a8e">佛般泥曰已，<a id="a-8f"></a> 正觉虽复见，</p>
  <p id="a8g">但能得供养，<a id="a-8h"></a> 于无我舍利。</p>
  <p id="a8i">吾不以欲故，<a id="a-8j"></a> 来到于此国，</p>
  <p id="a8k">大王见忍从，<a id="a-8l"></a> 我欲往见佛。</p>
  <p id="a8m">今日夜半时，<a id="a-8n"></a> 世尊当泥曰，</p>
  <p id="a8o">吾从师子向，<a id="a-8p"></a> 闻佛说如是。</p>
  <p id="a8q">我欲见佛故，<a id="a-8r"></a> 故至此忍界，</p>
  <p id="a8s">敬谢中外亲，<a id="a-8t"></a> 诸家且自安。</p>
  <p id="a8u">我当往觐佛，<a id="a-8v"></a> 神通生死尽，</p>
  <p id="a8w">欲见佛者俱，<a id="a-8x"></a> 前侍尊泥曰。<a id="a-8y"></a>”</p>
  <p id="a8z">于是王阿阇世以偈告子言：</p>
  <p id="a90">“子汝且忍于是夜，<a id="a-91"></a> 我当求勇并力往，</p>
  <p id="a92">力士之土去此远，<a id="a-93"></a> 不可便以车乘至。<a id="a-94"></a>”</p>
  <p id="a95">尔时，<a id="a-96"></a>童子以偈答父王阿阇世言：</p>
  <p id="a97">“我精进力甚众多，<a id="a-98"></a> 发意之顷便能来，</p>
  <p id="a99">是夜能越无数劫，<a id="a-9A"></a> 我不懈怠如大王。</p>
  <p id="a9B">我今日夜所从来，<a id="a-9C"></a> 亦不可计甚长远，</p>
  <p id="a9D">超越中间无数国，<a id="a-9E"></a> 力士之处何足言！<a id="a-9F"></a>”</p>
  <p id="a9G">尔时，<a id="a-9H"></a>童子从座下步，<a id="a-9I"></a>行出罗阅祇大城，<a id="a-9J"></a>便说偈言：</p>
  <p id="a9K">“其欲生天离地狱，<a id="a-9L"></a> 欲得名闻为尊雄，</p>
  <p id="a9M">可疾随我后从来，<a id="a-9N"></a> 当前诣佛最泥曰。<a id="a-9O"></a>”</p>
  <p id="a9P">童子适出罗阅祇大城说此偈已，<a id="a-9Q"></a>应时城中二万人，<a id="a-9R"></a>无数亿天、<a id="a-9S"></a>龙、<a id="a-9T"></a>鬼、<a id="a-9U"></a>神、<a id="a-9V"></a>揵沓和、<a id="a-9W"></a>阿须伦、<a id="a-9X"></a>迦留罗、<a id="a-9Y"></a>真陀罗、<a id="a-9Z"></a>摩睺勒来会于是，<a id="a-9a"></a>与若干之众围绕，<a id="a-9b"></a>共到力士生地双树间至佛所。</p>
  <p id="a9c">尔时，<a id="a-9d"></a>佛于师子床上右胁倚卧。<a id="a-9e"></a>时南方去此五十万佛国有佛，<a id="a-9f"></a>号宝积示现如来，<a id="a-9g"></a>今现在说法，<a id="a-9h"></a>其世界名宝种。<a id="a-9i"></a>彼有菩萨名曰喜信净，<a id="a-9j"></a>忽迁神命生阎浮提舍卫大城，<a id="a-9k"></a>为师子长者作子。<a id="a-9l"></a>适生即便结跏趺坐，<a id="a-9m"></a>说此偈言：</p>
  <p id="a9n">“所以手足施，<a id="a-9o"></a> 及用耳与鼻，</p>
  <p id="a9p">至于亿世中，<a id="a-9q"></a> 忍以头为惠。</p>
  <p id="a9r">勇惠施无惧，<a id="a-9s"></a> 妻妇及男女，</p>
  <p id="a9t">欲度一切故，<a id="a-9u"></a> 释尊岂在不？</p>
  <p id="a9v">所以亿劫中，<a id="a-9w"></a> 肌肉施于人，</p>
  <p id="a9x">欲度众生故，<a id="a-9y"></a> 世眼为在不？<a id="a-9z"></a>”</p>
  <p id="aA0">于是师子长者即恐惧，<a id="a-A1"></a>衣毛为竖，<a id="a-A2"></a>以偈问子言：</p>
  <p id="aA3">“为天揵沓和，<a id="a-A4"></a> 鬼神真陀罗？</p>
  <p id="aA5">婴孩能赞叹，<a id="a-A6"></a> 辩才说妙言。</p>
  <p id="aA7">中外皆怪怖，<a id="a-A8"></a> 小大驰四散，</p>
  <p id="aA9">吾用闻佛声，<a id="a-AA"></a> 是故独不去。<a id="a-AB"></a>”</p>
  <p id="aAC">尔时，<a id="a-AD"></a>童子以偈答父言：</p>
  <p id="aAE">“我为天亦龙，<a id="a-AF"></a> 亦鬼真陀罗，</p>
  <p id="aAG">我为天中天，<a id="a-AH"></a> 亦为人长者。<a id="a-AI"></a>”</p>
  <p id="aAJ">于是师子长者以偈问子言：</p>
  <p id="aAK">“用闻是语故，<a id="a-AL"></a> 子益令我疑，</p>
  <p id="aAM">所叹乃如是，<a id="a-AN"></a> 使我增恐惧。</p>
  <p id="aAO">云何为天龙？<a id="a-AP"></a> 何鬼揵沓和？</p>
  <p id="aAQ">何谓天中天？<a id="a-AR"></a> 何谓子为人？<a id="a-AS"></a>”</p>
  <p id="aAT">尔时，<a id="a-AU"></a>童子以偈答父言：</p>
  <p id="aAV">“南方有佛名，<a id="a-AW"></a> 宝积如来尊，</p>
  <p id="aAX">我从彼刹来，<a id="a-AY"></a> 今至此佛国。</p>
  <p id="aAZ">怒害我为释，<a id="a-Aa"></a> 为六天亦然，</p>
  <p id="aAb">若苦则为梵，<a id="a-Ac"></a> 亦作转轮王，</p>
  <p id="aAd">于彼咸龙像，<a id="a-Ae"></a> 为神至于此，</p>
  <p id="aAf">鬼色揵沓和，<a id="a-Ag"></a> 长者当了是。</p>
  <p id="aAh">我当为一切，<a id="a-Ai"></a> 哀伤设拥护，</p>
  <p id="aAj">致得天人尊，<a id="a-Ak"></a> 觉则为上度。</p>
  <p id="aAl">我所化亦久，<a id="a-Am"></a> 从劫至亿劫，</p>
  <p id="aAn">终无有尽时，<a id="a-Ao"></a> 长者我欲去。<a id="a-Ap"></a>”</p>
  <p id="aAq">童子白父言：<a id="a-Ar"></a>“宝积示现如来所说当学，<a id="a-As"></a>不当习诸入之事，<a id="a-At"></a>所修当念行广大之业。<a id="a-Au"></a>菩萨有三法行，<a id="a-Av"></a>疾得阿惟越致无上正真道。<a id="a-Aw"></a>何等为三？<a id="a-Ax"></a>一者、<a id="a-Ay"></a>种种深觉，<a id="a-Az"></a>二者、<a id="a-B0"></a>入无数意，<a id="a-B1"></a>三者、<a id="a-B2"></a>念要句三昧。<a id="a-B3"></a>是为三法行，<a id="a-B4"></a>菩萨疾得阿惟越致无上正真道。<a id="a-B5"></a>”</p>
  <p id="aB6">于时师子长者告子言：<a id="a-B7"></a>“我未知是处。<a id="a-B8"></a>”</p>
  <p id="aB9">童子以偈现说其处：</p>
  <p id="aBA">“深慧难晓亦难了，<a id="a-BB"></a> 世间皆疑于是句，</p>
  <p id="aBC">一切了知是义者，<a id="a-BD"></a> 唯独有佛多陀竭。</p>
  <p id="aBE">佛所解句无瑕秽，<a id="a-BF"></a> 已有无想为上智，</p>
  <p id="aBG">其无思念清净道，<a id="a-BH"></a> 不行想行是谓智。</p>
  <p id="aBI">无央数意无有意，<a id="a-BJ"></a> 心之所入志寂定，</p>
  <p id="aBK">无所入者是谓意，<a id="a-BL"></a> 此意则为见一切。</p>
  <p id="aBM">金刚三昧得上觉，<a id="a-BN"></a> 于是之句无入句，</p>
  <p id="aBO">我立于信妙金刚，<a id="a-BP"></a> 此之句迹谓上要。</p>
  <p id="aBQ">彼断要者不为信，<a id="a-BR"></a> 佛赞信法为持最，</p>
  <p id="aBS">是一切法为如空，<a id="a-BT"></a> 习行三昧得为佛。</p>
  <p id="aBU">一切所知无有智，<a id="a-BV"></a> 一切所行无有行，</p>
  <p id="aBW">一切所学无有学，<a id="a-BX"></a> 一切所说无有说，</p>
  <p id="aBY">深入慧者无法想，<a id="a-BZ"></a> 入于寂定无寂想，</p>
  <p id="aBa">虽成觉道无觉想，<a id="a-Bb"></a> 度脱人民无人想。</p>
  <p id="aBc">是之勇猛离见罔，<a id="a-Bd"></a> 皆觉了究深道事，</p>
  <p id="aBe">入于一切生死海，<a id="a-Bf"></a> 度脱群萌诸起灭。<a id="a-Bg"></a>”</p>
  <p id="aBh">于是童子说此偈已，<a id="a-Bi"></a>师子长者及二百人，<a id="a-Bj"></a>具足发无上正真道意，<a id="a-Bk"></a>应时得不起法忍。<a id="a-Bl"></a>八亿天发无上正真道意，<a id="a-Bm"></a>即立不退转地，<a id="a-Bn"></a>成无上正真道。<a id="a-Bo"></a>四那术人远尘离垢，<a id="a-Bp"></a>得诸法眼净。</p>
  <p id="aBq">尔时，<a id="a-Br"></a>童子便说偈言：</p>
  <p id="aBs">“吾不徒尔来，<a id="a-Bt"></a> 有劝释尊教，</p>
  <p id="aBu">度脱无亿数，<a id="a-Bv"></a> 令发佛道意。</p>
  <p id="aBw">于释师子法，<a id="a-Bx"></a> 怀来宣善义，</p>
  <p id="aBy">立人于忍地，<a id="a-Bz"></a> 无得不退转。</p>
  <p id="aC0">我立父兄弟，<a id="a-C1"></a> 诸家于佛道，</p>
  <p id="aC2">八亿诸天人，<a id="a-C3"></a> 皆命悉大乘。</p>
  <p id="aC4">我为一切人，<a id="a-C5"></a> 除其贫窭行，</p>
  <p id="aC6">我为得法利，<a id="a-C7"></a> 难计难思议。<a id="a-C8"></a>”</p>
  <p id="aC9">尔时，<a id="a-CA"></a>童子说此偈已，<a id="a-CB"></a>与父母及百千亿人，<a id="a-CC"></a>无数亿天、<a id="a-CD"></a>龙、<a id="a-CE"></a>神、<a id="a-CF"></a>揵沓和、<a id="a-CG"></a>阿须伦、<a id="a-CH"></a>迦留罗、<a id="a-CI"></a>真陀罗、<a id="a-CJ"></a>摩睺勒眷属，<a id="a-CK"></a>围绕往到力士生地诣佛所。</p>
  <p id="aCL">是时，<a id="a-CM"></a>佛于师子床上右胁倚卧。<a id="a-CN"></a>时西方去此八十亿万佛国有佛，<a id="a-CO"></a>号妙乐如来，<a id="a-CP"></a>今现在说法，<a id="a-CQ"></a>其世界名乐园。<a id="a-CR"></a>彼有菩萨名曰空无，<a id="a-CS"></a>忽迁神命生阎浮提，<a id="a-CT"></a>于波罗奈城为须福长者作子。<a id="a-CU"></a>适生便结跏趺坐，<a id="a-CV"></a>说此偈言：</p>
  <p id="aCW">“法本为空无，<a id="a-CX"></a> 欲有则为著，</p>
  <p id="aCY">不得脱勤苦，<a id="a-CZ"></a> 常立于愦恼。</p>
  <p id="aCa">法为不可得，<a id="a-Cb"></a> 是谓为定止，</p>
  <p id="aCc">亦尽亦无尽，<a id="a-Cd"></a> 彼为悉无有。</p>
  <p id="aCe">空者不智习，<a id="a-Cf"></a> 亦不无有习，</p>
  <p id="aCg">彼若无因缘，<a id="a-Ch"></a> 何从有所缘？</p>
  <p id="aCi">彼所可说法，<a id="a-Cj"></a> 深寂亦难解，</p>
  <p id="aCk">释师子人尊，<a id="a-Cl"></a> 正觉为在不？</p>
  <p id="aCm">大师子震吼，<a id="a-Cn"></a> 梵音无起灭，</p>
  <p id="aCo">今日于树间，<a id="a-Cp"></a> 光日没不现。</p>
  <p id="aCq">佛于众僧中，<a id="a-Cr"></a> 譬如月盛满，</p>
  <p id="aCs">诸人不复见，<a id="a-Ct"></a> 世雄说法时。</p>
  <p id="aCu">佛于众僧中，<a id="a-Cv"></a> 如踞须弥顶，</p>
  <p id="aCw">世尊不复乐，<a id="a-Cx"></a> 出入于城中。</p>
  <p id="aCy">为天世吼道，<a id="a-Cz"></a> 说空无我法，</p>
  <p id="aD0">一切不复得，<a id="a-D1"></a> 闻服大音声。</p>
  <p id="aD2">离吾无有我，<a id="a-D3"></a> 赞唱于空法，</p>
  <p id="aD4">今世尊泥曰，<a id="a-D5"></a> 寝疾于树间。<a id="a-D6"></a>”</p>
  <p id="aD7">尔时，<a id="a-D8"></a>童子说此偈已，<a id="a-D9"></a>应时波罗奈大城中十万人，<a id="a-DA"></a>同时举声俱赞叹言：<a id="a-DB"></a>“未曾有也！<a id="a-DC"></a>此幼童子乃能有是深智慧意、<a id="a-DD"></a>智慧入、<a id="a-DE"></a>智慧光明、<a id="a-DF"></a>智慧清净、<a id="a-DG"></a>智慧高明，<a id="a-DH"></a>说上妙偈生而逮忍向慧、<a id="a-DI"></a>权慧，<a id="a-DJ"></a>其处难及所未尝有。<a id="a-DK"></a>其身未长乃有大力，<a id="a-DL"></a>譬如目见如来正觉。<a id="a-DM"></a>愿令我等智慧如是。<a id="a-DN"></a>”</p>
  <p id="aDO">童子曰：<a id="a-DP"></a>“仁等，<a id="a-DQ"></a>真愿是智慧，<a id="a-DR"></a>当愿如佛之智慧，<a id="a-DS"></a>微妙无合会寂无与等者，<a id="a-DT"></a>离诸所有高明无损，<a id="a-DU"></a>致诸行法一切善本。<a id="a-DV"></a>一切诸佛力无所畏，<a id="a-DW"></a>立于大慈大哀。<a id="a-DX"></a>仁等，<a id="a-DY"></a>当愿得此智慧。<a id="a-DZ"></a>我今与仁当共发无上正真道意！<a id="a-Da"></a>”应时大众俱发无上正真道意，<a id="a-Db"></a>寻为说法皆立不退转，<a id="a-Dc"></a>成无上正真道。<a id="a-Dd"></a>“仁等，<a id="a-De"></a>已发大道意，<a id="a-Df"></a>便可共往见如来无所著等正觉。<a id="a-Dg"></a>”</p>
  <p id="aDh">于是童子与父母及十万人，<a id="a-Di"></a>无数亿天、<a id="a-Dj"></a>龙、<a id="a-Dk"></a>鬼、<a id="a-Dl"></a>神、<a id="a-Dm"></a>揵沓和、<a id="a-Dn"></a>阿须伦、<a id="a-Do"></a>迦留罗、<a id="a-Dp"></a>真陀罗、<a id="a-Dq"></a>摩睺勒眷属围绕，<a id="a-Dr"></a>到力士生地诣佛所。</p>
  <p id="aDs">是时，<a id="a-Dt"></a>佛于师子床上右胁倚卧。<a id="a-Du"></a>时北方去此六十四万亿佛国有佛，<a id="a-Dv"></a>号觉迹如来，<a id="a-Dw"></a>今现在说法，<a id="a-Dx"></a>其世界名华迹。<a id="a-Dy"></a>彼界及树华实，<a id="a-Dz"></a>昼夜常出觉华行之音。<a id="a-E0"></a>诸天、<a id="a-E1"></a>龙、<a id="a-E2"></a>鬼、<a id="a-E3"></a>神、<a id="a-E4"></a>揵沓和、<a id="a-E5"></a>阿须伦、<a id="a-E6"></a>迦留罗、<a id="a-E7"></a>真陀罗、<a id="a-E8"></a>摩睺勒，<a id="a-E9"></a>其闻音者，<a id="a-EA"></a>皆立觉迹之道行。<a id="a-EB"></a>彼如来有是德，<a id="a-EC"></a>其有人见觉迹行光明者，<a id="a-ED"></a>皆得不退转无上正真道，<a id="a-EE"></a>彼如来本愿之所致。</p>
  <p id="aEF">佛语阿难：<a id="a-EG"></a>“觉迹如来华迹世界无求二道者，<a id="a-EH"></a>亦不教人求，<a id="a-EI"></a>亦不为弟子、<a id="a-EJ"></a>缘觉之乘也；<a id="a-EK"></a>但学大乘，<a id="a-EL"></a>亦教劝人。<a id="a-EM"></a>”</p>
  <p id="aEN">佛言：<a id="a-EO"></a>“觉迹如来作佛已来六十万四千劫，<a id="a-EP"></a>无弟子、<a id="a-EQ"></a>缘觉众，<a id="a-ER"></a>唯有菩萨众。<a id="a-ES"></a>譬如转轮圣王，<a id="a-ET"></a>其子众多，<a id="a-EU"></a>以子为臣，<a id="a-EV"></a>子为门监，<a id="a-EW"></a>子为侍者；<a id="a-EX"></a>觉迹如来国亦如是，<a id="a-EY"></a>唯以诸菩萨为辅弼，<a id="a-EZ"></a>以诸菩萨为元首，<a id="a-Ea"></a>以诸菩萨为珍宝。<a id="a-Eb"></a>以是故，<a id="a-Ec"></a>其佛国诸菩萨充满具足为佛境界。<a id="a-Ed"></a>阿难，<a id="a-Ee"></a>觉迹如来世界所有，<a id="a-Ef"></a>丰植炽盛，<a id="a-Eg"></a>安隐快乐。<a id="a-Eh"></a>菩萨辐凑周遍清净，<a id="a-Ei"></a>无不神通者也。<a id="a-Ej"></a>以诸金刚为财物，<a id="a-Ek"></a>合会所闻闻无疑结，<a id="a-El"></a>其会所闻皆精进行，<a id="a-Em"></a>以法意会皆勤力行，<a id="a-En"></a>勉修定意一切尊习，<a id="a-Eo"></a>诸总持门积于智慧平等之要。<a id="a-Ep"></a>”</p>
  <p id="aEq">彼有菩萨名神通华，<a id="a-Er"></a>忽迁神命生阎浮提维耶离大城中，<a id="a-Es"></a>为师子主兵臣作子。<a id="a-Et"></a>适生便结跏趺坐，<a id="a-Eu"></a>说此偈言：</p>
  <p id="aEv">“于释释中尊，<a id="a-Ew"></a> 善说上妙法，</p>
  <p id="aEx">度脱亿亿人，<a id="a-Ey"></a> 正觉为在不？</p>
  <p id="aEz">法意所随起，<a id="a-F0"></a> 其意不可得，</p>
  <p id="aF1">三界无与等，<a id="a-F2"></a> 正觉为在不？</p>
  <p id="aF3">无世尊无色，<a id="a-F4"></a> 于人无所比，</p>
  <p id="aF5">无有与等者，<a id="a-F6"></a> 明眼为在不？</p>
  <p id="aF7">精进度无极，<a id="a-F8"></a> 一心禅三昧，</p>
  <p id="aF9">智慧譬如海，<a id="a-FA"></a> 正觉为在不？<a id="a-FB"></a>”</p>
  <p id="aFC">于是觉迹如来化作天象童子说偈言：</p>
  <p id="aFD">“正觉住一劫，<a id="a-FE"></a> 当复过是数，</p>
  <p id="aFF">正觉后故在，<a id="a-FG"></a> 可住自娱乐。</p>
  <p id="aFH">童子且习欲，<a id="a-FI"></a> 是为大王家，</p>
  <p id="aFJ">鼓乐弦清曲，<a id="a-FK"></a> 箫成以自娱。<a id="a-FL"></a>”</p>
  <p id="aFM">尔时，<a id="a-FN"></a>童子以天意想说偈报觉迹如来言：</p>
  <p id="aFO">“其有随欲者，<a id="a-FP"></a> 此人则为痴，</p>
  <p id="aFQ">不了解正觉，<a id="a-FR"></a> 及佛之教诫。</p>
  <p id="aFS">猪马及骆驼，<a id="a-FT"></a> 狐狼之与驴，</p>
  <p id="aFU">是辈为习欲，<a id="a-FV"></a> 非佛子所行。</p>
  <p id="aFW">盲聋无所知，<a id="a-FX"></a> 喑哑不能言，</p>
  <p id="aFY">是辈为习欲，<a id="a-FZ"></a> 非佛子所行。</p>
  <p id="aFa">飞蛾蜜蜂蝇，<a id="a-Fb"></a> 马畜不自知，</p>
  <p id="aFc">是辈为习欲，<a id="a-Fd"></a> 非佛子所行。</p>
  <p id="aFe">假使阎浮利，<a id="a-Ff"></a> 合满其中火，</p>
  <p id="aFg">宁堕于其中，<a id="a-Fh"></a> 不习于欲事。</p>
  <p id="aFi">乐欲以为上，<a id="a-Fj"></a> 于欲何足习，</p>
  <p id="aFk">其有称誉欲，<a id="a-Fl"></a> 是为不知法。</p>
  <p id="aFm">不以贪欲故，<a id="a-Fn"></a> 彼蒙见识别，</p>
  <p id="aFo">佛化来问我，<a id="a-Fp"></a> 我谓为是天。</p>
  <p id="aFq">我从佛所闻，<a id="a-Fr"></a> 法王说如见，</p>
  <p id="aFs">今日夜半时，<a id="a-Ft"></a> 世尊当泥洹。</p>
  <p id="aFu">我当往见佛，<a id="a-Fv"></a> 神通无起灭，</p>
  <p id="aFw">欲往可共俱，<a id="a-Fx"></a> 诣于尊泥洹。</p>
  <p id="aFy">觉迹天中天，<a id="a-Fz"></a> 人中尊说尔，</p>
  <p id="aG0">得善度无极，<a id="a-G1"></a> 以光导御人。</p>
  <p id="aG2">于百千劫中，<a id="a-G3"></a> 所建功德事，</p>
  <p id="aG4">不如泥洹曰，<a id="a-G5"></a> 世尊之所度。</p>
  <p id="aG6">矜覆一切者，<a id="a-G7"></a> 是世为拥护，</p>
  <p id="aG8">今佛当泥洹，<a id="a-G9"></a> 众生复勤苦。</p>
  <p id="aGA">佛为一切眼，<a id="a-GB"></a> 今日当泥洹，</p>
  <p id="aGC">是世当更遇，<a id="a-GD"></a> 值于大闇冥。</p>
  <p id="aGE">医王灭众病，<a id="a-GF"></a> 今日当泥洹，</p>
  <p id="aGG">已无人中尊，<a id="a-GH"></a> 世间甚勤苦。</p>
  <p id="aGI">能断一切疑，<a id="a-GJ"></a> 今日当泥洹，</p>
  <p id="aGK">是世狐疑者，<a id="a-GL"></a> 当复转盛火。</p>
  <p id="aGM">佛除淫怒痴，<a id="a-GN"></a> 今日当泥洹，</p>
  <p id="aGO">是世当复值，<a id="a-GP"></a> 三火之兴炽。</p>
  <p id="aGQ">为一切所敬，<a id="a-GR"></a> 天人所钦奉，</p>
  <p id="aGS">今没是树间，<a id="a-GT"></a> 众庶永无见。<a id="a-GU"></a>”</p>
  <p data-pb></p>
  <h2 id="aGV">四童子品第三</h2>
  <p id="aGW">是时，<a id="a-GX"></a>佛于师子床上右胁倚卧。<a id="a-GY"></a>应时四方有四童子，<a id="a-GZ"></a>以大功德而自庄严，<a id="a-Ga"></a>动为感应往诣佛所。<a id="a-Gb"></a>此四童子所至郡国、<a id="a-Gc"></a>城郭、<a id="a-Gd"></a>县邑，<a id="a-Ge"></a>一切人民无远无近，<a id="a-Gf"></a>皆倾侧瞻仰，<a id="a-Gg"></a>无不欣戴。<a id="a-Gh"></a>此四童子经行之时，<a id="a-Gi"></a>上诸天众从四方来，<a id="a-Gj"></a>雨于天华遍满其地，<a id="a-Gk"></a>于虚空中鼓亿那术百千伎乐。</p>
  <p id="aGl">佛尔时于四面现四师子座。<a id="a-Gm"></a>于时，<a id="a-Gn"></a>阿难见大变化在所色像，<a id="a-Go"></a>以偈问佛言：</p>
  <p id="aGp">“世间之光明，<a id="a-Gq"></a> 谁于是四方，</p>
  <p id="aGr">右敷师子座？<a id="a-Gs"></a> 愿尊为我说。</p>
  <p id="aGt">世间之光明，<a id="a-Gu"></a> 谁于是四面，</p>
  <p id="aGv">震动一切地，<a id="a-Gw"></a> 名山及大海？</p>
  <p id="aGx">世间之光明，<a id="a-Gy"></a> 谁于是四方，</p>
  <p id="aGz">四童子之来，<a id="a-H0"></a> 为僧那大铠？</p>
  <p id="aH1">世间之光明，<a id="a-H2"></a> 谁于是四面，</p>
  <p id="aH3">譬如夜半时，<a id="a-H4"></a> 月出奋其耀？</p>
  <p id="aH5">世间之光明，<a id="a-H6"></a> 谁于是四方，</p>
  <p id="aH7">人物一切动，<a id="a-H8"></a> 江河水波荡？</p>
  <p id="aH9">世间之光明，<a id="a-HA"></a> 谁于是四面，</p>
  <p id="aHB">一切之音声，<a id="a-HC"></a> 皆随四童后？</p>
  <p id="aHD">世间之光明，<a id="a-HE"></a> 谁与天神俱，</p>
  <p id="aHF">譬如日月住，<a id="a-HG"></a> 在于虚空中？<a id="a-HH"></a>”</p>
  <p id="aHI">佛告阿难：<a id="a-HJ"></a>“汝宁见四方四童来不？<a id="a-HK"></a>其威德光类面貌殊妙，<a id="a-HL"></a>神明照耀端正无量。<a id="a-HM"></a>其行具足有四种梵音，<a id="a-HN"></a>入深施义有愧吉祥，<a id="a-HO"></a>常自羞惭以自勉成。<a id="a-HP"></a>其所至到辄度人民，<a id="a-HQ"></a>有智黠眼，<a id="a-HR"></a>有威神德，<a id="a-HS"></a>有布施、<a id="a-HT"></a>戒、<a id="a-HU"></a>忍、<a id="a-HV"></a>精进、<a id="a-HW"></a>一心、<a id="a-HX"></a>智慧，<a id="a-HY"></a>神通诸度无极，<a id="a-HZ"></a>皆起一切戒善法义，<a id="a-Ha"></a>譬如优昙钵华，<a id="a-Hb"></a>亿那术百千劫难值难见。<a id="a-Hc"></a>奉行无数诸佛之行，<a id="a-Hd"></a>于无量亿那术百千佛所植诸德本，<a id="a-He"></a>各从四方诸异佛刹天中所来生。<a id="a-Hf"></a>此阎浮提闻我身当般泥洹，<a id="a-Hg"></a>欲见我般泥洹，<a id="a-Hh"></a>今日夜半如来当于力士所生地般泥洹，<a id="a-Hi"></a>定般泥洹。<a id="a-Hj"></a>”</p>
  <p id="aHk">佛告阿难：<a id="a-Hl"></a>“见此童子从东方来者不乎？<a id="a-Hm"></a>姿颜温雅光色闲妙，<a id="a-Hn"></a>与无数亿那术百千之众眷属围绕，<a id="a-Ho"></a>为亿天所供养天华伎乐来诣如来者。<a id="a-Hp"></a>阿难，<a id="a-Hq"></a>此童子于师子向作如来国来，<a id="a-Hr"></a>常于彼国作转轮王与主千世界，<a id="a-Hs"></a>为一切天人讲说法事，<a id="a-Ht"></a>以神通慧圣贤之智，<a id="a-Hu"></a>往来周旋曾无断绝，<a id="a-Hv"></a>治国积十八亿岁；<a id="a-Hw"></a>于十八亿岁中教授十八亿那术菩萨，<a id="a-Hx"></a>令始发意立无所从生法忍，<a id="a-Hy"></a>应时舍家行学；<a id="a-Hz"></a>八十一亿岁常修梵清净之行；<a id="a-I0"></a>八十一亿岁未曾知坐；<a id="a-I1"></a>八十一亿岁未曾睡卧，<a id="a-I2"></a>未曾念欲，<a id="a-I3"></a>未曾念诤说，<a id="a-I4"></a>未曾念毁害，<a id="a-I5"></a>亦无欲想，<a id="a-I6"></a>亦无事想，<a id="a-I7"></a>无毁害想，<a id="a-I8"></a>亦无地水火风想，<a id="a-I9"></a>亦无说想，<a id="a-IA"></a>亦无虚空想，<a id="a-IB"></a>亦无男子想，<a id="a-IC"></a>亦无女人想，<a id="a-ID"></a>亦无饥想，<a id="a-IE"></a>亦无渴想，<a id="a-IF"></a>亦无树想，<a id="a-IG"></a>亦无我想，<a id="a-IH"></a>亦无我人想，<a id="a-II"></a>亦无城郭想，<a id="a-IJ"></a>亦无起灭想。<a id="a-IK"></a>所以者何？<a id="a-IL"></a>是菩萨大士得灭诸想三昧空无相无愿，<a id="a-IM"></a>得无起行三昧、<a id="a-IN"></a>无灭三昧，<a id="a-IO"></a>得一切菩萨三昧，<a id="a-IP"></a>得越一切陀邻尼门三昧，<a id="a-IQ"></a>皆得一切善权方便，<a id="a-IR"></a>得神通智慧度无极，<a id="a-IS"></a>得一切菩萨大慈哀行，<a id="a-IT"></a>于一切世界转法轮，<a id="a-IU"></a>立一切人于无上正真道所，<a id="a-IV"></a>愿转于不退转法轮。<a id="a-IW"></a>如是于一切有大哀令一切安隐，<a id="a-IX"></a>童子之德无数具足如是。<a id="a-IY"></a>为复精进更行上二法。<a id="a-IZ"></a>何等为二？<a id="a-Ia"></a>离于肉眼行彼亦无离行，<a id="a-Ib"></a>说于法会行亦无说之想。<a id="a-Ic"></a>如是之比曾无杂言，<a id="a-Id"></a>但咏菩萨法品，<a id="a-Ie"></a>于八十亿岁教授八十亿那术菩萨，<a id="a-If"></a>立于无上正真道，<a id="a-Ig"></a>皆始发意悉立于不起法忍。<a id="a-Ih"></a>应时八十一亿那术菩萨，<a id="a-Ii"></a>各各去至他方佛国天中天所。<a id="a-Ij"></a>是诸佛一等以今日夜半同时于师子床上右胁倚卧，<a id="a-Ik"></a>是诸世尊皆名释迦文，<a id="a-Il"></a>皆于五浊恶世作佛，<a id="a-Im"></a>是诸佛天中天今日中夜皆于力士生地双树间当般泥洹。</p>
  <p id="aIn">“阿难，<a id="a-Io"></a>如来皆知皆见，<a id="a-Ip"></a>不以肉眼见也。<a id="a-Iq"></a>复过见无央数，<a id="a-Ir"></a>不啻一切弟子、<a id="a-Is"></a>缘觉所不及也。<a id="a-It"></a>阿难，<a id="a-Iu"></a>若比丘、<a id="a-Iv"></a>比丘尼、<a id="a-Iw"></a>清信士、<a id="a-Ix"></a>清信女、<a id="a-Iy"></a>天、<a id="a-Iz"></a>龙、<a id="a-J0"></a>鬼、<a id="a-J1"></a>神、<a id="a-J2"></a>揵沓和、<a id="a-J3"></a>阿须伦、<a id="a-J4"></a>迦留罗、<a id="a-J5"></a>真陀罗、<a id="a-J6"></a>摩睺勒、<a id="a-J7"></a>人非人，<a id="a-J8"></a>其有闻是经法欢喜信一发意顷，<a id="a-J9"></a>胜于供养那术佛终竟那术劫也。<a id="a-JA"></a>阿难，<a id="a-JB"></a>此童子其智慧意如是。<a id="a-JC"></a>今日于我法中，<a id="a-JD"></a>一夜所开度蠕动之类，<a id="a-JE"></a>胜舍利弗及一切弟子从本已来所教授，<a id="a-JF"></a>若一劫寿说法所不能及也。<a id="a-JG"></a>此童子所度人民功德无量乃如是。<a id="a-JH"></a>”</p>
  <p id="aJI">佛告阿难：<a id="a-JJ"></a>“宁见此童子从南方来者不乎？<a id="a-JK"></a>譬如夏日之光照于水中；<a id="a-JL"></a>如月盛满有盛明也；<a id="a-JM"></a>如持宝杖捶地已出大音；<a id="a-JN"></a>譬如良工作金银钵，<a id="a-JO"></a>其形圆好，<a id="a-JP"></a>无有瑕秽，<a id="a-JQ"></a>已离于垢，<a id="a-JR"></a>出五品具足音、<a id="a-JS"></a>十品因缘音、<a id="a-JT"></a>离六十二尘音、<a id="a-JU"></a>百一品具足音、<a id="a-JV"></a>五十种具足音、<a id="a-JW"></a>十品手具足音、<a id="a-JX"></a>十品眼清净音、<a id="a-JY"></a>奉行十六善音、<a id="a-JZ"></a>八部具足音、<a id="a-Ja"></a>十二事具足音、<a id="a-Jb"></a>千品金银清净音、<a id="a-Jc"></a>所信所生辄胜音、<a id="a-Jd"></a>寂生金色音、<a id="a-Je"></a>离一切诸瑕音、<a id="a-Jf"></a>以香作成音、<a id="a-Jg"></a>所作广生音、<a id="a-Jh"></a>六品男子清净微妙音、<a id="a-Ji"></a>其种具足音、<a id="a-Jj"></a>五亿柔软音、<a id="a-Jk"></a>有安隐想除勤苦音、<a id="a-Jl"></a>念如来如欢喜想音、<a id="a-Jm"></a>降伏魔力音、<a id="a-Jn"></a>坏见罔音、<a id="a-Jo"></a>灭诸尘劳音、<a id="a-Jp"></a>有踊跃于佛想音、<a id="a-Jq"></a>安隐无生想音、<a id="a-Jr"></a>不退转法轮音、<a id="a-Js"></a>安隐寂音觉音、<a id="a-Jt"></a>一心法门三昧三摩越音、<a id="a-Ju"></a>十力无畏音、<a id="a-Jv"></a>大慈大哀音、<a id="a-Jw"></a>出十向音，<a id="a-Jx"></a>宝杖捶地出是辈声。</p>
  <p id="aJy">“阿难，<a id="a-Jz"></a>南方去是五十万佛国有佛，<a id="a-K0"></a>名宝积示现如来无所著等正觉，<a id="a-K1"></a>今现在说法，<a id="a-K2"></a>其世界名宝种。<a id="a-K3"></a>彼世界所以名宝种，<a id="a-K4"></a>其国无众邪异道，<a id="a-K5"></a>皆审发无上正真道真人国也。<a id="a-K6"></a>其国不闻秽浊尘劳之名也，<a id="a-K7"></a>亦不闻三念名谓淫、<a id="a-K8"></a>怒、<a id="a-K9"></a>痴念也，<a id="a-KA"></a>亦无男女想。<a id="a-KB"></a>所以者何？<a id="a-KC"></a>皆修清净梵行。<a id="a-KD"></a>彼国不以揣食养身，<a id="a-KE"></a>其人唯有二食。<a id="a-KF"></a>何等为二？<a id="a-KG"></a>乐欢喜说一切智以为食；<a id="a-KH"></a>彼亦无说二事弟子、<a id="a-KI"></a>缘觉乘也，<a id="a-KJ"></a>但说一切智事。<a id="a-KK"></a>如是专行一行菩萨法品，<a id="a-KL"></a>天人亦讽诵此事。<a id="a-KM"></a>阿难，<a id="a-KN"></a>彼世界以是名宝种。<a id="a-KO"></a>若他方世界菩萨生彼佛国者，<a id="a-KP"></a>适生即立不退转地及无上正真道，<a id="a-KQ"></a>见无央数那术菩萨，<a id="a-KR"></a>说如来一切事，<a id="a-KS"></a>广议菩萨法句；<a id="a-KT"></a>适生一切佛国，<a id="a-KU"></a>皆闻今日某菩萨生此佛国。</p>
  <p id="aKV">“阿难，<a id="a-KW"></a>我若一劫、<a id="a-KX"></a>亿那术劫，<a id="a-KY"></a>说宝种世界一一人所行功德尚未竟，<a id="a-KZ"></a>亦不可以喻说尽也。<a id="a-Ka"></a>我但粗略为汝说宝种世界之德耳！<a id="a-Kb"></a>喜信净菩萨于彼神变生阎浮提土，<a id="a-Kc"></a>欲见我般泥洹时，<a id="a-Kd"></a>亦欲叹其本国功德，<a id="a-Ke"></a>宣彼佛之名字，<a id="a-Kf"></a>为诸求菩萨道者，<a id="a-Kg"></a>故来自观意无想也。<a id="a-Kh"></a>阿难，<a id="a-Ki"></a>是喜信净菩萨，<a id="a-Kj"></a>本行菩萨道时，<a id="a-Kk"></a>于提桓竭如来世时，<a id="a-Kl"></a>转轮圣王名秖世多，<a id="a-Km"></a>从日出至早食时，<a id="a-Kn"></a>授教开度三十六亿菩萨，<a id="a-Ko"></a>皆令发意立不起法忍。<a id="a-Kp"></a>提桓竭般泥曰已后，<a id="a-Kq"></a>出下须发，<a id="a-Kr"></a>具足千岁中转法轮度无数人，<a id="a-Ks"></a>然后日欲入时开导具足，<a id="a-Kt"></a>六十亿菩萨令初发意立不起法忍，<a id="a-Ku"></a>应时令七十那术人漏尽意解。</p>
  <p id="aKv">“阿难，<a id="a-Kw"></a>般泥洹经所益义如是。<a id="a-Kx"></a>我若为汝说喜信净菩萨之功德，<a id="a-Ky"></a>那术劫尚未竟也。<a id="a-Kz"></a>汝为喜信净菩萨于我前敷座。<a id="a-L0"></a>所以者何？<a id="a-L1"></a>此童子行道已久，<a id="a-L2"></a>心不疲厌。<a id="a-L3"></a>其有闻喜净信菩萨名，<a id="a-L4"></a>欢喜者如值佛世，<a id="a-L5"></a>何况面自见踊跃者！<a id="a-L6"></a>阿难，<a id="a-L7"></a>其有比丘、<a id="a-L8"></a>比丘尼、<a id="a-L9"></a>清信士、<a id="a-LA"></a>清信女、<a id="a-LB"></a>天、<a id="a-LC"></a>龙、<a id="a-LD"></a>鬼、<a id="a-LE"></a>神、<a id="a-LF"></a>揵沓和、<a id="a-LG"></a>阿须伦、<a id="a-LH"></a>迦留罗、<a id="a-LI"></a>真陀罗、<a id="a-LJ"></a>摩睺勒、<a id="a-LK"></a>人非人，<a id="a-LL"></a>闻是经能一发意顶戴欢喜，<a id="a-LM"></a>如来皆见是辈。<a id="a-LN"></a>吾预记是等，<a id="a-LO"></a>皆当见宝种示现如来，<a id="a-LP"></a>及宝种世界诸菩萨。<a id="a-LQ"></a>阿难，<a id="a-LR"></a>默持是经，<a id="a-LS"></a>勿妄轻传。<a id="a-LT"></a>所以者何？<a id="a-LU"></a>阎浮提人未曾闻是经，<a id="a-LV"></a>未畅菩萨无限之法故也。<a id="a-LW"></a>”</p>
  <p id="aLX">佛告阿难：<a id="a-LY"></a>“宁见此童子从西方来者不乎？<a id="a-LZ"></a>舞其两足駊騀其身，<a id="a-La"></a>地为二反大震动，<a id="a-Lb"></a>见者肃然，<a id="a-Lc"></a>衣毛为竖，<a id="a-Ld"></a>降伏一切众邪外道，<a id="a-Le"></a>尽却一切诸魔官属坏诸往见，<a id="a-Lf"></a>令一切安除诸勤苦，<a id="a-Lg"></a>令一切欢喜消诸地狱、<a id="a-Lh"></a>饿鬼、<a id="a-Li"></a>畜生，<a id="a-Lj"></a>度脱一切令归善道，<a id="a-Lk"></a>以大音救济众生。<a id="a-Ll"></a>又见西方大香交露帐来不？<a id="a-Lm"></a>”</p>
  <p id="aLn">“唯然，<a id="a-Lo"></a>天中天，<a id="a-Lp"></a>已见。<a id="a-Lq"></a>”</p>
  <p id="aLr">“阿难，<a id="a-Ls"></a>从西方来香交露者，<a id="a-Lt"></a>是谓导御一切菩萨之香也。<a id="a-Lu"></a>汝岂复闻西方有大音声出不？<a id="a-Lv"></a>空声、<a id="a-Lw"></a>光明声、<a id="a-Lx"></a>寂定声、<a id="a-Ly"></a>佛声？<a id="a-Lz"></a>”</p>
  <p id="aM0">“唯，<a id="a-M1"></a>天中天，<a id="a-M2"></a>已闻。<a id="a-M3"></a>”</p>
  <p id="aM4">“阿难，<a id="a-M5"></a>此之所出四大音者，<a id="a-M6"></a>是空无菩萨缘身毛孔之所出也。<a id="a-M7"></a>四大音声，<a id="a-M8"></a>柔软可意，<a id="a-M9"></a>微妙无瑕。<a id="a-MA"></a>出是声时，<a id="a-MB"></a>令六十八亿那术百千人漏尽意解，<a id="a-MC"></a>六十八亿那术百千人立不起法忍，<a id="a-MD"></a>九亿人立不退转地为无上正真道，<a id="a-ME"></a>使诸佛国各二那术天远尘离垢诸法法眼净。<a id="a-MF"></a>阿难，<a id="a-MG"></a>西方去此八十亿万佛刹，<a id="a-MH"></a>有佛名妙乐如来无所著等正觉，<a id="a-MI"></a>今现在说法，<a id="a-MJ"></a>其世界名乐园。<a id="a-MK"></a>阿难，<a id="a-ML"></a>彼世界所以名乐园？<a id="a-MM"></a>一切皆以佛法为乐。<a id="a-MN"></a>珍宝为人光明清净，<a id="a-MO"></a>不退转菩萨大士所居，<a id="a-MP"></a>清净诸菩萨无数，<a id="a-MQ"></a>无有弟子、<a id="a-MR"></a>缘觉二乘也，<a id="a-MS"></a>唯学一切智乘，<a id="a-MT"></a>但行佛道。<a id="a-MU"></a>诸天皆立一切智，<a id="a-MV"></a>其得音安谛，<a id="a-MW"></a>解知一切法界往来，<a id="a-MX"></a>供养诸佛天中天以万种物，<a id="a-MY"></a>降伏众魔力化堕见人，<a id="a-MZ"></a>灭尽一切尘劳，<a id="a-Ma"></a>裂坏一切魔罗网，<a id="a-Mb"></a>志于法品令一切立不退转地，<a id="a-Mc"></a>不说余说但讲一切智事。<a id="a-Md"></a>转菩萨法品，<a id="a-Me"></a>超诸尘劳之界，<a id="a-Mf"></a>无复魔行，<a id="a-Mg"></a>意无恚怒，<a id="a-Mh"></a>行慈悲喜护一切，<a id="a-Mi"></a>一一诸毛孔出此六百不退转法声。<a id="a-Mj"></a>菩萨法品之义得三脱门，<a id="a-Mk"></a>过于弟子、<a id="a-Ml"></a>缘觉之事，<a id="a-Mm"></a>度于三界行一切法界。<a id="a-Mn"></a>于彼世界住皆见诸佛，<a id="a-Mo"></a>越一切总持法门，<a id="a-Mp"></a>得诸佛之觉智，<a id="a-Mq"></a>得诸菩萨之三昧，<a id="a-Mr"></a>离诸恶智，<a id="a-Ms"></a>断诸疑结，<a id="a-Mt"></a>得诸佛身智之智，<a id="a-Mu"></a>得神通度无极，<a id="a-Mv"></a>离于谀谄，<a id="a-Mw"></a>所愿转得供养诸佛，<a id="a-Mx"></a>立一切人于无上正真道，<a id="a-My"></a>令多愿人得无起度无极智。<a id="a-Mz"></a>当来劫菩萨之行所立无瑕秽，<a id="a-N0"></a>发意顷现生一切诸佛前，<a id="a-N1"></a>无复生老病死啼哭愁忧，<a id="a-N2"></a>已得寂善权现三十二相装校其色，<a id="a-N3"></a>已得法身现于凡身，<a id="a-N4"></a>供养奉事一切诸佛，<a id="a-N5"></a>心意踊跃娱乐，<a id="a-N6"></a>智慧度于无极，<a id="a-N7"></a>乐此之乐令余人亦然。<a id="a-N8"></a>其世界诸菩萨所行所乐如是，<a id="a-N9"></a>以故名曰乐园。<a id="a-NA"></a>复次，<a id="a-NB"></a>其乐园世界，<a id="a-NC"></a>有八种交道、<a id="a-ND"></a>七宝浴池，<a id="a-NE"></a>中有八味水满其池。<a id="a-NF"></a>其水底有七宝沙，<a id="a-NG"></a>中有四种莲华，<a id="a-NH"></a>青曰优钵，<a id="a-NI"></a>红曰波昙，<a id="a-NJ"></a>黄曰拘文，<a id="a-NK"></a>白曰分陀利，<a id="a-NL"></a>其光色具好有无数耀。<a id="a-NM"></a>其国有八重宝树，<a id="a-NN"></a>金树、<a id="a-NO"></a>银树、<a id="a-NP"></a>琉璃树、<a id="a-NQ"></a>水精树、<a id="a-NR"></a>砗磲树、<a id="a-NS"></a>码瑙树、<a id="a-NT"></a>象瑙宝树、<a id="a-NU"></a>吉祥宝树、<a id="a-NV"></a>觉转宝树、<a id="a-NW"></a>舍罗塞宝树、<a id="a-NX"></a>碧英宝树、<a id="a-NY"></a>月光宝树、<a id="a-NZ"></a>踰日月宝树、<a id="a-Na"></a>杂玉宝树、<a id="a-Nb"></a>阿牟勒宝树、<a id="a-Nc"></a>鸠弥勒味宝树、<a id="a-Nd"></a>赤青白色真珠树，<a id="a-Ne"></a>赤栴檀、<a id="a-Nf"></a>青栴檀、<a id="a-Ng"></a>黄栴檀、<a id="a-Nh"></a>蒲萄酒栴檀、<a id="a-Ni"></a>乐会天栴檀、<a id="a-Nj"></a>作味栴檀、<a id="a-Nk"></a>污勒栴檀树，<a id="a-Nl"></a>蜜香黑妙，<a id="a-Nm"></a>香树根香茎节，<a id="a-Nn"></a>技叶华实各各炽盛。<a id="a-No"></a>有果树、<a id="a-Np"></a>器树、<a id="a-Nq"></a>衣树、<a id="a-Nr"></a>璎珞装饰树、<a id="a-Ns"></a>伎乐树。<a id="a-Nt"></a>其枝叶华实各亦炽盛，<a id="a-Nu"></a>树香之气芬馥甚美，<a id="a-Nv"></a>如天上所有。<a id="a-Nw"></a>阿难，<a id="a-Nx"></a>其世界如是，<a id="a-Ny"></a>以金为交露，<a id="a-Nz"></a>出柔软音声，<a id="a-O0"></a>其余不可计功德亦出柔软音。<a id="a-O1"></a>世界是故名乐园。<a id="a-O2"></a>空无菩萨于彼神变，<a id="a-O3"></a>来生于此阎浮提，<a id="a-O4"></a>欲见我般泥洹，<a id="a-O5"></a>适生度无央数人，<a id="a-O6"></a>以为佛事转于法轮。<a id="a-O7"></a>空无菩萨从无数劫来，<a id="a-O8"></a>身体诸毛出是四大音，<a id="a-O9"></a>柔软可意，<a id="a-OA"></a>微妙无瑕。<a id="a-OB"></a>”</p>
  <p id="aOC">佛言：<a id="a-OD"></a>“阿难，<a id="a-OE"></a>乃往去世有佛名无垢眼，<a id="a-OF"></a>尔时有比丘名慧乐，<a id="a-OG"></a>其比丘从佛闻四大音义，<a id="a-OH"></a>无数慧句、<a id="a-OI"></a>勤力句、<a id="a-OJ"></a>处处句、<a id="a-OK"></a>眼句、<a id="a-OL"></a>天句、<a id="a-OM"></a>音句、<a id="a-ON"></a>信句、<a id="a-OO"></a>佛句、<a id="a-OP"></a>法句、<a id="a-OQ"></a>僧句、<a id="a-OR"></a>师子句、<a id="a-OS"></a>金刚句、<a id="a-OT"></a>乐慧句、<a id="a-OU"></a>因缘句、<a id="a-OV"></a>导御句、<a id="a-OW"></a>远现句、<a id="a-OX"></a>苦谛句、<a id="a-OY"></a>苦习句、<a id="a-OZ"></a>苦尽句、<a id="a-Oa"></a>向道句。<a id="a-Ob"></a>彼于七夜常念不离是句，<a id="a-Oc"></a>远于异讲，<a id="a-Od"></a>心念四义，<a id="a-Oe"></a>无所舍，<a id="a-Of"></a>无所起，<a id="a-Og"></a>清净志观坏诸见，<a id="a-Oh"></a>从亿数佛受是四大无数义句，<a id="a-Oi"></a>住于法说至诸郡国县邑，<a id="a-Oj"></a>在人家六年于众中讲法度无数人。<a id="a-Ok"></a>阿难，<a id="a-Ol"></a>尔时有魔名曰耆陀，<a id="a-Om"></a>化作龙象其众无数，<a id="a-On"></a>雨浇金刚堕此比丘身上令其命过。<a id="a-Oo"></a>阿难，<a id="a-Op"></a>其慧乐比丘者，<a id="a-Oq"></a>空无菩萨是也。<a id="a-Or"></a>用彼精进多智，<a id="a-Os"></a>六年于众会中说法，<a id="a-Ot"></a>故从无数劫已来，<a id="a-Ou"></a>毛孔出此柔软可意微妙无瑕四大音声，<a id="a-Ov"></a>其一一毛度无数人。<a id="a-Ow"></a>阎浮提人其闻空无菩萨名者，<a id="a-Ox"></a>为得大利善庆，<a id="a-Oy"></a>何况面见欢喜者！<a id="a-Oz"></a>空无菩萨得无数诸度无极，<a id="a-P0"></a>故来欲见如来般泥洹。<a id="a-P1"></a>阿难，<a id="a-P2"></a>汝为空无菩萨于我前敷座，<a id="a-P3"></a>从是当得大智慧尊。<a id="a-P4"></a>”</p>
  <p id="aP5">于是阿难即受教，<a id="a-P6"></a>于佛前为空无菩萨敷座。<a id="a-P7"></a>佛言：<a id="a-P8"></a>“汝用敷是座故，<a id="a-P9"></a>我般泥洹后汝于座上，<a id="a-PA"></a>当一心得六通。<a id="a-PB"></a>福若不志为现清净行者，<a id="a-PC"></a>数座之福可得恒沙之数转轮圣王，<a id="a-PD"></a>一作圣王当一见佛，<a id="a-PE"></a>得为无上正真道最正觉。<a id="a-PF"></a>其有比丘、<a id="a-PG"></a>比丘尼、<a id="a-PH"></a>优婆塞、<a id="a-PI"></a>优婆夷、<a id="a-PJ"></a>天、<a id="a-PK"></a>龙、<a id="a-PL"></a>鬼、<a id="a-PM"></a>神、<a id="a-PN"></a>揵沓和、<a id="a-PO"></a>阿须伦、<a id="a-PP"></a>迦留罗、<a id="a-PQ"></a>真陀罗、<a id="a-PR"></a>摩睺勒，<a id="a-PS"></a>及余含气蠕动之类，<a id="a-PT"></a>闻是大清净法，<a id="a-PU"></a>若今日见现在如来，<a id="a-PV"></a>若如来般泥洹后，<a id="a-PW"></a>为法师比丘敷座，<a id="a-PX"></a>适敷当得十座功德。<a id="a-PY"></a>何等十？<a id="a-PZ"></a>一者、<a id="a-Pa"></a>尊者座；<a id="a-Pb"></a>二者、<a id="a-Pc"></a>转轮圣王座；<a id="a-Pd"></a>三者、<a id="a-Pe"></a>释座；<a id="a-Pf"></a>四者、<a id="a-Pg"></a>梵座；<a id="a-Ph"></a>五者、<a id="a-Pi"></a>第六天座；<a id="a-Pj"></a>六者、<a id="a-Pk"></a>法师比丘座；<a id="a-Pl"></a>七者、<a id="a-Pm"></a>在所座处当得法座；<a id="a-Pn"></a>八者、<a id="a-Po"></a>菩萨大士诣佛树下时当得佛座；<a id="a-Pp"></a>九者、<a id="a-Pq"></a>得转法轮度脱无数亿天人，<a id="a-Pr"></a>一切世界普闻音座；<a id="a-Ps"></a>十者、<a id="a-Pt"></a>作如是般泥洹时，<a id="a-Pu"></a>天龙鬼神、<a id="a-Pv"></a>揵沓和等眷属围绕，<a id="a-Pw"></a>然后得如来师子座。<a id="a-Px"></a>是为十。<a id="a-Py"></a>阿难，<a id="a-Pz"></a>汝为空无菩萨叉十指，<a id="a-Q0"></a>说是偈言：</p>
  <p id="aQ1">“其离根为寂定，<a id="a-Q2"></a> 空无出大光明，</p>
  <p id="aQ3">我为勇猛叉手，<a id="a-Q4"></a> 为师子大吼礼。</p>
  <p id="aQ5">志一心及精进，<a id="a-Q6"></a> 积智慧以具足，</p>
  <p id="aQ7">我为真善叉手，<a id="a-Q8"></a> 礼无有与等者。<a id="a-Q9"></a>”</p>
  <p id="aQA">于是佛为贤者阿难说偈言：</p>
  <p id="aQB">“为空无菩萨，<a id="a-QC"></a> 汝一心叉手，</p>
  <p id="aQD">所当得福者，<a id="a-QE"></a> 且听我所说。<a id="a-QF"></a>”</p>
  <p id="aQG">佛告阿难：<a id="a-QH"></a>“汝用是叉手福德，<a id="a-QI"></a>我般泥洹已后六月中，<a id="a-QJ"></a>当独作佛。<a id="a-QK"></a>天上天下人，<a id="a-QL"></a>皆当稽首向汝作礼。<a id="a-QM"></a>若行道入郡国若住精舍，<a id="a-QN"></a>男子、<a id="a-QO"></a>女人、<a id="a-QP"></a>小男、<a id="a-QQ"></a>小女，<a id="a-QR"></a>诸邪异道、<a id="a-QS"></a>沙门、<a id="a-QT"></a>梵志，<a id="a-QU"></a>诸王大臣，<a id="a-QV"></a>讲堂交露及鼓山谷，<a id="a-QW"></a>师子、<a id="a-QX"></a>虎、<a id="a-QY"></a>野牛、<a id="a-QZ"></a>象、<a id="a-Qa"></a>骆驼、<a id="a-Qb"></a>牛、<a id="a-Qc"></a>马、<a id="a-Qd"></a>驴、<a id="a-Qe"></a>猕猴，<a id="a-Qf"></a>揵沓和、<a id="a-Qg"></a>阿须伦、<a id="a-Qh"></a>迦留罗、<a id="a-Qi"></a>真陀罗、<a id="a-Qj"></a>摩睺勒、<a id="a-Qk"></a>天、<a id="a-Ql"></a>龙、<a id="a-Qm"></a>鬼、<a id="a-Qn"></a>神、<a id="a-Qo"></a>女鬼，<a id="a-Qp"></a>树木枝叶华实诸药草，<a id="a-Qq"></a>有想者无想者，<a id="a-Qr"></a>皆当揖让恭敬礼汝。<a id="a-Qs"></a>”</p>
  <p id="aQt">佛告阿难：<a id="a-Qu"></a>“譬如如来无所著等正觉，<a id="a-Qv"></a>得佛道之门时，<a id="a-Qw"></a>诸树乐树有想无想者，<a id="a-Qx"></a>皆揖让低仰向佛树。<a id="a-Qy"></a>阿难，<a id="a-Qz"></a>其有比丘、<a id="a-R0"></a>比丘尼、<a id="a-R1"></a>优婆塞、<a id="a-R2"></a>优婆夷，<a id="a-R3"></a>天龙鬼神、<a id="a-R4"></a>揵沓和等，<a id="a-R5"></a>及余含气有命之类，<a id="a-R6"></a>有说是大清净法语者，<a id="a-R7"></a>如来今现在若泥洹后，<a id="a-R8"></a>以宣心无谀谄之意，<a id="a-R9"></a>一心叉手向说法者，<a id="a-RA"></a>诸佛天中天，<a id="a-RB"></a>皆当授其决。<a id="a-RC"></a>及少功德者，<a id="a-RD"></a>皆当具足得是法，<a id="a-RE"></a>何况乐喜无瑕秽者！<a id="a-RF"></a>佛所语无异，<a id="a-RG"></a>闻是大清净法语，<a id="a-RH"></a>少有欢喜信者，<a id="a-RI"></a>多不乐闻。<a id="a-RJ"></a>其有闻说信欢喜，<a id="a-RK"></a>如来已豫见知其人，<a id="a-RL"></a>不于一佛所植诸德本，<a id="a-RM"></a>为悉于亿那术佛所积累功德皆见。<a id="a-RN"></a>我说是大般泥洹会，<a id="a-RO"></a>当复供养弥勒如来，<a id="a-RP"></a>见弥勒佛来下作佛时，<a id="a-RQ"></a>当复闻说大般泥洹经，<a id="a-RR"></a>当复见空无菩萨身毛孔出音大音声，<a id="a-RS"></a>当复得方等经，<a id="a-RT"></a>当复闻见四童子。<a id="a-RU"></a>尔时说是经，<a id="a-RV"></a>天、<a id="a-RW"></a>人、<a id="a-RX"></a>阿须伦，<a id="a-RY"></a>诸世间人，<a id="a-RZ"></a>当复恭敬揖让叉手作礼，<a id="a-Ra"></a>亦当得师子座。<a id="a-Rb"></a>”</p>
  <p id="aRc">于是佛告贤者阿那律：<a id="a-Rd"></a>“汝宁见四十亿天于虚空中闻是经法叉手向我者不？<a id="a-Re"></a>”</p>
  <p id="aRf">对曰：<a id="a-Rg"></a>“唯然，<a id="a-Rh"></a>天中天，<a id="a-Ri"></a>已见。<a id="a-Rj"></a>”</p>
  <p id="aRk">佛告阿那律：<a id="a-Rl"></a>“是四十亿天用是叉手福，<a id="a-Rm"></a>亿阿僧祇劫不归三恶道，<a id="a-Rn"></a>各各当一恒沙数更作转轮圣王。<a id="a-Ro"></a>一一作圣王常值见佛，<a id="a-Rp"></a>更是数已然后得作佛，<a id="a-Rq"></a>号愿寂如来无所著等正觉，<a id="a-Rr"></a>皆同一字。<a id="a-Rs"></a>”</p>
  <p id="aRt">尔时，<a id="a-Ru"></a>于众会中有力士，<a id="a-Rv"></a>一名那尼，<a id="a-Rw"></a>二名罗提，<a id="a-Rx"></a>三名首罗颰，<a id="a-Ry"></a>四名叉摩迦楼，<a id="a-Rz"></a>五名覆呿速，<a id="a-S0"></a>六名波囚遮，<a id="a-S1"></a>七名阿比他，<a id="a-S2"></a>八名维那提，<a id="a-S3"></a>九名优多罗，<a id="a-S4"></a>十名浮浮楼遮，<a id="a-S5"></a>十一名和利前，<a id="a-S6"></a>十二名醘犁阇，<a id="a-S7"></a>十三名醘梨陀楼，<a id="a-S8"></a>十四名叉摩遮。<a id="a-S9"></a>一一力士与五百之众俱悲啼哭，<a id="a-SA"></a>往诣佛所，<a id="a-SB"></a>稽首作礼，<a id="a-SC"></a>泣下交横，<a id="a-SD"></a>白佛言：<a id="a-SE"></a>“唯世尊，<a id="a-SF"></a>我等为空无菩萨、<a id="a-SG"></a>善思议菩萨、<a id="a-SH"></a>喜信净菩萨、<a id="a-SI"></a>神通华菩萨，<a id="a-SJ"></a>及大会诸菩萨，<a id="a-SK"></a>及此大经诸大弟子众，<a id="a-SL"></a>叉手揖让恭敬作礼，<a id="a-SM"></a>持是功德求无上正真道。<a id="a-SN"></a>”时佛便笑。</p>
  <p id="aSO">贤者阿难以偈问佛言：</p>
  <p id="aSP">“佛为世光明，<a id="a-SQ"></a> 今何因缘笑？</p>
  <p id="aSR">善为我等解，<a id="a-SS"></a> 无数亿人疑。<a id="a-ST"></a>”</p>
  <p id="aSU">于是佛为阿难说偈言：</p>
  <p id="aSV">“阿难汝为见，<a id="a-SW"></a> 诸力士之众，</p>
  <p id="aSX">各五百眷属，<a id="a-SY"></a> 发大道意不？</p>
  <p id="aSZ">为我叉手恭，<a id="a-Sa"></a> 及空无童子，</p>
  <p id="aSb">一切诸菩萨，<a id="a-Sc"></a> 于是经尊法，</p>
  <p id="aSd">劝助大道意，<a id="a-Se"></a> 哀念于一切，</p>
  <p id="aSf">各与五百众，<a id="a-Sg"></a> 皆当得佛道。</p>
  <p id="aSh">无央数亿劫，<a id="a-Si"></a> 终不归恶道，</p>
  <p id="aSj">观于叉手者，<a id="a-Sk"></a> 其福乃如是。</p>
  <p id="aSl">我忍住一劫，<a id="a-Sm"></a> 及数亿百劫，</p>
  <p id="aSn">诸佛得道时，<a id="a-So"></a> 其国甚快乐。</p>
  <p id="aSp">所行至辄尊，<a id="a-Sq"></a> 其国则丰盛，</p>
  <p id="aSr">我忍住一劫，<a id="a-Ss"></a> 说得未能竟。</p>
  <p id="aSt">阿难我今日，<a id="a-Su"></a> 于夜中半时，</p>
  <p id="aSv">汝为最后说，<a id="a-Sw"></a> 见佛人中尊。<a id="a-Sx"></a>”</p>
  <p id="aSy">佛告阿难：<a id="a-Sz"></a>“汝宁见此童子从北方来，<a id="a-T0"></a>有大金光耀来者不？<a id="a-T1"></a>其威神照于北方，<a id="a-T2"></a>草木、<a id="a-T3"></a>药树、<a id="a-T4"></a>树木、<a id="a-T5"></a>茎节、<a id="a-T6"></a>枝叶、<a id="a-T7"></a>华实、<a id="a-T8"></a>宫殿、<a id="a-T9"></a>交露、<a id="a-TA"></a>山陵、<a id="a-TB"></a>溪谷，<a id="a-TC"></a>及人非人皆同现为金色。<a id="a-TD"></a>”</p>
  <p id="aTE">对曰：<a id="a-TF"></a>“唯然，<a id="a-TG"></a>天中天，<a id="a-TH"></a>已见。<a id="a-TI"></a>”</p>
  <p id="aTJ">“阿难，<a id="a-TK"></a>汝见北方七宝交露精舍来不？<a id="a-TL"></a>”</p>
  <p id="aTM">对曰：<a id="a-TN"></a>“唯然，<a id="a-TO"></a>天中天，<a id="a-TP"></a>已见。<a id="a-TQ"></a>”</p>
  <p id="aTR">“阿难，<a id="a-TS"></a>汝见金交露中结跏趺坐者不？<a id="a-TT"></a>”</p>
  <p id="aTU">对曰：<a id="a-TV"></a>“唯然，<a id="a-TW"></a>天中天，<a id="a-TX"></a>已见。<a id="a-TY"></a>”</p>
  <p id="aTZ">佛告阿难：<a id="a-Ta"></a>“北方去此六十四亿万佛国，<a id="a-Tb"></a>有佛名觉迹如来无所著等正觉，<a id="a-Tc"></a>今现在说法。<a id="a-Td"></a>神通华菩萨于彼神变，<a id="a-Te"></a>来生此阎浮提，<a id="a-Tf"></a>欲见我般泥洹，<a id="a-Tg"></a>时光明所照谓是如来光明威神。<a id="a-Th"></a>其七宝交露谓华迹世界，<a id="a-Ti"></a>其七宝金交露帐中坐童子谓如来也。<a id="a-Tj"></a>自然作是世界坐，<a id="a-Tk"></a>此七宝金交露帐中，<a id="a-Tl"></a>令无央数人具足于德本。<a id="a-Tm"></a>阿难，<a id="a-Tn"></a>此佛国有无央数亿百千人，<a id="a-To"></a>与此童子植众德本。<a id="a-Tp"></a>是童子适生于是佛国，<a id="a-Tq"></a>悉当令其同辈之众漏尽意解得住学地，<a id="a-Tr"></a>于无上正真道得不退转。<a id="a-Ts"></a>”</p>
  <p id="aTt">于是四菩萨往诣佛所，<a id="a-Tu"></a>同一时前稽首佛足。<a id="a-Tv"></a>佛告阿难：<a id="a-Tw"></a>“如来所当作者，<a id="a-Tx"></a>及如来弟子以令一切具足得其所。<a id="a-Ty"></a>是神通华菩萨，<a id="a-Tz"></a>以此金交露之变化，<a id="a-U0"></a>令七十亿人得阿罗汉，<a id="a-U1"></a>七十亿那术人住学地，<a id="a-U2"></a>七十亿百人立无上正真道，<a id="a-U3"></a>七十亿那术人得不起法忍立，<a id="a-U4"></a>无数人当值弥勒时。<a id="a-U5"></a>”</p>
 </body>
</html>