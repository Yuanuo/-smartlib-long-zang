<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘涅槃部"/>
  <title>佛说方等般泥洹经卷下</title>
</head>
<body>
  <h1 class="head">佛说方等般泥洹经卷下</h1>
  <h2>嘱累品第四</h2>
  <p>尔时，贤者阿难白佛言：“唯世尊住一劫复过一劫。所以者何？唯天中天，如来无所著等正觉在于世者，是诸正士来至此，我等得见跪拜承事。如来般泥洹已后，我曹永绝于三处。何等为三？佛、法、僧。是等正士为离三处。”于是阿难说此语已啼泣躄地。</p>
  <p>于时善思义菩萨为阿难说此偈言：</p>
  <p>“阿难仁莫啼， 万物皆无常，</p>
  <p>合会有别离， 况人焉可常！</p>
  <p>于是空无法， 阿难何为啼？</p>
  <p>咸有聚会者， 诸会难得久。</p>
  <p>佛道亦无得， 阿难何为悲？</p>
  <p>所合会为空， 慧慧亦复空。</p>
  <p>若念若不念， 一切法无念，</p>
  <p>无获空无有， 譬若如野马。</p>
  <p>又如化象马， 园果树木华，</p>
  <p>巧幻师所现， 佛弟子如是。”</p>
  <p>于是阿难以偈答善思义菩萨言：</p>
  <p>“实然如仁言， 诸法无所念，</p>
  <p>我今日当离， 违远于世尊。</p>
  <p>云何入舍卫， 彼问以何答？</p>
  <p>正觉为在不？ 法眼当来不？</p>
  <p>若入香积山， 不见人中尊，</p>
  <p>但见其空座， 何忍住于彼。</p>
  <p>若出香积山， 入迦利精舍，</p>
  <p>人中尊在中， 广说于四谛。</p>
  <p>见迦利罗空， 无世雄光神，</p>
  <p>若入音声园， 于中独啼哭。</p>
  <p>用不见正觉， 驰走趣四方，</p>
  <p>其泪充满目， 何忍住于彼？”</p>
  <p>尔时，喜信净菩萨为贤者阿难说偈言：</p>
  <p>“若亿岁愁忧， 安可有所得，</p>
  <p>阿难且观是， 法界甚难得。</p>
  <p>譬如芭蕉树， 叶叶分解之，</p>
  <p>获之无所得， 万物皆如是。</p>
  <p>譬如天雨时， 水中之有泡，</p>
  <p>适起便复漂， 万物亦如是。</p>
  <p>譬如水之沫， 但可以眼观，</p>
  <p>获之不可得， 四种亦如是。</p>
  <p>譬如明镜净， 影现不可得，</p>
  <p>三界亦如是， 阿难何为啼？”</p>
  <p>于是阿难以偈答喜信净菩萨言：</p>
  <p>“非为不知是， 不为不见是，</p>
  <p>三界无所有， 经常载说此。</p>
  <p>见是亿人众， 泪下皆交流，</p>
  <p>至我所愁泣， 用是益感戚。</p>
  <p>今世尊当去， 人上忽不现，</p>
  <p>当于何求索， 谁复为我护？</p>
  <p>当从谁闻法， 深奥难解句？</p>
  <p>当入何所难， 呜呼佛难值！”</p>
  <p>尔时，空无菩萨为阿难说偈言：</p>
  <p>“阿难起莫忧， 观于法非法，</p>
  <p>法为不可得， 何缘当有灭？</p>
  <p>如诸佛生时， 得道亦如是，</p>
  <p>如佛转法轮， 泥洹亦如是。</p>
  <p>生不生于生， 佛道亦无灭，</p>
  <p>于无生之法， 阿难何为啼？</p>
  <p>观我身毛孔， 诸所讲说业，</p>
  <p>佛说空无有， 法界亦如是。”</p>
  <p>于是阿难以偈答空无菩萨言：</p>
  <p>“仁等各当去， 于诸界无忧，</p>
  <p>当见亿诸佛， 讲说上妙法。</p>
  <p>我等及亿天， 周匝相围绕，</p>
  <p>比丘比丘尼， 共举举吁嗟，</p>
  <p>或从数千里， 皆来至我所，</p>
  <p>号呼声远闻， 释师子所在，</p>
  <p>忉利及焰天， 兜术泥摩罗，</p>
  <p>世尊为至梵， 何时当来下？</p>
  <p>在闲居三月， 人中尊一心，</p>
  <p>世雄何时起， 当复击法鼓？”</p>
  <p>尔时，神通华菩萨为阿难说偈言：</p>
  <p>“我为以知是， 自期于三月，</p>
  <p>示现于仁前， 阿难可勿啼。</p>
  <p>我当故为汝， 启白于如来，</p>
  <p>令转第一法， 用离释尊故。</p>
  <p>诸佛有大哀， 当来至人所，</p>
  <p>阿难勿得悲， 人中尊以起。</p>
  <p>诸天龙尚忧， 何况于汝身？</p>
  <p>如是之光明， 乃于世灭尽。</p>
  <p>佛为以说是， 面从世尊闻，</p>
  <p>虽住于亿劫， 诸会犹别离。”</p>
  <p>于是阿难起住佛前三举声，说此偈言：</p>
  <p>“佛为一切护， 今日当泥洹，</p>
  <p>世间当复冥， 为以失眼明。</p>
  <p>国王及尊者， 畀褫国勤苦，</p>
  <p>何忍闻是言， 佛当般泥洹。</p>
  <p>力士力士妻， 力士子俱来，</p>
  <p>悲哀皆啼泣， 最后见世尊。</p>
  <p>诸天龙之类， 周匝五由旬，</p>
  <p>涕流至于膝， 除余诸人民，</p>
  <p>难头和难龙， 六十亿龙俱，</p>
  <p>皆来共啼哭， 最后见世尊。</p>
  <p>和陵摩奈龙， 娑竭有大力，</p>
  <p>泪啼一由旬， 往诣于佛所。</p>
  <p>阿耨达龙王， 百亿众围绕，</p>
  <p>泪涕如车轮， 往至于佛所。</p>
  <p>伊隶钵龙王， 化作大身来，</p>
  <p>啼泣发洪音， 往到于佛所。</p>
  <p>千亿诸鬼神， 及百那术众，</p>
  <p>前稽首佛足， 最后见世尊。</p>
  <p>诸释有亿千， 其众百那术，</p>
  <p>前行礼佛足， 明眼莫泥洹。</p>
  <p>于是亿梵天， 明照是天地，</p>
  <p>前礼于佛足， 愿尊住一劫。</p>
  <p>魔子于彼来， 导师自言在，</p>
  <p>哀念一切故， 愿尊住一劫。”</p>
  <p>尔时，空无菩萨为释、梵、天、龙、鬼、神、揵沓和、魔子导师，说偈言：</p>
  <p>“汝等皆无知， 但作强法语，</p>
  <p>已为放逸行， 于今甫啼泣。</p>
  <p>譬如诸嵩貔， 所住于无黠，</p>
  <p>若人以刀击， 即便懅悲唤。</p>
  <p>卿等亦如是， 一切皆啼泣，</p>
  <p>若正觉在者， 故行放逸行。</p>
  <p>今日光当去， 其智譬如海，</p>
  <p>卿等当何作， 释尊已泥洹。”</p>
  <p>是时，佛告贤者阿那律、大迦旃延、分耨文陀尼弗、鸠摩迦叶、须菩提、目呵罗耶、大拘絺：“汝等，皆伸臂授如来掌。”应时十万比丘伸臂授世尊掌。佛以左手授诸比丘掌，右手持阿难、罗云掌，著诸比丘手中：“我所以亲敬阿难、罗云嘱累汝等。”尔时即如其像有大自然音，其音遍告一佛国。其千比丘闻所嘱累，欲放身命言：“我等当先没泥洹，不忍见世雄般泥洹时也。”于是佛伸臂向北方，应时他方世界五百佛，伸手授佛掌。佛便持阿难、罗云手，著诸佛掌中：“我持所亲阿难及子罗云累诸世雄。”</p>
  <p>尔时，佛便说偈言：</p>
  <p>“我持子罗云， 及侍者阿难，</p>
  <p>面以此嘱累， 诸佛之世尊。</p>
  <p>谁为无护者， 能为作拥护？</p>
  <p>独诸佛世尊， 其智无挂碍。</p>
  <p>今日之夜半， 天龙世人民，</p>
  <p>在阎浮提者， 不复得见我。</p>
  <p>遍观诸世界， 无量难思议，</p>
  <p>都不见一人， 当为住度者。</p>
  <p>无央数亿劫， 譬如恒边沙，</p>
  <p>能以一人故， 忍住尔所劫。</p>
  <p>其奉敬佛法， 我义度此人，</p>
  <p>以无恭恪者， 亿佛不能疗。”</p>
  <p>尔时，五百佛各欲还其国土，授阿难、罗云掌已，便说偈言：</p>
  <p>“其奉敬诸佛， 佛义度此人，</p>
  <p>所示现济脱， 辄广弘法鼓。</p>
  <p>释师子世尊， 涤除诸忧患，</p>
  <p>饱满亿数人， 如天雨润地。”</p>
  <p>于是阿难、罗云为诸佛跪啼泣悲诉，说偈言：</p>
  <p>“愿诸大勇猛， 劝尊住一劫，</p>
  <p>诸佛之威神， 令明住一劫，</p>
  <p>令无数亿人， 得义住正谛，</p>
  <p>天龙诸鬼神， 皆发大道意。”</p>
  <p>尔时，五百佛各各还其世界已，告贤者阿难、罗云言：“止，阿难、罗云，无忧无悲！诸佛天中天法伸臂者，为已竟。若放光明及来若住，是为诸佛之示现也。”</p>
  <h2>度地狱品第五</h2>
  <p>于是佛便三昧，右足大指放亿那术百千光明，一一光明端化作亿百千莲华，一一莲华上化作亿百千座，一一座上有一化如来坐说法，一一如来令亿那术百千人立不起灭地。时佛复以左足大指放亿那术百千光明，十足指放十亿那术百千光明，十手指放十亿那术百千光明，两膝放二亿那术百千光明，两膑放二亿那术百千光明，阴马藏放亿那术百千光明，脐中放亿那术百千光明，两肩肘放二亿那术百千光明，脑户放亿那术百千光明，左右胁放二亿那术百千光明，四十齿放四十亿那术百千光明，面放亿那术百千光明，顶相放亿那术百千光明，三十二大人相放三十二亿那术百千光明，两眉间相放亿那术百千光明，八十种好一一好各放亿那术百千光明。一一光明端有化亿那术百千莲华，一一莲华上有化亿那术百千座，一一座上各有坐如来说法。是诸佛世尊不讲异义，但咏菩萨法品总持金刚行三品清净力无所畏。一一化如来令亿那术百千人立不退转法。</p>
  <p>佛尔时便于双树间更化作佛，往至先儒大泥犁放光明，其光遍照思想大狱中。佛尔时便说偈言：</p>
  <p>“是诸人已解脱， 复数数有思想，</p>
  <p>用习起思想故， 令其生于苦恼。</p>
  <p>于世间有得道， 佛世尊放光明，</p>
  <p>其所说于正法， 令灭尽诸苦恼。</p>
  <p>无所尽无所得， 无有起亦无灭，</p>
  <p>其有知是法者， 终不归于恶道。”</p>
  <p>佛适说是偈竟已，应时具足亿那术百千人于思想地狱得脱，即生忉利天上。时佛便复往忉利天上，便重说此偈言：</p>
  <p>“是诸人已解脱， 复数数有思想，</p>
  <p>用习思想之故， 令其生苦痛中。</p>
  <p>于世间有得道， 佛世尊放光明，</p>
  <p>其所说于正法， 令灭尽诸苦恼。</p>
  <p>无所尽无所得， 无有灭亦无起，</p>
  <p>其有知是法者， 终不归于恶道。”</p>
  <p>世尊说是偈适竟，应时具足亿那术百千人，闻是法得须陀洹道。得神通已，便说此偈言：</p>
  <p>“无有起亦无尽， 无有生亦无灭，</p>
  <p>吾之等解于法， 得忍道之灭度。</p>
  <p>其智慧如光明， 照知人诸根本，</p>
  <p>现因缘为解脱， 辄于彼脱人民。</p>
  <p>灭愁苦得大智， 疗治于一切人，</p>
  <p>诸一切佛所疗， 终不归于恶道。</p>
  <p>大光明为甚疾， 于世间而灭尽，</p>
  <p>亿人民被烧炙， 令度脱想地狱。”</p>
  <p>于是佛复至烧炙、缹煮、叫唤、雨黑沙、烧人四大地狱中，施金色光明遍于一切光明。于佛之光明柔软可意，以哀眼视一切，施眼令安隐，慧戒使清凉，作寂定光明皆遍其中。其威神尊清净第一，于垢无所染远离于垢，施与于智行大慈念大哀，施无限安乐，施慧无碍之眼，施戒之香照于一切，施于法味达于一切已示现于法身，施法心之眼，断一切不善之本，授与一切清白之法，悉坏魔力悉令怖惧，使邪异道皆断诸见，令众一切得安隐想，开于天门闭塞于恶户，以无尽之德代诸勤苦，一心精进行慈悲喜护，常导众人于大无为，施眼耳鼻口身意身，一切诸毛孔放大光明。说经法柔软可意，悲哀口说尊语：</p>
  <p>“我为施安于世， 我为脱诸苦痛，</p>
  <p>我为众勤劳者， 除若干之苦尘。</p>
  <p>我之所可说法， 照尊光清净安，</p>
  <p>一切人闻是法， 皆弃捐诸恶道。</p>
  <p>其有人归命佛， 彼则为得大利，</p>
  <p>于亿劫生死数， 终不堕诸恶道。”</p>
  <p>佛说是偈已，应时大地狱一一地狱具足各各亿那术百千人得脱，生兜率天上。用闻是法故，悉得阿那含道。得神通已，便说此偈言：</p>
  <p>“譬如在厄道， 有智慧导师，</p>
  <p>令大众贾人， 度怨贼鬼神。</p>
  <p>佛所度如是， 以光明为道，</p>
  <p>免脱亿人民， 离厄淫怒痴。</p>
  <p>我等归命佛， 导师放光明，</p>
  <p>已发慈悲意， 得济诸勤苦。</p>
  <p>当归命于法， 抚养于我身，</p>
  <p>僧为尊重宝， 其德难思议。”</p>
  <p>尔时，佛往诣合会、大合会、不可意三地狱中，放金色五百万亿那术种光明遍照其中。以寂定无人、无有万物、无起无灭，以布施、持戒、忍辱、精进、一心、智慧诸度无极，用大慈、大悲、大喜、大护，以四恩行，用如来十力、四无所畏、诸佛十八法不共、如来尊行世慧、神足变化、说法变化、教授变化，以用大慧，以根、力、觉、意、三昧、三摩越，用一切菩萨之行，以无碍佛慧，以无碍佛眼，以无碍法眼，以无碍慧眼，以无碍天眼，以无碍肉眼，以大慈大哀，于一切用一切佛法无上之德，用一切如来觉法，于彼八亿那术百千有命之类，悉蒙五百万亿那术种光音，除诸勤苦皆得安隐，出彼合会、大合会、不可意地狱，得生波罗尼蜜和耶越天。闻是法已，著志得阿那含道。于是佛便住于梵天，说偈言：</p>
  <p>“诸人无勤苦， 则为第一安，</p>
  <p>为说勤苦应， 诸想无有念。</p>
  <p>一切无所想， 如于此所说，</p>
  <p>在三界岂安？ 数数有生死。</p>
  <p>其有解空空， 彼空乃为空，</p>
  <p>其说深缚者， 彼能解于空。</p>
  <p>空者无有起， 思想无有界，</p>
  <p>已见非我法， 则为佛之子。</p>
  <p>是法为非吾， 亦不可得我，</p>
  <p>已无吾我者， 于何复有喜？”</p>
  <p>佛说是偈已，应时彼亿那术百千人闻法者心，悉断一切尘劳，生死已尽得阿罗汉证，便放身命般泥洹：“我等不忍见世尊般泥洹时。”</p>
  <h2>现诸佛品第六</h2>
  <p>尔时，佛于梵天忽然不现，即住双树间。佛心念言：“今日夜半，如来于是当般泥洹。人民最后见佛终竟，我聊复令众庶欢悦，得安隐想，断诸秽毒，令念如来作大善本想，离大众恼得无极庆，发大慈大悲弃诸魔事，怀来诸佛法，皆除裂诸见网，悉灭诸尘劳，悉舍诸谀谄，悉损诸大见，来诸度无极，叹咏菩萨之行。现诸如来令一切目见，作大变化说于佛法。”</p>
  <p>于是，世尊于师子床上右胁倚卧，如师子无恐惧。大尊雄周观十方，以足指按地六返震动十方境界。佛即如其像三昧正受，一一毛孔出恒边沙等数之光明，一一光明照恒沙等佛国，一一光明终不相错。以是之数，一切诸毛孔各各放恒边沙数之光明。放已即如其像三昧正受，令一切人眼还得佛眼，皆见诸佛国土所有。</p>
  <p>尔时，佛告诸比丘言：“汝等宁见东方纵广上下各十万由旬满其中尘，东方诸佛其数如此尘，一尘为一佛，皆右胁倚卧，所见变化亦如是；一切诸佛其所教度皆已周毕，悉入力士生地双树间；皆名为释迦文，一切皆于师子床上卧，皆当于今日夜半般泥洹？汝等宁见东方不可计、不可数、不可思议、无有量诸菩萨行具足往诣佛树下？宁复见无央数得佛道者不？宁复见余无央数转法轮者不？复见余无央数说法者不？复见无有量放寿命者不？复见无有限右胁倚卧于师子床上如我卧者不？”</p>
  <p>众会对曰：“已见，不知其数。”</p>
  <p>佛言：“譬如三千大千世界，上至三十三天，下尽地际，满其中尘。于汝等意云何？宁能有知是尘数者不？”</p>
  <p>“唯天中天，不可计、不可量、不可称、不可数。”</p>
  <p>佛言：“譬如是三千大千世界，更有如是比亿百千三千大千世界满其中尘，有如此尘数东方佛国菩萨名释迦文，来诣佛树下得佛道者数亦如是，转法轮者数亦如是，教授说法者数亦如是，放身命者数亦如是，如我右胁倚卧者数亦如是，无起余于泥洹界般泥洹者其数如是，皆名为释迦文，母名摩邪，父名悦头檀，其国名迦维罗卫，其世名忍界，舍利弗、摩诃目揵连尊弟子，阿难为侍者，如东方之所有，九方亦如是，皆为释迦文，如释迦之数，名提桓竭者亦如是，名曰提名多罗者亦如是，名维卫者亦如是，名式者亦如是，名随叶者亦如是，名拘楼秦者亦如是，名拘那含者亦如是，名迦叶者亦如是。是诸佛天中天，如是柔软微妙为名号，出柔软音声，皆同一号为释迦文。如来皆以具足肉眼见是尚不足言，其所见广大过此无央数。其有居家修道，若出家学道，令一佛国诸菩萨皆得作佛，具足一劫供养此诸佛名；复有闻是说现诸佛经品，闻已须臾乐欢信，胜于三千大千世界人民皆得佛共供养具足。一切诸菩萨已慧解如是，疾近无上正真道。”</p>
  <p>说是经时，六十二亿菩萨得难具足法，如是得护不可思议，意不退转立于无上正真道。十那术菩萨初发大道意，立不退转地无上正真道。三十二亿菩萨得不起法忍。恒沙数等人断一切尘劳，灭生死证说。无央数人当与弥勒会。</p>
  <p>于时，弊魔怀毒恨心垂泪白佛：“唯世尊，我本愿欲使如来早般泥洹，欲令人民不出我界。如来无著等正觉，所度遂益多。若住其寿命令至一劫，所度之数不能复过今日之所度也。今天中天已空我界。”</p>
  <p>于是佛以手两指，取地土用著爪上，告弊魔言：“于汝意云何？如来爪上土多？大地土多？”</p>
  <p>魔白佛言：“如来爪上土少，大地土多不可计也。”</p>
  <p>佛言：“波旬，我之所度立于无为，其数如爪上之土。其从汝之教者，复多于大地土。汝当欢喜怡怿，人之种如是不可尽无有数。”</p>
  <p>佛告波旬：“汝欲求人种如求空，于是波旬卿所当作者便为之，今日夜半如来当般泥洹。”</p>
  <p>尔时，佛告诸比丘：“置是诸佛世尊之数，置是诸佛世尊国土所有快乐，置是诸菩萨之兴盛。”</p>
  <p>对曰：“唯然，天中天，悉在耳。”</p>
  <p>佛告阿难：“若我从一劫至那术劫，作譬合会校计说譬喻法，讲义说诸佛，无有竟时，不可竟也。无央数诸佛天中天，现在者如是，如来皆以具足肉眼见复过是，所见不可限。”</p>
  <p>于是佛告诸比丘：“如来为一切所当为者以度一切矣，无有不度之想名如毛发。所以者何？故告汝等。”</p>
  <p>尔时，佛即如其像三昧现神足，令是诸佛世尊所说经，悉使此刹人闻。闻是法者，恒沙等人立于三乘，十亿百千人得无上正真道，十亿千人立缘觉道，其余者皆放身命。</p>
  <h2>佛国净品第七</h2>
  <p>尔时，佛以三十二大人相、八十种好，及八千种好、十亿声、六十亿那术百千种语，无限亿那术百千种具足音，受持诸佛法之相，如来寂定、如来十力、如来四无所畏、如来四神足、如来四解智、诸佛十八法不共、如来世上行，悉令面见诸法。于是佛所说法即现是三千大千之世界，平等如掌无沙砾石，但有摩尼、真珠、琉璃、琥珀、砗磲、金银。三千大千世界周匝有诸宝殿，无央数宫珍宝交露，摩尼宫殿交露。遍有明月珠树、明月珠盖、明月珠幢幡、明月珠舍、明月珠座，具足三千大千世界。周遍八方有八交道，以金银、琉璃、水精、砗磲、玛瑙、象瑙、琥珀宝、赤车釭宝、吉祥福宝、月光明宝、踰日宝、阿牟勒宝、鸠弥勒宝、味宝、碧英宝，以此众宝转相庄校，为树为盖幢幡。其树根茎节枝叶华实炽盛，幡盖丽妙有器树、衣树、璎珞庄饰被服果树，满无空缺。有赤栴檀、红栴檀、汁勒栴檀、蜜香黑妙音，有曼陀勒华、大曼陀勒华、巾迦勒华、大巾迦勒华、粗华、大粗华、柔软华、大柔软华、度昼华、大度昼华、波罗犁华、大波罗犁华、善优波罗犁华、月华、大月华、周遍月华、摸华、大摸华、周遍摸华、善敬摸华、盖华大盖华、周遍盖华、惧生华、大惧生华、周遍惧生华，周匝遍满是三千大千世界无空缺，皆有珍宝莲华。有九十九亿那术百千殿舍，青琉璃、黄金、琥珀、玛瑙以为殿舍，吉祥福宝、摩尼宝以为车，有软妙衣垂桂车上，周匝遍是三千大千世界。三千大千世界有敷自然师子之座，一切树下皆有自然师子座，以好綩綖锦绣绫绮上妙衣服以为座具。有杂色网幔，其文交错状如绶纷，或以黄金焰光摩尼以为庄校。一切诸师子座，有坐菩萨三十二相严饰其身。是三千大千世界周匝遍布赤珠、青珠、白珠，有赤栴檀之瓣香、蜜香、黑妙香，散以粟金。</p>
  <p>于是三千大千世界上虚空中，遍有摩尼珠网幔，出天之伎乐音声。以珠桂诸幔上，以妙贯珠宝贯珠、师子赖珠、颰蹉赖买珠，以金缕交错为系，以金种种庄严为宝帐幔，以纯金为帐幔。是三千大千世界，周匝下尽地际上至三十三天，以摩尼宝遍以紫磨金周匝为庄严。从黄金帐出无央数亿那术百千之好音声，空无相无愿声、非常苦空非身之声、寂定戒三昧智慧解脱度知见声、调损忍辱惭愧声、慈悲喜护安详奉行声、布施声布施度无极声、持戒声持戒度无极声、忍辱声忍辱度无极声、精进声精进度无极声、一心声一心度无极声、智慧声智慧度无极声、神通声神通度无极声、菩萨行声、怀来菩萨使至不退转地声、菩萨得不起法忍声、一切诸佛法声。如须摩提国阿弥陀佛光明，如阿插佛世尊及与香王国所有为上妙，如宝香天中天，如法焰光佛国土之世雄，如摩尼王世尊，如日宝藏又若日宝藏，如音响王佛，如善觉佛，如须弥劫正觉佛国兴盛安乐，释师子国土兴乐亦如是，用哀一切故示现般泥洹。人得知无疑世尊刹贫穷，用哀是等故示现国快乐。如一切诸佛尊行佛道事，释师子刹如是，毛发无异无增无减。又若一切佛国土之快乐严净好，释师子刹如是，毛发而不差异。</p>
  <h2>天菩萨品第八</h2>
  <p>尔时，贤者阿那律啼泣悲哀，便说是偈言：</p>
  <p>“好如月盛住虚空， 若日柔软千光明，</p>
  <p>譬火摩尼照一切， 世尊不复入教授。</p>
  <p>谁当复护诸世间？ 无央数人流生死，</p>
  <p>一切世间复盲冥， 用世尊入树间故。</p>
  <p>一切三界群生类， 诸所得安及快乐，</p>
  <p>悉蒙佛法及尊僧， 用荷哀伤得抚养。</p>
  <p>善释师子巧医王， 疗治忧苦度彼岸，</p>
  <p>勉济一切诸勤苦， 法王入于双树间。</p>
  <p>一切世间当狂乱， 用不见佛释师子，</p>
  <p>除无央数淫怒痴， 人民眄眩顿躄地。</p>
  <p>天中之天灭生死， 金翅龙鸟皆归命，</p>
  <p>鬼阿须伦摩睺勒， 世尊去后皆堕冥。</p>
  <p>无有淫欲离慢尘， 照四方明为已灭，</p>
  <p>一切世间当大冥， 佛般泥洹当奈何！”</p>
  <p>阿那律说此偈已，应时有诸异天，乘车来者、独乘者、乘象者、乘马车者、在交露车者、在座上者、在殿上者、在窗牖者、在父露帐者、在户上者、在半月上者、在梯陛上者，各从所乘，各从在所下，下已啼泣呼嗟，往诸力士所生地。到佛所稽首佛足，或有天散优钵青莲黄白诸华，或有散杂栴檀，或有天自取宝冠、宝珥、手著之宝及以天衣，持散佛上供养于佛。</p>
  <p>于是贤者罗云啼泣悲哀，说偈言：</p>
  <p>“功德特异慧无量， 为众所奉开迷乱，</p>
  <p>除一切恶勤劳忧， 入于力士所生地。</p>
  <p>佛为福地众所仰， 尊为医王灭诸病，</p>
  <p>尊相好好如莲华， 尊今寝卧于树间。</p>
  <p>佛踰日月诸世间， 无量之曜消天光，</p>
  <p>佛为法主过须弥， 度脱亿人勤苦恼，</p>
  <p>佛入空法寂无有， 第一无想度彼岸，</p>
  <p>尊弃一切世间愿， 法王已入诸树间。</p>
  <p>世尊之眼灭世冥， 三达无碍去来今，</p>
  <p>佛为导师度生死， 佛用哀故寝树间。</p>
  <p>尊师子吼出妙声， 佛所语明如月照，</p>
  <p>佛软音响众喜乐， 佛用哀故寝树间。</p>
  <p>贤者罗云赞十力， 即便眄眩寻躄地，</p>
  <p>于地婉转自擗扑， 法王加哀莫泥洹。”</p>
  <p>尊者罗云说此偈已，应时东方不可议无央数不可称无崖际世界诸佛天中天国，不可计无央数不可思议无有限诸菩萨，启辞诸佛来至此刹，欲见如来般泥洹及诸大会菩萨，欲见如来稽首跪拜承事供养。诸菩萨来所经世界无数无量，一切天宫天伎乐不鼓自鸣，雨于天香天华。彼诸世界诸天子，有大德学大乘者，及诸天王、龙王、鬼神阿须伦王、迦留罗王、甄陀罗王、摩睺勒王，皆侍从诸菩萨来供养者。菩萨以诸宝自庄校来者，或以天子被服来者，或以第六天子被服来者，或以梵天被服来者，或以自在天子被服来者，或以善化天子被服来者，或以兜术天子被服来者，或以天帝释被服来者，或以日天子被服来者，或以月王被服来者。有菩萨入摩尼宝殿舍中结跏趺坐来者，或入摩尼宝宫中坐来者，或入摩尼宝交露帐中坐来者。复有菩萨入香殿香宫香交露帐中，结跏趺坐来者，或入紫磨金殿，或入一切宝殿，或入一切宝交露帐中，结跏趺坐来者。复有菩萨入赤栴檀殿，入一切栴檀殿舍中，结跏趺坐来者。复有菩萨入七宝华殿，或入月光焰明踰日月摩尼宝殿，或入如意宝珠殿，或入如意宝珠宫，或入如意摩尼宝交露帐中，结跏趺坐来者。</p>
  <p>诸菩萨以三十二相庄严其身，有无数光明不可思议之光曜，无数广大光明。其光明除一切人勤苦，令一切得善想光明，除一切地狱、饿鬼、畜生光明，将一切诣善道光明，令身有福功德相，端正姝好见者欢喜，爱其色则无与等者，其色为一切所观视，有梵声柔软音响、令诸道欢喜音、恐诸魔音、益一切人音、出诸法诸福德音、灭除一切恶出无量法明音。彼有菩萨大士，雨诸宝天华遍三千大千世界，往诣如来或雨衣者、或雨璎珞庄饰者、或雨盖者、或雨幡彩者、或雨杂栴檀者、或雨紫磨金者、或雨莲华者、或雨如意珠者、或雨踰天所有诸宝者，遍三千大千世界下诣如来。或有菩萨化作诸宝庄饰盖如三千大千世界，踰诸天宝用供养如来。或有菩萨以诸璎珞庄严如三千大千世界，化作莲华、细根、青琉璃、砗磲、琥珀、吉祥藏宝，以为车如意珠车皆悉周遍，焰光珠摩尼黄金以一切为庄饰。或有化作一宫殿如三千大千世界，或有化作踰天诸宝交露帐如三千大千世界，以焰光珠黄金一切为庄校。或有化作清净处，如三千大千世界甚大，不可计、无央数、不可思议、无有量、无崖底，所化乃如是，以供养如来无所著等正觉。八方上下来如是，不可计、不可数、不可思议、无有量诸菩萨来供养佛。</p>
  <p>是诸菩萨皆同时前，稽首佛足绕世尊三匝。各从其所方来，化作大莲华师子座，诸宝焰光珠黄金为庄校座。一一菩萨各为佛于双树间化作师子座，以无量清净踰天衣敷其上，以无央数种种色、无量色、不可计色、不可计亿那术百千色，踰天上诸所有以为庄校，焰光珠、黄金诸宝、紫磨金以为帐而庄严，踰天上香而为芬熏，令诸恶道为善本想，令一切欢喜怡怿。如一菩萨所作庄饰，诸菩萨皆亦如是。一一菩萨各各所化不相杂错。所以者何？寂定无谀谄，于诸法无所著。譬如如意珠于诸尘垢无所染污，学善权方便于诸法所念清净，得诸尊慧法，如身所行口亦如是，为大布施主住于法无所著。是诸菩萨皆叹如来本求道，不可计、无央数、不可量、不可称勤苦行，以义示现。</p>
  <h2>如来化说法品第九</h2>
  <p>尔时，贤者阿难以偈赞佛言：</p>
  <p>“眼明净好如月满， 十力神足慧无尘，</p>
  <p>为天龙王所供事， 今日世尊入树间。</p>
  <p>若佛众匆入大城， 世雄以足蹈门阃，</p>
  <p>则动天地至六返， 放其光明遍佛国，</p>
  <p>琴瑟箫鼓诸乐器， 不鼓自出柔软音。</p>
  <p>师子虎鹿及野牛， 诸龙大象止雪山，</p>
  <p>哮吼咆陆心欢喜， 皆有慈意向如来。</p>
  <p>其声可乐胜众宝， 诸牛那术及百千，</p>
  <p>见佛光明皆踊跃， 得安无量乐无数。</p>
  <p>鴹鸭鸬鹚雁拘逸， 又罗瞻无无数众，</p>
  <p>于铁围山鸟鹦鹉， 鸣喜欣欣至佛所。</p>
  <p>人本所失诸宝藏， 皆还得之至世尊，</p>
  <p>诸瞋恚者悉慈心， 以清净意奉事佛。</p>
  <p>天住虚空雨天华， 又罗莲华有千叶，</p>
  <p>诸宫采女及天子， 各为供养于世尊。</p>
  <p>色净如是当不现， 佛今泥洹当奈何！</p>
  <p>譬如犊子断母乳， 断绝拥护为甚剧。</p>
  <p>十方从本无尘垢， 已离生死为众佑，</p>
  <p>诸世雄界为自在， 其受得住不减劫。</p>
  <p>谁为光王踰日月？ 谁当有力踰铁围？</p>
  <p>谁当忍辱等如地？ 世尊导人使离尘，</p>
  <p>当以精进及一心， 智慧示现度一切。</p>
  <p>若子亿世与母离， 暂得一会便复别，</p>
  <p>子愁思亲四方求， 世尊泥洹我亦尔。</p>
  <p>愁忧勤苦无复乐， 见佛经行及坐处，</p>
  <p>及见讲堂以精舍， 奈何断无吉祥得！</p>
  <p>赞叹十方法施人， 无量勤苦贤释子，</p>
  <p>即便躄地蓬婉转， 我最意见月善月。”</p>
  <p>尔时，世尊以一切持句三昧、正受作安隐行现三昧、善说三昧、雷雨三昧、师子响三昧、光耀响三昧、威神光明三昧、放光明三昧、微妙句三昧、力三昧、力句三昧、无量力三昧、意持照明三昧、起世有三昧、鼓响三昧、月三昧、大月三昧、周匝月三昧、月响三昧、上月三昧、藏三昧、谛藏三昧、琉璃藏三昧、观视三昧、无量观视三昧、遍照一切十方三昧、除一切疑光明三昧、至诚三昧、谛至诚三昧、至语三昧、说一切行三昧、所说谛至诚三昧、无量三昧、寂定三昧、寂定句三昧、谛寂定语三昧、布施三昧、谛布施三昧、大布施士三昧、光明三昧、善光明三昧、大光明三昧、无量光明三昧、照明句三昧、断一切疑光明三昧、说诸善本三昧、除说诸疑结三昧、谛说见三昧、于是断疑三昧、善施废解三昧、作诸佛三昧、现说一切行三昧、善说一切行三昧、善说转法轮三昧、善开度其处三昧，以是善说现在诸佛慧三昧，正受所住处，一一毛出不可计、不可议、不可称、不可量、无崖底亿那术百千光明，一一光端化无央数不可计议无量浴池，一一浴池化作不可计议无数无限亿那术百千莲华，一一莲华上化作不可计议无数无限亿那术百千座，一切诸座上皆有如来坐说法。一一化如来所开导人，使立不退转地住于佛法，其数如莲华上所坐化佛。得须陀洹、斯陀含、阿那含、阿罗汉，一一各如是缘觉之数，及不退转立善本者，其数亦尔。生天上者数亦如是，不复随苦。诸浴池际各有四宝树，无数茎节枝叶华实，一一茎节枝叶华实上，化作无数不可计议不可称量如来，化出坐师子座上说法度脱一切。其数如化树上如来之数开度一切已，便说此偈言：</p>
  <p>“众佑人中尊， 谛觉于一切，</p>
  <p>人见欢喜者， 皆弃捐恶道。</p>
  <p>其久有神通， 世雄难得值，</p>
  <p>如优昙钵华， 其色可意好。</p>
  <p>其欲供养佛， 及奉事我身，</p>
  <p>彼闻是经法， 其心当欢喜。</p>
  <p>其欲见现在， 世尊人中上，</p>
  <p>世光明威神， 当信乐吉祥。</p>
  <p>其当来诸佛， 以光导御人，</p>
  <p>欲见是世尊， 当信是吉祥。</p>
  <p>其有求大乘， 彼则有大利，</p>
  <p>闻是经法已， 则奉侍于佛。</p>
  <p>其目得清净， 及耳鼻之根，</p>
  <p>身口意诸根， 为断无所受。</p>
  <p>三昧戒清净， 智慧解脱净，</p>
  <p>解脱示现智， 脱现为至诚。</p>
  <p>解于一切法， 于我无所起，</p>
  <p>所知无所灭， 即不忧诸响。”</p>
  <p>诸化如来说此偈已，应时不可计人立于三乘，无数世界人民皆得一心，无数佛国诸地狱皆灭尽，诸畜生皆脱勤苦，饿鬼皆得安隐。</p>
  <p>尔时，佛入量宝三昧正受。如来住是三昧者，随一切人所欲得宝则如其意。见佛国宝皆悉在前，见诸佛树以宝庄饰，随意所好所欲。见色则见诸郡国县邑及国人民即如意见满诸佛国尽形寿，见所欲庄饰则如意见男子、女人、小男、小女璎珞庄饰，亦复见诸天、龙、鬼、神、揵陀罗、阿须伦、迦留罗、真陀罗、摩睺勒，所欲服饰，所欲食饮，所欲舍宅，如意所好皆见皆得。</p>
  <p>佛告阿难：“有三昧名慧行，诸佛世尊住是三昧，随人所欲得三昧，如意即见一切人愿。</p>
  <p>“阿难，诸佛世尊有三昧名无量过度三昧，吉祥威神随人所欲，得万物即如意在前，得万物已供养如来。</p>
  <p>“阿难，诸佛世尊有三昧名眼，住是三昧时，令一切人不复习欲，乐道德欲，于淫欲不净想不复习也，于梦中亦不乐。</p>
  <p>“阿难，诸佛世尊有三昧名意惭愧，住是三昧时，令诸佛国中人民皆有愧心，无恚乱意。</p>
  <p>“阿难，诸佛世尊有三昧名目主，住是三昧盲者得目。</p>
  <p>“阿难，诸佛世尊有三昧名无忧主，住是三昧时，若入城，令一切人无复忧患。</p>
  <p>“阿难，诸佛世尊有三昧名神通主，住是三昧，令无神通者飞行虚空，神足能高七树。</p>
  <p>“阿难，诸佛世尊有三昧名世光耀，住是三昧时，盲者得见世尊。</p>
  <p>“阿难，诸佛世尊有三昧名受清净，住是三昧时足蹈门阃，令诸天、龙、鬼、神、揵陀罗王、阿须伦王、迦留罗王、真陀罗王、摩睺勒王、释梵于彼稽首礼佛。</p>
  <p>“阿难，诸佛世尊有三昧名过师子英，住是三昧时，诸外异道适见如来威神，皆降伏自归。</p>
  <p>“阿难，诸佛世尊有三昧名金刚光明，住是三昧足蹈地时，三千大千诸铁围大铁围山、须弥山王及黑山、诸沟坑溪谷山林及地皆正，高者为卑，丘墟为平，其地柔软譬如好衣。</p>
  <p>“阿难，诸佛世尊有三昧名伏诸魔力，住是三昧时，令诸魔恐惧怖懅不安，各各不乐其宫舍怖懅不止，至于见佛归命如是稽首佛足。</p>
  <p>“阿难，诸佛世尊有三昧名无恐惧，住是三昧时，令一切人无伤害意，相向无诸恐惧亦无憍慢。</p>
  <p>“阿难，诸佛世尊有三昧名妙句，住是三昧时，令诸世界人无有食者得诸无数种种之味。</p>
  <p>“阿难，诸佛世尊有三昧名颜色，住是三昧时，令一切人得好妙色不复多病。</p>
  <p>“阿难，诸佛世尊有三昧名为他故令无衣者得自然衣，住是三昧时，拘闭狱者皆得解脱，诸在厄难者令免难苦得诸安乐，悭贪者喜布施，恶戒者住净戒，恚怒者立忍辱，懈怠者使精进，断诸不善法习增善法，乱意者令得一心，恶智者得净智慧。</p>
  <p>“阿难，诸佛世尊有三昧，名说无意行善说句，住是三昧时，诸忧愁者悉令喜踊。</p>
  <p>“阿难，诸佛世尊有三昧名二光，住是三昧时，于去来今诸法无所挂碍，无有不等示现智慧。</p>
  <p>“阿难，诸佛世尊有三昧，名于诸法无谀谄便去，住是三昧时，令诸菩萨大士得不起法忍。”</p>
  <p>佛说如是，贤者阿难，诸尊弟子，十方诸会菩萨，诸天龙神世间人民，为佛作礼而去。</p>
</body></html>