<!doctype html>
<html id="rXsvD48" data-ver="289">
 <head>
  <meta charset="utf-8">
  <meta library="unknown">
  <meta period="西晋">
  <meta priority="5">
  <meta searchable="all">
 </head>
 <body>
  <h1 style="text-align: center;" id="a1"><a id="a2">佛灭度后棺敛葬送经</a></h1>
  <p id="a3">闻如是：<a id="a-4"></a>一时，<a id="a-5"></a>众佑游于华氏国。<br>　　阿难以人定时，<a id="a-6"></a>白众佑言：<a id="a-7"></a>“众佑灭讫之后，<a id="a-8"></a>棺敛尊身，<a id="a-9"></a>其礼云何？<a id="a-A"></a>”<br>　　众佑曰：<a id="a-B"></a>“且自忧身，<a id="a-C"></a>无忧佛也。<a id="a-D"></a>吾灭度后，<a id="a-E"></a>当有梵志理家尽礼葬送。<a id="a-F"></a>”<br>　　阿难言：<a id="a-G"></a>“其礼云何？<a id="a-H"></a>”<br>　　众佑曰：<a id="a-I"></a>“如飞行皇帝送丧之仪。<a id="a-J"></a>”<br>　　重曰：<a id="a-K"></a>“愿闻仪则。<a id="a-L"></a>”<br>　　众佑曰：<a id="a-M"></a>“圣帝崩时，<a id="a-N"></a>以劫波育氎千张缠身，<a id="a-O"></a>香泽灌上令泽下彻，<a id="a-P"></a>以香[卄/积]身，<a id="a-Q"></a>上下四面使其齐同。<a id="a-R"></a>放火阇维，<a id="a-S"></a>捡骨香汁洗，<a id="a-T"></a>盛以金瓮。<a id="a-U"></a>石为[番+瓦]瓳，<a id="a-V"></a>纵广三尺，<a id="a-W"></a>厚一尺，<a id="a-X"></a>四边上下各安一枚，<a id="a-Y"></a>金瓮置中。<a id="a-Z"></a>跱刹悬缯具供所应，<a id="a-a"></a>起土为塔，<a id="a-b"></a>华香供养，<a id="a-c"></a>佛当踰彼。<a id="a-d"></a>所以然者？<a id="a-e"></a>吾自无数劫，<a id="a-f"></a>以四等弘慈行六度无极，<a id="a-g"></a>经纬十方拯济群生，<a id="a-h"></a>功德隆赫成斯如来、<a id="a-i"></a>无所著、<a id="a-j"></a>正真道、<a id="a-k"></a>最正觉、<a id="a-l"></a>道法御、<a id="a-m"></a>天人师、<a id="a-n"></a>至尊难齐。<a id="a-o"></a>各以把土，<a id="a-p"></a>供养塔者，<a id="a-q"></a>其福无量。<a id="a-r"></a>末世秽浊，<a id="a-s"></a>民有颠沛之命，<a id="a-t"></a>财有五家之分。<a id="a-u"></a>吾以是故，<a id="a-v"></a>留舍利并钵，<a id="a-w"></a>以穰世颠沛之祸，<a id="a-x"></a>安佑众生，<a id="a-y"></a>为宗庙像令民睹，<a id="a-z"></a>则沙门以经道化未闻，<a id="a-10"></a>令生者永去牢狱之酷，<a id="a-11"></a>死者免三涂之罪必获升天。<a id="a-12"></a>若为佛庙，<a id="a-13"></a>当令踰彼矣。<a id="a-14"></a>”<br>　　阿难言：<a id="a-15"></a>“钵当如之？<a id="a-16"></a>”<br>　　佛言：<a id="a-17"></a>“吾钵者，<a id="a-18"></a>四天大王之所献也，<a id="a-19"></a>合四以为一。<a id="a-1A"></a>佛所食器，<a id="a-1B"></a>群生慎无以食矣。<a id="a-1C"></a>灭度之后，<a id="a-1D"></a>诸国诤之，<a id="a-1E"></a>民心邪荒，<a id="a-1F"></a>贱命贵淫，<a id="a-1G"></a>背孝尊妖。<a id="a-1H"></a>钵当变化现五色光，<a id="a-1I"></a>飞行升降，<a id="a-1J"></a>开化民心。<a id="a-1K"></a>黎庶睹之，<a id="a-1L"></a>追存佛德，<a id="a-1M"></a>去愚即明，<a id="a-1N"></a>顺明正教，<a id="a-1O"></a>皆兴庙寺，<a id="a-1P"></a>旌表佛德。<a id="a-1Q"></a>转当东游，<a id="a-1R"></a>所历诸国，<a id="a-1S"></a>凶疫消歇，<a id="a-1T"></a>君臣康休，<a id="a-1U"></a>谷帛丰穰，<a id="a-1V"></a>欣怿无患，<a id="a-1W"></a>终远三涂，<a id="a-1X"></a>皆获生天。<br>　　“极东国王，<a id="a-1Y"></a>仁而有明，<a id="a-1Z"></a>钵当翔彼。<a id="a-1a"></a>王崩之后，<a id="a-1b"></a>其嗣淫荒，<a id="a-1c"></a>废真从邪，<a id="a-1d"></a>民心亦尔，<a id="a-1e"></a>睹钵无肃敬之礼。<a id="a-1f"></a>天龙见之，<a id="a-1g"></a>悲喜迎钵，<a id="a-1h"></a>还海供奉。<a id="a-1i"></a>王亡尊钵，<a id="a-1j"></a>忧忿交胸，<a id="a-1k"></a>布告诸国，<a id="a-1l"></a>购钵千金，<a id="a-1m"></a>连年募之，<a id="a-1n"></a>令出首尾。<a id="a-1o"></a>民贪重赏，<a id="a-1p"></a>遍索不得。<a id="a-1q"></a>时有贱人，<a id="a-1r"></a>其名曰师，<a id="a-1s"></a>伪作比丘，<a id="a-1t"></a>饕餮酒食，<a id="a-1u"></a>妻居育子，<a id="a-1v"></a>当醉提儿，<a id="a-1w"></a>诣宫门言：<a id="a-1x"></a>‘吾知钵处。<a id="a-1y"></a>’王闻大喜，<a id="a-1z"></a>请沙门入，<a id="a-20"></a>曰：<a id="a-21"></a>‘钵所在乎？<a id="a-22"></a>’对曰：<a id="a-23"></a>‘先以金来。<a id="a-24"></a>’王赐金千斤。<a id="a-25"></a>师曰：<a id="a-26"></a>‘唯沙门当盗之耳。<a id="a-27"></a>’即下书考推诸沙门，<a id="a-28"></a>其毒酷烈，<a id="a-29"></a>臣民睹之，<a id="a-2A"></a>靡不怨王。<br>　　“王曰：<a id="a-2B"></a>‘尔为谁沙门乎？<a id="a-2C"></a>’答曰：<a id="a-2D"></a>‘吾师事佛。<a id="a-2E"></a>’王曰：<a id="a-2F"></a>‘佛有何戒耶？<a id="a-2G"></a>’师曰：<a id="a-2H"></a>‘有二百五十戒。<a id="a-2I"></a>’王曰：<a id="a-2J"></a>‘首戒云何？<a id="a-2K"></a>’答曰：<a id="a-2L"></a>‘第一当遵慈仁，<a id="a-2M"></a>普惠恩及群生，<a id="a-2N"></a>视天下群生身命若己身命，<a id="a-2O"></a>慈济悲愍恕已安彼，<a id="a-2P"></a>道喜开化护彼若身，<a id="a-2Q"></a>润逮草木无虚机绝也。<a id="a-2R"></a>’王曰：<a id="a-2S"></a>‘善哉！<a id="a-2T"></a>佛之仁化，<a id="a-2U"></a>怀天裹地，<a id="a-2V"></a>何生不赖焉！<a id="a-2W"></a>’‘二当遵清，<a id="a-2X"></a>无积秽宝，<a id="a-2Y"></a>尊荣国土，<a id="a-2Z"></a>非有无篡；<a id="a-2a"></a>草芥之属，<a id="a-2b"></a>非惠不取。<a id="a-2c"></a>’王曰：<a id="a-2d"></a>‘善哉！<a id="a-2e"></a>斯可谓清白者也！<a id="a-2f"></a>’‘三当遵贞，<a id="a-2g"></a>心无存淫，<a id="a-2h"></a>口无言调。<a id="a-2i"></a>伪声邪色，<a id="a-2j"></a>一不视听。<a id="a-2k"></a>睹彼妇人，<a id="a-2l"></a>以母、<a id="a-2m"></a>以姊、<a id="a-2n"></a>以妹、<a id="a-2o"></a>以女，<a id="a-2p"></a>宁就燔身，<a id="a-2q"></a>无为淫乱。<a id="a-2r"></a>’王曰：<a id="a-2s"></a>‘善哉！<a id="a-2t"></a>摸真景净，<a id="a-2u"></a>佛化为首矣！<a id="a-2v"></a>’‘四当慎言，<a id="a-2w"></a>无两舌、<a id="a-2x"></a>恶骂、<a id="a-2y"></a>妄言、<a id="a-2z"></a>绮语、<a id="a-30"></a>前誉后毁、<a id="a-31"></a>证入无辜、<a id="a-32"></a>蛊道、<a id="a-33"></a>鬼妖、<a id="a-34"></a>厌祷、<a id="a-35"></a>咒咀，<a id="a-36"></a>宁就吞炭，<a id="a-37"></a>不出毒声也。<a id="a-38"></a>’王曰：<a id="a-39"></a>‘善哉！<a id="a-3A"></a>佛化，<a id="a-3B"></a>惴惴慓慓，<a id="a-3C"></a>慎言乃如兹乎！<a id="a-3D"></a>’‘五当绝酒。<a id="a-3E"></a>夫酒者，<a id="a-3F"></a>令君不仁，<a id="a-3G"></a>臣不忠，<a id="a-3H"></a>亲不义，<a id="a-3I"></a>子不孝，<a id="a-3J"></a>妇人奢淫，<a id="a-3K"></a>厥失三十有六。<a id="a-3L"></a>亡国破家，<a id="a-3M"></a>靡不由兹。<a id="a-3N"></a>宁饮毒而死，<a id="a-3O"></a>不酒乱而生矣。<a id="a-3P"></a>’王曰：<a id="a-3Q"></a>‘善哉！<a id="a-3R"></a>佛之明化，<a id="a-3S"></a>令吞德怀道，<a id="a-3T"></a>灭于众恶，<a id="a-3U"></a>兴于诸善，<a id="a-3V"></a>清净为身，<a id="a-3W"></a>淡泊为志。<a id="a-3X"></a>经化令仁，<a id="a-3Y"></a>而尔教吾令杀；<a id="a-3Z"></a>戒云守清净无贪，<a id="a-3a"></a>而尔偷金；<a id="a-3b"></a>戒云无淫，<a id="a-3c"></a>而尔畜妻；<a id="a-3d"></a>戒当尽诚，<a id="a-3e"></a>而尔虚谮。<a id="a-3f"></a>’沙门云：<a id="a-3g"></a>‘其盗钵令吾罪无辜。<a id="a-3h"></a>戒无嗜酒，<a id="a-3i"></a>而尔醉来。<a id="a-3j"></a>’‘外诸沙门，<a id="a-3k"></a>有具斯五德为高行者不乎？<a id="a-3l"></a>’答曰：<a id="a-3m"></a>‘其为凶秽，<a id="a-3n"></a>甚于吾矣！<a id="a-3o"></a>’<br>　　“王问有司：<a id="a-3p"></a>‘诸沙门何以为业？<a id="a-3q"></a>’对曰：<a id="a-3r"></a>‘分卫无度，<a id="a-3s"></a>其为众秽，<a id="a-3t"></a>甚于彼师矣。<a id="a-3u"></a>’王曰：<a id="a-3v"></a>‘佛戒有二百五十，<a id="a-3w"></a>仁过二仪，<a id="a-3x"></a>清等太素，<a id="a-3y"></a>贞齐虚空，<a id="a-3z"></a>信若四时，<a id="a-40"></a>明跨日月。<a id="a-41"></a>缘得斯类，<a id="a-42"></a>篡法服，<a id="a-43"></a>偷应器，<a id="a-44"></a>伪为沙门，<a id="a-45"></a>乱正真乎！<a id="a-46"></a>一戒不奉，<a id="a-47"></a>而云二百五十！<a id="a-48"></a>’敕有司曰：<a id="a-49"></a>‘佛清净庙，<a id="a-4A"></a>贤圣所宗，<a id="a-4B"></a>非鸟兽之巢窟。<a id="a-4C"></a>逐出秽浊者，<a id="a-4D"></a>无令止佛庙矣。<a id="a-4E"></a>国之君子，<a id="a-4F"></a>欲兴刹庙，<a id="a-4G"></a>惟无快贤处中宣佛神化者。<a id="a-4H"></a>’擦泪而止。<a id="a-4I"></a>自斯大道陵迟，<a id="a-4J"></a>神化日衰。<a id="a-4K"></a>”<br>　　佛告阿难：<a id="a-4L"></a>“吾虽灭度后，<a id="a-4M"></a>留钵及舍利。<a id="a-4N"></a>若有贤者，<a id="a-4O"></a>肃心奉养，<a id="a-4P"></a>终皆升天。<a id="a-4Q"></a>”<br>　　阿难言：<a id="a-4R"></a>“千岁之末，<a id="a-4S"></a>钵现神德，<a id="a-4T"></a>变化若兹，<a id="a-4U"></a>岂况无上正真道最正觉之灵化乎！<a id="a-4V"></a>”<br>　　佛说经时，<a id="a-4W"></a>天、<a id="a-4X"></a>龙、<a id="a-4Y"></a>鬼、<a id="a-4Z"></a>神、<a id="a-4a"></a>王、<a id="a-4b"></a>臣、<a id="a-4c"></a>四辈，<a id="a-4d"></a>靡不哽咽，<a id="a-4e"></a>稽首而去。</p>
 </body>
</html>