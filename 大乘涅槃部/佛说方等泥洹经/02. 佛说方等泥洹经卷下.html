<!doctype html>
<html id="z3IBTdCLA" data-ver="2155">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘涅槃部">
  <meta period="东晋">
 </head>
 <body>
  <h1 id="a1">佛说方等泥洹经卷下</h1>
  <p id="a2">彼时，<a id="a-3"></a>佛请贤者阿难，<a id="a-4"></a>俱之拘夷邑。<a id="a-5"></a>已乐波旬历城中，<a id="a-6"></a>度行半道所，<a id="a-7"></a>佛疾生身背痛，<a id="a-8"></a>止树下坐。<a id="a-9"></a>敕贤者阿难，<a id="a-A"></a>持钵到拘遗河取水，<a id="a-B"></a>则受教行。<a id="a-C"></a>是时五百乘车，<a id="a-D"></a>厉渡上流，<a id="a-E"></a>水浊未清。<a id="a-F"></a>阿难行取水，<a id="a-G"></a>还往白佛言：<a id="a-H"></a>“向群车过，<a id="a-I"></a>水浊未清适可澡洗。<a id="a-J"></a>有熙连河，<a id="a-K"></a>去此不远，<a id="a-L"></a>请取可饮。<a id="a-M"></a>”</p>
  <p id="aN">佛取钵水，<a id="a-O"></a>澡面洗足，<a id="a-P"></a>于是以忍疾。<a id="a-Q"></a>又得间时，<a id="a-R"></a>诸华大臣，<a id="a-S"></a>字福罽，<a id="a-T"></a>行遥见佛，<a id="a-U"></a>诸根寂默，<a id="a-V"></a>得上调意之灭净，<a id="a-W"></a>具颜色明好，<a id="a-X"></a>心欢喜前礼佛，<a id="a-Y"></a>揖让毕，<a id="a-Z"></a>一面住。<a id="a-a"></a>佛问福罽：<a id="a-b"></a>“汝于何得法喜？<a id="a-c"></a>”对曰：<a id="a-d"></a>“由于比丘力蓝。<a id="a-e"></a>昔我行道，<a id="a-f"></a>见力蓝坐树下。<a id="a-g"></a>是时道上，<a id="a-h"></a>五百乘车过。<a id="a-i"></a>有人后到，<a id="a-j"></a>下车问比丘：<a id="a-k"></a>‘见前群车不？<a id="a-l"></a>’答言：<a id="a-m"></a>‘不见。<a id="a-n"></a>’又曰：<a id="a-o"></a>‘宁闻车声不？<a id="a-p"></a>’答言：<a id="a-q"></a>‘不闻。<a id="a-r"></a>’曰：<a id="a-s"></a>‘时卧耶？<a id="a-t"></a>’言：<a id="a-u"></a>‘我不卧，<a id="a-v"></a>自思道耳。<a id="a-w"></a>’其人叹言：<a id="a-x"></a>‘车声轰轰，<a id="a-y"></a>觉而不闻，<a id="a-z"></a>用心何专，<a id="a-10"></a>难有乃尔！<a id="a-11"></a>五百车声，<a id="a-12"></a>尚且不闻，<a id="a-13"></a>岂他闻哉？<a id="a-14"></a>’即施之以一染布衣。<a id="a-15"></a>我时闻此，<a id="a-16"></a>甚加其志，<a id="a-17"></a>遂得法喜，<a id="a-18"></a>至于今日。<a id="a-19"></a>”</p>
  <p id="a1A">佛问福罽：<a id="a-1B"></a>“汝知雷电霹雳孰与五百车声？<a id="a-1C"></a>”对曰：<a id="a-1D"></a>“正使千车疾驰同响，<a id="a-1E"></a>犹不能暨。<a id="a-1F"></a>”佛言：<a id="a-1G"></a>“曩昔一时，<a id="a-1H"></a>吾游阿沉，<a id="a-1I"></a>其日晡时，<a id="a-1J"></a>天暴雷雨，<a id="a-1K"></a>震电霹雳杀四特牛、<a id="a-1L"></a>耕者兄弟二人，<a id="a-1M"></a>人众大聚，<a id="a-1N"></a>声亦讙嗷，<a id="a-1O"></a>我定意觉，<a id="a-1P"></a>彷徉经行。<a id="a-1Q"></a>一人来稽首作礼，<a id="a-1R"></a>随我而步。<a id="a-1S"></a>吾问：<a id="a-1T"></a>‘是何匆匆？<a id="a-1U"></a>’其人言：<a id="a-1V"></a>‘向者霹雳，<a id="a-1W"></a>杀四特牛、<a id="a-1X"></a>耕者兄弟二人，<a id="a-1Y"></a>世尊独不闻乎？<a id="a-1Z"></a>’吾言：<a id="a-1a"></a>‘不闻。<a id="a-1b"></a>’曰：<a id="a-1c"></a>‘时卧耶？<a id="a-1d"></a>’答言：<a id="a-1e"></a>‘不卧，<a id="a-1f"></a>自三昧耳。<a id="a-1g"></a>’其人亦叹言：<a id="a-1h"></a>‘希闻得定如佛者也，<a id="a-1i"></a>夫名霹雳声聒天地，<a id="a-1j"></a>而得寂定不闻者哉！<a id="a-1k"></a>’其人心悦，<a id="a-1l"></a>亦得法喜。<a id="a-1m"></a>”</p>
  <p id="a1n">福罽赞曰：</p>
  <p id="a1o">“遇哉睹佛者，<a id="a-1p"></a> 何人不得喜？</p>
  <p id="a1q">福愿与时会，<a id="a-1r"></a> 令我获法利。<a id="a-1s"></a>”</p>
  <p id="a1t">佛答颂言：</p>
  <p id="a1u">“爱法者卧安，<a id="a-1v"></a> 得喜志念清，</p>
  <p id="a1w">真人所说法，<a id="a-1x"></a> 贤者常乐行，</p>
  <p id="a1y">法护行法者，<a id="a-1z"></a> 如雨之润生。<a id="a-20"></a>”</p>
  <p id="a21">于是大臣敕其仆，<a id="a-22"></a>归取新织成黄金氎，<a id="a-23"></a>手奉献曰：<a id="a-24"></a>“知佛不用，<a id="a-25"></a>愿哀纳之。<a id="a-26"></a>”佛受其氎，<a id="a-27"></a>为说法之正化若干要语。<a id="a-28"></a>福罽避坐言：<a id="a-29"></a>“从今日始，<a id="a-2A"></a>身自归佛，<a id="a-2B"></a>自归道法，<a id="a-2C"></a>自归圣众，<a id="a-2D"></a>受清信戒，<a id="a-2E"></a>身不杀，<a id="a-2F"></a>不妄取，<a id="a-2G"></a>不淫劮，<a id="a-2H"></a>不欺伪，<a id="a-2I"></a>不饮酒，<a id="a-2J"></a>不啖肉，<a id="a-2K"></a>不敢有犯。<a id="a-2L"></a>国事多故，<a id="a-2M"></a>当还请辞。<a id="a-2N"></a>”即稽首佛足，<a id="a-2O"></a>绕三匝而去。</p>
  <p id="a2P">佛敕贤者阿难：<a id="a-2Q"></a>“取福罽黄金织成氎来。<a id="a-2R"></a>”受教奉进，<a id="a-2S"></a>佛取被身。</p>
  <p id="a2T">阿难见佛，<a id="a-2U"></a>光颜从容，<a id="a-2V"></a>舒怿明好，<a id="a-2W"></a>殊紫金色，<a id="a-2X"></a>长跪白言：<a id="a-2Y"></a>“自我得侍，<a id="a-2Z"></a>二十余年，<a id="a-2a"></a>不识有如今日佛面光润颜色发明，<a id="a-2b"></a>愿闻其意。<a id="a-2c"></a>”</p>
  <p id="a2d">佛言：<a id="a-2e"></a>“阿难，<a id="a-2f"></a>有二因缘佛色发明。<a id="a-2g"></a>何等二？<a id="a-2h"></a>谓初夜得佛无上正真之道妙正觉时，<a id="a-2i"></a>及至终夜弃所受余无为之情取灭度时。<a id="a-2j"></a>吾今夜半，<a id="a-2k"></a>当般泥洹，<a id="a-2l"></a>故色发明。<a id="a-2m"></a>”</p>
  <p id="a2n">阿难啼言：<a id="a-2o"></a>“何其驶哉！<a id="a-2p"></a>佛取泥洹！<a id="a-2q"></a>何其疾哉！<a id="a-2r"></a>世间眼灭！<a id="a-2s"></a>”</p>
  <p id="a2t">于是，<a id="a-2u"></a>佛请贤者阿难至熙连河。<a id="a-2v"></a>佛到河边，<a id="a-2w"></a>著衣入水，<a id="a-2x"></a>两手举衣，<a id="a-2y"></a>自澡浴身已，<a id="a-2z"></a>乃渡河于彼岸住。<a id="a-30"></a>整衣服告阿难：<a id="a-31"></a>“朝从弟子淳饭，<a id="a-32"></a>夜当灭度。<a id="a-33"></a>汝解淳意，<a id="a-34"></a>佛从汝饭，<a id="a-35"></a>即夜灭度。<a id="a-36"></a>天下有二难得值，<a id="a-37"></a>若得遭值，<a id="a-38"></a>面供养者，<a id="a-39"></a>既解疑畏，<a id="a-3A"></a>且有正报。<a id="a-3B"></a>何等二？<a id="a-3C"></a>一为若施饭食，<a id="a-3D"></a>令彼得以食之气力，<a id="a-3E"></a>成无上正真，<a id="a-3F"></a>为至圣佛；<a id="a-3G"></a>二为若施饭食，<a id="a-3H"></a>令彼得以食之气力，<a id="a-3I"></a>弃所受余无为之情而灭度者。<a id="a-3J"></a>今淳饭佛，<a id="a-3K"></a>当得长寿、<a id="a-3L"></a>得无欲、<a id="a-3M"></a>得大富、<a id="a-3N"></a>得极贵、<a id="a-3O"></a>得官属，<a id="a-3P"></a>终生天上。<a id="a-3Q"></a>获此五福，<a id="a-3R"></a>语淳勿忧，<a id="a-3S"></a>宜用欢喜。<a id="a-3T"></a>汝一饭佛而获多报，<a id="a-3U"></a>当知佛者不可不敬，<a id="a-3V"></a>经法不可不学，<a id="a-3W"></a>圣众不可不事。<a id="a-3X"></a>”</p>
  <p id="a3Y">阿难白佛：<a id="a-3Z"></a>“如[怡-台+延]比丘，<a id="a-3a"></a>性弊悷急，<a id="a-3b"></a>好骂数说，<a id="a-3c"></a>佛泥曰后当如之何？<a id="a-3d"></a>”</p>
  <p id="a3e">佛语阿难：<a id="a-3f"></a>“我泥曰后，<a id="a-3g"></a>为[怡-台+延]比丘，<a id="a-3h"></a>作梵檀罚，<a id="a-3i"></a>令众默屏，<a id="a-3j"></a>莫复与语，<a id="a-3k"></a>彼当为惭而自改悔。<a id="a-3l"></a>”</p>
  <p id="a3m">彼时，<a id="a-3n"></a>佛敕贤者阿难：<a id="a-3o"></a>“施床枕，<a id="a-3p"></a>我背疾。<a id="a-3q"></a>”即施床枕。<a id="a-3r"></a>佛倚右胁，<a id="a-3s"></a>屈膝累脚卧，<a id="a-3t"></a>思至真正智之道。</p>
  <p id="a3u">于是佛请贤者阿难，<a id="a-3v"></a>令说七觉意。<a id="a-3w"></a>阿难言：<a id="a-3x"></a>“唯，<a id="a-3y"></a>昔从佛闻：<a id="a-3z"></a>一、<a id="a-40"></a>志念之觉，<a id="a-41"></a>佛用自觉成无比圣倚无为止不淫舍分散意；<a id="a-42"></a>二、<a id="a-43"></a>法解之觉，<a id="a-44"></a>佛用自觉成无比圣倚无为止不淫舍分散意；<a id="a-45"></a>三、<a id="a-46"></a>精进之觉，<a id="a-47"></a>佛用自觉成无比圣倚无为止不淫舍分散意；<a id="a-48"></a>四、<a id="a-49"></a>爱喜之觉，<a id="a-4A"></a>佛用自觉成无比圣倚无为止不淫舍分散意；<a id="a-4B"></a>五、<a id="a-4C"></a>一向之觉，<a id="a-4D"></a>佛用自觉成无比圣倚无为止不淫舍分散意；<a id="a-4E"></a>六、<a id="a-4F"></a>惟定之觉，<a id="a-4G"></a>佛用自觉成无比圣倚无为止不淫舍分散意；<a id="a-4H"></a>七、<a id="a-4I"></a>行护之觉，<a id="a-4J"></a>佛用自觉成无比圣倚无为止不淫舍分散意。<a id="a-4K"></a>”</p>
  <p id="a4L">佛言：<a id="a-4M"></a>“阿难已能言之，<a id="a-4N"></a>宜必精进。<a id="a-4O"></a>”对曰：<a id="a-4P"></a>“唯。<a id="a-4Q"></a>”</p>
  <p id="a4R">“能言者当精进。<a id="a-4S"></a>如是，<a id="a-4T"></a>阿难，<a id="a-4U"></a>仂行者得道疾。<a id="a-4V"></a>”佛起基坐，<a id="a-4W"></a>思惟法意。</p>
  <p id="a4X">有比丘说颂曰：</p>
  <p id="a4Y">“甘露化从佛出，<a id="a-4Z"></a> 疾如听弟子陈，</p>
  <p id="a4a">教以此劝后学，<a id="a-4b"></a> 七觉妙宜咨贤。</p>
  <p id="a4c">由佛兴使我得，<a id="a-4d"></a> 清白行无玷缺，</p>
  <p id="a4e">学当知正志念，<a id="a-4f"></a> 爱喜法精进入。</p>
  <p id="a4g">一白专护定意，<a id="a-4h"></a> 如法解为净智，</p>
  <p id="a4i">有疾者宜闻斯，<a id="a-4j"></a> 觉微想除邪思。</p>
  <p id="a4k">是疾者为法王，<a id="a-4l"></a> 道宝出自此源，</p>
  <p id="a4m">彼犹尚请聆法，<a id="a-4n"></a> 况凡夫而替闻？</p>
  <p id="a4o">胜上首明弟子，<a id="a-4p"></a> 来问疾务听真，</p>
  <p id="a4q">在圣哲犹不厌，<a id="a-4r"></a> 何况余欲废闻？</p>
  <p id="a4s">若过时闻道备，<a id="a-4t"></a> 起他想心乖异，</p>
  <p id="a4u">如彼为非爱喜，<a id="a-4v"></a> 佛之教无杂思。</p>
  <p id="a4w">爱喜者一向法，<a id="a-4x"></a> 为无为心行寂，</p>
  <p id="a4y">已正止无闻想，<a id="a-4z"></a> 是名为法解觉。</p>
  <p id="a50">众行灭智已淳，<a id="a-51"></a> 自归此三世尊，</p>
  <p id="a52">愿一切人天神，<a id="a-53"></a> 共学慈大道真。</p>
  <p id="a54">今圣师灭度后，<a id="a-55"></a> 众贤必绍教明，</p>
  <p id="a56">尊时讲诵法言，<a id="a-57"></a> 愿神骨助化行。<a id="a-58"></a>”</p>
  <p id="a59">彼时，<a id="a-5A"></a>佛敕贤者阿难：<a id="a-5B"></a>“汝于苏连双树间，<a id="a-5C"></a>施蝇床令北首。<a id="a-5D"></a>我夜半当灭度。<a id="a-5E"></a>”受教即施，<a id="a-5F"></a>还白已具。<a id="a-5G"></a>佛到双树，<a id="a-5H"></a>就绳床侧右胁而卧。<a id="a-5I"></a>阿难在床后，<a id="a-5J"></a>垂头啼忼忾言：<a id="a-5K"></a>“一何驶哉！<a id="a-5L"></a>佛取泥洹！<a id="a-5M"></a>一何疾哉！<a id="a-5N"></a>世间眼灭！<a id="a-5O"></a>我诸同志，<a id="a-5P"></a>从四方来欲见佛者，<a id="a-5Q"></a>望绝已矣。<a id="a-5R"></a>佛难复睹，<a id="a-5S"></a>难复得侍，<a id="a-5T"></a>来而不见，<a id="a-5U"></a>皆当悲慕，<a id="a-5V"></a>子何心哉？<a id="a-5W"></a>”</p>
  <p id="a5X">佛问比丘：<a id="a-5Y"></a>“阿难胡为？<a id="a-5Z"></a>”对曰：<a id="a-5a"></a>“在后悲泣。<a id="a-5b"></a>”</p>
  <p id="a5c">佛谓阿难：<a id="a-5d"></a>“汝莫啼也！<a id="a-5e"></a>何则自汝侍佛已来，<a id="a-5f"></a>身行常慈，<a id="a-5g"></a>口行亦慈，<a id="a-5h"></a>心行亦慈，<a id="a-5i"></a>恕以施安，<a id="a-5j"></a>念虑详审，<a id="a-5k"></a>有心于佛。<a id="a-5l"></a>虽彼往昔过佛侍者，<a id="a-5m"></a>为最供养不得踰汝。<a id="a-5n"></a>亦彼当来，<a id="a-5o"></a>及现在佛之有侍者，<a id="a-5p"></a>尽心供养不得踰汝。<a id="a-5q"></a>何者？<a id="a-5r"></a>汝达于佛，<a id="a-5s"></a>而知宜适。<a id="a-5t"></a>若众比丘每诣佛时，<a id="a-5u"></a>可通见者常得时宜。<a id="a-5v"></a>若比丘尼及清信士、<a id="a-5w"></a>清信女辈，<a id="a-5x"></a>每诣佛时，<a id="a-5y"></a>可通见者常得时宜。<a id="a-5z"></a>每众异学及诸梵志、<a id="a-60"></a>居士之辈，<a id="a-61"></a>来诣请现，<a id="a-62"></a>可通见者常得时宜。<a id="a-63"></a>”</p>
  <p id="a64">佛告诸比丘：<a id="a-65"></a>“天下极贵，<a id="a-66"></a>转轮圣王，<a id="a-67"></a>有四难及自然之德。<a id="a-68"></a>何等四？<a id="a-69"></a>若其属国诸刹利王来亲诣朝觐者，<a id="a-6A"></a>圣王欢喜，<a id="a-6B"></a>现为说法，<a id="a-6C"></a>皆乐听受，<a id="a-6D"></a>遵承奉行，<a id="a-6E"></a>是一德也。<a id="a-6F"></a>若诸奉道梵志之辈，<a id="a-6G"></a>来亲诣朝觐者，<a id="a-6H"></a>欢喜引现，<a id="a-6I"></a>为之说法，<a id="a-6J"></a>皆乐听受，<a id="a-6K"></a>遵承奉行，<a id="a-6L"></a>是二德也。<a id="a-6M"></a>若诸理家居士之辈，<a id="a-6N"></a>来亲诣朝觐者，<a id="a-6O"></a>欢喜引现，<a id="a-6P"></a>为之说法，<a id="a-6Q"></a>皆乐听受，<a id="a-6R"></a>遵承奉行，<a id="a-6S"></a>是三德也。<a id="a-6T"></a>若彼儒林异学之徒，<a id="a-6U"></a>来亲诣朝觐者，<a id="a-6V"></a>圣王辄现，<a id="a-6W"></a>为之说法，<a id="a-6X"></a>皆乐听受，<a id="a-6Y"></a>遵承奉行，<a id="a-6Z"></a>是四德也。</p>
  <p id="a6a">“又此比丘贤者阿难，<a id="a-6b"></a>亦有四美难及之德。<a id="a-6c"></a>何等四？<a id="a-6d"></a>若诸比丘诣阿难所，<a id="a-6e"></a>即欢喜与相见，<a id="a-6f"></a>为说经法，<a id="a-6g"></a>无不开解乐受奉行；<a id="a-6h"></a>诸比丘尼、<a id="a-6i"></a>诸清信士、<a id="a-6j"></a>诸清信女诣阿难所，<a id="a-6k"></a>即欢喜与相见，<a id="a-6l"></a>为说经法，<a id="a-6m"></a>无不开解乐受奉行，<a id="a-6n"></a>是其第一四德。<a id="a-6o"></a>复有四，<a id="a-6p"></a>贤者阿难，<a id="a-6q"></a>为诸比丘、<a id="a-6r"></a>比丘尼、<a id="a-6s"></a>诸清信士、<a id="a-6t"></a>诸清信女，<a id="a-6u"></a>说经法时，<a id="a-6v"></a>心端言正，<a id="a-6w"></a>无有二意，<a id="a-6x"></a>闻者恭肃，<a id="a-6y"></a>寂然听受，<a id="a-6z"></a>以寂静故，<a id="a-70"></a>阿难博识，<a id="a-71"></a>无所忘忽，<a id="a-72"></a>是其第二四德。<a id="a-73"></a>复有四，<a id="a-74"></a>若诸比丘、<a id="a-75"></a>诸比丘尼、<a id="a-76"></a>诸清信士、<a id="a-77"></a>诸清信女，<a id="a-78"></a>有不解经及法律义，<a id="a-79"></a>以问阿难，<a id="a-7A"></a>阿难即分别说，<a id="a-7B"></a>皆得解释，<a id="a-7C"></a>出后无不誉阿难者，<a id="a-7D"></a>是其第三四德。<a id="a-7E"></a>复有四，<a id="a-7F"></a>佛所说十二部经，<a id="a-7G"></a>贤者阿难，<a id="a-7H"></a>皆讽诵念识，<a id="a-7I"></a>传为四辈弟子说，<a id="a-7J"></a>如所闻无所增减，<a id="a-7K"></a>亦未曾倦，<a id="a-7L"></a>是为阿难第四四德。<a id="a-7M"></a>为难可及，<a id="a-7N"></a>世间无此！<a id="a-7O"></a>”</p>
  <p id="a7P">是时，<a id="a-7Q"></a>有化比丘当佛前住。<a id="a-7R"></a>佛言：<a id="a-7S"></a>“比丘，<a id="a-7T"></a>避莫当吾前。<a id="a-7U"></a>”</p>
  <p id="a7V">贤者阿难白佛言：<a id="a-7W"></a>“我得奉侍二十五载，<a id="a-7X"></a>不自识有如此比丘，<a id="a-7Y"></a>无所关启而直前者。<a id="a-7Z"></a>”</p>
  <p id="a7a">佛言：<a id="a-7b"></a>“阿难，<a id="a-7c"></a>是化比丘，<a id="a-7d"></a>又若干劫为大遵天，<a id="a-7e"></a>致神妙有威德，<a id="a-7f"></a>忧畏已除，<a id="a-7g"></a>知佛期在夜半。<a id="a-7h"></a>所以来者？<a id="a-7i"></a>自今已后，<a id="a-7j"></a>永不见佛故。<a id="a-7k"></a>”</p>
  <p id="a7l">阿难言：<a id="a-7m"></a>“独是天知佛当灭度耶？<a id="a-7n"></a>”</p>
  <p id="a7o">佛言：<a id="a-7p"></a>“从拘夷城东西南北纵广四百八十里，<a id="a-7q"></a>诸天侧塞无空缺处，<a id="a-7r"></a>皆忧叹骚扰不安，<a id="a-7s"></a>其心念言佛灭度疾。<a id="a-7t"></a>”</p>
  <p id="a7u">贤者阿难问佛言：<a id="a-7v"></a>“近此左右，<a id="a-7w"></a>有闻物大国、<a id="a-7x"></a>王舍大国、<a id="a-7y"></a>满罗大国、<a id="a-7z"></a>维耶大国，<a id="a-80"></a>佛不于彼般泥洹，<a id="a-81"></a>何正于此褊陋小城？<a id="a-82"></a>”</p>
  <p id="a83">佛言：<a id="a-84"></a>“阿难，<a id="a-85"></a>无谓此城为褊陋也。<a id="a-86"></a>所以者何？<a id="a-87"></a>古者是国，<a id="a-88"></a>名拘那越，<a id="a-89"></a>大王之都。<a id="a-8A"></a>城长四百八十里，<a id="a-8B"></a>广二百八十里，<a id="a-8C"></a>严好如画。<a id="a-8D"></a>城垣七重，<a id="a-8E"></a>下基四层，<a id="a-8F"></a>起高八寻，<a id="a-8G"></a>上广三寻，<a id="a-8H"></a>皆作黄金、<a id="a-8I"></a>白银、<a id="a-8J"></a>水精、<a id="a-8K"></a>琉璃四宝瓦墼。<a id="a-8L"></a>其壁牒尉雕文克镂，<a id="a-8M"></a>地集[番+瓦]瓳，<a id="a-8N"></a>及民室屋皆四宝成。<a id="a-8O"></a>侠道自生长多邻树，<a id="a-8P"></a>树亦四宝。<a id="a-8Q"></a>其金树者，<a id="a-8R"></a>银叶华实。<a id="a-8S"></a>其银树者，<a id="a-8T"></a>金叶华实。<a id="a-8U"></a>水精琉璃树，<a id="a-8V"></a>亦如是。<a id="a-8W"></a>微风动树，<a id="a-8X"></a>常出五音，<a id="a-8Y"></a>其声濡悲，<a id="a-8Z"></a>如五弦琴。<a id="a-8a"></a>树间浴池，<a id="a-8b"></a>池边集墼，<a id="a-8c"></a>步渚相承。<a id="a-8d"></a>中四宝台，<a id="a-8e"></a>台陛栏楯，<a id="a-8f"></a>屋壁床机，<a id="a-8g"></a>一切四宝。<a id="a-8h"></a>池中常有杂种莲华，<a id="a-8i"></a>青莲沤钵、<a id="a-8j"></a>紫莲拘恬、<a id="a-8k"></a>黄莲文那、<a id="a-8l"></a>红莲芙蓉，<a id="a-8m"></a>四顾成行。<a id="a-8n"></a>其边道上，<a id="a-8o"></a>又有七种奇华，<a id="a-8p"></a>香气馥芬，<a id="a-8q"></a>冬夏常生，<a id="a-8r"></a>五色光明。<a id="a-8s"></a>其国常闻十二种声，<a id="a-8t"></a>象声、<a id="a-8u"></a>马声、<a id="a-8v"></a>牛声、<a id="a-8w"></a>车声、<a id="a-8x"></a>螺声、<a id="a-8y"></a>钟声、<a id="a-8z"></a>铃声、<a id="a-90"></a>鼓声、<a id="a-91"></a>舞声、<a id="a-92"></a>歌声、<a id="a-93"></a>诸弦乐声、<a id="a-94"></a>诵仁义声、<a id="a-95"></a>叹诸佛尊行声。</p>
  <p id="a96">“时有转轮圣王，<a id="a-97"></a>名大快见，<a id="a-98"></a>主四天下，<a id="a-99"></a>以正法治，<a id="a-9A"></a>自然七宝：<a id="a-9B"></a>一金轮宝、<a id="a-9C"></a>二白象宝、<a id="a-9D"></a>三绀马宝、<a id="a-9E"></a>四神珠宝、<a id="a-9F"></a>五玉女宝、<a id="a-9G"></a>六理家宝、<a id="a-9H"></a>七圣导宝。<a id="a-9I"></a>王有四神德：<a id="a-9J"></a>为童儒时八万四千岁，<a id="a-9K"></a>为太子时八万四千岁，<a id="a-9L"></a>为转轮王八万四千岁，<a id="a-9M"></a>退服法衣八万四千岁，<a id="a-9N"></a>凡寿三十三万六千岁，<a id="a-9O"></a>是其一神德也；<a id="a-9P"></a>王能飞行，<a id="a-9Q"></a>游四天下，<a id="a-9R"></a>七宝导从，<a id="a-9S"></a>所至臣属，<a id="a-9T"></a>是其二神德也；<a id="a-9U"></a>端正美色，<a id="a-9V"></a>强健少疾，<a id="a-9W"></a>身中和适，<a id="a-9X"></a>不寒不热，<a id="a-9Y"></a>是其三神德也；<a id="a-9Z"></a>威神殊胜，<a id="a-9a"></a>心常和悦，<a id="a-9b"></a>明见正道，<a id="a-9c"></a>以法化民，<a id="a-9d"></a>是其四神德也。<a id="a-9e"></a>王每出游，<a id="a-9f"></a>布施兴福，<a id="a-9g"></a>恣人所欲，<a id="a-9h"></a>求浆与浆，<a id="a-9i"></a>求食与食，<a id="a-9j"></a>衣被、<a id="a-9k"></a>车马、<a id="a-9l"></a>华香、<a id="a-9m"></a>钱宝不逆人意，<a id="a-9n"></a>慈于民物如父爱子，<a id="a-9o"></a>士民慕王如子仰父。<a id="a-9p"></a>王每出游，<a id="a-9q"></a>敕御徐行，<a id="a-9r"></a>使国士民久得视见。<a id="a-9s"></a>体性淳仁，<a id="a-9t"></a>四方太平，<a id="a-9u"></a>又是其至德也。</p>
  <p id="a9v">“所部诸国，<a id="a-9w"></a>凡八万四千。<a id="a-9x"></a>小王每朝觐，<a id="a-9y"></a>时王大快见，<a id="a-9z"></a>皆请上殿，<a id="a-A0"></a>欢喜安慰，<a id="a-A1"></a>为说正法，<a id="a-A2"></a>问国所乏。<a id="a-A3"></a>诸王答：<a id="a-A4"></a>‘让受天重赐，<a id="a-A5"></a>自足为乐。<a id="a-A6"></a>’王又敕使：<a id="a-A7"></a>‘各严所治，<a id="a-A8"></a>令如我殿，<a id="a-A9"></a>以正法化，<a id="a-AA"></a>勿枉天民。<a id="a-AB"></a>’辄赐诸王，<a id="a-AC"></a>衣冠、<a id="a-AD"></a>履靺、<a id="a-AE"></a>车舆、<a id="a-AF"></a>宝物。<a id="a-AG"></a>受诏辞出，<a id="a-AH"></a>莫不欢喜。<a id="a-AI"></a>是时大王所治法殿，<a id="a-AJ"></a>长四十里，<a id="a-AK"></a>层陛四重，<a id="a-AL"></a>悉黄金、<a id="a-AM"></a>白银、<a id="a-AN"></a>水精、<a id="a-AO"></a>琉璃，<a id="a-AP"></a>屋壁、<a id="a-AQ"></a>栏楯、<a id="a-AR"></a>柱梁、<a id="a-AS"></a>楣栌、<a id="a-AT"></a>枌橑、<a id="a-AU"></a>栋宇，<a id="a-AV"></a>其上覆及下地，<a id="a-AW"></a>床座机筵，<a id="a-AX"></a>皆是四宝。<a id="a-AY"></a>又法殿上，<a id="a-AZ"></a>有八万四千交露，<a id="a-Aa"></a>舆枰悉施斗帐金交露枰，<a id="a-Ab"></a>前施银蹬，<a id="a-Ac"></a>银枰金蹬，<a id="a-Ad"></a>水精琉璃，<a id="a-Ae"></a>枰蹬亦然。<a id="a-Af"></a>其交露间，<a id="a-Ag"></a>垂华悬果，<a id="a-Ah"></a>四宝杂厕。<a id="a-Ai"></a>所覆帐上，<a id="a-Aj"></a>金银织成赤罽文绣绫绮杂色，<a id="a-Ak"></a>四角珊瑚，<a id="a-Al"></a>交露中施四宝。<a id="a-Am"></a>独座其殿，<a id="a-An"></a>四面浴池，<a id="a-Ao"></a>各纵广一由延。<a id="a-Ap"></a>侠池生多邻树，<a id="a-Aq"></a>八万四千株，<a id="a-Ar"></a>长一由延。<a id="a-As"></a>诸交露枰，<a id="a-At"></a>大王出者，<a id="a-Au"></a>即以驾象。</p>
  <p id="aAv">“彼时快见，<a id="a-Aw"></a>以其所有，<a id="a-Ax"></a>施福甚众，<a id="a-Ay"></a>日旦当请沙门梵志上殿饭食。<a id="a-Az"></a>王自思念：<a id="a-B0"></a>‘日月流逝，<a id="a-B1"></a>而吾将老，<a id="a-B2"></a>当用是五所欲宝馆作等，<a id="a-B3"></a>欲自约损，<a id="a-B4"></a>修清净行。<a id="a-B5"></a>’即但与一侍士，<a id="a-B6"></a>俱升法殿，<a id="a-B7"></a>入金交露，<a id="a-B8"></a>坐银御床，<a id="a-B9"></a>思惟天下，<a id="a-BA"></a>贪淫无奇，<a id="a-BB"></a>生者要死，<a id="a-BC"></a>形骸归土，<a id="a-BD"></a>所有万物一切无常。<a id="a-BE"></a>王起入银交露，<a id="a-BF"></a>坐金御床，<a id="a-BG"></a>念合会者皆当别离，<a id="a-BH"></a>恋慕无益，<a id="a-BI"></a>当弃恩爱。<a id="a-BJ"></a>净修梵行已，<a id="a-BK"></a>又起之水精交露，<a id="a-BL"></a>坐琉璃床，<a id="a-BM"></a>自念当与老病死竞，<a id="a-BN"></a>改心易行，<a id="a-BO"></a>除淫怒痴。<a id="a-BP"></a>思无为道已，<a id="a-BQ"></a>又起入琉璃交露，<a id="a-BR"></a>坐水精床，<a id="a-BS"></a>专精自思，<a id="a-BT"></a>当弃世间贪欲恶法，<a id="a-BU"></a>思无为道，<a id="a-BV"></a>守惟清净，<a id="a-BW"></a>成一禅行。<a id="a-BX"></a>如是至久，<a id="a-BY"></a>周遍诸枰。</p>
  <p id="aBZ">“于是八万四千玉女共白第一玉女宝言：<a id="a-Ba"></a>‘天后所知，<a id="a-Bb"></a>我等闻者，<a id="a-Bc"></a>未复亲侍。<a id="a-Bd"></a>守情执敬，<a id="a-Be"></a>愿欲朝见。<a id="a-Bf"></a>’答言：<a id="a-Bg"></a>‘诸弟还自严饰，<a id="a-Bh"></a>当俱朝见。<a id="a-Bi"></a>’即告圣导：<a id="a-Bj"></a>‘我等妇女，<a id="a-Bk"></a>久未亲侍。<a id="a-Bl"></a>敬仰之心，<a id="a-Bm"></a>皆欲朝见。<a id="a-Bn"></a>’导臣即驾八万四千象，<a id="a-Bo"></a>犀甲金饰，<a id="a-Bp"></a>络用宝珠，<a id="a-Bq"></a>白象王朱鬣尾为第一；<a id="a-Br"></a>八万四千马，<a id="a-Bs"></a>犀甲金饰，<a id="a-Bt"></a>络用宝珠，<a id="a-Bu"></a>力马王绀青身朱鬣尾为第一；<a id="a-Bv"></a>八万四千车，<a id="a-Bw"></a>犀革之甲，<a id="a-Bx"></a>饰用四宝，<a id="a-By"></a>圣导臣为第一；<a id="a-Bz"></a>八万四千女，<a id="a-C0"></a>女载一车，<a id="a-C1"></a>玉女宝为第一。<a id="a-C2"></a>诸王导从，<a id="a-C3"></a>诣法殿下，<a id="a-C4"></a>侍士白言：<a id="a-C5"></a>‘诸象、<a id="a-C6"></a>马车、<a id="a-C7"></a>夫人、<a id="a-C8"></a>小王，<a id="a-C9"></a>皆来欲见。<a id="a-CA"></a>’王敕侍士，<a id="a-CB"></a>施床殿下。<a id="a-CC"></a>王下法殿，<a id="a-CD"></a>见八万四千女，<a id="a-CE"></a>服饰靡丽。<a id="a-CF"></a>时民叹曰：<a id="a-CG"></a>‘是难言也。<a id="a-CH"></a>王者严女，<a id="a-CI"></a>乃至于此！<a id="a-CJ"></a>’玉女对曰：<a id="a-CK"></a>‘我等久违，<a id="a-CL"></a>不得亲侍，<a id="a-CM"></a>故严服来，<a id="a-CN"></a>愿得朝见。<a id="a-CO"></a>’</p>
  <p id="aCP">“于是王坐，<a id="a-CQ"></a>诸女皆前，<a id="a-CR"></a>稽首毕，<a id="a-CS"></a>一面坐。<a id="a-CT"></a>玉女宝前白言：<a id="a-CU"></a>‘今是一切诸象、<a id="a-CV"></a>马车、<a id="a-CW"></a>玉女、<a id="a-CX"></a>小王，<a id="a-CY"></a>自天所有，<a id="a-CZ"></a>愿小顾意留心娱志。<a id="a-Ca"></a>又八万四千国，<a id="a-Cb"></a>天王都为第一，<a id="a-Cc"></a>八万四千枰，<a id="a-Cd"></a>大正枰为第一，<a id="a-Ce"></a>愿天留意，<a id="a-Cf"></a>以养性命。<a id="a-Cg"></a>’王答曰：<a id="a-Ch"></a>‘弟，<a id="a-Ci"></a>吾所以宿夜约己自损，<a id="a-Cj"></a>正心行慈者，<a id="a-Ck"></a>但欲远离此贪欲耳！<a id="a-Cl"></a>何则女人嫉妒之态，<a id="a-Cm"></a>殃及吾身，<a id="a-Cn"></a>是以舍欲，<a id="a-Co"></a>愿离斯咎。<a id="a-Cp"></a>’玉女宝垂泣言：<a id="a-Cq"></a>‘天王何为独割爱欲，<a id="a-Cr"></a>谓我为弟？<a id="a-Cs"></a>离弃恩情，<a id="a-Ct"></a>绝群女望。<a id="a-Cu"></a>愿闻天王，<a id="a-Cv"></a>所以戒之正心行慈。<a id="a-Cw"></a>为之奈何！<a id="a-Cx"></a>我等亦愿，<a id="a-Cy"></a>相率修之。<a id="a-Cz"></a>’王曰：<a id="a-D0"></a>‘慈心正行，<a id="a-D1"></a>不堕诸漏，<a id="a-D2"></a>弃损贪欲，<a id="a-D3"></a>修德守净，<a id="a-D4"></a>念生日少而命逝疾，<a id="a-D5"></a>人物辈非常，<a id="a-D6"></a>唯道为真！<a id="a-D7"></a>吾是以于诸象马、<a id="a-D8"></a>舆秤、<a id="a-D9"></a>郡国、<a id="a-DA"></a>小王、<a id="a-DB"></a>妇女、<a id="a-DC"></a>爱欲，<a id="a-DD"></a>一切远离，<a id="a-DE"></a>不复系意。<a id="a-DF"></a>欲自忧身，<a id="a-DG"></a>观天地间，<a id="a-DH"></a>无生不终。<a id="a-DI"></a>诸弟各宜正心行慈，<a id="a-DJ"></a>无以放恣堕诸漏也！<a id="a-DK"></a>’玉女宝乃抆泪言：<a id="a-DL"></a>‘今天王约己自损，<a id="a-DM"></a>不欲堕漏，<a id="a-DN"></a>念生日少而命逝疾，<a id="a-DO"></a>潜居忧身，<a id="a-DP"></a>守修清净，<a id="a-DQ"></a>计诸人物，<a id="a-DR"></a>无生不终，<a id="a-DS"></a>违远所有，<a id="a-DT"></a>不以污意。<a id="a-DU"></a>愿奉明戒，<a id="a-DV"></a>不敢有忘。<a id="a-DW"></a>’王以慈心答谢诸女：<a id="a-DX"></a>‘皆遣去还。<a id="a-DY"></a>’升法殿入金交露枰，<a id="a-DZ"></a>坐念慈心，<a id="a-Da"></a>都忘怨恨，<a id="a-Db"></a>无所嫉恶，<a id="a-Dc"></a>进思大道，<a id="a-Dd"></a>无量德行，<a id="a-De"></a>普慈世间，<a id="a-Df"></a>而自约省己。<a id="a-Dg"></a>复起入银交露枰，<a id="a-Dh"></a>坐念悲心，<a id="a-Di"></a>都忘怨恨，<a id="a-Dj"></a>无所嫉恶，<a id="a-Dk"></a>进思大道，<a id="a-Dl"></a>无量德行，<a id="a-Dm"></a>普悲世间，<a id="a-Dn"></a>而自约省己。<a id="a-Do"></a>复起入水精交露枰，<a id="a-Dp"></a>坐念喜心，<a id="a-Dq"></a>都忘怨恨，<a id="a-Dr"></a>无所嫉恶，<a id="a-Ds"></a>进思大道，<a id="a-Dt"></a>无量德行，<a id="a-Du"></a>普和世间，<a id="a-Dv"></a>而自约省己。<a id="a-Dw"></a>复起入琉璃交露枰，<a id="a-Dx"></a>坐念护心，<a id="a-Dy"></a>都忘怨恨，<a id="a-Dz"></a>无所嫉恶，<a id="a-E0"></a>进思大道，<a id="a-E1"></a>无量德行，<a id="a-E2"></a>一切欲护，<a id="a-E3"></a>而自约省。<a id="a-E4"></a>以惟行此四大梵行，<a id="a-E5"></a>却爱欲意，<a id="a-E6"></a>多修清净。<a id="a-E7"></a>王行如是，<a id="a-E8"></a>便得自在，<a id="a-E9"></a>死时安隐，<a id="a-EA"></a>身无痛痒。<a id="a-EB"></a>譬如力士美饭一餐之顷，<a id="a-EC"></a>魂神逝生第七梵天。</p>
  <p id="aED">“时转轮王大快见者，<a id="a-EE"></a>则故世我身也。<a id="a-EF"></a>如是，<a id="a-EG"></a>阿难，<a id="a-EH"></a>谁能知此，<a id="a-EI"></a>昔我宿命，<a id="a-EJ"></a>作转轮王自然七宝，<a id="a-EK"></a>行正法有四德，<a id="a-EL"></a>常能不贪？<a id="a-EM"></a>彼时拘夷城傍，<a id="a-EN"></a>行四百八十里，<a id="a-EO"></a>皆在天王城中。<a id="a-EP"></a>吾前是时，<a id="a-EQ"></a>又为刹利王，<a id="a-ER"></a>已六投骨于此地中，<a id="a-ES"></a>并彼为七。<a id="a-ET"></a>今得作佛，<a id="a-EU"></a>已断生死，<a id="a-EV"></a>从是已后，<a id="a-EW"></a>不复造身。<a id="a-EX"></a>我亦一切皆已周竟，<a id="a-EY"></a>现于东方、<a id="a-EZ"></a>南方、<a id="a-Ea"></a>西方、<a id="a-Eb"></a>北方，<a id="a-Ec"></a>随方教化，<a id="a-Ed"></a>三月辄移，<a id="a-Ee"></a>终措骨此。<a id="a-Ef"></a>”</p>
  <p id="aEg">贤者阿难白佛言：<a id="a-Eh"></a>“佛灭度后，<a id="a-Ei"></a>当作何葬？<a id="a-Ej"></a>”</p>
  <p id="aEk">佛言：<a id="a-El"></a>“汝默，<a id="a-Em"></a>梵志、<a id="a-En"></a>居士自乐为之。<a id="a-Eo"></a>”</p>
  <p id="aEp">又问：<a id="a-Eq"></a>“梵志、<a id="a-Er"></a>居士为葬法当云何？<a id="a-Es"></a>”</p>
  <p id="aEt">佛言：<a id="a-Eu"></a>“当如转轮王法。<a id="a-Ev"></a>用新劫波锦缠身体已，<a id="a-Ew"></a>以五百张氎次如缠之。<a id="a-Ex"></a>内身金棺，<a id="a-Ey"></a>灌以麻油泽膏毕。<a id="a-Ez"></a>举金棺，<a id="a-F0"></a>置于第二大铁椁中。<a id="a-F1"></a>众香积上，<a id="a-F2"></a>而阇维之。<a id="a-F3"></a>讫收舍利，<a id="a-F4"></a>于四衢道，<a id="a-F5"></a>立塔起庙，<a id="a-F6"></a>表刹悬缯，<a id="a-F7"></a>奉施华香，<a id="a-F8"></a>拜谒礼事。<a id="a-F9"></a>是为转轮王之葬法也。<a id="a-FA"></a>”</p>
  <p id="aFB">佛敕阿难：<a id="a-FC"></a>“汝行入城，<a id="a-FD"></a>告诸华氏，<a id="a-FE"></a>佛中夜当灭度。<a id="a-FF"></a>所欲施作，<a id="a-FG"></a>当勉时为，<a id="a-FH"></a>无从后悔。<a id="a-FI"></a>欲面从佛得开解者，<a id="a-FJ"></a>宜及是时。<a id="a-FK"></a>”即受教行，<a id="a-FL"></a>入拘夷城，<a id="a-FM"></a>见五百诸华氏，<a id="a-FN"></a>慕会议语。</p>
  <p id="aFO">阿难报诸尊者：<a id="a-FP"></a>“佛夜半当灭度，<a id="a-FQ"></a>所欲施作，<a id="a-FR"></a>当勉时为，<a id="a-FS"></a>无从后悔。<a id="a-FT"></a>欲面从佛得开解者，<a id="a-FU"></a>宜及时行。<a id="a-FV"></a>”</p>
  <p id="aFW">众人皆惊，<a id="a-FX"></a>而悲叹言：<a id="a-FY"></a>“何其大驶，<a id="a-FZ"></a>佛取泥洹！<a id="a-Fa"></a>何其大疾，<a id="a-Fb"></a>世间眼灭！<a id="a-Fc"></a>”哀恸之声闻于宫中。<a id="a-Fd"></a>王遣太子并诸华氏，<a id="a-Fe"></a>各将家属俱诣双树，<a id="a-Ff"></a>到白阿难，<a id="a-Fg"></a>欲前礼问。</p>
  <p id="aFh">阿难入启：<a id="a-Fi"></a>“太子阿晨与诸豪姓家属，<a id="a-Fj"></a>俱来受三自归，<a id="a-Fk"></a>不远是夜。<a id="a-Fl"></a>”佛请入，<a id="a-Fm"></a>即皆前稽首毕，<a id="a-Fn"></a>一面坐。</p>
  <p id="aFo">太子言：<a id="a-Fp"></a>“佛身灭度，<a id="a-Fq"></a>何其太疾！<a id="a-Fr"></a>”</p>
  <p id="aFs">佛报言：<a id="a-Ft"></a>“吾本已说，<a id="a-Fu"></a>世间非真，<a id="a-Fv"></a>无可乐者。<a id="a-Fw"></a>凡人贪寿，<a id="a-Fx"></a>思恋五欲，<a id="a-Fy"></a>惑而无利，<a id="a-Fz"></a>但增生死，<a id="a-G0"></a>更苦无量。<a id="a-G1"></a>今我为佛，<a id="a-G2"></a>以得自然无欲，<a id="a-G3"></a>于此又宜自勉。<a id="a-G4"></a>天下智者，<a id="a-G5"></a>常愿见佛，<a id="a-G6"></a>乐闻经法。<a id="a-G7"></a>已有是意，<a id="a-G8"></a>当务立信、<a id="a-G9"></a>立戒、<a id="a-GA"></a>布施、<a id="a-GB"></a>多闻、<a id="a-GC"></a>广学智慧。<a id="a-GD"></a>建此五志以离垢悭，<a id="a-GE"></a>然则世世当受富贵，<a id="a-GF"></a>名誉远闻，<a id="a-GG"></a>生天安乐，<a id="a-GH"></a>可得泥洹。<a id="a-GI"></a>”佛说已，<a id="a-GJ"></a>太子及诸华氏皆作礼去。</p>
  <p id="aGK">于是王与国中男女大小十四万众，<a id="a-GL"></a>以人定时，<a id="a-GM"></a>出诣双树，<a id="a-GN"></a>到白阿难，<a id="a-GO"></a>请见受诲，<a id="a-GP"></a>前启佛请入。<a id="a-GQ"></a>王将国中贤善者，<a id="a-GR"></a>进稽首毕，<a id="a-GS"></a>一面坐。<a id="a-GT"></a>前无灯火，<a id="a-GU"></a>佛放顶光照二千里。<a id="a-GV"></a>佛言：<a id="a-GW"></a>“劳苦，<a id="a-GX"></a>大王与群臣来。<a id="a-GY"></a>”</p>
  <p id="aGZ">王曰：<a id="a-Ga"></a>“佛当灭度，<a id="a-Gb"></a>有何敕诫？<a id="a-Gc"></a>”</p>
  <p id="aGd">佛报王：<a id="a-Ge"></a>“自我得佛四十九岁，<a id="a-Gf"></a>所说经戒一切具悉，<a id="a-Gg"></a>王国贤才皆已采取。<a id="a-Gh"></a>”王与群臣，<a id="a-Gi"></a>惨然皆悲。</p>
  <p id="aGj">佛告王：<a id="a-Gk"></a>“自古已来，<a id="a-Gl"></a>天神人物，<a id="a-Gm"></a>无生不死、<a id="a-Gn"></a>死而不灭，<a id="a-Go"></a>唯泥洹快！<a id="a-Gp"></a>王胡为啼，<a id="a-Gq"></a>但当念善，<a id="a-Gr"></a>改往修来，<a id="a-Gs"></a>以政治国，<a id="a-Gt"></a>无加卒暴，<a id="a-Gu"></a>厚待贤良，<a id="a-Gv"></a>赦宥小过，<a id="a-Gw"></a>务行四恩，<a id="a-Gx"></a>以绥众心。<a id="a-Gy"></a>何等四？<a id="a-Gz"></a>一当布施，<a id="a-H0"></a>给护不足；<a id="a-H1"></a>二当仁爱，<a id="a-H2"></a>视民如子；<a id="a-H3"></a>三当利人，<a id="a-H4"></a>化以善正；<a id="a-H5"></a>四当同利，<a id="a-H6"></a>与下共欢。<a id="a-H7"></a>王如是者常得其福。<a id="a-H8"></a>我宿命时，<a id="a-H9"></a>行此四恩，<a id="a-HA"></a>积无数世，<a id="a-HB"></a>故得作佛。<a id="a-HC"></a>初得佛已，<a id="a-HD"></a>见泥洹喜，<a id="a-HE"></a>自说颂曰：</p>
  <p id="aHF">“今觉佛极尊，<a id="a-HG"></a> 舍淫净无漏，</p>
  <p id="aHH">智为天人导，<a id="a-HI"></a> 从者得喜豫。</p>
  <p id="aHJ">夫福报至快，<a id="a-HK"></a> 妙愿志皆成，</p>
  <p id="aHL">勇疾得上脱，<a id="a-HM"></a> 吾将逝泥洹。<a id="a-HN"></a>”</p>
  <p id="aHO">王与来者，<a id="a-HP"></a>皆起礼佛，<a id="a-HQ"></a>绕三匝而去。</p>
  <p id="aHR">是时，<a id="a-HS"></a>城中有老异学，<a id="a-HT"></a>年百二十，<a id="a-HU"></a>名曰须跋，<a id="a-HV"></a>闻佛夜半当取灭度，<a id="a-HW"></a>自念：<a id="a-HX"></a>“吾有法望之疑，<a id="a-HY"></a>常愿瞿昙一解，<a id="a-HZ"></a>我意当及。<a id="a-Ha"></a>”是时即起，<a id="a-Hb"></a>自力行到双树，<a id="a-Hc"></a>白阿难言：<a id="a-Hd"></a>“吾闻瞿昙，<a id="a-He"></a>斯在夜半，<a id="a-Hf"></a>请见决疑。<a id="a-Hg"></a>”阿难言：<a id="a-Hh"></a>“止！<a id="a-Hi"></a>止！<a id="a-Hj"></a>须跋，<a id="a-Hk"></a>无扰佛也。<a id="a-Hl"></a>”须跋固请至再三曰：<a id="a-Hm"></a>“吾闻，<a id="a-Hn"></a>佛为如来、<a id="a-Ho"></a>至真、<a id="a-Hp"></a>正谛觉、<a id="a-Hq"></a>明行成已、<a id="a-Hr"></a>善逝、<a id="a-Hs"></a>世间解、<a id="a-Ht"></a>无上士、<a id="a-Hu"></a>导法御、<a id="a-Hv"></a>天人师，<a id="a-Hw"></a>号佛众祐，<a id="a-Hx"></a>甚难遭值，<a id="a-Hy"></a>如沤昙华，<a id="a-Hz"></a>百千万世时时一有。<a id="a-I0"></a>愿一见，<a id="a-I1"></a>折所疑！<a id="a-I2"></a>”阿难以为劳扰如来，<a id="a-I3"></a>故不欲通。</p>
  <p id="aI4">佛神心彻听，<a id="a-I5"></a>清净过人，<a id="a-I6"></a>从里知之，<a id="a-I7"></a>即敕阿难：<a id="a-I8"></a>“勿禁止听使入，<a id="a-I9"></a>是为最后，<a id="a-IA"></a>当度异学须跋者也。<a id="a-IB"></a>”</p>
  <p id="aIC">须跋得入，<a id="a-ID"></a>忻然悦豫，<a id="a-IE"></a>善心生焉，<a id="a-IF"></a>见佛欢喜，<a id="a-IG"></a>礼问恭辞，<a id="a-IH"></a>气重揖让毕，<a id="a-II"></a>一面住，<a id="a-IJ"></a>白佛言：<a id="a-IK"></a>“欲有所问，<a id="a-IL"></a>岂有闲暇，<a id="a-IM"></a>一决其疑？<a id="a-IN"></a>”</p>
  <p id="aIO">佛言：<a id="a-IP"></a>“便问，<a id="a-IQ"></a>恣汝所欲，<a id="a-IR"></a>闻可得解。<a id="a-IS"></a>”</p>
  <p id="aIT">须跋问曰：<a id="a-IU"></a>“今世学者，<a id="a-IV"></a>各自称师，<a id="a-IW"></a>有古龟氏，<a id="a-IX"></a>有无失氏，<a id="a-IY"></a>有志行氏，<a id="a-IZ"></a>有白鹭子氏，<a id="a-Ia"></a>有延寿氏，<a id="a-Ib"></a>有计金樊氏，<a id="a-Ic"></a>有多积愿氏，<a id="a-Id"></a>有尼揵子。<a id="a-Ie"></a>彼八子者，<a id="a-If"></a>有所述乎，<a id="a-Ig"></a>自知之也。<a id="a-Ih"></a>”</p>
  <p id="aIi">佛告须跋：<a id="a-Ij"></a>“彼与佛异，<a id="a-Ik"></a>子曹自作贪生倚想，<a id="a-Il"></a>以邪之道。<a id="a-Im"></a>一曰邪见，<a id="a-In"></a>不知今世后世，<a id="a-Io"></a>所作自得，<a id="a-Ip"></a>好以卜占享祀求福。<a id="a-Iq"></a>二曰邪思，<a id="a-Ir"></a>念在爱欲，<a id="a-Is"></a>有诤怒心。<a id="a-It"></a>三曰邪言，<a id="a-Iu"></a>虚伪谄谀，<a id="a-Iv"></a>佞谗绮语。<a id="a-Iw"></a>四曰邪行，<a id="a-Ix"></a>杀生贪取，<a id="a-Iy"></a>有淫劮意。<a id="a-Iz"></a>五曰邪命，<a id="a-J0"></a>求利衣食，<a id="a-J1"></a>不以正道。<a id="a-J2"></a>六曰邪治，<a id="a-J3"></a>恶不能止，<a id="a-J4"></a>善不能行。<a id="a-J5"></a>七曰邪志，<a id="a-J6"></a>志贪常乐，<a id="a-J7"></a>痛身谓净。<a id="a-J8"></a>八曰邪定，<a id="a-J9"></a>专意所望，<a id="a-JA"></a>不见出要。</p>
  <p id="aJB">“如是，<a id="a-JC"></a>须跋，<a id="a-JD"></a>昔我出家，<a id="a-JE"></a>十有二年，<a id="a-JF"></a>道成得佛，<a id="a-JG"></a>开说经法，<a id="a-JH"></a>但五十载。<a id="a-JI"></a>自从舍家，<a id="a-JJ"></a>有戒、<a id="a-JK"></a>有定、<a id="a-JL"></a>有慧、<a id="a-JM"></a>有解，<a id="a-JN"></a>得度知见，<a id="a-JO"></a>说正道者，<a id="a-JP"></a>唯佛沙门，<a id="a-JQ"></a>非凡异也。<a id="a-JR"></a>吾本所履，<a id="a-JS"></a>有八真道，<a id="a-JT"></a>第一沙门亦从是得，<a id="a-JU"></a>二三至四皆从是成。<a id="a-JV"></a>若不见此八真道者，<a id="a-JW"></a>彼为不得沙门四道。<a id="a-JX"></a>所谓八真道者？<a id="a-JY"></a>一为正见，<a id="a-JZ"></a>见今世后世，<a id="a-Ja"></a>作善有福，<a id="a-Jb"></a>为恶得殃，<a id="a-Jc"></a>知苦知习，<a id="a-Jd"></a>灭行得道。<a id="a-Je"></a>二为正思，<a id="a-Jf"></a>思乐出家，<a id="a-Jg"></a>去诤怒心。<a id="a-Jh"></a>三为正言，<a id="a-Ji"></a>言谛至诚，<a id="a-Jj"></a>柔软忠信。<a id="a-Jk"></a>四为正行，<a id="a-Jl"></a>不杀不邪，<a id="a-Jm"></a>无有淫心。<a id="a-Jn"></a>五为正命，<a id="a-Jo"></a>求利衣食，<a id="a-Jp"></a>以道不邪。<a id="a-Jq"></a>六为正治，<a id="a-Jr"></a>抑制恶行，<a id="a-Js"></a>发起善意。<a id="a-Jt"></a>七为正志，<a id="a-Ju"></a>志惟四观身痛意法，<a id="a-Jv"></a>解非常、<a id="a-Jw"></a>苦、<a id="a-Jx"></a>非身、<a id="a-Jy"></a>非净。<a id="a-Jz"></a>八为正定，<a id="a-K0"></a>一向无为，<a id="a-K1"></a>成四禅行。<a id="a-K2"></a>沙门、<a id="a-K3"></a>梵志履此八正，<a id="a-K4"></a>乃成四道，<a id="a-K5"></a>能师子吼。<a id="a-K6"></a>我贤弟子，<a id="a-K7"></a>行无放逸，<a id="a-K8"></a>世间意灭，<a id="a-K9"></a>故得罗汉。<a id="a-KA"></a>”</p>
  <p id="aKB">于是，<a id="a-KC"></a>须跋谓阿难言：<a id="a-KD"></a>“快哉贤者！<a id="a-KE"></a>是利弘美，<a id="a-KF"></a>实未曾有。<a id="a-KG"></a>盖上弟子得值此者，<a id="a-KH"></a>不亦妙乎！<a id="a-KI"></a>今受圣恩，<a id="a-KJ"></a>乃闻是法，<a id="a-KK"></a>愿得舍家，<a id="a-KL"></a>受成就戒。<a id="a-KM"></a>”</p>
  <p id="aKN">阿难白佛：<a id="a-KO"></a>“异学须跋，<a id="a-KP"></a>愿受众祐自然法律，<a id="a-KQ"></a>舍家就戒沙门之行。<a id="a-KR"></a>”</p>
  <p id="aKS">佛以可其就戒之志曰：<a id="a-KT"></a>“是吾未后得证见净者，<a id="a-KU"></a>异学须跋也。<a id="a-KV"></a>”即授戒为比丘，<a id="a-KW"></a>一心受不放逸，<a id="a-KX"></a>以健制、<a id="a-KY"></a>以志惟、<a id="a-KZ"></a>以断却，<a id="a-Ka"></a>如所欲下须发被袈裟，<a id="a-Kb"></a>以家之信离家，<a id="a-Kc"></a>为道得法，<a id="a-Kd"></a>意具净行，<a id="a-Ke"></a>自知作证成解究畅，<a id="a-Kf"></a>为行如应已意通知。</p>
  <p id="aKg">贤者须跋已度世得应真，<a id="a-Kh"></a>坐自念：<a id="a-Ki"></a>“吾不能待佛般泥洹，<a id="a-Kj"></a>便先灭度，<a id="a-Kk"></a>而佛后焉。<a id="a-Kl"></a>”</p>
  <p id="aKm">彼时，<a id="a-Kn"></a>佛告诸比丘：<a id="a-Ko"></a>“我灭度后，<a id="a-Kp"></a>傥有如此外学他术在异生辈，<a id="a-Kq"></a>欲弃束发来践法渚，<a id="a-Kr"></a>沐浴清化，<a id="a-Ks"></a>舍家就戒，<a id="a-Kt"></a>当听可彼以为沙门。<a id="a-Ku"></a>何则用彼有大意故？<a id="a-Kv"></a>当先诫之三月，<a id="a-Kw"></a>知能自损用心与不。<a id="a-Kx"></a>若言行相应者，<a id="a-Ky"></a>为能舍罪，<a id="a-Kz"></a>先授十戒；<a id="a-L0"></a>三年无失，<a id="a-L1"></a>乃与二百五十戒。<a id="a-L2"></a>其十戒为本，<a id="a-L3"></a>二百四十戒为礼节威仪，<a id="a-L4"></a>能行此者，<a id="a-L5"></a>诸天代喜。<a id="a-L6"></a>又凡希望受律就戒作沙门者，<a id="a-L7"></a>有四因缘，<a id="a-L8"></a>皆有慕乐近道之意。<a id="a-L9"></a>我灭度后，<a id="a-LA"></a>或离县官求作沙门，<a id="a-LB"></a>或年老耆求作沙门，<a id="a-LC"></a>或贫困劣求作沙门，<a id="a-LD"></a>或习正行求作沙门。<a id="a-LE"></a>若夫贤才习正、<a id="a-LF"></a>耆老贫困，<a id="a-LG"></a>及离县官，<a id="a-LH"></a>来为道者，<a id="a-LI"></a>其于衣食，<a id="a-LJ"></a>趣得而已。<a id="a-LK"></a>受诵法言，<a id="a-LL"></a>如有梵行，<a id="a-LM"></a>可得久住。<a id="a-LN"></a>犹为从是令多人安多人得度，<a id="a-LO"></a>世间得依，<a id="a-LP"></a>利诸天人。<a id="a-LQ"></a>是故曰从法者，<a id="a-LR"></a>现世得安，<a id="a-LS"></a>现世得解，<a id="a-LT"></a>当善谛受。<a id="a-LU"></a>彼为何法令现世安得解度者？<a id="a-LV"></a>谓佛所说十二部经：<a id="a-LW"></a>一文、<a id="a-LX"></a>二歌、<a id="a-LY"></a>三记、<a id="a-LZ"></a>四颂、<a id="a-La"></a>五譬喻、<a id="a-Lb"></a>六本记、<a id="a-Lc"></a>七事解、<a id="a-Ld"></a>八生传、<a id="a-Le"></a>九广博、<a id="a-Lf"></a>十自然、<a id="a-Lg"></a>十一道行、<a id="a-Lh"></a>十二两现。<a id="a-Li"></a>是名为法。<a id="a-Lj"></a>若以奉持护如法者，<a id="a-Lk"></a>即现世安，<a id="a-Ll"></a>可得解度。<a id="a-Lm"></a>但当谛受，<a id="a-Ln"></a>护持讽诵，<a id="a-Lo"></a>正心思惟，<a id="a-Lp"></a>令清净道得以久住。</p>
  <p id="aLq">“汝诸弟子，<a id="a-Lr"></a>当自勖勉，<a id="a-Ls"></a>无以懈慢，<a id="a-Lt"></a>谓佛已去，<a id="a-Lu"></a>莫可归也。<a id="a-Lv"></a>必承法教，<a id="a-Lw"></a>常用半月望晦讲戒，<a id="a-Lx"></a>六斋之日高座诵经，<a id="a-Ly"></a>归心于经，<a id="a-Lz"></a>令如佛在。<a id="a-M0"></a>又族姓子、<a id="a-M1"></a>族姓女，<a id="a-M2"></a>所当追念，<a id="a-M3"></a>为有四事：<a id="a-M4"></a>一曰、<a id="a-M5"></a>佛为菩萨初下生时；<a id="a-M6"></a>二曰、<a id="a-M7"></a>佛始得道妙正觉时；<a id="a-M8"></a>三曰、<a id="a-M9"></a>上头说经转法轮时；<a id="a-MA"></a>四曰、<a id="a-MB"></a>弃所受余无为之情般泥洹时。<a id="a-MC"></a>当论思此，<a id="a-MD"></a>念佛生时福德如是，<a id="a-ME"></a>佛得道时神力如是，<a id="a-MF"></a>转法轮时度人如是，<a id="a-MG"></a>将灭度时遗法如是。<a id="a-MH"></a>次中末时，<a id="a-MI"></a>有思念此，<a id="a-MJ"></a>起意行者，<a id="a-MK"></a>皆生天上。<a id="a-ML"></a>若以受此，<a id="a-MM"></a>而有疑望非意在佛及法圣众、<a id="a-MN"></a>苦集尽道，<a id="a-MO"></a>汝诸比丘，<a id="a-MP"></a>当解所问令如我在。<a id="a-MQ"></a>为以是语面所问佛，<a id="a-MR"></a>亦真弟子，<a id="a-MS"></a>自所问告及从我解说之。<a id="a-MT"></a>”</p>
  <p id="aMU">贤者阿难在后扇佛，<a id="a-MV"></a>应曰：<a id="a-MW"></a>“唯诺，<a id="a-MX"></a>皆已愿乐。<a id="a-MY"></a>无一比丘有疑非意于佛法众、<a id="a-MZ"></a>四谛者也。<a id="a-Ma"></a>”</p>
  <p id="aMb">佛语阿难：<a id="a-Mc"></a>“其已愿乐如来正化，<a id="a-Md"></a>于佛法众、<a id="a-Me"></a>苦集尽道无所疑者，<a id="a-Mf"></a>当弃贪欲慢悷之心，<a id="a-Mg"></a>遵承佛教，<a id="a-Mh"></a>以精进受默惟道行。<a id="a-Mi"></a>是为最后佛之遗令，<a id="a-Mj"></a>必共顺之。<a id="a-Mk"></a>汝诸比丘，<a id="a-Ml"></a>观佛仪容，<a id="a-Mm"></a>难复得睹。<a id="a-Mn"></a>却后一亿四千余岁，<a id="a-Mo"></a>乃当复有弥勒佛耳！<a id="a-Mp"></a>难常遇也。<a id="a-Mq"></a>天下有沤昙钵，<a id="a-Mr"></a>不华而实；<a id="a-Ms"></a>若其生华，<a id="a-Mt"></a>则世有佛。<a id="a-Mu"></a>佛为世间日，<a id="a-Mv"></a>恒忧除众冥。<a id="a-Mw"></a>自我为圣师，<a id="a-Mx"></a>年至七十九，<a id="a-My"></a>所应作者亦已究畅。<a id="a-Mz"></a>汝其勉之，<a id="a-N0"></a>夜已半矣。<a id="a-N1"></a>”</p>
  <p id="aN2">于是，<a id="a-N3"></a>佛作一禅之思惟，<a id="a-N4"></a>通第一禅；<a id="a-N5"></a>又起二禅之思惟，<a id="a-N6"></a>通第二禅；<a id="a-N7"></a>又起三禅之思惟，<a id="a-N8"></a>通第三禅；<a id="a-N9"></a>又起四禅之思惟，<a id="a-NA"></a>通第四禅；<a id="a-NB"></a>又起空无际之思惟，<a id="a-NC"></a>通空无际；<a id="a-ND"></a>又起识无量之思惟，<a id="a-NE"></a>通识无量；<a id="a-NF"></a>又起无所用之思惟，<a id="a-NG"></a>通无所用；<a id="a-NH"></a>又起不想入之思惟，<a id="a-NI"></a>通不想入；<a id="a-NJ"></a>又起想知灭之思惟，<a id="a-NK"></a>通想知灭。</p>
  <p id="aNL">是时，<a id="a-NM"></a>阿难问阿那律：<a id="a-NN"></a>“佛已灭度耶？<a id="a-NO"></a>”答言：<a id="a-NP"></a>“未也，<a id="a-NQ"></a>佛方思念想知灭之思惟。<a id="a-NR"></a>”</p>
  <p id="aNS">阿难言：<a id="a-NT"></a>“昔闻佛说，<a id="a-NU"></a>从四禅思惟，<a id="a-NV"></a>至于无知弃所受余无为之情，<a id="a-NW"></a>乃般泥曰。<a id="a-NX"></a>”</p>
  <p id="aNY">时佛舍想知灭还思不想入，<a id="a-NZ"></a>舍不想入思无所用，<a id="a-Na"></a>舍无所用思识无量，<a id="a-Nb"></a>舍识无量思空无际，<a id="a-Nc"></a>舍空无际思第四禅，<a id="a-Nd"></a>舍于四禅思第三禅，<a id="a-Ne"></a>舍于三禅思第二禅，<a id="a-Nf"></a>舍于二禅思第一禅，<a id="a-Ng"></a>从一禅思复至三禅，<a id="a-Nh"></a>便从四禅反于无知弃所受余泥洹之情，<a id="a-Ni"></a>便般泥洹。<a id="a-Nj"></a>当此之时，<a id="a-Nk"></a>地大震动，<a id="a-Nl"></a>诸天龙神侧塞空中，<a id="a-Nm"></a>散华如雨，<a id="a-Nn"></a>莫不叹慕，<a id="a-No"></a>而来供养。</p>
  <p id="aNp">时第二天帝释，<a id="a-Nq"></a>下说颂曰：</p>
  <p id="aNr">“阴行无有常，<a id="a-Ns"></a> 但为兴衰法，</p>
  <p id="aNt">生者无不死，<a id="a-Nu"></a> 佛灭之为乐。<a id="a-Nv"></a>”</p>
  <p id="aNw">第七梵天下说颂曰：</p>
  <p id="aNx">“妙哉佛已弃，<a id="a-Ny"></a> 一切世间倚，</p>
  <p id="aNz">广遗清净教，<a id="a-O0"></a> 三界中无比，</p>
  <p id="aO1">神真力无畏，<a id="a-O2"></a> 光明灭于兹。<a id="a-O3"></a>”</p>
  <p id="aO4">贤者阿那律说颂曰：</p>
  <p id="aO5">“佛已无为住，<a id="a-O6"></a> 不用出入息，</p>
  <p id="aO7">本由自然来，<a id="a-O8"></a> 灵耀于是没。</p>
  <p id="aO9">意净无所著，<a id="a-OA"></a> 为人受斯疾，</p>
  <p id="aOB">施惠教已遍，<a id="a-OC"></a> 乃退归寂灭。</p>
  <p id="aOD">惟兹遇佛者，<a id="a-OE"></a> 莫不蒙恩泽，</p>
  <p id="aOF">今已沦清虚，<a id="a-OG"></a> 求了时复出。<a id="a-OH"></a>”</p>
  <p id="aOI">是时，<a id="a-OJ"></a>诸比丘皆骚扰徘徊呼言：<a id="a-OK"></a>“驶哉！<a id="a-OL"></a>佛般泥曰！<a id="a-OM"></a>一何疾哉！<a id="a-ON"></a>世间眼灭！<a id="a-OO"></a>”中有忧叹自悲，<a id="a-OP"></a>念世间苦不得是道。<a id="a-OQ"></a>中有尸视惟心倚有从因缘起，<a id="a-OR"></a>以作复作，<a id="a-OS"></a>受非常苦，<a id="a-OT"></a>生辄有死，<a id="a-OU"></a>死则复生，<a id="a-OV"></a>生死往来，<a id="a-OW"></a>精神不灭，<a id="a-OX"></a>莫致是处。</p>
  <p id="aOY">贤者阿那律言：<a id="a-OZ"></a>“止！<a id="a-Oa"></a>止！<a id="a-Ob"></a>阿难，<a id="a-Oc"></a>晓众比丘，<a id="a-Od"></a>上天见此以为荒迷，<a id="a-Oe"></a>安有舍家入自然律而不能用法利自解？<a id="a-Of"></a>”</p>
  <p id="aOg">阿难拭泪而问：<a id="a-Oh"></a>“上有几天？<a id="a-Oi"></a>”</p>
  <p id="aOj">答曰：<a id="a-Ok"></a>“从威耶越至沤荼庙，<a id="a-Ol"></a>及熙连河四百八十里，<a id="a-Om"></a>诸天充满，<a id="a-On"></a>无有空缺。<a id="a-Oo"></a>徘徊骚扰皆言：<a id="a-Op"></a>‘驶哉！<a id="a-Oq"></a>佛般泥曰！<a id="a-Or"></a>亦大疾哉！<a id="a-Os"></a>世间眼灭！<a id="a-Ot"></a>’中有忧叹自悲念世间苦贪欲所蔽不见斯道，<a id="a-Ou"></a>或相晓言，<a id="a-Ov"></a>佛说生死本从缘起，<a id="a-Ow"></a>意作复作，<a id="a-Ox"></a>受非常苦，<a id="a-Oy"></a>生辄有死，<a id="a-Oz"></a>死则复生，<a id="a-P0"></a>识随行走，<a id="a-P1"></a>莫知泥洹。<a id="a-P2"></a>佛已度世，<a id="a-P3"></a>宜各精进。<a id="a-P4"></a>”</p>
  <p id="aP5">夜至过半，<a id="a-P6"></a>阿那律令阿难入告城中，<a id="a-P7"></a>佛已灭度，<a id="a-P8"></a>所欲施作，<a id="a-P9"></a>宜及时为。<a id="a-PA"></a>阿难入告城中，<a id="a-PB"></a>诸华闻之，<a id="a-PC"></a>莫不惊愕，<a id="a-PD"></a>踊躃悲言：<a id="a-PE"></a>“何其驶乎，<a id="a-PF"></a>佛般泥曰！<a id="a-PG"></a>何其疾乎，<a id="a-PH"></a>世间眼灭！<a id="a-PI"></a>”举城中相会聚，<a id="a-PJ"></a>奉持华香，<a id="a-PK"></a>诣佛舍利，<a id="a-PL"></a>稽首作礼，<a id="a-PM"></a>承事供养。</p>
  <p id="aPN">共问阿难：<a id="a-PO"></a>“葬法云何？<a id="a-PP"></a>”</p>
  <p id="aPQ">答：<a id="a-PR"></a>“如教说转轮王法，<a id="a-PS"></a>佛当复胜。<a id="a-PT"></a>”</p>
  <p id="aPU">诸豪姓言：<a id="a-PV"></a>“宁可僻期七日，<a id="a-PW"></a>欲奉伎乐、<a id="a-PX"></a>华香、<a id="a-PY"></a>灯烛，<a id="a-PZ"></a>展我曹心。<a id="a-Pa"></a>”</p>
  <p id="aPb">阿难答言：<a id="a-Pc"></a>“恣听所欲。<a id="a-Pd"></a>”</p>
  <p id="aPe">诸华即共作黄金罂、<a id="a-Pf"></a>黄金舆床、<a id="a-Pg"></a>黄金棺，<a id="a-Ph"></a>为铁椁，<a id="a-Pi"></a>具新劫波锦、<a id="a-Pj"></a>五百张氎。<a id="a-Pk"></a>是时四面人众，<a id="a-Pl"></a>周满四百八十里中，<a id="a-Pm"></a>皆赍伎乐、<a id="a-Pn"></a>华香，<a id="a-Po"></a>来诣双树，<a id="a-Pp"></a>共举佛身，<a id="a-Pq"></a>置黄金床上，<a id="a-Pr"></a>而以伎乐礼事供养。</p>
  <p id="aPs">于是，<a id="a-Pt"></a>诸华选众童男，<a id="a-Pu"></a>使扶持舆床，<a id="a-Pv"></a>欲至沤荼神地，<a id="a-Pw"></a>如阇维之。<a id="a-Px"></a>而诸童子不能得前近佛举床，<a id="a-Py"></a>又复更进，<a id="a-Pz"></a>至于再三，<a id="a-Q0"></a>了不得持。</p>
  <p id="aQ1">贤者阿那律语阿难言：<a id="a-Q2"></a>“所以不得举佛床者，<a id="a-Q3"></a>是诸天意。<a id="a-Q4"></a>欲使诸华童子，<a id="a-Q5"></a>倚床左面，<a id="a-Q6"></a>诸天右面，<a id="a-Q7"></a>国人随后，<a id="a-Q8"></a>共举床入东城门。<a id="a-Q9"></a>过往城中，<a id="a-QA"></a>施天乐供养讫，<a id="a-QB"></a>出西城门，<a id="a-QC"></a>置沤荼地，<a id="a-QD"></a>累积众香乃阇维之。<a id="a-QE"></a>”</p>
  <p id="aQF">阿难言：<a id="a-QG"></a>“诺，<a id="a-QH"></a>敬如天愿。<a id="a-QI"></a>”以告诸华，<a id="a-QJ"></a>皆曰敬从。<a id="a-QK"></a>即使诸僮左面属若干种缯，<a id="a-QL"></a>系床左角；<a id="a-QM"></a>天于右面属诸天缯，<a id="a-QN"></a>系床右角而綍之。<a id="a-QO"></a>余无数天于虚空中，<a id="a-QP"></a>散天杂华，<a id="a-QQ"></a>而雨泽香。</p>
  <p id="aQR">是时，<a id="a-QS"></a>婆贤大臣与拘夷大臣议，<a id="a-QT"></a>欲以人乐、<a id="a-QU"></a>赞绍天乐俱送舍利。<a id="a-QV"></a>即如所议，<a id="a-QW"></a>徐行入东城门，<a id="a-QX"></a>周遍城中。<a id="a-QY"></a>四衢道里巷处处住，<a id="a-QZ"></a>施华香伎乐。<a id="a-Qa"></a>出西城门，<a id="a-Qb"></a>到沤荼地，<a id="a-Qc"></a>持劫波锦缠佛身体，<a id="a-Qd"></a>五百张氎次缠千过。<a id="a-Qe"></a>麻油泽膏，<a id="a-Qf"></a>灌满金棺，<a id="a-Qg"></a>已内佛身。<a id="a-Qh"></a>举黄金棺，<a id="a-Qi"></a>置铁椁中。<a id="a-Qj"></a>库藏既殡，<a id="a-Qk"></a>积众香毕，<a id="a-Ql"></a>沤苏大臣执火而欲燃佛，<a id="a-Qm"></a>积火至辄灭，<a id="a-Qn"></a>三进不燃。</p>
  <p id="aQo">贤者阿那律语阿难言：<a id="a-Qp"></a>“火所以不燃者，<a id="a-Qq"></a>是诸天意。<a id="a-Qr"></a>见大迦葉将五百众，<a id="a-Qs"></a>从波旬来，<a id="a-Qt"></a>已在半道，<a id="a-Qu"></a>欲面礼佛故，<a id="a-Qv"></a>使火不燃耳。<a id="a-Qw"></a>”</p>
  <p id="aQx">阿难言：<a id="a-Qy"></a>“诺，<a id="a-Qz"></a>敬如天愿。<a id="a-R0"></a>”</p>
  <p id="aR1">是时，<a id="a-R2"></a>有异道士名阿夷维，<a id="a-R3"></a>见佛灭度，<a id="a-R4"></a>得天曼那罗华，<a id="a-R5"></a>去至半道。<a id="a-R6"></a>迦葉见之就车问：<a id="a-R7"></a>“子知我所事圣师佛乎？<a id="a-R8"></a>”即答言：<a id="a-R9"></a>“我举知之，<a id="a-RA"></a>般泥曰已七日，<a id="a-RB"></a>天人普会供养其身。<a id="a-RC"></a>吾从彼来，<a id="a-RD"></a>得此天华。<a id="a-RE"></a>”于是迦葉怅然不乐，<a id="a-RF"></a>五百比丘中，<a id="a-RG"></a>有徘徊骚扰仰天呼怨：<a id="a-RH"></a>“佛般泥曰，<a id="a-RI"></a>一何巨疾！<a id="a-RJ"></a>世间眼灭。<a id="a-RK"></a>”中有忧叹悲伤，<a id="a-RL"></a>念世间苦，<a id="a-RM"></a>为恩爱缚，<a id="a-RN"></a>不见斯道。</p>
  <p id="aRO">迦葉晓言：<a id="a-RP"></a>“诸贤者释忧，<a id="a-RQ"></a>当知有身皆从缘起，<a id="a-RR"></a>心作复作，<a id="a-RS"></a>致非常苦。<a id="a-RT"></a>生者辄死，<a id="a-RU"></a>死则有生，<a id="a-RV"></a>五道无安，<a id="a-RW"></a>唯泥洹乐。<a id="a-RX"></a>未得道者，<a id="a-RY"></a>当求法利，<a id="a-RZ"></a>舍有为无所会则得矣。<a id="a-Ra"></a>摄衣疾行可见佛身。<a id="a-Rb"></a>”</p>
  <p id="aRc">其众中有名檀头者，<a id="a-Rd"></a>亦释家子，<a id="a-Re"></a>与佛同出，<a id="a-Rf"></a>止诸比丘言：<a id="a-Rg"></a>“何为复忧！<a id="a-Rh"></a>我曹从今已得自在。<a id="a-Ri"></a>彼老常言当应行是，<a id="a-Rj"></a>不应行是。<a id="a-Rk"></a>今彼长逝，<a id="a-Rl"></a>不甚佳耶！<a id="a-Rm"></a>”</p>
  <p id="aRn">迦葉不悦，<a id="a-Ro"></a>行到双树至睹佛积，<a id="a-Rp"></a>谓阿难言：<a id="a-Rq"></a>“及未阇维，<a id="a-Rr"></a>请见佛身。<a id="a-Rs"></a>”</p>
  <p id="aRt">阿难对曰：<a id="a-Ru"></a>“佛身已缠，<a id="a-Rv"></a>淹用麻油，<a id="a-Rw"></a>藏在金棺，<a id="a-Rx"></a>外积众香，<a id="a-Ry"></a>匝灌泽膏。<a id="a-Rz"></a>虽未阇维，<a id="a-S0"></a>固已难见。<a id="a-S1"></a>”</p>
  <p id="aS2">迦葉请至三，<a id="a-S3"></a>阿难答如初，<a id="a-S4"></a>以为佛身难复得见。<a id="a-S5"></a>于是佛尸从重棺里双出两足，<a id="a-S6"></a>一切见者莫不欢喜。</p>
  <p id="aS7">迦葉稽首作礼，<a id="a-S8"></a>见佛足上而有异色，<a id="a-S9"></a>仰问阿难：<a id="a-SA"></a>“佛身金色，<a id="a-SB"></a>是何故异？<a id="a-SC"></a>”</p>
  <p id="aSD">阿难答言：<a id="a-SE"></a>“有羸老母，<a id="a-SF"></a>稽首佛足，<a id="a-SG"></a>堕泪其上，<a id="a-SH"></a>故异色耳。<a id="a-SI"></a>”</p>
  <p id="aSJ">大迦葉又不悦，<a id="a-SK"></a>乃喟然赞颂曰：</p>
  <p id="aSL">“彼为灭不生，<a id="a-SM"></a> 不复受老死，</p>
  <p id="aSN">亦为不复会，<a id="a-SO"></a> 无有相逢憎，</p>
  <p id="aSP">本已舍恩爱，<a id="a-SQ"></a> 不为别离忧，</p>
  <p id="aSR">当为求方便，<a id="a-SS"></a> 令致得是处。</p>
  <p id="aST">佛为五阴净，<a id="a-SU"></a> 已断不复有，</p>
  <p id="aSV">亦又不为为，<a id="a-SW"></a> 有受是五阴，</p>
  <p id="aSX">苦为已毕尽，<a id="a-SY"></a> 有本亦已除，</p>
  <p id="aSZ">当勤求方便，<a id="a-Sa"></a> 令得如是安。</p>
  <p id="aSb">佛已断世间，<a id="a-Sc"></a> 爱欲一切解，</p>
  <p id="aSd">亦为悉能忍，<a id="a-Se"></a> 得离诸患难，</p>
  <p id="aSf">为已自安隐，<a id="a-Sg"></a> 亦致天下安，</p>
  <p id="aSh">当为稽首是，<a id="a-Si"></a> 永得度三界。</p>
  <p id="aSj">佛所说经戒，<a id="a-Sk"></a> 为世间最明，</p>
  <p id="aSl">已广现正道，<a id="a-Sm"></a> 审谛无所疑，</p>
  <p id="aSn">亦遍活天下，<a id="a-So"></a> 令得度老死，</p>
  <p id="aSp">诸得值佛者，<a id="a-Sq"></a> 谁不受弘恩？</p>
  <p id="aSr">譬月照于夜，<a id="a-Ss"></a> 为除阴冥闇，</p>
  <p id="aSt">如日照于昼，<a id="a-Su"></a> 能使天下明，</p>
  <p id="aSv">亦如电光现，<a id="a-Sw"></a> 为暂照厚云，</p>
  <p id="aSx">佛明一时出，<a id="a-Sy"></a> 都已明三界。</p>
  <p id="aSz">一切所名河，<a id="a-T0"></a> 无过昆仑河，</p>
  <p id="aT1">一切名大水，<a id="a-T2"></a> 亦为无过海，</p>
  <p id="aT3">一切星宿中，<a id="a-T4"></a> 月为第一明，</p>
  <p id="aT5">佛为世间导，<a id="a-T6"></a> 天上天下尊。</p>
  <p id="aT7">佛所以度世，<a id="a-T8"></a> 福施已周匝，</p>
  <p id="aT9">所说教戒行，<a id="a-TA"></a> 在在悉分明，</p>
  <p id="aTB">亦以法流布，<a id="a-TC"></a> 弟子乐受行，</p>
  <p id="aTD">令天人鬼神，<a id="a-TE"></a> 龙敬承行礼。<a id="a-TF"></a>”</p>
  <p id="aTG">迦葉说已，<a id="a-TH"></a>稽首佛足，<a id="a-TI"></a>绕积三匝，<a id="a-TJ"></a>却住一面。<a id="a-TK"></a>诸比丘、<a id="a-TL"></a>比丘尼、<a id="a-TM"></a>清信士、<a id="a-TN"></a>清信女，<a id="a-TO"></a>天龙鬼神王、<a id="a-TP"></a>天乐神、<a id="a-TQ"></a>质谅神、<a id="a-TR"></a>金翅鸟神、<a id="a-TS"></a>爱欲神、<a id="a-TT"></a>蛇躯神，<a id="a-TU"></a>各前稽首佛足，<a id="a-TV"></a>绕积三匝，<a id="a-TW"></a>一面住毕。<a id="a-TX"></a>于是佛积不烧自燃。<a id="a-TY"></a>贤者阿难时说颂曰：</p>
  <p id="aTZ">“佛以中外净，<a id="a-Ta"></a> 为梵世之身，</p>
  <p id="aTb">本乘精神下，<a id="a-Tc"></a> 而今厝于是。</p>
  <p id="aTd">锦缠氎千过，<a id="a-Te"></a> 不用衣著躯，</p>
  <p id="aTf">亦不以浣濯，<a id="a-Tg"></a> 如一净鲜明。<a id="a-Th"></a>”</p>
  <p id="aTi">至终其夜，<a id="a-Tj"></a>佛积烧尽，<a id="a-Tk"></a>自然生四树，<a id="a-Tl"></a>苏禅尼树、<a id="a-Tm"></a>迦维屠树、<a id="a-Tn"></a>阿世鞮树、<a id="a-To"></a>尼拘类树。<a id="a-Tp"></a>国诸豪姓，<a id="a-Tq"></a>共捡佛骨，<a id="a-Tr"></a>盛满黄金罂，<a id="a-Ts"></a>置于舆床，<a id="a-Tt"></a>举入城中著大殿上，<a id="a-Tu"></a>共作伎乐，<a id="a-Tv"></a>散华烧香礼事供养。</p>
  <p id="aTw">时波旬国诸华氏，<a id="a-Tx"></a>可乐国诸拘邻，<a id="a-Ty"></a>有衡国诸满离，<a id="a-Tz"></a>神州国诸梵志，<a id="a-U0"></a>维耶国诸离揵，<a id="a-U1"></a>闻佛止双树般泥曰，<a id="a-U2"></a>各严四种兵，<a id="a-U3"></a>象兵、<a id="a-U4"></a>马兵、<a id="a-U5"></a>车兵、<a id="a-U6"></a>步兵，<a id="a-U7"></a>到拘夷止城外，<a id="a-U8"></a>遣使者言：<a id="a-U9"></a>“闻佛众祐止此灭度。<a id="a-UA"></a>彼亦我师，<a id="a-UB"></a>敬慕之心，<a id="a-UC"></a>并来从君请佛骨分，<a id="a-UD"></a>欲还本土立起塔庙。<a id="a-UE"></a>”</p>
  <p id="aUF">拘夷王言：<a id="a-UG"></a>“佛自来此，<a id="a-UH"></a>我当供养。<a id="a-UI"></a>远苦诸君，<a id="a-UJ"></a>舍利分不可得。<a id="a-UK"></a>”</p>
  <p id="aUL">赤泽国诸释氏，<a id="a-UM"></a>亦严四兵，<a id="a-UN"></a>来到报言：<a id="a-UO"></a>“闻佛众祐止此灭度。<a id="a-UP"></a>是释圣雄，<a id="a-UQ"></a>出自我亲，<a id="a-UR"></a>实我诸父，<a id="a-US"></a>敬慕之心，<a id="a-UT"></a>来请骨分，<a id="a-UU"></a>还立塔庙。<a id="a-UV"></a>”</p>
  <p id="aUW">王答如初，<a id="a-UX"></a>不肯与分。</p>
  <p id="aUY">摩竭王阿阇世，<a id="a-UZ"></a>又严四兵，<a id="a-Ua"></a>度河津来，<a id="a-Ub"></a>使梵志毛蹶入问消息，<a id="a-Uc"></a>致殷勤言：<a id="a-Ud"></a>“吾本宿夜，<a id="a-Ue"></a>信心友汝，<a id="a-Uf"></a>无取无诤。<a id="a-Ug"></a>今佛众祐止此灭度，<a id="a-Uh"></a>是三界尊实我所天，<a id="a-Ui"></a>敬慕之心，<a id="a-Uj"></a>来请骨分。<a id="a-Uk"></a>汝其与我，<a id="a-Ul"></a>则我与汝所有重宝，<a id="a-Um"></a>愿终共之。<a id="a-Un"></a>”</p>
  <p id="aUo">王答曰：<a id="a-Up"></a>“佛自来此，<a id="a-Uq"></a>我当供养。<a id="a-Ur"></a>谢汝大王，<a id="a-Us"></a>舍利分不可得也。<a id="a-Ut"></a>”</p>
  <p id="aUu">于是，<a id="a-Uv"></a>毛蹶聚众人作颂告言：</p>
  <p id="aUw">“今各撰躬，<a id="a-Ux"></a> 远来拜首，</p>
  <p id="aUy">谦逊求分，<a id="a-Uz"></a> 如我不与，</p>
  <p id="aV0">举止动众，<a id="a-V1"></a> 四兵在此，</p>
  <p id="aV2">义言不用，<a id="a-V3"></a> 必命相抵。<a id="a-V4"></a>”</p>
  <p id="aV5">拘夷国人，<a id="a-V6"></a>亦答颂曰：</p>
  <p id="aV7">“远劳诸君，<a id="a-V8"></a> 辱屈拜手，</p>
  <p id="aV9">佛来遗形，<a id="a-VA"></a> 不敢相许。</p>
  <p id="aVB">如欲举众，<a id="a-VC"></a> 吾斯亦有，</p>
  <p id="aVD">俱命相抵，<a id="a-VE"></a> 则未为恐。<a id="a-VF"></a>”</p>
  <p id="aVG">梵志毛蹶晓众人言：<a id="a-VH"></a>“诸君皆宿夜承佛严教，<a id="a-VI"></a>日诵法言，<a id="a-VJ"></a>心服仁化。<a id="a-VK"></a>一切众生尚念欲安，<a id="a-VL"></a>且佛大慈故，<a id="a-VM"></a>烧形遗骨，<a id="a-VN"></a>欲广祐天下，<a id="a-VO"></a>何宜当为毁本慧意？<a id="a-VP"></a>舍利现在但当分耳。<a id="a-VQ"></a>”众咸称善，<a id="a-VR"></a>皆诣舍利，<a id="a-VS"></a>稽首毕，<a id="a-VT"></a>一面住，<a id="a-VU"></a>乃共使毛蹶分之。</p>
  <p id="aVV">于是毛蹶持一罂受石许，<a id="a-VW"></a>蜜涂其里，<a id="a-VX"></a>分为八分已，<a id="a-VY"></a>白众言：<a id="a-VZ"></a>“吾既敬佛，<a id="a-Va"></a>亦嘉众意，<a id="a-Vb"></a>愿得著罂舍利，<a id="a-Vc"></a>归起塔庙。<a id="a-Vd"></a>”皆言：<a id="a-Ve"></a>“智哉！<a id="a-Vf"></a>是为知时。<a id="a-Vg"></a>”即共听与。</p>
  <p id="aVh">又有梵志，<a id="a-Vi"></a>名温违，<a id="a-Vj"></a>白众人言：<a id="a-Vk"></a>“窃慕善意，<a id="a-Vl"></a>乞地燋炭，<a id="a-Vm"></a>归起塔庙。<a id="a-Vn"></a>”皆言与之。<a id="a-Vo"></a>后有衡国异道士，<a id="a-Vp"></a>求得地灰。<a id="a-Vq"></a>于时八国得佛八分舍利，<a id="a-Vr"></a>各还起塔，<a id="a-Vs"></a>皆甚严好。<a id="a-Vt"></a>梵志毛蹶，<a id="a-Vu"></a>种邑道人大温违，<a id="a-Vv"></a>还俾贲邑，<a id="a-Vw"></a>衡国道士得地灰，<a id="a-Vx"></a>归皆起塔庙。<a id="a-Vy"></a>舍利八分有八塔，<a id="a-Vz"></a>第九罂塔，<a id="a-W0"></a>第十炭塔，<a id="a-W1"></a>第十一灰塔。</p>
  <p id="aW2">佛从四月八日生，<a id="a-W3"></a>四月八日舍家出，<a id="a-W4"></a>四月八日得佛道，<a id="a-W5"></a>四月八日般泥洹，<a id="a-W6"></a>皆以佛星出时，<a id="a-W7"></a>此时百草华英，<a id="a-W8"></a>树木繁盛。<a id="a-W9"></a>佛已般泥洹，<a id="a-WA"></a>天下光明灭。<a id="a-WB"></a>十方诸天神，<a id="a-WC"></a>莫不自归佛。</p>
  <p id="aWD">既分舍利，<a id="a-WE"></a>又为远方诸四辈弟子，<a id="a-WF"></a>未悉闻故，<a id="a-WG"></a>留九十日，<a id="a-WH"></a>乃起塔庙。<a id="a-WI"></a>诸来国王、<a id="a-WJ"></a>豪姓人民、<a id="a-WK"></a>家属仆从，<a id="a-WL"></a>皆斋戒九十日。</p>
  <p id="aWM">在所远方，<a id="a-WN"></a>四辈弟子众，<a id="a-WO"></a>普会拘夷，<a id="a-WP"></a>共问阿难：<a id="a-WQ"></a>“于何起塔？<a id="a-WR"></a>”</p>
  <p id="aWS">阿难答言：<a id="a-WT"></a>“当出去城四十里，<a id="a-WU"></a>于卫致乡四衢道中作塔庙。<a id="a-WV"></a>”</p>
  <p id="aWW">拘夷豪姓，<a id="a-WX"></a>共作[番+瓦]瓳石墼，<a id="a-WY"></a>纵广三尺，<a id="a-WZ"></a>集用作塔，<a id="a-Wa"></a>高及纵广，<a id="a-Wb"></a>皆丈五尺。<a id="a-Wc"></a>藏黄金罂，<a id="a-Wd"></a>舍利于其中置。<a id="a-We"></a>立长表法轮，<a id="a-Wf"></a>槃盖悬缯，<a id="a-Wg"></a>燃灯华香伎乐，<a id="a-Wh"></a>礼事供养。<a id="a-Wi"></a>举国人民，<a id="a-Wj"></a>得共兴福。<a id="a-Wk"></a>大迦葉、<a id="a-Wl"></a>阿那律、<a id="a-Wm"></a>众比丘会共议。<a id="a-Wn"></a>一日三十万众，<a id="a-Wo"></a>及诸国豪姓群臣，<a id="a-Wp"></a>得值佛时，<a id="a-Wq"></a>敬意行福，<a id="a-Wr"></a>终皆当生第四天上，<a id="a-Ws"></a>与弥勒会而得解脱。<a id="a-Wt"></a>拘夷国王当生第十二水音天上，<a id="a-Wu"></a>至弥勒作佛时，<a id="a-Wv"></a>当下为佛造立精舍，<a id="a-Ww"></a>胜今给孤独园。</p>
  <p id="aWx">阿难问大迦葉：<a id="a-Wy"></a>“拘夷王何以不于弥勒佛求应真道？<a id="a-Wz"></a>”</p>
  <p id="aX0">答言：<a id="a-X1"></a>“是王未厌生死苦故。<a id="a-X2"></a>未厌生苦者不得应真。<a id="a-X3"></a>”</p>
  <p id="aX4">阿难言：<a id="a-X5"></a>“我已患厌身苦，<a id="a-X6"></a>不得离世间，<a id="a-X7"></a>奚不得道？<a id="a-X8"></a>”</p>
  <p id="aX9">迦葉答言：<a id="a-XA"></a>“汝但持戒，<a id="a-XB"></a>不行身观，<a id="a-XC"></a>坐倚生死有饭食想，<a id="a-XD"></a>而生死行未休故也。<a id="a-XE"></a>”</p>
  <p id="aXF">至九十日，<a id="a-XG"></a>大迦葉、<a id="a-XH"></a>阿那律、<a id="a-XI"></a>众比丘会共议。<a id="a-XJ"></a>佛十二部经，<a id="a-XK"></a>有四阿含，<a id="a-XL"></a>独阿难侍佛久，<a id="a-XM"></a>佛之所说，<a id="a-XN"></a>阿难志讽，<a id="a-XO"></a>当从书受。<a id="a-XP"></a>恐其未得道，<a id="a-XQ"></a>尚有贪心，<a id="a-XR"></a>欲持旧事诘责阿难。<a id="a-XS"></a>与设高座，<a id="a-XT"></a>三上三下，<a id="a-XU"></a>如是者，<a id="a-XV"></a>可得诚实。<a id="a-XW"></a>皆言大善。</p>
  <p id="aXX">众会坐定，<a id="a-XY"></a>值事比丘逐阿难出。<a id="a-XZ"></a>须臾又请，<a id="a-Xa"></a>阿难入礼众僧，<a id="a-Xb"></a>未得道者皆为之起。<a id="a-Xc"></a>值事比丘处著中央高座，<a id="a-Xd"></a>于是让言：<a id="a-Xe"></a>“此非阿难座。<a id="a-Xf"></a>”众比丘言：<a id="a-Xg"></a>“用佛经故，<a id="a-Xh"></a>处汝高座，<a id="a-Xi"></a>欲有所问。<a id="a-Xj"></a>”阿难就座。<a id="a-Xk"></a>众僧问曰：<a id="a-Xl"></a>“汝有大过，<a id="a-Xm"></a>宁自知不？<a id="a-Xn"></a>昔者佛言，<a id="a-Xo"></a>阎浮提乐，<a id="a-Xp"></a>汝奚不对。<a id="a-Xq"></a>”值事比丘敕阿难下，<a id="a-Xr"></a>即下对言：<a id="a-Xs"></a>“佛为不得自在，<a id="a-Xt"></a>当须我言耶？<a id="a-Xu"></a>”众僧默然。<a id="a-Xv"></a>值事比丘又令阿难上，<a id="a-Xw"></a>众复问曰：<a id="a-Xx"></a>“佛为汝说，<a id="a-Xy"></a>得四禅足者，<a id="a-Xz"></a>可止一劫有余，<a id="a-Y0"></a>汝何以默？<a id="a-Y1"></a>”阿难下言：<a id="a-Y2"></a>“佛说弥勒，<a id="a-Y3"></a>当下作佛。<a id="a-Y4"></a>始入法者，<a id="a-Y5"></a>应从彼成。<a id="a-Y6"></a>设自留者，<a id="a-Y7"></a>如弥勒何？<a id="a-Y8"></a>”僧又默然。<a id="a-Y9"></a>阿难心怖。<a id="a-YA"></a>众比丘言：<a id="a-YB"></a>“贤者当如法意具说佛经。<a id="a-YC"></a>”对曰：<a id="a-YD"></a>“唯然。<a id="a-YE"></a>”如是三上。</p>
  <p id="aYF">阿难最后上言：<a id="a-YG"></a>“闻如是：<a id="a-YH"></a>一时，<a id="a-YI"></a>”座中未得道者，<a id="a-YJ"></a>皆垂泣言：<a id="a-YK"></a>“佛适说经，<a id="a-YL"></a>今何以疾？<a id="a-YM"></a>”</p>
  <p id="aYN">大迦葉即选众中四十应真，<a id="a-YO"></a>从阿难受得四阿含：<a id="a-YP"></a>一中阿含、<a id="a-YQ"></a>二长阿含、<a id="a-YR"></a>三增一阿含、<a id="a-YS"></a>四杂阿含。<a id="a-YT"></a>此四文者，<a id="a-YU"></a>一为贪淫作，<a id="a-YV"></a>二为喜怒作，<a id="a-YW"></a>三为愚痴作，<a id="a-YX"></a>四为不孝不师作。<a id="a-YY"></a>四阿含文各六十疋素。</p>
  <p id="aYZ">众比丘言：<a id="a-Ya"></a>“用写四文，<a id="a-Yb"></a>当兴行于天下。<a id="a-Yc"></a>”故佛阇维处，<a id="a-Yd"></a>自生四树，<a id="a-Ye"></a>遂相捡敛，<a id="a-Yf"></a>分别书佛十二部经、<a id="a-Yg"></a>戒律法具。<a id="a-Yh"></a>其在千岁中，<a id="a-Yi"></a>持佛经戒者，<a id="a-Yj"></a>后皆会生弥勒佛所，<a id="a-Yk"></a>当从彼解度生死履。</p>
 </body>
</html>