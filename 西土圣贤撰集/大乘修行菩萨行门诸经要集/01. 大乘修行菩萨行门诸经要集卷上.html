<!doctype html>
<html id="z3IBWLa1Gn" data-ver="1390">
 <head>
  <meta charset="utf-8">
  <meta author="智严">
  <meta library="龙藏">
  <meta catalog="西土圣贤撰集">
  <meta period="唐">
 </head>
 <body>
  <h1 id="a1">大乘修行菩萨行门诸经要集卷上</h1>
  <p id="a2">诸经要集四十二部。</p>
  <p id="a3">凡菩萨行门总六十六条具列如后。</p>
  <p data-pb></p>
  <h2 id="a4">第一</h2>
  <p id="a5">出象腋经(显说三条行)</p>
  <p id="a6">解修行菩萨行六波罗蜜空行　菩萨生入六道救度众生故身受快乐　菩萨修行喻若虚空譬喻。</p>
  <p id="a7">尔时文殊师利童子白佛言。<a id="a-8"></a>世尊。<a id="a-9"></a>我有所疑。<a id="a-A"></a>唯愿如来为众解说。<a id="a-B"></a>佛告文殊师利童子言。<a id="a-C"></a>恣汝所问。<a id="a-D"></a>我当为汝解说其义令汝及众欢喜奉行。</p>
  <p id="aE">尔时文殊师利童子白佛言。<a id="a-F"></a>世尊。<a id="a-G"></a>修行菩萨如何住于胜上妙法。<a id="a-H"></a>显现一切菩萨行门。<a id="a-I"></a>而能成熟无量众生。<a id="a-J"></a>喻如满月现于一切佛刹。<a id="a-K"></a>尔时世尊叹文殊师利童子言。<a id="a-L"></a>善哉善哉。<a id="a-M"></a>文殊师利。<a id="a-N"></a>汝以少问。<a id="a-O"></a>我今为汝广解所疑。<a id="a-P"></a>汝当谛听善思念之。<a id="a-Q"></a>时文殊师利童子言。<a id="a-R"></a>唯然世尊。<a id="a-S"></a>授教而听。<a id="a-T"></a>佛言。<a id="a-U"></a>修行菩萨有六种相应法。<a id="a-V"></a>善住于一切甚深法趣。<a id="a-W"></a>何者为六。<a id="a-X"></a>所谓一者若修行菩萨乐施无吝不见悭心与身有异。<a id="a-Y"></a>身与悭心俱无所得。<a id="a-Z"></a>二者坚持戒行。<a id="a-a"></a>不见身与非戒有异。<a id="a-b"></a>身与非戒俱无所得。<a id="a-c"></a>三者善住忍辱守护自心不见自身与嗔恚异。<a id="a-d"></a>身与嗔恚俱无所得。<a id="a-e"></a>四者精勤善行不见自身与慢有异。<a id="a-f"></a>身与怠慢俱无所得。<a id="a-g"></a>五者方便净住禅定三昧不见自身。<a id="a-h"></a>离于诸行亦不和合。<a id="a-i"></a>三昧定心一切法故俱无所得。<a id="a-j"></a>六者正智于一切诸法无所得故。<a id="a-k"></a>乃至不求涅槃不见自身与众生身而为有异。<a id="a-l"></a>于六趣中见身无异故。<a id="a-m"></a>文殊师利当知。<a id="a-n"></a>修行菩萨以此六种法故。<a id="a-o"></a>成就一切甚深法行。<a id="a-p"></a>复次文殊师利。<a id="a-q"></a>修行菩萨复有六种相应法行。<a id="a-r"></a>善入一切甚深法行。<a id="a-s"></a>何者为六。<a id="a-t"></a>所谓一者修行菩萨若生地狱受天快乐。<a id="a-u"></a>二者若生畜生则受人间上妙快乐。<a id="a-v"></a>三者若生贫家则受转轮圣王快乐。<a id="a-w"></a>四者若生六趣。<a id="a-x"></a>各现本身端严殊胜无能过者。<a id="a-y"></a>五者善巧方便游历十方诸佛刹土。<a id="a-z"></a>无去无来安然不动。<a id="a-10"></a>于一切佛刹示现其身。<a id="a-11"></a>六者以随类音演说诸法。<a id="a-12"></a>而不杂乱。<a id="a-13"></a>文殊师利当知。<a id="a-14"></a>修行菩萨以是六种法故。<a id="a-15"></a>善得一切甚深法行。</p>
  <p id="a16">尔时文殊师利童子白佛言。<a id="a-17"></a>世尊。<a id="a-18"></a>如何修行菩萨生于地狱而得受天快乐。<a id="a-19"></a>佛告文殊师利童子言。<a id="a-1A"></a>修行菩萨有三昧。<a id="a-1B"></a>名摩诃钵头摩。<a id="a-1C"></a>得此三昧已。<a id="a-1D"></a>为诸众生入于地狱受天快乐。<a id="a-1E"></a>是诸狱人。<a id="a-1F"></a>见其菩萨受地狱苦。<a id="a-1G"></a>菩萨以福力故。<a id="a-1H"></a>与诸罪人普为说法度脱无量百千众生。<a id="a-1I"></a>文殊师利当知。<a id="a-1J"></a>修行菩萨生于地狱而受诸天快乐。</p>
  <p id="a1K">复次文殊师利童子白佛言。<a id="a-1L"></a>如何修行菩萨生于畜生而受人间上妙快乐。<a id="a-1M"></a>佛告文殊师利童子言。<a id="a-1N"></a>修行菩萨有三昧名遍寂静。<a id="a-1O"></a>得此三昧已。<a id="a-1P"></a>则生畜生。<a id="a-1Q"></a>不失其念。<a id="a-1R"></a>仍受人间上妙快乐。<a id="a-1S"></a>以畜生身故。<a id="a-1T"></a>与诸畜生解说佛法。<a id="a-1U"></a>度脱无量百千众生。<a id="a-1V"></a>文殊师利当知。<a id="a-1W"></a>修行菩萨为众生故生于畜生而受上妙人间快乐。</p>
  <p id="a1X">文殊师利童子复白佛言。<a id="a-1Y"></a>世尊。<a id="a-1Z"></a>如何修行菩萨生于贫里而受轮王快乐。<a id="a-1a"></a>佛告文殊师利童子言。<a id="a-1b"></a>修行菩萨有三昧。<a id="a-1c"></a>名离缘寂静。<a id="a-1d"></a>得此三昧已。<a id="a-1e"></a>而生贫家与诸贫里众生说法毁呰悭贪无戒赞扬布施持戒善因。<a id="a-1f"></a>度脱无量百千众生。<a id="a-1g"></a>身受转轮圣王快乐。</p>
  <p id="a1h">文殊师利童子复白佛言。<a id="a-1i"></a>如何修行菩萨于六趣中为众生故。<a id="a-1j"></a>各随其类。<a id="a-1k"></a>现种种形受诸快乐。<a id="a-1l"></a>皆得殊胜。<a id="a-1m"></a>佛告文殊师利童子言。<a id="a-1n"></a>修行菩萨有三昧。<a id="a-1o"></a>名一切遍光明。<a id="a-1p"></a>得此三昧力故。<a id="a-1q"></a>遍生六趣。<a id="a-1r"></a>方便示现杂类身形。<a id="a-1s"></a>受诸快乐相貌殊胜。</p>
  <p id="a1t">文殊师利童子复白佛言。<a id="a-1u"></a>世尊。<a id="a-1v"></a>如何修行菩萨善巧方便游于一切佛刹。<a id="a-1w"></a>无去无来安然不动。<a id="a-1x"></a>如水中月现于一切佛刹。<a id="a-1y"></a>尔时佛告文殊师利童子言。<a id="a-1z"></a>修行菩萨有三昧。<a id="a-20"></a>名摄一切语言。<a id="a-21"></a>得此三昧力故。<a id="a-22"></a>分身现于十方诸佛刹土。<a id="a-23"></a>而无去无来安然不动。<a id="a-24"></a>现于佛刹。<a id="a-25"></a>见诸如来皆闻法要。<a id="a-26"></a>如是修行菩萨善巧方便遍历一切诸佛刹土。<a id="a-27"></a>无去无来安然不动。<a id="a-28"></a>如水中月现诸佛刹。</p>
  <p id="a29">文殊师利童子复白佛言。<a id="a-2A"></a>世尊。<a id="a-2B"></a>如何修行菩萨于一切异类众生随其类音而为说法。<a id="a-2C"></a>是诸言音而无杂乱。<a id="a-2D"></a>佛告文殊师利童子言。<a id="a-2E"></a>修行菩萨有陀罗尼。<a id="a-2F"></a>名阿难哆伐多。<a id="a-2G"></a>得此陀罗尼已。<a id="a-2H"></a>修行菩萨则能了知无量无边众生心。<a id="a-2I"></a>各解其言语而无杂乱。<a id="a-2J"></a>尔时文殊师利童子白佛言。<a id="a-2K"></a>世尊。<a id="a-2L"></a>修行菩萨善巧方便甚难了知。<a id="a-2M"></a>世尊。<a id="a-2N"></a>修行菩萨求于甚深法者。<a id="a-2O"></a>亲近何等法行可知可识。<a id="a-2P"></a>佛告文殊师利童子言。<a id="a-2Q"></a>若有修行菩萨乐知是法义者。<a id="a-2R"></a>喻若虚空为对。<a id="a-2S"></a>文殊师利童子言。<a id="a-2T"></a>如何虚空为对。<a id="a-2U"></a>佛言。<a id="a-2V"></a>譬如虚空无贪嗔痴。<a id="a-2W"></a>文殊师利当知。<a id="a-2X"></a>色等诸法亦复如是。<a id="a-2Y"></a>无贪嗔痴不异涅槃相故。<a id="a-2Z"></a>复次譬如虚空。<a id="a-2a"></a>布施持戒忍辱精进禅定智慧皆无和合为无相故。<a id="a-2b"></a>一切色等诸法亦复如是。<a id="a-2c"></a>无所相应。<a id="a-2d"></a>施戒忍进定慧不异涅槃相故。<a id="a-2e"></a>涅槃亦无和合。<a id="a-2f"></a>复次譬如虚空无弃无别。<a id="a-2g"></a>文殊师利当知。<a id="a-2h"></a>色等诸法亦复如是。<a id="a-2i"></a>无弃无别。<a id="a-2j"></a>涅槃亦尔。<a id="a-2k"></a>无弃无别。<a id="a-2l"></a>复次譬如虚空无知无习。<a id="a-2m"></a>文殊师利当知。<a id="a-2n"></a>一切色等亦复如是。<a id="a-2o"></a>无知无习。<a id="a-2p"></a>涅槃亦尔。<a id="a-2q"></a>无知无习。<a id="a-2r"></a>复次譬如虚空无明无闇。<a id="a-2s"></a>色等诸法亦复如是。<a id="a-2t"></a>无明无闇。<a id="a-2u"></a>涅槃亦尔。<a id="a-2v"></a>无明无闇。<a id="a-2w"></a>复次譬如虚空于一切处无所执得。<a id="a-2x"></a>当知色等诸法亦复如是。<a id="a-2y"></a>不可执得。<a id="a-2z"></a>涅槃亦尔。<a id="a-30"></a>无所执故。<a id="a-31"></a>复次譬如虚空无道所得无非道所得。<a id="a-32"></a>色等诸法亦复如是。<a id="a-33"></a>无道所得无非道所得。<a id="a-34"></a>涅槃亦尔。<a id="a-35"></a>无道无非道故。<a id="a-36"></a>复次譬如虚空不学声闻解脱缘觉解脱大乘解脱。<a id="a-37"></a>色等诸法亦复如是。<a id="a-38"></a>一切乘处无所学故。<a id="a-39"></a>涅槃亦尔。<a id="a-3A"></a>无所学故。<a id="a-3B"></a>复次譬如虚空无攀无受。<a id="a-3C"></a>色等诸法亦复如是。<a id="a-3D"></a>无攀无受。<a id="a-3E"></a>涅槃亦尔。<a id="a-3F"></a>无攀无受。<a id="a-3G"></a>复次譬如虚空不取不舍。<a id="a-3H"></a>色等诸法亦复如是。<a id="a-3I"></a>不取不舍。<a id="a-3J"></a>涅槃亦尔。<a id="a-3K"></a>不取不舍。<a id="a-3L"></a>复次譬如虚空无有体性无有浊乱。<a id="a-3M"></a>是以一切众生。<a id="a-3N"></a>于涅槃体性。<a id="a-3O"></a>皆无浊乱。<a id="a-3P"></a>涅槃亦尔。<a id="a-3Q"></a>无浊无乱。<a id="a-3R"></a>复次譬如虚空于一切处无著无动。<a id="a-3S"></a>文殊师利当知。<a id="a-3T"></a>修行菩萨亦复如是。<a id="a-3U"></a>当知一切众生于一切法无所著故。<a id="a-3V"></a>涅槃亦尔。<a id="a-3W"></a>无有所著。<a id="a-3X"></a>若能如是悟达正智。<a id="a-3Y"></a>当知执想诸法则是涅槃知无常故。<a id="a-3Z"></a>文殊师利。<a id="a-3a"></a>一切诸法既无实相。<a id="a-3b"></a>若愿见佛身者。<a id="a-3c"></a>不应如是。<a id="a-3d"></a>若非所见则达正位。<a id="a-3e"></a>达正位者于中执相。<a id="a-3f"></a>如是行施非大福田。<a id="a-3g"></a>亦非利他。<a id="a-3h"></a>如是施者不获多福。<a id="a-3i"></a>无所利益。<a id="a-3j"></a>若有所施。<a id="a-3k"></a>不求获多福利者。<a id="a-3l"></a>是名世间乞士。<a id="a-3m"></a>于中所施福利无价。<a id="a-3n"></a>既获无价福利。<a id="a-3o"></a>则得自无所得。<a id="a-3p"></a>福智成就。<a id="a-3q"></a>既获自无所得福智成就已。<a id="a-3r"></a>则能速得无生法忍。</p>
  <p data-pb></p>
  <h2 id="a3s">第二</h2>
  <p id="a3t">出说妙法决定业障经(显说三条行)</p>
  <p id="a3u">解善知识不退菩提　解邪魔故闻法故闻法诽谤已闻法故后当成佛　解二十四种大乘名号。</p>
  <p id="a3v">如是我闻。<a id="a-3w"></a>一时佛在法界藏殿诸佛所会无边道场。<a id="a-3x"></a>与大比丘众菩萨摩诃萨俱。<a id="a-3y"></a>时此道场有一夫人。<a id="a-3z"></a>名曰功德庄严开敷花。<a id="a-40"></a>合掌向佛。<a id="a-41"></a>退坐一面。</p>
  <p id="a42">尔时夫人白佛言。<a id="a-43"></a>若有初修行菩萨。<a id="a-44"></a>何等之人非善知识。<a id="a-45"></a>不应共住。<a id="a-46"></a>佛告夫人。<a id="a-47"></a>若三界中。<a id="a-48"></a>梵释四王沙门婆罗门。<a id="a-49"></a>皆与修行菩萨为善知识。<a id="a-4A"></a>唯除声闻非善知识。<a id="a-4B"></a>恐声闻退修行菩萨大乘道行。<a id="a-4C"></a>何以故。<a id="a-4D"></a>声闻缘觉为己利故。<a id="a-4E"></a>劝引初修行菩萨。<a id="a-4F"></a>回入小乘。<a id="a-4G"></a>是以声闻乘人非善知识。<a id="a-4H"></a>夫人当知。<a id="a-4I"></a>初修行菩萨。<a id="a-4J"></a>不应与声闻比丘同居房舍不同坐床不同行路。<a id="a-4K"></a>若初修行菩萨。<a id="a-4L"></a>智慧弥广无二分别。<a id="a-4M"></a>悟大乘法而为方便劝引声闻。<a id="a-4N"></a>令入大乘方许同住。<a id="a-4O"></a>若声闻比丘。<a id="a-4P"></a>福智狭劣。<a id="a-4Q"></a>则修行菩萨不应为说甚深大乘。<a id="a-4R"></a>恐其诽谤。<a id="a-4S"></a>复次修行菩萨不应数览小乘经论。<a id="a-4T"></a>何以故。<a id="a-4U"></a>为障佛道故。<a id="a-4V"></a>夫人当知。<a id="a-4W"></a>修行菩萨宁舍身命不弃菩提而入声闻求罗汉道。<a id="a-4X"></a>菩萨劝请一切众生已。<a id="a-4Y"></a>尔时若舍菩提之心别起异道入于声闻罗汉道果因恼乱故。<a id="a-4Z"></a>菩萨而退菩提二人俱堕无间地狱。<a id="a-4a"></a>佛告夫人。<a id="a-4b"></a>修行菩萨。<a id="a-4c"></a>宁犯杀等五种大罪。<a id="a-4d"></a>不学须陀洹果。<a id="a-4e"></a>不退菩提修行。<a id="a-4f"></a>菩萨宁于一劫百劫乃至千劫。<a id="a-4g"></a>受地狱苦。<a id="a-4h"></a>不学斯陀含果。<a id="a-4i"></a>不退菩提修行。<a id="a-4j"></a>菩萨宁堕畜生。<a id="a-4k"></a>不学阿那含果。<a id="a-4l"></a>不退菩提修行。<a id="a-4m"></a>菩萨宁杀害众生堕于地狱。<a id="a-4n"></a>不修阿罗汉果。<a id="a-4o"></a>不退菩提。<a id="a-4p"></a>罗汉独证私入涅槃。<a id="a-4q"></a>譬如小贼密入他舍。<a id="a-4r"></a>修行菩萨菩提心故。<a id="a-4s"></a>摄诸众生。<a id="a-4t"></a>宁同火坑。<a id="a-4u"></a>不住声闻寂灭涅槃。<a id="a-4v"></a>不退菩提。<a id="a-4w"></a>以是义故。<a id="a-4x"></a>为摄众生令入佛道故。<a id="a-4y"></a>如是修行菩萨一切世间天人阿修罗之所尊重。<a id="a-4z"></a>堪任供养。<a id="a-50"></a>超越声闻则邪魔眷属无能娆恼。</p>
  <p id="a51">尔时夫人白佛言。<a id="a-52"></a>何者邪魔眷属。<a id="a-53"></a>佛告夫人。<a id="a-54"></a>敷演大乘经典之处。<a id="a-55"></a>若有众生闻说大乘。<a id="a-56"></a>心不乐闻。<a id="a-57"></a>调弄诽谤。<a id="a-58"></a>当知则是邪魔眷属。<a id="a-59"></a>诽谤大乘经典心故。<a id="a-5A"></a>死堕阿鼻受苦无量。<a id="a-5B"></a>复生饿鬼食火屎尿。<a id="a-5C"></a>无量劫中。<a id="a-5D"></a>受苦毕已。<a id="a-5E"></a>后生人中。<a id="a-5F"></a>盲聋喑哑病癞不具。<a id="a-5G"></a>此等众生命终之后。<a id="a-5H"></a>经无量生。<a id="a-5I"></a>方得值遇如来。<a id="a-5J"></a>亲承供养于诸佛所。<a id="a-5K"></a>还复得闻大乘经典。<a id="a-5L"></a>纯一无杂。<a id="a-5M"></a>尔时如来于诸毛孔。<a id="a-5N"></a>普出言音。<a id="a-5O"></a>一一毛孔。<a id="a-5P"></a>出无量亿百千法光。<a id="a-5Q"></a>复生无量法音偈赞。<a id="a-5R"></a>时此会中若有声闻。<a id="a-5S"></a>则闻声闻乘法。<a id="a-5T"></a>若有缘觉乘人。<a id="a-5U"></a>则闻缘觉乘法。<a id="a-5V"></a>若有大乘行人则闻大乘妙法。<a id="a-5W"></a>鸟兽之类。<a id="a-5X"></a>各随其音。<a id="a-5Y"></a>而闻佛法。<a id="a-5Z"></a>于此会中。<a id="a-5a"></a>所有众生过去未曾耳闻佛法。<a id="a-5b"></a>皆见如来默然不语。<a id="a-5c"></a>其余众生。<a id="a-5d"></a>过去曾谤大乘经故。<a id="a-5e"></a>虽于多劫堕在地狱饿鬼受苦。<a id="a-5f"></a>由谤法时大乘入耳是故佛所亲闻大乘。<a id="a-5g"></a>心生欢喜而发无上菩提之心。<a id="a-5h"></a>究竟成就阿耨多罗三藐三菩提。</p>
  <p id="a5i">尔时夫人白佛言。<a id="a-5j"></a>所说大乘何故名为大乘。<a id="a-5k"></a>何故说为大乘。<a id="a-5l"></a>佛告夫人善哉善哉。<a id="a-5m"></a>夫人深乐大乘以是义故善思念之。<a id="a-5n"></a>当为汝说大乘名号。<a id="a-5o"></a>所谓一者令人深乐。<a id="a-5p"></a>是名大乘。<a id="a-5q"></a>二者不动是名大乘。<a id="a-5r"></a>三者无过是名大乘。<a id="a-5s"></a>四者无量是名大乘。<a id="a-5t"></a>五者如四大海是名大乘。<a id="a-5u"></a>六者金翅及紧那罗摩睺罗伽杂类所敬。<a id="a-5v"></a>是名大乘。<a id="a-5w"></a>七者乾闼所赞。<a id="a-5x"></a>是名大乘。<a id="a-5y"></a>八者诸天恭敬。<a id="a-5z"></a>是名大乘。<a id="a-60"></a>九者梵天归依。<a id="a-61"></a>是名大乘。<a id="a-62"></a>十者天帝所敬。<a id="a-63"></a>是名大乘。<a id="a-64"></a>十一者四王所摄。<a id="a-65"></a>是名大乘。<a id="a-66"></a>十二者龙王供养。<a id="a-67"></a>是名大乘。<a id="a-68"></a>十三者菩萨奉持。<a id="a-69"></a>是名大乘。<a id="a-6A"></a>十四者成就佛性。<a id="a-6B"></a>是名大乘。<a id="a-6C"></a>十五者贤圣归依。<a id="a-6D"></a>是名大乘。<a id="a-6E"></a>十六者一切普堪所受。<a id="a-6F"></a>是名大乘。<a id="a-6G"></a>十七者如药树王。<a id="a-6H"></a>是名大乘。<a id="a-6I"></a>十八者断诸烦恼。<a id="a-6J"></a>是名大乘。<a id="a-6K"></a>十九者能转法轮。<a id="a-6L"></a>是名大乘。<a id="a-6M"></a>二十者无言无说。<a id="a-6N"></a>是名大乘。<a id="a-6O"></a>二十一者如虚空相。<a id="a-6P"></a>是名大乘。<a id="a-6Q"></a>二十二者三宝种性无断。<a id="a-6R"></a>是名大乘。<a id="a-6S"></a>二十三者钝根众生不信。<a id="a-6T"></a>是名大乘。<a id="a-6U"></a>二十四者超过一切。<a id="a-6V"></a>是名大乘。</p>
  <p id="a6W">尔时佛说大乘威力名号之时。<a id="a-6X"></a>此三千大千世界六种震动。<a id="a-6Y"></a>百千乐器不鼓自鸣。<a id="a-6Z"></a>则于空中。<a id="a-6a"></a>诸天雨花无量。<a id="a-6b"></a>百千天子皆发无上菩提之心。<a id="a-6c"></a>无量百千声闻皆发阿耨多罗三藐三菩提心。<a id="a-6d"></a>复有初戒菩萨未悟法者。<a id="a-6e"></a>皆已悟解。<a id="a-6f"></a>尔时阿难白佛言。<a id="a-6g"></a>世尊。<a id="a-6h"></a>此法何名如何奉持。<a id="a-6i"></a>佛言。<a id="a-6j"></a>是经名为大乘巨拏胜斯受持。<a id="a-6k"></a>又名说妙法决定业障受持。<a id="a-6l"></a>如来说此经已。<a id="a-6m"></a>阿难及功德庄严开敷花夫人。<a id="a-6n"></a>及诸天龙八部。<a id="a-6o"></a>皆大欢喜。<a id="a-6p"></a>持受奉行。</p>
  <p data-pb></p>
  <h2 id="a6q">第三</h2>
  <p id="a6r">出维摩诘所问经(显说二条行)</p>
  <p id="a6s">解佛种性因缘发起菩提　解出家因缘功德。</p>
  <p id="a6t">尔时维摩诘长者。<a id="a-6u"></a>白文殊师利菩萨言。<a id="a-6v"></a>汝善明解如来种性。<a id="a-6w"></a>于意云何。<a id="a-6x"></a>何等为种。<a id="a-6y"></a>文殊答言。<a id="a-6z"></a>善男子。<a id="a-70"></a>是诸佛性。<a id="a-71"></a>五阴种性。<a id="a-72"></a>无明生死种性。<a id="a-73"></a>贪嗔痴种性。<a id="a-74"></a>四倒妄想种性。<a id="a-75"></a>五盖种性。<a id="a-76"></a>六入种性。<a id="a-77"></a>七识烦恼种性。<a id="a-78"></a>九恼灭坏身心种性。<a id="a-79"></a>十恶不善种性。<a id="a-7A"></a>善男子。<a id="a-7B"></a>略要言之六十二见及一切烦恼。<a id="a-7C"></a>皆是如来种性。<a id="a-7D"></a>时维摩诘问言。<a id="a-7E"></a>汝何义故云一切烦恼是佛种性。<a id="a-7F"></a>文殊师利答言。<a id="a-7G"></a>善男子。<a id="a-7H"></a>若执见无为已住定灭。<a id="a-7I"></a>是人不应发得阿耨多罗三藐三菩提。<a id="a-7J"></a>若菩萨住于烦恼。<a id="a-7K"></a>住地见正位实相。<a id="a-7L"></a>是人堪任发得菩提。<a id="a-7M"></a>譬如陆地不生莲花。<a id="a-7N"></a>青淤泥中而生莲种。<a id="a-7O"></a>善男子亦复如是。<a id="a-7P"></a>若声闻缘觉。<a id="a-7Q"></a>住于无为灭定。<a id="a-7R"></a>佛种花芽无复更生。<a id="a-7S"></a>烦恼淤泥池中能发菩提。<a id="a-7T"></a>因烦恼故。<a id="a-7U"></a>佛种芽生。<a id="a-7V"></a>善男子。<a id="a-7W"></a>譬如空中种子不生。<a id="a-7X"></a>粪壤之地乃能茂盛。<a id="a-7Y"></a>善男子亦复如是。<a id="a-7Z"></a>不应无为灭定而生菩提。<a id="a-7a"></a>若起我所非我所心等于须弥仍堪发生菩提。<a id="a-7b"></a>而生佛种无量智慧。<a id="a-7c"></a>善男子。<a id="a-7d"></a>譬如不入四大海水无由取得无价宝珠。<a id="a-7e"></a>善男子亦复如是。<a id="a-7f"></a>若不入烦恼大海。<a id="a-7g"></a>无由取得佛性宝珠。<a id="a-7h"></a>当知菩提种性本从烦恼中来。</p>
  <p id="a7i">尔时长老摩诃迦葉。<a id="a-7j"></a>叹文殊师利菩萨言。<a id="a-7k"></a>诚如所说真实不虚。<a id="a-7l"></a>如是佛种皆是烦恼种性。<a id="a-7m"></a>何以故。<a id="a-7n"></a>我等声闻无复堪任发生菩提。<a id="a-7o"></a>我等为烧灭三界烦恼种子。<a id="a-7p"></a>我等宁以无间五逆不应断解世间烦恼。<a id="a-7q"></a>何以故。<a id="a-7r"></a>若人已造五逆恶罪受毕究竟。<a id="a-7s"></a>还复发生菩提之心。<a id="a-7t"></a>亲闻佛法显现佛事。<a id="a-7u"></a>若阿罗汉。<a id="a-7v"></a>烦恼已尽无复后有。<a id="a-7w"></a>无能发得阿耨多罗三藐三菩提。<a id="a-7x"></a>譬如有人五根总坏。<a id="a-7y"></a>是人识心不堪更起罗汉亦尔。<a id="a-7z"></a>烦恼总坏诸结已除。<a id="a-80"></a>既无力故不堪扶持无上菩提。<a id="a-81"></a>以是义故。<a id="a-82"></a>凡夫亲近于佛。<a id="a-83"></a>声闻辟支远离菩提何以故。<a id="a-84"></a>凡夫数闻三宝威力无量种性。<a id="a-85"></a>则发菩提。<a id="a-86"></a>不断阿耨多罗三藐三菩提心。<a id="a-87"></a>若声闻缘觉。<a id="a-88"></a>虽曾闻说如来圣德十力无畏十八不共。<a id="a-89"></a>亦不堪任发得菩提。</p>
  <p id="a8A">佛告罗睺罗。<a id="a-8B"></a>汝诣维摩诘问疾。<a id="a-8C"></a>罗睺罗白佛言。<a id="a-8D"></a>世尊。<a id="a-8E"></a>我不堪任诣彼问疾。<a id="a-8F"></a>所以者何。<a id="a-8G"></a>我念昔时鞞舍离城。<a id="a-8H"></a>有诸族姓子来诣我所。<a id="a-8I"></a>稽首作礼而问我言。<a id="a-8J"></a>唯罗睺罗。<a id="a-8K"></a>汝佛之子。<a id="a-8L"></a>舍转轮王位。<a id="a-8M"></a>出家为道。<a id="a-8N"></a>其出家者有何等利。<a id="a-8O"></a>时我与诸族姓。<a id="a-8P"></a>如法为说出家功德因缘。<a id="a-8Q"></a>说此法时。<a id="a-8R"></a>维摩诘而来我所。<a id="a-8S"></a>稽首我足。<a id="a-8T"></a>而谓我言。<a id="a-8U"></a>唯罗睺罗。<a id="a-8V"></a>汝今所说出家功德不应如是。<a id="a-8W"></a>所以者何。<a id="a-8X"></a>夫出家者。<a id="a-8Y"></a>无利无功德。<a id="a-8Z"></a>是为出家。<a id="a-8a"></a>有为法者。<a id="a-8b"></a>可说有利有功德。<a id="a-8c"></a>夫出家者。<a id="a-8d"></a>无为法故。<a id="a-8e"></a>无为法者。<a id="a-8f"></a>无利无功德。<a id="a-8g"></a>远离一切诸行处。<a id="a-8h"></a>于涅槃智趣所受圣所行处。<a id="a-8i"></a>降伏众魔。<a id="a-8j"></a>度五道。<a id="a-8k"></a>净五眼。<a id="a-8l"></a>定五根。<a id="a-8m"></a>施无畏不恼于他。<a id="a-8n"></a>不染杂恶。<a id="a-8o"></a>摧诸外道。<a id="a-8p"></a>超越假名。<a id="a-8q"></a>出离犯戒淤泥池中。<a id="a-8r"></a>我所无著无我所。<a id="a-8s"></a>无所受。<a id="a-8t"></a>亦无扰乱。<a id="a-8u"></a>调伏身心。<a id="a-8v"></a>摄护他众。<a id="a-8w"></a>随禅定离外过。<a id="a-8x"></a>一切处而无所取。<a id="a-8y"></a>若能如是出家名为善出。<a id="a-8z"></a>汝等于正法中宜共出家。<a id="a-90"></a>善学律仪诸佛法教。<a id="a-91"></a>所以者何。<a id="a-92"></a>人身难得。<a id="a-93"></a>佛世难逢。<a id="a-94"></a>无上菩提甚难发起。<a id="a-95"></a>尔时此等诸子。<a id="a-96"></a>白维摩诘言。<a id="a-97"></a>我等闻佛所说。<a id="a-98"></a>若父母不听不得出家。<a id="a-99"></a>尔时维摩诘长者告诸童子言。<a id="a-9A"></a>汝等但发阿耨多罗三藐三菩提心。<a id="a-9B"></a>常修梵行。<a id="a-9C"></a>是则出家功德。</p>
  <p id="a9D">尔时此三十二族姓子。<a id="a-9E"></a>皆发阿耨多罗三藐三菩提心故。<a id="a-9F"></a>我无言可答。<a id="a-9G"></a>以是义故。<a id="a-9H"></a>我不堪任诣彼问疾。</p>
  <p data-pb></p>
  <h2 id="a9I">第四</h2>
  <p id="a9J">出方广如来智经(显说二条行)</p>
  <p id="a9K">解善恶知识菩萨不应声闻同居　解修行菩萨与声闻校量道行深浅。</p>
  <p id="a9L">尔时佛告摩诃目揵连。<a id="a-9M"></a>善男子。<a id="a-9N"></a>当知善知识故教道诸法菩萨而成阿耨多罗三藐三菩提。<a id="a-9O"></a>是以初修行菩萨。<a id="a-9P"></a>不应学声闻缘觉小乘教道。<a id="a-9Q"></a>何以故。<a id="a-9R"></a>一切破戒邪行之人。<a id="a-9S"></a>是菩萨善知识。<a id="a-9T"></a>若声闻缘觉。<a id="a-9U"></a>障佛道故。<a id="a-9V"></a>则非善知识。<a id="a-9W"></a>何以故。<a id="a-9X"></a>犯戒之人不堪破于菩萨正行。<a id="a-9Y"></a>是犯戒邪行之人法无力故。<a id="a-9Z"></a>不能障于菩萨佛道。<a id="a-9a"></a>若声闻缘觉。<a id="a-9b"></a>以世谛无我复无烦恼。<a id="a-9c"></a>以是智故。<a id="a-9d"></a>能令初学菩萨入于声闻教道。<a id="a-9e"></a>当知声闻非是菩萨善知识也。<a id="a-9f"></a>修行菩萨宁与破戒邪行交通。<a id="a-9g"></a>不与声闻缘觉乘人受法。<a id="a-9h"></a>何以故。<a id="a-9i"></a>犯戒邪行。<a id="a-9j"></a>虽共交通身相远离。<a id="a-9k"></a>若声闻人。<a id="a-9l"></a>行坐不离。<a id="a-9m"></a>譬如家贼不离其侧。<a id="a-9n"></a>以是义故。<a id="a-9o"></a>菩萨不应与声闻人习学交往。<a id="a-9p"></a>譬如野干不堪师子同居。<a id="a-9q"></a>当知声闻与其菩萨亦复如是。<a id="a-9r"></a>何以故。<a id="a-9s"></a>声闻修学唯利己故。<a id="a-9t"></a>若修行菩萨专求佛道度脱众生。<a id="a-9u"></a>声闻唯见一身趣路。<a id="a-9v"></a>若菩萨善行正路导引众生。<a id="a-9w"></a>声闻唯净己心。<a id="a-9x"></a>若菩萨能净己心亦净众生。<a id="a-9y"></a>声闻唯自除烦恼。<a id="a-9z"></a>若菩萨自除烦恼。<a id="a-A0"></a>亦能除灭众生烦恼。<a id="a-A1"></a>声闻入邪疾路独避世间。<a id="a-A2"></a>菩萨自入正路导引众生。<a id="a-A3"></a>声闻唯除习气烦恼。<a id="a-A4"></a>菩萨成等正觉。<a id="a-A5"></a>习气都灭烦恼悉除。<a id="a-A6"></a>声闻异道入于涅槃。<a id="a-A7"></a>菩萨自证正道无余涅槃。<a id="a-A8"></a>声闻入于寂灭涅槃。<a id="a-A9"></a>其法亦灭。<a id="a-AA"></a>若菩萨成等正觉已入无余涅槃。<a id="a-AB"></a>法仍不灭。<a id="a-AC"></a>十力无畏十八不共四圣谛三十二相八十种好无量佛事神通不灭。<a id="a-AD"></a>当知声闻及辟支佛。<a id="a-AE"></a>皆无是德。</p>
  <p data-pb></p>
  <h2 id="aAF">第五</h2>
  <p id="aAG">出胜义谛品经(显说二条行)</p>
  <p id="aAH">修行菩萨起十种行愿速成佛道　解修行菩萨十种戒行成就六波罗蜜。</p>
  <p id="aAI">尔时普贤菩萨语普智菩萨言。<a id="a-AJ"></a>佛子修行菩萨。<a id="a-AK"></a>为求阿耨多罗三藐三菩提故。<a id="a-AL"></a>应起十种行愿。<a id="a-AM"></a>何者为十。<a id="a-AN"></a>所谓一者愿度一切众生。<a id="a-AO"></a>二者令其远离一切烦恼。<a id="a-AP"></a>三者除灭相续习气。<a id="a-AQ"></a>四者于一切佛法无所疑惑。<a id="a-AR"></a>五者除救众生一切苦聚。<a id="a-AS"></a>六者愿救众生三涂八难。<a id="a-AT"></a>七者归依亲侍一切诸佛。<a id="a-AU"></a>八者愿学菩萨一切戒行。<a id="a-AV"></a>九者升于空中示现毛端无量佛事。<a id="a-AW"></a>十者以大法鼓击动一切佛刹。<a id="a-AX"></a>众生闻者随机速入无余涅槃。<a id="a-AY"></a>当知初学菩萨如是修行。<a id="a-AZ"></a>若住此地不久而起如来行愿。</p>
  <p id="aAa">复次佛子修行菩萨。<a id="a-Ab"></a>复有十种戒行。<a id="a-Ac"></a>何者为十。<a id="a-Ad"></a>所谓一者究竟不退菩提是其戒行。<a id="a-Ae"></a>二者远离声闻辟支佛地。<a id="a-Af"></a>三者常为一切众生身心利故。<a id="a-Ag"></a>四者令一切众生住于佛行。<a id="a-Ah"></a>五者受持菩萨戒行无令缺犯。<a id="a-Ai"></a>六者开悟一切诸法。<a id="a-Aj"></a>七者所修功德回施十方愿成佛道。<a id="a-Ak"></a>八者不应分别如来法体。<a id="a-Al"></a>九者一切世法无所贪着。<a id="a-Am"></a>十者防护六根无令染着。<a id="a-An"></a>佛子是修行菩萨十种戒行。<a id="a-Ao"></a>若菩萨能住此地不久圆满戒行六波罗蜜。<a id="a-Ap"></a>成就无上菩提。</p>
  <p id="aAq">复次修行菩萨。<a id="a-Ar"></a>复有十种退道迷路。<a id="a-As"></a>应当远离每自察心。<a id="a-At"></a>何者为十。<a id="a-Au"></a>所谓一者不敬师僧和尚及善知识。<a id="a-Av"></a>是其迷路。<a id="a-Aw"></a>二者怖畏世苦。<a id="a-Ax"></a>是其迷路。<a id="a-Ay"></a>三者所修戒行忽生悔心。<a id="a-Az"></a>是其迷路。<a id="a-B0"></a>四者不乐住于诸佛刹土。<a id="a-B1"></a>是其迷路。<a id="a-B2"></a>五者不乐三摩钵低。<a id="a-B3"></a>是其迷路。<a id="a-B4"></a>六者修少分功德便以为足。<a id="a-B5"></a>是其迷路。<a id="a-B6"></a>七者诽谤大乘。<a id="a-B7"></a>是其迷路。<a id="a-B8"></a>八者远离菩萨戒行。<a id="a-B9"></a>是其迷路。<a id="a-BA"></a>九者乐阿罗汉辟支佛道。<a id="a-BB"></a>是其迷路。<a id="a-BC"></a>十者若见修行菩萨心生憎嫉。<a id="a-BD"></a>是其迷路。<a id="a-BE"></a>佛子如是十种菩萨迷路。<a id="a-BF"></a>能远离不久当入解脱法门。</p>
  <p id="aBG">复次修行菩萨。<a id="a-BH"></a>应有十种行愿。<a id="a-BI"></a>何者为十。<a id="a-BJ"></a>所谓一者愿我为诸众生尽未来劫住于世间。<a id="a-BK"></a>如是愿者是普善愿。<a id="a-BL"></a>二者愿我最后亲侍供养一切诸佛。<a id="a-BM"></a>如是愿者是普善愿。<a id="a-BN"></a>三者愿我令一切众生住于普贤菩萨行愿。<a id="a-BO"></a>如是愿者是普善愿。<a id="a-BP"></a>四者愿我积集一切戒行功德。<a id="a-BQ"></a>如是愿者是普善愿。<a id="a-BR"></a>五者愿我普修六波罗蜜。<a id="a-BS"></a>如是愿者是普善愿。<a id="a-BT"></a>六者愿我满足菩提戒行。<a id="a-BU"></a>如是愿者是普善愿。<a id="a-BV"></a>七者愿我庄严净一切佛刹。<a id="a-BW"></a>如是愿者是普善愿。<a id="a-BX"></a>八者愿我生于十方佛刹。<a id="a-BY"></a>如是愿者是普善愿。<a id="a-BZ"></a>九者愿我深求一切佛法善自开解。<a id="a-Ba"></a>如是愿者是普善愿。<a id="a-Bb"></a>十者于诸佛刹成等正觉。<a id="a-Bc"></a>如是愿者是普善愿。<a id="a-Bd"></a>佛子当知。<a id="a-Be"></a>是修行菩萨十种大愿。<a id="a-Bf"></a>以愿力故。<a id="a-Bg"></a>速获菩萨具足行愿。</p>
  <p id="aBh">复次修行菩萨。<a id="a-Bi"></a>复有十种魔障。<a id="a-Bj"></a>何者为十。<a id="a-Bk"></a>所谓一者忽生退心我不成佛。<a id="a-Bl"></a>是其魔障。<a id="a-Bm"></a>二者正起勤修忽然弃舍。<a id="a-Bn"></a>是其魔障。<a id="a-Bo"></a>三者少分功德而生厌足。<a id="a-Bp"></a>是其魔障。<a id="a-Bq"></a>四者乐住隐僻善行俱舍。<a id="a-Br"></a>是其魔障。<a id="a-Bs"></a>五者弃舍一切善愿。<a id="a-Bt"></a>是其魔障。<a id="a-Bu"></a>六者舍断烦恼乐修灭定。<a id="a-Bv"></a>是其魔障。<a id="a-Bw"></a>七者断割世法。<a id="a-Bx"></a>是其魔障。<a id="a-By"></a>八者退舍菩萨道行。<a id="a-Bz"></a>是其魔障。<a id="a-C0"></a>九者不乐劝化众生。<a id="a-C1"></a>是其魔障。<a id="a-C2"></a>十者诽谤佛法。<a id="a-C3"></a>是其魔障。<a id="a-C4"></a>佛子当知。<a id="a-C5"></a>是修行菩萨十种魔障。<a id="a-C6"></a>若菩萨远离是等。<a id="a-C7"></a>不久速得如来十种记别地位。</p>
  <p data-pb></p>
  <h2 id="aC8">第六</h2>
  <p id="aC9">出摩诃般若波罗蜜经中(显说四条行)</p>
  <p id="aCA">初修行菩萨初学檀波罗蜜发起菩提心。</p>
  <p id="aCB">无散乱已菩提心散乱故摄念六波罗蜜行。</p>
  <p id="aCC">解烦恼因缘。</p>
  <p id="aCD">菩萨初发菩提心持六波罗蜜行。</p>
  <p id="aCE">尔时圣者舍利弗语圣者富娄那言。<a id="a-CF"></a>复次富娄那修行菩萨。<a id="a-CG"></a>应当初学檀波罗蜜。<a id="a-CH"></a>何以故。<a id="a-CI"></a>贪惜世业无始习气。<a id="a-CJ"></a>若修行菩萨舍施之时。<a id="a-CK"></a>悭心则舍。<a id="a-CL"></a>因则能发菩提心。<a id="a-CM"></a>若发菩提则能渐渐增长成就。<a id="a-CN"></a>若渐增长成就。<a id="a-CO"></a>则渐远离二乘。<a id="a-CP"></a>若渐远离二乘。<a id="a-CQ"></a>则复升进阿耨多罗三藐三菩提。<a id="a-CR"></a>譬如雨中安置瓦瓶。<a id="a-CS"></a>是瓶所入第一雨滴。<a id="a-CT"></a>及最后滴。<a id="a-CU"></a>非缘前后二滴水。<a id="a-CV"></a>瓶得满要其中间。<a id="a-CW"></a>雨滴渐入而得盈满。<a id="a-CX"></a>富娄那当知亦复如是。<a id="a-CY"></a>若修行菩萨不应以初发菩提心故而成佛道。<a id="a-CZ"></a>亦不以最后菩提树下而成佛道。<a id="a-Ca"></a>以是义故。<a id="a-Cb"></a>初发菩提心故。<a id="a-Cc"></a>乃至最后于其中间。<a id="a-Cd"></a>菩萨渐证佛道。<a id="a-Ce"></a>发起种种善行。<a id="a-Cf"></a>三阿僧祇修行利益资助佛道。<a id="a-Cg"></a>是以仁者富娄那。<a id="a-Ch"></a>修行菩萨不应散乱心无所染。</p>
  <p id="aCi">尔时圣者富娄那语圣者舍利弗言。<a id="a-Cj"></a>修行菩萨如何摄心而无散乱。<a id="a-Ck"></a>舍利弗言。<a id="a-Cl"></a>菩萨助佛道故。<a id="a-Cm"></a>若发邪行恶见将为善利。<a id="a-Cn"></a>当知我今所发恶行。<a id="a-Co"></a>应是菩提利故。<a id="a-Cp"></a>何以故。<a id="a-Cq"></a>为我是邪见不断世间生死。<a id="a-Cr"></a>是以我身变易世间。<a id="a-Cs"></a>方便利益无量众生。<a id="a-Ct"></a>以是义故。<a id="a-Cu"></a>修行菩萨如是智慧心无散乱。</p>
  <p id="aCv">尔时富娄那语舍利弗言。<a id="a-Cw"></a>若菩萨菩提心乱。<a id="a-Cx"></a>如何相貌而得知耶。<a id="a-Cy"></a>舍利弗言。<a id="a-Cz"></a>此心散乱。<a id="a-D0"></a>是声闻缘觉乘人障其道故。<a id="a-D1"></a>若求二乘道果。<a id="a-D2"></a>当知则是散乱心也。<a id="a-D3"></a>何以故。<a id="a-D4"></a>二乘道行不应菩提。<a id="a-D5"></a>若修行菩萨贪嗔痴见尚不散乱。<a id="a-D6"></a>何以故。<a id="a-D7"></a>为此三毒见助佛道故。<a id="a-D8"></a>转易生死利益菩提。<a id="a-D9"></a>以是见故生于世间。<a id="a-DA"></a>善巧方便圆满六波罗蜜。<a id="a-DB"></a>修行菩萨以资助烦恼故。<a id="a-DC"></a>得阿耨多罗三藐三菩提。<a id="a-DD"></a>富娄那。<a id="a-DE"></a>当知若修行菩萨摄念心故。<a id="a-DF"></a>而生障善。<a id="a-DG"></a>当知则是散乱。<a id="a-DH"></a>复有相应声闻辟支佛摄念菩萨。<a id="a-DI"></a>亦是散乱。<a id="a-DJ"></a>若非此等摄念。<a id="a-DK"></a>不断生死资助道故。<a id="a-DL"></a>不应乱心。<a id="a-DM"></a>何以故。<a id="a-DN"></a>为摄念故。<a id="a-DO"></a>修行菩萨在于世间。<a id="a-DP"></a>以善巧方便。<a id="a-DQ"></a>摄念相续。<a id="a-DR"></a>不断生于世间。<a id="a-DS"></a>生已则受檀波罗蜜持戒波罗蜜忍辱波罗蜜精进波罗蜜禅波罗蜜智慧波罗蜜。<a id="a-DT"></a>修学如是。<a id="a-DU"></a>摄念资助世间生死道故。<a id="a-DV"></a>修行菩萨应当如是授学。<a id="a-DW"></a>乃至成佛。<a id="a-DX"></a>而无有舍。<a id="a-DY"></a>富娄那。<a id="a-DZ"></a>当知修行菩萨不应厌离烦恼。<a id="a-Da"></a>何以故。<a id="a-Db"></a>以智识别烦恼。<a id="a-Dc"></a>作是思念。<a id="a-Dd"></a>是等烦恼饶益我身。<a id="a-De"></a>助我成佛。<a id="a-Df"></a>若此烦恼有相。<a id="a-Dg"></a>可以上妙供养。<a id="a-Dh"></a>何以故。<a id="a-Di"></a>为此烦恼故。<a id="a-Dj"></a>修行菩萨常所护惜烦恼。<a id="a-Dk"></a>以是义故。<a id="a-Dl"></a>应当以智识烦恼因。<a id="a-Dm"></a>何以故。<a id="a-Dn"></a>为我善巧方便。<a id="a-Do"></a>不摄三界系缚。<a id="a-Dp"></a>令我增长圆满六波罗蜜故。<a id="a-Dq"></a>速得菩提。<a id="a-Dr"></a>若六波罗蜜渐渐增长。<a id="a-Ds"></a>我则解脱世间生死系缚而得宽慢。<a id="a-Dt"></a>富娄那。<a id="a-Du"></a>当知譬如车载重物。<a id="a-Dv"></a>以车重故车轴渐渐研磨载物才入到城。<a id="a-Dw"></a>其轴事毕则断。<a id="a-Dx"></a>当知因烦恼故。<a id="a-Dy"></a>三界而有生死修行菩萨若烦恼故。<a id="a-Dz"></a>续续生于世间。<a id="a-E0"></a>六波罗蜜则得增长圆满。<a id="a-E1"></a>若六波罗蜜渐得圆满。<a id="a-E2"></a>则生死烦恼渐得微薄。<a id="a-E3"></a>若生死烦恼渐薄。<a id="a-E4"></a>则能决定渐近佛位。<a id="a-E5"></a>若修行菩萨坐菩提树已。<a id="a-E6"></a>则起萨婆若智。<a id="a-E7"></a>前后烦恼当则断灭。<a id="a-E8"></a>无复更生。<a id="a-E9"></a>是诸烦恼所作已办。<a id="a-EA"></a>菩萨成正觉已。<a id="a-EB"></a>烦恼无复有缘。<a id="a-EC"></a>譬如车轴载重入城。<a id="a-ED"></a>事毕然乃始断。<a id="a-EE"></a>修行菩萨若成阿耨多罗三藐三菩提已亦复如是。<a id="a-EF"></a>烦恼事办无复有缘。<a id="a-EG"></a>是以当知为是利故。<a id="a-EH"></a>中间不断烦恼。<a id="a-EI"></a>修行菩萨纵被嗔骂。<a id="a-EJ"></a>返从乞求所须。<a id="a-EK"></a>皆是助道善缘。<a id="a-EL"></a>发起菩提心故。<a id="a-EM"></a>若摄罗汉心智亦是。<a id="a-EN"></a>修行菩萨助佛道故。<a id="a-EO"></a>若无罗汉行门。<a id="a-EP"></a>如来从何制修罗汉道果。<a id="a-EQ"></a>以制修故。<a id="a-ER"></a>而助佛道。</p>
  <p id="aES">尔时世尊于摩诃般若伽他所说。<a id="a-ET"></a>譬如世间若树木无芽则无树身。<a id="a-EU"></a>若无树身枝叶花果无由盛茂。<a id="a-EV"></a>当知众生若无菩提芽种。<a id="a-EW"></a>诸佛不现世间。<a id="a-EX"></a>若佛不出于世。<a id="a-EY"></a>声闻从何而起譬如明灯要赖炷心。<a id="a-EZ"></a>而是炷心不因第一火焰而能烧尽。<a id="a-Ea"></a>亦非不因初焰而尽。<a id="a-Eb"></a>复非后焰烧灭而尽。<a id="a-Ec"></a>亦非因后焰而尽。<a id="a-Ed"></a>以是义故。<a id="a-Ee"></a>前后中间焰焰相续故。<a id="a-Ef"></a>炷心烧尽。<a id="a-Eg"></a>菩提亦尔。<a id="a-Eh"></a>非缘初心成佛。<a id="a-Ei"></a>亦非后心。<a id="a-Ej"></a>前后中间相续心故。<a id="a-Ek"></a>而能成佛。<a id="a-El"></a>何以故。<a id="a-Em"></a>刹那刹那菩提心故。<a id="a-En"></a>而成佛道。<a id="a-Eo"></a>若修行菩萨布施不着我相人相受者相。<a id="a-Ep"></a>心无所求无悭吝心。<a id="a-Eq"></a>如是布施。<a id="a-Er"></a>纵施少分等施无量。<a id="a-Es"></a>则是修行菩萨。<a id="a-Et"></a>具足檀波罗蜜行。</p>
  <p id="aEu">复次修行菩萨若恒念如来圆满威神。<a id="a-Ev"></a>显扬圣德。<a id="a-Ew"></a>则是菩萨甚深戒行。<a id="a-Ex"></a>若菩萨渐减佛说戒相则亏。<a id="a-Ey"></a>若修行菩萨顺世法故。<a id="a-Ez"></a>虽受五欲心念三归。<a id="a-F0"></a>是故愿我成等正觉救度众生。<a id="a-F1"></a>此则已住持戒波罗蜜行。<a id="a-F2"></a>修行菩萨如是智慧念心不犯不名犯戒。<a id="a-F3"></a>若修行菩萨于亿劫中。<a id="a-F4"></a>虽持十善戒行。<a id="a-F5"></a>若乐声闻阿罗汉果。<a id="a-F6"></a>当知则是增上缠犯亏于大乘。<a id="a-F7"></a>是为修行菩萨持戒波罗蜜行。<a id="a-F8"></a>复次若修行菩萨发广大心见诸众生。<a id="a-F9"></a>禁闭牢狱枷锁杻械栲楚鞭挞。<a id="a-FA"></a>斩其头项割截手足耳鼻身分。<a id="a-FB"></a>尔时菩萨念言。<a id="a-FC"></a>愿我代彼普受诸苦。<a id="a-FD"></a>令一切众生皆得安乐。<a id="a-FE"></a>若有恼我难忍能忍心无恶对。<a id="a-FF"></a>当知如是修行菩萨则是慈忍波罗蜜行。</p>
  <p id="aFG">复次修行菩萨愿为众生乐住世间成熟众生。<a id="a-FH"></a>清净佛土苦行逼恼行而无疲倦。<a id="a-FI"></a>当知则是菩萨精进波罗蜜行。</p>
  <p id="aFJ">复次修行菩萨若色声香味触五欲所缠。<a id="a-FK"></a>不乐声闻罗汉道果专念菩提。<a id="a-FL"></a>当知是人恒在禅波罗蜜行。</p>
  <p id="aFM">复次譬如商人欲入大海船舶不修。<a id="a-FN"></a>商人及财陷没当尽。<a id="a-FO"></a>若预修船宽广牢固。<a id="a-FP"></a>商人及财皆达彼岸。<a id="a-FQ"></a>修行菩萨虽有道心。<a id="a-FR"></a>若无坚牢智慧。<a id="a-FS"></a>不久退失菩提。<a id="a-FT"></a>是以智慧波罗蜜。<a id="a-FU"></a>成就菩提无所缺陷。<a id="a-FV"></a>速成阿耨多罗三藐三菩提。<a id="a-FW"></a>刹那一念无上菩提。<a id="a-FX"></a>则是修行菩萨过于无量二乘功德。<a id="a-FY"></a>智慧波罗蜜行。</p>
  <p data-pb></p>
  <h2 id="aFZ">第七</h2>
  <p id="aFa">出花严经入法界品(显说一条行)</p>
  <p id="aFb">初修菩萨发起菩提心故喻类声闻无所能及。</p>
  <p id="aFc">善男子。<a id="a-Fd"></a>譬如师子兽王。<a id="a-Fe"></a>为诸兽故哮吼大声。<a id="a-Ff"></a>以其声故。<a id="a-Fg"></a>师子初生子而得肥壮勇健跳梁。<a id="a-Fh"></a>诸兽闻其大声悉皆逃窜。<a id="a-Fi"></a>初修行菩萨。<a id="a-Fj"></a>喻若师子初生子息。<a id="a-Fk"></a>菩提发吼菩萨亦复如是。<a id="a-Fl"></a>是以如来萨婆若智。<a id="a-Fm"></a>为初修行菩萨故。<a id="a-Fn"></a>吼赞佛性。<a id="a-Fo"></a>皆以如来善教引故。<a id="a-Fp"></a>菩萨而得智慧勇健。<a id="a-Fq"></a>菩提增长。<a id="a-Fr"></a>若诸众生贪着烦恼而自损减。<a id="a-Fs"></a>譬如师子身筋造作筝弦其音若奏余弦悉断。<a id="a-Ft"></a>如来以波罗蜜。<a id="a-Fu"></a>成熟菩提起发心故。<a id="a-Fv"></a>若有赞叹五情俱断二乘道行皆悉俱断。<a id="a-Fw"></a>譬如以象牛杂乳盛满大池。<a id="a-Fx"></a>若以师子真乳一滴入池。<a id="a-Fy"></a>是诸杂乳悉皆流出不住同池。<a id="a-Fz"></a>菩提心乳亦复如是。<a id="a-G0"></a>百千劫中积恶罪业。<a id="a-G1"></a>以师子菩提心故。<a id="a-G2"></a>罪障悉皆坏灭无余。<a id="a-G3"></a>二乘解脱与菩提种性不堪同居。<a id="a-G4"></a>善男子。<a id="a-G5"></a>譬如迦陵频伽。<a id="a-G6"></a>犹在卵中若发声音雪山大鸟声不能及。<a id="a-G7"></a>修行菩萨亦复如是。<a id="a-G8"></a>生死卵中发大菩提心故。<a id="a-G9"></a>所修功德大悲势力。<a id="a-GA"></a>若声闻缘觉无能及者。<a id="a-GB"></a>善男子。<a id="a-GC"></a>譬如金翅鸟王。<a id="a-GD"></a>其子初生目则明利飞则劲捷。<a id="a-GE"></a>一切诸鸟虽久成长无能及者。<a id="a-GF"></a>修行菩萨亦复如是。<a id="a-GG"></a>发菩提心为法王子。<a id="a-GH"></a>智慧清净大悲勇猛。<a id="a-GI"></a>一切二乘虽已历劫久修道行。<a id="a-GJ"></a>皆不能及。</p>
  <p data-pb></p>
  <h2 id="aGK">第八</h2>
  <p id="aGL">出宝髻所问经(显说一条行)</p>
  <p id="aGM">解修行菩萨一种持戒清净行波罗蜜。</p>
  <p id="aGN">尔时佛告宝髻菩萨言。<a id="a-GO"></a>善男子何者是修行菩萨。<a id="a-GP"></a>持戒波罗蜜清净行。<a id="a-GQ"></a>善男子。<a id="a-GR"></a>修行菩萨有一种持戒清净行。<a id="a-GS"></a>何者为一。<a id="a-GT"></a>所谓于无上菩提而舍心复有。<a id="a-GU"></a>是心若不相应事者而能相应。<a id="a-GV"></a>是心于三界中胜上为最。<a id="a-GW"></a>是心超越声闻缘觉。<a id="a-GX"></a>是心能救一切度达三界众生至于彼岸。<a id="a-GY"></a>是心能类无价宝珠而为等量。<a id="a-GZ"></a>是心深重护念无舍使无暂忘。<a id="a-Ga"></a>善男子当知。<a id="a-Gb"></a>修行菩萨为十种尸波罗蜜清净行。<a id="a-Gc"></a>何者为十。<a id="a-Gd"></a>所谓三种身净行。<a id="a-Ge"></a>四种口净行。<a id="a-Gf"></a>三种意净行。<a id="a-Gg"></a>是为十无尽清净戒。</p>
  <p data-pb></p>
  <h2 id="aGh">第九</h2>
  <p id="aGi">出演法师品经(显说二条行)</p>
  <p id="aGj">修行菩萨挍量声闻法教　修行菩萨于诸刹土修学菩萨行门。</p>
  <p id="aGk">尔时佛告舍利弗言。<a id="a-Gl"></a>舍利弗。<a id="a-Gm"></a>譬如有人自言我能入大海至海底坐。<a id="a-Gn"></a>是人既见海已则于牛迹涡中动摇手脚自云我学拍浮。<a id="a-Go"></a>他人告言。<a id="a-Gp"></a>汝自昔云我入大海取海底坐。<a id="a-Gq"></a>何故今日不入海中。<a id="a-Gr"></a>其人答言。<a id="a-Gs"></a>我先于此牛迹水中习学。<a id="a-Gt"></a>然后方入大海。<a id="a-Gu"></a>舍利弗于意云何。<a id="a-Gv"></a>是人所修邪正。<a id="a-Gw"></a>以不所拟作者。<a id="a-Gx"></a>善巧方便以不所执。<a id="a-Gy"></a>我入海底。<a id="a-Gz"></a>先于牛迹涡中习学。<a id="a-H0"></a>舍利弗言。<a id="a-H1"></a>不也世尊。<a id="a-H2"></a>若人愿入大海。<a id="a-H3"></a>必须入海习浮。<a id="a-H4"></a>佛告舍利弗。<a id="a-H5"></a>亦复如是。<a id="a-H6"></a>佛入涅槃后。<a id="a-H7"></a>世有法主比丘比丘尼优婆塞优婆夷。<a id="a-H8"></a>于是大乘经典信心供养。<a id="a-H9"></a>显扬如来智慧圣德恭敬尊重。<a id="a-HA"></a>既缘大乘深义。<a id="a-HB"></a>智慧狭劣不达其底不解其义。<a id="a-HC"></a>后时依止声闻。<a id="a-HD"></a>修习杂学阿含经论。<a id="a-HE"></a>以名闻利养故。<a id="a-HF"></a>与诸檀越交通。<a id="a-HG"></a>若有比丘。<a id="a-HH"></a>不习大乘经者。<a id="a-HI"></a>随顺递相谄曲心故。<a id="a-HJ"></a>构引伴侣乐学声闻。<a id="a-HK"></a>牛迹水涡习学拍浮。<a id="a-HL"></a>舍利弗。<a id="a-HM"></a>以是义故。<a id="a-HN"></a>若修行菩萨所将大乘经典而求佛智者。<a id="a-HO"></a>是修行菩萨应学如来威仪集行。<a id="a-HP"></a>若如来在于无智众中。<a id="a-HQ"></a>不共交通亦不所受。<a id="a-HR"></a>除施法外默然不语。<a id="a-HS"></a>修行菩萨亦复如是。<a id="a-HT"></a>如闻诸佛刹土诸大菩萨摩诃萨见在。<a id="a-HU"></a>住持百千善巧方便。<a id="a-HV"></a>于诸百千刹土。<a id="a-HW"></a>习学教授亿百千众生。<a id="a-HX"></a>令得神通大力而得善行功德。<a id="a-HY"></a>舍利弗。<a id="a-HZ"></a>修行菩萨应当于诸刹土随诸菩萨习学法行。<a id="a-Ha"></a>复应学彼威仪行业禅定解脱三昧三摩钵帝善巧方便威神五通解脱故。<a id="a-Hb"></a>随其修学。<a id="a-Hc"></a>然于空闲静处。<a id="a-Hd"></a>心念十方刹土诸大菩萨随机方便。<a id="a-He"></a>不应乐入声闻智慧受持习学。</p>
  <p data-pb></p>
  <h2 id="aHf">第十</h2>
  <p id="aHg">出决定毗尼经(显说二条行)</p>
  <p id="aHh">解声闻及菩萨如何授教戒行律仪相应　又解三毒类定轻重。</p>
  <p id="aHi">尔时圣者优波离。<a id="a-Hj"></a>从禅定起。<a id="a-Hk"></a>诣于佛所稽首顶礼退坐一面。<a id="a-Hl"></a>而白佛言。<a id="a-Hm"></a>世尊。<a id="a-Hn"></a>我今向来宴坐入定而有所思。<a id="a-Ho"></a>世尊。<a id="a-Hp"></a>先为声闻缘觉乘人。<a id="a-Hq"></a>及初修大乘行菩萨。<a id="a-Hr"></a>为其制戒清净律仪。<a id="a-Hs"></a>如来所说。<a id="a-Ht"></a>宁舍身命不得犯戒。<a id="a-Hu"></a>我于毗尼律藏。<a id="a-Hv"></a>名为上首。<a id="a-Hw"></a>今如来在世若复涅槃。<a id="a-Hx"></a>我当云何教授戒律。<a id="a-Hy"></a>若声闻缘觉乘人修持禁戒不令缺犯。<a id="a-Hz"></a>复当云何。<a id="a-I0"></a>教授初修大乘行菩萨修持护戒。<a id="a-I1"></a>世尊。<a id="a-I2"></a>是以为我广说教迹。<a id="a-I3"></a>我今密于佛所听闻授记。<a id="a-I4"></a>我则以佛威神力故。<a id="a-I5"></a>敢当自制我若摄授禁断律仪。<a id="a-I6"></a>愿佛慈悲为我宣说。<a id="a-I7"></a>云何犯戒。<a id="a-I8"></a>云何无犯。<a id="a-I9"></a>世尊今此会中声闻菩萨无量众集。<a id="a-IA"></a>堪可表示。</p>
  <p id="aIB">尔时优波离说此语已。<a id="a-IC"></a>佛告优波离言。<a id="a-ID"></a>汝为声闻应机别说清净戒行。<a id="a-IE"></a>复为初修大乘行菩萨故。<a id="a-IF"></a>善巧方便应机别说清净戒行。<a id="a-IG"></a>何以故。<a id="a-IH"></a>优波离。<a id="a-II"></a>若声闻持戒当知戒行差别。<a id="a-IJ"></a>与初修大乘菩萨戒相违背。<a id="a-IK"></a>则非菩萨净戒。<a id="a-IL"></a>若初修大乘菩萨持戒清净。<a id="a-IM"></a>则与声闻戒行违背不同。<a id="a-IN"></a>非是净戒。<a id="a-IO"></a>所以者何。<a id="a-IP"></a>若声闻志愿力故乃至刹那不求世间生死。<a id="a-IQ"></a>亦无所乐亦无所愿。<a id="a-IR"></a>是其声闻清净戒行。<a id="a-IS"></a>若初修大乘行菩萨志愿力故。<a id="a-IT"></a>愿我无量劫时。<a id="a-IU"></a>于此苦海救度众生。<a id="a-IV"></a>心无疲倦。<a id="a-IW"></a>是其初修大乘行菩萨清净戒行。<a id="a-IX"></a>以是义故。<a id="a-IY"></a>优波离当知。<a id="a-IZ"></a>各为随机当说禁戒。<a id="a-Ia"></a>若为初修大乘行菩萨说戒顺于他心无恼众生。<a id="a-Ib"></a>若为声闻说戒利己不顺他心。<a id="a-Ic"></a>若为初修大乘菩萨说戒宽容方便。<a id="a-Id"></a>若为声闻说戒无所宽容禁戒严切。<a id="a-Ie"></a>若为初修大乘菩萨说戒。<a id="a-If"></a>可以长远无相所说。<a id="a-Ig"></a>若为声闻说戒。<a id="a-Ih"></a>可以严切。<a id="a-Ii"></a>执见有相为其所说。<a id="a-Ij"></a>优婆离。<a id="a-Ik"></a>何故初修大乘行菩萨。<a id="a-Il"></a>兼顺他意而令修学。<a id="a-Im"></a>何以故。<a id="a-In"></a>声闻不顺他意而令修学。<a id="a-Io"></a>优波离当知。<a id="a-Ip"></a>初修大乘行菩萨。<a id="a-Iq"></a>各各随机引化众生。<a id="a-Ir"></a>顺他心故无所恼故修持戒行。<a id="a-Is"></a>若声闻则非他心故修持戒行。<a id="a-It"></a>何故初修大乘行菩萨戒行宽容无犯。<a id="a-Iu"></a>何故声闻禁戒笮狭严切。<a id="a-Iv"></a>优波离当知。<a id="a-Iw"></a>若初修大乘行菩萨晨朝有犯应当结罪至午。<a id="a-Ix"></a>若菩提心无间断戒聚成就则非所犯。<a id="a-Iy"></a>若当午时有犯至于黄昏。<a id="a-Iz"></a>菩提心无间断戒积成就则非所犯。<a id="a-J0"></a>若黄昏有犯至于初夜。<a id="a-J1"></a>菩提心无间断戒积成就则非所犯。<a id="a-J2"></a>若初夜有犯至于中夜。<a id="a-J3"></a>菩提心无间断戒积成就则非所犯。<a id="a-J4"></a>若中夜有犯至于后夜。<a id="a-J5"></a>菩提心无间断戒积成就则非所犯。<a id="a-J6"></a>优波离当知。<a id="a-J7"></a>初修大乘行菩萨戒行宽缓。<a id="a-J8"></a>若有菩萨结罪有犯不应悔惧。<a id="a-J9"></a>复次若声闻犯戒戒相则灭无复更全。<a id="a-JA"></a>何以故。<a id="a-JB"></a>若声闻持戒除烦恼故。<a id="a-JC"></a>如救头然烧衣。<a id="a-JD"></a>心速为求寂灭涅槃。<a id="a-JE"></a>坚持戒行。<a id="a-JF"></a>云何初修大乘行菩萨。<a id="a-JG"></a>长远修行无相无著不离世间。<a id="a-JH"></a>云何声闻执相一生断灭现前修学。<a id="a-JI"></a>优波离。<a id="a-JJ"></a>若初修大乘行菩萨喻若恒河沙劫虽受五欲快乐。<a id="a-JK"></a>菩提心无暂舍。<a id="a-JL"></a>当知是菩萨戒行无缺。<a id="a-JM"></a>何以故。<a id="a-JN"></a>为初修大乘行菩萨。<a id="a-JO"></a>后时成熟菩提心故。<a id="a-JP"></a>若在睡眠五欲尚无所染。<a id="a-JQ"></a>况在觉悟。<a id="a-JR"></a>所以者何。<a id="a-JS"></a>若初修大乘行菩萨。<a id="a-JT"></a>不应一生总断烦恼。<a id="a-JU"></a>若菩提成熟烦恼自灭。<a id="a-JV"></a>若声闻修习道行。<a id="a-JW"></a>犹未成熟。<a id="a-JX"></a>是等其心刹那不愿更生世间。<a id="a-JY"></a>是以一生迅速修行。<a id="a-JZ"></a>喻若救头。<a id="a-Ja"></a>优波离当知。<a id="a-Jb"></a>初修大乘行菩萨。<a id="a-Jc"></a>长远心无厌倦随入修行应知。<a id="a-Jd"></a>声闻一生暂时修学。<a id="a-Je"></a>以是义故。<a id="a-Jf"></a>优波离。<a id="a-Jg"></a>汝若为初修大乘行菩萨。<a id="a-Jh"></a>教授说戒宽遮顺他意故。<a id="a-Ji"></a>长远深邃教其修学。<a id="a-Jj"></a>若为声闻。<a id="a-Jk"></a>教授说戒不应顺他亦无宽缓。<a id="a-Jl"></a>何以故。<a id="a-Jm"></a>初修大乘行菩萨。<a id="a-Jn"></a>为大因缘修法器故。<a id="a-Jo"></a>而成阿耨多罗三藐三菩提。<a id="a-Jp"></a>菩萨不应厌惧世间。<a id="a-Jq"></a>愿我无量长远劫时。<a id="a-Jr"></a>为众生故。<a id="a-Js"></a>受生死苦。<a id="a-Jt"></a>是以如来不为修行菩萨。<a id="a-Ju"></a>而说出离三界生死苦海悔过因缘。<a id="a-Jv"></a>所以者何。<a id="a-Jw"></a>如来为修行菩萨故喜悦欢心。<a id="a-Jx"></a>为说甚深清净因缘。<a id="a-Jy"></a>无过无缠无障空相如是与其言说。<a id="a-Jz"></a>若菩萨闻是说已。<a id="a-K0"></a>乐住世间无有厌倦。<a id="a-K1"></a>乃至成就阿耨多罗三藐三菩提。</p>
  <p id="aK2">尔时圣者优波离白佛言。<a id="a-K3"></a>世尊。<a id="a-K4"></a>说有三种三毒重罪。<a id="a-K5"></a>或缘贪欲相应。<a id="a-K6"></a>或缘嗔恚牵缠。<a id="a-K7"></a>或为愚痴。<a id="a-K8"></a>何者最重。<a id="a-K9"></a>何者最轻。<a id="a-KA"></a>愿为初修大乘行菩萨。<a id="a-KB"></a>说其轻重方便戒行。</p>
  <p id="aKC">尔时佛告圣者优波离言。<a id="a-KD"></a>若初修大乘行菩萨。<a id="a-KE"></a>以恒河沙劫。<a id="a-KF"></a>常犯贪欲种类罪故。<a id="a-KG"></a>若信受大乘而生一念嗔心。<a id="a-KH"></a>结罪重于贪欲。<a id="a-KI"></a>何以故优波离。<a id="a-KJ"></a>若嗔心发动则能舍弃众生。<a id="a-KK"></a>若舍嗔贪欲心发则摄众生。<a id="a-KL"></a>菩萨而无厄难。<a id="a-KM"></a>何以故。<a id="a-KN"></a>优波离。<a id="a-KO"></a>佛说若犯贪欲舍离稍慢。<a id="a-KP"></a>犯罪稍轻。<a id="a-KQ"></a>若犯嗔恚解离稍速。<a id="a-KR"></a>获罪甚重。<a id="a-KS"></a>若犯愚痴解离则速得罪稍深。<a id="a-KT"></a>优波离当知。<a id="a-KU"></a>三毒轻重如是。<a id="a-KV"></a>修行菩萨应当守护善巧方便智慧心故。<a id="a-KW"></a>无令缺犯。</p>
  <p data-pb></p>
  <h2 id="aKX">第十一</h2>
  <p id="aKY">出遍清净毗尼经(显说二条行)</p>
  <p id="aKZ">解释菩萨行声闻行各各如何调伏其心　类于二乘轻重。</p>
  <p id="aKa">尔时寂净天子白文殊师利童子言。<a id="a-Kb"></a>初修行菩萨。<a id="a-Kc"></a>云何调伏其心。<a id="a-Kd"></a>若声闻比丘。<a id="a-Ke"></a>云何调伏其心。<a id="a-Kf"></a>文殊答言。<a id="a-Kg"></a>厌离三界心惊动故。<a id="a-Kh"></a>则是声闻调伏其心。<a id="a-Ki"></a>若摄授世间无量法故。<a id="a-Kj"></a>不断生死一切众生而施无畏利众生故。<a id="a-Kk"></a>乐住世间。<a id="a-Kl"></a>则是修行菩萨调伏其心。<a id="a-Km"></a>若厌离功德资粮。<a id="a-Kn"></a>则是声闻调伏其心。<a id="a-Ko"></a>若集智资粮功德无厌。<a id="a-Kp"></a>则是修行菩萨调伏其心。<a id="a-Kq"></a>若厌见一切烦恼则是声闻调伏其心。<a id="a-Kr"></a>若摄一切众生烦恼。<a id="a-Ks"></a>则是修行菩萨调伏其心。<a id="a-Kt"></a>若不为众生故不念诸佛圣德。<a id="a-Ku"></a>则是声闻调伏其心。<a id="a-Kv"></a>若为一切众生故显现诸佛圣德。<a id="a-Kw"></a>则是修行菩萨调伏其心。<a id="a-Kx"></a>若所修行业诸天不证。<a id="a-Ky"></a>则是声闻调伏其心。<a id="a-Kz"></a>若复所修业行三千大千世界诸天普证知闻。<a id="a-L0"></a>则是修行菩萨调伏其心。<a id="a-L1"></a>若舍一切魔军。<a id="a-L2"></a>则是声闻调伏其心。<a id="a-L3"></a>若三千大千世界所有魔军令其发动。<a id="a-L4"></a>菩萨而能摧伏。<a id="a-L5"></a>则是修行菩萨调伏其心。<a id="a-L6"></a>若不明自身心量。<a id="a-L7"></a>则是声闻调伏其心。<a id="a-L8"></a>若明一切刹土诸佛如来圣德。<a id="a-L9"></a>则是修行菩萨调伏其心。<a id="a-LA"></a>若唯为自身。<a id="a-LB"></a>则是声闻调伏其心。<a id="a-LC"></a>若为众生故。<a id="a-LD"></a>修习摄念一切诸佛圣德。<a id="a-LE"></a>则是修行菩萨调伏其心。<a id="a-LF"></a>若为小乘解脱执速。<a id="a-LG"></a>则是声闻调伏其心。<a id="a-LH"></a>若以刹那智慧成熟菩提。<a id="a-LI"></a>则是修行菩萨调伏其心。<a id="a-LJ"></a>若断灭三宝种性。<a id="a-LK"></a>是声闻调伏其心。<a id="a-LL"></a>若修学三宝种性。<a id="a-LM"></a>则是修行菩萨调伏其心。<a id="a-LN"></a>若喻瓦瓶坏破无复更全。<a id="a-LO"></a>则是声闻调伏其心。<a id="a-LP"></a>若喻金器破坏修持如旧。<a id="a-LQ"></a>则是修行菩萨调伏其心。<a id="a-LR"></a>若以善巧方便不具。<a id="a-LS"></a>则是声闻调伏其心。<a id="a-LT"></a>若善巧方便相应。<a id="a-LU"></a>则是修行菩萨调伏其心。<a id="a-LV"></a>若十力四无所畏不具。<a id="a-LW"></a>则是声闻调伏其心。<a id="a-LX"></a>若以十力四无畏心相应。<a id="a-LY"></a>则是修行菩萨调伏其心。<a id="a-LZ"></a>若避世间如避火坑。<a id="a-La"></a>则是声闻调伏其心。<a id="a-Lb"></a>若乐住世间如游园苑居住殿堂。<a id="a-Lc"></a>则是修行菩萨调伏其心。<a id="a-Ld"></a>若不具六波罗蜜并四摄事。<a id="a-Le"></a>则是声闻调伏其心。<a id="a-Lf"></a>若修六波罗蜜并四摄事坚持摄念。<a id="a-Lg"></a>则是修行菩萨调伏其心。<a id="a-Lh"></a>若不断一切宿缘习气。<a id="a-Li"></a>则是声闻调伏其心。<a id="a-Lj"></a>若除相续一切习气。<a id="a-Lk"></a>则是修行菩萨调伏其心。<a id="a-Ll"></a>略要言之。<a id="a-Lm"></a>若心着数量亲近量法习学有量戒行三昧智慧解脱解脱知见。<a id="a-Ln"></a>则是声闻调伏其心。<a id="a-Lo"></a>若非量数以无量系亲近无量善巧方便所学戒行三昧智慧解脱复缘解脱所见。<a id="a-Lp"></a>则是修行菩萨调伏其心。</p>
  <p id="aLq">尔时如来告文殊师利菩萨言。<a id="a-Lr"></a>善哉善哉。<a id="a-Ls"></a>如汝所说。<a id="a-Lt"></a>此是修行菩萨初入调心法行。<a id="a-Lu"></a>以何义故。<a id="a-Lv"></a>文殊师利。<a id="a-Lw"></a>听我所说乃至解脱。<a id="a-Lx"></a>此调伏义多应成就圆满故。<a id="a-Ly"></a>文殊师利。<a id="a-Lz"></a>譬如二人同居一处。<a id="a-M0"></a>一人赞叹四大海水。<a id="a-M1"></a>一人赞叹牛迹涡水。<a id="a-M2"></a>文殊师利于意云何。<a id="a-M3"></a>牛迹涡水堪赞多不。<a id="a-M4"></a>文殊师利言。<a id="a-M5"></a>是坑微浅况堪类于四大海水赞叹轻重。<a id="a-M6"></a>佛言若声闻调伏现相亦复如是。<a id="a-M7"></a>譬如牛迹涡水自少不济无所赞益。<a id="a-M8"></a>当知小乘轻重若是。<a id="a-M9"></a>其有一人所赞大海者。<a id="a-MA"></a>文殊师利于意云何。<a id="a-MB"></a>是人堪任赞大海不。<a id="a-MC"></a>文殊师利言。<a id="a-MD"></a>大海功德无量赞叹无量。<a id="a-ME"></a>佛言修行菩萨亦复如是。<a id="a-MF"></a>应现修行无量。<a id="a-MG"></a>譬如大海不知滴量。<a id="a-MH"></a>大乘功德亦复如是。</p>
  <p id="aMI">尔时说此法已。<a id="a-MJ"></a>一万二千天子。<a id="a-MK"></a>皆发阿耨多罗三藐三菩提心。<a id="a-ML"></a>各发是言。<a id="a-MM"></a>世尊我等。<a id="a-MN"></a>从今修行菩萨行处而能修学。<a id="a-MO"></a>愿引一切众生。<a id="a-MP"></a>令入此道。</p>
 </body>
</html>