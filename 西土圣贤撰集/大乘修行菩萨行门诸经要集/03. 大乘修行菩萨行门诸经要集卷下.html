<!doctype html>
<html id="z3IBWLf1Gp" data-ver="1528">
 <head>
  <meta charset="utf-8">
  <meta author="智严">
  <meta library="龙藏">
  <meta catalog="西土圣贤撰集">
  <meta period="唐">
 </head>
 <body>
  <h1 id="a1">大乘修行菩萨行门诸经要集卷下</h1>
  <h2 id="a2">第二十二</h2>
  <p id="a3">出虚空藏菩萨所问经(显说一条行)</p>
  <p id="a4">修行菩萨以四十五种魔障觉故超度四魔。</p>
  <p id="a5">尔时佛告虚空藏菩萨言。<a id="a-6"></a>善男子。<a id="a-7"></a>如何修行菩萨能伏一切邪魔。<a id="a-8"></a>而得超度四魔。<a id="a-9"></a>若修行菩萨以智慧故。<a id="a-A"></a>见一切诸法喻如幻化。<a id="a-B"></a>则能超度阴魔。<a id="a-C"></a>若闻甚深佛法依句披寻。<a id="a-D"></a>则能超度蕴魔。<a id="a-E"></a>若悟常乐我净则能超度死魔。<a id="a-F"></a>若不离菩提心故则能超度天魔。<a id="a-G"></a>然此修行菩萨能伏一切魔障。<a id="a-H"></a>何者魔障菩萨而能摧伏。<a id="a-I"></a>不令邪魔娆乱。<a id="a-J"></a>善男子当知。<a id="a-K"></a>凡有魔障四十五种。<a id="a-L"></a>障其正行。<a id="a-M"></a>所谓一者若修行菩萨心乐声闻。<a id="a-N"></a>是为魔障。<a id="a-O"></a>二者不念菩提。<a id="a-P"></a>是为魔障。<a id="a-Q"></a>三者所施而有分别。<a id="a-R"></a>是为魔障。<a id="a-S"></a>四者求生高贵。<a id="a-T"></a>是为魔障。<a id="a-U"></a>五者愿生端正。<a id="a-V"></a>是为魔障。<a id="a-W"></a>六者勤求世事。<a id="a-X"></a>是为魔障。<a id="a-Y"></a>七者[斬/食]尝禅定少分欣悦。<a id="a-Z"></a>是为魔障。<a id="a-a"></a>八者以智轻嫌少分功德。<a id="a-b"></a>是为魔障。<a id="a-c"></a>九者不乐世间生死。<a id="a-d"></a>是为魔障。<a id="a-e"></a>十者所修功德而不回向无上菩提。<a id="a-f"></a>是为魔障。<a id="a-g"></a>十一者厌见烦恼。<a id="a-h"></a>是为魔障。<a id="a-i"></a>十二者覆藏所犯不能忏悔。<a id="a-j"></a>是为魔障。<a id="a-k"></a>十三者于修行菩萨起憎嫉心。<a id="a-l"></a>是为魔障。<a id="a-m"></a>十四者诽谤佛法。<a id="a-n"></a>是为魔障。<a id="a-o"></a>十五者诳惑众生。<a id="a-p"></a>是为魔障。<a id="a-q"></a>十六者不修六波罗蜜。<a id="a-r"></a>是为魔障。<a id="a-s"></a>十七者于诸佛法不乐听闻。<a id="a-t"></a>是为魔障。<a id="a-u"></a>十八者悭吝佛法。<a id="a-v"></a>是为魔障。<a id="a-w"></a>十九者为利养故宣说佛法。<a id="a-x"></a>是为魔障。<a id="a-y"></a>二十者不以方便设化众生。<a id="a-z"></a>是为魔障。<a id="a-10"></a>二十一者不摄受众生。<a id="a-11"></a>是为魔障。<a id="a-12"></a>二十二者于犯戒人憎嫌轻贱。<a id="a-13"></a>是为魔障。<a id="a-14"></a>二十三者于持戒精进无敬重心。<a id="a-15"></a>是为魔障。<a id="a-16"></a>二十四者修声闻行。<a id="a-17"></a>是为魔障。<a id="a-18"></a>二十五者顺独觉行。<a id="a-19"></a>是为魔障。<a id="a-1A"></a>二十六者非时意修道业。<a id="a-1B"></a>是为魔障。<a id="a-1C"></a>二十七者舍大慈悲而求涅槃。<a id="a-1D"></a>是为魔障。<a id="a-1E"></a>二十八者乐修无为。<a id="a-1F"></a>是为魔障。<a id="a-1G"></a>二十九者嫌贱有为。<a id="a-1H"></a>是为魔障。<a id="a-1I"></a>三十者不助众生善行。<a id="a-1J"></a>是为魔障。<a id="a-1K"></a>三十一者我慢贡高。<a id="a-1L"></a>是为魔障。<a id="a-1M"></a>三十二者两舌斗乱。<a id="a-1N"></a>是为魔障。<a id="a-1O"></a>三十三者诳惑众生。<a id="a-1P"></a>妄说是非。<a id="a-1Q"></a>是为魔障。<a id="a-1R"></a>三十四者谄曲妄语所爱非真。<a id="a-1S"></a>是为魔障。<a id="a-1T"></a>三十五者于诸众生无真直心。<a id="a-1U"></a>是为魔障。<a id="a-1V"></a>三十六者心变刚犷。<a id="a-1W"></a>是为魔障。<a id="a-1X"></a>三十七者心变粗猛。<a id="a-1Y"></a>是为魔障。<a id="a-1Z"></a>三十八者见造罪人不劝忏悔。<a id="a-1a"></a>是为魔障。<a id="a-1b"></a>三十九者谤法不信。<a id="a-1c"></a>是为魔障。<a id="a-1d"></a>四十者随自欲乐。<a id="a-1e"></a>是为魔障。<a id="a-1f"></a>四十一者乐行非理。<a id="a-1g"></a>是为魔障。<a id="a-1h"></a>四十二者爱乐非法。<a id="a-1i"></a>是为魔障。<a id="a-1j"></a>四十三者所有业障报障烦恼障缠绕积聚不令散灭。<a id="a-1k"></a>是为魔障。<a id="a-1l"></a>四十四者心垢不除。<a id="a-1m"></a>是为魔障。<a id="a-1n"></a>四十五者与诸俗缘。<a id="a-1o"></a>是为魔障。</p>
  <p data-pb></p>
  <h2 id="a1p">第二十三</h2>
  <p id="a1q">出如来境界经(显说一条行)</p>
  <p id="a1r">诸比丘于迦葉佛所闻法故值遇释迦如来法化当来若有众生于佛法中闻说大乘者当生弥勒三会。</p>
  <p id="a1s">尔时如来告须菩提言。<a id="a-1t"></a>是等比丘所说诚不虚言。<a id="a-1u"></a>须菩提当知。<a id="a-1v"></a>迦葉如来出现世时。<a id="a-1w"></a>是诸比丘于佛闻法皆悉随逐。<a id="a-1x"></a>文殊师利以随逐故。<a id="a-1y"></a>所闻深法无有忘失。<a id="a-1z"></a>善根智慧成就圆满。<a id="a-20"></a>当来若有于我法中闻是深法闻已忆念。<a id="a-21"></a>如是众生。<a id="a-22"></a>皆于未来弥勒三会大数之中。<a id="a-23"></a>次第皆入。<a id="a-24"></a>何况修习大乘菩萨。<a id="a-25"></a>若能修习大乘行已。<a id="a-26"></a>是等通达甚深法忍。</p>
  <p data-pb></p>
  <h2 id="a27">第二十四</h2>
  <p id="a28">出阿阇世品经(显说一条行)</p>
  <p id="a29">解菩萨藏及声闻缘觉藏定上座。</p>
  <p id="a2A">尔时宝日菩萨言。<a id="a-2B"></a>善男子。<a id="a-2C"></a>如来行业不可思议。<a id="a-2D"></a>若大乘法不可率尔调习悟入。<a id="a-2E"></a>若修行菩萨乃至睡眠。<a id="a-2F"></a>不乐声闻缘觉行业。<a id="a-2G"></a>将是如来实相示现众生不应吝惜。<a id="a-2H"></a>能作是念愿。<a id="a-2I"></a>一切众生习学大乘。<a id="a-2J"></a>此无等心而无损减。<a id="a-2K"></a>以是不吝法故。<a id="a-2L"></a>应当觉悟如来大乘义趣。<a id="a-2M"></a>善男子。<a id="a-2N"></a>譬如栽树根茎着地枝叶花果必当茂盛。<a id="a-2O"></a>修行菩萨亦复如是。<a id="a-2P"></a>已能坚持菩萨藏故。<a id="a-2Q"></a>亦当解了一切诸乘。<a id="a-2R"></a>是名无量善根菩萨藏法器。<a id="a-2S"></a>善男子。<a id="a-2T"></a>何者是菩萨藏。<a id="a-2U"></a>何因名菩萨藏。<a id="a-2V"></a>譬如大海中水滴无量杂宝无数。<a id="a-2W"></a>诸龙夜叉乾闼婆阿修罗金翅鸟王紧那罗摩睺罗伽摩竭鱼等。<a id="a-2X"></a>无量杂类悉居其中。<a id="a-2Y"></a>修行菩萨亦复如是。<a id="a-2Z"></a>无量法宝印记布施持戒禅定智慧解脱解脱知见悉住其中。<a id="a-2a"></a>是以名为菩萨法藏。<a id="a-2b"></a>譬如大海所生杂类一切众生。<a id="a-2c"></a>是等不堪饮余河水。<a id="a-2d"></a>若修行菩萨修习菩萨藏已。<a id="a-2e"></a>亦不应餐余乘法味。<a id="a-2f"></a>是以名为菩萨法藏。<a id="a-2g"></a>善男子当知。<a id="a-2h"></a>凡有三藏。<a id="a-2i"></a>声闻藏缘觉藏大乘菩萨藏。<a id="a-2j"></a>何者是声闻藏。<a id="a-2k"></a>依他所说依他所闻而得道行。<a id="a-2l"></a>何者辟支佛藏。<a id="a-2m"></a>依自悟入常乐我净灭定门故。<a id="a-2n"></a>何者是菩萨法藏。<a id="a-2o"></a>悟达无量诸佛法故。<a id="a-2p"></a>发起无上菩提心故。<a id="a-2q"></a>善男子。<a id="a-2r"></a>当知声闻缘觉乘人。<a id="a-2s"></a>不应得有三藏名位。<a id="a-2t"></a>然但可得为三乘教。<a id="a-2u"></a>若闻师说三乘教者。<a id="a-2v"></a>各随所闻而般涅槃。<a id="a-2w"></a>由于三乘各禀承故。<a id="a-2x"></a>以此三乘号为三藏。<a id="a-2y"></a>然非明于大乘义趣。<a id="a-2z"></a>若修行菩萨说法之时。<a id="a-30"></a>以三乘教化众生令入涅槃。<a id="a-31"></a>是以菩萨名为三藏。<a id="a-32"></a>善男子。<a id="a-33"></a>有三种学。<a id="a-34"></a>何者为三。<a id="a-35"></a>所谓一声闻学。<a id="a-36"></a>二辟支佛学。<a id="a-37"></a>三者菩萨行学。<a id="a-38"></a>何者是声闻学。<a id="a-39"></a>分令悟自心故。<a id="a-3A"></a>何者辟支佛戒学。<a id="a-3B"></a>随中品行无悲心故。<a id="a-3C"></a>何者是修行菩萨学。<a id="a-3D"></a>随顺大悲自悟智故。<a id="a-3E"></a>精进善行。<a id="a-3F"></a>声闻缘觉不习菩萨行门。<a id="a-3G"></a>亦不知义。<a id="a-3H"></a>若菩萨则知二乘义理行门。<a id="a-3I"></a>然不染着。<a id="a-3J"></a>菩萨习学深心乐住。<a id="a-3K"></a>而能示现声闻辟支解脱趣路不入其位。<a id="a-3L"></a>善男子。<a id="a-3M"></a>若修行菩萨如是学故。<a id="a-3N"></a>是以名为菩萨乘藏。<a id="a-3O"></a>尔时文殊师利童子。<a id="a-3P"></a>着衣持钵。<a id="a-3Q"></a>呼长老迦葉言。<a id="a-3R"></a>仁当先行我等随从。<a id="a-3S"></a>何以故。<a id="a-3T"></a>长老须菩提。<a id="a-3U"></a>如来先度出家已久。<a id="a-3V"></a>年夏俱尊。<a id="a-3W"></a>汝自往昔当发是愿。<a id="a-3X"></a>我今所度出家。<a id="a-3Y"></a>依世间诸阿罗汉道。<a id="a-3Z"></a>迦葉。<a id="a-3a"></a>仁但先行我等随从。<a id="a-3b"></a>时须菩提白文殊师利言。<a id="a-3c"></a>于佛法中。<a id="a-3d"></a>不应以老为上。<a id="a-3e"></a>生年为上。<a id="a-3f"></a>何以故。<a id="a-3g"></a>文殊当知。<a id="a-3h"></a>于佛法中智慧为上。<a id="a-3i"></a>智慧上故所学亦上威德亦上。<a id="a-3j"></a>此等甚深法教中为上。<a id="a-3k"></a>文殊师利。<a id="a-3l"></a>仁者智慧为上法教为上威德无碍。<a id="a-3m"></a>普观一切众生善恶根性。<a id="a-3n"></a>明了知见。<a id="a-3o"></a>是故当知。<a id="a-3p"></a>文殊师利最尊最上。<a id="a-3q"></a>仁但先行我等随从。</p>
  <p data-pb></p>
  <h2 id="a3r">第二十五</h2>
  <p id="a3s">出离垢菩萨所问经(显说一条行)</p>
  <p id="a3t">诸菩萨从空中下往昔为女人以发菩提愿故现身转为男子。</p>
  <p id="a3u">尔时佛告净光夫人言。<a id="a-3v"></a>夫人当知。<a id="a-3w"></a>若有女人以一行故。<a id="a-3x"></a>速得舍离女人之身。<a id="a-3y"></a>受丈夫身。<a id="a-3z"></a>何者一行。<a id="a-40"></a>以坚固愿发起无上菩提之心。<a id="a-41"></a>何以故。<a id="a-42"></a>夫人当知。<a id="a-43"></a>菩提心者是大丈夫。<a id="a-44"></a>是大男子非容易心。<a id="a-45"></a>故能远离阿罗汉行。<a id="a-46"></a>摧伏一切诸魔外道。<a id="a-47"></a>于三界中最为无上。<a id="a-48"></a>断除一切烦恼习气。<a id="a-49"></a>若有女人正念归佛。<a id="a-4A"></a>起菩提心。<a id="a-4B"></a>无复更受女人之身。<a id="a-4C"></a>清净心故。<a id="a-4D"></a>回此女身转成男子。<a id="a-4E"></a>如是善根回施一切女人。<a id="a-4F"></a>以此回施功德故。<a id="a-4G"></a>亦皆回向无上菩提。<a id="a-4H"></a>夫人当知。<a id="a-4I"></a>以一行愿故。<a id="a-4J"></a>速离女人转成男子。<a id="a-4K"></a>时于此会虚空之中。<a id="a-4L"></a>有诸菩萨来至佛所顶礼佛足。<a id="a-4M"></a>退坐一面。<a id="a-4N"></a>是诸菩萨往昔皆是女人。<a id="a-4O"></a>现身转为男子。<a id="a-4P"></a>于时会中是诸菩萨。<a id="a-4Q"></a>见诸往昔夫婿蒙放出家者。<a id="a-4R"></a>各相慰言。<a id="a-4S"></a>汝等是我善知识故。<a id="a-4T"></a>速发无上菩提之心。<a id="a-4U"></a>诸佛出世难可值遇。<a id="a-4V"></a>修功德因会缘甚难。<a id="a-4W"></a>若于众生起大慈悲。<a id="a-4X"></a>发起无上菩提心者。<a id="a-4Y"></a>则得成就圆满供养过去现在未来一切诸佛。<a id="a-4Z"></a>时诸菩萨说是语已。<a id="a-4a"></a>是等比丘告诸菩萨言。<a id="a-4b"></a>善大丈夫。<a id="a-4c"></a>汝与我等为善知识。<a id="a-4d"></a>救度一切众生故。<a id="a-4e"></a>今劝我等发无上心。<a id="a-4f"></a>我等以汝劝故。<a id="a-4g"></a>善念归依一切诸佛。<a id="a-4h"></a>愿我等未来成等正觉。<a id="a-4i"></a>皆如世尊释迦牟尼。<a id="a-4j"></a>是时此大菩萨及诸修行菩萨白佛言。<a id="a-4k"></a>愿佛慈悲度我等出家。<a id="a-4l"></a>尔时佛告弥勒菩萨言。<a id="a-4m"></a>弥勒为度此等诸善男子出家。<a id="a-4n"></a>弥勒言。<a id="a-4o"></a>如佛所教。<a id="a-4p"></a>则以度讫。</p>
  <p data-pb></p>
  <h2 id="a4q">第二十六</h2>
  <p id="a4r">出文殊师利菩萨解义经(显说一条行)</p>
  <p id="a4s">修行菩萨修二种行获十一种善根利益。</p>
  <p id="a4t">尔时佛告舍利弗言。<a id="a-4u"></a>修行菩萨以二种行相应不退善愿。<a id="a-4v"></a>随愿往生诸佛刹土。<a id="a-4w"></a>无所障碍。<a id="a-4x"></a>何者为二。<a id="a-4y"></a>若修行菩萨。<a id="a-4z"></a>不乐声闻行业。<a id="a-50"></a>亦不习学交通不说声闻和杂教迹。<a id="a-51"></a>亦不劝化众生令入声闻缘觉法中。<a id="a-52"></a>专为无上菩提劝化众生。<a id="a-53"></a>修学成就如来圣德。<a id="a-54"></a>若修行菩萨。<a id="a-55"></a>劝诸众生。<a id="a-56"></a>令入佛乘获十种利。<a id="a-57"></a>何等为十。<a id="a-58"></a>所谓一者远离声闻缘觉乃至成佛游诸刹土。<a id="a-59"></a>二者值遇清净菩萨法集。<a id="a-5A"></a>三者成佛已来诸佛摄护。<a id="a-5B"></a>四者名闻十方诸佛会中称其名号。<a id="a-5C"></a>五者发起无等最妙上心。<a id="a-5D"></a>六者唯受帝释梵天之身。<a id="a-5E"></a>七者若生人中受转轮王位。<a id="a-5F"></a>八者常得值遇诸佛如来。<a id="a-5G"></a>九者天人所敬。<a id="a-5H"></a>十者积集无量善根功德。<a id="a-5I"></a>舍利弗。<a id="a-5J"></a>若三千大千世界众生悉令劝入阿罗汉辟支佛位。<a id="a-5K"></a>若复有人能劝一善男子善女人。<a id="a-5L"></a>令住佛位。<a id="a-5M"></a>是人功德甚多于彼。<a id="a-5N"></a>何以故。<a id="a-5O"></a>舍利弗当知。<a id="a-5P"></a>佛种不应声闻缘觉起故而能断绝。<a id="a-5Q"></a>若如来不出于世。<a id="a-5R"></a>则声闻缘觉不有。<a id="a-5S"></a>若佛种不断佛出世故。<a id="a-5T"></a>声闻缘觉方得出现。<a id="a-5U"></a>修行菩萨。<a id="a-5V"></a>于佛地中安立他故。<a id="a-5W"></a>得此十种善利。<a id="a-5X"></a>以是二种功德相应故。<a id="a-5Y"></a>不离行愿。<a id="a-5Z"></a>于诸刹土随愿往生。</p>
  <p data-pb></p>
  <h2 id="a5a">第二十七</h2>
  <p id="a5b">出光明遍照品经(显说一条行)</p>
  <p id="a5c">挍量菩萨声闻福力。</p>
  <p id="a5d">尔时佛告毗卢遮那愿光明菩萨言。<a id="a-5e"></a>譬如恒河两岸有无量百千饿鬼。<a id="a-5f"></a>饥渴所逼裸形露体火焰为衣身肉焦然形枯风日。<a id="a-5g"></a>雕鸱乌鹫飞绕争餐。<a id="a-5h"></a>恶兽豺狼竞来搏撮。<a id="a-5i"></a>饿鬼罪故。<a id="a-5j"></a>不见恒河。<a id="a-5k"></a>设有所见其水枯涸。<a id="a-5l"></a>或见为灰。<a id="a-5m"></a>何以故。<a id="a-5n"></a>为罪障故受诸苦恼说不可尽。<a id="a-5o"></a>声闻弟子虽复同住逝多林中。<a id="a-5p"></a>不见如来广大神力。<a id="a-5q"></a>不闻佛说菩萨集会挍量法义。<a id="a-5r"></a>何以故。<a id="a-5s"></a>无明翳膜覆其眼故。<a id="a-5t"></a>不曾种植萨婆若地诸善根故。<a id="a-5u"></a>善男子。<a id="a-5v"></a>譬如有人于大会中。<a id="a-5w"></a>昏睡安寝。<a id="a-5x"></a>忽然梦见须弥山顶帝释所居善见大城宫殿园林种种严好天子天女百千万亿普散天花遍满其地。<a id="a-5y"></a>种种衣树出妙衣服。<a id="a-5z"></a>种种花树开敷妙花。<a id="a-60"></a>诸音乐树奏天音乐。<a id="a-61"></a>天诸婇女美音歌咏。<a id="a-62"></a>无量诸天于中戏乐。<a id="a-63"></a>其人自见着天衣服。<a id="a-64"></a>普于其处住止周旋。<a id="a-65"></a>时大会中一切诸人。<a id="a-66"></a>虽同一处不知不见。<a id="a-67"></a>何以故。<a id="a-68"></a>此人梦见。<a id="a-69"></a>非彼大众所能见故。<a id="a-6A"></a>一切菩萨世间诸王亦复如是。<a id="a-6B"></a>以久积集善根力故发一切智广大愿故。<a id="a-6C"></a>习学一切佛功德故。<a id="a-6D"></a>修行菩萨庄严道故。<a id="a-6E"></a>圆满一切智智法故。<a id="a-6F"></a>满足普贤诸行愿故。<a id="a-6G"></a>趣入一切菩萨智地故。<a id="a-6H"></a>游戏菩萨诸三昧故。<a id="a-6I"></a>已能观察一切菩萨智慧境界无障碍故。<a id="a-6J"></a>是故悉见如来不可思议自在圣德神变。<a id="a-6K"></a>一切声闻诸大弟子不能知见。<a id="a-6L"></a>以无菩萨清净眼故。<a id="a-6M"></a>譬如比丘得心自在入灭尽定。<a id="a-6N"></a>六根作业皆悉不行。<a id="a-6O"></a>一切语言不知不觉。<a id="a-6P"></a>定力持故。<a id="a-6Q"></a>不般涅槃。<a id="a-6R"></a>以在定故。<a id="a-6S"></a>不觉世间诸法。<a id="a-6T"></a>一切声闻亦复如是。<a id="a-6U"></a>此等诸大比丘。<a id="a-6V"></a>同在逝多林中。<a id="a-6W"></a>六根具足。<a id="a-6X"></a>不见如来圣德神变。<a id="a-6Y"></a>不见菩萨集会挍量法义。<a id="a-6Z"></a>何以故。<a id="a-6a"></a>为诸佛如来及大菩萨甚深自在力故。<a id="a-6b"></a>希逢难遇过去善根功德清净无杂。<a id="a-6c"></a>若声闻缘觉无有分故。<a id="a-6d"></a>是以比丘。<a id="a-6e"></a>虽在逝多林中如来足下。<a id="a-6f"></a>不见如来圣德神变。<a id="a-6g"></a>亦不见菩萨集会挍量法义。<a id="a-6h"></a>以不相应住于无上菩提位故。</p>
  <p data-pb></p>
  <h2 id="a6i">第二十八</h2>
  <p id="a6j">出出生菩提经(显说二条行)</p>
  <p id="a6k">说三种佛地　解释三乘高下。</p>
  <p id="a6l">尔时迦葉敖怛婆罗门。<a id="a-6m"></a>白佛言。<a id="a-6n"></a>世尊。<a id="a-6o"></a>若有已发菩提心者。<a id="a-6p"></a>而有退失不。<a id="a-6q"></a>佛告婆罗门言。<a id="a-6r"></a>若发菩提心已则无退失。<a id="a-6s"></a>何以故。<a id="a-6t"></a>婆罗门当知。<a id="a-6u"></a>有三种菩提。<a id="a-6v"></a>一者声闻菩提。<a id="a-6w"></a>二者缘觉菩提。<a id="a-6x"></a>三者诸佛无上菩提。<a id="a-6y"></a>其中何者是声闻菩提。<a id="a-6z"></a>若有善男子善女人。<a id="a-70"></a>于声闻行中。<a id="a-71"></a>虽发菩提心者。<a id="a-72"></a>亦不劝化安立众生令发菩提。<a id="a-73"></a>亦不显示大乘深义。<a id="a-74"></a>不敬大乘行人。<a id="a-75"></a>不共习学。<a id="a-76"></a>亦不供养。<a id="a-77"></a>若见来者不迎不喜。<a id="a-78"></a>以是行故。<a id="a-79"></a>当独解脱。<a id="a-7A"></a>是名声闻菩提。<a id="a-7B"></a>复次婆罗门。<a id="a-7C"></a>何者是缘觉菩提。<a id="a-7D"></a>若有善男子善女人。<a id="a-7E"></a>在于缘觉行中。<a id="a-7F"></a>虽已自发菩提之心。<a id="a-7G"></a>不劝众生令发菩提。<a id="a-7H"></a>不习甚深大乘法教。<a id="a-7I"></a>亦不教授他人。<a id="a-7J"></a>不敬大乘行人。<a id="a-7K"></a>不共习学。<a id="a-7L"></a>亦不供养。<a id="a-7M"></a>若见来者不迎不喜。<a id="a-7N"></a>以是行故。<a id="a-7O"></a>当独解脱。<a id="a-7P"></a>是名缘觉菩提。<a id="a-7Q"></a>复次婆罗门。<a id="a-7R"></a>何者是无上菩提。<a id="a-7S"></a>若有善男子善女人。<a id="a-7T"></a>自发菩提心已。<a id="a-7U"></a>劝诸众生发菩提心。<a id="a-7V"></a>调伏安立。<a id="a-7W"></a>习学大乘法义为他演说。<a id="a-7X"></a>若见大乘行人。<a id="a-7Y"></a>欢喜迎送。<a id="a-7Z"></a>婆罗门当知。<a id="a-7a"></a>是人解脱他已安立人天利益世间。<a id="a-7b"></a>是为大乘无上菩提。<a id="a-7c"></a>何故名为无上菩提。<a id="a-7d"></a>为于三界一切已办更无胜上所求。<a id="a-7e"></a>是以名为无上菩提。</p>
  <p id="a7f">尔时迦葉敖怛婆罗门白佛言。<a id="a-7g"></a>世尊。<a id="a-7h"></a>解脱解脱有二义不。<a id="a-7i"></a>佛言。<a id="a-7j"></a>解脱解脱无有异义。<a id="a-7k"></a>复云道与道亦无二义。<a id="a-7l"></a>若三乘者而有分别。<a id="a-7m"></a>婆罗门当知。<a id="a-7n"></a>譬如衢路有三乘车。<a id="a-7o"></a>第一象驾。<a id="a-7p"></a>第二马驾。<a id="a-7q"></a>第三驴驾。<a id="a-7r"></a>此三次第驾驭同入城门。<a id="a-7s"></a>婆罗门。<a id="a-7t"></a>于意云何。<a id="a-7u"></a>是三乘车有高下不。<a id="a-7v"></a>婆罗门言。<a id="a-7w"></a>有高下也。<a id="a-7x"></a>佛言。<a id="a-7y"></a>若声闻乘缘觉乘无上佛乘。<a id="a-7z"></a>亦复如是。<a id="a-80"></a>而有高下。<a id="a-81"></a>若道与解脱而无高下。<a id="a-82"></a>婆罗门。<a id="a-83"></a>譬如三人同渡恒河至于彼岸。<a id="a-84"></a>一人浮草得渡。<a id="a-85"></a>一人浮囊得渡。<a id="a-86"></a>一人造大船而渡。<a id="a-87"></a>并与百千众生同乘达彼岸。<a id="a-88"></a>复属长子监此渡船。<a id="a-89"></a>语言。<a id="a-8A"></a>来者皆应运渡令至彼岸。<a id="a-8B"></a>其第三人自达彼岸。<a id="a-8C"></a>复能济渡一国众生。<a id="a-8D"></a>婆罗门。<a id="a-8E"></a>于意云何。<a id="a-8F"></a>三人所渡同益不耶。<a id="a-8G"></a>婆罗门言。<a id="a-8H"></a>不也世尊。<a id="a-8I"></a>佛言。<a id="a-8J"></a>婆罗门。<a id="a-8K"></a>于意云何。<a id="a-8L"></a>三乘利益有高下耶。<a id="a-8M"></a>婆罗门言。<a id="a-8N"></a>有高下也。<a id="a-8O"></a>佛言。<a id="a-8P"></a>婆罗门当知。<a id="a-8Q"></a>声闻乘缘觉乘无上佛乘。<a id="a-8R"></a>有高下所益不同。</p>
  <p data-pb></p>
  <h2 id="a8S">第二十九</h2>
  <p id="a8T">出宝聚经(显说一条行)</p>
  <p id="a8U">初发菩提心挍量声闻罗汉与修行菩萨数量轻重不同。</p>
  <p id="a8V">尔时佛告长老舍利弗言。<a id="a-8W"></a>若此三千大千世界众生。<a id="a-8X"></a>皆得阿罗汉果。<a id="a-8Y"></a>复有三千大千世界众生。<a id="a-8Z"></a>皆得成佛。<a id="a-8a"></a>是诸佛前各置一罗汉。<a id="a-8b"></a>各各供养是诸如来。<a id="a-8c"></a>或经一劫百劫千劫。<a id="a-8d"></a>乃至经于恒河沙劫。<a id="a-8e"></a>舍利弗于意云何。<a id="a-8f"></a>况复供养无量无边诸佛如来。<a id="a-8g"></a>其福甚多说不可尽。<a id="a-8h"></a>佛言。<a id="a-8i"></a>若有如是无量阿罗汉。<a id="a-8j"></a>供养如是无量诸佛。<a id="a-8k"></a>复有初发菩提心者。<a id="a-8l"></a>是人功德多于是数罗汉。<a id="a-8m"></a>况以菩提无断故。<a id="a-8n"></a>供养诸佛及诸弟子师僧和尚善知识等。<a id="a-8o"></a>乃至畜生施其一团之食。<a id="a-8p"></a>此之功德。<a id="a-8q"></a>比阿罗汉供养功德百分千分。<a id="a-8r"></a>不如供养初修菩提心者。</p>
  <p data-pb></p>
  <h2 id="a8s">第三十</h2>
  <p id="a8t">出那罗延品经(显说一条行)</p>
  <p id="a8u">修行菩萨住四种住地修四种行。</p>
  <p id="a8v">尔时佛告那罗延菩萨言。<a id="a-8w"></a>那罗延当知。<a id="a-8x"></a>譬如吠琉璃宝。<a id="a-8y"></a>若置诸杂器中。<a id="a-8z"></a>其宝不失本光。<a id="a-90"></a>那罗延当知修行菩萨亦复如是。<a id="a-91"></a>所在三昧纵为俗服名为出家。<a id="a-92"></a>不离法界道行。<a id="a-93"></a>说是语已。<a id="a-94"></a>那罗延菩萨白文殊师利菩萨言。<a id="a-95"></a>菩萨住于何地而无损减。<a id="a-96"></a>集诸三昧功德而得无尽智慧资粮。<a id="a-97"></a>文殊师利菩萨。<a id="a-98"></a>告那罗延菩萨言。<a id="a-99"></a>菩萨有四种住地。<a id="a-9A"></a>何者为四。<a id="a-9B"></a>所谓一者若于身命无所吝惜。<a id="a-9C"></a>二者不乐名闻利养。<a id="a-9D"></a>三者不乐己所快乐。<a id="a-9E"></a>四者不愿受生诸天快乐。<a id="a-9F"></a>是为四种住地。</p>
  <p data-pb></p>
  <h2 id="a9G">第三十一</h2>
  <p id="a9H">出集一切功德经(显说一条行)</p>
  <p id="a9I">菩萨为诸众生不离三界喻。</p>
  <p id="a9J">尔时复有菩萨白佛言。<a id="a-9K"></a>世尊。<a id="a-9L"></a>譬如多人各犯刑名。<a id="a-9M"></a>临刀欲杀。<a id="a-9N"></a>而有一人解散得脱。<a id="a-9O"></a>是人却来就执刀者。<a id="a-9P"></a>谓是执刀杀我杀我。<a id="a-9Q"></a>世尊。<a id="a-9R"></a>是三界地不异法人之处。<a id="a-9S"></a>凡夫愚钝亦如犯死之人。<a id="a-9T"></a>菩萨解脱世间却来成熟诸众生故。<a id="a-9U"></a>如人临刑得免却就死刑。<a id="a-9V"></a>菩萨亦复如是。<a id="a-9W"></a>不离三界。<a id="a-9X"></a>是以诸佛如来大慈大悲相应菩提心故。<a id="a-9Y"></a>修行菩萨超度一切声闻缘觉。<a id="a-9Z"></a>何以故。<a id="a-9a"></a>为声闻缘觉无是大悲心故。<a id="a-9b"></a>亦无善巧方便。</p>
  <p data-pb></p>
  <h2 id="a9c">第三十二</h2>
  <p id="a9d">出密严经(显说一条行)</p>
  <p id="a9e">显示声闻菩萨挍量行门。</p>
  <p id="a9f">若有菩萨。<a id="a-9g"></a>于法深解善巧方便法义。<a id="a-9h"></a>当得阿耨多罗三藐三菩提。<a id="a-9i"></a>若成等正觉已。<a id="a-9j"></a>显扬法教。<a id="a-9k"></a>若见五阴离。<a id="a-9l"></a>于自身观无人我诸法体性。<a id="a-9m"></a>亦无所动。<a id="a-9n"></a>此则声闻解脱。<a id="a-9o"></a>若修行菩萨一切法行。<a id="a-9p"></a>观于二边。<a id="a-9q"></a>远离边际。<a id="a-9r"></a>此等速得阿耨多罗三藐三菩提。<a id="a-9s"></a>若有直见边际快乐已。<a id="a-9t"></a>于诸众生无慈悲心舍离世缘。<a id="a-9u"></a>如是之人成佛甚难。<a id="a-9v"></a>快哉如来智慧。<a id="a-9w"></a>令诸众生至于安乐。<a id="a-9x"></a>譬如莲花虽淤泥垢生甚清净。<a id="a-9y"></a>虽生淤泥所。<a id="a-9z"></a>为诸佛贤圣供养故生。<a id="a-A0"></a>菩萨亦复如是。<a id="a-A1"></a>生于三界淤泥。<a id="a-A2"></a>若成佛已则得诸天叹美。<a id="a-A3"></a>若修行菩萨转生人间。<a id="a-A4"></a>当得王四天下转轮王位。<a id="a-A5"></a>若生天上。<a id="a-A6"></a>自为天主乾闼婆王。<a id="a-A7"></a>为不断相应大乘法故。<a id="a-A8"></a>所生之处恒受胜上高位。<a id="a-A9"></a>是故修行菩萨。<a id="a-AA"></a>应当摄护大乘。<a id="a-AB"></a>常受胜位究竟。<a id="a-AC"></a>成就阿耨多罗三藐三菩提。</p>
  <p data-pb></p>
  <h2 id="aAD">第三十三</h2>
  <p id="aAE">出梵刹经(显说一条行)</p>
  <p id="aAF">修行菩萨发大忍辱行愿。</p>
  <p id="aAG">尔时佛言。<a id="a-AH"></a>初修行菩萨。<a id="a-AI"></a>宜当数发无上菩提相应行愿。<a id="a-AJ"></a>为诸众生苦恼枯涸。<a id="a-AK"></a>令为发大誓愿忍辱心故。<a id="a-AL"></a>成就众生。</p>
  <p id="aAM">愿三千大千世界地为金刚。<a id="a-AN"></a>于其地上我身分散。<a id="a-AO"></a>譬如芦苇甘蔗。<a id="a-AP"></a>或如稻苗。<a id="a-AQ"></a>如是多身。<a id="a-AR"></a>各受世法苦乐。<a id="a-AS"></a>依恒一切众生。<a id="a-AT"></a>变为那罗延力。<a id="a-AU"></a>以其力故。<a id="a-AV"></a>愿于我身生大嗔嫌。<a id="a-AW"></a>各执金刚锤杵。<a id="a-AX"></a>昼夜三时杵碎我身。<a id="a-AY"></a>如安善那眼药碎已复生。<a id="a-AZ"></a>依前无舍。<a id="a-Aa"></a>我于此等众生无嫌怨心。<a id="a-Ab"></a>愿我代于一切众生。<a id="a-Ac"></a>受此苦厄无有间断。<a id="a-Ad"></a>普令远离诸烦恼苦。<a id="a-Ae"></a>不退无上菩提。<a id="a-Af"></a>不入声闻缘觉道果。<a id="a-Ag"></a>愿成等正觉。<a id="a-Ah"></a>度脱一切众生。</p>
  <p data-pb></p>
  <h2 id="aAi">第三十四</h2>
  <p id="aAj">出一切诸佛所念经(显说一条行)</p>
  <p id="aAk">忍辱慎三业行门。</p>
  <p id="aAl">尔时善等观菩萨白佛言。<a id="a-Am"></a>世尊。<a id="a-An"></a>修行菩萨。<a id="a-Ao"></a>如何住于忍辱羞耻行门。<a id="a-Ap"></a>佛言。<a id="a-Aq"></a>若修行菩萨以身恶行自慎羞耻。<a id="a-Ar"></a>以口恶行自慎羞耻。<a id="a-As"></a>以意恶行自慎羞耻。<a id="a-At"></a>以声闻缘觉谈论恶行自慎为耻。<a id="a-Au"></a>善男子。<a id="a-Av"></a>是修行菩萨羞耻之处。<a id="a-Aw"></a>若能慎觉。<a id="a-Ax"></a>则得至于无上菩提道位。</p>
  <p data-pb></p>
  <h2 id="aAy">第三十五</h2>
  <p id="aAz">出法集经(显说二条行)</p>
  <p id="aB0">修行菩萨修十种戒行　复别有十种戒行。</p>
  <p id="aB1">尔时佛告无所发菩萨摩诃萨言。<a id="a-B2"></a>善男子。<a id="a-B3"></a>于意云何。<a id="a-B4"></a>何者是修行菩萨实语。<a id="a-B5"></a>菩萨若发菩提心已。<a id="a-B6"></a>宁舍身命不舍菩提。<a id="a-B7"></a>于诸众生。<a id="a-B8"></a>不行非法是为不妄语。<a id="a-B9"></a>若修行菩萨发无上菩提心已。<a id="a-BA"></a>后违前志违言欺诳。<a id="a-BB"></a>则是修行菩萨退失菩提。</p>
  <p id="aBC">复次修行菩萨。<a id="a-BD"></a>云何持戒念行。<a id="a-BE"></a>所谓一者若乐听闻佛法。<a id="a-BF"></a>是其为戒成就圆满而得四无量心。<a id="a-BG"></a>二者若志求佛法是其为戒成就圆满得卑下心。<a id="a-BH"></a>三者若供养善知识故。<a id="a-BI"></a>是其为戒成就圆满伎艺无缺。<a id="a-BJ"></a>四者若修波罗蜜行。<a id="a-BK"></a>是其为戒成就圆满而得佛智。<a id="a-BL"></a>五者若闻经典转为他说。<a id="a-BM"></a>是其为戒成就圆满而能广说大乘经典。<a id="a-BN"></a>六者若常念佛法。<a id="a-BO"></a>是其为戒成就圆满明闲总持威力。<a id="a-BP"></a>七者若专修菩提。<a id="a-BQ"></a>是其为戒成就圆满灭诸罪障。<a id="a-BR"></a>八者不嫉众生。<a id="a-BS"></a>是其为戒。<a id="a-BT"></a>是以不失菩提。<a id="a-BU"></a>九者不退菩提。<a id="a-BV"></a>是不失戒三宝现前。<a id="a-BW"></a>十者如如念戒观一切无缺。<a id="a-BX"></a>善男子。<a id="a-BY"></a>修行菩萨。<a id="a-BZ"></a>应当恒以心念如是善戒。</p>
  <p id="aBa">复次修行菩萨。<a id="a-Bb"></a>复有十种菩提心戒。<a id="a-Bc"></a>所谓一者为求一切众生利故。<a id="a-Bd"></a>非独利己。<a id="a-Be"></a>二者所修道业回施众生。<a id="a-Bf"></a>愿速成佛非专为己。<a id="a-Bg"></a>三者以坚牢行利他世业。<a id="a-Bh"></a>亦非为己。<a id="a-Bi"></a>四者戒行清净增长菩提。<a id="a-Bj"></a>历劫忍辱无有疲倦。<a id="a-Bk"></a>五者布施为戒。<a id="a-Bl"></a>乃至能舍头目髓脑利众生故。<a id="a-Bm"></a>六者持戒为戒。<a id="a-Bn"></a>菩萨不舍无戒众生。<a id="a-Bo"></a>七者忍辱为戒。<a id="a-Bp"></a>菩萨不惧一切魔军。<a id="a-Bq"></a>八者精进为戒。<a id="a-Br"></a>为众生故。<a id="a-Bs"></a>积集佛道无有疲倦。<a id="a-Bt"></a>九者禅定为戒。<a id="a-Bu"></a>菩萨为声闹乱定心不动。<a id="a-Bv"></a>十者智慧为戒。<a id="a-Bw"></a>菩萨见诸世法想同菩提空相为戒。<a id="a-Bx"></a>菩萨不染世间慈悲为戒。<a id="a-By"></a>不入涅槃是为法集。</p>
  <p data-pb></p>
  <h2 id="aBz">第三十六</h2>
  <p id="aC0">出阿差耶末所问经(显说一条行)</p>
  <p id="aC1">修行菩萨戒行无尽诸行人戒力皆有尽时。</p>
  <p id="aC2">尔时阿差耶末菩萨白舍利弗言。<a id="a-C3"></a>修行菩萨持戒无尽。<a id="a-C4"></a>舍利弗当知。<a id="a-C5"></a>相续无断见故。<a id="a-C6"></a>何故凡夫持戒上生善处戒力销尽。<a id="a-C7"></a>人间持戒十善受毕戒力销尽。<a id="a-C8"></a>若六欲天戒功德报毕戒力销尽。<a id="a-C9"></a>若色界天戒四禅灭故。<a id="a-CA"></a>戒力销尽。<a id="a-CB"></a>若无色界天戒四三摩钵帝灭故。<a id="a-CC"></a>戒力销尽。<a id="a-CD"></a>若五通仙人戒失于五通戒力销尽。<a id="a-CE"></a>若一切声闻戒入涅槃故。<a id="a-CF"></a>戒力销尽若辟支佛戒无大悲故。<a id="a-CG"></a>戒力销尽。<a id="a-CH"></a>舍利弗当知。<a id="a-CI"></a>若菩萨摩诃萨戒行无尽。<a id="a-CJ"></a>何以故。<a id="a-CK"></a>一切净戒皆因菩萨戒摄现前故。<a id="a-CL"></a>譬如种子渐多利益无尽。<a id="a-CM"></a>舍利弗当知。<a id="a-CN"></a>菩提心者犹如种子。<a id="a-CO"></a>诸佛如来戒行无尽。<a id="a-CP"></a>是大丈夫名为无尽戒行。<a id="a-CQ"></a>舍利弗是修行菩萨持戒故。<a id="a-CR"></a>戒行无尽。</p>
  <p data-pb></p>
  <h2 id="aCS">第三十七</h2>
  <p id="aCT">出集会品经(显说一条行)</p>
  <p id="aCU">修行菩萨于三乘中普明善巧方便。</p>
  <p id="aCV">何者是修行菩萨。<a id="a-CW"></a>于一切乘中善巧方便。<a id="a-CX"></a>凡有三乘法而得解脱。<a id="a-CY"></a>何者为三。<a id="a-CZ"></a>一者声闻乘。<a id="a-Ca"></a>二者缘觉乘。<a id="a-Cb"></a>三者大乘。<a id="a-Cc"></a>复有二乘。<a id="a-Cd"></a>何者为二。<a id="a-Ce"></a>天乘人乘。<a id="a-Cf"></a>其中何者修行菩萨。<a id="a-Cg"></a>于声闻乘中而有善巧方便。<a id="a-Ch"></a>若佛不出于世。<a id="a-Ci"></a>声闻乘亦无成就。<a id="a-Cj"></a>何以故。<a id="a-Ck"></a>为依他闻法故而现声闻。<a id="a-Cl"></a>何者是闻法。<a id="a-Cm"></a>持戒忍辱积集圆满故。<a id="a-Cn"></a>若积集戒圆满。<a id="a-Co"></a>则得积集禅定圆满。<a id="a-Cp"></a>若积集定圆满。<a id="a-Cq"></a>则得积集智慧圆满。<a id="a-Cr"></a>若积集慧圆满。<a id="a-Cs"></a>则得积集解脱圆满。<a id="a-Ct"></a>若得积集解脱圆满。<a id="a-Cu"></a>则得积集解脱知见圆满。<a id="a-Cv"></a>如是方便是为声闻善巧方便。<a id="a-Cw"></a>声闻复有善巧方便福德不动诸法嫌故。<a id="a-Cx"></a>于是三界而生厌离一切诸行无常。<a id="a-Cy"></a>厌离烦恼一切诸法无我故。<a id="a-Cz"></a>专求寂灭涅槃。<a id="a-D0"></a>乃至刹那不求世间生死。<a id="a-D1"></a>恒惧无常。<a id="a-D2"></a>五阴诸行无相故。<a id="a-D3"></a>五根喻若蟒蛇相故。<a id="a-D4"></a>十二因缘如空聚落。<a id="a-D5"></a>一切生死无心乐故。<a id="a-D6"></a>显是法已。<a id="a-D7"></a>修行菩萨。<a id="a-D8"></a>则知声闻乘中善巧方便。</p>
  <p id="aD9">何者修行菩萨。<a id="a-DA"></a>于缘觉乘中。<a id="a-DB"></a>而有善巧方便。<a id="a-DC"></a>是何因缘。<a id="a-DD"></a>缘觉而得出世。<a id="a-DE"></a>修行菩萨应知。<a id="a-DF"></a>缘起何者。<a id="a-DG"></a>加行乐修精进禅定。<a id="a-DH"></a>不住积集功德资粮。<a id="a-DI"></a>不住积集持戒资粮。<a id="a-DJ"></a>少分听法修习故。<a id="a-DK"></a>亦不亲近供养诸佛故。<a id="a-DL"></a>中分智故常为出家。<a id="a-DM"></a>下心故而修少用功力。<a id="a-DN"></a>不乐筹量法集。<a id="a-DO"></a>乐住空寂独居别处。<a id="a-DP"></a>速求难入大灌顶位。<a id="a-DQ"></a>乐行乞食。<a id="a-DR"></a>数思常乐我净法。<a id="a-DS"></a>出离三界。<a id="a-DT"></a>披寻涅槃。<a id="a-DU"></a>故自智悟入定故。<a id="a-DV"></a>乐修三昧非他自悟以智明悟起一切诸行因缘边际。<a id="a-DW"></a>显是法已。<a id="a-DX"></a>修行菩萨。<a id="a-DY"></a>则知缘觉乘中善巧方便。</p>
  <p id="aDZ">何者修行菩萨。<a id="a-Da"></a>于大乘中善巧方便。<a id="a-Db"></a>若大乘行故方便无量无边。<a id="a-Dc"></a>我今略说。<a id="a-Dd"></a>此乘功力为一切众生。<a id="a-De"></a>令入此乘。<a id="a-Df"></a>功德资粮积集善根。<a id="a-Dg"></a>为诸众生。<a id="a-Dh"></a>清净摄受诸波罗蜜。<a id="a-Di"></a>令入一切法故。<a id="a-Dj"></a>以无间断常行佛道。<a id="a-Dk"></a>此乘以无碍故。<a id="a-Dl"></a>光明所照。<a id="a-Dm"></a>若此大乘一切众生皆是乞士。<a id="a-Dn"></a>超越一切无畏邪路。<a id="a-Do"></a>此乘如来圣德恒在目前。<a id="a-Dp"></a>一切邪魔外道杂行皆能摧伏。<a id="a-Dq"></a>复为如来资助善行。<a id="a-Dr"></a>如树宝幢无有间断。<a id="a-Ds"></a>此乘能除三界住灭二边妄想执持空相无常结使所持疑惑。<a id="a-Dt"></a>皆能除断如来佛乘无障碍得故。<a id="a-Du"></a>此乘能于一切法集。<a id="a-Dv"></a>亲近三宝。<a id="a-Dw"></a>利益世人。<a id="a-Dx"></a>皆当恃怙行。<a id="a-Dy"></a>不诳路一切众生皆有分故。<a id="a-Dz"></a>为过去大悲坚持力故。<a id="a-E0"></a>示现此处。<a id="a-E1"></a>以十力四无所畏十八不共法三十二相八十种好。<a id="a-E2"></a>身口意庄严具光明严饰。<a id="a-E3"></a>为一切处无嫌无过。<a id="a-E4"></a>是为修行菩萨大乘中善巧方便。</p>
  <p data-pb></p>
  <h2 id="aE5">第三十八</h2>
  <p id="aE6">出郁伽长者所问经(显说一条行)</p>
  <p id="aE7">说在家菩萨应修四种行不出家因缘。</p>
  <p id="aE8">尔时佛告郁伽长者言。<a id="a-E9"></a>在家修行菩萨。<a id="a-EA"></a>以四种行相应而得归依如来。<a id="a-EB"></a>何者为四。<a id="a-EC"></a>所谓一者菩提心无舍故。<a id="a-ED"></a>二者不破三摩禅业。<a id="a-EE"></a>三者大慈大悲无断故。<a id="a-EF"></a>四者不染杂乘。<a id="a-EG"></a>是为四种相应成就归依如来。<a id="a-EH"></a>复有四种行业相应而得归依法。<a id="a-EI"></a>何者为四。<a id="a-EJ"></a>所谓一者供养法师故。<a id="a-EK"></a>二者尊重听法。<a id="a-EL"></a>三者听闻法已正直披寻。<a id="a-EM"></a>四者若闻法要而为众生显说。<a id="a-EN"></a>流传回施众生成等正觉。<a id="a-EO"></a>复有四种行相应而得归依僧。<a id="a-EP"></a>何者为四。<a id="a-EQ"></a>所谓一者不乐声闻专求无上菩提。<a id="a-ER"></a>二者若有众生修余行业。<a id="a-ES"></a>劝令修学正真佛法。<a id="a-ET"></a>三者以菩提心无退。<a id="a-EU"></a>四者供养僧徒推寻声闻行业而不取声闻解脱。<a id="a-EV"></a>若修行菩萨。<a id="a-EW"></a>舍一切财物已智。<a id="a-EX"></a>而生施心作是念言。<a id="a-EY"></a>若有饥饿来乞饮食。<a id="a-EZ"></a>皆当施与。<a id="a-Ea"></a>纵施酒者复作是念。<a id="a-Eb"></a>一切所求而成檀波罗蜜。<a id="a-Ec"></a>如是在家修行菩萨摄护戒行。</p>
  <p id="aEd">尔时佛告阿难。<a id="a-Ee"></a>汝见郁伽长者供养如来修习于法所乐之物而能布施。<a id="a-Ef"></a>阿难白佛言。<a id="a-Eg"></a>世尊我见是事。<a id="a-Eh"></a>佛言。<a id="a-Ei"></a>阿难当知。<a id="a-Ej"></a>郁伽长者此贤劫中。<a id="a-Ek"></a>所有一千佛出世。<a id="a-El"></a>皆以无量供具当遍供养摄护佛法。<a id="a-Em"></a>虽在俗服而修僧行广修佛道。</p>
  <p id="aEn">尔时阿难问郁伽长者言。<a id="a-Eo"></a>长者。<a id="a-Ep"></a>以何义故。<a id="a-Eq"></a>俗中犹如怨贼。<a id="a-Er"></a>所居俗服而能乐住。<a id="a-Es"></a>今值出家因缘何无乐心。<a id="a-Et"></a>长者答言。<a id="a-Eu"></a>我不乐俗。<a id="a-Ev"></a>何以故。<a id="a-Ew"></a>修行菩萨相应大悲故。<a id="a-Ex"></a>不求快乐。<a id="a-Ey"></a>忍辱苦恼不舍众生故。<a id="a-Ez"></a>佛言。<a id="a-F0"></a>阿难。<a id="a-F1"></a>当知此郁伽长者。<a id="a-F2"></a>虽在俗服已曾成就无量众生。<a id="a-F3"></a>诸余百千菩萨。<a id="a-F4"></a>无能如是成熟众生。<a id="a-F5"></a>何以故。<a id="a-F6"></a>彼百千菩萨。<a id="a-F7"></a>皆无如是善巧威力如郁伽长者一人。</p>
  <p data-pb></p>
  <h2 id="aF8">第三十九</h2>
  <p id="aF9">出殊胜具戒经(显说二条行)</p>
  <p id="aFA">初发起修行菩萨堪受无量衣食床座供养其福无量　又表阿耨达多龙王神力。</p>
  <p id="aFB">尔时佛告诸善男子言。<a id="a-FC"></a>汝善男子。<a id="a-FD"></a>应共魔斗寻求圣位。<a id="a-FE"></a>若修行菩萨。<a id="a-FF"></a>成熟众生之时。<a id="a-FG"></a>先共邪魔斗战。<a id="a-FH"></a>令其变化相应善行。<a id="a-FI"></a>不求余师。<a id="a-FJ"></a>是为法行。<a id="a-FK"></a>诸善男子当知。<a id="a-FL"></a>若有人讥嫌声闻行者。<a id="a-FM"></a>汝等勿有讥嫌。<a id="a-FN"></a>若有乐修声闻行者。<a id="a-FO"></a>汝等勿乐。<a id="a-FP"></a>尔时诸菩萨白佛言。<a id="a-FQ"></a>世尊。<a id="a-FR"></a>何者行声闻讥嫌。<a id="a-FS"></a>而菩萨无讥嫌。<a id="a-FT"></a>然声闻求者而菩萨不求佛言若声闻讥嫌生死。<a id="a-FU"></a>汝不应嫌。<a id="a-FV"></a>若声闻所愿乐涅槃。<a id="a-FW"></a>汝等不应愿乐。<a id="a-FX"></a>是为法行。</p>
  <p id="aFY">尔时佛告舍利弗言。<a id="a-FZ"></a>舍利弗。<a id="a-Fa"></a>若修行大菩萨。<a id="a-Fb"></a>满于世间于诸众生。<a id="a-Fc"></a>每日授与袈裟衣服。<a id="a-Fd"></a>于意云何。<a id="a-Fe"></a>如是施者是善清净施。<a id="a-Ff"></a>不但为初修行菩萨初心发起无上菩提心故。<a id="a-Fg"></a>从此之后则成最上。<a id="a-Fh"></a>修行菩萨而堪净受如是衣施。<a id="a-Fi"></a>若初修行菩萨。<a id="a-Fj"></a>每日于他受净脔食积如须弥。<a id="a-Fk"></a>而堪净受。<a id="a-Fl"></a>不为修行菩萨初心发起无上菩提心故。<a id="a-Fm"></a>从此之后则成最上。<a id="a-Fn"></a>修行菩萨而堪受如是净食。<a id="a-Fo"></a>若初修行菩萨受用高座。<a id="a-Fp"></a>广如四天下高若须弥。<a id="a-Fq"></a>七宝所成金银颇梨真珠码瑙金刚杂宝而为厕钿。<a id="a-Fr"></a>诸天上衣弥覆其上。<a id="a-Fs"></a>其座每日于诸众生。<a id="a-Ft"></a>清净受用而成净受。<a id="a-Fu"></a>不为初修行菩萨初心发起无上菩提心故。<a id="a-Fv"></a>从此之后为一切众生。<a id="a-Fw"></a>当成施主而堪受如此高座。<a id="a-Fx"></a>舍利弗当知。<a id="a-Fy"></a>譬如阿耨达多龙王宫四面出生四大河水。<a id="a-Fz"></a>何者为四。<a id="a-G0"></a>所谓一者恒河。<a id="a-G1"></a>二者斯涂。<a id="a-G2"></a>三者薄叉。<a id="a-G3"></a>四者新都。<a id="a-G4"></a>此四大河流入大海。<a id="a-G5"></a>令海盈满。<a id="a-G6"></a>此四大河。<a id="a-G7"></a>各有眷属。<a id="a-G8"></a>若恒大河与五百小河而为眷属。<a id="a-G9"></a>东方流入大海。<a id="a-GA"></a>若斯涂大河与五百小河而为眷属。<a id="a-GB"></a>南方流入大海。<a id="a-GC"></a>若薄叉大河与五百小河而为眷属。<a id="a-GD"></a>西方流入大海。<a id="a-GE"></a>若新都大河与五百小河而为眷属。<a id="a-GF"></a>北方流入大海。<a id="a-GG"></a>舍利弗于意云何。<a id="a-GH"></a>是等四河随方流出。<a id="a-GI"></a>满四大海。<a id="a-GJ"></a>旷野遍流。<a id="a-GK"></a>而能利益世间众生。<a id="a-GL"></a>舍利弗言。<a id="a-GM"></a>世尊此四大河利益无量众生人非人等。<a id="a-GN"></a>如是大小诸河流注天下。<a id="a-GO"></a>润泽五谷粳粮菉豆杂麦油麻床氎杂田皆以诸河溉灌田野。<a id="a-GP"></a>舍利弗。<a id="a-GQ"></a>于意云何。<a id="a-GR"></a>是四大海如何得满。<a id="a-GS"></a>舍利弗言。<a id="a-GT"></a>以是四大河故。<a id="a-GU"></a>而得盈满。<a id="a-GV"></a>佛言舍利弗。<a id="a-GW"></a>于意云何。<a id="a-GX"></a>此四大河于大海中。<a id="a-GY"></a>而能利益几何众生。<a id="a-GZ"></a>舍利弗言。<a id="a-Ga"></a>世尊。<a id="a-Gb"></a>利益无量众生。<a id="a-Gc"></a>第一利益水陆众生鱼鳖鼋鼍鲛龙摩竭蟒蛇杂类万像海人蚌蛤珂虫诸龙母子修罗罗刹人与非人皆能利益。<a id="a-Gd"></a>种种杂宝遍满海中。<a id="a-Ge"></a>蚌蛤真珠放光动地颇梨玛瑙靺羯车磲琥魄珻瑰珊瑚杂宝遍满海中利益众生。<a id="a-Gf"></a>舍利弗。<a id="a-Gg"></a>于意云何。<a id="a-Gh"></a>是四大海从何而有。<a id="a-Gi"></a>舍利弗言。<a id="a-Gj"></a>以阿耨达多龙王故而有。<a id="a-Gk"></a>佛言舍利弗。<a id="a-Gl"></a>是阿耨达多龙王不遭三难。<a id="a-Gm"></a>何者三难。<a id="a-Gn"></a>一者不惧金翅吞食其身。<a id="a-Go"></a>二者热沙不堕身上。<a id="a-Gp"></a>三者若行欲时不变为蛇。<a id="a-Gq"></a>诸余龙王皆有三难。<a id="a-Gr"></a>唯阿耨达多龙王而无此难。<a id="a-Gs"></a>阿耨达多龙王宫殿。<a id="a-Gt"></a>恒止神通禅定之人。<a id="a-Gu"></a>所有众生入其宫者。<a id="a-Gv"></a>热沙不堕其身。<a id="a-Gw"></a>尔时舍利弗白世尊言。<a id="a-Gx"></a>世尊。<a id="a-Gy"></a>阿耨达多龙王宫殿。<a id="a-Gz"></a>如何得如是奇妙功德威力。<a id="a-H0"></a>何故诸余龙王昼夜六时。<a id="a-H1"></a>皆有厄难。<a id="a-H2"></a>唯此阿耨达多龙王及彼宫中无如是难。<a id="a-H3"></a>而有无量善根功德。<a id="a-H4"></a>流出四河利益无量众生产业。<a id="a-H5"></a>佛告舍利弗。<a id="a-H6"></a>诚如所言。<a id="a-H7"></a>阿耨达多龙王是大菩萨。<a id="a-H8"></a>是大修行菩萨。<a id="a-H9"></a>舍利弗。<a id="a-HA"></a>譬如阿耨达多龙王。<a id="a-HB"></a>于三种难而得解脱。<a id="a-HC"></a>修行菩萨亦复如是。<a id="a-HD"></a>亦得解脱三种厄难。<a id="a-HE"></a>何者为三。<a id="a-HF"></a>地狱难饿鬼难畜生难。<a id="a-HG"></a>譬如阿耨达多龙王池中四河潜润广遍田野。<a id="a-HH"></a>修行菩萨亦复如是。<a id="a-HI"></a>以四摄事摄诸众生。<a id="a-HJ"></a>何者为四。<a id="a-HK"></a>一者布施摄。<a id="a-HL"></a>二者爱语摄。<a id="a-HM"></a>三者利行摄。<a id="a-HN"></a>四者同事摄。<a id="a-HO"></a>舍利弗。<a id="a-HP"></a>譬如四大海水。<a id="a-HQ"></a>以阿耨达多龙王四大河故成就。<a id="a-HR"></a>初修行菩萨亦复如是。<a id="a-HS"></a>以发生菩提心故。<a id="a-HT"></a>而成阿耨多罗三藐三菩提。<a id="a-HU"></a>譬如四大海中无量无边亿百千众生快乐相应。<a id="a-HV"></a>舍利弗。<a id="a-HW"></a>当知三界众生于佛法中安立亦复如是。<a id="a-HX"></a>应见欲界色界无色界众生。<a id="a-HY"></a>若三千大千世界众生受乐。<a id="a-HZ"></a>皆因菩萨应现功德。</p>
  <p data-pb></p>
  <h2 id="aHa">第四十</h2>
  <p id="aHb">出解深密经(显说一条行)</p>
  <p id="aHc">修行菩萨修六波罗蜜住地行。</p>
  <p id="aHd">尔时观世音菩萨白佛言。<a id="a-He"></a>世尊。<a id="a-Hf"></a>是诸修行菩萨凡有几种修学住地。<a id="a-Hg"></a>菩萨应学能成无上菩提。<a id="a-Hh"></a>佛告观世音菩萨言。<a id="a-Hi"></a>善男子。<a id="a-Hj"></a>当知修行菩萨学住地。<a id="a-Hk"></a>略有六种。<a id="a-Hl"></a>何者为六。<a id="a-Hm"></a>所谓布施持戒忍辱精进禅定智慧。</p>
  <p id="aHn">观世音菩萨白佛言。<a id="a-Ho"></a>世尊。<a id="a-Hp"></a>如是六种修学住地。<a id="a-Hq"></a>几是戒学所摄。<a id="a-Hr"></a>几是定学所摄。<a id="a-Hs"></a>几是慧学所摄。<a id="a-Ht"></a>佛告观世音菩萨言。<a id="a-Hu"></a>善男子。<a id="a-Hv"></a>当知初三种学第一布施持戒忍辱。<a id="a-Hw"></a>此三者当知为戒学所摄。<a id="a-Hx"></a>若禅定一种。<a id="a-Hy"></a>但是增上心学所摄。<a id="a-Hz"></a>若慧则是增上慧学所摄。<a id="a-I0"></a>若精进我说遍行一切。<a id="a-I1"></a>观世音菩萨复白佛言。<a id="a-I2"></a>世尊。<a id="a-I3"></a>如是六学住地。<a id="a-I4"></a>几是功德资粮。<a id="a-I5"></a>几是智慧资粮所摄。<a id="a-I6"></a>佛告观世音菩萨言。<a id="a-I7"></a>善男子。<a id="a-I8"></a>若因戒学所摄者。<a id="a-I9"></a>是名功德资粮所摄。<a id="a-IA"></a>若智慧修学所摄者。<a id="a-IB"></a>是名智慧资粮所摄。<a id="a-IC"></a>我说精进禅定遍行一切。<a id="a-ID"></a>亦入功德资粮。<a id="a-IE"></a>亦入智慧资粮所摄。<a id="a-IF"></a>观世音菩萨复白佛言。<a id="a-IG"></a>世尊。<a id="a-IH"></a>于此六种所学。<a id="a-II"></a>一者最初于菩萨藏波罗蜜。<a id="a-IJ"></a>相应微妙正法坚牢行愿。<a id="a-IK"></a>二者次于十种法行。<a id="a-IL"></a>精进修行。<a id="a-IM"></a>以闻思修妙智所成。<a id="a-IN"></a>三者护持菩提心故。<a id="a-IO"></a>四者亲近供养真善知识。<a id="a-IP"></a>无间勤修善品。</p>
  <p id="aIQ">观世音菩萨言。<a id="a-IR"></a>世尊。<a id="a-IS"></a>何故是六种学住地。<a id="a-IT"></a>六数各愿知所因。</p>
  <p id="aIU">佛告观世音菩萨言。<a id="a-IV"></a>善男子二因缘故。<a id="a-IW"></a>一者饶益诸众生故。<a id="a-IX"></a>二者对治诸烦恼故。<a id="a-IY"></a>观世音。<a id="a-IZ"></a>当知是六学中。<a id="a-Ia"></a>前三种饶益众生。<a id="a-Ib"></a>布施持戒忍辱。<a id="a-Ic"></a>后三种对治一切烦恼因。<a id="a-Id"></a>精进禅定智慧。<a id="a-Ie"></a>是中修行菩萨以前三种布施故。<a id="a-If"></a>种种资具摄养众生。<a id="a-Ig"></a>以持戒故。<a id="a-Ih"></a>不行损害逼迫恼乱令离怨家。<a id="a-Ii"></a>以忍辱故。<a id="a-Ij"></a>他来欲害逼迫苦恼。<a id="a-Ik"></a>堪能忍受摄护众生。<a id="a-Il"></a>观世音。<a id="a-Im"></a>当知此三所说。<a id="a-In"></a>为众生摄施因。<a id="a-Io"></a>后复三种对治烦恼者。<a id="a-Ip"></a>修行菩萨由修学精进故。<a id="a-Iq"></a>令烦恼倾动。<a id="a-Ir"></a>修学而能对治。<a id="a-Is"></a>勇猛修诸善品。<a id="a-It"></a>由禅定学故。<a id="a-Iu"></a>而能剥削心家烦恼。<a id="a-Iv"></a>由智慧故永除烦恼。<a id="a-Iw"></a>此后三种为对治烦恼因。</p>
  <p data-pb></p>
  <h2 id="aIx">第四十一</h2>
  <p id="aIy">出胜鬘师子吼一乘大方便方广经(显说一条行)</p>
  <p id="aIz">发十大受愿赞叹如来如来则现。</p>
  <p id="aJ0">尔时波斯匿王及末利夫人。<a id="a-J1"></a>信法未久共相谓言。<a id="a-J2"></a>胜鬘夫人是我之女。<a id="a-J3"></a>聪慧利根通敏易悟。<a id="a-J4"></a>若见佛者必速解法心得无疑。<a id="a-J5"></a>宜时遣使发其道意。<a id="a-J6"></a>夫人白言。<a id="a-J7"></a>今正是时。<a id="a-J8"></a>王及夫人与胜鬘书。<a id="a-J9"></a>略赞如来无量功德。<a id="a-JA"></a>即遣内人名旃提罗。<a id="a-JB"></a>使人奉书至阿踰阇国。<a id="a-JC"></a>入其宫内敬授胜鬘。<a id="a-JD"></a>胜鬘得书欢喜顶受。<a id="a-JE"></a>读诵受持生希有心。<a id="a-JF"></a>向旃提罗而说偈言。</p>
  <p id="aJG">我闻佛音声　　世所未曾有</p>
  <p id="aJH">所言真实者　　应当修供养</p>
  <p id="aJI">仰惟佛世尊　　普为世间出</p>
  <p id="aJJ">亦应垂哀愍　　愿必令我见</p>
  <p id="aJK">即生此念时　　佛于空中现</p>
  <p id="aJL">普放净光明　　显视无比身</p>
  <p id="aJM">胜鬘及眷属　　头面接足礼</p>
  <p id="aJN">咸以清净心　　叹佛实功德</p>
  <p id="aJO">如来妙色身　　世间无与等</p>
  <p id="aJP">无比不思议　　是故今敬礼</p>
  <p id="aJQ">如来色无尽　　智慧亦复然</p>
  <p id="aJR">一切法常住　　是故我归依</p>
  <p id="aJS">降伏心过恶　　及与身四种</p>
  <p id="aJT">已到难伏地　　是故礼法王</p>
  <p id="aJU">如一切尔炎　　智慧身自在</p>
  <p id="aJV">摄持一切法　　是故今敬礼</p>
  <p id="aJW">敬礼过称量　　敬礼无譬类</p>
  <p id="aJX">敬礼无边法　　敬礼难思议</p>
  <p id="aJY">哀愍覆护我　　令法种增长</p>
  <p id="aJZ">此世及后生　　愿佛常摄受</p>
  <p id="aJa">我久安立汝　　前世已开觉</p>
  <p id="aJb">今复摄受法　　未来生亦然</p>
  <p id="aJc">我已作功德　　现在及余世</p>
  <p id="aJd">如是众善本　　唯愿见摄受</p>
  <p id="aJe">尔时胜鬘夫人。<a id="a-Jf"></a>闻授记已恭敬而立。<a id="a-Jg"></a>受十大受。<a id="a-Jh"></a>世尊。<a id="a-Ji"></a>我从今日乃至菩提。<a id="a-Jj"></a>于所受戒不起犯心。<a id="a-Jk"></a>世尊。<a id="a-Jl"></a>我从今日乃至菩提。<a id="a-Jm"></a>于诸尊长不起慢心。<a id="a-Jn"></a>世尊。<a id="a-Jo"></a>我从今日乃至菩提。<a id="a-Jp"></a>于诸众生不起恚心。<a id="a-Jq"></a>世尊。<a id="a-Jr"></a>我从今日乃至菩提。<a id="a-Js"></a>于他身色及外众具不起嫉心。<a id="a-Jt"></a>世尊。<a id="a-Ju"></a>我从今日乃至菩提。<a id="a-Jv"></a>于内外法不起悭心。<a id="a-Jw"></a>世尊。<a id="a-Jx"></a>我从今日乃至菩提。<a id="a-Jy"></a>不自为己受畜财物。<a id="a-Jz"></a>凡有所受悉为成熟贫苦众生。<a id="a-K0"></a>世尊。<a id="a-K1"></a>我从今日乃至菩提。<a id="a-K2"></a>不自为己行四摄法。<a id="a-K3"></a>为一切众生故。<a id="a-K4"></a>以不爱染心无厌足心无碍心。<a id="a-K5"></a>摄受众生。<a id="a-K6"></a>世尊。<a id="a-K7"></a>我从今日乃至菩提。<a id="a-K8"></a>若见孤独幽系疾病。<a id="a-K9"></a>种种厄难困苦众生。<a id="a-KA"></a>终不暂舍必欲安隐。<a id="a-KB"></a>以义饶益令脱众苦然后乃舍。<a id="a-KC"></a>世尊。<a id="a-KD"></a>我从今日乃至菩提。<a id="a-KE"></a>若见捕养众恶律仪及诸犯戒。<a id="a-KF"></a>终不弃舍。<a id="a-KG"></a>我得力时于彼彼处。<a id="a-KH"></a>见此众生。<a id="a-KI"></a>应折伏者而折伏之。<a id="a-KJ"></a>应摄受者而摄受之。<a id="a-KK"></a>何以故。<a id="a-KL"></a>以折伏摄受故。<a id="a-KM"></a>令法久住。<a id="a-KN"></a>法久住者。<a id="a-KO"></a>天人充满恶道减少。<a id="a-KP"></a>于如来所转法轮而得随转。<a id="a-KQ"></a>见是利故。<a id="a-KR"></a>救摄不舍。<a id="a-KS"></a>世尊我从今日乃至菩提。<a id="a-KT"></a>摄受正法终不忘失。<a id="a-KU"></a>何以故。<a id="a-KV"></a>忘失法者则忘大乘。<a id="a-KW"></a>忘大乘者则忘波罗蜜。<a id="a-KX"></a>忘波罗蜜者则不欲大乘菩萨。<a id="a-KY"></a>不决定大乘者则不能摄正法。<a id="a-KZ"></a>欲随所乐入。<a id="a-Ka"></a>永不堪任越凡夫地。<a id="a-Kb"></a>我见如是无量大过。<a id="a-Kc"></a>又见未来摄受生正法菩萨摩诃萨无量福利故受此大受法主。<a id="a-Kd"></a>世尊。<a id="a-Ke"></a>现为我证。<a id="a-Kf"></a>唯佛世尊现前证知。<a id="a-Kg"></a>而诸众生善根微薄。<a id="a-Kh"></a>或越疑网以十大受极难度故。<a id="a-Ki"></a>彼或长夜非义饶益不得安乐。<a id="a-Kj"></a>为安彼故。<a id="a-Kk"></a>今于佛前说诚实誓。<a id="a-Kl"></a>我受此十大受。<a id="a-Km"></a>如说行者以此誓故。<a id="a-Kn"></a>于大众中。<a id="a-Ko"></a>当雨天花出天妙音。<a id="a-Kp"></a>说是语时于虚空中。<a id="a-Kq"></a>雨众天花出妙声言。<a id="a-Kr"></a>如是如是。<a id="a-Ks"></a>如汝所说真实无异。<a id="a-Kt"></a>彼见花及闻音声。<a id="a-Ku"></a>一切众会疑惑悉除喜踊无量。<a id="a-Kv"></a>而发愿言。<a id="a-Kw"></a>恒与胜鬘常共俱会同其所行。<a id="a-Kx"></a>世尊悉记一切大众如其所愿。<a id="a-Ky"></a>尔时胜鬘夫人复于佛前。<a id="a-Kz"></a>发三大愿而作是言。<a id="a-L0"></a>以此实愿安慰无量无边众生。<a id="a-L1"></a>以此善根。<a id="a-L2"></a>于一切生得正法智。<a id="a-L3"></a>是名第一大愿。<a id="a-L4"></a>我得正法智已。<a id="a-L5"></a>以无厌心为众生说。<a id="a-L6"></a>是名第二大愿。<a id="a-L7"></a>我于摄受正法舍身命财护持正法。<a id="a-L8"></a>是名第三大愿。</p>
  <p id="aL9">尔时世尊即记胜鬘三大誓愿。<a id="a-LA"></a>如一切色悉入空界。<a id="a-LB"></a>如是菩萨恒沙诸愿。<a id="a-LC"></a>皆悉入此三大愿中。<a id="a-LD"></a>此愿者真实广大。</p>
  <p data-pb></p>
  <h2 id="aLE">第四十二</h2>
  <p id="aLF">出出生无边门陀罗尼经(显说三条行)</p>
  <p id="aLG">说持是经陀罗尼者临命终时八十亿诸佛亲迎接　又表如来三身　又说修行菩萨修四事四事无相行门速成佛道。</p>
  <p id="aLH">尔时佛告舍利弗言。<a id="a-LI"></a>若诸修行菩萨。<a id="a-LJ"></a>为求阿耨多罗三藐三菩提者。<a id="a-LK"></a>应当发广大心。<a id="a-LL"></a>无所染着无取无舍。<a id="a-LM"></a>受持诵念此陀罗尼。</p>
  <p id="aLN">尔时世尊说陀罗尼曰。</p>
  <p id="aLO">写陀(提耶反)体昙(一)阿拏么拏(二)阿溪么溪(三)娑蔓多目溪(四)娑低(低耶反)[口*邏](去)咩(五)扫咩(六)欲讫低(二合七)泥噜讫低(二合八)泥噜讫多钵鞞(九)翳黎咩黎醯梨(十)舸立箄(二合十一)舸立谤(二合)泥(十二)舸立跛(二合)栖(十三)娑(去)[口*(黍-禾+利)]娑(去)啰啝低(十四)醯罗醯犁(十五)醯礼犁(十六)醯逻醯礼犁(十七)战提(十八)遮啝低(十九)者[口*犁]遮啰拏(二十)遮逻遮啰拏(二十一)阿者黎(二十二)按低(二十三)按多低(二十四)舸啰拏(二十五)阿啰拏(二十六)阿散低(二十七)涅漫泥(二十八)涅靺怛泥(二十九)涅目讫低(二合三十)涅殿低(三十一)涅陀(提耶反)嚟(三十二)涅诃嚟(三十三)涅诃啰伏么黎(三十四)涅诃啰烧驮泥(三十五)烧驮泥(三十六)尸罗烧驮泥(三十七)钵吉低(二合)靺泥(三十八)钵吉低(二合)泥跛泥(三十九)婆(去)啝伏婆(去)啝泥(四十)阿僧倪(四十一)娜咩(四十二)縒咩(四十三)微晡罗钵鞞(四十四)桑葛屣拏(四十五)侄[口*梨](四十六)侄侄嚟(四十七)摩诃侄侄嚟(四十八)泥那泥(四十九)婆(去)啝伏婆(去)[口*梨]泥(五十)婆啝泥(五十一)摩诃婆啝泥(五十二)讫吒泥(五十三)摩诃讫吒泥(五十四)耶赊啝低(五十五)者黎(五十六)阿者黎(五十七)摩者黎(五十八)娑摩者黎(五十九)侄荼散泥(六十)速思体(二合)低(六十一)阿僧伽鞞诃嚟(六十二)阿僧伽泥诃嚟(六十三)娑蔓多目溪(六十四)涅诃嚟(六十五)涅诃啰欲讫低(六十六)泥诃啰伏么嚟(六十七)泥诃啰烧驮泥(六十八)侄荼散泥(六十九)速思体(二合)低(七十)扫咩宋摩啝低(七十一)思荡(二合)咩(七十二)思汤(二合)摩啝低(七十三)思贪(二合)婆啝低(七十四)侄荼思傥(二合)咩(七十五)思汤(二合)摩钵(去)卑低(二合七十六)摩诃钵鞞(七十七)娑蔓多钵鞞(七十八)鞞摩罗钵鞞(七十九)鞞摩罗湿咩(二合八十)娑蔓多目溪(八十一)萨婆怛逻(二合)女褐低(八十二)閜(乌可)那(去)扯陀(提耶反)钵啰(二合)低婆(去)泥(八十三)驮啰尼泥驮泥(八十四)驮啰尼目抗奴散泥(八十五)萨婆勃陀婆(去)瑟低(八十六)萨婆勃驮侄瑟耻(二合)低(八十七)泥驮那遨低黎(二合八十八)莎诃(八十九)</p>
  <p id="aLP">佛告舍利弗。<a id="a-LQ"></a>若菩萨修此陀罗尼者。<a id="a-LR"></a>不应分别有为无为。<a id="a-LS"></a>亦不取不着不增不减不成不坏不合不散不生不灭。<a id="a-LT"></a>亦不念于过去未来现在诸法。<a id="a-LU"></a>亦不积集摄取诸法。<a id="a-LV"></a>但当思惟诸佛非色非无色非相非无相。<a id="a-LW"></a>菩萨不应同于二乘取佛色身。<a id="a-LX"></a>何以故声闻缘觉。<a id="a-LY"></a>取佛色身庄严之相。<a id="a-LZ"></a>光明照曜父母生育饮食长养血肉筋骨四大合成无常变坏苦恼不净为佛色身。<a id="a-La"></a>菩萨不尔。<a id="a-Lb"></a>何以故。<a id="a-Lc"></a>如来之身无生相故。<a id="a-Ld"></a>普为众生于一切法。<a id="a-Le"></a>以非明照集智资粮。<a id="a-Lf"></a>显现法身虚空相无生相。<a id="a-Lg"></a>如来法身以无生相而为色蕴。<a id="a-Lh"></a>复以无生相甚深之义是一切法体故。<a id="a-Li"></a>然诸菩萨不应非色取如来相。<a id="a-Lj"></a>若以非色取如来相便同声闻。<a id="a-Lk"></a>谓佛入于寂灭涅槃色身断灭无复更生。<a id="a-Ll"></a>菩萨不尔。<a id="a-Lm"></a>何以故。<a id="a-Ln"></a>如来之身无尽相故。<a id="a-Lo"></a>普为众生于一切法。<a id="a-Lp"></a>以非明照显现色身。<a id="a-Lq"></a>以法作相集福资粮。<a id="a-Lr"></a>以如来色身无尽相故。<a id="a-Ls"></a>是为无尽色蕴。<a id="a-Lt"></a>是故诸法亦无尽相。<a id="a-Lu"></a>若众生界度脱未尽。<a id="a-Lv"></a>如来常现无尽色身。<a id="a-Lw"></a>舍利弗。<a id="a-Lx"></a>于此经中陀罗尼故。<a id="a-Ly"></a>出生无量面门。<a id="a-Lz"></a>修行菩萨若闻是经于无上菩提皆不退转。<a id="a-M0"></a>何以故。<a id="a-M1"></a>是中显示如来一切圣德神通。<a id="a-M2"></a>复因此经。<a id="a-M3"></a>增益众生戒行分段守护无所得法。</p>
  <p id="aM4">尔时世尊而说颂言。</p>
  <p id="aM5">汝等勿乐着　　一切诸法空</p>
  <p id="aM6">于诸佛菩提　　亦莫起分别</p>
  <p id="aM7">于菩提涅槃　　亦不生疑惑</p>
  <p id="aM8">若能修此行　　速得陀罗尼</p>
  <p id="aM9">听此修多罗　　习智空无相</p>
  <p id="aMA">无生亦无灭　　当速证菩提</p>
  <p id="aMB">菩萨持是经　　深解无量法</p>
  <p id="aMC">得生诸佛刹　　亲近最胜尊</p>
  <p id="aMD">若得陀罗尼　　决定深义趣</p>
  <p id="aME">不生退惧心　　受持无尽法</p>
  <p id="aMF">十方一切佛　　说法皆尽闻</p>
  <p id="aMG">闻已悉受持　　顶戴而奉行</p>
  <p id="aMH">若受持此经　　于文字名句</p>
  <p id="aMI">及所说妙义　　终无有疑忘</p>
  <p id="aMJ">如日月光明　　所照无不遍</p>
  <p id="aMK">了知此法门　　通达无量义</p>
  <p id="aML">诵持此经故　　即自能开解</p>
  <p id="aMM">一切最胜法　　陀罗尼妙门</p>
  <p id="aMN">假使一劫中　　一切诸众生</p>
  <p id="aMO">所有深疑惑　　皆问持经者</p>
  <p id="aMP">时持经菩萨　　咸皆为开演</p>
  <p id="aMQ">疑网悉已除　　菩萨智无尽</p>
  <p id="aMR">爱乐此经故　　能速近菩提</p>
  <p id="aMS">如是真佛子　　护持秘密藏</p>
  <p id="aMT">持此陀罗尼　　众生咸敬念</p>
  <p id="aMU">诸佛共称扬　　名闻十方界</p>
  <p id="aMV">由持此经故　　临欲命终时</p>
  <p id="aMW">见八十亿佛　　伸手俱携接</p>
  <p id="aMX">咸作如是言　　汝当往我刹</p>
  <p id="aMY">由诵持此经　　现受如斯福</p>
  <p id="aMZ">若百千亿劫　　造罪当应受</p>
  <p id="aMa">诵此陀罗尼　　一月皆清净</p>
  <p id="aMb">菩萨亿劫中　　勤习诸功德</p>
  <p id="aMc">一月诵此经　　其福超于彼</p>
  <p id="aMd">善念慧精进　　三昧陀罗尼</p>
  <p id="aMe">经故常现前　　乃至如来地</p>
  <p id="aMf">三界诸众生　　一时尽为魔</p>
  <p id="aMg">诵持此经故　　悉无能障碍</p>
  <p id="aMh">此经中解释　　一切诸法门</p>
  <p id="aMi">而说一切智　　因是成正觉</p>
  <p id="aMj">我因闻是经　　然灯授我记</p>
  <p id="aMk">记言汝成佛　　解脱诸众生</p>
  <p id="aMl">彼时见诸佛　　其数如恒沙</p>
  <p id="aMm">闻诸佛说法　　皆悉能解了</p>
  <p id="aMn">若欲得受持　　诸佛所说法</p>
  <p id="aMo">勤修学此经　　速成如是力</p>
  <p id="aMp">殊胜庄严刹　　大会诸圣众</p>
  <p id="aMq">光相及妙族　　皆从此经得</p>
  <p id="aMr">若人经七日　　谛思惟是经</p>
  <p id="aMs">八十亿诸佛　　为说如斯法</p>
  <p id="aMt">邪思慎莫思　　不应思勿思</p>
  <p id="aMu">以智当正思　　速得此经典</p>
  <p id="aMv">勤修此法门　　勿惧菩提远</p>
  <p id="aMw">如人至宝洲　　随意采众宝</p>
  <p id="aMx">若持陀罗尼　　莫言无善报</p>
  <p id="aMy">具足人天乐　　近佛道非难</p>
  <p id="aMz">若愿速成佛　　应持是经典</p>
  <p id="aN0">毕竟定当得　　无上大菩提</p>
  <p id="aN1">佛告舍利弗。<a id="a-N2"></a>若菩萨成就四法。<a id="a-N3"></a>必定当得此陀罗尼。<a id="a-N4"></a>何等为四。<a id="a-N5"></a>一者不乐爱欲。<a id="a-N6"></a>二者不生嫉姤。<a id="a-N7"></a>三者于诸众生。<a id="a-N8"></a>能舍一切无有恚恼。<a id="a-N9"></a>四者昼夜欢悦深乐求法。<a id="a-NA"></a>舍利弗。<a id="a-NB"></a>菩萨成就如是四法。<a id="a-NC"></a>得此陀罗尼。</p>
  <p id="aND">复次舍利弗。<a id="a-NE"></a>若菩萨成就四法。<a id="a-NF"></a>得此陀罗尼。<a id="a-NG"></a>何等为四。<a id="a-NH"></a>一者住寂阿兰若行。<a id="a-NI"></a>二者悟入甚深法忍。<a id="a-NJ"></a>三者不乐名闻利养。<a id="a-NK"></a>四者能舍所爱之物乃至身命。<a id="a-NL"></a>菩萨成就如是四法。<a id="a-NM"></a>得此陀罗尼。</p>
  <p id="aNN">复次舍利弗。<a id="a-NO"></a>若菩萨成就四法。<a id="a-NP"></a>得此陀罗尼。<a id="a-NQ"></a>何等为四。<a id="a-NR"></a>所谓入于八字之义。<a id="a-NS"></a>云何八字。<a id="a-NT"></a>一者跛字。<a id="a-NU"></a>是第一义。<a id="a-NV"></a>一切诸法无我入义。<a id="a-NW"></a>二者攞字。<a id="a-NX"></a>入于如来无生法身。<a id="a-NY"></a>以非明照集智资粮无所入相。<a id="a-NZ"></a>以无生相而为色身。<a id="a-Na"></a>以无尽相而为色蕴入义。<a id="a-Nb"></a>三者么字。<a id="a-Nc"></a>智慧愚痴法作同类入义。<a id="a-Nd"></a>四者舸字。<a id="a-Ne"></a>分别业报。<a id="a-Nf"></a>亦无业报入义。<a id="a-Ng"></a>五者阇字。<a id="a-Nh"></a>悟生老病死不生不灭入义。<a id="a-Ni"></a>六者驮字。<a id="a-Nj"></a>悟陀罗尼法体空无相。<a id="a-Nk"></a>无愿寂如涅槃开解入义。<a id="a-Nl"></a>七者赊(赊可反)字。<a id="a-Nm"></a>奢摩他住寂定相。<a id="a-Nn"></a>鞞钵舍那正见诸法相。<a id="a-No"></a>如何而得住于寂定。<a id="a-Np"></a>宜当精勤昼夜无间观佛禅像不应取相。<a id="a-Nq"></a>当念鞞钵舍那以慧正见。<a id="a-Nr"></a>若行者见佛而现。<a id="a-Ns"></a>将为真佛应作是念。<a id="a-Nt"></a>此所见佛从何方来。<a id="a-Nu"></a>东西南北四维上下方所来耶。<a id="a-Nv"></a>若将此佛是人所造应作是念。<a id="a-Nw"></a>此佛为是泥木作耶。<a id="a-Nx"></a>为复金银铜铁所作。<a id="a-Ny"></a>如是观已。<a id="a-Nz"></a>知所见佛。<a id="a-O0"></a>但由我于精舍之中。<a id="a-O1"></a>观佛形像。<a id="a-O2"></a>昼夜忆念。<a id="a-O3"></a>是故佛形常现目前。<a id="a-O4"></a>由是当知。<a id="a-O5"></a>我常见闻一切诸法。<a id="a-O6"></a>将为实者。<a id="a-O7"></a>皆从自心忆念而起。<a id="a-O8"></a>即是修行菩萨。<a id="a-O9"></a>第一温习不住定乃至欢喜地位。</p>
  <p id="aOA">云何观佛形像。<a id="a-OB"></a>亦住胜义谛门。<a id="a-OC"></a>当作是念。<a id="a-OD"></a>我今所见佛之形像。<a id="a-OE"></a>非佛所有种类之相。<a id="a-OF"></a>此但是我现在观察像因缘故。<a id="a-OG"></a>见佛形像。<a id="a-OH"></a>得入定中。<a id="a-OI"></a>类知一切诸法亦复如是。<a id="a-OJ"></a>以是义故。<a id="a-OK"></a>见佛形像。<a id="a-OL"></a>不应总无。<a id="a-OM"></a>当知赊字与一切法无有差别。<a id="a-ON"></a>皆同法门入义。<a id="a-OO"></a>八者叉字。<a id="a-OP"></a>诸法皆空不生不灭。<a id="a-OQ"></a>何以故。<a id="a-OR"></a>悟解诸法本来空寂自性涅槃入义。<a id="a-OS"></a>是八字义。<a id="a-OT"></a>如是受持。<a id="a-OU"></a>随何方所。<a id="a-OV"></a>有是经卷者。<a id="a-OW"></a>应当尊重恭敬供养。<a id="a-OX"></a>半月半月。<a id="a-OY"></a>读诵演说。<a id="a-OZ"></a>若见诵习此经典者。<a id="a-Oa"></a>称扬劝进。<a id="a-Ob"></a>舍利弗。<a id="a-Oc"></a>若有修行菩萨修此四法。<a id="a-Od"></a>得是陀罗尼。</p>
 </body>
</html>