<!doctype html>
<html id="z3IBWLd1Go" data-ver="1635">
 <head>
  <meta charset="utf-8">
  <meta author="智严">
  <meta library="龙藏">
  <meta catalog="西土圣贤撰集">
  <meta period="唐">
 </head>
 <body>
  <h1 id="a1">大乘修行菩萨行门诸经要集卷中</h1>
  <h2 id="a2">第十二</h2>
  <p id="a3">出海慧菩萨所说经(显说八条行)</p>
  <p id="a4">解菩萨犯戒而能成就六波罗蜜　解般若波罗蜜深义挍量声闻轻重　解初发菩提心宝忍辱邪魔不退菩提　解身口意三业成就六波罗蜜　解成就观行六波罗蜜念门　解八种功德与烦恼和杂喻　解四种善行门　解菩萨行门有十二种魔障钩。</p>
  <p id="a5">尔时有一天子。<a id="a-6"></a>白文殊师利童子言。<a id="a-7"></a>文殊师利。<a id="a-8"></a>颇有初修行菩萨。<a id="a-9"></a>心怀悭吝。<a id="a-A"></a>而能成就檀波罗蜜不。<a id="a-B"></a>文殊师利言。<a id="a-C"></a>有是行人。<a id="a-D"></a>天子白言。<a id="a-E"></a>以何义故而有是人。<a id="a-F"></a>文殊师利言。<a id="a-G"></a>若修行菩萨成熟众生。<a id="a-H"></a>不舍菩提故。<a id="a-I"></a>以不舍故。<a id="a-J"></a>则是悭吝以施成熟众生心故。<a id="a-K"></a>则能成就檀波罗蜜。</p>
  <p id="aL">复次天子白文殊师利言。<a id="a-M"></a>颇有修行菩萨。<a id="a-N"></a>若当犯戒而得成就尸罗波罗蜜不。<a id="a-O"></a>文殊师利言。<a id="a-P"></a>有是行人。<a id="a-Q"></a>天子白言以何义故而有是人。<a id="a-R"></a>文殊师利言。<a id="a-S"></a>修行菩萨摄护成熟诸众生故。<a id="a-T"></a>若不具戒而得成就尸罗波罗蜜。</p>
  <p id="aU">复次天子白文殊师利言。<a id="a-V"></a>颇有修行菩萨。<a id="a-W"></a>舍于忍辱而得成就羼提波罗蜜不。<a id="a-X"></a>文殊师利答言。<a id="a-Y"></a>有是行人。<a id="a-Z"></a>天子白言。<a id="a-a"></a>以何义故而有是人。<a id="a-b"></a>文殊师利言。<a id="a-c"></a>若修行菩萨舍外道行。<a id="a-d"></a>专习无上菩提法忍。<a id="a-e"></a>而得成就羼提波罗蜜。</p>
  <p id="af">复次天子白文殊师利言。<a id="a-g"></a>颇有修行菩萨。<a id="a-h"></a>贡高我慢而得成就精进波罗蜜不。<a id="a-i"></a>文殊师利言。<a id="a-j"></a>有是行人。<a id="a-k"></a>天子白言。<a id="a-l"></a>以何义故而有是人。<a id="a-m"></a>文殊师利言。<a id="a-n"></a>若修行菩萨。<a id="a-o"></a>不乐辟支阿罗汉果故。<a id="a-p"></a>然为显扬萨婆若智故。<a id="a-q"></a>乐于大乘。<a id="a-r"></a>而无怠心。<a id="a-s"></a>积集善念无上菩提。<a id="a-t"></a>而得成就毗梨耶波罗蜜。</p>
  <p id="au">复次天子白文殊师利言。<a id="a-v"></a>颇有修行菩萨。<a id="a-w"></a>以散乱心。<a id="a-x"></a>而得成就禅波罗蜜不。<a id="a-y"></a>文殊师利言。<a id="a-z"></a>有是行人。<a id="a-10"></a>天子白言。<a id="a-11"></a>以何义故而有是人。<a id="a-12"></a>文殊师利言。<a id="a-13"></a>若修行菩萨乃至睡眠。<a id="a-14"></a>不乐辟支阿罗汉果。<a id="a-15"></a>专求无上菩提。<a id="a-16"></a>而得成就禅波罗蜜。</p>
  <p id="a17">复次天子白文殊师利言。<a id="a-18"></a>颇有修行菩萨。<a id="a-19"></a>愚痴无智。<a id="a-1A"></a>而得成就般若波罗蜜不。<a id="a-1B"></a>文殊师利言。<a id="a-1C"></a>有是行人天子白言。<a id="a-1D"></a>以何义故而有是人。<a id="a-1E"></a>文殊师利言。<a id="a-1F"></a>若修行菩萨。<a id="a-1G"></a>智慧狭劣。<a id="a-1H"></a>见于世俗厌魅咒诅起尸扰动惊乱他心。<a id="a-1I"></a>而菩萨无有方便救护之智。<a id="a-1J"></a>然为菩提心故。<a id="a-1K"></a>摄念佛地。<a id="a-1L"></a>而得成就般若波罗蜜。</p>
  <p id="a1M">尔时如来叹文殊师利菩萨言。<a id="a-1N"></a>善哉善哉。<a id="a-1O"></a>文殊师利。<a id="a-1P"></a>诚如所说汝能分别。<a id="a-1Q"></a>初修行菩萨应作不作修习行业真实不虚。<a id="a-1R"></a>所以者何。<a id="a-1S"></a>汝今听我略说般若波罗蜜圆满解脱。<a id="a-1T"></a>文殊师利。<a id="a-1U"></a>譬如有人一日之中忍受饥饿。<a id="a-1V"></a>不尝毒食。<a id="a-1W"></a>修行菩萨亦复如是。<a id="a-1X"></a>宁守悭吝无持戒心嗔恚怠慢不摄念。<a id="a-1Y"></a>心不乐声闻缘觉道行。<a id="a-1Z"></a>若心爱乐修六波罗蜜行则不应尔。<a id="a-1a"></a>何以故。<a id="a-1b"></a>是中菩萨应当有厄。<a id="a-1c"></a>天子言世尊。<a id="a-1d"></a>修行菩萨不应怖畏烦恼。<a id="a-1e"></a>佛言修行菩萨。<a id="a-1f"></a>实怖烦恼。<a id="a-1g"></a>恐入声闻地位。<a id="a-1h"></a>天子。<a id="a-1i"></a>于意云何。<a id="a-1j"></a>譬如有人志存身命忽被加害。<a id="a-1k"></a>宁当截首宁截身耶天子言。<a id="a-1l"></a>世尊。<a id="a-1m"></a>若欲存命。<a id="a-1n"></a>宁割身肉不截其头。<a id="a-1o"></a>何以故。<a id="a-1p"></a>若存其首。<a id="a-1q"></a>尚得修集功德善踪。<a id="a-1r"></a>以善踪故生于天上。<a id="a-1s"></a>若截其首善踪俱灭。<a id="a-1t"></a>佛告天子言。<a id="a-1u"></a>修行菩萨亦复如是。<a id="a-1v"></a>宁舍威仪戒行不退菩提。<a id="a-1w"></a>宁与烦恼相应。<a id="a-1x"></a>不入声闻断烦恼门。<a id="a-1y"></a>天子言世尊。<a id="a-1z"></a>修行菩萨如是修行行业。<a id="a-20"></a>世间稀有甚为难信。<a id="a-21"></a>声闻缘觉精进行业。<a id="a-22"></a>乃如修行菩萨犯戒。<a id="a-23"></a>佛言。<a id="a-24"></a>诚如所说。<a id="a-25"></a>譬如贫人家常饭食。<a id="a-26"></a>若转轮王暂少尝之如服毒药。<a id="a-27"></a>若声闻除灭烦恼坚固精进。<a id="a-28"></a>类于修行菩萨戒行亦复如是。<a id="a-29"></a>复次譬如有人勤求生业庄饰一身。<a id="a-2A"></a>其人不堪富饶一国。<a id="a-2B"></a>况余世间。<a id="a-2C"></a>声闻亦尔。<a id="a-2D"></a>除己烦恼心故。<a id="a-2E"></a>虽行精进。<a id="a-2F"></a>不堪饶益阎浮众生。<a id="a-2G"></a>况余世间。<a id="a-2H"></a>复次譬如大富商主多诸眷属亲侍部从勤心。<a id="a-2I"></a>好施而能饶益无量众生。<a id="a-2J"></a>天子当知。<a id="a-2K"></a>修行菩萨亦复如是。<a id="a-2L"></a>修习慈悲悲心精进。<a id="a-2M"></a>是以饶益一切众生。<a id="a-2N"></a>胜义谛世俗谛。<a id="a-2O"></a>广施众生快乐。</p>
  <p id="a2P">尔时长老摩诃迦葉。<a id="a-2Q"></a>白佛言。<a id="a-2R"></a>世尊。<a id="a-2S"></a>若声闻修道证无为果。<a id="a-2T"></a>修行菩萨乃在有为。<a id="a-2U"></a>以何义故。<a id="a-2V"></a>修行菩萨。<a id="a-2W"></a>能过无为证果之人。<a id="a-2X"></a>佛言。<a id="a-2Y"></a>迦葉当知。<a id="a-2Z"></a>为汝说喻。<a id="a-2a"></a>智者以喻而速闻解。<a id="a-2b"></a>譬如于四大海满中成酥。<a id="a-2c"></a>而有人取一牛毛。<a id="a-2d"></a>分为百分。<a id="a-2e"></a>以一分毛端。<a id="a-2f"></a>取其一滴酥。<a id="a-2g"></a>迦葉于意云何。<a id="a-2h"></a>彼一分毛端一滴酥量。<a id="a-2i"></a>多彼四大海中酥不。<a id="a-2j"></a>迦葉言。<a id="a-2k"></a>不也世尊。<a id="a-2l"></a>佛言。<a id="a-2m"></a>迦葉于意云何。<a id="a-2n"></a>此二处酥。<a id="a-2o"></a>何者最上最尊最多最贵。<a id="a-2p"></a>迦葉言。<a id="a-2q"></a>若以一毛端酥。<a id="a-2r"></a>类大海酥。<a id="a-2s"></a>过亿百千。<a id="a-2t"></a>是酥实为最上最尊最多最贵。<a id="a-2u"></a>其一滴酥。<a id="a-2v"></a>不可为比。<a id="a-2w"></a>佛言。<a id="a-2x"></a>迦葉。<a id="a-2y"></a>譬如百分毛端所取得酥。<a id="a-2z"></a>若声闻于无为智慧类于佛智亦复如是。<a id="a-30"></a>修行菩萨。<a id="a-31"></a>修习有为功德。<a id="a-32"></a>无为行愿普入佛智。<a id="a-33"></a>迦葉当知。<a id="a-34"></a>譬如蚊蚁之属。<a id="a-35"></a>唯能取得一粒食味。<a id="a-36"></a>若复有人三月广种田苗。<a id="a-37"></a>迦葉于意云何。<a id="a-38"></a>何者数多。<a id="a-39"></a>迦葉言。<a id="a-3A"></a>三月所种。<a id="a-3B"></a>若至秋收其数无量饶益众生。<a id="a-3C"></a>其一粒食未能利己。<a id="a-3D"></a>况利众生。<a id="a-3E"></a>佛言。<a id="a-3F"></a>迦葉当知。<a id="a-3G"></a>譬如蚊蚁执一粒食。<a id="a-3H"></a>声闻亦尔。<a id="a-3I"></a>若三月广种收获甚多。<a id="a-3J"></a>修行菩萨于六波罗蜜并四摄事功德。<a id="a-3K"></a>亦复如是。<a id="a-3L"></a>若成熟已安立利益无量众生。<a id="a-3M"></a>胜义谛世俗谛普施快乐。<a id="a-3N"></a>乃得成就无上涅槃。<a id="a-3O"></a>佛告迦葉。<a id="a-3P"></a>譬如有琉璃珠百千驮乘般入城邑。<a id="a-3Q"></a>复有一颗无价宝珠。<a id="a-3R"></a>置于大海舟船之内。<a id="a-3S"></a>若无障碍到阎浮提。<a id="a-3T"></a>是珠普富阎浮众生。<a id="a-3U"></a>饶益贫苦。<a id="a-3V"></a>迦葉于意云何。<a id="a-3W"></a>彼百千驮琉璃珠所有价直。<a id="a-3X"></a>颇能过此一宝珠不。<a id="a-3Y"></a>迦葉言不也世尊。<a id="a-3Z"></a>佛言。<a id="a-3a"></a>彼诸琉璃珠无所直故。<a id="a-3b"></a>声闻修入无为解脱。<a id="a-3c"></a>亦复如是。<a id="a-3d"></a>迦葉当知。<a id="a-3e"></a>譬如无价宝珠犹在海船。<a id="a-3f"></a>若无障碍得到阎浮。<a id="a-3g"></a>则能普富一切众生。<a id="a-3h"></a>若修行菩萨。<a id="a-3i"></a>三宝种性相续无断。<a id="a-3j"></a>而能发起无上菩提。<a id="a-3k"></a>喻得宝珠利益无量。<a id="a-3l"></a>尔时佛告海慧菩萨言。<a id="a-3m"></a>云何初发菩提心宝而能忍辱不退菩提。<a id="a-3n"></a>云何菩提心宝而有障碍。<a id="a-3o"></a>海慧当知。<a id="a-3p"></a>若修行菩萨已发菩提心故。<a id="a-3q"></a>逢恶知识或魔波旬。<a id="a-3r"></a>或魔眷属。<a id="a-3s"></a>或事邪魔。<a id="a-3t"></a>或住魔行。<a id="a-3u"></a>被其娆恼劫夺善心。<a id="a-3v"></a>修行菩萨心有疑惑。<a id="a-3w"></a>是等邪魔来恼菩萨。<a id="a-3x"></a>菩萨尔时心无退散。<a id="a-3y"></a>复不离隔无上菩提。<a id="a-3z"></a>亦不断绝众生解脱。<a id="a-40"></a>以大悲故精进修集。<a id="a-41"></a>亦不断绝三宝种性。<a id="a-42"></a>亦不断绝一切佛行。<a id="a-43"></a>亦不断绝如来三十二相八十种好。<a id="a-44"></a>次第修行显集功德资粮。<a id="a-45"></a>显现清净诸佛刹土。<a id="a-46"></a>护持善法修习学故。<a id="a-47"></a>乃舍身命成熟众生。<a id="a-48"></a>不乐染着世间快乐。<a id="a-49"></a>若修行菩萨。<a id="a-4A"></a>为众生故。<a id="a-4B"></a>大悲忍辱其心坚固。<a id="a-4C"></a>被他轻贱骂辱不可言说。<a id="a-4D"></a>苦楚打棒皆能忍受。<a id="a-4E"></a>众生重担而能荷负。<a id="a-4F"></a>不潜不缩。<a id="a-4G"></a>精勤不退。<a id="a-4H"></a>其心勇猛。<a id="a-4I"></a>至于彼岸。<a id="a-4J"></a>亦不疲倦修持精进起方便心专心坚固。<a id="a-4K"></a>他若恼者自不恼他。<a id="a-4L"></a>有人打骂自不嗔他。<a id="a-4M"></a>大乘义故世间殊别。<a id="a-4N"></a>是心正念筹量善路。<a id="a-4O"></a>为众生故顺三界行。<a id="a-4P"></a>我今勤求逆行。<a id="a-4Q"></a>三界众生违顺我故。<a id="a-4R"></a>我应与其相应和合。<a id="a-4S"></a>是等众生嗔心勇猛。<a id="a-4T"></a>我求忍辱心怀随顺。<a id="a-4U"></a>世间众生递相诳惑。<a id="a-4V"></a>我今唯念智慧圆满。<a id="a-4W"></a>若有十方众生来集。<a id="a-4X"></a>各持兵器刀剑枪槊。<a id="a-4Y"></a>随我而行各怀是心。<a id="a-4Z"></a>此修行菩萨。<a id="a-4a"></a>若行若立若坐若卧。<a id="a-4b"></a>若发菩提心时。<a id="a-4c"></a>若发施心。<a id="a-4d"></a>若发持戒心。<a id="a-4e"></a>若发忍辱心。<a id="a-4f"></a>若发精进心。<a id="a-4g"></a>若发禅定心。<a id="a-4h"></a>若发智慧心。<a id="a-4i"></a>若发习学经典心。<a id="a-4j"></a>若发修持功德心。<a id="a-4k"></a>修行菩萨念此心时。<a id="a-4l"></a>我等则当斩断其首。<a id="a-4m"></a>细截身分大如枣叶。<a id="a-4n"></a>是等众生专怀忿怒志在杀人。<a id="a-4o"></a>尔时修行菩萨专心自念。<a id="a-4p"></a>我今于他无嫌怨心。<a id="a-4q"></a>我以忍辱而无仇恶。<a id="a-4r"></a>以何义故。<a id="a-4s"></a>我今是身从无始三界已来无边数量转易生死。<a id="a-4t"></a>无不经历经于地狱饿鬼畜生。<a id="a-4u"></a>受苦无量。<a id="a-4v"></a>或生人中。<a id="a-4w"></a>五欲贪故而无暂舍。<a id="a-4x"></a>或闻非法随顺他心。<a id="a-4y"></a>以是因缘抂失身命。<a id="a-4z"></a>被解支节百段分张。<a id="a-50"></a>如是苦时彼此总无所益。<a id="a-51"></a>今既截我身分断我命根。<a id="a-52"></a>若能尽未来劫不休。<a id="a-53"></a>我常不舍无上菩提。<a id="a-54"></a>以何义故。<a id="a-55"></a>我今所受割截。<a id="a-56"></a>支体苦楚难忍。<a id="a-57"></a>比于地狱苦过此百倍。<a id="a-58"></a>愿我入于地狱不舍菩提。<a id="a-59"></a>以大慈悲度众生故。<a id="a-5A"></a>何以故。<a id="a-5B"></a>如来所说少分心量能成大事。<a id="a-5C"></a>今世间众生。<a id="a-5D"></a>恶友甚多善友甚少。<a id="a-5E"></a>当知不应恶友为侣。<a id="a-5F"></a>所以者何。<a id="a-5G"></a>我与众生而无怨恶不生恨心。<a id="a-5H"></a>他有与人我有与他。<a id="a-5I"></a>他唯与人嗔嫉。<a id="a-5J"></a>我唯慈忍与他。<a id="a-5K"></a>我今应现不杀忍力不生嗔力。<a id="a-5L"></a>若能舍身命则速得菩提无碍。<a id="a-5M"></a>于身五欲贪爱所染。<a id="a-5N"></a>命断悉已自除嗔心。<a id="a-5O"></a>若起当舍觉除若能入是法门。<a id="a-5P"></a>当知如是修行菩萨。<a id="a-5Q"></a>则能忍受一切众生恼乱。<a id="a-5R"></a>不共众生断绝。<a id="a-5S"></a>常能忍辱三种苦恼。<a id="a-5T"></a>何者为三。<a id="a-5U"></a>所谓一者身恼忍。<a id="a-5V"></a>二者口恼忍。<a id="a-5W"></a>三者意恼忍。</p>
  <p id="a5X">复次何者恼乱身忍。<a id="a-5Y"></a>若被割身而能忍受。<a id="a-5Z"></a>唯心世法观念众生被割身者。<a id="a-5a"></a>若修行菩萨智慧方便正割体时观念六波罗蜜。<a id="a-5b"></a>如是观心。<a id="a-5c"></a>舍身命财。<a id="a-5d"></a>施身命故。<a id="a-5e"></a>不吝身故。<a id="a-5f"></a>则能成就檀波罗蜜行。<a id="a-5g"></a>若当被害悲心普遍。<a id="a-5h"></a>虽有楚痛。<a id="a-5i"></a>心无散乱。<a id="a-5j"></a>则能成就持戒波罗蜜行。<a id="a-5k"></a>若被割身分之时。<a id="a-5l"></a>愿度此人忍受无报。<a id="a-5m"></a>则能成就忍辱波罗蜜行。<a id="a-5n"></a>若以坚固精进。<a id="a-5o"></a>不舍菩提心故不厌世间修诸功德。<a id="a-5p"></a>则能成就精进波罗蜜行。<a id="a-5q"></a>若割身分之时。<a id="a-5r"></a>应当摄念。<a id="a-5s"></a>是身犹如草木瓦石影壁。<a id="a-5t"></a>如幻无常无我须臾坏灭。<a id="a-5u"></a>如是观已。<a id="a-5v"></a>则能成就智慧波罗蜜行。<a id="a-5w"></a>海慧当知。<a id="a-5x"></a>若修行菩萨。<a id="a-5y"></a>如是善巧方便。<a id="a-5z"></a>则能圆满六波罗蜜行不退菩提。<a id="a-60"></a>则是菩萨成就身忍辱行。</p>
  <p id="a61">复次何者是修行菩萨口恼忍辱。<a id="a-62"></a>若修行菩萨被骂不可言说。<a id="a-63"></a>一切斗诤嗔忿嫌贱打棒邪直不可所言。<a id="a-64"></a>闻他恶口。<a id="a-65"></a>不起嗔怨。<a id="a-66"></a>皆能忍受。<a id="a-67"></a>则是菩萨成就口忍辱行。</p>
  <p id="a68">复次云何修行菩萨恼乱意忍。<a id="a-69"></a>若修行菩萨。<a id="a-6A"></a>善巧方便智慧相应。<a id="a-6B"></a>被人毁呰骂辱嗔责不可言说。<a id="a-6C"></a>菩萨闻已意能忍辱。<a id="a-6D"></a>则是修行菩萨。<a id="a-6E"></a>成就意忍辱行。</p>
  <p id="a6F">复次海慧。<a id="a-6G"></a>如何修行菩萨善巧方便智慧圆满。<a id="a-6H"></a>而能成就六波罗蜜观行念门。<a id="a-6I"></a>若修行菩萨。<a id="a-6J"></a>闻他被骂难闻难忍。<a id="a-6K"></a>恶口嗔责不可言说。<a id="a-6L"></a>菩萨应当观念。<a id="a-6M"></a>是人今骂我之人。<a id="a-6N"></a>应是过去悭吝嫉妒。<a id="a-6O"></a>不遇良缘不授习学。<a id="a-6P"></a>不曾供养三宝。<a id="a-6Q"></a>今者骂我。<a id="a-6R"></a>我今应当除其烦恼嗔恚怒心。<a id="a-6S"></a>我今可舍怨恶嫉心。<a id="a-6T"></a>无所贪惜。<a id="a-6U"></a>求善知识修学善路。<a id="a-6V"></a>亲侍善人禁慎口过。<a id="a-6W"></a>则能成就檀波罗蜜。</p>
  <p id="a6X">复次修行菩萨应作是念。<a id="a-6Y"></a>是人犯戒不识罪咎。<a id="a-6Z"></a>我已受戒不应嗔动。<a id="a-6a"></a>一心念佛观受罪报。<a id="a-6b"></a>则能成就持戒波罗蜜。</p>
  <p id="a6c">复次修行菩萨应作是念。<a id="a-6d"></a>是人习性多嗔恶故。<a id="a-6e"></a>是以骂我。<a id="a-6f"></a>我今无怨。<a id="a-6g"></a>慈心相向。<a id="a-6h"></a>则能成就忍辱波罗蜜。</p>
  <p id="a6i">复次修行菩萨应作是念。<a id="a-6j"></a>是人不具善行。<a id="a-6k"></a>是以骂我。<a id="a-6l"></a>我今自当策励身心。<a id="a-6m"></a>一心正念不忘菩提。<a id="a-6n"></a>此等恶人利益我故。<a id="a-6o"></a>结大因缘。<a id="a-6p"></a>未调伏者当令调伏。<a id="a-6q"></a>未念善者令其念善。<a id="a-6r"></a>未息恶者令其息恶。<a id="a-6s"></a>如是心念。<a id="a-6t"></a>则能成就禅波罗蜜。</p>
  <p id="a6u">复次修行菩萨应作是念。<a id="a-6v"></a>是人自在无智。<a id="a-6w"></a>执见有相我相众生相贪受财相。<a id="a-6x"></a>是以骂我。<a id="a-6y"></a>我今如法自念。<a id="a-6z"></a>是中有谁骂者。<a id="a-70"></a>是谁与受俱无。<a id="a-71"></a>既无自他则能除灭一切法相邪行。<a id="a-72"></a>无怨能忍则得成就般若波罗蜜。</p>
  <p id="a73">佛告海慧菩萨。<a id="a-74"></a>若修行菩萨具智慧故。<a id="a-75"></a>闻他恶口骂詈毁辱不堪闻说。<a id="a-76"></a>菩萨乃能安忍受故。<a id="a-77"></a>行愿圆满成就。<a id="a-78"></a>波罗蜜定不离大乘。<a id="a-79"></a>则能成就口恼忍辱。</p>
  <p id="a7A">尔时海慧菩萨言。<a id="a-7B"></a>何者是修行菩萨被恼意忍。<a id="a-7C"></a>一切魔障。<a id="a-7D"></a>令其菩萨远离菩提。<a id="a-7E"></a>劝生退心。<a id="a-7F"></a>一切外道贪利养故。<a id="a-7G"></a>修习邪行。<a id="a-7H"></a>令其菩萨远离菩提。<a id="a-7I"></a>菩萨已悟正行。<a id="a-7J"></a>心无散乱不离菩提。<a id="a-7K"></a>纵为化现佛身。<a id="a-7L"></a>其心无所退动。<a id="a-7M"></a>复有大力邪魔。<a id="a-7N"></a>诃责菩萨令生邪念。<a id="a-7O"></a>语菩萨言。<a id="a-7P"></a>汝非有力。<a id="a-7Q"></a>能集大乘终不成佛。<a id="a-7R"></a>速弃重担舍此精进。<a id="a-7S"></a>菩提难得。<a id="a-7T"></a>如来圣德亦复难求。<a id="a-7U"></a>世间无量难忍苦恼。<a id="a-7V"></a>已入涅槃者现受快乐。<a id="a-7W"></a>汝大丈夫宜亦速入涅槃。<a id="a-7X"></a>海慧当知。<a id="a-7Y"></a>修行菩萨正被劝退菩提之时。<a id="a-7Z"></a>菩萨不遂他心不舍正念。<a id="a-7a"></a>菩萨作是念言。<a id="a-7b"></a>我定当坐菩提树下。<a id="a-7c"></a>定当摧伏邪魔军众。<a id="a-7d"></a>定当成等正觉转大法轮。<a id="a-7e"></a>于三千大千世界敷演佛法。<a id="a-7f"></a>我已劝请一切众生令成正觉。<a id="a-7g"></a>普愿于我受净法施。<a id="a-7h"></a>若一切诸佛他心贤圣。<a id="a-7i"></a>知我诚心菩提行愿。<a id="a-7j"></a>我今以此菩提心故。<a id="a-7k"></a>于身忍辱不敢诳惑。<a id="a-7l"></a>诸佛贤圣及一切众生乃至自身。<a id="a-7m"></a>如是修行菩萨摄心忍受。<a id="a-7n"></a>不退大乘不断菩提心宝。<a id="a-7o"></a>海慧当知。<a id="a-7p"></a>如是发起菩提心宝。<a id="a-7q"></a>既能发起忍辱波罗蜜。<a id="a-7r"></a>复能不退精进波罗蜜。<a id="a-7s"></a>圆满二行。<a id="a-7t"></a>则是菩萨忍辱意恼。</p>
  <p id="a7u">尔时海慧菩萨白佛言。<a id="a-7v"></a>世尊。<a id="a-7w"></a>何者是世间相续功德。<a id="a-7x"></a>与烦恼和杂而能成熟。<a id="a-7y"></a>我等众生以何义故。<a id="a-7z"></a>名为相续世间功德与烦恼和杂。<a id="a-80"></a>佛言。<a id="a-81"></a>有八种世间相续功德与烦恼和杂。<a id="a-82"></a>何者为八。<a id="a-83"></a>所谓一者修行菩萨功德资粮无厌。<a id="a-84"></a>二者乐受世间生死。<a id="a-85"></a>三者愿值诸佛如来。<a id="a-86"></a>四者愿成就众生无惓。<a id="a-87"></a>五者守护佛法修行习学。<a id="a-88"></a>六者勤心摄授众生善行。<a id="a-89"></a>七者深乐佛法不舍菩提。<a id="a-8A"></a>八者系着波罗蜜行而无舍心。<a id="a-8B"></a>海慧当知。<a id="a-8C"></a>世间相续功德和杂烦恼修行如是。<a id="a-8D"></a>而此修行菩萨。<a id="a-8E"></a>恶见烦恼。<a id="a-8F"></a>无所染着。</p>
  <p id="a8G">尔时海慧菩萨白佛言。<a id="a-8H"></a>是诸功德云何烦恼和杂。<a id="a-8I"></a>佛言。<a id="a-8J"></a>当知所立三界皆因烦恼成就。<a id="a-8K"></a>其修行菩萨以善巧方便功德力故。<a id="a-8L"></a>愿住世间救度众生。<a id="a-8M"></a>恒在三界摄受烦恼。<a id="a-8N"></a>菩萨不为自身动乱深故。<a id="a-8O"></a>以是义故。<a id="a-8P"></a>功德和杂烦恼。</p>
  <p id="a8Q">尔时舍利弗白佛言。<a id="a-8R"></a>世尊。<a id="a-8S"></a>如是无量菩萨行愿。<a id="a-8T"></a>依佛如来不可思议智慧方便。<a id="a-8U"></a>甚希难有。<a id="a-8V"></a>世尊。<a id="a-8W"></a>又见初修行菩萨。<a id="a-8X"></a>如来智故随诸众生。<a id="a-8Y"></a>修行无量种种行业。<a id="a-8Z"></a>甚难甚难。<a id="a-8a"></a>不可闻说。<a id="a-8b"></a>若修行菩萨如是难行难忍。<a id="a-8c"></a>不惊不惧。<a id="a-8d"></a>其事更难。<a id="a-8e"></a>时舍利弗说是语已。<a id="a-8f"></a>佛告舍利弗言。<a id="a-8g"></a>舍利弗。<a id="a-8h"></a>于意云何。<a id="a-8i"></a>如师子儿闻父哮吼有惊怖耶。<a id="a-8j"></a>舍利弗言。<a id="a-8k"></a>不也世尊。<a id="a-8l"></a>佛言。<a id="a-8m"></a>舍利弗。<a id="a-8n"></a>当知。<a id="a-8o"></a>修行菩萨若闻菩提师子吼声不惊不惧。<a id="a-8p"></a>若闻众生种种异类无量行业。<a id="a-8q"></a>亦不惊不动。<a id="a-8r"></a>舍利弗。<a id="a-8s"></a>如微小火。<a id="a-8t"></a>不惧一切草木丛林。<a id="a-8u"></a>亦不作是念。<a id="a-8v"></a>我无力烧世间草木。<a id="a-8w"></a>修行菩萨亦复如是。<a id="a-8x"></a>以少慧火救诸众生。<a id="a-8y"></a>不惧一切烦恼。<a id="a-8z"></a>亦不作念。<a id="a-90"></a>我不堪任除灭众生世间烦恼。<a id="a-91"></a>何以故。<a id="a-92"></a>若明识一切众生烦恼。<a id="a-93"></a>而此烦恼则助慧炬。<a id="a-94"></a>佛告舍利弗。<a id="a-95"></a>譬如世间一切草木枝叶根茎。<a id="a-96"></a>各相谓言。<a id="a-97"></a>劫后七日。<a id="a-98"></a>一切草木宜共火战各取为胜。<a id="a-99"></a>尔时此诸草木积聚柴草。<a id="a-9A"></a>高如须弥。<a id="a-9B"></a>有告火言。<a id="a-9C"></a>柴草积集高若须弥。<a id="a-9D"></a>汝火何不集力。<a id="a-9E"></a>必被柴草所胜。<a id="a-9F"></a>火云。<a id="a-9G"></a>我不集众。<a id="a-9H"></a>何以故。<a id="a-9I"></a>草木是我朋友。<a id="a-9J"></a>若草木多我则有力。<a id="a-9K"></a>若草木少我当则灭。<a id="a-9L"></a>舍利弗。<a id="a-9M"></a>修行菩萨亦复如是。<a id="a-9N"></a>以众生无量烦恼故。<a id="a-9O"></a>而能炽然智慧火炬。<a id="a-9P"></a>修行菩萨渐渐力强。<a id="a-9Q"></a>若明识烦恼义已。<a id="a-9R"></a>然持烦恼为智慧炬。<a id="a-9S"></a>若修行菩萨。<a id="a-9T"></a>不乐烦恼而有舍弃。<a id="a-9U"></a>便堕声闻缘觉之地。<a id="a-9V"></a>舍利弗。<a id="a-9W"></a>当知若修行菩萨。<a id="a-9X"></a>正念观察一切烦恼。<a id="a-9Y"></a>修行菩萨渐则力强。<a id="a-9Z"></a>闻是语已不惊不动。<a id="a-9a"></a>当知菩萨善巧方便智慧成就。</p>
  <p id="a9b">复次修行菩萨有四种相应善行。<a id="a-9c"></a>何者为四。<a id="a-9d"></a>所谓一者精进修习六波罗蜜。<a id="a-9e"></a>二者以大悲心成熟众生。<a id="a-9f"></a>三者坚持功德成就圆满。<a id="a-9g"></a>四者无量劫时守护三界。<a id="a-9h"></a>亦无疲倦。<a id="a-9i"></a>积集一切功德资粮。<a id="a-9j"></a>若修行菩萨能成如是四种功德。<a id="a-9k"></a>则为决定菩萨行业。</p>
  <p id="a9l">尔时佛告海慧菩萨言。<a id="a-9m"></a>善男子。<a id="a-9n"></a>汝识邪魔波旬央俱赊钩不。<a id="a-9o"></a>海慧菩萨言。<a id="a-9p"></a>世尊。<a id="a-9q"></a>我识知是邪魔障钩。<a id="a-9r"></a>佛言。<a id="a-9s"></a>汝今愿闻邪魔障钩解脱义不。<a id="a-9t"></a>海慧菩萨言。<a id="a-9u"></a>愿乐欲闻。<a id="a-9v"></a>佛言。<a id="a-9w"></a>若有菩萨。<a id="a-9x"></a>闻是义已。<a id="a-9y"></a>则得解脱邪魔障钩。<a id="a-9z"></a>而能摧伏一切魔军。<a id="a-A0"></a>速成阿耨多罗三藐三菩提。<a id="a-A1"></a>尔时海慧菩萨白佛言。<a id="a-A2"></a>我等今者以佛威神。<a id="a-A3"></a>欲说十二种邪魔央俱赊钩。<a id="a-A4"></a>初修行菩萨道故。<a id="a-A5"></a>何者十二。<a id="a-A6"></a>所谓一者若修行菩萨修檀波罗蜜。<a id="a-A7"></a>所爱之物而生吝心。<a id="a-A8"></a>不爱之物方能舍施。<a id="a-A9"></a>若有亲识意乐施与。<a id="a-AA"></a>若非亲识心无舍施。<a id="a-AB"></a>施者受者俱生分别。<a id="a-AC"></a>世尊。<a id="a-AD"></a>此是修行菩萨第一障布施魔钩。</p>
  <p id="aAE">复次世尊。<a id="a-AF"></a>若修行菩萨。<a id="a-AG"></a>善行精进坚持戒行威仪具足。<a id="a-AH"></a>少分所犯则见闻其罪。<a id="a-AI"></a>身心清净平等习戒。<a id="a-AJ"></a>若见精进比丘及婆罗门。<a id="a-AK"></a>而生供养共其习学。<a id="a-AL"></a>若见犯戒则生嗔心嫌恨恶贱。<a id="a-AM"></a>所修行业自赞毁他。<a id="a-AN"></a>世尊。<a id="a-AO"></a>此是修行菩萨第二障持戒魔钩。</p>
  <p id="aAP">复次世尊。<a id="a-AQ"></a>若修行菩萨。<a id="a-AR"></a>身忍口忍。<a id="a-AS"></a>意心不忍。<a id="a-AT"></a>返生嗔恚。<a id="a-AU"></a>若见倚世豪族。<a id="a-AV"></a>则为显扬其德。<a id="a-AW"></a>为其忍受。<a id="a-AX"></a>若见卑下庶类。<a id="a-AY"></a>则生嗔恨而无忍心。<a id="a-AZ"></a>虽暂忍定心怀高慢嗔恚无舍。<a id="a-Aa"></a>世尊。<a id="a-Ab"></a>此是修行菩萨第三障忍辱魔钩。</p>
  <p id="aAc">复次世尊。<a id="a-Ad"></a>若修行菩萨。<a id="a-Ae"></a>勤心习学而化众生。<a id="a-Af"></a>令入声闻缘觉乘中。<a id="a-Ag"></a>不教大乘。<a id="a-Ah"></a>而赞声闻辟支佛地。<a id="a-Ai"></a>专习俗谛。<a id="a-Aj"></a>舍弃胜义谛法门。<a id="a-Ak"></a>掩覆大乘。<a id="a-Al"></a>专修世俗名利。<a id="a-Am"></a>幢幡音乐花香供养尊容以求声誉。<a id="a-An"></a>不览大乘。<a id="a-Ao"></a>不求佛法。<a id="a-Ap"></a>世尊。<a id="a-Aq"></a>此是修行菩萨第四障精进魔钩。</p>
  <p id="aAr">复次世尊。<a id="a-As"></a>若修行菩萨。<a id="a-At"></a>起四禅定三摩钵低。<a id="a-Au"></a>宴坐寂然成就禅定。<a id="a-Av"></a>而被毁呰成熟众生处。<a id="a-Aw"></a>毁呰说佛法处。<a id="a-Ax"></a>毁呰众生同居处。<a id="a-Ay"></a>毁呰善行有为功德处。<a id="a-Az"></a>不动无为法少分修习不求禅定。<a id="a-B0"></a>返见欲界及无色界乐无色天。<a id="a-B1"></a>以钝心故愿寿长远。<a id="a-B2"></a>若生无想天上。<a id="a-B3"></a>百千般佛成等正觉。<a id="a-B4"></a>是人无由值遇诸佛。<a id="a-B5"></a>不闻佛法不值僧徒。<a id="a-B6"></a>不能成就众生。<a id="a-B7"></a>亦不值受如来妙法。<a id="a-B8"></a>不值积集功德资粮。<a id="a-B9"></a>而无智慧愚痴怠慢。<a id="a-BA"></a>若无想天寿生毕已。<a id="a-BB"></a>下生之处少智尪弱。<a id="a-BC"></a>世尊。<a id="a-BD"></a>此是修行菩萨第五障禅定魔钩。</p>
  <p id="aBE">复次世尊若修行菩萨。<a id="a-BF"></a>智慧弥广别识习性知因缘起所有不立不行不住。<a id="a-BG"></a>而乃毁呰有为功德。<a id="a-BH"></a>遂失善巧方便智慧。<a id="a-BI"></a>若布施持戒忍辱精进禅定。<a id="a-BJ"></a>俱不修习。<a id="a-BK"></a>唯赞般若波罗蜜。<a id="a-BL"></a>自言。<a id="a-BM"></a>般若最胜。<a id="a-BN"></a>于五波罗蜜心生分别。<a id="a-BO"></a>以四摄事不摄众生。<a id="a-BP"></a>心常无相无为将为最妙。<a id="a-BQ"></a>是人未熟智故却堕邪路。<a id="a-BR"></a>世尊。<a id="a-BS"></a>此是修行菩萨第六障般若魔钩。</p>
  <p id="aBT">复次世尊。<a id="a-BU"></a>若修行菩萨。<a id="a-BV"></a>修阿兰若行乐住寂静。<a id="a-BW"></a>独处山林无所乐着。<a id="a-BX"></a>迥无储积不居道俗。<a id="a-BY"></a>少用功智不动安然。<a id="a-BZ"></a>亦不习学深义。<a id="a-Ba"></a>亦不成熟众生。<a id="a-Bb"></a>亦不听闻佛法。<a id="a-Bc"></a>亦不挍量趣路。<a id="a-Bd"></a>若有讲深义处。<a id="a-Be"></a>亦不往就。<a id="a-Bf"></a>听闻。<a id="a-Bg"></a>亦不求问深教。<a id="a-Bh"></a>亦不寻善知识。<a id="a-Bi"></a>以其乐住阿兰若。<a id="a-Bj"></a>志存烦恼不动。<a id="a-Bk"></a>若不开剥烦恼种子乃至八圣道路。<a id="a-Bl"></a>是修行菩萨。<a id="a-Bm"></a>虽在独住不利他己。<a id="a-Bn"></a>世尊。<a id="a-Bo"></a>此是修行菩萨第七障阿兰若魔钩。</p>
  <p id="aBp">复次世尊。<a id="a-Bq"></a>若修行菩萨。<a id="a-Br"></a>说法深邃。<a id="a-Bs"></a>美言悦豫威德摄众。<a id="a-Bt"></a>若有众生堪与授法。<a id="a-Bu"></a>不为授说。<a id="a-Bv"></a>若见钝根愚痴不堪教授。<a id="a-Bw"></a>则为显示佛法。<a id="a-Bx"></a>世尊。<a id="a-By"></a>此是修行菩萨第八障归依法海魔钩。</p>
  <p id="aBz">复次世尊。<a id="a-C0"></a>若修行菩萨。<a id="a-C1"></a>习学世间外道疏论。<a id="a-C2"></a>舍弃大乘深义。<a id="a-C3"></a>赞扬外道所说。<a id="a-C4"></a>若见有人明闲外论。<a id="a-C5"></a>乐说听闻称美为德。<a id="a-C6"></a>是时会中有诸天众。<a id="a-C7"></a>心乐听闻大乘法故。<a id="a-C8"></a>来赴道场。<a id="a-C9"></a>既闻所说外道疏论。<a id="a-CA"></a>心生懊恼而还本宫。<a id="a-CB"></a>发如是言。<a id="a-CC"></a>此善男子今已灭法如来善教。<a id="a-CD"></a>如是修行菩萨于法栋梁。<a id="a-CE"></a>何故翻教世间外论。<a id="a-CF"></a>乐戏论故。<a id="a-CG"></a>弃舍大乘。<a id="a-CH"></a>何以故。<a id="a-CI"></a>诸佛如来为甚深法故。<a id="a-CJ"></a>成等正觉。<a id="a-CK"></a>不因世俗外道戏论。<a id="a-CL"></a>成就菩提。<a id="a-CM"></a>世尊。<a id="a-CN"></a>是等修行菩萨。<a id="a-CO"></a>学说外道种种言论。<a id="a-CP"></a>而乃覆藏如来佛法。<a id="a-CQ"></a>如是之人于佛法化成等正觉专行断灭。<a id="a-CR"></a>世尊。<a id="a-CS"></a>此是修行菩萨第九障覆盖甚深佛法赞扬外道戏论魔钩。</p>
  <p id="aCT">复次世尊。<a id="a-CU"></a>若修行菩萨。<a id="a-CV"></a>逐恶伴侣为善知识共结朋友。<a id="a-CW"></a>而是恶友专令菩萨弃舍众生不令成熟。<a id="a-CX"></a>亦复不令扶护佛法。<a id="a-CY"></a>教住空寂少功力处。<a id="a-CZ"></a>数为教授声闻法行。<a id="a-Ca"></a>若有大乘相应深义。<a id="a-Cb"></a>不为宣传。<a id="a-Cc"></a>若修行菩萨习大乘故。<a id="a-Cd"></a>住寂静处欲进菩提。<a id="a-Ce"></a>恶友为障令其菩萨攀缘世间。<a id="a-Cf"></a>而谓之言。<a id="a-Cg"></a>修行菩萨合攀缘世间俗法。<a id="a-Ch"></a>若应教习世法。<a id="a-Ci"></a>他则令住寂静为现令悟入于他位。<a id="a-Cj"></a>不为显示菩萨决定无上行门。<a id="a-Ck"></a>世尊。<a id="a-Cl"></a>何者是菩萨决定无上行门。<a id="a-Cm"></a>有其十种。<a id="a-Cn"></a>何者为十。<a id="a-Co"></a>所谓一者依住信根受善知识教故。<a id="a-Cp"></a>二者精求妙法如救头然。<a id="a-Cq"></a>三者于善法教乐住正念常勤修学。<a id="a-Cr"></a>四者正勤精进已作法者其心不舍。<a id="a-Cs"></a>五者不乐自乐唯愿成熟众生。<a id="a-Ct"></a>六者为求法故不惜身命。<a id="a-Cu"></a>七者三十二相八十种好净佛刹土修诸功德资粮无厌。<a id="a-Cv"></a>八者总持威德圆满成就。<a id="a-Cw"></a>九者一切凡俗世位心无染故修习摩诃般若波罗蜜行。<a id="a-Cx"></a>十者过一切声闻缘觉位地善巧方便智慧超进。<a id="a-Cy"></a>世尊是为十种决定无上菩萨行业。<a id="a-Cz"></a>修行菩萨应当习学。<a id="a-D0"></a>是诸恶友。<a id="a-D1"></a>不为显示善事翻令障道。<a id="a-D2"></a>谓菩萨言。<a id="a-D3"></a>汝若勤苦修行然可成佛。<a id="a-D4"></a>不可怠慢心故得成佛道。<a id="a-D5"></a>汝若八劫乃至十劫不成菩提。<a id="a-D6"></a>更无可求阿耨多罗三藐三菩提。<a id="a-D7"></a>世尊。<a id="a-D8"></a>修行菩萨。<a id="a-D9"></a>苦行精进被他障道。<a id="a-DA"></a>令退入声闻果位。<a id="a-DB"></a>此是修行菩萨第十障非善知识魔钩。</p>
  <p id="aDC">复次世尊。<a id="a-DD"></a>若修行菩萨。<a id="a-DE"></a>贡高我慢。<a id="a-DF"></a>以贡高故。<a id="a-DG"></a>心不下故。<a id="a-DH"></a>于诸师僧和尚威仪羯磨门徒檀越乃至父母。<a id="a-DI"></a>心无摧伏。<a id="a-DJ"></a>若见修行菩萨。<a id="a-DK"></a>已超菩萨行门悟达善行。<a id="a-DL"></a>已得总持威仪圆满。<a id="a-DM"></a>不愿亲近不共习学善教。<a id="a-DN"></a>亦不寻求请问。<a id="a-DO"></a>若见曾修大乘行人。<a id="a-DP"></a>已被魔钩钩着其心。<a id="a-DQ"></a>以是义故。<a id="a-DR"></a>是人翻修邪行。<a id="a-DS"></a>爱乐邪伴。<a id="a-DT"></a>专行邪路。<a id="a-DU"></a>退失菩提。<a id="a-DV"></a>如痴母羊无步前进。<a id="a-DW"></a>譬如有人于炕旱时。<a id="a-DX"></a>高原陆地种赡部树。<a id="a-DY"></a>复不溉灌。<a id="a-DZ"></a>纵有流渠堰塞令断。<a id="a-Da"></a>是人虽种不溉不生。<a id="a-Db"></a>世尊。<a id="a-Dc"></a>修行菩萨亦复如是。<a id="a-Dd"></a>先发菩提。<a id="a-De"></a>后生贡高我慢心故。<a id="a-Df"></a>退失善知识教不闻佛法。<a id="a-Dg"></a>已闻受者更不修治。<a id="a-Dh"></a>譬如海水波浪不动地势洼下水能深厚。<a id="a-Di"></a>所有江河泉源凑流就下。<a id="a-Dj"></a>世尊修行菩萨亦复如是。<a id="a-Dk"></a>于师僧父母。<a id="a-Dl"></a>心为卑下用少功力获大深法随所记念法入心耳。<a id="a-Dm"></a>若贡高我慢不伏师僧父母。<a id="a-Dn"></a>当知是人已被魔钩之所钩着。<a id="a-Do"></a>世尊。<a id="a-Dp"></a>此是修行菩萨第十一障贡高魔钩。</p>
  <p id="aDq">复次世尊。<a id="a-Dr"></a>若修行菩萨。<a id="a-Ds"></a>形貌端严众所钦仰。<a id="a-Dt"></a>富饶高族部从眷属仓库珍宝。<a id="a-Du"></a>其数无量。<a id="a-Dv"></a>以其端严众所观美。<a id="a-Dw"></a>富饶高族部从众多功德资粮贵敬遵崇。<a id="a-Dx"></a>是菩萨不求集智资粮。<a id="a-Dy"></a>以自威严富豪力故。<a id="a-Dz"></a>醉心怠慢不见正路。<a id="a-E0"></a>若见出家初修菩萨戒人。<a id="a-E1"></a>已出尘劳精勤修习。<a id="a-E2"></a>集智资粮智慧力故。<a id="a-E3"></a>为法精诚宴坐风日。<a id="a-E4"></a>血肉干焦露骨羸瘦。<a id="a-E5"></a>晨昏修习如救头然。<a id="a-E6"></a>是贡高修行菩萨。<a id="a-E7"></a>若见如是行人而生嫌贱。<a id="a-E8"></a>不共为伴不随受教。<a id="a-E9"></a>其心愚昧闇钝无智。<a id="a-EA"></a>世尊。<a id="a-EB"></a>此是修行菩萨第十二障我心所醉魔钩。</p>
  <p id="aEC">尔时菩萨言。<a id="a-ED"></a>世尊。<a id="a-EE"></a>是为修行菩萨十二种魔障央俱赊钩。<a id="a-EF"></a>令其修行菩萨障道。<a id="a-EG"></a>若修行菩萨。<a id="a-EH"></a>不觉不知不离不远。<a id="a-EI"></a>如是无明尚不堪习随逐菩萨幼童行业。<a id="a-EJ"></a>况能得成阿耨多罗三藐三菩提。<a id="a-EK"></a>是以初修行菩萨。<a id="a-EL"></a>应当精勤摄心自觉超过邪魔十二障钩。</p>
  <p data-pb></p>
  <h2 id="aEM">第十三</h2>
  <p id="aEN">出戏乐严经(显说一条行)</p>
  <p id="aEO">解善巧方便施五欲乐故劝化一切众生令发无上菩提。</p>
  <p id="aEP">尔时长老须菩提。<a id="a-EQ"></a>告夫人言。<a id="a-ER"></a>善女人。<a id="a-ES"></a>汝之夫婿今在何处。<a id="a-ET"></a>夫人答言。<a id="a-EU"></a>须菩提当知。<a id="a-EV"></a>我今非唯一夫。<a id="a-EW"></a>何以故。<a id="a-EX"></a>世间众生五欲所缠戏乐习故。<a id="a-EY"></a>皆是我夫。<a id="a-EZ"></a>须菩提言。<a id="a-Ea"></a>何者是善巧方便随意戏乐。<a id="a-Eb"></a>夫人答言。<a id="a-Ec"></a>须菩提当知。<a id="a-Ed"></a>若有众生贪求五欲。<a id="a-Ee"></a>我当则以资助奉施。<a id="a-Ef"></a>然则劝化令发菩提。<a id="a-Eg"></a>若有众生欲心炽盛。<a id="a-Eh"></a>我当回施恣情戏乐。<a id="a-Ei"></a>是以名为善巧方便随意戏乐。<a id="a-Ej"></a>须菩提言。<a id="a-Ek"></a>如来不许众生耽欲。<a id="a-El"></a>夫人答言。<a id="a-Em"></a>如闻如来经中所说。<a id="a-En"></a>若有比丘。<a id="a-Eo"></a>受持袈裟锡杖卧具病缘杂药什物之属。<a id="a-Ep"></a>不应多畜。<a id="a-Eq"></a>是其童子及诸檀越。<a id="a-Er"></a>就于聚落所得上妙供具。<a id="a-Es"></a>供养师僧和尚同居僧徒随所乐受。<a id="a-Et"></a>若因此一物。<a id="a-Eu"></a>恶行灭除而得长道。<a id="a-Ev"></a>以是义故。<a id="a-Ew"></a>如来许其比丘受畜是物。<a id="a-Ex"></a>须菩提言。<a id="a-Ey"></a>诚如所说真实不虚。<a id="a-Ez"></a>夫人言。<a id="a-F0"></a>一切五欲耽着戏乐。<a id="a-F1"></a>如来以是方便。<a id="a-F2"></a>若有利故亦许不遮。<a id="a-F3"></a>须菩提言。<a id="a-F4"></a>善女人。<a id="a-F5"></a>几何众生。<a id="a-F6"></a>因是善巧方便受诸戏乐。<a id="a-F7"></a>成熟无上菩提。<a id="a-F8"></a>夫人答言。<a id="a-F9"></a>若三千大千世界。<a id="a-FA"></a>虚空所有星辰数量至于边际。<a id="a-FB"></a>尚知其数。<a id="a-FC"></a>若与我善巧方便受世戏乐。<a id="a-FD"></a>调伏劝化故。<a id="a-FE"></a>皆发无上菩提。<a id="a-FF"></a>是等众生。<a id="a-FG"></a>其数多于虚空星数。<a id="a-FH"></a>须菩提言。<a id="a-FI"></a>善女人。<a id="a-FJ"></a>汝何能得令诸众生而获安乐。<a id="a-FK"></a>夫人答言。<a id="a-FL"></a>须菩提当知。<a id="a-FM"></a>有诸众生。<a id="a-FN"></a>乐事梵天。<a id="a-FO"></a>我以四禅喜乐随意奉施。<a id="a-FP"></a>然后劝令发菩提心。<a id="a-FQ"></a>复有众生乐事帝释。<a id="a-FR"></a>我当奉以帝释快乐。<a id="a-FS"></a>然后劝令发菩提心。<a id="a-FT"></a>复有众生。<a id="a-FU"></a>乐于诸天龙王夜叉修罗乾闼及金翅鸟诸杂大蛇皆以戏乐。<a id="a-FV"></a>我当各随所乐施奉无阙。<a id="a-FW"></a>然后劝令发菩提心。<a id="a-FX"></a>复有众生。<a id="a-FY"></a>意乐转轮圣王游戏乃至大臣国邑聚落族姓之子及婆罗门中部下庶。<a id="a-FZ"></a>如是众生各随意乐悉皆施与不令阙乏。<a id="a-Fa"></a>然后劝令发菩提心。<a id="a-Fb"></a>复有众生。<a id="a-Fc"></a>乐于色声香味触法。<a id="a-Fd"></a>复有众生意所贪着。<a id="a-Fe"></a>花鬘璎珞涂香末香衣服缯彩以为严饰。<a id="a-Ff"></a>复有众生。<a id="a-Fg"></a>贪着钱财。<a id="a-Fh"></a>金银珠玉颇梨马瑙鼓乐弦歌。<a id="a-Fi"></a>如是众生意所乐者五欲戏乐皆当施与。<a id="a-Fj"></a>然后劝令发菩提心。<a id="a-Fk"></a>须菩提言。<a id="a-Fl"></a>善女人当知。<a id="a-Fm"></a>是诸五欲障八圣道涅槃趣路善无所得。<a id="a-Fn"></a>是等五欲正受之时。<a id="a-Fo"></a>亦有众生以是缘故。<a id="a-Fp"></a>于善调伏劝入菩提。<a id="a-Fq"></a>此义次第甚为难思。<a id="a-Fr"></a>善女人。<a id="a-Fs"></a>以大菩萨修行甚难之事。<a id="a-Ft"></a>令是修行菩萨成就善事。<a id="a-Fu"></a>当知甚难。<a id="a-Fv"></a>何以故。<a id="a-Fw"></a>如是等事。<a id="a-Fx"></a>皆是众生障道一种之事。<a id="a-Fy"></a>亦有诸类众生。<a id="a-Fz"></a>还复因调伏而得入善。</p>
  <p id="aG0">尔时精舍演法会中有二长者子。<a id="a-G1"></a>曾与夫人交游。<a id="a-G2"></a>善巧方便随意戏乐故。<a id="a-G3"></a>劝入无上菩提。<a id="a-G4"></a>是时此二长者子。<a id="a-G5"></a>白须菩提言。<a id="a-G6"></a>须菩提。<a id="a-G7"></a>勿以自智简择他智。<a id="a-G8"></a>须菩提。<a id="a-G9"></a>于意云何。<a id="a-GA"></a>若有少分油灯。<a id="a-GB"></a>堪以口吹手扇而能灭不。<a id="a-GC"></a>须菩提言。<a id="a-GD"></a>甚堪吹灭。<a id="a-GE"></a>长者子言。<a id="a-GF"></a>若声闻行善男子善女人。<a id="a-GG"></a>以少智慧明故。<a id="a-GH"></a>以一游戏智故而能则灭。<a id="a-GI"></a>亦复如是。<a id="a-GJ"></a>须菩提当知。<a id="a-GK"></a>譬如劫末之时有七日现。<a id="a-GL"></a>以众日光。<a id="a-GM"></a>世间起大火焰。<a id="a-GN"></a>是火堪以恒河中水灭得以不。<a id="a-GO"></a>须菩提言。<a id="a-GP"></a>百千海水尚不能灭。<a id="a-GQ"></a>况恒河水能使灭耶。<a id="a-GR"></a>长者子言。<a id="a-GS"></a>须菩提当知。<a id="a-GT"></a>菩萨如是无量无边智慧光明。<a id="a-GU"></a>无量无边功德光明。<a id="a-GV"></a>若修行菩萨于恒河沙数劫中。<a id="a-GW"></a>以五欲游戏娱乐受世快乐。<a id="a-GX"></a>是修行菩萨智慧光明功德光明。<a id="a-GY"></a>无能堪任而能得灭。<a id="a-GZ"></a>譬如有一贫病之人求医疗病。<a id="a-Ga"></a>以其贫故医处单方。<a id="a-Gb"></a>于时贫人病愿除愈。<a id="a-Gc"></a>药价贱者服之病除。<a id="a-Gd"></a>何以故。<a id="a-Ge"></a>是贫病人以无力故。<a id="a-Gf"></a>声闻亦尔。<a id="a-Gg"></a>十二头陀修摄心故。<a id="a-Gh"></a>独住阿兰若乐弊恶衣。<a id="a-Gi"></a>然后解脱世间烦恼。<a id="a-Gj"></a>须菩提当知。<a id="a-Gk"></a>如贫病人良医为其随机处药愿求病差。<a id="a-Gl"></a>声闻解脱亦复如是。<a id="a-Gm"></a>复次譬如刹利国王。<a id="a-Gn"></a>已授灌顶。<a id="a-Go"></a>王若有病良医为王和合贵药。<a id="a-Gp"></a>光泽香美唇口甘甜四支安泰。<a id="a-Gq"></a>堪为王服。<a id="a-Gr"></a>王服药已。<a id="a-Gs"></a>奉献音乐花香娱乐将为欢乐。<a id="a-Gt"></a>以是方便国王病差。<a id="a-Gu"></a>须菩提当知。<a id="a-Gv"></a>亦复如是。<a id="a-Gw"></a>亦有修行菩萨。<a id="a-Gx"></a>以善巧方便随意戏乐受诸五欲。<a id="a-Gy"></a>以欢乐乘故。<a id="a-Gz"></a>而成阿耨多罗三藐三菩提。<a id="a-H0"></a>须菩提当知。<a id="a-H1"></a>如王病服上妙药者。<a id="a-H2"></a>修行菩萨亦复如是。<a id="a-H3"></a>以善巧方便智慧力故。<a id="a-H4"></a>而得解脱。</p>
  <p data-pb></p>
  <h2 id="aH5">第十四</h2>
  <p id="aH6">出善巧方便经(显说一条行)</p>
  <p id="aH7">为修行菩萨声闻行故犯重障因。</p>
  <p id="aH8">尔时佛告无上慧菩萨言。<a id="a-H9"></a>善男子。<a id="a-HA"></a>若有比丘修菩萨行。<a id="a-HB"></a>而犯众重。<a id="a-HC"></a>以善巧方便而能灭除。<a id="a-HD"></a>以是义故。<a id="a-HE"></a>我今为说不犯因缘。<a id="a-HF"></a>尔时无上慧菩萨白佛言。<a id="a-HG"></a>世尊。<a id="a-HH"></a>修行菩萨如何所犯。<a id="a-HI"></a>佛言。<a id="a-HJ"></a>善男子。<a id="a-HK"></a>若修行菩萨。<a id="a-HL"></a>修习声闻法行。<a id="a-HM"></a>纵使百千劫中。<a id="a-HN"></a>服诸药草根茎花果。<a id="a-HO"></a>及能忍诸众生善恶言气。<a id="a-HP"></a>以于声闻缘觉行中修习定故。<a id="a-HQ"></a>此是修行菩萨重大所犯。<a id="a-HR"></a>善男子。<a id="a-HS"></a>譬如声闻犯四重。<a id="a-HT"></a>已。<a id="a-HU"></a>是五阴现身无复堪任入得涅槃。<a id="a-HV"></a>善男子。<a id="a-HW"></a>亦复如是。<a id="a-HX"></a>若修行菩萨。<a id="a-HY"></a>不舍声闻不忏其罪。<a id="a-HZ"></a>于时修行菩萨。<a id="a-Ha"></a>无复堪任成等正觉。<a id="a-Hb"></a>无能入于佛地无余涅槃。</p>
  <p data-pb></p>
  <h2 id="aHc">第十五</h2>
  <p id="aHd">出胜积经(显说一条行)</p>
  <p id="aHe">说修行菩萨退入声闻行中。</p>
  <p id="aHf">复次善男子。<a id="a-Hg"></a>譬如有人患眼。<a id="a-Hh"></a>经过一月以药医疗。<a id="a-Hi"></a>眼渐开见。<a id="a-Hj"></a>然有仇人以毕茇末而扑眼中。<a id="a-Hk"></a>是人眼光盲闇如旧。<a id="a-Hl"></a>若修行菩萨。<a id="a-Hm"></a>修大乘时退入声闻。<a id="a-Hn"></a>其根闇钝。<a id="a-Ho"></a>譬如无智之人。<a id="a-Hp"></a>以白栴檀末和青淤泥涂于身体。<a id="a-Hq"></a>是其白檀和恶气故。<a id="a-Hr"></a>其檀本香无复更闻。<a id="a-Hs"></a>修行菩萨亦复如是。<a id="a-Ht"></a>以习声闻行故。<a id="a-Hu"></a>污染功德资粮。<a id="a-Hv"></a>难遭佛行无复更堪集诸菩萨会中清净位地。</p>
  <p data-pb></p>
  <h2 id="aHw">第十六</h2>
  <p id="aHx">出如来藏经(显说一条行)</p>
  <p id="aHy">观念如来因果。</p>
  <p id="aHz">尔时佛告摩诃迦葉言。<a id="a-I0"></a>譬如有人倒地。<a id="a-I1"></a>若还拓地而得起立。<a id="a-I2"></a>迦葉当知。<a id="a-I3"></a>亦复如是。<a id="a-I4"></a>若于佛法中。<a id="a-I5"></a>倾倒直堕无间地狱。<a id="a-I6"></a>若拓如来圣德。<a id="a-I7"></a>从地狱中还复得起。<a id="a-I8"></a>何者倚拓如来若能一心念佛圣德依教修行。<a id="a-I9"></a>尔时摩诃迦葉白佛言。<a id="a-IA"></a>纵无净心观察如来。<a id="a-IB"></a>尚能获大利益。<a id="a-IC"></a>况以净心观察如来其福无量。<a id="a-ID"></a>佛言。<a id="a-IE"></a>诚如所说。<a id="a-IF"></a>但种种意行观察如来。<a id="a-IG"></a>皆当为说趣涅槃路。<a id="a-IH"></a>尔时摩诃迦葉言。<a id="a-II"></a>我今解如来所教。<a id="a-IJ"></a>宁于佛法犯罪。<a id="a-IK"></a>不事外道恶行修学。<a id="a-IL"></a>以何义故。<a id="a-IM"></a>若于如来法中行非法罪。<a id="a-IN"></a>所起恶行皆因涅槃能灭。<a id="a-IO"></a>若事外道所起恶行。<a id="a-IP"></a>皆入地狱饿鬼畜生。<a id="a-IQ"></a>受诸恶报。<a id="a-IR"></a>佛言。<a id="a-IS"></a>诚如所说。<a id="a-IT"></a>迦葉当知。<a id="a-IU"></a>譬如有人骂詈紫檀香木捶打而掷于地。<a id="a-IV"></a>毁呰不堪受用。<a id="a-IW"></a>迦葉。<a id="a-IX"></a>于意云何。<a id="a-IY"></a>此紫檀香气更能熏是骂人以不。<a id="a-IZ"></a>迦葉言。<a id="a-Ia"></a>其紫檀香气熏彼骂人。<a id="a-Ib"></a>如本无异。<a id="a-Ic"></a>佛言。<a id="a-Id"></a>迦葉当知。<a id="a-Ie"></a>若有众生。<a id="a-If"></a>专念如来若见如来。<a id="a-Ig"></a>若闻佛名。<a id="a-Ih"></a>是等众生。<a id="a-Ii"></a>皆得资熏解脱法门。<a id="a-Ij"></a>亦复如是。</p>
  <p data-pb></p>
  <h2 id="aIk">第十七</h2>
  <p id="aIl">出金光上胜毗尼经(显说一条行)</p>
  <p id="aIm">为金光胜童女十种行愿请出家因缘。</p>
  <p id="aIn">尔时文殊师利童子语金光胜童女言。<a id="a-Io"></a>汝如何应听佛法。<a id="a-Ip"></a>童女言。<a id="a-Iq"></a>乐闻法故听法如来所说修行。<a id="a-Ir"></a>尔时此童女。<a id="a-Is"></a>以文殊师利菩萨威神。<a id="a-It"></a>兼自善根智慧功德力故。<a id="a-Iu"></a>于其会中相续说法。<a id="a-Iv"></a>因其一万二千众生而发阿耨多罗三藐三菩提心。<a id="a-Iw"></a>复有五百天人。<a id="a-Ix"></a>先于菩萨藏中修集善根。<a id="a-Iy"></a>于时是等菩萨发悟无生法门。<a id="a-Iz"></a>又有三万二千天人。<a id="a-J0"></a>远离烦恼弃除尘垢。<a id="a-J1"></a>于法眼净。<a id="a-J2"></a>是时童女说法之际。<a id="a-J3"></a>以其喜悦心故。<a id="a-J4"></a>入随顺深悟解脱法门。<a id="a-J5"></a>既悟法已。<a id="a-J6"></a>则于文殊师利菩萨前。<a id="a-J7"></a>五体投地愿请出家。<a id="a-J8"></a>伏愿文殊师利。<a id="a-J9"></a>以大慈悲听闻法故。<a id="a-JA"></a>我愿是生得预缁服。<a id="a-JB"></a>文殊师利菩萨言。<a id="a-JC"></a>童女当知。<a id="a-JD"></a>若修行菩萨。<a id="a-JE"></a>自乐出家割截身发。<a id="a-JF"></a>不应如是出家。<a id="a-JG"></a>何以故。<a id="a-JH"></a>先为一切众生。<a id="a-JI"></a>割截烦恼令其精进。<a id="a-JJ"></a>此则名为菩萨出家。<a id="a-JK"></a>若修行菩萨。<a id="a-JL"></a>自乐出家。<a id="a-JM"></a>以汤染色修造衣服袈裟卧具。<a id="a-JN"></a>不应如是出家。<a id="a-JO"></a>何以故。<a id="a-JP"></a>先除一切众生贪嗔痴色汤。<a id="a-JQ"></a>令其精进。<a id="a-JR"></a>此则名为菩萨出家。<a id="a-JS"></a>若修行菩萨。<a id="a-JT"></a>自乐出家。<a id="a-JU"></a>受具足戒。<a id="a-JV"></a>不应如是出家。<a id="a-JW"></a>何以故。<a id="a-JX"></a>若见犯戒众生。<a id="a-JY"></a>令其摄行断恶修善。<a id="a-JZ"></a>此则名为菩萨出家。<a id="a-Ja"></a>若修行菩萨自乐出家。<a id="a-Jb"></a>独住寂静。<a id="a-Jc"></a>不应如是出家。<a id="a-Jd"></a>何以故。<a id="a-Je"></a>菩萨先除五趣众生愚痴。<a id="a-Jf"></a>令住智慧。<a id="a-Jg"></a>此则名为菩萨出家。<a id="a-Jh"></a>若修行菩萨。<a id="a-Ji"></a>自乐出家。<a id="a-Jj"></a>住威仪相。<a id="a-Jk"></a>不应如是出家。<a id="a-Jl"></a>何以故。<a id="a-Jm"></a>先为众生发大慈大悲喜舍之心。<a id="a-Jn"></a>此则名为菩萨出家。<a id="a-Jo"></a>若修行菩萨。<a id="a-Jp"></a>自乐出家。<a id="a-Jq"></a>刚修精进善根功德。<a id="a-Jr"></a>不应如是出家。<a id="a-Js"></a>何以故。<a id="a-Jt"></a>劝化众生发起善根。<a id="a-Ju"></a>令修功德。<a id="a-Jv"></a>此则名为菩萨出家。<a id="a-Jw"></a>若修行菩萨自乐出家。<a id="a-Jx"></a>意求涅槃。<a id="a-Jy"></a>不应如是出家。<a id="a-Jz"></a>何以故。<a id="a-K0"></a>先为一切众生坚心为求涅槃趣路。<a id="a-K1"></a>此则名为菩萨出家。<a id="a-K2"></a>若修行菩萨自乐出家。<a id="a-K3"></a>除己烦恼。<a id="a-K4"></a>不应如是出家。<a id="a-K5"></a>何以故。<a id="a-K6"></a>先为一切众生。<a id="a-K7"></a>勤求精进除他烦恼。<a id="a-K8"></a>此则名为菩萨出家。<a id="a-K9"></a>若修行菩萨自乐出家。<a id="a-KA"></a>愿悟身心。<a id="a-KB"></a>不应如是出家。<a id="a-KC"></a>何以故。<a id="a-KD"></a>先用成熟诸众生故。<a id="a-KE"></a>令悟身心。<a id="a-KF"></a>此则名为菩萨出家。<a id="a-KG"></a>若修行菩萨。<a id="a-KH"></a>自乐出家解脱己厄。<a id="a-KI"></a>不应如是出家。<a id="a-KJ"></a>何以故。<a id="a-KK"></a>先救众生厄难。<a id="a-KL"></a>令得解脱。<a id="a-KM"></a>此则名为菩萨出家。<a id="a-KN"></a>若修行菩萨自乐出家。<a id="a-KO"></a>厌离烦恼。<a id="a-KP"></a>不应如是出家。<a id="a-KQ"></a>何以故。<a id="a-KR"></a>先为成熟一切众生乐住世间。<a id="a-KS"></a>此则名为菩萨出家。<a id="a-KT"></a>若修行菩萨自乐出家。<a id="a-KU"></a>愿入涅槃。<a id="a-KV"></a>不应如是出家。<a id="a-KW"></a>何以故。<a id="a-KX"></a>先为圆满如来一切善根功德。<a id="a-KY"></a>此则名为菩萨出家。<a id="a-KZ"></a>复愿一切众生速得出家。<a id="a-Ka"></a>是名出家。<a id="a-Kb"></a>复能不见众生过失。<a id="a-Kc"></a>是名出家。<a id="a-Kd"></a>复舍一切过患除灭众罪。<a id="a-Ke"></a>是名出家。<a id="a-Kf"></a>夫出家者系心属他。<a id="a-Kg"></a>若修行菩萨则非所属。<a id="a-Kh"></a>童女言。<a id="a-Ki"></a>何故出家名为属他。<a id="a-Kj"></a>文殊师利菩萨言。<a id="a-Kk"></a>凡出家者当属禁戒守护无犯。<a id="a-Kl"></a>是名属他。<a id="a-Km"></a>凡出家者属禅定故。<a id="a-Kn"></a>不应散乱。<a id="a-Ko"></a>是名属他。<a id="a-Kp"></a>凡出家者属智慧。<a id="a-Kq"></a>不应愚痴。<a id="a-Kr"></a>是名属他。<a id="a-Ks"></a>复属解脱。<a id="a-Kt"></a>是名属他。<a id="a-Ku"></a>不应系缚。<a id="a-Kv"></a>是名属他。<a id="a-Kw"></a>童女言。<a id="a-Kx"></a>文殊师利。<a id="a-Ky"></a>如何修行菩萨则非属他。<a id="a-Kz"></a>文殊师利菩萨言。<a id="a-L0"></a>若修行菩萨不受他行。<a id="a-L1"></a>则非属他。<a id="a-L2"></a>亦不随他颜色。<a id="a-L3"></a>亦不他智他语。<a id="a-L4"></a>菩萨自有萨婆若智。<a id="a-L5"></a>是以不应属他。<a id="a-L6"></a>时文殊师利菩萨。<a id="a-L7"></a>说是出家法已。<a id="a-L8"></a>有五百菩萨。<a id="a-L9"></a>各脱自身上妙袈裟。<a id="a-LA"></a>持奉文殊师利菩萨。<a id="a-LB"></a>挂其身上。<a id="a-LC"></a>而作是言。<a id="a-LD"></a>文殊师利所说出家因缘诚。<a id="a-LE"></a>实不虚。<a id="a-LF"></a>我等从今应当修学。<a id="a-LG"></a>尔时金光胜童女。<a id="a-LH"></a>得法本源渡达彼岸。<a id="a-LI"></a>得智慧光灭愚痴闇。<a id="a-LJ"></a>见生死过烦恼缘起。<a id="a-LK"></a>则顶礼文殊师利童子。<a id="a-LL"></a>右绕三匝。<a id="a-LM"></a>升车而还本宫。</p>
  <p data-pb></p>
  <h2 id="aLN">第十八</h2>
  <p id="aLO">出降伏魔经(显说一条行)</p>
  <p id="aLP">魔为修行菩萨说二十种魔障菩萨应觉不取。</p>
  <p id="aLQ">尔时善坚天子。<a id="a-LR"></a>在于会中。<a id="a-LS"></a>见魔波旬化现佛形坐在道场。<a id="a-LT"></a>天子问波旬言。<a id="a-LU"></a>向来文殊师利菩萨所说魔波旬。<a id="a-LV"></a>能障修行菩萨行业。<a id="a-LW"></a>当愿为说。<a id="a-LX"></a>何者是修行菩萨魔障。<a id="a-LY"></a>说是语已。<a id="a-LZ"></a>是魔波旬苏失迷却化本形。<a id="a-La"></a>而白天子言。<a id="a-Lb"></a>修行菩萨凡有二十种魔障。<a id="a-Lc"></a>所谓一者求于解脱怖畏世间。<a id="a-Ld"></a>习瑜伽诸论供养修学。<a id="a-Le"></a>当知则是魔障。<a id="a-Lf"></a>二者搜求空相远离众生。<a id="a-Lg"></a>当知则是魔障。<a id="a-Lh"></a>三者修无为法。<a id="a-Li"></a>不乐有为善根功德。<a id="a-Lj"></a>当知则是魔障。<a id="a-Lk"></a>四者所修禅定。<a id="a-Ll"></a>不乐世间定门。<a id="a-Lm"></a>当知则是魔障。<a id="a-Ln"></a>五者所显法教不令发大慈心。<a id="a-Lo"></a>当知则是魔障。<a id="a-Lp"></a>六者寻求精进有德之徒。<a id="a-Lq"></a>于破戒人而生嗔嫌。<a id="a-Lr"></a>当知则是魔障。<a id="a-Ls"></a>七者显扬声闻道行覆盖大乘。<a id="a-Lt"></a>当知则是魔障。<a id="a-Lu"></a>八者显扬世谛所说。<a id="a-Lv"></a>若闻大乘空义无著无相。<a id="a-Lw"></a>而能覆盖。<a id="a-Lx"></a>当知则是魔障。<a id="a-Ly"></a>九者已识趣菩萨道。<a id="a-Lz"></a>更不求六波罗蜜。<a id="a-M0"></a>当知则是魔障。<a id="a-M1"></a>十者自赞精进。<a id="a-M2"></a>不劝怠慢众生。<a id="a-M3"></a>当知则是魔障。<a id="a-M4"></a>十一者修集功德。<a id="a-M5"></a>不念无上菩提。<a id="a-M6"></a>当知则是魔障。<a id="a-M7"></a>十二者修治鞞钵舍那正见。<a id="a-M8"></a>不见众生正见。<a id="a-M9"></a>当知则是魔障。<a id="a-MA"></a>十三者志求断烦恼。<a id="a-MB"></a>不愿处于三界。<a id="a-MC"></a>当知则是魔障。<a id="a-MD"></a>十四者虽以智慧观察慈悲而无习行。<a id="a-ME"></a>当知则是魔障。<a id="a-MF"></a>十五者所修善行。<a id="a-MG"></a>若非善巧方便。<a id="a-MH"></a>当知则是魔障。<a id="a-MI"></a>十六者不修大乘菩萨藏经。<a id="a-MJ"></a>习学外道世论。<a id="a-MK"></a>当知则是魔障。<a id="a-ML"></a>十七者博达慧学护惜经法。<a id="a-MM"></a>恐他习解。<a id="a-MN"></a>当知则是魔障。<a id="a-MO"></a>十八者若缘俗事皆当尽心。<a id="a-MP"></a>若习妙法元无学意。<a id="a-MQ"></a>当知则是魔障。<a id="a-MR"></a>十九者若修行菩萨见说大乘而不敬习。<a id="a-MS"></a>亦不供养。<a id="a-MT"></a>若见声闻缘觉乘人。<a id="a-MU"></a>随其习行相应和合。<a id="a-MV"></a>当知则是魔障。<a id="a-MW"></a>二十者若修行菩萨得大名闻无所乏少。<a id="a-MX"></a>若当亲见释梵四王帝主大臣长者。<a id="a-MY"></a>若不显说如来无量圣德。<a id="a-MZ"></a>亦不供养。<a id="a-Ma"></a>亦不敬承。<a id="a-Mb"></a>当知则是魔障。<a id="a-Mc"></a>天子当知。<a id="a-Md"></a>修行菩萨。<a id="a-Me"></a>有如是二十种最大魔障。<a id="a-Mf"></a>应当摄心觉悟如教。<a id="a-Mg"></a>修行菩萨则入大乘次位已。<a id="a-Mh"></a>发菩提心。<a id="a-Mi"></a>修禅波罗蜜定。<a id="a-Mj"></a>若在睡眠。<a id="a-Mk"></a>尚不乐入声闻位地。</p>
  <p data-pb></p>
  <h2 id="aMl">第十九</h2>
  <p id="aMm">出富娄那所问经(显说一条行)</p>
  <p id="aMn">修行菩萨为恶知识故四种因缘退菩提入声闻解脱。</p>
  <p id="aMo">尔时佛告圣者富娄那言。<a id="a-Mp"></a>富娄那当知。<a id="a-Mq"></a>修行菩萨有四种相应法退失菩提。<a id="a-Mr"></a>回入声闻位地。<a id="a-Ms"></a>何者为四。<a id="a-Mt"></a>所谓一者若修行菩萨。<a id="a-Mu"></a>伴恶知识。<a id="a-Mv"></a>共习恶行。<a id="a-Mw"></a>是等恶友。<a id="a-Mx"></a>令其远离佛行舍弃众生。<a id="a-My"></a>而谓菩萨言。<a id="a-Mz"></a>汝可厌足如是行业。<a id="a-N0"></a>三界长远苦恼无穷。<a id="a-N1"></a>世间受生烦恼结集暂无停息。<a id="a-N2"></a>成佛甚难。<a id="a-N3"></a>在家弃俗。<a id="a-N4"></a>更复甚难。<a id="a-N5"></a>劳心长远更勿修习。<a id="a-N6"></a>汝亦未曾授记得成阿耨多罗三藐三菩提。<a id="a-N7"></a>汝今力微尪弱。<a id="a-N8"></a>不堪度五趣路。<a id="a-N9"></a>中途不应断绝。<a id="a-NA"></a>修行菩萨闻是语已。<a id="a-NB"></a>心生退缩潜隐萎垂。<a id="a-NC"></a>则于菩萨行中心无所乐。<a id="a-ND"></a>富娄那当知。<a id="a-NE"></a>是第一法故。<a id="a-NF"></a>修行菩萨而退菩提。<a id="a-NG"></a>翻入声闻解脱。<a id="a-NH"></a>二者若修行菩萨。<a id="a-NI"></a>不闻菩萨道行。<a id="a-NJ"></a>不闻菩萨藏经。<a id="a-NK"></a>菩萨积集功德菩萨所说禁戒趣六波罗蜜路相应法证。<a id="a-NL"></a>皆不曾闻。<a id="a-NM"></a>既不曾闻。<a id="a-NN"></a>不能如法习学。<a id="a-NO"></a>不知以何行门修行。<a id="a-NP"></a>以何行门远离。<a id="a-NQ"></a>如何法习业次。<a id="a-NR"></a>如何法不应习。<a id="a-NS"></a>何者声闻法行。<a id="a-NT"></a>何者菩萨法门。<a id="a-NU"></a>既未明闲。<a id="a-NV"></a>不知如何法则修学应修而不修行不应修而更修。<a id="a-NW"></a>如是修行菩萨。<a id="a-NX"></a>菩提渐渐损减。<a id="a-NY"></a>道心渐慢心意回惶。<a id="a-NZ"></a>舍昔行愿退失菩提。<a id="a-Na"></a>富娄那当知。<a id="a-Nb"></a>修行菩萨如是退舍菩提。<a id="a-Nc"></a>而入声闻解脱。<a id="a-Nd"></a>三者若修行菩萨。<a id="a-Ne"></a>起异见行厌见己身。<a id="a-Nf"></a>执邪正二边不离此行。<a id="a-Ng"></a>若闻无上甚深法要。<a id="a-Nh"></a>应得开悟。<a id="a-Ni"></a>反生诽谤轻嫌不信。<a id="a-Nj"></a>以谤法故。<a id="a-Nk"></a>死堕无间地狱。<a id="a-Nl"></a>无复见闻佛法。<a id="a-Nm"></a>不复更修大乘。<a id="a-Nn"></a>不遇善知识。<a id="a-No"></a>以不值故。<a id="a-Np"></a>退失善行。<a id="a-Nq"></a>入于恶行。<a id="a-Nr"></a>隔断善友。<a id="a-Ns"></a>和合恶人。<a id="a-Nt"></a>忘失本念。<a id="a-Nu"></a>弃菩萨乘位。<a id="a-Nv"></a>不救三界众生。<a id="a-Nw"></a>不习大乘行业。<a id="a-Nx"></a>富娄那当知。<a id="a-Ny"></a>此第三法相应故。<a id="a-Nz"></a>退失菩提而入声闻解脱。<a id="a-O0"></a>四者若修行菩萨。<a id="a-O1"></a>听闻甚深法要。<a id="a-O2"></a>不为众生解说。<a id="a-O3"></a>怠慢潜缩心无乐说。<a id="a-O4"></a>少用力处而生修学。<a id="a-O5"></a>悭惜佛法不摄众生。<a id="a-O6"></a>以是罪故。<a id="a-O7"></a>所念渐灭。<a id="a-O8"></a>念行灭已。<a id="a-O9"></a>不应筹量法义。<a id="a-OA"></a>亦不堪任更受法分。<a id="a-OB"></a>舍是身命退失菩提。<a id="a-OC"></a>富娄那当知。<a id="a-OD"></a>此第四法相应故。<a id="a-OE"></a>退失菩提而入声闻解脱。</p>
  <p data-pb></p>
  <h2 id="aOF">第二十</h2>
  <p id="aOG">出宝童夫人所问经(显说一条行)</p>
  <p id="aOH">修行菩萨四种实语不妄超越声闻诸行无厌。</p>
  <p id="aOI">尔时佛告宝童夫人言。<a id="a-OJ"></a>修行菩萨。<a id="a-OK"></a>有三种实语不妄。<a id="a-OL"></a>何者为三。<a id="a-OM"></a>所谓一者不诳诸佛如来。<a id="a-ON"></a>不诳一切众生。<a id="a-OO"></a>亦不诳自身。<a id="a-OP"></a>夫人当知。<a id="a-OQ"></a>如何修行菩萨。<a id="a-OR"></a>不诳如来一切众生及以自身。<a id="a-OS"></a>若修行菩萨发菩提心已。<a id="a-OT"></a>然后发愿乐证声闻阿罗汉果。<a id="a-OU"></a>夫人当知。<a id="a-OV"></a>是菩萨则诳如来及诳众生并诳自身。<a id="a-OW"></a>何者名为不诳。<a id="a-OX"></a>若修行菩萨发菩提心已。<a id="a-OY"></a>纵值种种苦恼逼切乃至邪魔外道尼干。<a id="a-OZ"></a>调弄骂辱以口言气状若刀剑枪槊刺心损其所受毁呰苦楚。<a id="a-Oa"></a>若修行菩萨不惊不动不潜不缩不忧不悔皆能忍受。<a id="a-Ob"></a>坚固不弃前言菩提心宝。<a id="a-Oc"></a>不移不动。<a id="a-Od"></a>于其三界救度众生。<a id="a-Oe"></a>归依无等无上菩提乃至刹那不念余乘。<a id="a-Of"></a>常念诸佛愿转法轮。<a id="a-Og"></a>摄受众生生大威力现大势力。<a id="a-Oh"></a>善行坚固修治精进。<a id="a-Oi"></a>不随他语无能摧伏。<a id="a-Oj"></a>夫人当知。<a id="a-Ok"></a>如是修行菩萨。<a id="a-Ol"></a>不诳众生不诳自身。<a id="a-Om"></a>若有如是菩萨。<a id="a-On"></a>则是最大无上实语。<a id="a-Oo"></a>复有四种因缘。<a id="a-Op"></a>修行菩萨不诳如来。<a id="a-Oq"></a>何者为四。<a id="a-Or"></a>所谓一者坚固心。<a id="a-Os"></a>二者威力心。<a id="a-Ot"></a>三者势力无怠。<a id="a-Ou"></a>四者持戒精进。<a id="a-Ov"></a>复有四种因。<a id="a-Ow"></a>不诳一切众生。<a id="a-Ox"></a>何者为四。<a id="a-Oy"></a>所谓一者坚牢修学。<a id="a-Oz"></a>二者慈心与乐。<a id="a-P0"></a>三者悲心愍苦。<a id="a-P1"></a>四者摄受众生。<a id="a-P2"></a>复有四种因。<a id="a-P3"></a>不诳自身。<a id="a-P4"></a>何者为四。<a id="a-P5"></a>所谓一者坚固心。<a id="a-P6"></a>二者重复坚固心。<a id="a-P7"></a>三者无谄惑心。<a id="a-P8"></a>四者无诳心。<a id="a-P9"></a>夫人当知。<a id="a-PA"></a>修行菩萨则入第一实语位。<a id="a-PB"></a>不舍菩提。<a id="a-PC"></a>过去行愿不移不动。<a id="a-PD"></a>尔时宝童夫人白舍利弗言。<a id="a-PE"></a>汝能以女身为诸众生演说法不。<a id="a-PF"></a>舍利弗言。<a id="a-PG"></a>我今尚厌男子之身。<a id="a-PH"></a>况受女人身耶。<a id="a-PI"></a>夫人答言。<a id="a-PJ"></a>舍利弗汝岂厌离是身耶。<a id="a-PK"></a>舍利弗言。<a id="a-PL"></a>实厌是身。<a id="a-PM"></a>夫人言。<a id="a-PN"></a>以是义故。<a id="a-PO"></a>修行菩萨超越一切众生。<a id="a-PP"></a>何以故。<a id="a-PQ"></a>若声闻厌者菩萨殊无厌心。<a id="a-PR"></a>若声闻所嫌菩萨无厌。<a id="a-PS"></a>声闻厌离五阴六入。<a id="a-PT"></a>菩萨则无厌离。<a id="a-PU"></a>声闻厌摄身分。<a id="a-PV"></a>菩萨无厌。<a id="a-PW"></a>声闻厌摄三界菩萨无厌。<a id="a-PX"></a>声闻厌世间生死菩萨无厌。<a id="a-PY"></a>声闻厌离有为功德。<a id="a-PZ"></a>菩萨集功德资粮无厌。<a id="a-Pa"></a>声闻厌与众生结缘。<a id="a-Pb"></a>菩萨成熟众生心故无厌结缘。<a id="a-Pc"></a>声闻厌离聚落。<a id="a-Pd"></a>菩萨无厌入于国邑聚落王宫。<a id="a-Pe"></a>声闻厌自烦恼。<a id="a-Pf"></a>菩萨能摄众生不厌烦恼。<a id="a-Pg"></a>舍利弗当知。<a id="a-Ph"></a>声闻所嫌厌离诸行。<a id="a-Pi"></a>菩萨皆能摄受无厌。<a id="a-Pj"></a>舍利弗言。<a id="a-Pk"></a>如是修行菩萨。<a id="a-Pl"></a>以何威力以何气势而无厌心。<a id="a-Pm"></a>夫人答言。<a id="a-Pn"></a>修行菩萨八种威力相应而无厌心。<a id="a-Po"></a>何者为八。<a id="a-Pp"></a>所谓一者于诸众生慈力无恼。<a id="a-Pq"></a>二者悲力成熟众生。<a id="a-Pr"></a>三者善修行愿无作者。<a id="a-Ps"></a>四者智慧力故为除烦恼。<a id="a-Pt"></a>五者善巧方便力故无倦。<a id="a-Pu"></a>六者功德力故无退。<a id="a-Pv"></a>七者智慧力故愚痴已除。<a id="a-Pw"></a>八者精进力故具足已入不弃往愿。<a id="a-Px"></a>舍利弗当知。<a id="a-Py"></a>修行菩萨有此八种行力相应。<a id="a-Pz"></a>皆无厌心。</p>
  <p data-pb></p>
  <h2 id="aQ0">第二十一</h2>
  <p id="aQ1">出宝积经(显说一条行)</p>
  <p id="aQ2">修行菩萨校量声闻道行。</p>
  <p id="aQ3">尔时佛告摩诃迦葉言。<a id="a-Q4"></a>如月与星。<a id="a-Q5"></a>不可弃月先念诸星。<a id="a-Q6"></a>智者亦尔。<a id="a-Q7"></a>修行菩萨亦复如是。<a id="a-Q8"></a>以习学故不应弃舍先念声闻。<a id="a-Q9"></a>复次譬如诸天世人。<a id="a-QA"></a>共力磨治琉璃珠拟令光洁。<a id="a-QB"></a>无由变为颇梨宝珠。<a id="a-QC"></a>纵数揩磨还复如故。<a id="a-QD"></a>迦葉当知。<a id="a-QE"></a>声闻亦复如是。<a id="a-QF"></a>纵使持戒清净十二头陀一切禅定相应。<a id="a-QG"></a>仍不堪任坐于菩提树下成等正觉。<a id="a-QH"></a>迦葉譬如磨治颇梨宝珠。<a id="a-QI"></a>价直无量百千利益无数。<a id="a-QJ"></a>迦葉当知。<a id="a-QK"></a>亦复如是。<a id="a-QL"></a>若修行菩萨道行清净已。<a id="a-QM"></a>尔时令无量百千声闻缘觉而入解脱法门。</p>
 </body>
</html>