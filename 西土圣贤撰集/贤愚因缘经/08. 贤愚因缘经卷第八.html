<!doctype html>
<html id="z3IBWHJ1F3" data-ver="2131">
 <head>
  <meta charset="utf-8">
  <meta author="慧觉">
  <meta library="龙藏">
  <meta catalog="西土圣贤撰集">
  <meta period="元魏">
 </head>
 <body>
  <h1 id="a1">贤愚因缘经卷第八</h1>
  <h2 id="a2">盖事因缘品第三十八</h2>
  <p id="a3"></p>
  <p id="a4">如是我闻：<a id="a-5"></a>一时，<a id="a-6"></a>佛在罗阅祇竹林精舍。<a id="a-7"></a>慧命阿难，<a id="a-8"></a>竹林中坐，<a id="a-9"></a>心自思惟：<a id="a-A"></a>如来出世，<a id="a-B"></a>甚奇甚特！<a id="a-C"></a>今诸弟子，<a id="a-D"></a>蒙佛恩泽，<a id="a-E"></a>于四供养，<a id="a-F"></a>无所乏少，<a id="a-G"></a>各获安隐，<a id="a-H"></a>得尽苦际；<a id="a-I"></a>一切世间，<a id="a-J"></a>诸王臣民，<a id="a-K"></a>亦得大利，<a id="a-L"></a>遭值三宝，<a id="a-M"></a>人民安乐，<a id="a-N"></a>皆悉思惟世尊威力所致。<a id="a-O"></a>作是念已，<a id="a-P"></a>从坐处起，<a id="a-Q"></a>来诣佛所。</p>
  <p id="aR">尔时，<a id="a-S"></a>世尊为四部众，<a id="a-T"></a>广说妙法。<a id="a-U"></a>慧命阿难，<a id="a-V"></a>前整衣服，<a id="a-W"></a>偏袒右肩，<a id="a-X"></a>右膝著地，<a id="a-Y"></a>长跪合掌，<a id="a-Z"></a>向佛自说林中所念。<a id="a-a"></a>佛告阿难：<a id="a-b"></a>如汝所言，<a id="a-c"></a>如来出世，<a id="a-d"></a>实复奇特，<a id="a-e"></a>令一切众生皆获利益。<a id="a-f"></a>复次阿难，<a id="a-g"></a>如来正觉，<a id="a-h"></a>非但今日祐利众生，<a id="a-i"></a>过去世时亦复利益。<a id="a-j"></a>阿难白佛：<a id="a-k"></a>不审世尊，<a id="a-l"></a>过去世中，<a id="a-m"></a>饶益众生，<a id="a-n"></a>其事云何？</p>
  <p id="ao">佛告阿难：<a id="a-p"></a>过去久远阿僧祇劫，<a id="a-q"></a>此阎浮提，<a id="a-r"></a>有四河水，<a id="a-s"></a>二大国王，<a id="a-t"></a>一名曰婆罗提婆（此言梵天），<a id="a-u"></a>独据三河，<a id="a-v"></a>人民炽盛，<a id="a-w"></a>然复儜弱；<a id="a-x"></a>一王名曰罚阇建提（此言金刚聚），<a id="a-y"></a>唯得一河，<a id="a-z"></a>人民亦少，<a id="a-10"></a>然其国人悉皆勇健。</p>
  <p id="a11">时金刚聚，<a id="a-12"></a>处于正殿，<a id="a-13"></a>独坐思惟：<a id="a-14"></a>如我今者，<a id="a-15"></a>兵众勇悍，<a id="a-16"></a>而所获水少，<a id="a-17"></a>彼国儜弱独霸三河，<a id="a-18"></a>今当遣使和索一河，<a id="a-19"></a>若与我者，<a id="a-1A"></a>共为亲厚，<a id="a-1B"></a>国有好物，<a id="a-1C"></a>更相贡赠，<a id="a-1D"></a>若有艰难，<a id="a-1E"></a>共相赴救，<a id="a-1F"></a>若其不得，<a id="a-1G"></a>便当力逼而夺取之。<a id="a-1H"></a>作是念已，<a id="a-1I"></a>召诸大臣共议此事。<a id="a-1J"></a>诸臣咸言：<a id="a-1K"></a>今正是时。<a id="a-1L"></a>即遣驿使，<a id="a-1M"></a>至梵天国，<a id="a-1N"></a>具以王意，<a id="a-1O"></a>宣示梵王。</p>
  <p id="a1P">梵王闻此，<a id="a-1Q"></a>复自思惟：<a id="a-1R"></a>我国丰实，<a id="a-1S"></a>人众亦多，<a id="a-1T"></a>又此国界，<a id="a-1U"></a>父王所有，<a id="a-1V"></a>转用授我，<a id="a-1W"></a>至于力诤，<a id="a-1X"></a>我不下彼。<a id="a-1Y"></a>作是念已，<a id="a-1Z"></a>报彼使言：<a id="a-1a"></a>今此国土，<a id="a-1b"></a>非我所得，<a id="a-1c"></a>乃是父王，<a id="a-1d"></a>转用见授，<a id="a-1e"></a>如我今者，<a id="a-1f"></a>力不减汝，<a id="a-1g"></a>汝欲力决，<a id="a-1h"></a>我不相畏。<a id="a-1i"></a>使还本国，<a id="a-1j"></a>具以闻王。</p>
  <p id="a1k">王即合军，<a id="a-1l"></a>攻梵天国。<a id="a-1m"></a>共战一交，<a id="a-1n"></a>梵天军坏，<a id="a-1o"></a>乘背追蹑，<a id="a-1p"></a>迳至城边。<a id="a-1q"></a>众人怖缩，<a id="a-1r"></a>更不敢出。<a id="a-1s"></a>诸臣相将，<a id="a-1t"></a>悉共集会，<a id="a-1u"></a>诣梵王所，<a id="a-1v"></a>咸皆同心，<a id="a-1w"></a>白大王言：<a id="a-1x"></a>他国兵强，<a id="a-1y"></a>我国儜弱，<a id="a-1z"></a>惜一河水，<a id="a-20"></a>今致此败，<a id="a-21"></a>如是不久，<a id="a-22"></a>惧恐失国，<a id="a-23"></a>唯愿开意，<a id="a-24"></a>以一河水与之，<a id="a-25"></a>共为亲厚，<a id="a-26"></a>足得安全。<a id="a-27"></a>王心便回，<a id="a-28"></a>可众臣意，<a id="a-29"></a>即时遣使，<a id="a-2A"></a>至彼军中，<a id="a-2B"></a>白其王言：<a id="a-2C"></a>我曹比国，<a id="a-2D"></a>用作恶为，<a id="a-2E"></a>所索河水，<a id="a-2F"></a>今以相与，<a id="a-2G"></a>我当以女为汝夫人，<a id="a-2H"></a>国有异物，<a id="a-2I"></a>更相贡赠，<a id="a-2J"></a>急难危崄，<a id="a-2K"></a>共相赴救。<a id="a-2L"></a>时金刚聚，<a id="a-2M"></a>从其来意，<a id="a-2N"></a>即迎其女，<a id="a-2O"></a>拜为夫人，<a id="a-2P"></a>各共和解，<a id="a-2Q"></a>回军还国。</p>
  <p id="a2R">经于数时，<a id="a-2S"></a>其王夫人，<a id="a-2T"></a>便觉有胎。<a id="a-2U"></a>怀妊之后，<a id="a-2V"></a>恒有自然七宝大盖，<a id="a-2W"></a>常在身上，<a id="a-2X"></a>坐卧行立，<a id="a-2Y"></a>终不远离，<a id="a-2Z"></a>至满十月，<a id="a-2a"></a>生一男儿，<a id="a-2b"></a>身紫金色，<a id="a-2c"></a>头发绀青，<a id="a-2d"></a>光相炳著，<a id="a-2e"></a>世之少双，<a id="a-2f"></a>儿以出胎，<a id="a-2g"></a>盖在其上。<a id="a-2h"></a>召诸相师，<a id="a-2i"></a>令相此儿。<a id="a-2j"></a>相师披看，<a id="a-2k"></a>举手唱言：<a id="a-2l"></a>善哉善哉！<a id="a-2m"></a>异口同音，<a id="a-2n"></a>白大王言：<a id="a-2o"></a>今观太子，<a id="a-2p"></a>德力无比，<a id="a-2q"></a>人相具足，<a id="a-2r"></a>世之希有。<a id="a-2s"></a>王及群臣，<a id="a-2t"></a>喜不自胜，<a id="a-2u"></a>即告相师，<a id="a-2v"></a>为其立字。<a id="a-2w"></a>尔时国法，<a id="a-2x"></a>依于二事，<a id="a-2y"></a>而为作字，<a id="a-2z"></a>一者瑞应，<a id="a-30"></a>二者星宿。<a id="a-31"></a>相师白王：<a id="a-32"></a>今此太子，<a id="a-33"></a>入胎已来，<a id="a-34"></a>有何等瑞？<a id="a-35"></a>王答之曰：<a id="a-36"></a>有七宝盖，<a id="a-37"></a>恒在其上。<a id="a-38"></a>便为作字，<a id="a-39"></a>字刹罗伽利（此言盖事）。<a id="a-3A"></a>以众妙供，<a id="a-3B"></a>随时承奉。</p>
  <p id="a3C">年至成人，<a id="a-3D"></a>父便命终，<a id="a-3E"></a>葬送毕竟，<a id="a-3F"></a>诸小王臣民，<a id="a-3G"></a>共立盖事，<a id="a-3H"></a>用为大王。<a id="a-3I"></a>治政数年，<a id="a-3J"></a>出外游观，<a id="a-3K"></a>见诸人民耕种劳苦，<a id="a-3L"></a>问左右曰：<a id="a-3M"></a>我国人众，<a id="a-3N"></a>何以作此种种役使？<a id="a-3O"></a>臣答王言：<a id="a-3P"></a>国以民为本，<a id="a-3Q"></a>民以谷为命；<a id="a-3R"></a>若其不尔，<a id="a-3S"></a>民命不存；<a id="a-3T"></a>民命不存，<a id="a-3U"></a>国则灭矣。<a id="a-3V"></a>王便言曰：<a id="a-3W"></a>若我福相应为王者，<a id="a-3X"></a>令我民众获自然谷，<a id="a-3Y"></a>莫复作此。<a id="a-3Z"></a>发言已竟，<a id="a-3a"></a>一切人民，<a id="a-3b"></a>仓篅自满，<a id="a-3c"></a>种种杂谷，<a id="a-3d"></a>随意悉有。</p>
  <p id="a3e">又经数时，<a id="a-3f"></a>复出外游，<a id="a-3g"></a>见其国人，<a id="a-3h"></a>采薪汲水，<a id="a-3i"></a>舂磨作役，<a id="a-3j"></a>又问臣言：<a id="a-3k"></a>今诸人众，<a id="a-3l"></a>故复劳苦，<a id="a-3m"></a>何以尔耶？<a id="a-3n"></a>臣白王言：<a id="a-3o"></a>蒙王恩泽，<a id="a-3p"></a>获自然谷，<a id="a-3q"></a>谷叵生食，<a id="a-3r"></a>事须成熟，<a id="a-3s"></a>是以庶民，<a id="a-3t"></a>办作食调。<a id="a-3u"></a>王复言曰：<a id="a-3v"></a>若我福德，<a id="a-3w"></a>应为王者，<a id="a-3x"></a>令吾国内一切人民，<a id="a-3y"></a>若欲食时，<a id="a-3z"></a>有自然食，<a id="a-40"></a>恒在其前。<a id="a-41"></a>发言已讫，<a id="a-42"></a>合境皆获自然之食。</p>
  <p id="a43">又复经时，<a id="a-44"></a>王更出游观，<a id="a-45"></a>见人匆匆各执所务，<a id="a-46"></a>纺织裁缝，<a id="a-47"></a>办具衣调。<a id="a-48"></a>王问臣言：<a id="a-49"></a>此诸人等，<a id="a-4A"></a>何以故尔，<a id="a-4B"></a>辛苦执作？<a id="a-4C"></a>臣白王言：<a id="a-4D"></a>蒙大王恩，<a id="a-4E"></a>获自然食，<a id="a-4F"></a>今者作役，<a id="a-4G"></a>办具衣裳。<a id="a-4H"></a>王复言曰：<a id="a-4I"></a>若我福德，<a id="a-4J"></a>应为王者，<a id="a-4K"></a>使吾国内一切树木出自然衣。<a id="a-4L"></a>适发此语，<a id="a-4M"></a>国中诸树，<a id="a-4N"></a>皆出妙衣，<a id="a-4O"></a>极为细软，<a id="a-4P"></a>青黄赤白，<a id="a-4Q"></a>随人所好。</p>
  <p id="a4R">又经数时，<a id="a-4S"></a>王复出游，<a id="a-4T"></a>见于人民各各竞共作诸乐器。<a id="a-4U"></a>王复问臣：<a id="a-4V"></a>我国人民，<a id="a-4W"></a>何以故尔，<a id="a-4X"></a>劳烦执作？<a id="a-4Y"></a>臣白王言：<a id="a-4Z"></a>此诸人等，<a id="a-4a"></a>蒙大王恩，<a id="a-4b"></a>衣食自然，<a id="a-4c"></a>各获安隐，<a id="a-4d"></a>事须伎乐，<a id="a-4e"></a>用自娱乐，<a id="a-4f"></a>是以今者治伎乐器。<a id="a-4g"></a>王便言曰：<a id="a-4h"></a>若我有福，<a id="a-4i"></a>应为王者，<a id="a-4j"></a>令我国中一切树上，<a id="a-4k"></a>皆有种种乐器。<a id="a-4l"></a>鼓贝琴瑟，<a id="a-4m"></a>琵琶箜篌，<a id="a-4n"></a>一切所须，<a id="a-4o"></a>称意悉有。</p>
  <p id="a4p">又经数时，<a id="a-4q"></a>诸王臣民，<a id="a-4r"></a>悉来拜贺。<a id="a-4s"></a>值王食时，<a id="a-4t"></a>时王即请，<a id="a-4u"></a>留与饮食。<a id="a-4v"></a>尔时诸臣，<a id="a-4w"></a>得王饭食，<a id="a-4x"></a>百味具足，<a id="a-4y"></a>咸共白王：<a id="a-4z"></a>臣等家食，<a id="a-50"></a>其味薄少，<a id="a-51"></a>今得王食，<a id="a-52"></a>美味非凡。<a id="a-53"></a>王告之曰：<a id="a-54"></a>卿等臣民，<a id="a-55"></a>若欲常得如我食者，<a id="a-56"></a>用吾食时、<a id="a-57"></a>食者皆得如是之食。<a id="a-58"></a>即敕司官，<a id="a-59"></a>吾食时到，<a id="a-5A"></a>恒鸣大鼓，<a id="a-5B"></a>令诸人民悉得闻知，<a id="a-5C"></a>用我时食，<a id="a-5D"></a>当得百味上妙之供。<a id="a-5E"></a>从是已后，<a id="a-5F"></a>食便鸣鼓，<a id="a-5G"></a>一切人民，<a id="a-5H"></a>承音念食，<a id="a-5I"></a>百味上馔，<a id="a-5J"></a>自然在前，<a id="a-5K"></a>人民优乐，<a id="a-5L"></a>不可具陈。</p>
  <p id="a5M">时王梵天，<a id="a-5N"></a>遣使来至盖事王国，<a id="a-5O"></a>语盖事言：<a id="a-5P"></a>汝父在时，<a id="a-5Q"></a>我以河水，<a id="a-5R"></a>用与汝父，<a id="a-5S"></a>汝父已终，<a id="a-5T"></a>宜当还我。<a id="a-5U"></a>时盖事王，<a id="a-5V"></a>报彼使曰：<a id="a-5W"></a>我今境土，<a id="a-5X"></a>及以河水，<a id="a-5Y"></a>亦非我力，<a id="a-5Z"></a>虽从汝得，<a id="a-5a"></a>然我为王，<a id="a-5b"></a>不劳民物，<a id="a-5c"></a>此盖小事，<a id="a-5d"></a>宜停在后，<a id="a-5e"></a>须我面与汝王相见，<a id="a-5f"></a>乃当宣备国土之要。<a id="a-5g"></a>使还到国，<a id="a-5h"></a>一一白王。<a id="a-5i"></a>王然其意，<a id="a-5j"></a>克日共期。<a id="a-5k"></a>期日已满，<a id="a-5l"></a>二王俱进，<a id="a-5m"></a>军众围绕，<a id="a-5n"></a>甚多无数，<a id="a-5o"></a>各安大营，<a id="a-5p"></a>在河一边。<a id="a-5q"></a>二王乘船，<a id="a-5r"></a>河中相见。</p>
  <p id="a5s">时王梵天，<a id="a-5t"></a>初见盖事，<a id="a-5u"></a>身色晃曜，<a id="a-5v"></a>如紫金山，<a id="a-5w"></a>头发奕奕，<a id="a-5x"></a>如绀琉璃，<a id="a-5y"></a>其目广长，<a id="a-5z"></a>人中难有，<a id="a-60"></a>敬心内发，<a id="a-61"></a>谓是梵天，<a id="a-62"></a>到相问讯，<a id="a-63"></a>对坐一处，<a id="a-64"></a>谈两国土，<a id="a-65"></a>论索水事。<a id="a-66"></a>盖事报曰：<a id="a-67"></a>我国人民，<a id="a-68"></a>所欲自然，<a id="a-69"></a>亦无赀输王役之劳。<a id="a-6A"></a>所言未讫，<a id="a-6B"></a>食时已至，<a id="a-6C"></a>盖事王军，<a id="a-6D"></a>鸣鼓欲食。<a id="a-6E"></a>时梵天王，<a id="a-6F"></a>甚以惶惧，<a id="a-6G"></a>谓欲牵摄而取杀之，<a id="a-6H"></a>怖不自宁，<a id="a-6I"></a>起谢己过，<a id="a-6J"></a>手足四布，<a id="a-6K"></a>腹拍前地。<a id="a-6L"></a>盖事自起，<a id="a-6M"></a>晓令还坐，<a id="a-6N"></a>复语之曰：<a id="a-6O"></a>大王，<a id="a-6P"></a>何以恐怖如是，<a id="a-6Q"></a>我军食时，<a id="a-6R"></a>恒自鸣鼓，<a id="a-6S"></a>所以尔者，<a id="a-6T"></a>是我食时，<a id="a-6U"></a>用我时食，<a id="a-6V"></a>皆获百味上馔之供。<a id="a-6W"></a>时王梵天复起合掌，<a id="a-6X"></a>白盖事曰：<a id="a-6Y"></a>唯愿大王，<a id="a-6Z"></a>普见临覆我及国人，<a id="a-6a"></a>悉愿降附，<a id="a-6b"></a>令诸民庶悉蒙恩泽。<a id="a-6c"></a>于是盖事，<a id="a-6d"></a>典阎浮提，<a id="a-6e"></a>一切人民，<a id="a-6f"></a>尽获安乐。</p>
  <p id="a6g">登位之后，<a id="a-6h"></a>处于正殿，<a id="a-6i"></a>群僚百官，<a id="a-6j"></a>宿卫侍立。<a id="a-6k"></a>日初出时，<a id="a-6l"></a>有金轮宝从东方来。<a id="a-6m"></a>王遥见之，<a id="a-6n"></a>即下御座，<a id="a-6o"></a>右膝著地，<a id="a-6p"></a>向于轮所，<a id="a-6q"></a>以手三招，<a id="a-6r"></a>轮已来至，<a id="a-6s"></a>千辐具足，<a id="a-6t"></a>光色炳著。<a id="a-6u"></a>王告之曰：<a id="a-6v"></a>若我应作转轮王者，<a id="a-6w"></a>如法住处，<a id="a-6x"></a>汝便住中。<a id="a-6y"></a>于是轮宝，<a id="a-6z"></a>当在王前，<a id="a-70"></a>虚空中住，<a id="a-71"></a>其轮去地，<a id="a-72"></a>七多罗树。<a id="a-73"></a>象宝、<a id="a-74"></a>神珠、<a id="a-75"></a>玉女、<a id="a-76"></a>典兵、<a id="a-77"></a>典藏等宝，<a id="a-78"></a>次第来至。<a id="a-79"></a>时盖事王七宝具足，<a id="a-7A"></a>典四天下。<a id="a-7B"></a>一切众生，<a id="a-7C"></a>蒙王恩德，<a id="a-7D"></a>所欲自恣。<a id="a-7E"></a>王悉教令，<a id="a-7F"></a>修行十善，<a id="a-7G"></a>寿终之后，<a id="a-7H"></a>皆得生天。</p>
  <p id="a7I">佛告阿难：<a id="a-7J"></a>尔时刹罗伽利王者，<a id="a-7K"></a>岂异人乎，<a id="a-7L"></a>我身是也；<a id="a-7M"></a>尔时父王罚阇建提，<a id="a-7N"></a>今现我父净饭王是；<a id="a-7O"></a>尔时母者，<a id="a-7P"></a>今现我母摩诃摩耶是。<a id="a-7Q"></a>我因往昔慈愍众生，<a id="a-7R"></a>恒以财法，<a id="a-7S"></a>而摄取之，<a id="a-7T"></a>从是因缘，<a id="a-7U"></a>自致成佛，<a id="a-7V"></a>三界独尊，<a id="a-7W"></a>无与等者。<a id="a-7X"></a>以此义故，<a id="a-7Y"></a>一切众生，<a id="a-7Z"></a>皆应修习大慈润益。</p>
  <p id="a7a">尔时，<a id="a-7b"></a>阿难复白佛言：<a id="a-7c"></a>不审世尊，<a id="a-7d"></a>过去世中，<a id="a-7e"></a>刹罗伽利转轮圣王，<a id="a-7f"></a>以何因缘获如是等无量功德，<a id="a-7g"></a>初入母胎，<a id="a-7h"></a>宝盖随覆。<a id="a-7i"></a>佛告阿难：<a id="a-7j"></a>乃往过去久远，<a id="a-7k"></a>无量阿僧祇劫，<a id="a-7l"></a>此阎浮提，<a id="a-7m"></a>波罗奈国，<a id="a-7n"></a>仙人山中，<a id="a-7o"></a>有辟支佛，<a id="a-7p"></a>恒于山中止住。<a id="a-7q"></a>时辟支佛，<a id="a-7r"></a>患身不调，<a id="a-7s"></a>往问药师。<a id="a-7t"></a>药师语曰：<a id="a-7u"></a>汝有风病，<a id="a-7v"></a>当须服乳。<a id="a-7w"></a>时彼国中，<a id="a-7x"></a>有一萨薄，<a id="a-7y"></a>名曰阿利耶蜜罗（此言圣友）。<a id="a-7z"></a>时辟支佛，<a id="a-80"></a>往告其家，<a id="a-81"></a>陈病所由，<a id="a-82"></a>从其乞乳。<a id="a-83"></a>萨薄欢喜，<a id="a-84"></a>便请供养，<a id="a-85"></a>日给其乳，<a id="a-86"></a>经于三月。<a id="a-87"></a>三月已竟，<a id="a-88"></a>身病得瘥，<a id="a-89"></a>感其善意，<a id="a-8A"></a>欲使主人获大利益，<a id="a-8B"></a>踊在空中，<a id="a-8C"></a>坐卧行立，<a id="a-8D"></a>身出水火，<a id="a-8E"></a>或现大身，<a id="a-8F"></a>满虚空中，<a id="a-8G"></a>又复现小，<a id="a-8H"></a>入秋毫之里，<a id="a-8I"></a>如是种种，<a id="a-8J"></a>现十八变。<a id="a-8K"></a>于是圣友，<a id="a-8L"></a>极怀欢喜。<a id="a-8M"></a>复从空下，<a id="a-8N"></a>重受其供，<a id="a-8O"></a>经于数时，<a id="a-8P"></a>乃入涅槃。<a id="a-8Q"></a>萨薄悲悼，<a id="a-8R"></a>追念无量，<a id="a-8S"></a>阇维其身，<a id="a-8T"></a>收取舍利，<a id="a-8U"></a>盛以宝瓶，<a id="a-8V"></a>用起鍮婆，<a id="a-8W"></a>香花伎乐，<a id="a-8X"></a>种种妙物，<a id="a-8Y"></a>持用供养，<a id="a-8Z"></a>所捉大盖，<a id="a-8a"></a>以置其上，<a id="a-8b"></a>尽其形寿，<a id="a-8c"></a>供养此塔，<a id="a-8d"></a>由其供养一辟支佛，<a id="a-8e"></a>四事供养，<a id="a-8f"></a>因此福报，<a id="a-8g"></a>无量世中，<a id="a-8h"></a>或生天上，<a id="a-8i"></a>或处人中，<a id="a-8j"></a>尊豪挺特，<a id="a-8k"></a>世之少双。</p>
  <p id="a8l">又告阿难，<a id="a-8m"></a>一切众生，<a id="a-8n"></a>在家出家，<a id="a-8o"></a>皆应修福，<a id="a-8p"></a>生生之中，<a id="a-8q"></a>获如是利。<a id="a-8r"></a>尔时，<a id="a-8s"></a>阿难及诸会众，<a id="a-8t"></a>闻佛所说，<a id="a-8u"></a>欢喜奉行。</p>
  <p data-pb></p>
  <h2 id="a8v">大施抒海缘品第三十九</h2>
  <p id="a8w">如是我闻：<a id="a-8x"></a>一时，<a id="a-8y"></a>佛在罗阅祇耆阇崛山中，<a id="a-8z"></a>与尊弟子千二百五十人俱。</p>
  <p id="a90">尔时，<a id="a-91"></a>世尊念须侍者。<a id="a-92"></a>诸尊弟子，<a id="a-93"></a>憍陈如等，<a id="a-94"></a>各共观察，<a id="a-95"></a>知佛所念。<a id="a-96"></a>时憍陈如从座而起，<a id="a-97"></a>偏袒右肩，<a id="a-98"></a>合掌长跪白佛：<a id="a-99"></a>贪得侍近，<a id="a-9A"></a>捉衣持钵，<a id="a-9B"></a>唯愿垂愍，<a id="a-9C"></a>赐教听许。<a id="a-9D"></a>佛告之曰：<a id="a-9E"></a>汝年老迈，<a id="a-9F"></a>自须给侍，<a id="a-9G"></a>何忍使汝复见供事。<a id="a-9H"></a>时憍陈如，<a id="a-9I"></a>知佛不听，<a id="a-9J"></a>礼已还坐。<a id="a-9K"></a>摩诃迦葉、<a id="a-9L"></a>舍利弗、<a id="a-9M"></a>目犍连及诸弟子，<a id="a-9N"></a>五百人等，<a id="a-9O"></a>次第白佛，<a id="a-9P"></a>皆求给侍，<a id="a-9Q"></a>佛皆不听。</p>
  <p id="a9R">时阿那律，<a id="a-9S"></a>试观佛意，<a id="a-9T"></a>见佛志趣，<a id="a-9U"></a>心在阿难，<a id="a-9V"></a>如日在东照于舍宅，<a id="a-9W"></a>光从东牖，<a id="a-9X"></a>直至西壁，<a id="a-9Y"></a>世尊志意亦复如是。<a id="a-9Z"></a>诸大弟子，<a id="a-9a"></a>皆亦观知。<a id="a-9b"></a>时舍利弗，<a id="a-9c"></a>及目犍连，<a id="a-9d"></a>从坐处起，<a id="a-9e"></a>到阿难前，<a id="a-9f"></a>语阿难言：<a id="a-9g"></a>世尊志意，<a id="a-9h"></a>欲得于仁以为侍者，<a id="a-9i"></a>仁有善利，<a id="a-9j"></a>独蒙称可，<a id="a-9k"></a>宜速往白，<a id="a-9l"></a>求为佛侍。</p>
  <p id="a9m">时贤者阿难，<a id="a-9n"></a>见诸上座来到其前，<a id="a-9o"></a>又闻其语，<a id="a-9p"></a>寻起合掌，<a id="a-9q"></a>白上座言：<a id="a-9r"></a>世尊德重，<a id="a-9s"></a>智慧深远，<a id="a-9t"></a>以我常近亲侍奉事，<a id="a-9u"></a>惧招罪尤，<a id="a-9v"></a>自遗殃患。<a id="a-9w"></a>舍利弗等，<a id="a-9x"></a>复语之言：<a id="a-9y"></a>今观世尊，<a id="a-9z"></a>专注致意，<a id="a-A0"></a>欲得于仁以为侍者，<a id="a-A1"></a>如日初出照于室宅，<a id="a-A2"></a>光从东牖，<a id="a-A3"></a>直照西壁，<a id="a-A4"></a>世尊注心，<a id="a-A5"></a>亦复如是。<a id="a-A6"></a>又复世尊，<a id="a-A7"></a>究人情能知仁堪任，<a id="a-A8"></a>是以留意，<a id="a-A9"></a>宜时速白，<a id="a-AA"></a>求为侍者。</p>
  <p id="aAB">贤者阿难，<a id="a-AC"></a>重得是语，<a id="a-AD"></a>思惟是事，<a id="a-AE"></a>靡知所如，<a id="a-AF"></a>复更合掌，<a id="a-AG"></a>白诸上座：<a id="a-AH"></a>若今世尊赐我三愿，<a id="a-AI"></a>我乃堪任为佛侍者，<a id="a-AJ"></a>何谓为三：<a id="a-AK"></a>世尊故衣，<a id="a-AL"></a>勿与我著；<a id="a-AM"></a>世尊残食，<a id="a-AN"></a>莫令我啖；<a id="a-AO"></a>时节进现，<a id="a-AP"></a>随我裁量。<a id="a-AQ"></a>赐此三愿，<a id="a-AR"></a>乃能侍佛。<a id="a-AS"></a>舍利弗等，<a id="a-AT"></a>闻是语已，<a id="a-AU"></a>具以其事，<a id="a-AV"></a>往白世尊。</p>
  <p id="aAW">佛闻此已，<a id="a-AX"></a>告舍利弗，<a id="a-AY"></a>诸弟子等：<a id="a-AZ"></a>阿难所以求索不著我故衣者，<a id="a-Aa"></a>阿难长虑恐诸弟子怀嫉妒者，<a id="a-Ab"></a>而生此心，<a id="a-Ac"></a>国王臣民，<a id="a-Ad"></a>诸檀越辈，<a id="a-Ae"></a>施佛贵价细软之衣，<a id="a-Af"></a>阿难贪此，<a id="a-Ag"></a>故求给事；<a id="a-Ah"></a>复索不啖我残食者，<a id="a-Ai"></a>虑诸弟子复生此心，<a id="a-Aj"></a>如来钵中，<a id="a-Ak"></a>所食之余，<a id="a-Al"></a>甘美百味，<a id="a-Am"></a>世无此食，<a id="a-An"></a>阿难嗜故，<a id="a-Ao"></a>而来侧近；<a id="a-Ap"></a>阿难所以索自裁量时节进现者，<a id="a-Aq"></a>虑诸弟子及外道众来求进现，<a id="a-Ar"></a>有所难问，<a id="a-As"></a>不知时节，<a id="a-At"></a>傥相恼触，<a id="a-Au"></a>又为侍者，<a id="a-Av"></a>当候时节，<a id="a-Aw"></a>饮食所宜，<a id="a-Ax"></a>便身益体，<a id="a-Ay"></a>一一制度，<a id="a-Az"></a>虑过见及，<a id="a-B0"></a>是以先预索此三愿。<a id="a-B1"></a>又复阿难，<a id="a-B2"></a>不但今日索自知时，<a id="a-B3"></a>过去世时，<a id="a-B4"></a>奉侍于我，<a id="a-B5"></a>善知时宜。</p>
  <p id="aB6">时舍利弗重白佛言：<a id="a-B7"></a>不审过去奉事于佛，<a id="a-B8"></a>善知时宜，<a id="a-B9"></a>其事云何？<a id="a-BA"></a>佛告舍利弗：<a id="a-BB"></a>汝欲闻者，<a id="a-BC"></a>谛听著心，<a id="a-BD"></a>当为汝说。<a id="a-BE"></a>唯然世尊，<a id="a-BF"></a>诺当善听！</p>
  <p id="aBG">佛告舍利弗：<a id="a-BH"></a>乃往过去无数无量阿僧祇劫，<a id="a-BI"></a>有大国王，<a id="a-BJ"></a>领阎浮提八万四千小国八十亿聚落。<a id="a-BK"></a>王所住城，<a id="a-BL"></a>名婆楼施舍。<a id="a-BM"></a>于是城中，<a id="a-BN"></a>有一婆罗门，<a id="a-BO"></a>号尼拘楼陀，<a id="a-BP"></a>聪明博达，<a id="a-BQ"></a>天才殊邈，<a id="a-BR"></a>王甚宗戴，<a id="a-BS"></a>师而事之。<a id="a-BT"></a>八万四千诸小国王，<a id="a-BU"></a>悉遥敬慕，<a id="a-BV"></a>瞻仰所在，<a id="a-BW"></a>四远贡献，<a id="a-BX"></a>遣使谘承，<a id="a-BY"></a>略而言之，<a id="a-BZ"></a>如奉大王。</p>
  <p id="aBa">于是婆罗门，<a id="a-Bb"></a>富敌王家，<a id="a-Bc"></a>但无子息可以绍继，<a id="a-Bd"></a>出入坐卧，<a id="a-Be"></a>每怀此愁，<a id="a-Bf"></a>不知何方可以得子。<a id="a-Bg"></a>即祷祀梵天，<a id="a-Bh"></a>天帝四王，<a id="a-Bi"></a>摩醯跋罗，<a id="a-Bj"></a>及余诸天日月星宿，<a id="a-Bk"></a>山河树神，<a id="a-Bl"></a>种种祷祀，<a id="a-Bm"></a>无所不遍。<a id="a-Bn"></a>克诚积报，<a id="a-Bo"></a>经十二年，<a id="a-Bp"></a>其大夫人，<a id="a-Bq"></a>便觉有娠，<a id="a-Br"></a>聪明女人，<a id="a-Bs"></a>能得知此，<a id="a-Bt"></a>自知所怀，<a id="a-Bu"></a>必是男儿，<a id="a-Bv"></a>即以情事白婆罗门。<a id="a-Bw"></a>婆罗门欢喜，<a id="a-Bx"></a>倍增怡跃，<a id="a-By"></a>即敕家内夫人婇女，<a id="a-Bz"></a>悉共拥护，<a id="a-C0"></a>夫人进止，<a id="a-C1"></a>饮食床荐，<a id="a-C2"></a>极令细软，<a id="a-C3"></a>调适称给，<a id="a-C4"></a>莫违其意。</p>
  <p id="aC5">十月已满，<a id="a-C6"></a>便生男儿，<a id="a-C7"></a>身紫金色，<a id="a-C8"></a>头发绀青，<a id="a-C9"></a>端正超异，<a id="a-CA"></a>人相难有。<a id="a-CB"></a>婆罗门见，<a id="a-CC"></a>喜不自胜，<a id="a-CD"></a>即召相师，<a id="a-CE"></a>来共相之。<a id="a-CF"></a>相师披观，<a id="a-CG"></a>叹未曾有，<a id="a-CH"></a>此儿相好，<a id="a-CI"></a>福德弘广，<a id="a-CJ"></a>天下所瞻，<a id="a-CK"></a>如子赖母。<a id="a-CL"></a>其父欢喜，<a id="a-CM"></a>敕为立字，<a id="a-CN"></a>天竺作字，<a id="a-CO"></a>依于二种，<a id="a-CP"></a>或依星宿，<a id="a-CQ"></a>或依变异。<a id="a-CR"></a>相师便问：<a id="a-CS"></a>怀妊以来，<a id="a-CT"></a>有何变异？<a id="a-CU"></a>其父答言：<a id="a-CV"></a>此儿之母，<a id="a-CW"></a>素来忌恶，<a id="a-CX"></a>少于慈顺，<a id="a-CY"></a>不修慈慧；<a id="a-CZ"></a>自怀妊来，<a id="a-Ca"></a>心性改异，<a id="a-Cb"></a>矜怜苦厄，<a id="a-Cc"></a>如母爱子，<a id="a-Cd"></a>志好布施，<a id="a-Ce"></a>无有贪惜。<a id="a-Cf"></a>相师闻之，<a id="a-Cg"></a>欢喜而言：<a id="a-Ch"></a>此是儿志，<a id="a-Ci"></a>故使然也，<a id="a-Cj"></a>当为立字，<a id="a-Ck"></a>号摩诃阇迦樊（此言大施）。<a id="a-Cl"></a>其儿渐大，<a id="a-Cm"></a>父甚爱念，<a id="a-Cn"></a>别为作宫，<a id="a-Co"></a>立三时殿，<a id="a-Cp"></a>冬温夏凉，<a id="a-Cq"></a>春秋居中，<a id="a-Cr"></a>安诸伎侍，<a id="a-Cs"></a>以娱乐之。<a id="a-Ct"></a>其儿聪明，<a id="a-Cu"></a>好乐学问，<a id="a-Cv"></a>诵持俗典，<a id="a-Cw"></a>十八部书，<a id="a-Cx"></a>文既通利，<a id="a-Cy"></a>并善其义，<a id="a-Cz"></a>学诸技术，<a id="a-D0"></a>靡所不通。</p>
  <p id="aD1">其后大施，<a id="a-D2"></a>白其父言：<a id="a-D3"></a>久在深宫，<a id="a-D4"></a>思欲出游。<a id="a-D5"></a>父闻此语，<a id="a-D6"></a>即敕臣吏：<a id="a-D7"></a>我子大施，<a id="a-D8"></a>欲出游行，<a id="a-D9"></a>扫洒街陌，<a id="a-DA"></a>除诸不净，<a id="a-DB"></a>竖诸幢旙，<a id="a-DC"></a>散华烧香，<a id="a-DD"></a>庄严道路，<a id="a-DE"></a>极令净洁。<a id="a-DF"></a>施设办已，<a id="a-DG"></a>大施于是乘大白象，<a id="a-DH"></a>七宝校饰，<a id="a-DI"></a>捶钟鸣鼓，<a id="a-DJ"></a>作倡伎乐，<a id="a-DK"></a>千乘万骑，<a id="a-DL"></a>导从前后，<a id="a-DM"></a>行大御道，<a id="a-DN"></a>往诣城门。<a id="a-DO"></a>于时国中，<a id="a-DP"></a>人民之类，<a id="a-DQ"></a>于楼阁上，<a id="a-DR"></a>夹道两边，<a id="a-DS"></a>竞共观看，<a id="a-DT"></a>无有厌足，<a id="a-DU"></a>皆各言曰：<a id="a-DV"></a>甚奇甚妙！<a id="a-DW"></a>睹其威相，<a id="a-DX"></a>犹如梵天。</p>
  <p id="aDY">转复前行，<a id="a-DZ"></a>见诸乞儿，<a id="a-Da"></a>著弊坏衣，<a id="a-Db"></a>执持破器，<a id="a-Dc"></a>卑言求哀：<a id="a-Dd"></a>丐我少许。<a id="a-De"></a>大施见之，<a id="a-Df"></a>而问之曰：<a id="a-Dg"></a>汝等何以辛苦乃尔？<a id="a-Dh"></a>或有答言：<a id="a-Di"></a>我无父母兄弟妻子，<a id="a-Dj"></a>贫穷孤茕，<a id="a-Dk"></a>无所恃怙。<a id="a-Dl"></a>或有答言：<a id="a-Dm"></a>我有长病，<a id="a-Dn"></a>不能作役，<a id="a-Do"></a>自活无路。<a id="a-Dp"></a>或有答言：<a id="a-Dq"></a>我之不幸，<a id="a-Dr"></a>数遭破亡，<a id="a-Ds"></a>债负盈集，<a id="a-Dt"></a>身口所切，<a id="a-Du"></a>无方自济，<a id="a-Dv"></a>是以行乞，<a id="a-Dw"></a>以继余命。<a id="a-Dx"></a>大施闻已，<a id="a-Dy"></a>酸叹而去。</p>
  <p id="aDz">次复前行，<a id="a-E0"></a>见诸屠儿，<a id="a-E1"></a>[利-禾+皮]剥畜生，<a id="a-E2"></a>削割秤卖。<a id="a-E3"></a>大施见问：<a id="a-E4"></a>咄作何等？<a id="a-E5"></a>各答言曰：<a id="a-E6"></a>祖父已来，<a id="a-E7"></a>屠杀为业，<a id="a-E8"></a>若舍此事，<a id="a-E9"></a>无以自济。<a id="a-EA"></a>大施叹息，<a id="a-EB"></a>舍之而去。</p>
  <p id="aEC">次见耕者，<a id="a-ED"></a>以犁垦地。<a id="a-EE"></a>虫从土出，<a id="a-EF"></a>虾蟆拾吞；<a id="a-EG"></a>复有蛇来，<a id="a-EH"></a>吞食虾蟆；<a id="a-EI"></a>孔雀飞来，<a id="a-EJ"></a>啄食其蛇。<a id="a-EK"></a>大施问之：<a id="a-EL"></a>此作何等？<a id="a-EM"></a>答言：<a id="a-EN"></a>垦地于中下种，<a id="a-EO"></a>后当得谷以自供养，<a id="a-EP"></a>并复当得以输王家。<a id="a-EQ"></a>大施闻已，<a id="a-ER"></a>深叹而去。</p>
  <p id="aES">次复前行，<a id="a-ET"></a>见诸猎者，<a id="a-EU"></a>张网设罝，<a id="a-EV"></a>捕诸禽兽。<a id="a-EW"></a>见诸禽兽，<a id="a-EX"></a>堕罝网中，<a id="a-EY"></a>自挽自顿，<a id="a-EZ"></a>不能得脱，<a id="a-Ea"></a>悲鸣相唤，<a id="a-Eb"></a>各怀怖惧。<a id="a-Ec"></a>大施见之：<a id="a-Ed"></a>何以作此？<a id="a-Ee"></a>各共答言：<a id="a-Ef"></a>我等唯仰猎杀为业，<a id="a-Eg"></a>若不为此，<a id="a-Eh"></a>存活无路。<a id="a-Ei"></a>闻其语已，<a id="a-Ej"></a>酸伤而去。</p>
  <p id="aEk">次复前行，<a id="a-El"></a>见捕鱼师，<a id="a-Em"></a>张设罗网，<a id="a-En"></a>所得甚多，<a id="a-Eo"></a>积著陆地，<a id="a-Ep"></a>趣能动摇。<a id="a-Eq"></a>复问其故：<a id="a-Er"></a>咄何以尔？<a id="a-Es"></a>各前答言：<a id="a-Et"></a>祖父已来，<a id="a-Eu"></a>无余生业，<a id="a-Ev"></a>唯仰捕鱼，<a id="a-Ew"></a>卖供衣食。<a id="a-Ex"></a>大施见已，<a id="a-Ey"></a>甚怀愍悼。<a id="a-Ez"></a>而自思惟：<a id="a-F0"></a>是诸众生，<a id="a-F1"></a>皆由贫穷乏衣食故，<a id="a-F2"></a>为此恶业，<a id="a-F3"></a>杀害众生；<a id="a-F4"></a>欢喜极意，<a id="a-F5"></a>寿终之后，<a id="a-F6"></a>当归三塗，<a id="a-F7"></a>从冥入冥，<a id="a-F8"></a>何其怪哉！</p>
  <p id="aF9">作是念已，<a id="a-FA"></a>回驾还宫，<a id="a-FB"></a>思忆是事，<a id="a-FC"></a>愁忧不乐。<a id="a-FD"></a>往见其父，<a id="a-FE"></a>求索一愿。<a id="a-FF"></a>父语大施：<a id="a-FG"></a>随汝所求，<a id="a-FH"></a>终不相违。<a id="a-FI"></a>即自说言，<a id="a-FJ"></a>先日出游，<a id="a-FK"></a>睹彼人民，<a id="a-FL"></a>以求衣食，<a id="a-FM"></a>劳形役思，<a id="a-FN"></a>杀害欺诳，<a id="a-FO"></a>具诸恶业，<a id="a-FP"></a>意甚矜怜，<a id="a-FQ"></a>思欲赈给，<a id="a-FR"></a>唯愿垂恩，<a id="a-FS"></a>施我大藏，<a id="a-FT"></a>听自恣施济众所乏。<a id="a-FU"></a>父告之曰，<a id="a-FV"></a>我聚财宝，<a id="a-FW"></a>尽为汝故，<a id="a-FX"></a>汝意欲尔，<a id="a-FY"></a>奈何相违。<a id="a-FZ"></a>儿得父教，<a id="a-Fa"></a>即敕宣下一切人民，<a id="a-Fb"></a>摩诃阇迦樊，<a id="a-Fc"></a>欲大檀施，<a id="a-Fd"></a>有所须者，<a id="a-Fe"></a>皆悉来取。</p>
  <p id="aFf">唱令已讫，<a id="a-Fg"></a>沙门婆罗门，<a id="a-Fh"></a>贫穷负债，<a id="a-Fi"></a>孤苦疾病，<a id="a-Fj"></a>诸城道路，<a id="a-Fk"></a>前后而去，<a id="a-Fl"></a>诸人民辈，<a id="a-Fm"></a>有从百里、<a id="a-Fn"></a>二三五百、<a id="a-Fo"></a>千里来者，<a id="a-Fp"></a>复从三千、<a id="a-Fq"></a>五千、<a id="a-Fr"></a>万里来者，<a id="a-Fs"></a>皆强弱相扶，<a id="a-Ft"></a>四方云集，<a id="a-Fu"></a>一切给与，<a id="a-Fv"></a>满其所愿，<a id="a-Fw"></a>须衣与衣，<a id="a-Fx"></a>须食给食，<a id="a-Fy"></a>金银七宝，<a id="a-Fz"></a>车马辇舆，<a id="a-G0"></a>园田六畜，<a id="a-G1"></a>称意而与，<a id="a-G2"></a>如是布施，<a id="a-G3"></a>经数时中，<a id="a-G4"></a>诸藏之物，<a id="a-G5"></a>三分已二。</p>
  <p id="aG6">时典藏吏，<a id="a-G7"></a>往白其父：<a id="a-G8"></a>摩诃阇迦樊，<a id="a-G9"></a>自布施来，<a id="a-GA"></a>藏物三分，<a id="a-GB"></a>已施其二；<a id="a-GC"></a>诸王信使，<a id="a-GD"></a>当有往返，<a id="a-GE"></a>愿熟思惟，<a id="a-GF"></a>后勿见责。<a id="a-GG"></a>父闻吏语，<a id="a-GH"></a>自思惟言：<a id="a-GI"></a>吾爱此子，<a id="a-GJ"></a>不能拒逆，<a id="a-GK"></a>宁复空藏，<a id="a-GL"></a>何能中断。<a id="a-GM"></a>如是布施，<a id="a-GN"></a>复经数时，<a id="a-GO"></a>用残藏物，<a id="a-GP"></a>三分复二。<a id="a-GQ"></a>吏复更白：<a id="a-GR"></a>前所残物，<a id="a-GS"></a>三分之中已更用二；<a id="a-GT"></a>诸王信使，<a id="a-GU"></a>事须报遗，<a id="a-GV"></a>今藏垂空，<a id="a-GW"></a>愿更重思。<a id="a-GX"></a>时婆罗门而语吏言：<a id="a-GY"></a>吾爱此子，<a id="a-GZ"></a>爱心隆厚，<a id="a-Ga"></a>未曾违失，<a id="a-Gb"></a>面折其意；<a id="a-Gc"></a>汝可方便，<a id="a-Gd"></a>假托因缘，<a id="a-Ge"></a>来求物时，<a id="a-Gf"></a>乍称不在，<a id="a-Gg"></a>且令余残，<a id="a-Gh"></a>延引日月。<a id="a-Gi"></a>吏得语已，<a id="a-Gj"></a>即闭藏户。<a id="a-Gk"></a>小复他行乞儿来集，<a id="a-Gl"></a>至大施所，<a id="a-Gm"></a>大施将来诣吏求物，<a id="a-Gn"></a>其吏不在，<a id="a-Go"></a>比行推觅，<a id="a-Gp"></a>经历时节，<a id="a-Gq"></a>困乃得之。<a id="a-Gr"></a>虽复得物，<a id="a-Gs"></a>不称时要。<a id="a-Gt"></a>大施自念：<a id="a-Gu"></a>今此小吏自力何敢不承受我，<a id="a-Gv"></a>将是父意，<a id="a-Gw"></a>故使尔耳。<a id="a-Gx"></a>又人子之法，<a id="a-Gy"></a>不宜空竭父母之藏令其尽也。<a id="a-Gz"></a>今此藏中，<a id="a-H0"></a>所残无几。<a id="a-H1"></a>作是念已，<a id="a-H2"></a>我当云何多得财宝，<a id="a-H3"></a>用满我意，<a id="a-H4"></a>济给群生？</p>
  <p id="aH5">即问诸人：<a id="a-H6"></a>今此世间，<a id="a-H7"></a>作何事业，<a id="a-H8"></a>可得多财用之难尽？<a id="a-H9"></a>或有人言：<a id="a-HA"></a>多种五谷，<a id="a-HB"></a>修治园圃，<a id="a-HC"></a>可得多财。<a id="a-HD"></a>或有人言：<a id="a-HE"></a>多养六畜，<a id="a-HF"></a>随时蕃息，<a id="a-HG"></a>可得多财。<a id="a-HH"></a>或有人言：<a id="a-HI"></a>不避剧难，<a id="a-HJ"></a>远出行贾，<a id="a-HK"></a>最得多财。<a id="a-HL"></a>或有人言：<a id="a-HM"></a>唯有入海，<a id="a-HN"></a>采求珍宝，<a id="a-HO"></a>最得多财。<a id="a-HP"></a>大施闻此，<a id="a-HQ"></a>而自言曰：<a id="a-HR"></a>耕种养畜，<a id="a-HS"></a>远出行贾，<a id="a-HT"></a>既非我宜，<a id="a-HU"></a>得利无几，<a id="a-HV"></a>唯有入海，<a id="a-HW"></a>此计可从，<a id="a-HX"></a>我当力励，<a id="a-HY"></a>求办此事。</p>
  <p id="aHZ">作是念已，<a id="a-Ha"></a>往白父母，<a id="a-Hb"></a>今欲入海，<a id="a-Hc"></a>求多珍宝，<a id="a-Hd"></a>还用施给，<a id="a-He"></a>济民所乏，<a id="a-Hf"></a>唯愿见听，<a id="a-Hg"></a>得遂所志。<a id="a-Hh"></a>父母闻语，<a id="a-Hi"></a>惊而问言：<a id="a-Hj"></a>世人入海，<a id="a-Hk"></a>穷贫无计，<a id="a-Hl"></a>分弃身命，<a id="a-Hm"></a>无所顾恋；<a id="a-Hn"></a>汝有何事，<a id="a-Ho"></a>复欲习此；<a id="a-Hp"></a>若欲布施，<a id="a-Hq"></a>我家所有，<a id="a-Hr"></a>一切众物，<a id="a-Hs"></a>及藏中残，<a id="a-Ht"></a>尽令汝用，<a id="a-Hu"></a>莫入大海；<a id="a-Hv"></a>又复海中，<a id="a-Hw"></a>众难甚多，<a id="a-Hx"></a>水浪回波，<a id="a-Hy"></a>摩竭大鱼，<a id="a-Hz"></a>恶龙罗刹，<a id="a-I0"></a>水色之山，<a id="a-I1"></a>如是众崄，<a id="a-I2"></a>难可经过；<a id="a-I3"></a>汝有何急，<a id="a-I4"></a>投身此难；<a id="a-I5"></a>我等命存，<a id="a-I6"></a>终不相听，<a id="a-I7"></a>宜息汝意，<a id="a-I8"></a>勿多纷纭。</p>
  <p id="aI9">大施闻此，<a id="a-IA"></a>愿不从心，<a id="a-IB"></a>甚怀悒戚，<a id="a-IC"></a>而自心念：<a id="a-ID"></a>我今所愿，<a id="a-IE"></a>欲办大事，<a id="a-IF"></a>设复贪身，<a id="a-IG"></a>事何由成。<a id="a-IH"></a>以身布地，<a id="a-II"></a>伏父母前，<a id="a-IJ"></a>而自言曰：<a id="a-IK"></a>若必顾留，<a id="a-IL"></a>违我志愿，<a id="a-IM"></a>伏身此地，<a id="a-IN"></a>终不复起。<a id="a-IO"></a>父母闻此，<a id="a-IP"></a>心怀灼热，<a id="a-IQ"></a>与诸内官，<a id="a-IR"></a>前谏谕曰：<a id="a-IS"></a>海道辽远，<a id="a-IT"></a>险难事多，<a id="a-IU"></a>往者甚众，<a id="a-IV"></a>来还者鲜，<a id="a-IW"></a>念我求子，<a id="a-IX"></a>祷祀诸天，<a id="a-IY"></a>精诚恳恻，<a id="a-IZ"></a>靡所不遍，<a id="a-Ia"></a>经十二年，<a id="a-Ib"></a>因乃从愿，<a id="a-Ic"></a>适汝长大，<a id="a-Id"></a>欲得舍我，<a id="a-Ie"></a>念弃此志，<a id="a-If"></a>还起饮食。<a id="a-Ig"></a>从一日二日、<a id="a-Ih"></a>至于六日，<a id="a-Ii"></a>如是种种，<a id="a-Ij"></a>谏谕求晓，<a id="a-Ik"></a>其言如初，<a id="a-Il"></a>执志不回。</p>
  <p id="aIm">父母心惧，<a id="a-In"></a>自共议言：<a id="a-Io"></a>此儿前后，<a id="a-Ip"></a>欲有所为，<a id="a-Iq"></a>要令成办，<a id="a-Ir"></a>未曾中退；<a id="a-Is"></a>就令入海，<a id="a-It"></a>犹望还期；<a id="a-Iu"></a>今必拒遮，<a id="a-Iv"></a>到其七日，<a id="a-Iw"></a>交见其祸；<a id="a-Ix"></a>为之奈何，<a id="a-Iy"></a>宜当听去。<a id="a-Iz"></a>转复在后，<a id="a-J0"></a>言议已决，<a id="a-J1"></a>俱来儿边，<a id="a-J2"></a>各捉一手，<a id="a-J3"></a>而语儿言：<a id="a-J4"></a>听随汝意，<a id="a-J5"></a>起还就食。<a id="a-J6"></a>大施闻此，<a id="a-J7"></a>即起就饭。<a id="a-J8"></a>饭食已讫，<a id="a-J9"></a>即起出外，<a id="a-JA"></a>广行宣令，<a id="a-JB"></a>告语众人：<a id="a-JC"></a>我今躬欲入海采宝，<a id="a-JD"></a>谁欲往者，<a id="a-JE"></a>可共俱进，<a id="a-JF"></a>我为萨薄，<a id="a-JG"></a>自办行具。</p>
  <p id="aJH">于时国中，<a id="a-JI"></a>有五百人，<a id="a-JJ"></a>闻是令已，<a id="a-JK"></a>佥然应命。<a id="a-JL"></a>即办所须，<a id="a-JM"></a>克定发日。<a id="a-JN"></a>日到装驾，<a id="a-JO"></a>辞别趣道。<a id="a-JP"></a>王与群臣，<a id="a-JQ"></a>并其父母、<a id="a-JR"></a>诸王太子臣民之类，<a id="a-JS"></a>数千万人，<a id="a-JT"></a>送到路次，<a id="a-JU"></a>各赠妙宝，<a id="a-JV"></a>供道所须，<a id="a-JW"></a>啼哭断绝，<a id="a-JX"></a>于是别去。<a id="a-JY"></a>转行数日，<a id="a-JZ"></a>止宿旷野，<a id="a-Ja"></a>值遇群贼，<a id="a-Jb"></a>来欲伺盗，<a id="a-Jc"></a>菩萨怜愍，<a id="a-Jd"></a>即以所赍，<a id="a-Je"></a>尽用丐与。</p>
  <p id="aJf">转前到城，<a id="a-Jg"></a>城名放钵，<a id="a-Jh"></a>城中有婆罗门，<a id="a-Ji"></a>名迦毗梨。<a id="a-Jj"></a>于时大施，<a id="a-Jk"></a>往到其所，<a id="a-Jl"></a>欲从贷索三千两金。<a id="a-Jm"></a>时婆罗门，<a id="a-Jn"></a>有一妙女，<a id="a-Jo"></a>身紫金色，<a id="a-Jp"></a>头发绀青，<a id="a-Jq"></a>端正绝世，<a id="a-Jr"></a>更无俦类，<a id="a-Js"></a>八万四千诸小国王，<a id="a-Jt"></a>皆为太子，<a id="a-Ju"></a>求悉不许。<a id="a-Jv"></a>是时大施，<a id="a-Jw"></a>到其门中，<a id="a-Jx"></a>问迦毗梨，<a id="a-Jy"></a>欲共相见，<a id="a-Jz"></a>其女在内，<a id="a-K0"></a>闻外语声，<a id="a-K1"></a>欢喜惊起，<a id="a-K2"></a>语父母言：<a id="a-K3"></a>在外之者，<a id="a-K4"></a>斯是我婿。<a id="a-K5"></a>时迦毗梨，<a id="a-K6"></a>即出相见，<a id="a-K7"></a>睹其色状，<a id="a-K8"></a>知必非凡，<a id="a-K9"></a>闻其须金，<a id="a-KA"></a>一切许给，<a id="a-KB"></a>又复左手，<a id="a-KC"></a>捉金澡罐，<a id="a-KD"></a>右手捉女，<a id="a-KE"></a>语大施言：<a id="a-KF"></a>今我此女，<a id="a-KG"></a>容妙殊异，<a id="a-KH"></a>诸王遣使，<a id="a-KI"></a>各为子求，<a id="a-KJ"></a>今睹萨薄，<a id="a-KK"></a>端正相似，<a id="a-KL"></a>请以此女，<a id="a-KM"></a>用相奉侍。<a id="a-KN"></a>大施答言：<a id="a-KO"></a>我今方当涉难入海，<a id="a-KP"></a>焉知能得安全还不，<a id="a-KQ"></a>预受君女，<a id="a-KR"></a>此非所以。<a id="a-KS"></a>迦毗梨言：<a id="a-KT"></a>若令吉还，<a id="a-KU"></a>当为我受。<a id="a-KV"></a>是时大施，<a id="a-KW"></a>即许可之。<a id="a-KX"></a>时迦毗梨，<a id="a-KY"></a>欢喜便与三千两金及余所须，<a id="a-KZ"></a>于是共别。</p>
  <p id="aKa">转前到海，<a id="a-Kb"></a>敕语贾人，<a id="a-Kc"></a>牢治其船，<a id="a-Kd"></a>令有七重。<a id="a-Ke"></a>候风以至，<a id="a-Kf"></a>推著海中，<a id="a-Kg"></a>以七张大索，<a id="a-Kh"></a>系于岸边。<a id="a-Ki"></a>便摇铃唱，<a id="a-Kj"></a>令告众贾人：<a id="a-Kk"></a>汝等皆听海中之难，<a id="a-Kl"></a>黑风罗刹，<a id="a-Km"></a>水浪洄澓，<a id="a-Kn"></a>恶龙毒气，<a id="a-Ko"></a>水色之山，<a id="a-Kp"></a>摩竭大鱼，<a id="a-Kq"></a>众难甚多，<a id="a-Kr"></a>百伴入海，<a id="a-Ks"></a>时一安还，<a id="a-Kt"></a>谁欲退者，<a id="a-Ku"></a>可于此住；<a id="a-Kv"></a>索断之后，<a id="a-Kw"></a>欲悔无及；<a id="a-Kx"></a>若能坚心，<a id="a-Ky"></a>不顾身命，<a id="a-Kz"></a>分舍父母兄弟妻子，<a id="a-L0"></a>际遇安隐，<a id="a-L1"></a>得七宝还者，<a id="a-L2"></a>子孙七世，<a id="a-L3"></a>食用不尽。<a id="a-L4"></a>作是令已，<a id="a-L5"></a>便断一索。<a id="a-L6"></a>日日如是，<a id="a-L7"></a>七日复唱令已断第七索。<a id="a-L8"></a>望风举帆，<a id="a-L9"></a>船疾如箭，<a id="a-LA"></a>普与众贾，<a id="a-LB"></a>到于宝所。<a id="a-LC"></a>大施多闻，<a id="a-LD"></a>明识诸宝轻重贵贱、<a id="a-LE"></a>色貌好丑，<a id="a-LF"></a>示诸贾客：<a id="a-LG"></a>如是色宝，<a id="a-LH"></a>致之不重，<a id="a-LI"></a>价贵可取；<a id="a-LJ"></a>如是辈宝，<a id="a-LK"></a>致重价贱，<a id="a-LL"></a>各共莫取；<a id="a-LM"></a>又复约敕，<a id="a-LN"></a>取宝多少，<a id="a-LO"></a>当令得中；<a id="a-LP"></a>多则船重，<a id="a-LQ"></a>重则沉没；<a id="a-LR"></a>少虽船轻，<a id="a-LS"></a>不补劳苦。<a id="a-LT"></a>诫语已讫，<a id="a-LU"></a>各勤采拾，<a id="a-LV"></a>积著船上，<a id="a-LW"></a>宝足装严，<a id="a-LX"></a>便欲来还。<a id="a-LY"></a>于时大施，<a id="a-LZ"></a>不欲上船。<a id="a-La"></a>诸人悉集，<a id="a-Lb"></a>问其意故？<a id="a-Lc"></a>大施答言：<a id="a-Ld"></a>我欲前进至龙王宫求如意珠，<a id="a-Le"></a>尽我身命，<a id="a-Lf"></a>不得不还。<a id="a-Lg"></a>众贾闻此，<a id="a-Lh"></a>愁惨无憀，<a id="a-Li"></a>各共白言：<a id="a-Lj"></a>我曹之等，<a id="a-Lk"></a>凭赖萨薄，<a id="a-Ll"></a>捐舍所重，<a id="a-Lm"></a>冒崄至此，<a id="a-Ln"></a>冀望相因，<a id="a-Lo"></a>全济还家，<a id="a-Lp"></a>今者云何，<a id="a-Lq"></a>欲见弃舍？<a id="a-Lr"></a>大施答言：<a id="a-Ls"></a>我当为汝自誓求愿，<a id="a-Lt"></a>令汝曹等安隐还国。<a id="a-Lu"></a>诸贾人闻，<a id="a-Lv"></a>心怖乃安。<a id="a-Lw"></a>大施导师，<a id="a-Lx"></a>手执香炉，<a id="a-Ly"></a>向于四方，<a id="a-Lz"></a>而自立誓：<a id="a-M0"></a>我不惮劳，<a id="a-M1"></a>涉海求珍，<a id="a-M2"></a>用济群生饥乏之困，<a id="a-M3"></a>合集此德，<a id="a-M4"></a>用求佛道，<a id="a-M5"></a>若我至诚，<a id="a-M6"></a>所愿当就，<a id="a-M7"></a>令此众贾及船珍宝，<a id="a-M8"></a>不逢恶难，<a id="a-M9"></a>安全还国。<a id="a-MA"></a>作誓已讫，<a id="a-MB"></a>众贾前抱导师手足，<a id="a-MC"></a>涕泣怆悢，<a id="a-MD"></a>辞别还国，<a id="a-ME"></a>断索举帆，<a id="a-MF"></a>还阎浮提，<a id="a-MG"></a>皆蒙安隐，<a id="a-MH"></a>得出大海。</p>
  <p id="aMI">尔时大施，<a id="a-MJ"></a>与众别后，<a id="a-MK"></a>前入于水，<a id="a-ML"></a>水可齐膝。<a id="a-MM"></a>行经七日，<a id="a-MN"></a>转复前行，<a id="a-MO"></a>其水渐深，<a id="a-MP"></a>可齐于岐。<a id="a-MQ"></a>复经七日，<a id="a-MR"></a>如是前进，<a id="a-MS"></a>七日齐腰，<a id="a-MT"></a>七日齐项，<a id="a-MU"></a>七日恒浮，<a id="a-MV"></a>到一山边，<a id="a-MW"></a>两手捉木，<a id="a-MX"></a>刺山而上。<a id="a-MY"></a>经乎七日，<a id="a-MZ"></a>乃彻山顶。<a id="a-Ma"></a>于彼山上，<a id="a-Mb"></a>平行七日，<a id="a-Mc"></a>复还下山，<a id="a-Md"></a>七日彻下，<a id="a-Me"></a>到于水边，<a id="a-Mf"></a>水中皆有金色莲花。<a id="a-Mg"></a>有诸毒蛇，<a id="a-Mh"></a>其毒极盛，<a id="a-Mi"></a>悉以其身，<a id="a-Mj"></a>缠莲花根。<a id="a-Mk"></a>菩萨见此，<a id="a-Ml"></a>即自端坐系心摄念，<a id="a-Mm"></a>入慈三昧，<a id="a-Mn"></a>念诸毒蛇本生之时，<a id="a-Mo"></a>皆由瞋恚嫉妒倍盛，<a id="a-Mp"></a>故生此中，<a id="a-Mq"></a>受斯恶形，<a id="a-Mr"></a>极以慈心，<a id="a-Ms"></a>矜怜悲念，<a id="a-Mt"></a>慈心已满，<a id="a-Mu"></a>彼诸毒蛇，<a id="a-Mv"></a>皆自除歇。<a id="a-Mw"></a>大施即起，<a id="a-Mx"></a>蹑花而行，<a id="a-My"></a>复经七日，<a id="a-Mz"></a>乃得度蛇。</p>
  <p id="aN0">转复前行，<a id="a-N1"></a>见诸罗刹，<a id="a-N2"></a>闻人香臭，<a id="a-N3"></a>皆来求觅。<a id="a-N4"></a>大施已见，<a id="a-N5"></a>摄心慈观。<a id="a-N6"></a>诸罗刹辈，<a id="a-N7"></a>敬心自生，<a id="a-N8"></a>软语来问：<a id="a-N9"></a>欲何所至？<a id="a-NA"></a>大施具答：<a id="a-NB"></a>欲求如意宝珠。<a id="a-NC"></a>罗刹欢喜，<a id="a-ND"></a>而自念言：<a id="a-NE"></a>此福德人，<a id="a-NF"></a>去于龙宫，<a id="a-NG"></a>其道犹远，<a id="a-NH"></a>云何使此经涉辛苦，<a id="a-NI"></a>我当接过于诸崄难。<a id="a-NJ"></a>即时接去，<a id="a-NK"></a>度四百由旬，<a id="a-NL"></a>乃还放地。</p>
  <p id="aNM">于是大施，<a id="a-NN"></a>转自前行，<a id="a-NO"></a>见一银城，<a id="a-NP"></a>白净皦然，<a id="a-NQ"></a>知是龙城，<a id="a-NR"></a>欢喜往趣。<a id="a-NS"></a>见其城外，<a id="a-NT"></a>有七重堑，<a id="a-NU"></a>满诸堑中，<a id="a-NV"></a>皆有毒蛇，<a id="a-NW"></a>其毒猛盛，<a id="a-NX"></a>视之可恶。<a id="a-NY"></a>大施导师，<a id="a-NZ"></a>念诸毒蛇，<a id="a-Na"></a>皆由前身怒害多盛，<a id="a-Nb"></a>故受如斯可恶之形，<a id="a-Nc"></a>念慈哀愍如视赤子，<a id="a-Nd"></a>慈心已满，<a id="a-Ne"></a>毒蛇悉除。<a id="a-Nf"></a>即起蹈上，<a id="a-Ng"></a>行诣龙城。<a id="a-Nh"></a>见有二龙以身绕城，<a id="a-Ni"></a>交头门阃，<a id="a-Nj"></a>见于大施，<a id="a-Nk"></a>仰头愕视。<a id="a-Nl"></a>大施寻时，<a id="a-Nm"></a>复入慈心，<a id="a-Nn"></a>龙毒便除，<a id="a-No"></a>低头不视。<a id="a-Np"></a>大施即前，<a id="a-Nq"></a>蹑上而过。</p>
  <p id="aNr">城中有龙，<a id="a-Ns"></a>坐七宝殿，<a id="a-Nt"></a>遥见菩萨，<a id="a-Nu"></a>惊起自念：<a id="a-Nv"></a>今我城外，<a id="a-Nw"></a>七重堑中，<a id="a-Nx"></a>皆有毒蛇，<a id="a-Ny"></a>余龙夜叉，<a id="a-Nz"></a>无敢妄越，<a id="a-O0"></a>斯是何人，<a id="a-O1"></a>能来至此？<a id="a-O2"></a>即前迎问，<a id="a-O3"></a>作礼恭敬，<a id="a-O4"></a>请令就座，<a id="a-O5"></a>坐七宝床，<a id="a-O6"></a>种种美膳，<a id="a-O7"></a>以用供养。<a id="a-O8"></a>食已谈语，<a id="a-O9"></a>问其来意。<a id="a-OA"></a>菩萨答言：<a id="a-OB"></a>阎浮提人，<a id="a-OC"></a>贫穷辛苦，<a id="a-OD"></a>求于财宝供衣食故，<a id="a-OE"></a>杀害欺诳，<a id="a-OF"></a>具造众恶，<a id="a-OG"></a>命终之后，<a id="a-OH"></a>坠三恶道，<a id="a-OI"></a>意甚怜愍，<a id="a-OJ"></a>欲救济故，<a id="a-OK"></a>涉崄远来，<a id="a-OL"></a>见于大王，<a id="a-OM"></a>求旃陀摩尼，<a id="a-ON"></a>往用救济，<a id="a-OO"></a>积此功德，<a id="a-OP"></a>誓求佛道，<a id="a-OQ"></a>若不拒逆，<a id="a-OR"></a>唯见给与。</p>
  <p id="aOS">龙王答言：<a id="a-OT"></a>旃陀摩尼，<a id="a-OU"></a>难得之宝，<a id="a-OV"></a>汝故遐崄，<a id="a-OW"></a>正来为此，<a id="a-OX"></a>若能开意，<a id="a-OY"></a>留住一月，<a id="a-OZ"></a>受少微供，<a id="a-Oa"></a>因为说法，<a id="a-Ob"></a>旃陀摩尼，<a id="a-Oc"></a>尔乃可得。<a id="a-Od"></a>菩萨可之，<a id="a-Oe"></a>龙王日日，<a id="a-Of"></a>供设百味，<a id="a-Og"></a>作诸伎乐，<a id="a-Oh"></a>供养菩萨。<a id="a-Oi"></a>菩萨便为具足，<a id="a-Oj"></a>分别四念处慧，<a id="a-Ok"></a>经一月竟，<a id="a-Ol"></a>辞当还去。<a id="a-Om"></a>龙王欢喜，<a id="a-On"></a>解髻宝珠，<a id="a-Oo"></a>以用奉上，<a id="a-Op"></a>因而言曰：<a id="a-Oq"></a>大士慈普，<a id="a-Or"></a>悲济难及，<a id="a-Os"></a>此志强猛，<a id="a-Ot"></a>必至佛道，<a id="a-Ou"></a>我愿为作智慧弟子。<a id="a-Ov"></a>菩萨可之，<a id="a-Ow"></a>而问之言：<a id="a-Ox"></a>今汝此珠，<a id="a-Oy"></a>有何力能？<a id="a-Oz"></a>即答之言：<a id="a-P0"></a>此珠能雨二千由旬一切所须。<a id="a-P1"></a>菩萨自念，<a id="a-P2"></a>此珠虽快，<a id="a-P3"></a>故未办我旷济大事。<a id="a-P4"></a>诸龙大小，<a id="a-P5"></a>送到门外，<a id="a-P6"></a>重相辞谢，<a id="a-P7"></a>于是别去。</p>
  <p id="aP8">转复前行，<a id="a-P9"></a>遥见一城，<a id="a-PA"></a>纯青琉璃，<a id="a-PB"></a>其色清洁，<a id="a-PC"></a>复前往趣。<a id="a-PD"></a>其城外边，<a id="a-PE"></a>亦七重堑，<a id="a-PF"></a>诸堑之中亦满毒蛇。<a id="a-PG"></a>菩萨见已，<a id="a-PH"></a>念此诸蛇，<a id="a-PI"></a>瞋妒所致，<a id="a-PJ"></a>故来此中，<a id="a-PK"></a>受此毒形，<a id="a-PL"></a>端坐入慈，<a id="a-PM"></a>极加哀念，<a id="a-PN"></a>慈心已盛，<a id="a-PO"></a>毒皆得除。<a id="a-PP"></a>径蹈其上，<a id="a-PQ"></a>往趣城门，<a id="a-PR"></a>亦见二龙，<a id="a-PS"></a>以身缠城，<a id="a-PT"></a>交头门阃，<a id="a-PU"></a>已见菩萨，<a id="a-PV"></a>擎头怒视。<a id="a-PW"></a>菩萨寻时，<a id="a-PX"></a>思惟慈心，<a id="a-PY"></a>慈心已满，<a id="a-PZ"></a>其毒复除，<a id="a-Pa"></a>便复低头，<a id="a-Pb"></a>菩萨蹈过。<a id="a-Pc"></a>尔时城中，<a id="a-Pd"></a>有一龙王，<a id="a-Pe"></a>坐七宝殿，<a id="a-Pf"></a>遥见菩萨，<a id="a-Pg"></a>惊起自念，<a id="a-Ph"></a>计我城外，<a id="a-Pi"></a>七重蛇堑，<a id="a-Pj"></a>诸龙夜叉，<a id="a-Pk"></a>无能越者，<a id="a-Pl"></a>此是何人能来至此？<a id="a-Pm"></a>寻下迎问，<a id="a-Pn"></a>恭敬作礼，<a id="a-Po"></a>请诣殿上，<a id="a-Pp"></a>坐七宝床，<a id="a-Pq"></a>办诸百味，<a id="a-Pr"></a>盛美饮食，<a id="a-Ps"></a>食竟徐徐，<a id="a-Pt"></a>谈问所由。<a id="a-Pu"></a>菩萨因答故来之意，<a id="a-Pv"></a>唯欲求乞旃陀摩尼。<a id="a-Pw"></a>龙王白言：<a id="a-Px"></a>旃陀摩尼，<a id="a-Py"></a>甚为难得，<a id="a-Pz"></a>苟欲得者，<a id="a-Q0"></a>愿受我请，<a id="a-Q1"></a>二月住此，<a id="a-Q2"></a>并见开示菩萨之行。<a id="a-Q3"></a>龙王供设种种饮食，<a id="a-Q4"></a>作诸伎乐，<a id="a-Q5"></a>而以供养。<a id="a-Q6"></a>菩萨具足，<a id="a-Q7"></a>为其分别四神足事，<a id="a-Q8"></a>经二月已，<a id="a-Q9"></a>辞当还去。<a id="a-QA"></a>龙王即出髻中宝珠，<a id="a-QB"></a>以用奉上，<a id="a-QC"></a>因立要誓：<a id="a-QD"></a>大士慈心，<a id="a-QE"></a>悲济群生，<a id="a-QF"></a>其心广大，<a id="a-QG"></a>必至佛道，<a id="a-QH"></a>我愿为作神足弟子。<a id="a-QI"></a>菩萨可言，<a id="a-QJ"></a>如汝所愿。<a id="a-QK"></a>又复问此，<a id="a-QL"></a>所与宝珠，<a id="a-QM"></a>力能云何？<a id="a-QN"></a>龙即答言：<a id="a-QO"></a>此珠能雨四千由旬一切所须。<a id="a-QP"></a>菩萨自念，<a id="a-QQ"></a>此珠转胜，<a id="a-QR"></a>虽复殊妙，<a id="a-QS"></a>未称我意。<a id="a-QT"></a>诸龙大小，<a id="a-QU"></a>送出门外，<a id="a-QV"></a>各怀恋悢，<a id="a-QW"></a>于是别后。</p>
  <p id="aQX">转更前进，<a id="a-QY"></a>见一金城，<a id="a-QZ"></a>其色晃晃，<a id="a-Qa"></a>甚为妙好，<a id="a-Qb"></a>菩萨往趣。<a id="a-Qc"></a>见其城外，<a id="a-Qd"></a>亦七重堑，<a id="a-Qe"></a>诸堑之中，<a id="a-Qf"></a>亦满毒蛇。<a id="a-Qg"></a>菩萨自念，<a id="a-Qh"></a>此诸毒蛇，<a id="a-Qi"></a>亦由前身习毒憎妒怒害盛故，<a id="a-Qj"></a>受此毒形，<a id="a-Qk"></a>端坐入慈，<a id="a-Ql"></a>极加爱念，<a id="a-Qm"></a>慈心已至，<a id="a-Qn"></a>毒蛇皆除。<a id="a-Qo"></a>便前登蹑，<a id="a-Qp"></a>蹈上而过。<a id="a-Qq"></a>到于城门，<a id="a-Qr"></a>亦见二龙，<a id="a-Qs"></a>以身缠城，<a id="a-Qt"></a>交头门阃，<a id="a-Qu"></a>已见菩萨，<a id="a-Qv"></a>仰头愕视。<a id="a-Qw"></a>菩萨如法，<a id="a-Qx"></a>入于慈定，<a id="a-Qy"></a>龙毒得除，<a id="a-Qz"></a>低头而视，<a id="a-R0"></a>即前蹑上，<a id="a-R1"></a>度入城中。<a id="a-R2"></a>彼时城中，<a id="a-R3"></a>亦有龙王，<a id="a-R4"></a>处于宝殿，<a id="a-R5"></a>遥见菩萨，<a id="a-R6"></a>愕然自念，<a id="a-R7"></a>我此城外，<a id="a-R8"></a>有七重堑，<a id="a-R9"></a>满中毒蛇，<a id="a-RA"></a>余龙夜叉，<a id="a-RB"></a>无能越者，<a id="a-RC"></a>今此何人，<a id="a-RD"></a>能来至此？<a id="a-RE"></a>心极奇怪，<a id="a-RF"></a>寻下迎问，<a id="a-RG"></a>致敬为礼，<a id="a-RH"></a>请令上殿，<a id="a-RI"></a>施七宝床，<a id="a-RJ"></a>让之令坐，<a id="a-RK"></a>坐已具食种种美味，<a id="a-RL"></a>食已徐问所以来意。<a id="a-RM"></a>菩萨答言：<a id="a-RN"></a>阎浮提人，<a id="a-RO"></a>薄德穷苦，<a id="a-RP"></a>劳身役思，<a id="a-RQ"></a>杀害欺诳，<a id="a-RR"></a>为衣食故，<a id="a-RS"></a>具十不善，<a id="a-RT"></a>命终之后复堕三剧苦中，<a id="a-RU"></a>意甚愍伤，<a id="a-RV"></a>思欲救济，<a id="a-RW"></a>承海龙王，<a id="a-RX"></a>有如意珠，<a id="a-RY"></a>故涉遐崄，<a id="a-RZ"></a>唯望得此。<a id="a-Ra"></a>龙王答言：<a id="a-Rb"></a>如意宝珠，<a id="a-Rc"></a>此难得物，<a id="a-Rd"></a>大士故来，<a id="a-Re"></a>望当相与，<a id="a-Rf"></a>若欲得者，<a id="a-Rg"></a>四月留住，<a id="a-Rh"></a>受我微供，<a id="a-Ri"></a>并见教诲。<a id="a-Rj"></a>菩萨寻可，<a id="a-Rk"></a>龙王欢喜，<a id="a-Rl"></a>日日施设百味上美，<a id="a-Rm"></a>躬自斟酌，<a id="a-Rn"></a>奉进甘食，<a id="a-Ro"></a>亦复敕作种种伎乐。<a id="a-Rp"></a>菩萨恒为分别诸法名字本末，<a id="a-Rq"></a>广宣其义。<a id="a-Rr"></a>龙王敬慕，<a id="a-Rs"></a>专意听受，<a id="a-Rt"></a>朝夕问讯，<a id="a-Ru"></a>不失时节，<a id="a-Rv"></a>随时所须，<a id="a-Rw"></a>龙自裁量，<a id="a-Rx"></a>诸龙夜叉，<a id="a-Ry"></a>来欲求现，<a id="a-Rz"></a>可进可退，<a id="a-S0"></a>自立限度，<a id="a-S1"></a>奉事四月，<a id="a-S2"></a>善知时宜。<a id="a-S3"></a>四月已竟，<a id="a-S4"></a>菩萨辞去。<a id="a-S5"></a>尔时其龙即解髻中如意之珠，<a id="a-S6"></a>用奉上之，<a id="a-S7"></a>因立誓愿：<a id="a-S8"></a>大士弘誓，<a id="a-S9"></a>慈心旷济，<a id="a-SA"></a>悲彼群生，<a id="a-SB"></a>不惮勤劳，<a id="a-SC"></a>必能成佛，<a id="a-SD"></a>拔济涂炭，<a id="a-SE"></a>愿作侍者总持弟子。<a id="a-SF"></a>菩萨许之。<a id="a-SG"></a>又复问言：<a id="a-SH"></a>所可施珠，<a id="a-SI"></a>力能何如？<a id="a-SJ"></a>龙王答言：<a id="a-SK"></a>此珠能雨八千由旬七宝所须。<a id="a-SL"></a>菩萨欢喜，<a id="a-SM"></a>而自念言：<a id="a-SN"></a>阎浮提地，<a id="a-SO"></a>七千由旬，<a id="a-SP"></a>此珠之德，<a id="a-SQ"></a>副我所望。<a id="a-SR"></a>前后所得，<a id="a-SS"></a>凡有三珠，<a id="a-ST"></a>系在衣角，<a id="a-SU"></a>即起出城。<a id="a-SV"></a>诸龙大小，<a id="a-SW"></a>送到城外，<a id="a-SX"></a>各怀悲恋，<a id="a-SY"></a>遂共别去。</p>
  <p id="aSZ">菩萨到前，<a id="a-Sa"></a>捉珠求愿：<a id="a-Sb"></a>若今实是旃陀摩尼，<a id="a-Sc"></a>当令我身能飞虚空。<a id="a-Sd"></a>求愿已讫，<a id="a-Se"></a>即举其身，<a id="a-Sf"></a>便能飞翔，<a id="a-Sg"></a>出于海外。<a id="a-Sh"></a>已度海难，<a id="a-Si"></a>小眠休息。<a id="a-Sj"></a>是时海中，<a id="a-Sk"></a>有诸龙辈，<a id="a-Sl"></a>自共议言：<a id="a-Sm"></a>我曹海中，<a id="a-Sn"></a>唯此三珠，<a id="a-So"></a>其德甚大，<a id="a-Sp"></a>难有般比，<a id="a-Sq"></a>此人皆能，<a id="a-Sr"></a>索得持去，<a id="a-Ss"></a>可惜此宝，<a id="a-St"></a>当还摄取。<a id="a-Su"></a>言议已竟，<a id="a-Sv"></a>密解持去。</p>
  <p id="aSw">菩萨眠觉，<a id="a-Sx"></a>看珠不在，<a id="a-Sy"></a>即自思惟：<a id="a-Sz"></a>此中无人，<a id="a-T0"></a>必是海龙，<a id="a-T1"></a>持我宝去，<a id="a-T2"></a>我为此珠，<a id="a-T3"></a>经涉遐崄，<a id="a-T4"></a>今垂还国满我所愿，<a id="a-T5"></a>虽取我珠，<a id="a-T6"></a>吾终不放，<a id="a-T7"></a>会当尽力抒此海水，<a id="a-T8"></a>誓心克志，<a id="a-T9"></a>毕命于此，<a id="a-TA"></a>若不得珠，<a id="a-TB"></a>终不空归。<a id="a-TC"></a>思惟已定，<a id="a-TD"></a>即行海边，<a id="a-TE"></a>得一龟甲，<a id="a-TF"></a>两手捉持，<a id="a-TG"></a>方欲抒海。<a id="a-TH"></a>海神知意，<a id="a-TI"></a>来问之曰：<a id="a-TJ"></a>海水深广，<a id="a-TK"></a>三百三十六万里，<a id="a-TL"></a>正使一切人民之类，<a id="a-TM"></a>尽来共抒，<a id="a-TN"></a>不能使减，<a id="a-TO"></a>况汝一身，<a id="a-TP"></a>而欲办此？<a id="a-TQ"></a>菩萨答言：<a id="a-TR"></a>若人至心，<a id="a-TS"></a>欲有所作，<a id="a-TT"></a>事无不办，<a id="a-TU"></a>我得此宝，<a id="a-TV"></a>当用饶益一切群生，<a id="a-TW"></a>以此功德，<a id="a-TX"></a>用求佛道，<a id="a-TY"></a>我心不懈，<a id="a-TZ"></a>何以不能！</p>
  <p id="aTa">是时首陀会天，<a id="a-Tb"></a>遥见菩萨，<a id="a-Tc"></a>一身一意，<a id="a-Td"></a>独执勤劳，<a id="a-Te"></a>欲用充济安乐一切，<a id="a-Tf"></a>我曹云何不往佐助，<a id="a-Tg"></a>展转相语，<a id="a-Th"></a>来至其所。<a id="a-Ti"></a>菩萨下器，<a id="a-Tj"></a>一切诸天，<a id="a-Tk"></a>尽以天衣，<a id="a-Tl"></a>同淹水中；<a id="a-Tm"></a>菩萨出器，<a id="a-Tn"></a>诸天举衣，<a id="a-To"></a>弃著余处。<a id="a-Tp"></a>一反抒海，<a id="a-Tq"></a>减四十里；<a id="a-Tr"></a>二反抒之，<a id="a-Ts"></a>减八十里；<a id="a-Tt"></a>三反抒之，<a id="a-Tu"></a>减百二十里。<a id="a-Tv"></a>其龙惶怖，<a id="a-Tw"></a>来到其所，<a id="a-Tx"></a>语言：<a id="a-Ty"></a>止！<a id="a-Tz"></a>止！<a id="a-U0"></a>更莫抒海。<a id="a-U1"></a>菩萨寻休，<a id="a-U2"></a>龙来问言：<a id="a-U3"></a>汝求此宝，<a id="a-U4"></a>用作何等？<a id="a-U5"></a>菩萨答言：<a id="a-U6"></a>欲用给济一切众生。<a id="a-U7"></a>龙复问言：<a id="a-U8"></a>如汝言者，<a id="a-U9"></a>我曹海中众生甚多，<a id="a-UA"></a>何以不与，<a id="a-UB"></a>必欲得去？<a id="a-UC"></a>菩萨答言：<a id="a-UD"></a>海中之类亦是众生，<a id="a-UE"></a>然无剧苦，<a id="a-UF"></a>如阎浮提人民之类，<a id="a-UG"></a>为钱财故，<a id="a-UH"></a>杀害欺诳，<a id="a-UI"></a>作十不善，<a id="a-UJ"></a>死堕三途，<a id="a-UK"></a>我以人类，<a id="a-UL"></a>解于法化，<a id="a-UM"></a>故来索宝，<a id="a-UN"></a>先充所乏，<a id="a-UO"></a>后以十善，<a id="a-UP"></a>而劝诲之。<a id="a-UQ"></a>龙闻其语，<a id="a-UR"></a>出珠还之。<a id="a-US"></a>尔时海神，<a id="a-UT"></a>见其精进强力所作，<a id="a-UU"></a>即作誓言：<a id="a-UV"></a>汝今如是，<a id="a-UW"></a>精进不休，<a id="a-UX"></a>必成佛道，<a id="a-UY"></a>我愿为作精进弟子。</p>
  <p id="aUZ">菩萨得珠，<a id="a-Ua"></a>复更飞去。<a id="a-Ub"></a>到便先问入海同伴贾客，<a id="a-Uc"></a>即下在地。<a id="a-Ud"></a>同伴见之，<a id="a-Ue"></a>惊喜无量，<a id="a-Uf"></a>皆共叹言，<a id="a-Ug"></a>甚奇甚特！<a id="a-Uh"></a>转复前行，<a id="a-Ui"></a>到放钵城。<a id="a-Uj"></a>迦毗梨婆罗门，<a id="a-Uk"></a>闻于菩萨海中吉还，<a id="a-Ul"></a>欢喜踊跃，<a id="a-Um"></a>出迎问讯，<a id="a-Un"></a>并请同伴，<a id="a-Uo"></a>为设客会，<a id="a-Up"></a>办具种种肴膳饮食，<a id="a-Uq"></a>食讫谈叙行路恤耗。<a id="a-Ur"></a>是时菩萨持其宝珠，<a id="a-Us"></a>指历其家，<a id="a-Ut"></a>婆罗门家内，<a id="a-Uu"></a>诸藏悉满，<a id="a-Uv"></a>会者睹此，<a id="a-Uw"></a>叹未曾有。<a id="a-Ux"></a>时迦毗梨，<a id="a-Uy"></a>庄严其女，<a id="a-Uz"></a>若干种宝，<a id="a-V0"></a>校饰其身，<a id="a-V1"></a>躬手自捉金宝澡罐，<a id="a-V2"></a>先自洗手，<a id="a-V3"></a>后牵女臂，<a id="a-V4"></a>授与菩萨。<a id="a-V5"></a>菩萨为受，<a id="a-V6"></a>迦毗梨欢喜，<a id="a-V7"></a>严五百伎女，<a id="a-V8"></a>择取才能工为伎者，<a id="a-V9"></a>具五百白象，<a id="a-VA"></a>众宝庄校，<a id="a-VB"></a>极令奇异，<a id="a-VC"></a>用送其女。</p>
  <p id="aVD">菩萨敕伴，<a id="a-VE"></a>驾乘进路，<a id="a-VF"></a>城中大小，<a id="a-VG"></a>送到道次，<a id="a-VH"></a>作众伎乐，<a id="a-VI"></a>导从还国。<a id="a-VJ"></a>大施父母，<a id="a-VK"></a>自与儿别，<a id="a-VL"></a>忧结迷愦，<a id="a-VM"></a>啼哭过哀，<a id="a-VN"></a>其目俱冥，<a id="a-VO"></a>盲无所见。<a id="a-VP"></a>儿还到国，<a id="a-VQ"></a>礼拜问讯，<a id="a-VR"></a>父母闻声，<a id="a-VS"></a>以手摩扪。<a id="a-VT"></a>尔时审知大施还国，<a id="a-VU"></a>悲喜交代，<a id="a-VV"></a>穷责其子：<a id="a-VW"></a>汝实无状，<a id="a-VX"></a>舍我入海，<a id="a-VY"></a>困苦我曹，<a id="a-VZ"></a>微命趣存，<a id="a-Va"></a>汝大海中，<a id="a-Vb"></a>得何等物。<a id="a-Vc"></a>菩萨出珠，<a id="a-Vd"></a>以授父母，<a id="a-Ve"></a>父母手捉，<a id="a-Vf"></a>而自言曰：<a id="a-Vg"></a>今我藏中，<a id="a-Vh"></a>如斯石比，<a id="a-Vi"></a>亦不少也，<a id="a-Vj"></a>何用辛苦，<a id="a-Vk"></a>方乃得此。<a id="a-Vl"></a>菩萨取珠，<a id="a-Vm"></a>指父母眼，<a id="a-Vn"></a>目欻明净，<a id="a-Vo"></a>如风除云，<a id="a-Vp"></a>既还得视，<a id="a-Vq"></a>心遂欣豫，<a id="a-Vr"></a>感此珠德，<a id="a-Vs"></a>叹言甚奇，<a id="a-Vt"></a>汝虽辛苦，<a id="a-Vu"></a>功不唐捐。<a id="a-Vv"></a>菩萨复捉其珠，<a id="a-Vw"></a>而从求愿：<a id="a-Vx"></a>若是旃陀摩尼者，<a id="a-Vy"></a>使我父母身下自然有七宝奇妙珍异床座，<a id="a-Vz"></a>上有严净七宝大盖。<a id="a-W0"></a>言讫寻成，<a id="a-W1"></a>一切皆喜。<a id="a-W2"></a>菩萨复更捉珠求愿：<a id="a-W3"></a>令我父母及王臣民一切诸藏皆悉盈满。<a id="a-W4"></a>即以其珠，<a id="a-W5"></a>四向历讫，<a id="a-W6"></a>如语悉满，<a id="a-W7"></a>莫不惊喜。</p>
  <p id="aW8">即时遣人，<a id="a-W9"></a>乘八千里象，<a id="a-WA"></a>告阎浮提一切人民：<a id="a-WB"></a>摩诃阇迦樊，<a id="a-WC"></a>海中吉还，<a id="a-WD"></a>得如意珠，<a id="a-WE"></a>其德殊异，<a id="a-WF"></a>却后七日，<a id="a-WG"></a>当令其珠雨于一切珍宝衣食，<a id="a-WH"></a>随人所须，<a id="a-WI"></a>自恣而取，<a id="a-WJ"></a>皆各斋戒，<a id="a-WK"></a>储俟以待。<a id="a-WL"></a>告下遍已，<a id="a-WM"></a>七日头到，<a id="a-WN"></a>大施菩萨，<a id="a-WO"></a>沐浴其身，<a id="a-WP"></a>著新净衣，<a id="a-WQ"></a>至平坦地，<a id="a-WR"></a>即持其珠，<a id="a-WS"></a>著高幢头，<a id="a-WT"></a>手执香炉，<a id="a-WU"></a>四方求愿：<a id="a-WV"></a>阎浮提人，<a id="a-WW"></a>贫穷辛苦，<a id="a-WX"></a>欲得济给令无有乏，<a id="a-WY"></a>若当实是旃陀摩尼者，<a id="a-WZ"></a>便当次第雨众所须。<a id="a-Wa"></a>求愿已讫，<a id="a-Wb"></a>四方阴云，<a id="a-Wc"></a>即时风起，<a id="a-Wd"></a>吹诸不净，<a id="a-We"></a>瑕秽粪扫，<a id="a-Wf"></a>皆悉除去，<a id="a-Wg"></a>次雨微水，<a id="a-Wh"></a>以掩尘土，<a id="a-Wi"></a>次雨饮食，<a id="a-Wj"></a>百味上美，<a id="a-Wk"></a>次雨五谷，<a id="a-Wl"></a>次雨衣服，<a id="a-Wm"></a>次雨七宝种种奇珍。<a id="a-Wn"></a>阎浮提内，<a id="a-Wo"></a>众宝积满，<a id="a-Wp"></a>人民之类，<a id="a-Wq"></a>自恣而取，<a id="a-Wr"></a>上妙衣食，<a id="a-Ws"></a>盈溢有余，<a id="a-Wt"></a>视诸珍宝，<a id="a-Wu"></a>犹如瓦石。</p>
  <p id="aWv">尔时菩萨，<a id="a-Ww"></a>观民充足，<a id="a-Wx"></a>即遣臣吏，<a id="a-Wy"></a>四远告下，<a id="a-Wz"></a>阎浮提内，<a id="a-X0"></a>咸使闻知：<a id="a-X1"></a>汝等群民，<a id="a-X2"></a>先由穷乏，<a id="a-X3"></a>求于衣食及诸财宝，<a id="a-X4"></a>更相欺诳，<a id="a-X5"></a>杀害极意，<a id="a-X6"></a>自利忘义，<a id="a-X7"></a>不推罪福，<a id="a-X8"></a>命终皆堕三塗之中，<a id="a-X9"></a>从冥入冥，<a id="a-XA"></a>受罪多劫，<a id="a-XB"></a>常相悲怜，<a id="a-XC"></a>无由相济，<a id="a-XD"></a>故忘形苦，<a id="a-XE"></a>涉崄入海，<a id="a-XF"></a>得此宝珠，<a id="a-XG"></a>来用相救，<a id="a-XH"></a>汝等既已更无乏短，<a id="a-XI"></a>念自克励勤修十善，<a id="a-XJ"></a>摄身口意，<a id="a-XK"></a>慈仁孝顺，<a id="a-XL"></a>精进御意，<a id="a-XM"></a>勿怀放逸。<a id="a-XN"></a>种种方便，<a id="a-XO"></a>广敕奉善。<a id="a-XP"></a>因作文书，<a id="a-XQ"></a>告诸王臣，<a id="a-XR"></a>誊其法诲，<a id="a-XS"></a>咸令闻知，<a id="a-XT"></a>更相劝督，<a id="a-XU"></a>勿妄为非。<a id="a-XV"></a>尔时一切阎浮提内，<a id="a-XW"></a>既蒙大恩，<a id="a-XX"></a>慈泽沾润，<a id="a-XY"></a>各思何方，<a id="a-XZ"></a>仰酬至德，<a id="a-Xa"></a>又蒙优教，<a id="a-Xb"></a>敕使修善，<a id="a-Xc"></a>咸皆慕义，<a id="a-Xd"></a>专习慈敬，<a id="a-Xe"></a>制身口意，<a id="a-Xf"></a>不妄犯非，<a id="a-Xg"></a>命终之后，<a id="a-Xh"></a>皆得生天。</p>
  <p id="aXi">如是舍利弗，<a id="a-Xj"></a>欲知尔时父婆罗门尼拘卢陀者，<a id="a-Xk"></a>今现我父净饭王是；<a id="a-Xl"></a>尔时母者，<a id="a-Xm"></a>今现我母摩诃摩耶是；<a id="a-Xn"></a>时大施者，<a id="a-Xo"></a>今我身是；<a id="a-Xp"></a>银城中龙者，<a id="a-Xq"></a>今舍利弗是；<a id="a-Xr"></a>琉璃城中龙者，<a id="a-Xs"></a>今目犍连是；<a id="a-Xt"></a>金城中龙者，<a id="a-Xu"></a>今阿难是；<a id="a-Xv"></a>时海神者，<a id="a-Xw"></a>今离越是。<a id="a-Xx"></a>阿难为龙王时，<a id="a-Xy"></a>奉事于我，<a id="a-Xz"></a>善知时宜，<a id="a-Y0"></a>乃至今日，<a id="a-Y1"></a>素自知时。<a id="a-Y2"></a>阿难欲得此三愿者，<a id="a-Y3"></a>随从其意。</p>
  <p id="aY4">阿难闻此，<a id="a-Y5"></a>欢喜踊跃，<a id="a-Y6"></a>从座处起，<a id="a-Y7"></a>长跪白佛：<a id="a-Y8"></a>当尽形寿为佛侍者。<a id="a-Y9"></a>时诸会者，<a id="a-YA"></a>闻佛所说，<a id="a-YB"></a>感念大恩，<a id="a-YC"></a>专心克励，<a id="a-YD"></a>思惟四谛诸法出要，<a id="a-YE"></a>有得须陀洹、<a id="a-YF"></a>斯陀含、<a id="a-YG"></a>阿那含、<a id="a-YH"></a>阿罗汉者，<a id="a-YI"></a>有种辟支佛善因缘者，<a id="a-YJ"></a>有发无上正真道意者，<a id="a-YK"></a>有得住不退地者，<a id="a-YL"></a>咸共欢喜，<a id="a-YM"></a>顶戴奉行。</p>
 </body>
</html>