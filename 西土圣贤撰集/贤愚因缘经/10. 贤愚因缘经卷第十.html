<!doctype html>
<html id="z3IBWHM1F5" data-ver="2166">
 <head>
  <meta charset="utf-8">
  <meta author="慧觉">
  <meta library="龙藏">
  <meta catalog="西土圣贤撰集">
  <meta period="元魏">
 </head>
 <body>
  <h1 id="a1">贤愚因缘经卷第十</h1>
  <h2 id="a2">摩诃令奴缘品第四十八</h2>
  <p id="a3">如是我闻：<a id="a-4"></a>一时，<a id="a-5"></a>佛在迦维罗卫国，<a id="a-6"></a>尼拘卢陀僧伽蓝。<a id="a-7"></a>佛初还国，<a id="a-8"></a>于时诸释，<a id="a-9"></a>观佛威仪，<a id="a-A"></a>相好殊异，<a id="a-B"></a>身体金色，<a id="a-C"></a>三十二相，<a id="a-D"></a>视之无厌，<a id="a-E"></a>各共群聚街陌市里，<a id="a-F"></a>异口同音，<a id="a-G"></a>叹说如来，<a id="a-H"></a>于此众中，<a id="a-I"></a>无有俦类，<a id="a-J"></a>实可敬哉。<a id="a-K"></a>时诸比丘，<a id="a-L"></a>闻是论已，<a id="a-M"></a>并共白佛，<a id="a-N"></a>说其诸人叹咏之词。<a id="a-O"></a>于时世尊，<a id="a-P"></a>告诸比丘：<a id="a-Q"></a>汝等当知，<a id="a-R"></a>吾乃往昔，<a id="a-S"></a>于此众中，<a id="a-T"></a>最尊最妙，<a id="a-U"></a>不但今日。<a id="a-V"></a>时诸比丘，<a id="a-W"></a>各共白佛：<a id="a-X"></a>不审世尊，<a id="a-Y"></a>过去世时，<a id="a-Z"></a>于此众中，<a id="a-a"></a>最尊最妙，<a id="a-b"></a>其事云何？<a id="a-c"></a>尔时，<a id="a-d"></a>世尊告诸比丘：<a id="a-e"></a>谛听谛听，<a id="a-f"></a>善著心中，<a id="a-g"></a>吾当为汝，<a id="a-h"></a>具足解释，<a id="a-i"></a>过去世事。<a id="a-j"></a>对曰：<a id="a-k"></a>唯然，<a id="a-l"></a>愿乐欲闻。</p>
  <p id="am">佛便为说：<a id="a-n"></a>过去无量，<a id="a-o"></a>不可思议，<a id="a-p"></a>阿僧祇劫，<a id="a-q"></a>此阎浮提，<a id="a-r"></a>有大国王，<a id="a-s"></a>名曰令奴，<a id="a-t"></a>其王统领八万四千诸小国王，<a id="a-u"></a>一万大臣，<a id="a-v"></a>五百太子，<a id="a-w"></a>夫人婇女，<a id="a-x"></a>合有二万。<a id="a-y"></a>最大夫人，<a id="a-z"></a>字提婆跋提，<a id="a-10"></a>最后怀妊，<a id="a-11"></a>生一太子，<a id="a-12"></a>其儿端正，<a id="a-13"></a>身紫金色，<a id="a-14"></a>其发绀青，<a id="a-15"></a>两手掌中，<a id="a-16"></a>千辐轮相，<a id="a-17"></a>其左足底，<a id="a-18"></a>有马形相，<a id="a-19"></a>其右足底，<a id="a-1A"></a>有白象相，<a id="a-1B"></a>其儿福德，<a id="a-1C"></a>人中奇尊。<a id="a-1D"></a>即依父母，<a id="a-1E"></a>而为立字提婆令奴，<a id="a-1F"></a>乳哺长大。</p>
  <p id="a1G">令奴大王，<a id="a-1H"></a>卒遇时病，<a id="a-1I"></a>其命将终。<a id="a-1J"></a>诸小国王，<a id="a-1K"></a>群臣太子，<a id="a-1L"></a>咸来问病，<a id="a-1M"></a>因问大王，<a id="a-1N"></a>假其终没，<a id="a-1O"></a>诸王太子，<a id="a-1P"></a>谁应绍嗣。<a id="a-1Q"></a>时王报曰：<a id="a-1R"></a>若我诸子，<a id="a-1S"></a>有能具足十功德者，<a id="a-1T"></a>乃立为王。<a id="a-1U"></a>何等十德：<a id="a-1V"></a>一者身紫金色，<a id="a-1W"></a>其发绀青；<a id="a-1X"></a>二者两手掌中，<a id="a-1Y"></a>有金轮相，<a id="a-1Z"></a>具足不缺；<a id="a-1a"></a>三者其右足底，<a id="a-1b"></a>有白象相；<a id="a-1c"></a>四者其左足下，<a id="a-1d"></a>有马形相；<a id="a-1e"></a>五者著王衣服，<a id="a-1f"></a>与身相可，<a id="a-1g"></a>不大不小；<a id="a-1h"></a>六者坐王御座，<a id="a-1i"></a>威德巍巍，<a id="a-1j"></a>其坐安隐；<a id="a-1k"></a>七者诸王群臣，<a id="a-1l"></a>欢喜敬礼，<a id="a-1m"></a>称善无量，<a id="a-1n"></a>入于后宫，<a id="a-1o"></a>夫人婇女，<a id="a-1p"></a>踊跃欢喜，<a id="a-1q"></a>作礼恭敬；<a id="a-1r"></a>八者若将至于天祠，<a id="a-1s"></a>泥天木像，<a id="a-1t"></a>悉为作礼；<a id="a-1u"></a>九者福德威力，<a id="a-1v"></a>能雨七宝，<a id="a-1w"></a>称给一切；<a id="a-1x"></a>十者其母是谁，<a id="a-1y"></a>提婆跋提夫人所生。<a id="a-1z"></a>若有具足是十功德，<a id="a-20"></a>斯乃立之，<a id="a-21"></a>用作大王。<a id="a-22"></a>教敕已竟，<a id="a-23"></a>无常对至，<a id="a-24"></a>遂便命终。</p>
  <p id="a25">诸王臣民，<a id="a-26"></a>五百子中，<a id="a-27"></a>从其大者，<a id="a-28"></a>次以十事，<a id="a-29"></a>观相其身：<a id="a-2A"></a>此诸太子，<a id="a-2B"></a>身无金色，<a id="a-2C"></a>发无绀青，<a id="a-2D"></a>手掌无轮，<a id="a-2E"></a>足底无有象马之相，<a id="a-2F"></a>著王者服，<a id="a-2G"></a>不相应当，<a id="a-2H"></a>坐于御座，<a id="a-2I"></a>其木师子，<a id="a-2J"></a>惊张起立，<a id="a-2K"></a>欲搏啮之，<a id="a-2L"></a>诸王臣民，<a id="a-2M"></a>悉不敬礼，<a id="a-2N"></a>将至宫内，<a id="a-2O"></a>夫人婇女，<a id="a-2P"></a>悉不欢喜，<a id="a-2Q"></a>无礼敬者，<a id="a-2R"></a>设入天词，<a id="a-2S"></a>自礼天像，<a id="a-2T"></a>诸余泥木天像，<a id="a-2U"></a>悉不作礼，<a id="a-2V"></a>语使雨宝，<a id="a-2W"></a>亦复不能，<a id="a-2X"></a>又复不是提婆跋提夫人所生，<a id="a-2Y"></a>乃至五百诸大太子，<a id="a-2Z"></a>于十事中，<a id="a-2a"></a>乃无一事。</p>
  <p id="a2b">最下小子，<a id="a-2c"></a>身紫金色，<a id="a-2d"></a>其发绀青，<a id="a-2e"></a>看其两手，<a id="a-2f"></a>轮相具足，<a id="a-2g"></a>睹其脚底，<a id="a-2h"></a>象形马相，<a id="a-2i"></a>昞然如画，<a id="a-2j"></a>著王法服，<a id="a-2k"></a>与身相可，<a id="a-2l"></a>坐于御座，<a id="a-2m"></a>福德巍巍，<a id="a-2n"></a>诸王臣民，<a id="a-2o"></a>无不敬礼，<a id="a-2p"></a>入于后宫，<a id="a-2q"></a>夫人婇女，<a id="a-2r"></a>敬奉作礼，<a id="a-2s"></a>将至天词，<a id="a-2t"></a>泥木天像，<a id="a-2u"></a>悉皆为礼，<a id="a-2v"></a>教使雨宝，<a id="a-2w"></a>始语即雨，<a id="a-2x"></a>问是谁生，<a id="a-2y"></a>提婆跋提夫人所生，<a id="a-2z"></a>十事具足。<a id="a-30"></a>诸王臣民，<a id="a-31"></a>即拜为王。</p>
  <p id="a32">至十五日，<a id="a-33"></a>日初出时，<a id="a-34"></a>有金轮宝，<a id="a-35"></a>从东方来，<a id="a-36"></a>轮有千辐，<a id="a-37"></a>纵广一由旬。<a id="a-38"></a>王即下座，<a id="a-39"></a>右膝著地，<a id="a-3A"></a>跪而言曰：<a id="a-3B"></a>若我福德，<a id="a-3C"></a>应为王者，<a id="a-3D"></a>轮当称我。<a id="a-3E"></a>即如其言，<a id="a-3F"></a>来在殿前，<a id="a-3G"></a>住虚空中。<a id="a-3H"></a>白象宝者，<a id="a-3I"></a>从香山来，<a id="a-3J"></a>毛尾贯珠，<a id="a-3K"></a>若王乘上，<a id="a-3L"></a>象皆能飞，<a id="a-3M"></a>从朝至午，<a id="a-3N"></a>遍四天下，<a id="a-3O"></a>若以足行，<a id="a-3P"></a>足所触地，<a id="a-3Q"></a>即成金沙；<a id="a-3R"></a>绀马宝者，<a id="a-3S"></a>身绀青色，<a id="a-3T"></a>其马毛尾，<a id="a-3U"></a>皆悉珠色，<a id="a-3V"></a>皆雨七宝，<a id="a-3W"></a>若王乘上，<a id="a-3X"></a>一食之顷，<a id="a-3Y"></a>游四天下，<a id="a-3Z"></a>不疲不劳；<a id="a-3a"></a>神珠宝者，<a id="a-3b"></a>自然而至，<a id="a-3c"></a>其珠光明，<a id="a-3d"></a>昼夜恒照百二十里内，<a id="a-3e"></a>复能雨于七宝，<a id="a-3f"></a>称给一切；<a id="a-3g"></a>玉女宝者，<a id="a-3h"></a>自然而至，<a id="a-3i"></a>端正殊妙，<a id="a-3j"></a>称适王意；<a id="a-3k"></a>典藏臣者，<a id="a-3l"></a>王须七宝，<a id="a-3m"></a>随意给足，<a id="a-3n"></a>终无乏尽；<a id="a-3o"></a>其典兵臣，<a id="a-3p"></a>王若欲须四种兵时，<a id="a-3q"></a>顾视之顷，<a id="a-3r"></a>诸兵悉集，<a id="a-3s"></a>行阵严整，<a id="a-3t"></a>威力非凡。</p>
  <p id="a3u">七宝既具，<a id="a-3v"></a>坐自思惟：<a id="a-3w"></a>吾享斯位，<a id="a-3x"></a>皆由前身宿种福业，<a id="a-3y"></a>乃致之耳，<a id="a-3z"></a>今当绍继使不断绝。<a id="a-40"></a>即以香汤，<a id="a-41"></a>洗浴其身，<a id="a-42"></a>著新净衣，<a id="a-43"></a>手执香炉，<a id="a-44"></a>向于东方，<a id="a-45"></a>跪而言曰：<a id="a-46"></a>东方快士，<a id="a-47"></a>来受我请。<a id="a-48"></a>即时便有二万辟支佛，<a id="a-49"></a>来至王宫，<a id="a-4A"></a>南西北方，<a id="a-4B"></a>悉皆请之。<a id="a-4C"></a>时有六万辟支佛，<a id="a-4D"></a>来受王请。<a id="a-4E"></a>王与诸臣，<a id="a-4F"></a>四事供养。<a id="a-4G"></a>其八万四千诸小国王，<a id="a-4H"></a>离家来久，<a id="a-4I"></a>即启大王，<a id="a-4J"></a>欲辞还国。<a id="a-4K"></a>王即听之。<a id="a-4L"></a>因启王曰：<a id="a-4M"></a>此中快士，<a id="a-4N"></a>其数甚众，<a id="a-4O"></a>愿王垂愍，<a id="a-4P"></a>减省少许，<a id="a-4Q"></a>与臣供养，<a id="a-4R"></a>愿使将来共享斯福。<a id="a-4S"></a>于时大王，<a id="a-4T"></a>即以四方辟支佛，<a id="a-4U"></a>与诸小王，<a id="a-4V"></a>随时供养，<a id="a-4W"></a>经八万四千岁，<a id="a-4X"></a>诸王臣民，<a id="a-4Y"></a>命终之后，<a id="a-4Z"></a>皆得生天。</p>
  <p id="a4a">佛告诸比丘，<a id="a-4b"></a>欲知尔时令奴王者，<a id="a-4c"></a>今现我父白净王是；<a id="a-4d"></a>尔时提婆跋提夫人者，<a id="a-4e"></a>今现我母摩诃摩耶是；<a id="a-4f"></a>尔时提婆令奴王者，<a id="a-4g"></a>今我身是；<a id="a-4h"></a>尔时五百太子者，<a id="a-4i"></a>今此五百释是。<a id="a-4j"></a>我乃尔时，<a id="a-4k"></a>于诸人中，<a id="a-4l"></a>最为尊妙。<a id="a-4m"></a>吾今成佛，<a id="a-4n"></a>众相具足，<a id="a-4o"></a>于此众中，<a id="a-4p"></a>最为奇妙。<a id="a-4q"></a>时诸大会，<a id="a-4r"></a>闻佛所说，<a id="a-4s"></a>有得须陀洹者，<a id="a-4t"></a>斯陀含、<a id="a-4u"></a>阿那含、<a id="a-4v"></a>阿罗汉者，<a id="a-4w"></a>有种辟支佛因缘者，<a id="a-4x"></a>有发菩萨心成不退者，<a id="a-4y"></a>众坐欢喜，<a id="a-4z"></a>顶戴奉行。</p>
  <p data-pb></p>
  <h2 id="a50">善求恶求缘品第四十九</h2>
  <p id="a51">如是我闻：<a id="a-52"></a>一时，<a id="a-53"></a>佛在舍卫国祇树给孤独园。</p>
  <p id="a54">尔时提婆达多，<a id="a-55"></a>虽复出家，<a id="a-56"></a>利养蔽心，<a id="a-57"></a>作三逆罪，<a id="a-58"></a>推山压佛，<a id="a-59"></a>伤佛脚指，<a id="a-5A"></a>复纵放黑象，<a id="a-5B"></a>欲令害佛，<a id="a-5C"></a>别僧两部，<a id="a-5D"></a>杀漏尽比丘尼。<a id="a-5E"></a>以故杀生，<a id="a-5F"></a>疑畏受后报。<a id="a-5G"></a>时有六师，<a id="a-5H"></a>即往问之。<a id="a-5I"></a>六师便为说诸邪见，<a id="a-5J"></a>言：<a id="a-5K"></a>为恶无罪，<a id="a-5L"></a>为善无福，<a id="a-5M"></a>信敬心生，<a id="a-5N"></a>丧断善根。</p>
  <p id="a5O">是时阿难，<a id="a-5P"></a>析体爱重，<a id="a-5Q"></a>惋恨情深，<a id="a-5R"></a>悲哽懊恼，<a id="a-5S"></a>白世尊言：<a id="a-5T"></a>调达愚痴，<a id="a-5U"></a>造不善业，<a id="a-5V"></a>坏破善根，<a id="a-5W"></a>辱释种子。<a id="a-5X"></a>尔时，<a id="a-5Y"></a>世尊告阿难言：<a id="a-5Z"></a>提婆达多，<a id="a-5a"></a>非但今世为利养故断破善根，<a id="a-5b"></a>过去世时亦贪利养，<a id="a-5c"></a>丧身失命。<a id="a-5d"></a>阿难白佛言：<a id="a-5e"></a>世尊，<a id="a-5f"></a>提婆达多，<a id="a-5g"></a>过去世时，<a id="a-5h"></a>贪利丧身，<a id="a-5i"></a>其事云何，<a id="a-5j"></a>愿乐欲闻。</p>
  <p id="a5k">佛告阿难：<a id="a-5l"></a>善听，<a id="a-5m"></a>当说。<a id="a-5n"></a>往昔无量不可思议阿僧祇劫，<a id="a-5o"></a>此阎浮提，<a id="a-5p"></a>有国名波罗奈。<a id="a-5q"></a>时有萨薄，<a id="a-5r"></a>名摩诃夜移，<a id="a-5s"></a>其妇怀妊，<a id="a-5t"></a>自然仁善，<a id="a-5u"></a>意性柔和，<a id="a-5v"></a>月满生男，<a id="a-5w"></a>形体端正。<a id="a-5x"></a>父母爱念，<a id="a-5y"></a>施设美膳，<a id="a-5z"></a>延请亲戚并诸相师，<a id="a-60"></a>共相娱乐，<a id="a-61"></a>抱儿示众，<a id="a-62"></a>为其立字。<a id="a-63"></a>相师问言：<a id="a-64"></a>此儿受胎已来，<a id="a-65"></a>有何瑞应？<a id="a-66"></a>其父答言：<a id="a-67"></a>受胎已来，<a id="a-68"></a>其妇自然慈心和善。<a id="a-69"></a>相师即为立字，<a id="a-6A"></a>名为善求。<a id="a-6B"></a>乳哺长大，<a id="a-6C"></a>好积诸德，<a id="a-6D"></a>慈愍众生。</p>
  <p id="a6E">次后怀妊，<a id="a-6F"></a>自然弊恶，<a id="a-6G"></a>期满生男，<a id="a-6H"></a>形体丑陋。<a id="a-6I"></a>即请相师，<a id="a-6J"></a>为其立字。<a id="a-6K"></a>相师问言：<a id="a-6L"></a>此儿怀妊，<a id="a-6M"></a>有何感应？<a id="a-6N"></a>答言：<a id="a-6O"></a>怀儿已来，<a id="a-6P"></a>受性弊恶。<a id="a-6Q"></a>于时相师，<a id="a-6R"></a>即为立字，<a id="a-6S"></a>名曰恶求。<a id="a-6T"></a>乳哺长大，<a id="a-6U"></a>好为恶事，<a id="a-6V"></a>恒生贪心，<a id="a-6W"></a>怀嫉妒意。</p>
  <p id="a6X">年各长大，<a id="a-6Y"></a>欲行共贾入海，<a id="a-6Z"></a>求索宝物。<a id="a-6a"></a>各有五百侍从，<a id="a-6b"></a>前后而发。<a id="a-6c"></a>途路悬远，<a id="a-6d"></a>中道乏粮，<a id="a-6e"></a>经于七日，<a id="a-6f"></a>去死不远。<a id="a-6g"></a>是时善求，<a id="a-6h"></a>及诸贾人，<a id="a-6i"></a>咸共诚心，<a id="a-6j"></a>祷诸神祇，<a id="a-6k"></a>欲济饥俭。<a id="a-6l"></a>于空泽中，<a id="a-6m"></a>遥见一树，<a id="a-6n"></a>枝叶郁茂，<a id="a-6o"></a>便即趣之，<a id="a-6p"></a>有一泉水。<a id="a-6q"></a>善求及众，<a id="a-6r"></a>悉共诚心，<a id="a-6s"></a>求哀救护，<a id="a-6t"></a>诚感神应，<a id="a-6u"></a>现身语之：<a id="a-6v"></a>斫去一枝，<a id="a-6w"></a>所须当出。<a id="a-6x"></a>诸人欢喜，<a id="a-6y"></a>便斫一枝，<a id="a-6z"></a>美饮流出。<a id="a-70"></a>斫第二枝，<a id="a-71"></a>种种食出，<a id="a-72"></a>百味具足，<a id="a-73"></a>咸共承接，<a id="a-74"></a>各得饱满。<a id="a-75"></a>斫第三枝，<a id="a-76"></a>出诸妙衣，<a id="a-77"></a>种种备具。<a id="a-78"></a>斫第四枝，<a id="a-79"></a>种种宝物，<a id="a-7A"></a>悉皆具足，<a id="a-7B"></a>庄严悉备，<a id="a-7C"></a>所须尽办。</p>
  <p id="a7D">恶求后到，<a id="a-7E"></a>众人如前，<a id="a-7F"></a>尽得充足。<a id="a-7G"></a>便自念言：<a id="a-7H"></a>今此树枝，<a id="a-7I"></a>能出如是种种好物，<a id="a-7J"></a>况复其根，<a id="a-7K"></a>今当伐之，<a id="a-7L"></a>足得极妙佳好之物。<a id="a-7M"></a>思惟心定，<a id="a-7N"></a>令人伐之。<a id="a-7O"></a>是时善求，<a id="a-7P"></a>闻如是语，<a id="a-7Q"></a>怀愤懊恼，<a id="a-7R"></a>语恶求言：<a id="a-7S"></a>我等饥乏，<a id="a-7T"></a>命在旦夕，<a id="a-7U"></a>蒙此树恩，<a id="a-7V"></a>得济余命云何怀此弊恶之心，<a id="a-7W"></a>而欲伐之。<a id="a-7X"></a>尔时恶求，<a id="a-7Y"></a>不用其言，<a id="a-7Z"></a>即掘其根。<a id="a-7a"></a>善求感佩，<a id="a-7b"></a>不忍见之，<a id="a-7c"></a>领众归家。<a id="a-7d"></a>伐树已竟，<a id="a-7e"></a>有五百罗刹，<a id="a-7f"></a>取此恶求及众贾人，<a id="a-7g"></a>悉皆啖之，<a id="a-7h"></a>财物伴侣，<a id="a-7i"></a>一切丧失。</p>
  <p id="a7j">佛告阿难：<a id="a-7k"></a>尔时善求者，<a id="a-7l"></a>今我身是；<a id="a-7m"></a>尔时父者，<a id="a-7n"></a>今现我父净饭王是；<a id="a-7o"></a>尔时母者，<a id="a-7p"></a>今现我母摩诃摩耶是也；<a id="a-7q"></a>时恶求者，<a id="a-7r"></a>今提婆达多是。<a id="a-7s"></a>阿难，<a id="a-7t"></a>提婆达多，<a id="a-7u"></a>非但今日作不善事，<a id="a-7v"></a>贪利养故，<a id="a-7w"></a>世世常造，<a id="a-7x"></a>我于往昔，<a id="a-7y"></a>常与相值，<a id="a-7z"></a>恒教善法，<a id="a-80"></a>而不用之，<a id="a-81"></a>反更以我为怨。</p>
  <p id="a82">尔时，<a id="a-83"></a>阿难及四部众，<a id="a-84"></a>闻佛所说，<a id="a-85"></a>悲喜交集，<a id="a-86"></a>咸自劝励，<a id="a-87"></a>顶戴奉行。</p>
  <p data-pb></p>
  <h2 id="a88">善事太子入海缘品第五十</h2>
  <p id="a89">如是我闻：<a id="a-8A"></a>一时，<a id="a-8B"></a>佛在罗阅祇耆阇崛山中，<a id="a-8C"></a>与大比丘僧，<a id="a-8D"></a>围绕说法。</p>
  <p id="a8E">尔时贤者阿难，<a id="a-8F"></a>见提婆达多，<a id="a-8G"></a>于如来所，<a id="a-8H"></a>常怀嫉妒，<a id="a-8I"></a>驱饮醉象，<a id="a-8J"></a>推山镇佛，<a id="a-8K"></a>种种方便，<a id="a-8L"></a>欲得危害，<a id="a-8M"></a>然佛慈心，<a id="a-8N"></a>常有矜愍，<a id="a-8O"></a>于罗睺罗及提婆达多，<a id="a-8P"></a>视之一等无有差别。<a id="a-8Q"></a>贤者阿难，<a id="a-8R"></a>睹其如是，<a id="a-8S"></a>常怀惋怅，<a id="a-8T"></a>思惟在意，<a id="a-8U"></a>从座而起，<a id="a-8V"></a>偏袒右肩，<a id="a-8W"></a>长跪合掌，<a id="a-8X"></a>叹说是事。<a id="a-8Y"></a>佛告阿难：<a id="a-8Z"></a>提婆达多不但今日兴恶于我，<a id="a-8a"></a>宿世之时亦伤害我，<a id="a-8b"></a>然我于彼常慈念之。<a id="a-8c"></a>贤者阿难，<a id="a-8d"></a>即白佛言：<a id="a-8e"></a>不审宿世，<a id="a-8f"></a>提婆达多，<a id="a-8g"></a>亦为伤害，<a id="a-8h"></a>尔时慈愍，<a id="a-8i"></a>其事云何，<a id="a-8j"></a>愿具说示。</p>
  <p id="a8k">佛告阿难：<a id="a-8l"></a>过去久远，<a id="a-8m"></a>无数无量，<a id="a-8n"></a>不可思议，<a id="a-8o"></a>阿僧祇劫，<a id="a-8p"></a>此阎浮提，<a id="a-8q"></a>有一国王，<a id="a-8r"></a>名曰勒那跋弥（此言宝铠），<a id="a-8s"></a>领五百小国王，<a id="a-8t"></a>有五百夫人婇女，<a id="a-8u"></a>皆无有子。<a id="a-8v"></a>王便祷祠诸天日月山海树神，<a id="a-8w"></a>经年历纪，<a id="a-8x"></a>不获子息。<a id="a-8y"></a>王大愁忧，<a id="a-8z"></a>而自念言：<a id="a-90"></a>我今无子，<a id="a-91"></a>旦夕崩亡，<a id="a-92"></a>国无绍继，<a id="a-93"></a>天下必乱，<a id="a-94"></a>所以者何，<a id="a-95"></a>五百诸臣，<a id="a-96"></a>不相宾伏，<a id="a-97"></a>便当力诤，<a id="a-98"></a>强弱相陵，<a id="a-99"></a>枉杀无辜，<a id="a-9A"></a>亡国丧民，<a id="a-9B"></a>莫不由此。<a id="a-9C"></a>念是事已，<a id="a-9D"></a>益增愦恼。</p>
  <p id="a9E">时有天神，<a id="a-9F"></a>知王至意，<a id="a-9G"></a>于王梦中，<a id="a-9H"></a>而语王言：<a id="a-9I"></a>城外林中，<a id="a-9J"></a>有二仙士，<a id="a-9K"></a>其第一仙，<a id="a-9L"></a>身有金色，<a id="a-9M"></a>福德聪辩，<a id="a-9N"></a>不可逮及，<a id="a-9O"></a>汝苟须子，<a id="a-9P"></a>可往求请，<a id="a-9Q"></a>必当回意来生王家。<a id="a-9R"></a>王寻惊悟，<a id="a-9S"></a>差有喜色，<a id="a-9T"></a>即敕驾乘，<a id="a-9U"></a>单将数人，<a id="a-9V"></a>遍至推觅，<a id="a-9W"></a>便得见之，<a id="a-9X"></a>即向求哀，<a id="a-9Y"></a>种种自说，<a id="a-9Z"></a>国无继嗣，<a id="a-9a"></a>忧深虑重贪屈大仙，<a id="a-9b"></a>来生我家，<a id="a-9c"></a>绍继国嗣，<a id="a-9d"></a>去我忧患，<a id="a-9e"></a>若不见耻，<a id="a-9f"></a>唯垂降顾。<a id="a-9g"></a>尔时仙人，<a id="a-9h"></a>见王殷勤，<a id="a-9i"></a>不忍拒逆，<a id="a-9j"></a>即便可之。<a id="a-9k"></a>第二仙人，<a id="a-9l"></a>复语王言：<a id="a-9m"></a>我亦当往生于王家。<a id="a-9n"></a>王大欢喜，<a id="a-9o"></a>便辞还宫。</p>
  <p id="a9p">经历数时，<a id="a-9q"></a>金色仙人，<a id="a-9r"></a>即取命终。<a id="a-9s"></a>王大夫人，<a id="a-9t"></a>名曰苏摩，<a id="a-9u"></a>即觉有娠。<a id="a-9v"></a>聪明女人，<a id="a-9w"></a>能得此智，<a id="a-9x"></a>知所怀妊，<a id="a-9y"></a>分别男女。<a id="a-9z"></a>便自说言：<a id="a-A0"></a>我所怀妊，<a id="a-A1"></a>必当是男。<a id="a-A2"></a>王及宫内，<a id="a-A3"></a>闻此语已，<a id="a-A4"></a>欣悦无量。<a id="a-A5"></a>王敕宫内夫人婇女，<a id="a-A6"></a>尽共承给，<a id="a-A7"></a>称悦其意，<a id="a-A8"></a>床褥饮食，<a id="a-A9"></a>极令细软，<a id="a-AA"></a>将护进止，<a id="a-AB"></a>不临危险。<a id="a-AC"></a>十月已满，<a id="a-AD"></a>其大夫人，<a id="a-AE"></a>便生男儿，<a id="a-AF"></a>端正绝异，<a id="a-AG"></a>身紫金色，<a id="a-AH"></a>其发绀青，<a id="a-AI"></a>人相具足。<a id="a-AJ"></a>王及内外，<a id="a-AK"></a>观之无厌。<a id="a-AL"></a>因召相师，<a id="a-AM"></a>令占相之。<a id="a-AN"></a>相师寻诣，<a id="a-AO"></a>上下观相，<a id="a-AP"></a>欢喜踊跃，<a id="a-AQ"></a>而白王言：<a id="a-AR"></a>此儿相好，<a id="a-AS"></a>人中难有，<a id="a-AT"></a>聪明福德，<a id="a-AU"></a>不可逮及。<a id="a-AV"></a>王闻遂喜，<a id="a-AW"></a>复告相师，<a id="a-AX"></a>可为立字。<a id="a-AY"></a>相师问王：<a id="a-AZ"></a>今此太子，<a id="a-Aa"></a>受胎已来，<a id="a-Ab"></a>有何变异？<a id="a-Ac"></a>王即答言：<a id="a-Ad"></a>此太子母，<a id="a-Ae"></a>素来妒恶，<a id="a-Af"></a>乐人之过，<a id="a-Ag"></a>妄举奸非，<a id="a-Ah"></a>见他人善，<a id="a-Ai"></a>心不为喜；<a id="a-Aj"></a>怀妊已来，<a id="a-Ak"></a>志性改异，<a id="a-Al"></a>为人慈仁，<a id="a-Am"></a>矜愚爱智，<a id="a-An"></a>好修施惠，<a id="a-Ao"></a>等意护养。<a id="a-Ap"></a>相师闻此，<a id="a-Aq"></a>赞言善哉，<a id="a-Ar"></a>此是儿志，<a id="a-As"></a>寄情于母，<a id="a-At"></a>便为立字，<a id="a-Au"></a>字迦良那伽梨（此言善事）。</p>
  <p id="aAv">其第二夫人，<a id="a-Aw"></a>名曰弗巴。<a id="a-Ax"></a>第二仙人，<a id="a-Ay"></a>亦复命终，<a id="a-Az"></a>生于第二夫人腹中。<a id="a-B0"></a>日月足满，<a id="a-B1"></a>便生男儿，<a id="a-B2"></a>形体状貌，<a id="a-B3"></a>无他殊异。<a id="a-B4"></a>复召相师，<a id="a-B5"></a>而瞻相之。<a id="a-B6"></a>相师披观，<a id="a-B7"></a>而语之言：<a id="a-B8"></a>此太子者，<a id="a-B9"></a>是常人耳，<a id="a-BA"></a>福德智能，<a id="a-BB"></a>为足自任。<a id="a-BC"></a>王复敕之，<a id="a-BD"></a>为其立字。<a id="a-BE"></a>相师复言：<a id="a-BF"></a>有何异事？<a id="a-BG"></a>王语相师：<a id="a-BH"></a>此太子母，<a id="a-BI"></a>素性忠良，<a id="a-BJ"></a>为人慈顺，<a id="a-BK"></a>乐宣人善；<a id="a-BL"></a>怀妊已来，<a id="a-BM"></a>反更乐恶，<a id="a-BN"></a>嫉妒贤能，<a id="a-BO"></a>见善不喜。<a id="a-BP"></a>相师复言：<a id="a-BQ"></a>此亦儿志，<a id="a-BR"></a>寄之于母，<a id="a-BS"></a>故使然耳。<a id="a-BT"></a>因即立字，<a id="a-BU"></a>为波婆伽梨（此言恶事）。</p>
  <p id="aBV">其王尔时，<a id="a-BW"></a>注心爱念迦良那伽梨，<a id="a-BX"></a>不失其意，<a id="a-BY"></a>即敕为起三时之殿，<a id="a-BZ"></a>冬时居温殿，<a id="a-Ba"></a>春秋居中殿，<a id="a-Bb"></a>夏时居凉殿，<a id="a-Bc"></a>安置伎乐，<a id="a-Bd"></a>而娱乐之。<a id="a-Be"></a>太子渐大，<a id="a-Bf"></a>聪辩殊异，<a id="a-Bg"></a>学诸世典，<a id="a-Bh"></a>十八部经，<a id="a-Bi"></a>诵持通利，<a id="a-Bj"></a>善其义理。<a id="a-Bk"></a>后辞出游，<a id="a-Bl"></a>王即听之。<a id="a-Bm"></a>敕治道陌，<a id="a-Bn"></a>除去不净，<a id="a-Bo"></a>乘大白象，<a id="a-Bp"></a>金银校饰，<a id="a-Bq"></a>千乘万骑，<a id="a-Br"></a>导从前后。<a id="a-Bs"></a>街道陌中，<a id="a-Bt"></a>一切人民，<a id="a-Bu"></a>夹道两边。<a id="a-Bv"></a>诸楼阁上，<a id="a-Bw"></a>观者无数，<a id="a-Bx"></a>皆言太子，<a id="a-By"></a>熟似梵天，<a id="a-Bz"></a>威相姿貌，<a id="a-C0"></a>人中希有。</p>
  <p id="aC1">尔时，<a id="a-C2"></a>太子见诸乞儿，<a id="a-C3"></a>身体羸瘦，<a id="a-C4"></a>衣被弊坏，<a id="a-C5"></a>左捉破器，<a id="a-C6"></a>右持折杖，<a id="a-C7"></a>卑言求哀，<a id="a-C8"></a>从人乞丐。<a id="a-C9"></a>太子问曰：<a id="a-CA"></a>何以乃尔？<a id="a-CB"></a>群臣答言：<a id="a-CC"></a>如此人辈，<a id="a-CD"></a>或无父母，<a id="a-CE"></a>孤穷单独，<a id="a-CF"></a>无所依仰，<a id="a-CG"></a>癃疾狂病，<a id="a-CH"></a>不能作役，<a id="a-CI"></a>无一钱储，<a id="a-CJ"></a>身口所切，<a id="a-CK"></a>是使尔耳。<a id="a-CL"></a>太子慈愍，<a id="a-CM"></a>心深增悼。</p>
  <p id="aCN">转复前行，<a id="a-CO"></a>见诸屠儿，<a id="a-CP"></a>杀害畜生，<a id="a-CQ"></a>稍割秤卖。<a id="a-CR"></a>太子问言：<a id="a-CS"></a>何以作此？<a id="a-CT"></a>寻各答言：<a id="a-CU"></a>我不必乐，<a id="a-CV"></a>祖父已来，<a id="a-CW"></a>以此为业，<a id="a-CX"></a>若舍此事，<a id="a-CY"></a>无以自济。<a id="a-CZ"></a>太子闻此，<a id="a-Ca"></a>长叹而去。</p>
  <p id="aCb">转前到田，<a id="a-Cc"></a>见诸耕者，<a id="a-Cd"></a>垦地虫出，<a id="a-Ce"></a>虾蟆拾吞；<a id="a-Cf"></a>复见有蛇，<a id="a-Cg"></a>吞食虾蟆；<a id="a-Ch"></a>孔雀飞来，<a id="a-Ci"></a>啄食其蛇。<a id="a-Cj"></a>太子问人：<a id="a-Ck"></a>此作何等？<a id="a-Cl"></a>耕者答言：<a id="a-Cm"></a>此是我业，<a id="a-Cn"></a>于中下种，<a id="a-Co"></a>后当得谷，<a id="a-Cp"></a>以自供食，<a id="a-Cq"></a>并输王家。<a id="a-Cr"></a>太子叹曰：<a id="a-Cs"></a>人由饮食，<a id="a-Ct"></a>杀害众生，<a id="a-Cu"></a>役身役力，<a id="a-Cv"></a>辛苦乃尔。</p>
  <p id="aCw">转复前行，<a id="a-Cx"></a>见诸猎师，<a id="a-Cy"></a>趣向群鸟，<a id="a-Cz"></a>挽弓欲射；<a id="a-D0"></a>复见安网，<a id="a-D1"></a>张施在地，<a id="a-D2"></a>见诸禽兽，<a id="a-D3"></a>堕在其中，<a id="a-D4"></a>惊张鸣吼，<a id="a-D5"></a>不能得脱。<a id="a-D6"></a>太子问言：<a id="a-D7"></a>皆作何等？<a id="a-D8"></a>咸皆答言：<a id="a-D9"></a>捕诸禽兽，<a id="a-DA"></a>以自供济。<a id="a-DB"></a>太子闻此，<a id="a-DC"></a>深叹舍去。</p>
  <p id="aDD">到河池边，<a id="a-DE"></a>见捕鱼师，<a id="a-DF"></a>张网捕鱼，<a id="a-DG"></a>狼藉在地，<a id="a-DH"></a>跳踉伸缩，<a id="a-DI"></a>死者无数。<a id="a-DJ"></a>太子复问，<a id="a-DK"></a>皆各答言：<a id="a-DL"></a>我仰此鱼，<a id="a-DM"></a>用供衣食。<a id="a-DN"></a>太子长叹，<a id="a-DO"></a>愍哀群生，<a id="a-DP"></a>为衣食故，<a id="a-DQ"></a>乃当如是，<a id="a-DR"></a>杀害众生，<a id="a-DS"></a>供俟身口，<a id="a-DT"></a>殃罪日滋，<a id="a-DU"></a>后报如何。</p>
  <p id="aDV">便回还宫，<a id="a-DW"></a>忧念不乐，<a id="a-DX"></a>往白父王，<a id="a-DY"></a>愿赐一愿。<a id="a-DZ"></a>王答之曰：<a id="a-Da"></a>恣汝所欲，<a id="a-Db"></a>不相违逆。<a id="a-Dc"></a>太子白王：<a id="a-Dd"></a>出行游观，<a id="a-De"></a>睹彼群品，<a id="a-Df"></a>为衣食故，<a id="a-Dg"></a>欺诳杀害，<a id="a-Dh"></a>积罪日增，<a id="a-Di"></a>意甚悼愍，<a id="a-Dj"></a>欲得供济，<a id="a-Dk"></a>愿王听我，<a id="a-Dl"></a>用于王藏，<a id="a-Dm"></a>自恣布施，<a id="a-Dn"></a>充民所乏。<a id="a-Do"></a>王于太子，<a id="a-Dp"></a>倍加爱念，<a id="a-Dq"></a>闻其所语，<a id="a-Dr"></a>不能违意，<a id="a-Ds"></a>即便可之。</p>
  <p id="aDt">于是太子，<a id="a-Du"></a>即时宣下，<a id="a-Dv"></a>告诸人民：<a id="a-Dw"></a>迦良那伽梨太子，<a id="a-Dx"></a>布施穷困乏短之者，<a id="a-Dy"></a>一切施给，<a id="a-Dz"></a>皆悉来取，<a id="a-E0"></a>若有欲须金银宝物衣服饮食及余所须，<a id="a-E1"></a>当施与之。<a id="a-E2"></a>即开王藏，<a id="a-E3"></a>出诸宝物，<a id="a-E4"></a>著诸城门，<a id="a-E5"></a>及置市中。<a id="a-E6"></a>随人所须，<a id="a-E7"></a>一切悉给。<a id="a-E8"></a>尔时诸国，<a id="a-E9"></a>沙门婆罗门，<a id="a-EA"></a>贫穷孤老，<a id="a-EB"></a>癃残疾病，<a id="a-EC"></a>强弱相扶，<a id="a-ED"></a>次第而至。<a id="a-EE"></a>须衣与衣，<a id="a-EF"></a>须食与食，<a id="a-EG"></a>金银宝物，<a id="a-EH"></a>恣意而与。<a id="a-EI"></a>尔时人民，<a id="a-EJ"></a>展转相语，<a id="a-EK"></a>遍阎浮提，<a id="a-EL"></a>皆悉来集。</p>
  <p id="aEM">用王宝藏，<a id="a-EN"></a>三分向二。<a id="a-EO"></a>时典藏臣，<a id="a-EP"></a>入白王言：<a id="a-EQ"></a>大王典领五百小国，<a id="a-ER"></a>诸国使命，<a id="a-ES"></a>当有往返，<a id="a-ET"></a>事须宝物，<a id="a-EU"></a>还相报遗，<a id="a-EV"></a>太子布施，<a id="a-EW"></a>用王内藏，<a id="a-EX"></a>三分之物，<a id="a-EY"></a>向用其二，<a id="a-EZ"></a>王可思之，<a id="a-Ea"></a>勿令后悔。<a id="a-Eb"></a>王闻是语，<a id="a-Ec"></a>而告臣言，<a id="a-Ed"></a>我此太子，<a id="a-Ee"></a>意好布施，<a id="a-Ef"></a>其心猛盛，<a id="a-Eg"></a>不可回转，<a id="a-Eh"></a>若当禁遮傥违其意，<a id="a-Ei"></a>令其忧恼，<a id="a-Ej"></a>当云何耶，<a id="a-Ek"></a>分恣其意，<a id="a-El"></a>莫得违失。</p>
  <p id="aEm">如是数时，<a id="a-En"></a>太子布施，<a id="a-Eo"></a>所残藏物，<a id="a-Ep"></a>三分用二。<a id="a-Eq"></a>臣复白王：<a id="a-Er"></a>前所残物，<a id="a-Es"></a>日日布施，<a id="a-Et"></a>三分之中，<a id="a-Eu"></a>已更用二，<a id="a-Ev"></a>余残少许，<a id="a-Ew"></a>当俟信遗，<a id="a-Ex"></a>不可尽用，<a id="a-Ey"></a>愿王熟思，<a id="a-Ez"></a>后莫见咎。<a id="a-F0"></a>王便思惟，<a id="a-F1"></a>而告臣曰：<a id="a-F2"></a>吾爱此子，<a id="a-F3"></a>特复倍余，<a id="a-F4"></a>不忍显露违逆其意，<a id="a-F5"></a>若来索宝，<a id="a-F6"></a>小避行来，<a id="a-F7"></a>若其急索，<a id="a-F8"></a>且复与之，<a id="a-F9"></a>乍得乍不得，<a id="a-FA"></a>可延日月。<a id="a-FB"></a>尔时藏臣，<a id="a-FC"></a>得王教已，<a id="a-FD"></a>太子后日，<a id="a-FE"></a>来索宝时，<a id="a-FF"></a>其臣托缘，<a id="a-FG"></a>余处行来，<a id="a-FH"></a>或时索得，<a id="a-FI"></a>或时不得，<a id="a-FJ"></a>不能一一称其所须。<a id="a-FK"></a>太子觉之，<a id="a-FL"></a>而自念言：<a id="a-FM"></a>今此藏臣，<a id="a-FN"></a>有何力能，<a id="a-FO"></a>敢违失我，<a id="a-FP"></a>不相承用，<a id="a-FQ"></a>将是王意，<a id="a-FR"></a>故使尔耳；<a id="a-FS"></a>又人子礼，<a id="a-FT"></a>不应竭用父母库藏令其尽也，<a id="a-FU"></a>今此藏中，<a id="a-FV"></a>所残无几，<a id="a-FW"></a>我当云何，<a id="a-FX"></a>得于财宝，<a id="a-FY"></a>给施一切令无有尽。</p>
  <p id="aFZ">作是念已，<a id="a-Fa"></a>即问诸人：<a id="a-Fb"></a>今此世间，<a id="a-Fc"></a>作何事业，<a id="a-Fd"></a>可得多财称意足用？<a id="a-Fe"></a>有一人言：<a id="a-Ff"></a>不避剧难，<a id="a-Fg"></a>远出贩卖，<a id="a-Fh"></a>可得多财。<a id="a-Fi"></a>有一人言：<a id="a-Fj"></a>垦治田亩，<a id="a-Fk"></a>不避寒暑，<a id="a-Fl"></a>广种五谷，<a id="a-Fm"></a>可得多财。<a id="a-Fn"></a>有一人言：<a id="a-Fo"></a>多养六畜，<a id="a-Fp"></a>随时将护，<a id="a-Fq"></a>时节蕃息，<a id="a-Fr"></a>可得多财。<a id="a-Fs"></a>有一人言：<a id="a-Ft"></a>唯不顾命，<a id="a-Fu"></a>能入大海，<a id="a-Fv"></a>至龙王宫，<a id="a-Fw"></a>求如意珠，<a id="a-Fx"></a>斯事成办，<a id="a-Fy"></a>最得多财。</p>
  <p id="aFz">于时太子闻众人语，<a id="a-G0"></a>而自念言：<a id="a-G1"></a>行贾种田，<a id="a-G2"></a>畜养六畜，<a id="a-G3"></a>且非我宜，<a id="a-G4"></a>得利无几，<a id="a-G5"></a>唯入大海，<a id="a-G6"></a>诣龙王宫，<a id="a-G7"></a>此入我意，<a id="a-G8"></a>当勤求是事。<a id="a-G9"></a>作是念已，<a id="a-GA"></a>往白父王：<a id="a-GB"></a>我欲入海，<a id="a-GC"></a>求索珍宝，<a id="a-GD"></a>给施众生，<a id="a-GE"></a>用之无尽，<a id="a-GF"></a>唯愿父母，<a id="a-GG"></a>当见听许。<a id="a-GH"></a>王及夫人，<a id="a-GI"></a>闻太子言，<a id="a-GJ"></a>甚怀忧灼，<a id="a-GK"></a>问太子曰：<a id="a-GL"></a>汝有何意，<a id="a-GM"></a>而欲入海，<a id="a-GN"></a>苟欲布施，<a id="a-GO"></a>成汝本志，<a id="a-GP"></a>我家所有藏内余残，<a id="a-GQ"></a>尽当与汝，<a id="a-GR"></a>以用布施，<a id="a-GS"></a>何为自弃，<a id="a-GT"></a>云欲入海；<a id="a-GU"></a>又闻海中，<a id="a-GV"></a>多诸剧难，<a id="a-GW"></a>黑风罗刹，<a id="a-GX"></a>水浪回波，<a id="a-GY"></a>摩竭大鱼，<a id="a-GZ"></a>水色之山，<a id="a-Ga"></a>如斯众难，<a id="a-Gb"></a>安全者少，<a id="a-Gc"></a>百伴共往，<a id="a-Gd"></a>时有一还，<a id="a-Ge"></a>汝今何急，<a id="a-Gf"></a>没身危险；<a id="a-Gg"></a>我及汝母，<a id="a-Gh"></a>无不极忧，<a id="a-Gi"></a>诸王臣民，<a id="a-Gj"></a>皆怀灼惕之惧；<a id="a-Gk"></a>念舍此意，<a id="a-Gl"></a>勿更纷纭。</p>
  <p id="aGm">于是太子，<a id="a-Gn"></a>闻王此语，<a id="a-Go"></a>心存大计，<a id="a-Gp"></a>志期拔济，<a id="a-Gq"></a>王虽留遮，<a id="a-Gr"></a>意不倾动，<a id="a-Gs"></a>规尽身命，<a id="a-Gt"></a>成办其事，<a id="a-Gu"></a>布身于地，<a id="a-Gv"></a>腹拍王前，<a id="a-Gw"></a>因白王言：<a id="a-Gx"></a>唯愿垂哀，<a id="a-Gy"></a>遂子本心，<a id="a-Gz"></a>若必拒逆，<a id="a-H0"></a>不见听许，<a id="a-H1"></a>伏身此地，<a id="a-H2"></a>终不起也。<a id="a-H3"></a>王及夫人，<a id="a-H4"></a>内外一切，<a id="a-H5"></a>见太子意，<a id="a-H6"></a>不可回转，<a id="a-H7"></a>自誓毕死，<a id="a-H8"></a>伏身于地。<a id="a-H9"></a>皆共解喻，<a id="a-HA"></a>晓谢令起。<a id="a-HB"></a>其言如初，<a id="a-HC"></a>执志不变。<a id="a-HD"></a>从一日至二日，<a id="a-HE"></a>乃至六日。</p>
  <p id="aHF">王及夫人，<a id="a-HG"></a>自共议言：<a id="a-HH"></a>太子不食，<a id="a-HI"></a>已经六日，<a id="a-HJ"></a>到明七日，<a id="a-HK"></a>命必不全，<a id="a-HL"></a>此儿前后，<a id="a-HM"></a>意所欲作，<a id="a-HN"></a>要必成办，<a id="a-HO"></a>不可回转，<a id="a-HP"></a>若令入海，<a id="a-HQ"></a>犹有还理，<a id="a-HR"></a>今违其意，<a id="a-HS"></a>反断人望，<a id="a-HT"></a>就当听之，<a id="a-HU"></a>放忧在后。<a id="a-HV"></a>王与夫人，<a id="a-HW"></a>相可已讫，<a id="a-HX"></a>俱共来前，<a id="a-HY"></a>各捉一手，<a id="a-HZ"></a>涕泪交流，<a id="a-Ha"></a>因语之言：<a id="a-Hb"></a>听汝入海，<a id="a-Hc"></a>可起还食。</p>
  <p id="aHd">于时太子，<a id="a-He"></a>闻王语已，<a id="a-Hf"></a>欢喜而起，<a id="a-Hg"></a>晓谕父母：<a id="a-Hh"></a>我虽入海，<a id="a-Hi"></a>不久当还，<a id="a-Hj"></a>唯愿莫大忧念于我。<a id="a-Hk"></a>为办种种肴膳饮食，<a id="a-Hl"></a>已讫出外，<a id="a-Hm"></a>广行宣令：<a id="a-Hn"></a>迦良那伽梨，<a id="a-Ho"></a>今欲入海，<a id="a-Hp"></a>谁欲往者，<a id="a-Hq"></a>当共俱进。<a id="a-Hr"></a>尔时国中，<a id="a-Hs"></a>有五百贾客，<a id="a-Ht"></a>咸皆来集，<a id="a-Hu"></a>悉言欲去。<a id="a-Hv"></a>是时国中，<a id="a-Hw"></a>有盲导师，<a id="a-Hx"></a>自前已曾数返入海。<a id="a-Hy"></a>太子闻之，<a id="a-Hz"></a>即往到边，<a id="a-I0"></a>向其殷勤，<a id="a-I1"></a>嘉言求晓：<a id="a-I2"></a>汝当与我共入大海，<a id="a-I3"></a>示我行来利害去就。<a id="a-I4"></a>导师答言：<a id="a-I5"></a>我既年老，<a id="a-I6"></a>又盲无见，<a id="a-I7"></a>虽欲自去，<a id="a-I8"></a>私情甚难，<a id="a-I9"></a>王爱太子，<a id="a-IA"></a>隆倍异常，<a id="a-IB"></a>须臾离目，<a id="a-IC"></a>有怀悒迟，<a id="a-ID"></a>今闻与我，<a id="a-IE"></a>共入大海，<a id="a-IF"></a>傥复见拒，<a id="a-IG"></a>咎我不少。<a id="a-IH"></a>于时太子，<a id="a-II"></a>闻是语已，<a id="a-IJ"></a>即便还宫，<a id="a-IK"></a>自白父王：<a id="a-IL"></a>今此国中，<a id="a-IM"></a>有盲导师，<a id="a-IN"></a>前已数返曾到大海，<a id="a-IO"></a>愿王敕晓，<a id="a-IP"></a>令共我去。<a id="a-IQ"></a>王闻是语，<a id="a-IR"></a>自往其所，<a id="a-IS"></a>语导师言：<a id="a-IT"></a>我此太子，<a id="a-IU"></a>志存入海，<a id="a-IV"></a>种种谏语，<a id="a-IW"></a>意坚不回，<a id="a-IX"></a>事不得已，<a id="a-IY"></a>今听就去，<a id="a-IZ"></a>念其年少，<a id="a-Ia"></a>未厌辛苦，<a id="a-Ib"></a>闻汝曾行，<a id="a-Ic"></a>知海去就，<a id="a-Id"></a>望汝回意，<a id="a-Ie"></a>忍劳共往。<a id="a-If"></a>尔时导师，<a id="a-Ig"></a>闻王是语，<a id="a-Ih"></a>即白王言：<a id="a-Ii"></a>恨我年老，<a id="a-Ij"></a>盲无所见，<a id="a-Ik"></a>大王所敕，<a id="a-Il"></a>岂敢有违。<a id="a-Im"></a>王得是语，<a id="a-In"></a>即自还宫。<a id="a-Io"></a>于时太子，<a id="a-Ip"></a>即共导师，<a id="a-Iq"></a>论定发日，<a id="a-Ir"></a>还到王所。<a id="a-Is"></a>王问左右：<a id="a-It"></a>谁敬爱我，<a id="a-Iu"></a>可与太子共往采宝。<a id="a-Iv"></a>波婆伽梨，<a id="a-Iw"></a>即白王言：<a id="a-Ix"></a>愿与兄俱，<a id="a-Iy"></a>共涉大海。<a id="a-Iz"></a>王闻此语，<a id="a-J0"></a>而自念言：<a id="a-J1"></a>今弟共往险厄之中，<a id="a-J2"></a>傥能济要，<a id="a-J3"></a>胜于他人。<a id="a-J4"></a>作是念已，<a id="a-J5"></a>即可听去。<a id="a-J6"></a>尔时，<a id="a-J7"></a>太子出三千两金，<a id="a-J8"></a>以千两办粮，<a id="a-J9"></a>千两办船，<a id="a-JA"></a>复以千两，<a id="a-JB"></a>供诸所须。<a id="a-JC"></a>严办已讫，<a id="a-JD"></a>于是欲发。<a id="a-JE"></a>王及夫人，<a id="a-JF"></a>诸王臣民，<a id="a-JG"></a>啼哭送之，<a id="a-JH"></a>别于路次。<a id="a-JI"></a>于是太子，<a id="a-JJ"></a>与诸同伴，<a id="a-JK"></a>进道而去。<a id="a-JL"></a>到于海边，<a id="a-JM"></a>牢治其船，<a id="a-JN"></a>令有七重，<a id="a-JO"></a>候风时节，<a id="a-JP"></a>推著水中。<a id="a-JQ"></a>以七大索，<a id="a-JR"></a>系于海边。<a id="a-JS"></a>摇铃唱令，<a id="a-JT"></a>语众人言：<a id="a-JU"></a>汝等皆听，<a id="a-JV"></a>海中众难，<a id="a-JW"></a>水浪回波，<a id="a-JX"></a>恶龙罗刹，<a id="a-JY"></a>黑风回覆，<a id="a-JZ"></a>海色之山，<a id="a-Ja"></a>摩竭大鱼，<a id="a-Jb"></a>如是余难，<a id="a-Jc"></a>其数犹多，<a id="a-Jd"></a>前后入海，<a id="a-Je"></a>吉还者少，<a id="a-Jf"></a>若狐疑者，<a id="a-Jg"></a>于此可还；<a id="a-Jh"></a>谁能坚意，<a id="a-Ji"></a>分舍身命，<a id="a-Jj"></a>不顾父母，<a id="a-Jk"></a>不恋妻子，<a id="a-Jl"></a>当共入海，<a id="a-Jm"></a>至于宝所，<a id="a-Jn"></a>若得珍宝，<a id="a-Jo"></a>安隐还归，<a id="a-Jp"></a>子孙七世，<a id="a-Jq"></a>用不可尽。<a id="a-Jr"></a>作是令已，<a id="a-Js"></a>便断一索。<a id="a-Jt"></a>日日如是，<a id="a-Ju"></a>至于七日，<a id="a-Jv"></a>唱令已讫，<a id="a-Jw"></a>断第七索，<a id="a-Jx"></a>望风举帆，<a id="a-Jy"></a>船疾如箭，<a id="a-Jz"></a>径与诸人，<a id="a-K0"></a>到彼宝渚。<a id="a-K1"></a>太子聪明，<a id="a-K2"></a>通达世典，<a id="a-K3"></a>识宝色相，<a id="a-K4"></a>悉知其价，<a id="a-K5"></a>示诸众人诸宝好丑，<a id="a-K6"></a>敕语众贾，<a id="a-K7"></a>令随意取，<a id="a-K8"></a>重告众贾，<a id="a-K9"></a>令多少得中。<a id="a-KA"></a>多取船重，<a id="a-KB"></a>有沉没之忧；<a id="a-KC"></a>少取行劳，<a id="a-KD"></a>不补其苦。<a id="a-KE"></a>敕诫已讫，<a id="a-KF"></a>独与导师，<a id="a-KG"></a>别乘小船，<a id="a-KH"></a>与众人别，<a id="a-KI"></a>转复前进。<a id="a-KJ"></a>导师问言：<a id="a-KK"></a>此前应有白色之山，<a id="a-KL"></a>汝为见不？<a id="a-KM"></a>太子言：<a id="a-KN"></a>见。<a id="a-KO"></a>导师语曰：<a id="a-KP"></a>此是银山。<a id="a-KQ"></a>转复前行，<a id="a-KR"></a>导师复问：<a id="a-KS"></a>当有绀色之山，<a id="a-KT"></a>汝见未耶？<a id="a-KU"></a>太子答言：<a id="a-KV"></a>我已见之。<a id="a-KW"></a>导师语言：<a id="a-KX"></a>是绀琉璃山。<a id="a-KY"></a>转更前进，<a id="a-KZ"></a>复问太子：<a id="a-Ka"></a>此中应有黄色之山，<a id="a-Kb"></a>汝为见未？<a id="a-Kc"></a>太子言：<a id="a-Kd"></a>见。<a id="a-Ke"></a>导师语之：<a id="a-Kf"></a>此是金山。</p>
  <p id="aKg">到金山下，<a id="a-Kh"></a>坐金沙上，<a id="a-Ki"></a>导师言曰：<a id="a-Kj"></a>我今羸劣，<a id="a-Kk"></a>命必不济；<a id="a-Kl"></a>即示方面，<a id="a-Km"></a>进止道路，<a id="a-Kn"></a>汝从是去，<a id="a-Ko"></a>前当有城，<a id="a-Kp"></a>极妙七宝杂厕；<a id="a-Kq"></a>汝到城门，<a id="a-Kr"></a>城门若闭，<a id="a-Ks"></a>其城门边，<a id="a-Kt"></a>有金刚杵，<a id="a-Ku"></a>汝便取杵，<a id="a-Kv"></a>以撞其门；<a id="a-Kw"></a>城中当有五百天女，<a id="a-Kx"></a>各赍宝珠，<a id="a-Ky"></a>来用奉汝；<a id="a-Kz"></a>更有一女，<a id="a-L0"></a>最特尊胜，<a id="a-L1"></a>所持宝珠，<a id="a-L2"></a>而有绀色，<a id="a-L3"></a>名旃陀摩尼，<a id="a-L4"></a>此如意珠，<a id="a-L5"></a>得便坚持，<a id="a-L6"></a>勿令失脱；<a id="a-L7"></a>其余与者，<a id="a-L8"></a>亦可取之；<a id="a-L9"></a>摄录诸根，<a id="a-LA"></a>勿复与语；<a id="a-LB"></a>我今转极，<a id="a-LC"></a>余命少少，<a id="a-LD"></a>若命终后，<a id="a-LE"></a>念识我恩，<a id="a-LF"></a>对我发哀，<a id="a-LG"></a>埋此沙中。<a id="a-LH"></a>导师语竟，<a id="a-LI"></a>气绝命终。<a id="a-LJ"></a>对之悲恸，<a id="a-LK"></a>为之葬埋。</p>
  <p id="aLL">随其所教，<a id="a-LM"></a>进前而去。<a id="a-LN"></a>到七宝城，<a id="a-LO"></a>城门坚闭。<a id="a-LP"></a>见金刚杵，<a id="a-LQ"></a>在其门边，<a id="a-LR"></a>如语取杵，<a id="a-LS"></a>以撞其门。<a id="a-LT"></a>城门便开，<a id="a-LU"></a>五百天女，<a id="a-LV"></a>各持宝珠，<a id="a-LW"></a>来奉太子。<a id="a-LX"></a>最前一女，<a id="a-LY"></a>手所持珠，<a id="a-LZ"></a>如语绀色，<a id="a-La"></a>随次第摄取，<a id="a-Lb"></a>裹在衣角，<a id="a-Lc"></a>便旋还来。</p>
  <p id="aLd">前太子别后，<a id="a-Le"></a>波婆伽梨复语众人，<a id="a-Lf"></a>行来不易，<a id="a-Lg"></a>但当多取。<a id="a-Lh"></a>众人贪宝，<a id="a-Li"></a>取之过度。<a id="a-Lj"></a>太子还到，<a id="a-Lk"></a>其船已满，<a id="a-Ll"></a>放船还来，<a id="a-Lm"></a>船便沉没。<a id="a-Ln"></a>诸贾人辈，<a id="a-Lo"></a>乍沉乍浮。<a id="a-Lp"></a>太子已有如意珠，<a id="a-Lq"></a>故身不没溺。<a id="a-Lr"></a>波婆伽梨，<a id="a-Ls"></a>遥唤太子：<a id="a-Lt"></a>当见救济，<a id="a-Lu"></a>勿便捐弃。<a id="a-Lv"></a>太子闻语，<a id="a-Lw"></a>即牵共浮，<a id="a-Lx"></a>力励相挽，<a id="a-Ly"></a>便得出海。<a id="a-Lz"></a>出海之后，<a id="a-M0"></a>弟语兄言：<a id="a-M1"></a>我曹兄弟，<a id="a-M2"></a>辞父母来，<a id="a-M3"></a>入于大海，<a id="a-M4"></a>望不空归，<a id="a-M5"></a>际遇不谐，<a id="a-M6"></a>丧失财宝，<a id="a-M7"></a>单身空到，<a id="a-M8"></a>甚可耻也。</p>
  <p id="aM9">迦良那伽梨，<a id="a-MA"></a>天性忠直，<a id="a-MB"></a>即语弟言：<a id="a-MC"></a>我故得宝。<a id="a-MD"></a>弟语兄言：<a id="a-ME"></a>当用见示。<a id="a-MF"></a>即解衣里，<a id="a-MG"></a>以珠示之。<a id="a-MH"></a>弟得见珠，<a id="a-MI"></a>因而怀情，<a id="a-MJ"></a>念我父王恩慈不普，<a id="a-MK"></a>偏爱我兄，<a id="a-ML"></a>我不在意；<a id="a-MM"></a>今我二人，<a id="a-MN"></a>俱来入海，<a id="a-MO"></a>兄得异宝，<a id="a-MP"></a>我独空归，<a id="a-MQ"></a>从是已后，<a id="a-MR"></a>当遂贱遇我，<a id="a-MS"></a>我当云何？<a id="a-MT"></a>因其卧寐，<a id="a-MU"></a>阴杀其兄，<a id="a-MV"></a>取其珠宝，<a id="a-MW"></a>归语父王，<a id="a-MX"></a>言其兄没海，<a id="a-MY"></a>于是乃当异爱念我。</p>
  <p id="aMZ">作是念已，<a id="a-Ma"></a>密自怀计，<a id="a-Mb"></a>语其兄言：<a id="a-Mc"></a>人村渐近，<a id="a-Md"></a>我曹兄弟，<a id="a-Me"></a>不应俱眠，<a id="a-Mf"></a>宜更坐守，<a id="a-Mg"></a>护持宝珠。<a id="a-Mh"></a>兄即然之，<a id="a-Mi"></a>常共更守。<a id="a-Mj"></a>波婆伽梨，<a id="a-Mk"></a>次应休眠，<a id="a-Ml"></a>卧地经时，<a id="a-Mm"></a>极过常度，<a id="a-Mn"></a>然后乃起。<a id="a-Mo"></a>兄复次卧，<a id="a-Mp"></a>由坐久故，<a id="a-Mq"></a>睡寐极著。<a id="a-Mr"></a>波婆伽梨，<a id="a-Ms"></a>起入林中，<a id="a-Mt"></a>林中有树，<a id="a-Mu"></a>其刺极利，<a id="a-Mv"></a>即取两枚，<a id="a-Mw"></a>各长尺五，<a id="a-Mx"></a>持来兄边。<a id="a-My"></a>兄眠甚重，<a id="a-Mz"></a>一手捉一，<a id="a-N0"></a>当其眼宕，<a id="a-N1"></a>刺令没刺，<a id="a-N2"></a>收宝而去。<a id="a-N3"></a>太子苦痛，<a id="a-N4"></a>高声急唤：<a id="a-N5"></a>波婆伽梨、<a id="a-N6"></a>波婆伽梨，<a id="a-N7"></a>此中有贼。<a id="a-N8"></a>唤经数返，<a id="a-N9"></a>无有应者。<a id="a-NA"></a>尔时树神语太子言：<a id="a-NB"></a>波婆伽梨，<a id="a-NC"></a>是汝之贼，<a id="a-ND"></a>刺汝眼竟，<a id="a-NE"></a>持汝珠去。</p>
  <p id="aNF">于是太子宛转辛苦，<a id="a-NG"></a>匍匐而行，<a id="a-NH"></a>渐小前进，<a id="a-NI"></a>到梨师跋陀国。<a id="a-NJ"></a>至于泽宕，<a id="a-NK"></a>值五百牛来到其边，<a id="a-NL"></a>有一牛王，<a id="a-NM"></a>见于太子，<a id="a-NN"></a>怜敬慊怀，<a id="a-NO"></a>出舌舐之，<a id="a-NP"></a>余牛悉集，<a id="a-NQ"></a>愕住共视。<a id="a-NR"></a>时牧牛人，<a id="a-NS"></a>来前试看，<a id="a-NT"></a>乃睹太子卧在于地，<a id="a-NU"></a>见其眼中，<a id="a-NV"></a>有是长刺，<a id="a-NW"></a>观其形相，<a id="a-NX"></a>又知非凡，<a id="a-NY"></a>即为拔刺，<a id="a-NZ"></a>将至住处，<a id="a-Na"></a>常以酥乳，<a id="a-Nb"></a>著其疮中，<a id="a-Nc"></a>饮食供给，<a id="a-Nd"></a>随时瞻养。<a id="a-Ne"></a>复经数时，<a id="a-Nf"></a>眼疮渐瘥，<a id="a-Ng"></a>主人承事，<a id="a-Nh"></a>未曾懈废。</p>
  <p id="aNi">尔时，<a id="a-Nj"></a>太子问牧牛人：<a id="a-Nk"></a>汝居此中，<a id="a-Nl"></a>有何基业？<a id="a-Nm"></a>牧牛人答：<a id="a-Nn"></a>我在此中，<a id="a-No"></a>无有基业，<a id="a-Np"></a>唯仰乳酪，<a id="a-Nq"></a>卖用自济。<a id="a-Nr"></a>太子自念，<a id="a-Ns"></a>我遭困厄，<a id="a-Nt"></a>劳烦主人，<a id="a-Nu"></a>恒供养我，<a id="a-Nv"></a>今者疮瘥，<a id="a-Nw"></a>小能行来，<a id="a-Nx"></a>当更方宜，<a id="a-Ny"></a>求易处所。<a id="a-Nz"></a>念是事已，<a id="a-O0"></a>因语主人：<a id="a-O1"></a>尔所时节，<a id="a-O2"></a>共相劳烦，<a id="a-O3"></a>感念主人，<a id="a-O4"></a>恩难酬报，<a id="a-O5"></a>我欲前行，<a id="a-O6"></a>到于城中，<a id="a-O7"></a>展转行乞，<a id="a-O8"></a>以自供活。</p>
  <p id="aO9">时牧牛舍主，<a id="a-OA"></a>闻太子言，<a id="a-OB"></a>惧其舍内妻子奴婢有余厌辞闻太子耳，<a id="a-OC"></a>若其不尔，<a id="a-OD"></a>何缘乃辞？<a id="a-OE"></a>作是念已，<a id="a-OF"></a>先问舍内：<a id="a-OG"></a>汝曹有何不称之事，<a id="a-OH"></a>而令贵客辞欲索去？<a id="a-OI"></a>舍内皆言：<a id="a-OJ"></a>我曹于此如兄如弟，<a id="a-OK"></a>不知何缘欲相舍去。<a id="a-OL"></a>于时舍主，<a id="a-OM"></a>语太子言：<a id="a-ON"></a>我相承侍，<a id="a-OO"></a>未有不称，<a id="a-OP"></a>不可舍我转行余乞。<a id="a-OQ"></a>于时太子，<a id="a-OR"></a>闻舍主语，<a id="a-OS"></a>见其殷勤，<a id="a-OT"></a>恒护其意，<a id="a-OU"></a>且小停住。</p>
  <p id="aOV">复经数时，<a id="a-OW"></a>便语主人：<a id="a-OX"></a>汝供待我，<a id="a-OY"></a>随时无乏，<a id="a-OZ"></a>家内一切，<a id="a-Oa"></a>接我隆厚，<a id="a-Ob"></a>但我意中，<a id="a-Oc"></a>自欲转行到前城中，<a id="a-Od"></a>望遣一人，<a id="a-Oe"></a>将我共往。<a id="a-Of"></a>时牧牛人，<a id="a-Og"></a>见其殷勤，<a id="a-Oh"></a>恐违其意令其心愁，<a id="a-Oi"></a>躬自将护，<a id="a-Oj"></a>共至城中。<a id="a-Ok"></a>已到彼城，<a id="a-Ol"></a>共别当还。<a id="a-Om"></a>太子语言：<a id="a-On"></a>汝哀我者，<a id="a-Oo"></a>买索一琴，<a id="a-Op"></a>与我自娱。<a id="a-Oq"></a>时牧牛人，<a id="a-Or"></a>寻买索与，<a id="a-Os"></a>共相辞谢，<a id="a-Ot"></a>于时别去。</p>
  <p id="aOu">尔时，<a id="a-Ov"></a>太子素多技能，<a id="a-Ow"></a>歌颂文辞，<a id="a-Ox"></a>极善巧妙。<a id="a-Oy"></a>即于陌宕，<a id="a-Oz"></a>激声歌颂，<a id="a-P0"></a>弹琴以和，<a id="a-P1"></a>音甚清雅。<a id="a-P2"></a>城中人民，<a id="a-P3"></a>闻其音者，<a id="a-P4"></a>皆乐听观，<a id="a-P5"></a>无有厌足。<a id="a-P6"></a>各持饮食，<a id="a-P7"></a>竞来与之。<a id="a-P8"></a>时城中有五百乞儿，<a id="a-P9"></a>皆来依附，<a id="a-PA"></a>赖其饱食。</p>
  <p id="aPB">梨师跋王，<a id="a-PC"></a>有一园监，<a id="a-PD"></a>为王监守果柰之园，<a id="a-PE"></a>柰有熟者，<a id="a-PF"></a>鹦鹉来食，<a id="a-PG"></a>手力不周，<a id="a-PH"></a>不能惊遮。<a id="a-PI"></a>于时园监，<a id="a-PJ"></a>担柰与王，<a id="a-PK"></a>其中好柰，<a id="a-PL"></a>鹦鹉啄坏。<a id="a-PM"></a>王见瞋恚，<a id="a-PN"></a>欲加刑罚。<a id="a-PO"></a>园监惶怖，<a id="a-PP"></a>向王自陈：<a id="a-PQ"></a>家乏人力，<a id="a-PR"></a>故使尔耳，<a id="a-PS"></a>唯见宽恕，<a id="a-PT"></a>原恕刑罚，<a id="a-PU"></a>当索守人，<a id="a-PV"></a>更不令尔。<a id="a-PW"></a>王便恕置，<a id="a-PX"></a>不问其罪。<a id="a-PY"></a>园监得脱，<a id="a-PZ"></a>行求索人。<a id="a-Pa"></a>见迦良那伽梨，<a id="a-Pb"></a>丐于道边，<a id="a-Pc"></a>观其形相，<a id="a-Pd"></a>似是忠人，<a id="a-Pe"></a>即语之曰：<a id="a-Pf"></a>汝能为我看守园不，<a id="a-Pg"></a>汝若能者，<a id="a-Ph"></a>当供所乏。<a id="a-Pi"></a>太子答言：<a id="a-Pj"></a>我眼无见，<a id="a-Pk"></a>云何看守？<a id="a-Pl"></a>园监语言：<a id="a-Pm"></a>汝苟欲看，<a id="a-Pn"></a>虽复无眼，<a id="a-Po"></a>当作方便，<a id="a-Pp"></a>多作细绳，<a id="a-Pq"></a>系诸树端，<a id="a-Pr"></a>以诸铃物，<a id="a-Ps"></a>连系相著，<a id="a-Pt"></a>展转相牵，<a id="a-Pu"></a>汝捉一头，<a id="a-Pv"></a>若闻有声，<a id="a-Pw"></a>汝便顿绳，<a id="a-Px"></a>鹦鹉惊怖，<a id="a-Py"></a>无缘得住。<a id="a-Pz"></a>太子闻语，<a id="a-Q0"></a>而答之言：<a id="a-Q1"></a>若有此事，<a id="a-Q2"></a>我能为之。<a id="a-Q3"></a>共相可竟，<a id="a-Q4"></a>即往为守。</p>
  <p id="aQ5">时波婆伽梨，<a id="a-Q6"></a>到父王国，<a id="a-Q7"></a>王怪独来，<a id="a-Q8"></a>即问消息。<a id="a-Q9"></a>波婆伽梨，<a id="a-QA"></a>而语王言：<a id="a-QB"></a>我曹不偶，<a id="a-QC"></a>船重沉没，<a id="a-QD"></a>迦良那伽梨，<a id="a-QE"></a>并诸贾人，<a id="a-QF"></a>合诸珍宝，<a id="a-QG"></a>尽没大海。<a id="a-QH"></a>我力励浮，<a id="a-QI"></a>趣得全济。<a id="a-QJ"></a>王及夫人，<a id="a-QK"></a>闻是语已，<a id="a-QL"></a>闷绝良久，<a id="a-QM"></a>无所觉识，<a id="a-QN"></a>以水洒面，<a id="a-QO"></a>困乃还苏。<a id="a-QP"></a>宫閤内外，<a id="a-QQ"></a>诸王臣民，<a id="a-QR"></a>闻此事者，<a id="a-QS"></a>莫不悲悼。<a id="a-QT"></a>王及夫人，<a id="a-QU"></a>语波婆伽梨：<a id="a-QV"></a>太子没海，<a id="a-QW"></a>汝何以来，<a id="a-QX"></a>何不并就死大海中。<a id="a-QY"></a>合土臣民，<a id="a-QZ"></a>无不痛惜，<a id="a-Qa"></a>朝夕哭恋，<a id="a-Qb"></a>如丧父母。</p>
  <p id="aQc">太子在宫，<a id="a-Qd"></a>常爱一雁。<a id="a-Qe"></a>王告其雁：<a id="a-Qf"></a>太子养汝，<a id="a-Qg"></a>今入大海，<a id="a-Qh"></a>淹没不还，<a id="a-Qi"></a>何不往看，<a id="a-Qj"></a>知其所在。<a id="a-Qk"></a>因作书音，<a id="a-Ql"></a>以系雁颈。<a id="a-Qm"></a>雁即高翔，<a id="a-Qn"></a>广行求觅，<a id="a-Qo"></a>游彼园上，<a id="a-Qp"></a>识其歌声，<a id="a-Qq"></a>即下试看，<a id="a-Qr"></a>得见太子，<a id="a-Qs"></a>鸣声悲喜，<a id="a-Qt"></a>不能自胜。<a id="a-Qu"></a>太子闻识，<a id="a-Qv"></a>即解取书，<a id="a-Qw"></a>眼无所见，<a id="a-Qx"></a>不能看读，<a id="a-Qy"></a>因求纸笔，<a id="a-Qz"></a>作书与王，<a id="a-R0"></a>说波婆伽梨刺眼委曲，<a id="a-R1"></a>所更历处，<a id="a-R2"></a>辛酸诸事。<a id="a-R3"></a>系于雁颈，<a id="a-R4"></a>雁便飞去。</p>
  <p id="aR5">梨师跋王，<a id="a-R6"></a>时有一女，<a id="a-R7"></a>端正殊妙，<a id="a-R8"></a>世间希有，<a id="a-R9"></a>王甚爱重，<a id="a-RA"></a>不违其意。<a id="a-RB"></a>时女辞王，<a id="a-RC"></a>出游园观。<a id="a-RD"></a>王便听去，<a id="a-RE"></a>女至园中，<a id="a-RF"></a>见于太子迦良那伽梨，<a id="a-RG"></a>头乱面垢，<a id="a-RH"></a>目无所见，<a id="a-RI"></a>著弊坏衣，<a id="a-RJ"></a>坐林树间。<a id="a-RK"></a>其女观察，<a id="a-RL"></a>睹其色状，<a id="a-RM"></a>心情属向，<a id="a-RN"></a>不离其侧，<a id="a-RO"></a>便坐其边，<a id="a-RP"></a>与共谈语。<a id="a-RQ"></a>食时已到，<a id="a-RR"></a>王遣人唤，<a id="a-RS"></a>女还遣人白于王曰：<a id="a-RT"></a>愿送食来，<a id="a-RU"></a>欲就此食。<a id="a-RV"></a>即送食来，<a id="a-RW"></a>女语太子：<a id="a-RX"></a>我欲共汝一处坐食。<a id="a-RY"></a>太子答言：<a id="a-RZ"></a>我是乞丐之人，<a id="a-Ra"></a>汝是王女，<a id="a-Rb"></a>云何共食，<a id="a-Rc"></a>若王闻者，<a id="a-Rd"></a>罪我不少。<a id="a-Re"></a>其女殷勤，<a id="a-Rf"></a>语太子言：<a id="a-Rg"></a>若汝不肯，<a id="a-Rh"></a>我便不食，<a id="a-Ri"></a>如是数返，<a id="a-Rj"></a>逼迫不已，<a id="a-Rk"></a>而便共食。<a id="a-Rl"></a>言遂款笃，<a id="a-Rm"></a>意渐附近，<a id="a-Rn"></a>目无去离。<a id="a-Ro"></a>日转欲暮，<a id="a-Rp"></a>王遣人唤女。<a id="a-Rq"></a>女还遣人，<a id="a-Rr"></a>往白王曰：<a id="a-Rs"></a>我愿为此守园人妇，<a id="a-Rt"></a>不用其余国王太子，<a id="a-Ru"></a>今我专心，<a id="a-Rv"></a>殷勤如是，<a id="a-Rw"></a>唯愿父王，<a id="a-Rx"></a>勿违我意。<a id="a-Ry"></a>使到王所，<a id="a-Rz"></a>具道其事。<a id="a-S0"></a>王闻是已，<a id="a-S1"></a>不能违情，<a id="a-S2"></a>因自言曰：<a id="a-S3"></a>此事灾异，<a id="a-S4"></a>是女不肖，<a id="a-S5"></a>乃至若是，<a id="a-S6"></a>宝铠大王，<a id="a-S7"></a>为第一太子迦良那伽梨，<a id="a-S8"></a>来求索之，<a id="a-S9"></a>今此太子，<a id="a-SA"></a>入海未还，<a id="a-SB"></a>乃欲为是乞儿作妇，<a id="a-SC"></a>辱人名字，<a id="a-SD"></a>甚为不少，<a id="a-SE"></a>我当覆头藏著何处。<a id="a-SF"></a>作是语已，<a id="a-SG"></a>复遣人唤，<a id="a-SH"></a>女言如初，<a id="a-SI"></a>执志不移。<a id="a-SJ"></a>时王爱念，<a id="a-SK"></a>不能违意，<a id="a-SL"></a>就并将来，<a id="a-SM"></a>著于宫中，<a id="a-SN"></a>便令交会成为夫妇。</p>
  <p id="aSO">复经数日，<a id="a-SP"></a>妇恒昼去，<a id="a-SQ"></a>冥乃来还。<a id="a-SR"></a>夫怪问之：<a id="a-SS"></a>汝言与我共为夫妇，<a id="a-ST"></a>晨去暮还，<a id="a-SU"></a>心不在此，<a id="a-SV"></a>将为他志故使尔耶？<a id="a-SW"></a>妇因自誓，<a id="a-SX"></a>我今一心，<a id="a-SY"></a>共相尊奉，<a id="a-SZ"></a>无有他意大如毛发，<a id="a-Sa"></a>若当实尔，<a id="a-Sb"></a>至诚不虚，<a id="a-Sc"></a>令汝一目平完如故。<a id="a-Sd"></a>言誓已讫，<a id="a-Se"></a>一目寻复如故。</p>
  <p id="aSf">复问太子，<a id="a-Sg"></a>汝之父母，<a id="a-Sh"></a>为在何国。<a id="a-Si"></a>太子语妇：<a id="a-Sj"></a>汝闻大王勒那跋弥名字不耶？<a id="a-Sk"></a>答言：<a id="a-Sl"></a>闻之。<a id="a-Sm"></a>是我父也，<a id="a-Sn"></a>彼王太子迦良那伽梨，<a id="a-So"></a>汝复闻不？<a id="a-Sp"></a>答言：<a id="a-Sq"></a>闻之。<a id="a-Sr"></a>我身是也。<a id="a-Ss"></a>妇即惊问：<a id="a-St"></a>汝复何为辛苦如是。<a id="a-Su"></a>太子因为说其本末。<a id="a-Sv"></a>妇闻是语，<a id="a-Sw"></a>深怀叹息，<a id="a-Sx"></a>语太子言：<a id="a-Sy"></a>波婆伽梨，<a id="a-Sz"></a>怀害于汝，<a id="a-T0"></a>自古至今，<a id="a-T1"></a>未有此处，<a id="a-T2"></a>汝若得彼，<a id="a-T3"></a>当云何治。<a id="a-T4"></a>答言：<a id="a-T5"></a>波婆伽梨虽害于我，<a id="a-T6"></a>我于其边，<a id="a-T7"></a>永无瞋恨。<a id="a-T8"></a>妇复语言：<a id="a-T9"></a>此事难信，<a id="a-TA"></a>相困如是，<a id="a-TB"></a>奈何不瞋。<a id="a-TC"></a>迦良那伽梨，<a id="a-TD"></a>因自誓言：<a id="a-TE"></a>若我于彼波婆伽梨，<a id="a-TF"></a>无有微恨大如毛发，<a id="a-TG"></a>我言至诚，<a id="a-TH"></a>不虚欺者，<a id="a-TI"></a>当令一目复得平复。<a id="a-TJ"></a>自誓已讫，<a id="a-TK"></a>眼悉明净。</p>
  <p id="aTL">妇见其夫，<a id="a-TM"></a>两目完净，<a id="a-TN"></a>端正威相，<a id="a-TO"></a>未曾所睹，<a id="a-TP"></a>喜不自胜。<a id="a-TQ"></a>往白其父：<a id="a-TR"></a>宝铠太子，<a id="a-TS"></a>迦良那伽梨，<a id="a-TT"></a>父王识不？<a id="a-TU"></a>王答言：<a id="a-TV"></a>识。<a id="a-TW"></a>女即言曰：<a id="a-TX"></a>今欲见不？<a id="a-TY"></a>王言：<a id="a-TZ"></a>今在何处？<a id="a-Ta"></a>女言：<a id="a-Tb"></a>我夫，<a id="a-Tc"></a>则是其人。<a id="a-Td"></a>王笑之曰：<a id="a-Te"></a>此女痴狂，<a id="a-Tf"></a>志乱失性，<a id="a-Tg"></a>迦良那伽梨，<a id="a-Th"></a>入海未还，<a id="a-Ti"></a>见盲乞儿，<a id="a-Tj"></a>名之为是。<a id="a-Tk"></a>女复白言：<a id="a-Tl"></a>愿王往看。<a id="a-Tm"></a>王寻往视，<a id="a-Tn"></a>审是太子，<a id="a-To"></a>衣毛悚然，<a id="a-Tp"></a>愧惧交怀，<a id="a-Tq"></a>腹拍其前，<a id="a-Tr"></a>向忏悔言，<a id="a-Ts"></a>实不相知，<a id="a-Tt"></a>愿恕其过。<a id="a-Tu"></a>密将太子，<a id="a-Tv"></a>还著界上。<a id="a-Tw"></a>便唱露言：<a id="a-Tx"></a>大王太子迦良那伽梨，<a id="a-Ty"></a>从大海还。<a id="a-Tz"></a>施设办具，<a id="a-U0"></a>严驾象马，<a id="a-U1"></a>躬与群臣，<a id="a-U2"></a>自往迎之。<a id="a-U3"></a>还来到国，<a id="a-U4"></a>广作宾众，<a id="a-U5"></a>庄校其女，<a id="a-U6"></a>方云始欲以女为配。</p>
  <p id="aU7">尔时雁还，<a id="a-U8"></a>担书到国。<a id="a-U9"></a>大王见雁，<a id="a-UA"></a>披解看读，<a id="a-UB"></a>始得消息，<a id="a-UC"></a>知太子存在，<a id="a-UD"></a>具知其所更辛酸诸事。<a id="a-UE"></a>王及夫人，<a id="a-UF"></a>乍悲乍喜，<a id="a-UG"></a>宫閤内外，<a id="a-UH"></a>靡不悲悼懊恼瞋责。<a id="a-UI"></a>取波婆伽梨，<a id="a-UJ"></a>枷锁其身，<a id="a-UK"></a>幽闭在狱。<a id="a-UL"></a>敕令告下梨师跋王：<a id="a-UM"></a>太子辛苦，<a id="a-UN"></a>在于汝国，<a id="a-UO"></a>云何默住，<a id="a-UP"></a>不来表示；<a id="a-UQ"></a>书到其时，<a id="a-UR"></a>象马侍送，<a id="a-US"></a>事若有违，<a id="a-UT"></a>吾当自往。</p>
  <p id="aUU">使便赍书，<a id="a-UV"></a>径到其国。<a id="a-UW"></a>梨师跋王，<a id="a-UX"></a>奉受披读。<a id="a-UY"></a>于是太子，<a id="a-UZ"></a>语梨师跋王：<a id="a-Ua"></a>牧牛之人，<a id="a-Ub"></a>于我有恩，<a id="a-Uc"></a>我今思念，<a id="a-Ud"></a>欲得见之，<a id="a-Ue"></a>可遣使往，<a id="a-Uf"></a>为我唤之。<a id="a-Ug"></a>王寻召来，<a id="a-Uh"></a>太子语王：<a id="a-Ui"></a>我眼被刺，<a id="a-Uj"></a>正仰此人，<a id="a-Uk"></a>供给将养，<a id="a-Ul"></a>如我父母，<a id="a-Um"></a>王若见念，<a id="a-Un"></a>当为我报。<a id="a-Uo"></a>王大欢喜，<a id="a-Up"></a>即时赐遗名衣上服、<a id="a-Uq"></a>象马车乘、<a id="a-Ur"></a>园田舍宅、<a id="a-Us"></a>金银宝物、<a id="a-Ut"></a>奴婢仆使、<a id="a-Uu"></a>并所典牛，<a id="a-Uv"></a>尽持与之。<a id="a-Uw"></a>其人欢喜，<a id="a-Ux"></a>非其所望，<a id="a-Uy"></a>便得安乐，<a id="a-Uz"></a>终身富贵。</p>
  <p id="aV0">即还报使，<a id="a-V1"></a>因表事情：<a id="a-V2"></a>太子在此，<a id="a-V3"></a>实所不知辛酸诸事，<a id="a-V4"></a>伏想委曲，<a id="a-V5"></a>太子今者，<a id="a-V6"></a>已还得眼，<a id="a-V7"></a>即娉鄙女，<a id="a-V8"></a>为太子妻，<a id="a-V9"></a>庄严办具，<a id="a-VA"></a>臣自卫送。<a id="a-VB"></a>寻敕严具五百白象，<a id="a-VC"></a>金银校饰，<a id="a-VD"></a>极令殊妙，<a id="a-VE"></a>选五百人，<a id="a-VF"></a>奉侍太子；<a id="a-VG"></a>复令择取五百侍女，<a id="a-VH"></a>极最端正才能巧妙，<a id="a-VI"></a>种种宝物，<a id="a-VJ"></a>而庄严之；<a id="a-VK"></a>五百乘车，<a id="a-VL"></a>宝物庄校，<a id="a-VM"></a>亦令极妙，<a id="a-VN"></a>以送其女。<a id="a-VO"></a>梨师跋王，<a id="a-VP"></a>自与群臣数百千乘，<a id="a-VQ"></a>亦共侍送，<a id="a-VR"></a>伎乐歌颂，<a id="a-VS"></a>围绕前后，<a id="a-VT"></a>称庆无量，<a id="a-VU"></a>进道还国。</p>
  <p id="aVV">尔时其使，<a id="a-VW"></a>到大王所。<a id="a-VX"></a>披读书表，<a id="a-VY"></a>甚增喜踊，<a id="a-VZ"></a>告下诸王，<a id="a-Va"></a>悉皆来集。<a id="a-Vb"></a>即严象马，<a id="a-Vc"></a>群臣百官，<a id="a-Vd"></a>夫人婇女，<a id="a-Ve"></a>导从前后，<a id="a-Vf"></a>躬迎太子。<a id="a-Vg"></a>到于界宕，<a id="a-Vh"></a>尔时，<a id="a-Vi"></a>太子遥见父王，<a id="a-Vj"></a>下车步进，<a id="a-Vk"></a>头面礼拜，<a id="a-Vl"></a>问讯父母。<a id="a-Vm"></a>父母亦下，<a id="a-Vn"></a>更共抱持，<a id="a-Vo"></a>别久念想与子相见，<a id="a-Vp"></a>一悲一喜。<a id="a-Vq"></a>诸王臣民，<a id="a-Vr"></a>见其如是，<a id="a-Vs"></a>欣感之情，<a id="a-Vt"></a>不可具说。<a id="a-Vu"></a>谈语粗讫，<a id="a-Vv"></a>即还驾乘，<a id="a-Vw"></a>捶钟鸣鼓，<a id="a-Vx"></a>作众伎乐，<a id="a-Vy"></a>欢喜称善。</p>
  <p id="aVz">导从趣城，<a id="a-W0"></a>到城门外。<a id="a-W1"></a>太子白王：<a id="a-W2"></a>波婆伽梨，<a id="a-W3"></a>今何所在？<a id="a-W4"></a>王答之言：<a id="a-W5"></a>如斯恶人，<a id="a-W6"></a>天下不覆，<a id="a-W7"></a>吾不忍见，<a id="a-W8"></a>先来幽闭，<a id="a-W9"></a>在于狱中。<a id="a-WA"></a>太子白王：<a id="a-WB"></a>今当还放。<a id="a-WC"></a>王答之言：<a id="a-WD"></a>其罪深重，<a id="a-WE"></a>未及检校，<a id="a-WF"></a>云何当出？<a id="a-WG"></a>太子复言：<a id="a-WH"></a>若不放出波婆伽梨，<a id="a-WI"></a>终不入城。<a id="a-WJ"></a>王即敕放，<a id="a-WK"></a>语令来出。<a id="a-WL"></a>既得脱出，<a id="a-WM"></a>来见太子。<a id="a-WN"></a>太子抱持，<a id="a-WO"></a>慰抚其意，<a id="a-WP"></a>然后尔乃入城至宫。<a id="a-WQ"></a>尔时父母，<a id="a-WR"></a>诸王臣民，<a id="a-WS"></a>男女大小，<a id="a-WT"></a>见于太子，<a id="a-WU"></a>视于怨家，<a id="a-WV"></a>如视赤子，<a id="a-WW"></a>波婆伽梨，<a id="a-WX"></a>虽刺其眼，<a id="a-WY"></a>无有微恨大如毛发，<a id="a-WZ"></a>敬爱慈恻，<a id="a-Wa"></a>倍加于前。<a id="a-Wb"></a>一切大众，<a id="a-Wc"></a>皆共叹美，<a id="a-Wd"></a>甚为奇特，<a id="a-We"></a>天上人中，<a id="a-Wf"></a>实无有比。</p>
  <p id="aWg">太子到宫，<a id="a-Wh"></a>与波婆伽梨，<a id="a-Wi"></a>亲款之情，<a id="a-Wj"></a>慈爱如旧。<a id="a-Wk"></a>徐问其珠，<a id="a-Wl"></a>今在何处。<a id="a-Wm"></a>波婆伽梨，<a id="a-Wn"></a>答太子言：<a id="a-Wo"></a>来时藏著道边土中，<a id="a-Wp"></a>敕还往取，<a id="a-Wq"></a>求觅不得。<a id="a-Wr"></a>太子共往，<a id="a-Ws"></a>到便见之，<a id="a-Wt"></a>收取珠宝，<a id="a-Wu"></a>还共归宫。<a id="a-Wv"></a>以五百宝珠，<a id="a-Ww"></a>遗与诸王，<a id="a-Wx"></a>各令取一；<a id="a-Wy"></a>残如意珠，<a id="a-Wz"></a>而自留之。<a id="a-X0"></a>手捉其珠，<a id="a-X1"></a>便从求愿：<a id="a-X2"></a>若实当是如意珠者，<a id="a-X3"></a>令我父母所坐之处，<a id="a-X4"></a>有七宝座，<a id="a-X5"></a>顶上当有七宝大盖。<a id="a-X6"></a>其言已讫，<a id="a-X7"></a>如语而成。<a id="a-X8"></a>复捉其珠，<a id="a-X9"></a>而从求愿：<a id="a-XA"></a>令我父母宫内诸藏，<a id="a-XB"></a>及诸王臣所有诸藏，<a id="a-XC"></a>前所用施，<a id="a-XD"></a>悉令还满。<a id="a-XE"></a>即时捉珠，<a id="a-XF"></a>四向历讫，<a id="a-XG"></a>一切诸藏，<a id="a-XH"></a>而皆还满。</p>
  <p id="aXI">复敕诸臣，<a id="a-XJ"></a>告下诸国：<a id="a-XK"></a>迦良那伽梨太子，<a id="a-XL"></a>却后七日，<a id="a-XM"></a>当雨七宝。<a id="a-XN"></a>即时告下，<a id="a-XO"></a>悉皆闻知。<a id="a-XP"></a>于时太子，<a id="a-XQ"></a>香汤洗浴，<a id="a-XR"></a>竖立大幢，<a id="a-XS"></a>以珠著头，<a id="a-XT"></a>著新净衣，<a id="a-XU"></a>手执香炉，<a id="a-XV"></a>向四方礼，<a id="a-XW"></a>口自说言：<a id="a-XX"></a>若其实是如意珠者，<a id="a-XY"></a>便当普雨一切所须。<a id="a-XZ"></a>求愿已讫，<a id="a-Xa"></a>四方云雾，<a id="a-Xb"></a>即有风来，<a id="a-Xc"></a>吹除粪秽，<a id="a-Xd"></a>及余不净，<a id="a-Xe"></a>悉自除去；<a id="a-Xf"></a>次复雨水，<a id="a-Xg"></a>用掩尘土；<a id="a-Xh"></a>次复雨于百味饮食，<a id="a-Xi"></a>种种美味；<a id="a-Xj"></a>次雨五谷；<a id="a-Xk"></a>次雨衣服；<a id="a-Xl"></a>次雨七宝，<a id="a-Xm"></a>积满天下。<a id="a-Xn"></a>尔时人民，<a id="a-Xo"></a>称庆无量，<a id="a-Xp"></a>视诸珍宝，<a id="a-Xq"></a>犹如瓦石。</p>
  <p id="aXr">于时太子，<a id="a-Xs"></a>广布宣令：<a id="a-Xt"></a>汝等已得一切所须供身之事，<a id="a-Xu"></a>无所乏少，<a id="a-Xv"></a>若能感谢如是之恩，<a id="a-Xw"></a>当摄身口意，<a id="a-Xx"></a>修十善道。<a id="a-Xy"></a>尔时一切，<a id="a-Xz"></a>阎浮提内，<a id="a-Y0"></a>感念太子无极之施，<a id="a-Y1"></a>又闻其令，<a id="a-Y2"></a>克励其心，<a id="a-Y3"></a>奉行十善，<a id="a-Y4"></a>不犯众恶，<a id="a-Y5"></a>命终之后，<a id="a-Y6"></a>皆得生天。</p>
  <p id="aY7">佛告阿难：<a id="a-Y8"></a>欲知尔时迦良那伽梨太子者，<a id="a-Y9"></a>今我身是；<a id="a-YA"></a>尔时我父勒那跋弥，<a id="a-YB"></a>今现我父净饭王是；<a id="a-YC"></a>尔时母者，<a id="a-YD"></a>今现我母摩诃摩耶是；<a id="a-YE"></a>时梨师跋王，<a id="a-YF"></a>摩诃迦葉是；<a id="a-YG"></a>尔时妻者，<a id="a-YH"></a>今瞿夷是；<a id="a-YI"></a>尔时波婆伽梨者，<a id="a-YJ"></a>今提婆达多是；<a id="a-YK"></a>阎浮提人，<a id="a-YL"></a>蒙我恩者，<a id="a-YM"></a>我初得道，<a id="a-YN"></a>八万诸天，<a id="a-YO"></a>及我弟子，<a id="a-YP"></a>得授记者，<a id="a-YQ"></a>如此等是。<a id="a-YR"></a>阿难，<a id="a-YS"></a>我于尔时，<a id="a-YT"></a>为彼所害，<a id="a-YU"></a>辛苦极理，<a id="a-YV"></a>犹以慈心，<a id="a-YW"></a>而矜爱之，<a id="a-YX"></a>况我今日，<a id="a-YY"></a>得成佛道，<a id="a-YZ"></a>烦恼都除，<a id="a-Ya"></a>慈悲广布，<a id="a-Yb"></a>被彼少害，<a id="a-Yc"></a>岂不慈愍。</p>
  <p id="aYd">佛说是已，<a id="a-Ye"></a>时诸会者，<a id="a-Yf"></a>闻佛所说，<a id="a-Yg"></a>感念世尊，<a id="a-Yh"></a>为于群生，<a id="a-Yi"></a>经涉剧苦，<a id="a-Yj"></a>而不退废，<a id="a-Yk"></a>叹未曾有，<a id="a-Yl"></a>悲喜交怀，<a id="a-Ym"></a>克心励志，<a id="a-Yn"></a>思惟妙法，<a id="a-Yo"></a>有得须陀洹、<a id="a-Yp"></a>斯陀含、<a id="a-Yq"></a>阿那含、<a id="a-Yr"></a>阿罗汉者，<a id="a-Ys"></a>有种辟支佛善根者，<a id="a-Yt"></a>有发无上正真道意者，<a id="a-Yu"></a>咸共敬戴，<a id="a-Yv"></a>欢喜奉行。</p>
 </body>
</html>