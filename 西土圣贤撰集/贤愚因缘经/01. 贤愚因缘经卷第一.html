<!doctype html>
<html id="z3IBWH51Ew" data-ver="2491">
 <head>
  <meta charset="utf-8">
  <meta author="慧觉">
  <meta library="龙藏">
  <meta catalog="西土圣贤撰集">
  <meta period="元魏">
 </head>
 <body>
  <h1 id="a1">贤愚因缘经卷第一</h1>
  <h2 id="a2">杂比喻品第一（梵天请法六事）</h2>
  <p id="a3">如是我闻：<a id="a-4"></a>一时，<a id="a-5"></a>佛在摩竭国善胜道场，<a id="a-6"></a>初始得佛，<a id="a-7"></a>念诸众生，<a id="a-8"></a>迷罔邪倒，<a id="a-9"></a>难可教化：<a id="a-A"></a>“若我住世，<a id="a-B"></a>于事无益，<a id="a-C"></a>不如迁逝无余涅槃。<a id="a-D"></a>”</p>
  <p id="aE">尔时，<a id="a-F"></a>梵天知佛所念，<a id="a-G"></a>即从天下，<a id="a-H"></a>前诣佛所，<a id="a-I"></a>头面礼足，<a id="a-J"></a>长跪合掌，<a id="a-K"></a>劝请世尊，<a id="a-L"></a>转于法轮。</p>
  <p id="aM">佛答梵天：<a id="a-N"></a>“众生之类，<a id="a-O"></a>尘垢所蔽，<a id="a-P"></a>乐著世乐，<a id="a-Q"></a>无有慧心。<a id="a-R"></a>若我住世，<a id="a-S"></a>唐劳其功。<a id="a-T"></a>如吾所念，<a id="a-U"></a>唯灭为快。<a id="a-V"></a>”</p>
  <p id="aW">尔时，<a id="a-X"></a>梵天复更倾倒而白佛言：<a id="a-Y"></a>“世尊，<a id="a-Z"></a>今日法海已满，<a id="a-a"></a>法幢已立，<a id="a-b"></a>润济开导，<a id="a-c"></a>今正是时。<a id="a-d"></a>又诸众生应可度者，<a id="a-e"></a>亦甚众多，<a id="a-f"></a>云何世尊欲入涅槃，<a id="a-g"></a>使此萌类永失覆护？<a id="a-h"></a>世尊往昔无数劫时，<a id="a-i"></a>恒为众生采集法药，<a id="a-j"></a>乃至一偈，<a id="a-k"></a>以身妻子而用募求，<a id="a-l"></a>云何不念便欲孤弃？</p>
  <p id="am">“过去久远，<a id="a-n"></a>于阎浮提有大国王，<a id="a-o"></a>号修楼婆，<a id="a-p"></a>领此世界八万四千诸小国邑，<a id="a-q"></a>六万山川，<a id="a-r"></a>八千亿聚落。<a id="a-s"></a>王有二万夫人，<a id="a-t"></a>一万大臣。<a id="a-u"></a>时妙色王，<a id="a-v"></a>德力无比，<a id="a-w"></a>覆育民物，<a id="a-x"></a>丰乐无极。</p>
  <p id="ay">“王心念曰：<a id="a-z"></a>‘如我今者，<a id="a-10"></a>唯以财宝资给一切，<a id="a-11"></a>无有道教而安立之，<a id="a-12"></a>此是我咎，<a id="a-13"></a>何其苦哉！<a id="a-14"></a>今当推求坚实法财，<a id="a-15"></a>普令得脱。<a id="a-16"></a>’即时宣令阎浮提内：<a id="a-17"></a>‘谁能有法与我说者，<a id="a-18"></a>恣其所须，<a id="a-19"></a>不敢违逆。<a id="a-1A"></a>’募出周遍，<a id="a-1B"></a>无有应者。<a id="a-1C"></a>时王忧愁酸切恳恻。</p>
  <p id="a1D">“毗沙门王见其如是，<a id="a-1E"></a>欲往试之，<a id="a-1F"></a>辄自变身化作夜叉，<a id="a-1G"></a>色貌青黑，<a id="a-1H"></a>眼赤如血，<a id="a-1I"></a>钩牙上出，<a id="a-1J"></a>头发悉竖，<a id="a-1K"></a>火从口出，<a id="a-1L"></a>来诣宫门，<a id="a-1M"></a>口自宣言：<a id="a-1N"></a>‘谁欲闻法？<a id="a-1O"></a>我当为说。<a id="a-1P"></a>’王闻是语，<a id="a-1Q"></a>喜不自胜，<a id="a-1R"></a>躬自出迎，<a id="a-1S"></a>前为作礼，<a id="a-1T"></a>敷施高座，<a id="a-1U"></a>请令就坐。<a id="a-1V"></a>即集群僚，<a id="a-1W"></a>前后围绕，<a id="a-1X"></a>欲得听闻。</p>
  <p id="a1Y">“尔时，<a id="a-1Z"></a>夜叉复告王曰：<a id="a-1a"></a>‘学法事难，<a id="a-1b"></a>云何直尔欲得闻知？<a id="a-1c"></a>’王叉手曰：<a id="a-1d"></a>‘一切所须不敢有逆。<a id="a-1e"></a>’夜叉报曰：<a id="a-1f"></a>‘若以大王可爱妻子与我食者，<a id="a-1g"></a>乃与汝法。<a id="a-1h"></a>’尔时，<a id="a-1i"></a>大王以所爱夫人及儿中胜者，<a id="a-1j"></a>供养夜叉。<a id="a-1k"></a>夜叉得已，<a id="a-1l"></a>于高座上众会之中，<a id="a-1m"></a>取而食之。<a id="a-1n"></a>尔时，<a id="a-1o"></a>诸王百官群臣见王如是，<a id="a-1p"></a>啼哭懊恼，<a id="a-1q"></a>宛转在地，<a id="a-1r"></a>劝请大王令舍此事。<a id="a-1s"></a>王为法故，<a id="a-1t"></a>心坚不回。</p>
  <p id="a1u">“时夜叉鬼，<a id="a-1v"></a>食妻子尽，<a id="a-1w"></a>为说一偈：</p>
  <p id="a1x">“‘一切行无常，<a id="a-1y"></a>生者皆有苦。</p>
  <p id="a1z">五阴空无相，<a id="a-20"></a>无有我我所。<a id="a-21"></a>’</p>
  <p id="a22">“说是偈已，<a id="a-23"></a>王大欢喜，<a id="a-24"></a>心无悔恨大如毛发，<a id="a-25"></a>即便书写，<a id="a-26"></a>遣使颁示阎浮提内，<a id="a-27"></a>咸使诵习。<a id="a-28"></a>时毗沙门王还复本形，<a id="a-29"></a>赞言：<a id="a-2A"></a>‘善哉！<a id="a-2B"></a>甚奇甚特！<a id="a-2C"></a>夫人太子，<a id="a-2D"></a>犹存如故。<a id="a-2E"></a>’</p>
  <p id="a2F">“尔时王者，<a id="a-2G"></a>今佛身是。<a id="a-2H"></a>世尊，<a id="a-2I"></a>昔日为法尚尔，<a id="a-2J"></a>云何今欲便舍众生，<a id="a-2K"></a>早入涅槃而不救济？</p>
  <p id="a2L">“又复世尊，<a id="a-2M"></a>过去久远阿僧祇劫，<a id="a-2N"></a>于阎浮提作大国王，<a id="a-2O"></a>名虔阇尼婆梨，<a id="a-2P"></a>典领诸国八万四千聚落，<a id="a-2Q"></a>二万夫人婇女，<a id="a-2R"></a>一万大臣。<a id="a-2S"></a>王有慈悲，<a id="a-2T"></a>矜及一切。<a id="a-2U"></a>人民蒙赖，<a id="a-2V"></a>谷米丰贱，<a id="a-2W"></a>感佩王恩，<a id="a-2X"></a>犹视慈父。</p>
  <p id="a2Y">“时王心念：<a id="a-2Z"></a>‘我今最尊，<a id="a-2a"></a>位居豪首，<a id="a-2b"></a>人民于我各各安乐。<a id="a-2c"></a>虽复有是，<a id="a-2d"></a>未尽我心，<a id="a-2e"></a>今当推求妙宝法财以利益之。<a id="a-2f"></a>’思惟是已，<a id="a-2g"></a>遣臣宣令，<a id="a-2h"></a>遍告一切：<a id="a-2i"></a>‘谁有妙法，<a id="a-2j"></a>与我说者，<a id="a-2k"></a>当给所须，<a id="a-2l"></a>随其意欲。<a id="a-2m"></a>’</p>
  <p id="a2n">“时有婆罗门，<a id="a-2o"></a>名劳度差，<a id="a-2p"></a>来诣宫门，<a id="a-2q"></a>云我有法。<a id="a-2r"></a>王闻甚喜，<a id="a-2s"></a>即出奉迎，<a id="a-2t"></a>前为作礼，<a id="a-2u"></a>敷好床褥，<a id="a-2v"></a>请令就坐。<a id="a-2w"></a>王与左右合掌白言：<a id="a-2x"></a>‘唯愿大师，<a id="a-2y"></a>垂矜愚鄙，<a id="a-2z"></a>开阐妙法，<a id="a-30"></a>令得闻知。<a id="a-31"></a>’时劳度差复报王曰：<a id="a-32"></a>‘我之智慧，<a id="a-33"></a>追求遐方，<a id="a-34"></a>积学不易，<a id="a-35"></a>云何直尔便欲得闻？<a id="a-36"></a>’王复报曰：<a id="a-37"></a>‘一切所须，<a id="a-38"></a>悉见告敕，<a id="a-39"></a>皆当供给。<a id="a-3A"></a>’劳度差曰：<a id="a-3B"></a>‘大王今日，<a id="a-3C"></a>能于身上剜燃千灯用供养者，<a id="a-3D"></a>乃与汝说。<a id="a-3E"></a>’王闻此语，<a id="a-3F"></a>倍用欢喜，<a id="a-3G"></a>即时遣人乘八千里象，<a id="a-3H"></a>告语一切阎浮提内：<a id="a-3I"></a>‘虔阇婆梨大国王者，<a id="a-3J"></a>却后七日，<a id="a-3K"></a>为于法故，<a id="a-3L"></a>当剜其身以燃千灯。<a id="a-3M"></a>’</p>
  <p id="a3N">“时诸小王、<a id="a-3O"></a>一切人民，<a id="a-3P"></a>闻此语已，<a id="a-3Q"></a>各怀愁毒，<a id="a-3R"></a>悉来诣王，<a id="a-3S"></a>到作礼毕，<a id="a-3T"></a>共白之言：<a id="a-3U"></a>‘今此世界有命之类，<a id="a-3V"></a>依恃大王，<a id="a-3W"></a>如盲依导，<a id="a-3X"></a>孩儿仰母。<a id="a-3Y"></a>王薨之后，<a id="a-3Z"></a>当何所怙？<a id="a-3a"></a>若于身上剜千灯者，<a id="a-3b"></a>必不全济，<a id="a-3c"></a>云何为此一婆罗门弃此世界一切众生？<a id="a-3d"></a>’是时，<a id="a-3e"></a>宫中二万夫人、<a id="a-3f"></a>五百太子、<a id="a-3g"></a>一万大臣，<a id="a-3h"></a>合掌劝请，<a id="a-3i"></a>亦皆如是。</p>
  <p id="a3j">“时王报曰：<a id="a-3k"></a>‘汝等诸人，<a id="a-3l"></a>慎勿却我无上道心。<a id="a-3m"></a>吾为是事誓求作佛，<a id="a-3n"></a>后成佛时，<a id="a-3o"></a>必先度汝。<a id="a-3p"></a>’是时众人，<a id="a-3q"></a>见王意正，<a id="a-3r"></a>啼哭懊恼，<a id="a-3s"></a>自投于地。<a id="a-3t"></a>王意不改，<a id="a-3u"></a>语婆罗门：<a id="a-3v"></a>‘今可剜身，<a id="a-3w"></a>而燃千灯。<a id="a-3x"></a>’寻为剜之，<a id="a-3y"></a>各著脂炷。<a id="a-3z"></a>众会见已，<a id="a-40"></a>绝而复苏，<a id="a-41"></a>以身投地，<a id="a-42"></a>如大山崩。<a id="a-43"></a>王复白言：<a id="a-44"></a>‘唯愿大师，<a id="a-45"></a>垂哀矜愍，<a id="a-46"></a>先为说法，<a id="a-47"></a>然后燃灯，<a id="a-48"></a>我命傥断，<a id="a-49"></a>不及闻法。<a id="a-4A"></a>’</p>
  <p id="a4B">“时劳度差，<a id="a-4C"></a>便唱法言：</p>
  <p id="a4D">“‘常者皆尽，<a id="a-4E"></a>高者必堕。</p>
  <p id="a4F">合会有离，<a id="a-4G"></a>生者皆死。<a id="a-4H"></a>’</p>
  <p id="a4I">“说是偈已，<a id="a-4J"></a>而便燃火。<a id="a-4K"></a>当此之时，<a id="a-4L"></a>王大欢喜，<a id="a-4M"></a>心无悔恨，<a id="a-4N"></a>自立誓愿：<a id="a-4O"></a>‘我今求法，<a id="a-4P"></a>为成佛道，<a id="a-4Q"></a>后得佛时，<a id="a-4R"></a>当以智慧光明照悟众生结缚黑闇。<a id="a-4S"></a>’作是誓已，<a id="a-4T"></a>天地大动，<a id="a-4U"></a>乃至净居诸天，<a id="a-4V"></a>宫殿动摇，<a id="a-4W"></a>咸各下视，<a id="a-4X"></a>见于菩萨作法供养，<a id="a-4Y"></a>毁坏身体，<a id="a-4Z"></a>不顾躯命，<a id="a-4a"></a>佥然俱下，<a id="a-4b"></a>侧塞虚空，<a id="a-4c"></a>啼哭之泪，<a id="a-4d"></a>犹如盛雨，<a id="a-4e"></a>又雨天华而以供养。</p>
  <p id="a4f">“时天帝释，<a id="a-4g"></a>下至王前，<a id="a-4h"></a>种种赞叹，<a id="a-4i"></a>复问之曰：<a id="a-4j"></a>‘大王，<a id="a-4k"></a>今者苦痛极理，<a id="a-4l"></a>心中颇有悔恨事不？<a id="a-4m"></a>’王即言无。<a id="a-4n"></a>帝释复曰：<a id="a-4o"></a>‘今观王身，<a id="a-4p"></a>战掉不宁，<a id="a-4q"></a>自言无悔，<a id="a-4r"></a>谁当知之？<a id="a-4s"></a>’王复立誓：<a id="a-4t"></a>‘若我从始乃至于今，<a id="a-4u"></a>心不悔者，<a id="a-4v"></a>身上众疮，<a id="a-4w"></a>即当平复。<a id="a-4x"></a>’作是语已，<a id="a-4y"></a>寻时平复。</p>
  <p id="a4z">“时彼王者，<a id="a-50"></a>今佛是也。<a id="a-51"></a>世尊往昔苦毒求法，<a id="a-52"></a>皆为众生。<a id="a-53"></a>今者满足，<a id="a-54"></a>云何舍弃欲入涅槃，<a id="a-55"></a>永使一切失大法明。</p>
  <p id="a56"></p>
  <p id="a57">“又复世尊，<a id="a-58"></a>过去世中，<a id="a-59"></a>于阎浮提作大国王，<a id="a-5A"></a>名毗楞竭梨，<a id="a-5B"></a>典领诸国八万四千聚落，<a id="a-5C"></a>二万夫人婇女，<a id="a-5D"></a>五百太子，<a id="a-5E"></a>一万大臣。<a id="a-5F"></a>王有慈悲，<a id="a-5G"></a>视民如子。</p>
  <p id="a5H">“尔时，<a id="a-5I"></a>大王心好正法，<a id="a-5J"></a>即时遣臣，<a id="a-5K"></a>宣令一切：<a id="a-5L"></a>‘谁有经法为我说者，<a id="a-5M"></a>当随其意给足所须。<a id="a-5N"></a>’有婆罗门名劳度差，<a id="a-5O"></a>来诣宫门，<a id="a-5P"></a>言有大法：<a id="a-5Q"></a>‘谁欲闻者，<a id="a-5R"></a>我当为说。<a id="a-5S"></a>’王闻此语，<a id="a-5T"></a>喜不自胜，<a id="a-5U"></a>躬出奉迎，<a id="a-5V"></a>接足为礼，<a id="a-5W"></a>问讯起居，<a id="a-5X"></a>将至大殿，<a id="a-5Y"></a>敷施高座，<a id="a-5Z"></a>请令就坐，<a id="a-5a"></a>合掌白言：<a id="a-5b"></a>‘唯愿大师，<a id="a-5c"></a>当为说法。<a id="a-5d"></a>’劳度差曰：<a id="a-5e"></a>‘我之所知，<a id="a-5f"></a>四方追学，<a id="a-5g"></a>劳苦积年。<a id="a-5h"></a>云何大王，<a id="a-5i"></a>直尔欲闻？<a id="a-5j"></a>’王叉手曰：<a id="a-5k"></a>‘一切所须，<a id="a-5l"></a>幸垂敕及，<a id="a-5m"></a>于大师所不敢有惜。<a id="a-5n"></a>’寻报王言：<a id="a-5o"></a>‘若能于汝身上，<a id="a-5p"></a>㧻千铁钉，<a id="a-5q"></a>乃与汝法。<a id="a-5r"></a>’王即可之，<a id="a-5s"></a>却后七日，<a id="a-5t"></a>当办斯事。</p>
  <p id="a5u">“尔时，<a id="a-5v"></a>大王寻时遣人乘八千里象，<a id="a-5w"></a>遍告一切阎浮提内：<a id="a-5x"></a>‘毗楞竭梨大王，<a id="a-5y"></a>却后七日，<a id="a-5z"></a>当于身上㧻千铁钉。<a id="a-60"></a>’臣民闻之，<a id="a-61"></a>悉来云集，<a id="a-62"></a>白大王言：<a id="a-63"></a>‘我等四远，<a id="a-64"></a>承王恩德，<a id="a-65"></a>各获安乐。<a id="a-66"></a>唯愿大王，<a id="a-67"></a>为我等故，<a id="a-68"></a>莫于身上㧻千铁钉。<a id="a-69"></a>’尔时，<a id="a-6A"></a>宫中夫人婇女，<a id="a-6B"></a>太子大臣，<a id="a-6C"></a>一切众会，<a id="a-6D"></a>咸皆同时，<a id="a-6E"></a>向王求哀：<a id="a-6F"></a>‘唯愿大王，<a id="a-6G"></a>以我等故，<a id="a-6H"></a>莫为一人便取命终，<a id="a-6I"></a>孤弃天下一切众生。<a id="a-6J"></a>’</p>
  <p id="a6K">“尔时，<a id="a-6L"></a>国王报谢之曰：<a id="a-6M"></a>‘我于久远生死之中杀身无数，<a id="a-6N"></a>或为贪欲、<a id="a-6O"></a>瞋恚、<a id="a-6P"></a>愚痴，<a id="a-6Q"></a>计其白骨高于须弥，<a id="a-6R"></a>斩首流血过于五江，<a id="a-6S"></a>啼哭之泪多于四海；<a id="a-6T"></a>如是种种，<a id="a-6U"></a>唐捐身命，<a id="a-6V"></a>未曾为法。<a id="a-6W"></a>吾今㧻钉，<a id="a-6X"></a>以求佛道。<a id="a-6Y"></a>后成佛时，<a id="a-6Z"></a>当以智慧利剑，<a id="a-6a"></a>断除汝等结使之病。<a id="a-6b"></a>云何乃欲遮我道心？<a id="a-6c"></a>’尔时，<a id="a-6d"></a>众会默然无言。<a id="a-6e"></a>于时大王，<a id="a-6f"></a>语婆罗门：<a id="a-6g"></a>‘唯愿大师，<a id="a-6h"></a>垂恩先说，<a id="a-6i"></a>然后下钉，<a id="a-6j"></a>我命傥终，<a id="a-6k"></a>不及闻法。<a id="a-6l"></a>’</p>
  <p id="a6m">“时劳度差，<a id="a-6n"></a>便说偈言：</p>
  <p id="a6o">“‘一切皆无常，<a id="a-6p"></a>生者皆有苦。</p>
  <p id="a6q">诸法空无生，<a id="a-6r"></a>实非我所有。<a id="a-6s"></a>’</p>
  <p id="a6t">“说是偈已，<a id="a-6u"></a>即于身上，<a id="a-6v"></a>㧻千铁钉。<a id="a-6w"></a>时诸小王群臣之众，<a id="a-6x"></a>一切大会，<a id="a-6y"></a>以身投地，<a id="a-6z"></a>如大山崩，<a id="a-70"></a>宛转啼哭，<a id="a-71"></a>不识诸方。<a id="a-72"></a>是时，<a id="a-73"></a>天地六种震动。<a id="a-74"></a>欲色诸天，<a id="a-75"></a>怪其所以，<a id="a-76"></a>佥然俱下，<a id="a-77"></a>见于菩萨困苦为法伤坏其身，<a id="a-78"></a>同时啼哭，<a id="a-79"></a>泪如盛雨，<a id="a-7A"></a>又雨天华，<a id="a-7B"></a>而以供养。</p>
  <p id="a7C">“时天帝释，<a id="a-7D"></a>来到王前，<a id="a-7E"></a>而问王言：<a id="a-7F"></a>‘大王，<a id="a-7G"></a>今者勇猛精进，<a id="a-7H"></a>不惮苦痛，<a id="a-7I"></a>为于法故，<a id="a-7J"></a>欲何所求？<a id="a-7K"></a>欲作帝释转轮王乎？<a id="a-7L"></a>为欲求作魔王、<a id="a-7M"></a>梵王？<a id="a-7N"></a>’王答之曰：<a id="a-7O"></a>‘我之所为，<a id="a-7P"></a>不求三界受报之乐，<a id="a-7Q"></a>所有功德用求佛道。<a id="a-7R"></a>’天帝复言：<a id="a-7S"></a>‘今观王身，<a id="a-7T"></a>不能自持，<a id="a-7U"></a>言无悔恨，<a id="a-7V"></a>以何为证？<a id="a-7W"></a>’王寻立誓：<a id="a-7X"></a>‘若我至诚，<a id="a-7Y"></a>心无悔恨者，<a id="a-7Z"></a>我今身体，<a id="a-7a"></a>还复如故。<a id="a-7b"></a>’作是语已，<a id="a-7c"></a>即时平复，<a id="a-7d"></a>天及人民欣踊无量。</p>
  <p id="a7e">“世尊，<a id="a-7f"></a>今者法海已满，<a id="a-7g"></a>功德悉备，<a id="a-7h"></a>云何欲舍一切众生，<a id="a-7i"></a>疾入涅槃而不说法？</p>
  <p id="a7j"></p>
  <p id="a7k">“又复世尊，<a id="a-7l"></a>过去久远无量阿僧祇劫，<a id="a-7m"></a>此阎浮提有大国王，<a id="a-7n"></a>名曰梵天王。<a id="a-7o"></a>有太子，<a id="a-7p"></a>字昙摩钳，<a id="a-7q"></a>好乐正法，<a id="a-7r"></a>遣使推求，<a id="a-7s"></a>四方周遍，<a id="a-7t"></a>了不能得。<a id="a-7u"></a>尔时，<a id="a-7v"></a>太子求法不获，<a id="a-7w"></a>愁闷懊恼。</p>
  <p id="a7x">“时天帝释，<a id="a-7y"></a>知其至诚，<a id="a-7z"></a>化作婆罗门，<a id="a-80"></a>来诣宫门，<a id="a-81"></a>言我知法：<a id="a-82"></a>‘谁欲闻者，<a id="a-83"></a>吾当为说。<a id="a-84"></a>’太子闻之，<a id="a-85"></a>即出奉迎，<a id="a-86"></a>接足为礼，<a id="a-87"></a>将至大殿，<a id="a-88"></a>敷好床座，<a id="a-89"></a>请令就坐，<a id="a-8A"></a>合掌白言：<a id="a-8B"></a>‘唯愿大师，<a id="a-8C"></a>垂愍为说。<a id="a-8D"></a>’婆罗门言：<a id="a-8E"></a>‘学事甚难，<a id="a-8F"></a>追师积久，<a id="a-8G"></a>尔乃得之，<a id="a-8H"></a>云何直尔，<a id="a-8I"></a>便欲得闻？<a id="a-8J"></a>理不可也。<a id="a-8K"></a>’太子复言：<a id="a-8L"></a>‘大师所须，<a id="a-8M"></a>愿见告敕，<a id="a-8N"></a>身及妻子，<a id="a-8O"></a>一皆不惜。<a id="a-8P"></a>’婆罗门言：<a id="a-8Q"></a>‘汝今若能作大火坑，<a id="a-8R"></a>令深十丈，<a id="a-8S"></a>满中炽火，<a id="a-8T"></a>自投于中以供养者，<a id="a-8U"></a>吾乃与法。<a id="a-8V"></a>’</p>
  <p id="a8W">“尔时，<a id="a-8X"></a>太子即如其言，<a id="a-8Y"></a>作大火坑。<a id="a-8Z"></a>王及夫人，<a id="a-8a"></a>群臣婇女，<a id="a-8b"></a>闻是语已，<a id="a-8c"></a>不能自宁，<a id="a-8d"></a>咸悉都集，<a id="a-8e"></a>诣太子宫，<a id="a-8f"></a>谏喻太子。<a id="a-8g"></a>晓婆罗门：<a id="a-8h"></a>‘唯愿慈愍，<a id="a-8i"></a>以我等故，<a id="a-8j"></a>勿令太子投于火坑。<a id="a-8k"></a>若其所须，<a id="a-8l"></a>国城妻子，<a id="a-8m"></a>及与我身，<a id="a-8n"></a>当为给使。<a id="a-8o"></a>’婆罗门言：<a id="a-8p"></a>‘吾不相逼，<a id="a-8q"></a>随太子意。<a id="a-8r"></a>能如是者，<a id="a-8s"></a>我为说法，<a id="a-8t"></a>不者不说。<a id="a-8u"></a>’观其志固，<a id="a-8v"></a>各自默然。</p>
  <p id="a8w">“尔时，<a id="a-8x"></a>大王即遣使者，<a id="a-8y"></a>乘八千里象，<a id="a-8z"></a>宣告一切阎浮提内：<a id="a-90"></a>‘昙摩钳太子，<a id="a-91"></a>为于法故，<a id="a-92"></a>却后七日，<a id="a-93"></a>身投火坑。<a id="a-94"></a>其欲见者，<a id="a-95"></a>宜早来会。<a id="a-96"></a>’时诸小王，<a id="a-97"></a>四远士民，<a id="a-98"></a>强弱相扶，<a id="a-99"></a>悉皆云集，<a id="a-9A"></a>诣太子所，<a id="a-9B"></a>长跪合掌，<a id="a-9C"></a>异口同音，<a id="a-9D"></a>白太子言：<a id="a-9E"></a>‘我等诸臣，<a id="a-9F"></a>仰凭太子，<a id="a-9G"></a>犹如父母。<a id="a-9H"></a>今若投火，<a id="a-9I"></a>天下丧父，<a id="a-9J"></a>永无所怙。<a id="a-9K"></a>愿愍我曹，<a id="a-9L"></a>莫为一人孤弃一切。<a id="a-9M"></a>’</p>
  <p id="a9N">“尔时，<a id="a-9O"></a>太子语众人言：<a id="a-9P"></a>‘我于久远生死之中丧身无数，<a id="a-9Q"></a>人中为贪更相斩害；<a id="a-9R"></a>天上寿尽失欲忧苦；<a id="a-9S"></a>地狱之中，<a id="a-9T"></a>火烧汤煮，<a id="a-9U"></a>斧锯刀戟，<a id="a-9V"></a>灰河剑树，<a id="a-9W"></a>一日之中，<a id="a-9X"></a>丧身难计，<a id="a-9Y"></a>痛彻心髓，<a id="a-9Z"></a>不可具陈；<a id="a-9a"></a>饿鬼之中，<a id="a-9b"></a>百毒钻躯；<a id="a-9c"></a>畜生中苦，<a id="a-9d"></a>身供众口，<a id="a-9e"></a>负重食草，<a id="a-9f"></a>苦亦难数。<a id="a-9g"></a>空荷众苦，<a id="a-9h"></a>唐失身命，<a id="a-9i"></a>未曾善心为于法也。<a id="a-9j"></a>吾今以此臭秽之身，<a id="a-9k"></a>供养法故，<a id="a-9l"></a>汝等云何复欲却我无上道心？<a id="a-9m"></a>我舍此身，<a id="a-9n"></a>为求佛道。<a id="a-9o"></a>后成佛时，<a id="a-9p"></a>当施汝等五分法身。<a id="a-9q"></a>’众人默然。<a id="a-9r"></a>是时太子，<a id="a-9s"></a>立火坑上，<a id="a-9t"></a>白婆罗门：<a id="a-9u"></a>‘唯愿大师，<a id="a-9v"></a>为我说法，<a id="a-9w"></a>我命傥终，<a id="a-9x"></a>不及闻法。<a id="a-9y"></a>’</p>
  <p id="a9z">“时婆罗门，<a id="a-A0"></a>即便为说此偈：</p>
  <p id="aA1">“‘常行于慈心，<a id="a-A2"></a>除去恚害想。</p>
  <p id="aA3">大悲愍众生，<a id="a-A4"></a>矜伤为雨泪。</p>
  <p id="aA5">修行大喜心，<a id="a-A6"></a>同己所得法。</p>
  <p id="aA7">救护以道意，<a id="a-A8"></a>乃应菩萨行。<a id="a-A9"></a>’</p>
  <p id="aAA">“说是偈已，<a id="a-AB"></a>便欲投火。<a id="a-AC"></a>尔时，<a id="a-AD"></a>帝释并梵天王，<a id="a-AE"></a>各捉一手，<a id="a-AF"></a>而复难之：<a id="a-AG"></a>‘阎浮提内一切生类，<a id="a-AH"></a>赖太子恩，<a id="a-AI"></a>莫不得所。<a id="a-AJ"></a>今若投火坑，<a id="a-AK"></a>天下丧父，<a id="a-AL"></a>何为自没，<a id="a-AM"></a>孤弃一切？<a id="a-AN"></a>’尔时，<a id="a-AO"></a>太子报谢天王及诸臣民：<a id="a-AP"></a>‘何为遮我无上道心？<a id="a-AQ"></a>’天及人众，<a id="a-AR"></a>即各默然。<a id="a-AS"></a>辄自并身，<a id="a-AT"></a>投于火坑。<a id="a-AU"></a>天地大动，<a id="a-AV"></a>虚空诸天，<a id="a-AW"></a>同时号哭，<a id="a-AX"></a>泪如盛雨。<a id="a-AY"></a>即时火坑变成华池，<a id="a-AZ"></a>太子于中坐莲华台，<a id="a-Aa"></a>诸天雨华乃至于膝。<a id="a-Ab"></a>尔时，<a id="a-Ac"></a>梵天及帝释等，<a id="a-Ad"></a>皆悉赞叹：<a id="a-Ae"></a>‘勤苦如此，<a id="a-Af"></a>必成佛尔！<a id="a-Ag"></a>’</p>
  <p id="aAh">“时大王，<a id="a-Ai"></a>今父净饭王是；<a id="a-Aj"></a>尔时母者，<a id="a-Ak"></a>今摩耶是；<a id="a-Al"></a>尔时太子昙摩钳者，<a id="a-Am"></a>今世尊是。<a id="a-An"></a>尔时如是求法，<a id="a-Ao"></a>为救众生。<a id="a-Ap"></a>今已成满，<a id="a-Aq"></a>宜当润彼枯槁之类，<a id="a-Ar"></a>云何便欲舍至涅槃不肯说法？</p>
  <p id="aAs"></p>
  <p id="aAt">“又复世尊，<a id="a-Au"></a>过去无量阿僧祇劫，<a id="a-Av"></a>尔时波罗奈国，<a id="a-Aw"></a>有五百仙士。<a id="a-Ax"></a>时仙人师，<a id="a-Ay"></a>名郁多罗，<a id="a-Az"></a>恒思正法，<a id="a-B0"></a>欲得修学四方推求，<a id="a-B1"></a>宣告一切：<a id="a-B2"></a>‘谁有正法，<a id="a-B3"></a>为我说者，<a id="a-B4"></a>随其所欲，<a id="a-B5"></a>悉当供给。<a id="a-B6"></a>’有婆罗门，<a id="a-B7"></a>来应之言：<a id="a-B8"></a>‘吾有正法，<a id="a-B9"></a>谁欲闻者，<a id="a-BA"></a>我当为说。<a id="a-BB"></a>’时仙人师，<a id="a-BC"></a>合掌白言：<a id="a-BD"></a>‘唯愿矜愍，<a id="a-BE"></a>垂哀为说。<a id="a-BF"></a>’婆罗门言：<a id="a-BG"></a>‘学法事难，<a id="a-BH"></a>久苦乃获，<a id="a-BI"></a>汝今云何直尔欲闻？<a id="a-BJ"></a>于理不可。<a id="a-BK"></a>汝若至诚欲得法者，<a id="a-BL"></a>当随我教。<a id="a-BM"></a>’仙人白言：<a id="a-BN"></a>‘大师教敕，<a id="a-BO"></a>不敢违逆。<a id="a-BP"></a>’寻即语曰：<a id="a-BQ"></a>‘汝今若能剥皮当纸，<a id="a-BR"></a>析骨为笔，<a id="a-BS"></a>血用和墨，<a id="a-BT"></a>写吾法者，<a id="a-BU"></a>乃与汝说。<a id="a-BV"></a>’时郁多罗，<a id="a-BW"></a>闻此语已，<a id="a-BX"></a>欢喜踊跃，<a id="a-BY"></a>敬如来教，<a id="a-BZ"></a>即剥身皮，<a id="a-Ba"></a>析取身骨，<a id="a-Bb"></a>以血和墨，<a id="a-Bc"></a>仰白之曰：<a id="a-Bd"></a>‘今正是时，<a id="a-Be"></a>唯愿速说。<a id="a-Bf"></a>’</p>
  <p id="aBg">“时婆罗门，<a id="a-Bh"></a>便说此偈：</p>
  <p id="aBi">“‘常当摄身行，<a id="a-Bj"></a>而不杀盗淫，</p>
  <p id="aBk">不两舌恶口，<a id="a-Bl"></a>妄言及绮语。</p>
  <p id="aBm">心不贪诸欲，<a id="a-Bn"></a>无瞋恚毒想，</p>
  <p id="aBo">舍离诸邪见，<a id="a-Bp"></a>是为菩萨行。<a id="a-Bq"></a>’</p>
  <p id="aBr">“说是偈已，<a id="a-Bs"></a>即自书取，<a id="a-Bt"></a>遣人宣写，<a id="a-Bu"></a>阎浮提内一切人民，<a id="a-Bv"></a>咸使诵读如说修行。</p>
  <p id="aBw">“世尊，<a id="a-Bx"></a>尔时如是求法，<a id="a-By"></a>为于众生心无悔恨，<a id="a-Bz"></a>今者云何欲舍一切，<a id="a-C0"></a>入于涅槃而不说法？</p>
  <p id="aC1"></p>
  <p id="aC2">“又复世尊，<a id="a-C3"></a>过去久远阿僧祇劫，<a id="a-C4"></a>于阎浮提，<a id="a-C5"></a>作大国王，<a id="a-C6"></a>名曰尸毗。<a id="a-C7"></a>王所住城，<a id="a-C8"></a>号提婆拔提，<a id="a-C9"></a>丰乐无极。<a id="a-CA"></a>时尸毗王，<a id="a-CB"></a>主阎浮提八万四千诸小国土，<a id="a-CC"></a>六万山川，<a id="a-CD"></a>八千亿聚落。<a id="a-CE"></a>王有二万夫人婇女，<a id="a-CF"></a>五百太子，<a id="a-CG"></a>一万大臣，<a id="a-CH"></a>行大慈悲，<a id="a-CI"></a>矜及一切。</p>
  <p id="aCJ">“时天王帝释，<a id="a-CK"></a>五德离身，<a id="a-CL"></a>其命将终，<a id="a-CM"></a>愁愦不乐。<a id="a-CN"></a>毗首羯摩，<a id="a-CO"></a>见其如是，<a id="a-CP"></a>即前白言：<a id="a-CQ"></a>‘何为慷慨，<a id="a-CR"></a>而有愁色？<a id="a-CS"></a>’帝释报言：<a id="a-CT"></a>‘吾将终矣，<a id="a-CU"></a>死证已现。<a id="a-CV"></a>如今世间，<a id="a-CW"></a>佛法已灭，<a id="a-CX"></a>亦复无有诸大菩萨，<a id="a-CY"></a>我心不知何所归依，<a id="a-CZ"></a>是以愁耳！<a id="a-Ca"></a>’毗首羯摩，<a id="a-Cb"></a>白天帝言：<a id="a-Cc"></a>‘今阎浮提有大国王，<a id="a-Cd"></a>行菩萨道，<a id="a-Ce"></a>名曰尸毗，<a id="a-Cf"></a>志固精进，<a id="a-Cg"></a>必成佛道。<a id="a-Ch"></a>宜往投归，<a id="a-Ci"></a>必能覆护，<a id="a-Cj"></a>解救危厄。<a id="a-Ck"></a>’</p>
  <p id="aCl">“天帝复曰：<a id="a-Cm"></a>‘若是菩萨，<a id="a-Cn"></a>当先试之，<a id="a-Co"></a>为至诚不？<a id="a-Cp"></a>汝化为鸽，<a id="a-Cq"></a>我变作鹰，<a id="a-Cr"></a>急追汝后，<a id="a-Cs"></a>相逐诣彼大王坐所，<a id="a-Ct"></a>便求拥护。<a id="a-Cu"></a>以此试之，<a id="a-Cv"></a>足知真伪。<a id="a-Cw"></a>’毗首羯摩，<a id="a-Cx"></a>复答天帝：<a id="a-Cy"></a>‘菩萨大人，<a id="a-Cz"></a>不宜加苦，<a id="a-D0"></a>正应供养，<a id="a-D1"></a>不须以此难事逼也。<a id="a-D2"></a>’</p>
  <p id="aD3">“尔时，<a id="a-D4"></a>帝释便说偈言：</p>
  <p id="aD5">“‘我亦非恶心，<a id="a-D6"></a>如真金应试，</p>
  <p id="aD7">以此试菩萨，<a id="a-D8"></a>知为至诚不？<a id="a-D9"></a>’</p>
  <p id="aDA">“说是偈已，<a id="a-DB"></a>毗首羯摩自化为鸽，<a id="a-DC"></a>帝释作鹰，<a id="a-DD"></a>急追鸽后，<a id="a-DE"></a>临欲捉食。<a id="a-DF"></a>时鸽惶怖，<a id="a-DG"></a>飞趣大王，<a id="a-DH"></a>入王腋下，<a id="a-DI"></a>归命于王。<a id="a-DJ"></a>鹰寻后至，<a id="a-DK"></a>立于殿前，<a id="a-DL"></a>语大王言：<a id="a-DM"></a>‘今此鸽者，<a id="a-DN"></a>是我之食，<a id="a-DO"></a>来在王边，<a id="a-DP"></a>宜速还我。<a id="a-DQ"></a>我饥甚急！<a id="a-DR"></a>’尸毗王言：<a id="a-DS"></a>‘吾本誓愿，<a id="a-DT"></a>当度一切。<a id="a-DU"></a>此来依我，<a id="a-DV"></a>终不与汝。<a id="a-DW"></a>’鹰复言曰：<a id="a-DX"></a>‘大王，<a id="a-DY"></a>今者云度一切，<a id="a-DZ"></a>若断我食命不得济，<a id="a-Da"></a>如我之类非一切耶？<a id="a-Db"></a>’王时报言：<a id="a-Dc"></a>‘若与余肉，<a id="a-Dd"></a>汝能食不？<a id="a-De"></a>’鹰即言曰：<a id="a-Df"></a>‘唯得新杀热肉，<a id="a-Dg"></a>我乃食之。<a id="a-Dh"></a>’王复念曰：<a id="a-Di"></a>‘今求新杀热肉者，<a id="a-Dj"></a>害一救一，<a id="a-Dk"></a>于理无益。<a id="a-Dl"></a>’内自思惟：<a id="a-Dm"></a>‘唯除我身，<a id="a-Dn"></a>其余有命，<a id="a-Do"></a>皆自惜护。<a id="a-Dp"></a>’即取利刀，<a id="a-Dq"></a>自割股肉，<a id="a-Dr"></a>持用与鹰，<a id="a-Ds"></a>贸此鸽命。<a id="a-Dt"></a>鹰报王曰：<a id="a-Du"></a>‘王为施主，<a id="a-Dv"></a>等视一切。<a id="a-Dw"></a>我虽小鸟，<a id="a-Dx"></a>理无偏枉。<a id="a-Dy"></a>若欲以肉贸此鸽者，<a id="a-Dz"></a>宜称使停。<a id="a-E0"></a>’王敕左右，<a id="a-E1"></a>疾取秤来，<a id="a-E2"></a>以钩钩中，<a id="a-E3"></a>两头施盘。<a id="a-E4"></a>即时取鸽，<a id="a-E5"></a>安著一头；<a id="a-E6"></a>所割身肉，<a id="a-E7"></a>以著一头。<a id="a-E8"></a>割股肉尽，<a id="a-E9"></a>故轻于鸽，<a id="a-EA"></a>复割两臂两胁，<a id="a-EB"></a>身肉都尽，<a id="a-EC"></a>故不等鸽。</p>
  <p id="aED">“尔时，<a id="a-EE"></a>大王举身自起，<a id="a-EF"></a>欲上称盘，<a id="a-EG"></a>气力不接，<a id="a-EH"></a>失跨堕地，<a id="a-EI"></a>闷无所觉，<a id="a-EJ"></a>良久乃苏，<a id="a-EK"></a>自责其心：<a id="a-EL"></a>‘我从久远，<a id="a-EM"></a>为汝所困，<a id="a-EN"></a>轮回三界，<a id="a-EO"></a>酸毒备尝，<a id="a-EP"></a>未曾为福。<a id="a-EQ"></a>今是精进立行之时，<a id="a-ER"></a>非懈怠时。<a id="a-ES"></a>’种种责已，<a id="a-ET"></a>自强起立，<a id="a-EU"></a>得上秤盘，<a id="a-EV"></a>心中欢喜，<a id="a-EW"></a>自以为善。</p>
  <p id="aEX">“是时，<a id="a-EY"></a>天地六种震动，<a id="a-EZ"></a>诸天宫殿皆悉倾摇，<a id="a-Ea"></a>乃至色界诸天，<a id="a-Eb"></a>同时来下。<a id="a-Ec"></a>于虚空中，<a id="a-Ed"></a>见于菩萨行于难行，<a id="a-Ee"></a>伤坏躯体，<a id="a-Ef"></a>心期大法，<a id="a-Eg"></a>不顾身命，<a id="a-Eh"></a>各共啼哭，<a id="a-Ei"></a>泪如盛雨，<a id="a-Ej"></a>又雨天华而以供养。</p>
  <p id="aEk">“尔时，<a id="a-El"></a>帝释还复本形，<a id="a-Em"></a>住在王前，<a id="a-En"></a>语大王曰：<a id="a-Eo"></a>‘今作如是难及之行，<a id="a-Ep"></a>欲求何等？<a id="a-Eq"></a>汝今欲求转轮圣王、<a id="a-Er"></a>帝释、<a id="a-Es"></a>梵王？<a id="a-Et"></a>三界之中欲求何等？<a id="a-Eu"></a>’菩萨答言：<a id="a-Ev"></a>‘我所求者，<a id="a-Ew"></a>不期三界尊荣之乐，<a id="a-Ex"></a>所作福业欲求佛道。<a id="a-Ey"></a>’天帝复言：<a id="a-Ez"></a>‘汝今坏身，<a id="a-F0"></a>乃彻骨髓，<a id="a-F1"></a>宁有悔恨意耶？<a id="a-F2"></a>’王言：<a id="a-F3"></a>‘无也。<a id="a-F4"></a>’天帝复曰：<a id="a-F5"></a>‘虽言无悔，<a id="a-F6"></a>谁能知之？<a id="a-F7"></a>我观汝身，<a id="a-F8"></a>颤掉不停，<a id="a-F9"></a>言气断绝，<a id="a-FA"></a>言无悔恨，<a id="a-FB"></a>以何为证？<a id="a-FC"></a>’王即立誓：<a id="a-FD"></a>‘我从始来乃至于今，<a id="a-FE"></a>无有悔恨大如毛发，<a id="a-FF"></a>我所求愿，<a id="a-FG"></a>必当果获，<a id="a-FH"></a>至诚不虚如我言者，<a id="a-FI"></a>令吾身体即当平复。<a id="a-FJ"></a>’作誓已讫，<a id="a-FK"></a>身便平复，<a id="a-FL"></a>倍胜于前。<a id="a-FM"></a>天及世人，<a id="a-FN"></a>叹未曾有，<a id="a-FO"></a>欢喜踊跃，<a id="a-FP"></a>不能自胜。</p>
  <p id="aFQ">“尸毗王者，<a id="a-FR"></a>今佛身是也。<a id="a-FS"></a>世尊，<a id="a-FT"></a>往昔为于众生不顾身命，<a id="a-FU"></a>乃至如是。<a id="a-FV"></a>今者世尊，<a id="a-FW"></a>法海已满，<a id="a-FX"></a>法幢已立，<a id="a-FY"></a>法鼓已建，<a id="a-FZ"></a>法炬已照，<a id="a-Fa"></a>润益成立，<a id="a-Fb"></a>今正得时，<a id="a-Fc"></a>云何欲舍一切众生，<a id="a-Fd"></a>入于涅槃而不说法？<a id="a-Fe"></a>”</p>
  <p id="aFf"></p>
  <p id="aFg">尔时，<a id="a-Fh"></a>梵王于如来前，<a id="a-Fi"></a>合掌赞叹，<a id="a-Fj"></a>说于如来先身求法，<a id="a-Fk"></a>为于众生凡有千首。<a id="a-Fl"></a>世尊尔时受梵王请，<a id="a-Fm"></a>即便往诣波罗奈国鹿野苑中转于法轮，<a id="a-Fn"></a>三宝因是乃现于世。<a id="a-Fo"></a>时诸人天，<a id="a-Fp"></a>诸龙鬼神，<a id="a-Fq"></a>八部之众，<a id="a-Fr"></a>闻说是已，<a id="a-Fs"></a>莫不欢喜，<a id="a-Ft"></a>顶戴奉行。</p>
  <p data-pb></p>
  <h2 id="aFu">摩诃萨埵以身施虎缘品第二</h2>
  <p id="aFv">如是我闻：<a id="a-Fw"></a>一时，<a id="a-Fx"></a>佛在舍卫国祇树给孤独园。<a id="a-Fy"></a>尔时，<a id="a-Fz"></a>世尊乞食时到，<a id="a-G0"></a>著衣持钵，<a id="a-G1"></a>独将阿难，<a id="a-G2"></a>入城乞食。</p>
  <p id="aG3">时有一老母，<a id="a-G4"></a>唯有二男，<a id="a-G5"></a>偷盗无度。<a id="a-G6"></a>财主捕得，<a id="a-G7"></a>便将诣王。<a id="a-G8"></a>平事案律，<a id="a-G9"></a>其罪应死，<a id="a-GA"></a>即付旃陀罗，<a id="a-GB"></a>将至杀处。<a id="a-GC"></a>遥见世尊，<a id="a-GD"></a>母子三人，<a id="a-GE"></a>俱共向佛，<a id="a-GF"></a>叩头求哀：<a id="a-GG"></a>“唯愿天尊，<a id="a-GH"></a>垂济苦厄，<a id="a-GI"></a>救我子命！<a id="a-GJ"></a>”诚心款笃，<a id="a-GK"></a>甚可怜愍。<a id="a-GL"></a>如来慈矜，<a id="a-GM"></a>即遣阿难，<a id="a-GN"></a>诣王请命。<a id="a-GO"></a>王闻佛教，<a id="a-GP"></a>即便放之。</p>
  <p id="aGQ">得脱此厄，<a id="a-GR"></a>感戴佛恩，<a id="a-GS"></a>欣踊无量，<a id="a-GT"></a>寻诣佛所，<a id="a-GU"></a>头面礼足，<a id="a-GV"></a>合掌白言：<a id="a-GW"></a>“蒙佛慈恩，<a id="a-GX"></a>得济余命。<a id="a-GY"></a>唯愿天尊，<a id="a-GZ"></a>慈愍我等，<a id="a-Ga"></a>听在道次。<a id="a-Gb"></a>”佛即可之，<a id="a-Gc"></a>告曰：<a id="a-Gd"></a>“善来比丘！<a id="a-Ge"></a>”须发自堕，<a id="a-Gf"></a>身所著衣，<a id="a-Gg"></a>变成袈裟。<a id="a-Gh"></a>敬心内发，<a id="a-Gi"></a>志信益固，<a id="a-Gj"></a>佛为说法，<a id="a-Gk"></a>诸垢永尽，<a id="a-Gl"></a>得阿罗汉道。<a id="a-Gm"></a>其母闻法，<a id="a-Gn"></a>得阿那含。</p>
  <p id="aGo">尔时，<a id="a-Gp"></a>阿难目见此事，<a id="a-Gq"></a>叹未曾有，<a id="a-Gr"></a>赞说如来若干德行，<a id="a-Gs"></a>又复谘嗟：<a id="a-Gt"></a>“母子三人，<a id="a-Gu"></a>宿有何庆，<a id="a-Gv"></a>值遇世尊，<a id="a-Gw"></a>得免重罪，<a id="a-Gx"></a>获涅槃安？<a id="a-Gy"></a>一身之中，<a id="a-Gz"></a>特蒙利益，<a id="a-H0"></a>何其快哉！<a id="a-H1"></a>”佛告阿难：<a id="a-H2"></a>“此三人者，<a id="a-H3"></a>非但今日蒙我得活，<a id="a-H4"></a>乃往过去，<a id="a-H5"></a>亦蒙我恩，<a id="a-H6"></a>而得济活。<a id="a-H7"></a>”阿难白佛：<a id="a-H8"></a>“不审世尊，<a id="a-H9"></a>过去世中，<a id="a-HA"></a>济活三人，<a id="a-HB"></a>其事云何？<a id="a-HC"></a>”</p>
  <p id="aHD">佛告阿难：<a id="a-HE"></a>“乃往久远阿僧祇劫，<a id="a-HF"></a>此阎浮提，<a id="a-HG"></a>有大国王，<a id="a-HH"></a>名曰摩诃罗檀那（此言大宝），<a id="a-HI"></a>典领小国，<a id="a-HJ"></a>凡有五千。<a id="a-HK"></a>王有三子，<a id="a-HL"></a>其第一者，<a id="a-HM"></a>名摩诃富那宁；<a id="a-HN"></a>次名摩诃提婆（此言大天）；<a id="a-HO"></a>次名摩诃萨埵。<a id="a-HP"></a>此小子者，<a id="a-HQ"></a>少小行慈，<a id="a-HR"></a>矜愍一切，<a id="a-HS"></a>犹如赤子。</p>
  <p id="aHT">“尔时，<a id="a-HU"></a>大王与诸群臣、<a id="a-HV"></a>夫人、<a id="a-HW"></a>太子，<a id="a-HX"></a>出外游观。<a id="a-HY"></a>时王疲懈，<a id="a-HZ"></a>小住休息。<a id="a-Ha"></a>其王三子，<a id="a-Hb"></a>共游林间，<a id="a-Hc"></a>见有一虎，<a id="a-Hd"></a>适乳二子，<a id="a-He"></a>饥饿逼切，<a id="a-Hf"></a>欲还食之。<a id="a-Hg"></a>其王小子，<a id="a-Hh"></a>语二兄曰：<a id="a-Hi"></a>‘今此虎者，<a id="a-Hj"></a>酸苦极理，<a id="a-Hk"></a>羸瘦垂死，<a id="a-Hl"></a>加复初乳，<a id="a-Hm"></a>我观其志，<a id="a-Hn"></a>欲自啖子。<a id="a-Ho"></a>’二兄答言：<a id="a-Hp"></a>‘信如汝所云。<a id="a-Hq"></a>’弟复问兄：<a id="a-Hr"></a>‘此虎今者，<a id="a-Hs"></a>当复何食？<a id="a-Ht"></a>’二兄报曰：<a id="a-Hu"></a>‘若得新杀热血肉者，<a id="a-Hv"></a>乃可其意。<a id="a-Hw"></a>’又复问曰：<a id="a-Hx"></a>‘今颇有人，<a id="a-Hy"></a>能办斯事，<a id="a-Hz"></a>救此生命，<a id="a-I0"></a>令得存不？<a id="a-I1"></a>’二兄答言：<a id="a-I2"></a>‘是为难事。<a id="a-I3"></a>’</p>
  <p id="aI4">“时王小子，<a id="a-I5"></a>内自思惟：<a id="a-I6"></a>‘我于久远生死之中，<a id="a-I7"></a>捐身无数，<a id="a-I8"></a>唐舍躯命，<a id="a-I9"></a>或为贪欲，<a id="a-IA"></a>或为瞋恚，<a id="a-IB"></a>或为愚痴，<a id="a-IC"></a>未曾为法。<a id="a-ID"></a>今遭福田，<a id="a-IE"></a>此身何在？<a id="a-IF"></a>’设计已定，<a id="a-IG"></a>复共前行。<a id="a-IH"></a>前行未远，<a id="a-II"></a>白二兄言：<a id="a-IJ"></a>‘兄等且去，<a id="a-IK"></a>我有私缘，<a id="a-IL"></a>比尔随后。<a id="a-IM"></a>’作是语已，<a id="a-IN"></a>疾从本径，<a id="a-IO"></a>至于虎所，<a id="a-IP"></a>投身虎前。<a id="a-IQ"></a>饿虎口噤，<a id="a-IR"></a>不能得食。<a id="a-IS"></a>尔时，<a id="a-IT"></a>太子自取利木，<a id="a-IU"></a>刺身出血，<a id="a-IV"></a>虎得舐之，<a id="a-IW"></a>其口乃开，<a id="a-IX"></a>即啖身肉。</p>
  <p id="aIY">“二兄待之经久不还，<a id="a-IZ"></a>寻迹推觅，<a id="a-Ia"></a>忆其先心，<a id="a-Ib"></a>必能至彼，<a id="a-Ic"></a>餧于饿虎。<a id="a-Id"></a>追到岸边，<a id="a-Ie"></a>见摩诃萨埵死在虎前，<a id="a-If"></a>虎已食之，<a id="a-Ig"></a>血肉涂漫。<a id="a-Ih"></a>自扑堕地，<a id="a-Ii"></a>气绝而死，<a id="a-Ij"></a>经于久时，<a id="a-Ik"></a>乃还苏活，<a id="a-Il"></a>啼哭宛转，<a id="a-Im"></a>迷愦闷绝，<a id="a-In"></a>而复还苏。</p>
  <p id="aIo">“夫人睡眠，<a id="a-Ip"></a>梦有三鸽，<a id="a-Iq"></a>共戏林野，<a id="a-Ir"></a>鹰卒捉得其小者食。<a id="a-Is"></a>觉已惊怖，<a id="a-It"></a>向王说之：<a id="a-Iu"></a>‘我闻谚言，<a id="a-Iv"></a>鸽子，<a id="a-Iw"></a>孙者也。<a id="a-Ix"></a>今亡小鸽，<a id="a-Iy"></a>我所爱儿，<a id="a-Iz"></a>必有不祥。<a id="a-J0"></a>’即时遣人，<a id="a-J1"></a>四出求觅。<a id="a-J2"></a>未久之间，<a id="a-J3"></a>二儿已到，<a id="a-J4"></a>父母问言：<a id="a-J5"></a>‘我所爱子，<a id="a-J6"></a>今为所在？<a id="a-J7"></a>’二儿哽噎，<a id="a-J8"></a>隔塞断绝，<a id="a-J9"></a>不能出声，<a id="a-JA"></a>经于久时，<a id="a-JB"></a>乃复出言：<a id="a-JC"></a>‘虎已食之。<a id="a-JD"></a>’父母闻此，<a id="a-JE"></a>躃地闷绝而无所觉，<a id="a-JF"></a>良久乃苏。<a id="a-JG"></a>即与二儿、<a id="a-JH"></a>夫人、<a id="a-JI"></a>婇女，<a id="a-JJ"></a>驰奔至彼死尸之处。<a id="a-JK"></a>尔时，<a id="a-JL"></a>饿虎食肉已尽，<a id="a-JM"></a>唯有骸骨，<a id="a-JN"></a>狼藉在地。<a id="a-JO"></a>母扶其头，<a id="a-JP"></a>父捉其手，<a id="a-JQ"></a>哀号闷绝，<a id="a-JR"></a>绝而复苏，<a id="a-JS"></a>如是经久。</p>
  <p id="aJT">“时摩诃萨埵，<a id="a-JU"></a>命终之后，<a id="a-JV"></a>生兜率天，<a id="a-JW"></a>即自生念：<a id="a-JX"></a>‘我因何行，<a id="a-JY"></a>来受此报？<a id="a-JZ"></a>’天眼彻视，<a id="a-Ja"></a>遍观五趣，<a id="a-Jb"></a>见前死尸，<a id="a-Jc"></a>故在山间，<a id="a-Jd"></a>父母悲悼，<a id="a-Je"></a>缠绵痛毒，<a id="a-Jf"></a>怜其愚惑：<a id="a-Jg"></a>‘啼泣过甚，<a id="a-Jh"></a>或能于此丧失身命，<a id="a-Ji"></a>我今当往谏喻彼意。<a id="a-Jj"></a>’即从天下，<a id="a-Jk"></a>住于空中，<a id="a-Jl"></a>种种言辞，<a id="a-Jm"></a>解谏父母。<a id="a-Jn"></a>父母仰问：<a id="a-Jo"></a>‘汝是何神，<a id="a-Jp"></a>愿见告示。<a id="a-Jq"></a>’天寻报曰：<a id="a-Jr"></a>‘我是王子摩诃萨埵。<a id="a-Js"></a>我由舍身济虎饥乏，<a id="a-Jt"></a>生兜率天。<a id="a-Ju"></a>大王当知，<a id="a-Jv"></a>有法归无，<a id="a-Jw"></a>生必有终，<a id="a-Jx"></a>恶堕地狱，<a id="a-Jy"></a>为善生天，<a id="a-Jz"></a>生死常塗，<a id="a-K0"></a>今者何独没于忧愁烦恼之海，<a id="a-K1"></a>不自觉悟勤修众善？<a id="a-K2"></a>’父母报言：<a id="a-K3"></a>‘汝行大慈，<a id="a-K4"></a>矜及一切，<a id="a-K5"></a>舍我取终。<a id="a-K6"></a>吾心念汝，<a id="a-K7"></a>荒塞寸绝。<a id="a-K8"></a>我苦难计，<a id="a-K9"></a>汝修大慈，<a id="a-KA"></a>那得如是。<a id="a-KB"></a>’于时天人，<a id="a-KC"></a>复以种种妙善偈句，<a id="a-KD"></a>报谢父母。<a id="a-KE"></a>父母于是小得惺悟，<a id="a-KF"></a>作七宝函盛骨著中，<a id="a-KG"></a>葬埋毕讫，<a id="a-KH"></a>于上起塔，<a id="a-KI"></a>天即化去。<a id="a-KJ"></a>王及大众，<a id="a-KK"></a>还自归宫。<a id="a-KL"></a>”</p>
  <p id="aKM">佛告阿难：<a id="a-KN"></a>“尔时大王摩诃罗檀那者，<a id="a-KO"></a>岂异人乎？<a id="a-KP"></a>今我父阅头檀是。<a id="a-KQ"></a>时王夫人，<a id="a-KR"></a>我母摩诃摩耶是。<a id="a-KS"></a>尔时摩诃富那宁者，<a id="a-KT"></a>今弥勒是。<a id="a-KU"></a>第二太子摩诃提婆，<a id="a-KV"></a>今婆修密多罗是。<a id="a-KW"></a>尔时太子摩诃萨埵，<a id="a-KX"></a>岂异人乎？<a id="a-KY"></a>我身是也。<a id="a-KZ"></a>尔时虎母，<a id="a-Ka"></a>今此老母是。<a id="a-Kb"></a>尔时二子，<a id="a-Kc"></a>今二人是。<a id="a-Kd"></a>我于久远，<a id="a-Ke"></a>济其急厄危顿之命，<a id="a-Kf"></a>令得安全。<a id="a-Kg"></a>吾今成佛，<a id="a-Kh"></a>亦济彼厄，<a id="a-Ki"></a>令其永离生死大苦。<a id="a-Kj"></a>”</p>
  <p id="aKk">尔时，<a id="a-Kl"></a>阿难一切众会，<a id="a-Km"></a>闻佛所说，<a id="a-Kn"></a>欢喜奉行。</p>
  <p data-pb></p>
  <h2 id="aKo">二梵志受斋缘品第三</h2>
  <p id="aKp">如是我闻：<a id="a-Kq"></a>一时，<a id="a-Kr"></a>佛在舍卫国祇树给孤独园。</p>
  <p id="aKs">尔时，<a id="a-Kt"></a>初夜有二天，<a id="a-Ku"></a>来诣于佛所。<a id="a-Kv"></a>天人身光，<a id="a-Kw"></a>照曜祇洹，<a id="a-Kx"></a>皆如金色。<a id="a-Ky"></a>佛便随宜，<a id="a-Kz"></a>演畅妙法，<a id="a-L0"></a>心意开悟，<a id="a-L1"></a>俱得道迹，<a id="a-L2"></a>头面礼佛，<a id="a-L3"></a>还归天上。</p>
  <p id="aL4">明日清朝，<a id="a-L5"></a>阿难白佛：<a id="a-L6"></a>“昨夜二天，<a id="a-L7"></a>来觐世尊，<a id="a-L8"></a>威相昞著，<a id="a-L9"></a>净光赫奕。<a id="a-LA"></a>昔种何德，<a id="a-LB"></a>获斯妙果？<a id="a-LC"></a>”</p>
  <p id="aLD">佛告阿难：<a id="a-LE"></a>“迦葉如来灭度之后，<a id="a-LF"></a>遗法垂末有二婆罗门，<a id="a-LG"></a>受持八斋。<a id="a-LH"></a>其一人者，<a id="a-LI"></a>求愿生天。<a id="a-LJ"></a>其第二人，<a id="a-LK"></a>求作国王。<a id="a-LL"></a>其第一人，<a id="a-LM"></a>还归其家，<a id="a-LN"></a>妇呼共食。<a id="a-LO"></a>夫答妇言：<a id="a-LP"></a>‘向受佛斋，<a id="a-LQ"></a>过中不食。<a id="a-LR"></a>’妇复语曰：<a id="a-LS"></a>‘君是梵志，<a id="a-LT"></a>自有戒法，<a id="a-LU"></a>何缘乃受异道之斋？<a id="a-LV"></a>今若相违不共我饭，<a id="a-LW"></a>当以斯事语诸梵志，<a id="a-LX"></a>使驱摈汝，<a id="a-LY"></a>不与会同。<a id="a-LZ"></a>’闻此语已，<a id="a-La"></a>深怀恐怖，<a id="a-Lb"></a>便与其妇，<a id="a-Lc"></a>非时而食。<a id="a-Ld"></a>二人随寿长短，<a id="a-Le"></a>各取命终。<a id="a-Lf"></a>愿作王者，<a id="a-Lg"></a>持斋完具，<a id="a-Lh"></a>得生王家。<a id="a-Li"></a>愿生天者，<a id="a-Lj"></a>由破斋故，<a id="a-Lk"></a>乃生龙中。</p>
  <p id="aLl">“时有一人，<a id="a-Lm"></a>为王守园，<a id="a-Ln"></a>日日奉送种种果蓏。<a id="a-Lo"></a>此人后时，<a id="a-Lp"></a>于泉水中，<a id="a-Lq"></a>得一异柰，<a id="a-Lr"></a>色香甚美，<a id="a-Ls"></a>便作是念：<a id="a-Lt"></a>‘我每出入，<a id="a-Lu"></a>常为门监，<a id="a-Lv"></a>所见前却，<a id="a-Lw"></a>当以与之。<a id="a-Lx"></a>’如念即与。<a id="a-Ly"></a>门监受已，<a id="a-Lz"></a>复自思惟：<a id="a-M0"></a>‘我通事时，<a id="a-M1"></a>每为黄门之所抴缩，<a id="a-M2"></a>当以与之。<a id="a-M3"></a>’便用斯柰，<a id="a-M4"></a>奉贡黄门。<a id="a-M5"></a>黄门纳竟，<a id="a-M6"></a>转上夫人。<a id="a-M7"></a>夫人得柰，<a id="a-M8"></a>复用献王。<a id="a-M9"></a>王食此柰，<a id="a-MA"></a>甚觉甘美，<a id="a-MB"></a>便问夫人：<a id="a-MC"></a>‘从何处得？<a id="a-MD"></a>’夫人即时如实而对，<a id="a-ME"></a>展转相推，<a id="a-MF"></a>到于园监。<a id="a-MG"></a>王复召唤，<a id="a-MH"></a>而问之曰：<a id="a-MI"></a>‘吾园之中有此美果，<a id="a-MJ"></a>何不见奉，<a id="a-MK"></a>乃与他人？<a id="a-ML"></a>’园监于是，<a id="a-MM"></a>本末自陈。<a id="a-MN"></a>王复告言：<a id="a-MO"></a>‘自今已后，<a id="a-MP"></a>常送斯柰，<a id="a-MQ"></a>莫令断绝。<a id="a-MR"></a>’园监启曰：<a id="a-MS"></a>‘此柰无种，<a id="a-MT"></a>从泉中得。<a id="a-MU"></a>敕使常送，<a id="a-MV"></a>无由可办。<a id="a-MW"></a>’王复告言：<a id="a-MX"></a>‘若不能得，<a id="a-MY"></a>当斩汝身。<a id="a-MZ"></a>’园监还出，<a id="a-Ma"></a>至彼园中，<a id="a-Mb"></a>忧愁懊恼，<a id="a-Mc"></a>举声大哭。</p>
  <p id="aMd">“时有一龙，<a id="a-Me"></a>闻其哭音，<a id="a-Mf"></a>变身为人，<a id="a-Mg"></a>来问之言：<a id="a-Mh"></a>‘汝有何事，<a id="a-Mi"></a>悲哭乃尔？<a id="a-Mj"></a>’是事园监，<a id="a-Mk"></a>具自宣说。<a id="a-Ml"></a>龙还入水，<a id="a-Mm"></a>以多美果，<a id="a-Mn"></a>著金盘上，<a id="a-Mo"></a>用与此人，<a id="a-Mp"></a>因告之言：<a id="a-Mq"></a>‘可持此果，<a id="a-Mr"></a>以奉汝王。<a id="a-Ms"></a>并腾吾意，<a id="a-Mt"></a>云吾及王，<a id="a-Mu"></a>本是亲友。<a id="a-Mv"></a>乃昔在世，<a id="a-Mw"></a>俱为梵志，<a id="a-Mx"></a>共受八斋，<a id="a-My"></a>各求所愿。<a id="a-Mz"></a>汝戒完具，<a id="a-N0"></a>得为人王。<a id="a-N1"></a>吾戒不全，<a id="a-N2"></a>生于龙中，<a id="a-N3"></a>今欲奉修斋法，<a id="a-N4"></a>求舍此身。<a id="a-N5"></a>愿索八关斋法，<a id="a-N6"></a>用遗于我。<a id="a-N7"></a>若其相违，<a id="a-N8"></a>吾覆汝国，<a id="a-N9"></a>用作大海。<a id="a-NA"></a>’园监于时，<a id="a-NB"></a>奉果于王，<a id="a-NC"></a>因复说龙所嘱之变。<a id="a-ND"></a>王闻此已，<a id="a-NE"></a>甚用不乐。<a id="a-NF"></a>所以者何？<a id="a-NG"></a>时世无佛法，<a id="a-NH"></a>又灭尽八关斋文今不可得。<a id="a-NI"></a>若不称之，<a id="a-NJ"></a>恐见危害，<a id="a-NK"></a>惟念此理，<a id="a-NL"></a>是故愁悒。</p>
  <p id="aNM">“王有大臣，<a id="a-NN"></a>最所敬重。<a id="a-NO"></a>王告臣曰：<a id="a-NP"></a>‘神龙从我，<a id="a-NQ"></a>求索斋法。<a id="a-NR"></a>仰卿得之，<a id="a-NS"></a>当用寄与。<a id="a-NT"></a>’大臣对言：<a id="a-NU"></a>‘今世无法，<a id="a-NV"></a>云何可得？<a id="a-NW"></a>’王又告曰：<a id="a-NX"></a>‘汝今不获，<a id="a-NY"></a>吾当杀卿。<a id="a-NZ"></a>’大臣闻此，<a id="a-Na"></a>甚怀惆怅，<a id="a-Nb"></a>往至自舍。<a id="a-Nc"></a>此臣有父，<a id="a-Nd"></a>年老耆旧。<a id="a-Ne"></a>每从外来，<a id="a-Nf"></a>和颜悦色，<a id="a-Ng"></a>以慰父意。<a id="a-Nh"></a>当于是时，<a id="a-Ni"></a>父见其子，<a id="a-Nj"></a>面色改常，<a id="a-Nk"></a>即便问之：<a id="a-Nl"></a>‘何由乃尔？<a id="a-Nm"></a>’于时大臣，<a id="a-Nn"></a>便向其父，<a id="a-No"></a>委曲自说。<a id="a-Np"></a>其父答曰：<a id="a-Nq"></a>‘吾家堂柱，<a id="a-Nr"></a>每现光明，<a id="a-Ns"></a>试破看之，<a id="a-Nt"></a>傥有异物。<a id="a-Nu"></a>’奉父言教，<a id="a-Nv"></a>令他拖伐，<a id="a-Nw"></a>取而斩析，<a id="a-Nx"></a>得经二卷，<a id="a-Ny"></a>一是十二因缘，<a id="a-Nz"></a>二是八关斋文。</p>
  <p id="aO0">“大臣即持，<a id="a-O1"></a>奉上于王。<a id="a-O2"></a>王得欢喜，<a id="a-O3"></a>不能自胜，<a id="a-O4"></a>便以此经，<a id="a-O5"></a>著金盘上，<a id="a-O6"></a>自送与龙。<a id="a-O7"></a>龙获此经，<a id="a-O8"></a>大用欣庆，<a id="a-O9"></a>便用好宝，<a id="a-OA"></a>赠遗于王，<a id="a-OB"></a>受持八斋，<a id="a-OC"></a>勤而奉行，<a id="a-OD"></a>命终之后，<a id="a-OE"></a>生于天宫。<a id="a-OF"></a>人王亦复修奉斋法，<a id="a-OG"></a>寿尽生天，<a id="a-OH"></a>共同一处。<a id="a-OI"></a>昨夜俱来，<a id="a-OJ"></a>谘禀法化，<a id="a-OK"></a>应时寻得须陀洹果，<a id="a-OL"></a>永息三塗，<a id="a-OM"></a>游人天道，<a id="a-ON"></a>从是已往，<a id="a-OO"></a>毕得涅槃。</p>
  <p id="aOP">佛说是时，<a id="a-OQ"></a>一切众会，<a id="a-OR"></a>欢喜奉行。</p>
  <p data-pb></p>
  <h2 id="aOS">波罗奈人身贫供养缘品第四</h2>
  <p id="aOT">如是我闻：<a id="a-OU"></a>一时，<a id="a-OV"></a>佛在舍卫国祇树给孤独园。</p>
  <p id="aOW">是时，<a id="a-OX"></a>国中有大长者，<a id="a-OY"></a>生一男儿，<a id="a-OZ"></a>面首端正。<a id="a-Oa"></a>既生数日，<a id="a-Ob"></a>复能言语，<a id="a-Oc"></a>问其父母：<a id="a-Od"></a>“世尊在不？<a id="a-Oe"></a>”答曰：<a id="a-Of"></a>“故在”。<a id="a-Og"></a>复更问曰：<a id="a-Oh"></a>“尊者舍利弗、<a id="a-Oi"></a>阿难等，<a id="a-Oj"></a>悉为在不？<a id="a-Ok"></a>”答言：<a id="a-Ol"></a>“悉在。<a id="a-Om"></a>”父母见子生便能言，<a id="a-On"></a>谓其非人，<a id="a-Oo"></a>深怪所以，<a id="a-Op"></a>便往问佛。</p>
  <p id="aOq">佛言：<a id="a-Or"></a>“此儿有福，<a id="a-Os"></a>不足疑也。<a id="a-Ot"></a>”父母欢喜，<a id="a-Ou"></a>还归其家。<a id="a-Ov"></a>儿又启曰：<a id="a-Ow"></a>“唯愿二亲，<a id="a-Ox"></a>为我请佛及比丘僧。<a id="a-Oy"></a>”父母告曰：<a id="a-Oz"></a>“请佛及僧，<a id="a-P0"></a>当须供具，<a id="a-P1"></a>非卒可办。<a id="a-P2"></a>”儿又启曰：<a id="a-P3"></a>“但扫洒堂舍，<a id="a-P4"></a>庄严床席，<a id="a-P5"></a>施三高座，<a id="a-P6"></a>百味饮食，<a id="a-P7"></a>当自然至。<a id="a-P8"></a>又我先身之父母，<a id="a-P9"></a>今犹存在，<a id="a-PA"></a>居波罗奈国，<a id="a-PB"></a>为我唤之。<a id="a-PC"></a>”父母随语，<a id="a-PD"></a>使人乘象，<a id="a-PE"></a>驰奔召来。<a id="a-PF"></a>所以作三高座者，<a id="a-PG"></a>一为如来，<a id="a-PH"></a>二为本生母，<a id="a-PI"></a>三为今身母。<a id="a-PJ"></a>佛与众僧，<a id="a-PK"></a>既入其舍，<a id="a-PL"></a>次第坐定，<a id="a-PM"></a>甘膳美肴，<a id="a-PN"></a>自在丰足。<a id="a-PO"></a>佛为说法，<a id="a-PP"></a>父及二母合家大小，<a id="a-PQ"></a>闻法欢喜，<a id="a-PR"></a>尽得初果。<a id="a-PS"></a>此儿转长，<a id="a-PT"></a>便辞出家，<a id="a-PU"></a>精勤正业，<a id="a-PV"></a>获致罗汉。</p>
  <p id="aPW">阿难白佛：<a id="a-PX"></a>“此沙门者，<a id="a-PY"></a>宿种何德，<a id="a-PZ"></a>生于豪贵，<a id="a-Pa"></a>小而能言，<a id="a-Pb"></a>又复学道，<a id="a-Pc"></a>逮得神通？<a id="a-Pd"></a>”佛告阿难：<a id="a-Pe"></a>“此人前身，<a id="a-Pf"></a>生波罗奈，<a id="a-Pg"></a>为长者子。<a id="a-Ph"></a>父亡没后，<a id="a-Pi"></a>家业衰耗，<a id="a-Pj"></a>渐致贫穷。<a id="a-Pk"></a>虽值佛世，<a id="a-Pl"></a>无以供养，<a id="a-Pm"></a>念此不悦，<a id="a-Pn"></a>情不自释，<a id="a-Po"></a>便舍豪姓，<a id="a-Pp"></a>求为客作，<a id="a-Pq"></a>终竟一岁，<a id="a-Pr"></a>索金千两。<a id="a-Ps"></a>豪姓问曰：<a id="a-Pt"></a>‘卿欲娶妻耶？<a id="a-Pu"></a>’答曰：<a id="a-Pv"></a>‘不也。<a id="a-Pw"></a>’豪姓又问：<a id="a-Px"></a>‘用金何为？<a id="a-Py"></a>’答曰：<a id="a-Pz"></a>‘欲用饭佛及于圣僧。<a id="a-Q0"></a>’豪姓告曰：<a id="a-Q1"></a>‘若欲请佛，<a id="a-Q2"></a>吾当与金，<a id="a-Q3"></a>并为经营，<a id="a-Q4"></a>会于我舍。<a id="a-Q5"></a>’贫者唯诺，<a id="a-Q6"></a>便设肴膳，<a id="a-Q7"></a>请佛及僧。<a id="a-Q8"></a>由此因缘，<a id="a-Q9"></a>命终之后，<a id="a-QA"></a>生在长者家，<a id="a-QB"></a>今复请佛，<a id="a-QC"></a>闻法得道。<a id="a-QD"></a>”</p>
  <p id="aQE">佛告阿难：<a id="a-QF"></a>“往昔贫人者，<a id="a-QG"></a>今长者子沙门是也。<a id="a-QH"></a>”</p>
  <p id="aQI">佛说此时，<a id="a-QJ"></a>一切众会，<a id="a-QK"></a>莫不欢喜，<a id="a-QL"></a>顶戴奉行。</p>
  <p data-pb></p>
  <h2 id="aQM">海神难问船人缘品第五</h2>
  <p id="aQN">如是我闻：<a id="a-QO"></a>一时，<a id="a-QP"></a>佛在舍卫国祇树给孤独园。</p>
  <p id="aQQ">尔时，<a id="a-QR"></a>此国有五百贾客，<a id="a-QS"></a>入海采宝，<a id="a-QT"></a>自共议言：<a id="a-QU"></a>“当求明人用作导师。<a id="a-QV"></a>”便请一五戒优婆塞，<a id="a-QW"></a>共入大海。</p>
  <p id="aQX">既到海中，<a id="a-QY"></a>海神变身，<a id="a-QZ"></a>作一夜叉，<a id="a-Qa"></a>形体丑恶，<a id="a-Qb"></a>其色青黑，<a id="a-Qc"></a>口出长牙，<a id="a-Qd"></a>头上火燃，<a id="a-Qe"></a>来牵其船，<a id="a-Qf"></a>问贾客曰：<a id="a-Qg"></a>“世间可畏，<a id="a-Qh"></a>有过我者无？<a id="a-Qi"></a>”贤者对曰：<a id="a-Qj"></a>“更有可畏剧汝数倍。<a id="a-Qk"></a>”海神复问：<a id="a-Ql"></a>“何者是耶？<a id="a-Qm"></a>”答曰：<a id="a-Qn"></a>“世有愚人，<a id="a-Qo"></a>作诸不善，<a id="a-Qp"></a>杀生、<a id="a-Qq"></a>盗窃、<a id="a-Qr"></a>淫泆无度，<a id="a-Qs"></a>妄言、<a id="a-Qt"></a>两舌、<a id="a-Qu"></a>恶口、<a id="a-Qv"></a>绮语、<a id="a-Qw"></a>贪欲、<a id="a-Qx"></a>瞋恚，<a id="a-Qy"></a>没在邪见，<a id="a-Qz"></a>死入地狱，<a id="a-R0"></a>受苦万端。<a id="a-R1"></a>狱卒阿傍，<a id="a-R2"></a>取诸罪人，<a id="a-R3"></a>种种治之，<a id="a-R4"></a>或以刀斫，<a id="a-R5"></a>或以车裂，<a id="a-R6"></a>分坏其身，<a id="a-R7"></a>作数千段。<a id="a-R8"></a>或复臼捣，<a id="a-R9"></a>或复磨之，<a id="a-RA"></a>刀山剑树，<a id="a-RB"></a>火车镬汤，<a id="a-RC"></a>寒冰沸屎，<a id="a-RD"></a>一切备受。<a id="a-RE"></a>荷如此苦，<a id="a-RF"></a>经数千万岁，<a id="a-RG"></a>此之可畏，<a id="a-RH"></a>剧汝甚多！<a id="a-RI"></a>”海神放之，<a id="a-RJ"></a>隐形而去。</p>
  <p id="aRK">船进数里，<a id="a-RL"></a>海神复更化作一人，<a id="a-RM"></a>形体痟瘦，<a id="a-RN"></a>筋骨相连，<a id="a-RO"></a>复来牵船，<a id="a-RP"></a>问诸人曰：<a id="a-RQ"></a>“世间羸瘦，<a id="a-RR"></a>有剧我者无？<a id="a-RS"></a>”贤者答言：<a id="a-RT"></a>“有羸瘦甚剧于汝。<a id="a-RU"></a>”海神复问：<a id="a-RV"></a>“谁复剧耶？<a id="a-RW"></a>”贤者答曰：<a id="a-RX"></a>“有愚痴人，<a id="a-RY"></a>心性弊恶，<a id="a-RZ"></a>悭贪嫉妒，<a id="a-Ra"></a>不知布施。<a id="a-Rb"></a>死堕饿鬼，<a id="a-Rc"></a>身大如山，<a id="a-Rd"></a>咽如针鼻，<a id="a-Re"></a>头发长乱，<a id="a-Rf"></a>形体黑瘦，<a id="a-Rg"></a>数千万岁，<a id="a-Rh"></a>不识水谷。<a id="a-Ri"></a>如是之形，<a id="a-Rj"></a>复剧于汝。<a id="a-Rk"></a>”海神放船，<a id="a-Rl"></a>没而不现。</p>
  <p id="aRm">船行数里，<a id="a-Rn"></a>海神复更化作一人，<a id="a-Ro"></a>极为端正，<a id="a-Rp"></a>复来牵船，<a id="a-Rq"></a>问诸商贾：<a id="a-Rr"></a>“人之美妙，<a id="a-Rs"></a>有与我等者无？<a id="a-Rt"></a>”贤者答曰：<a id="a-Ru"></a>“乃有胜汝百千万倍。<a id="a-Rv"></a>”海神复问：<a id="a-Rw"></a>“谁为胜者？<a id="a-Rx"></a>”贤者答曰：<a id="a-Ry"></a>“世有智人，<a id="a-Rz"></a>奉行诸善，<a id="a-S0"></a>身口意业，<a id="a-S1"></a>恒令清净，<a id="a-S2"></a>信敬三宝，<a id="a-S3"></a>随时供养。<a id="a-S4"></a>其人命终，<a id="a-S5"></a>生于天上，<a id="a-S6"></a>形貌皎洁，<a id="a-S7"></a>端正无双，<a id="a-S8"></a>殊胜于汝数千万倍。<a id="a-S9"></a>以汝方之，<a id="a-SA"></a>如瞎猕猴比彼妙女。<a id="a-SB"></a>”海神取水一掬，<a id="a-SC"></a>而问之曰：<a id="a-SD"></a>“掬中水多，<a id="a-SE"></a>海水多耶？<a id="a-SF"></a>”贤者答曰：<a id="a-SG"></a>“掬中水多，<a id="a-SH"></a>非海水多也。<a id="a-SI"></a>”海神重问：<a id="a-SJ"></a>“汝今所说，<a id="a-SK"></a>为至诚不？<a id="a-SL"></a>”贤者答曰：<a id="a-SM"></a>“此言真谛，<a id="a-SN"></a>不虚妄也！<a id="a-SO"></a>何以明之？<a id="a-SP"></a>海水虽多，<a id="a-SQ"></a>必有枯竭。<a id="a-SR"></a>劫欲尽时，<a id="a-SS"></a>两日并出，<a id="a-ST"></a>泉源池流，<a id="a-SU"></a>悉皆旱涸。<a id="a-SV"></a>三日出时，<a id="a-SW"></a>诸小河水，<a id="a-SX"></a>悉皆枯干。<a id="a-SY"></a>四日出时，<a id="a-SZ"></a>诸大江海，<a id="a-Sa"></a>悉皆消竭。<a id="a-Sb"></a>五日出时，<a id="a-Sc"></a>大海稍减。<a id="a-Sd"></a>六日出时，<a id="a-Se"></a>三分减二。<a id="a-Sf"></a>七日出时，<a id="a-Sg"></a>海水都尽，<a id="a-Sh"></a>须弥崩坏，<a id="a-Si"></a>下至金刚地际，<a id="a-Sj"></a>皆悉焦燃。<a id="a-Sk"></a>若复有人，<a id="a-Sl"></a>能以信心，<a id="a-Sm"></a>以一掬水，<a id="a-Sn"></a>供养于佛，<a id="a-So"></a>或用施僧，<a id="a-Sp"></a>或奉父母，<a id="a-Sq"></a>或丐贫穷，<a id="a-Sr"></a>给与禽兽，<a id="a-Ss"></a>此之功德，<a id="a-St"></a>历劫不尽。<a id="a-Su"></a>以此言之，<a id="a-Sv"></a>知海为少，<a id="a-Sw"></a>掬水为多。<a id="a-Sx"></a>”海神欢喜，<a id="a-Sy"></a>即以珍宝，<a id="a-Sz"></a>用赠贤者，<a id="a-T0"></a>兼寄妙宝施佛及僧。</p>
  <p id="aT1">时诸贾客，<a id="a-T2"></a>即与贤者，<a id="a-T3"></a>采宝已足，<a id="a-T4"></a>还归本国。<a id="a-T5"></a>是时贤者，<a id="a-T6"></a>五百贾客，<a id="a-T7"></a>咸诣佛所，<a id="a-T8"></a>稽首佛足，<a id="a-T9"></a>作礼毕已，<a id="a-TA"></a>各持宝物并海神所寄，<a id="a-TB"></a>奉佛及僧。<a id="a-TC"></a>悉皆长跪，<a id="a-TD"></a>叉手白佛：<a id="a-TE"></a>“愿为弟子，<a id="a-TF"></a>禀受清化。<a id="a-TG"></a>”佛寻可之：<a id="a-TH"></a>“善来比丘！<a id="a-TI"></a>”须发自落，<a id="a-TJ"></a>法衣在身。</p>
  <p id="aTK">佛为说法，<a id="a-TL"></a>应适其情，<a id="a-TM"></a>即时开悟，<a id="a-TN"></a>诸欲都净，<a id="a-TO"></a>得阿罗汉。<a id="a-TP"></a>时诸会者，<a id="a-TQ"></a>闻佛所说，<a id="a-TR"></a>皆大欢喜，<a id="a-TS"></a>顶戴奉行。</p>
  <p data-pb></p>
  <h2 id="aTT">恒伽达缘品第六</h2>
  <p id="aTU">如是我闻：<a id="a-TV"></a>一时，<a id="a-TW"></a>佛在罗阅祇竹园精舍。</p>
  <p id="aTX">是时，<a id="a-TY"></a>国中有一辅相，<a id="a-TZ"></a>其家大富，<a id="a-Ta"></a>然无儿子。<a id="a-Tb"></a>时恒河边，<a id="a-Tc"></a>有摩尼跋罗天祠，<a id="a-Td"></a>合土人民，<a id="a-Te"></a>皆悉敬奉。</p>
  <p id="aTf">时此辅相，<a id="a-Tg"></a>往诣祠所，<a id="a-Th"></a>而祷之言：<a id="a-Ti"></a>“我无子息！<a id="a-Tj"></a>承闻天神，<a id="a-Tk"></a>功德无量，<a id="a-Tl"></a>救护群生，<a id="a-Tm"></a>能与其愿，<a id="a-Tn"></a>今故自归。<a id="a-To"></a>若蒙所愿，<a id="a-Tp"></a>愿赐一子，<a id="a-Tq"></a>当以金银校饰天身，<a id="a-Tr"></a>及以名香涂治神室。<a id="a-Ts"></a>如其无验，<a id="a-Tt"></a>当坏汝庙屎涂汝身。<a id="a-Tu"></a>”</p>
  <p id="aTv">天神闻已，<a id="a-Tw"></a>自思惟言：<a id="a-Tx"></a>“此人豪富，<a id="a-Ty"></a>力势强盛，<a id="a-Tz"></a>非是凡品，<a id="a-U0"></a>得为其子。<a id="a-U1"></a>我德鲜少，<a id="a-U2"></a>不能与愿；<a id="a-U3"></a>愿若不果，<a id="a-U4"></a>必见毁辱。<a id="a-U5"></a>”</p>
  <p id="aU6">庙神复往白摩尼跋罗，<a id="a-U7"></a>摩尼跋罗其力不办，<a id="a-U8"></a>自诣毗沙门王，<a id="a-U9"></a>启白此事。<a id="a-UA"></a>毗沙门言：<a id="a-UB"></a>“亦非我力能使有子，<a id="a-UC"></a>当诣天帝从求斯愿。<a id="a-UD"></a>”</p>
  <p id="aUE">毗沙门王，<a id="a-UF"></a>即时上天启帝释曰：<a id="a-UG"></a>“我有一臣摩尼跋罗，<a id="a-UH"></a>近日见语云，<a id="a-UI"></a>王舍城有一辅相，<a id="a-UJ"></a>从其求子，<a id="a-UK"></a>结立重誓：<a id="a-UL"></a>若愿得遂，<a id="a-UM"></a>倍加供养；<a id="a-UN"></a>所愿若违，<a id="a-UO"></a>当破我庙而毁辱之。<a id="a-UP"></a>彼人豪凶，<a id="a-UQ"></a>必能如是。<a id="a-UR"></a>幸望天王，<a id="a-US"></a>令其有子。<a id="a-UT"></a>”</p>
  <p id="aUU">帝释答曰：<a id="a-UV"></a>“斯事至难，<a id="a-UW"></a>当觅因缘。<a id="a-UX"></a>”</p>
  <p id="aUY">时有一天，<a id="a-UZ"></a>五德离身，<a id="a-Ua"></a>临命欲尽，<a id="a-Ub"></a>帝释告曰：<a id="a-Uc"></a>“卿命垂终，<a id="a-Ud"></a>可愿生彼辅相之家？<a id="a-Ue"></a>”</p>
  <p id="aUf">天子答言：<a id="a-Ug"></a>“意欲出家奉修正行，<a id="a-Uh"></a>若生尊荣，<a id="a-Ui"></a>离俗则难，<a id="a-Uj"></a>欲在中流，<a id="a-Uk"></a>莫遂所志。<a id="a-Ul"></a>”</p>
  <p id="aUm">帝释复曰：<a id="a-Un"></a>“但往生彼，<a id="a-Uo"></a>若欲学道，<a id="a-Up"></a>吾当相佐。<a id="a-Uq"></a>”</p>
  <p id="aUr">天子命终，<a id="a-Us"></a>降神受胎辅相之家。<a id="a-Ut"></a>即便受生，<a id="a-Uu"></a>形貌端正，<a id="a-Uv"></a>即召相师，<a id="a-Uw"></a>为其立字。<a id="a-Ux"></a>相师问曰：<a id="a-Uy"></a>“本于何处，<a id="a-Uz"></a>求得此儿？<a id="a-V0"></a>”辅相答曰：<a id="a-V1"></a>“昔从恒河天神求之。<a id="a-V2"></a>”因为作字，<a id="a-V3"></a>为恒伽达。</p>
  <p id="aV4">年渐长大，<a id="a-V5"></a>志在道法，<a id="a-V6"></a>便启父母，<a id="a-V7"></a>求索出家。<a id="a-V8"></a>父母告曰：<a id="a-V9"></a>“吾今富贵，<a id="a-VA"></a>产业弘广，<a id="a-VB"></a>唯汝一子，<a id="a-VC"></a>当嗣门户。<a id="a-VD"></a>遣吾存活，<a id="a-VE"></a>终不相听。<a id="a-VF"></a>”</p>
  <p id="aVG">儿不从志，<a id="a-VH"></a>深自惆怅，<a id="a-VI"></a>便欲舍身更求凡处，<a id="a-VJ"></a>于中求出，<a id="a-VK"></a>必极易也。<a id="a-VL"></a>于是密去，<a id="a-VM"></a>自坠高岩，<a id="a-VN"></a>既堕在地，<a id="a-VO"></a>无所伤损。<a id="a-VP"></a>复至河边，<a id="a-VQ"></a>投身水中，<a id="a-VR"></a>水还漂出，<a id="a-VS"></a>亦无所苦。<a id="a-VT"></a>复取毒药，<a id="a-VU"></a>而吞啖之，<a id="a-VV"></a>毒气不行，<a id="a-VW"></a>无由致死。<a id="a-VX"></a>复作是念：<a id="a-VY"></a>“当犯官法为王所杀。<a id="a-VZ"></a>”</p>
  <p id="aVa">值王夫人及诸婇女，<a id="a-Vb"></a>出宫到园池中洗浴，<a id="a-Vc"></a>皆脱衣服，<a id="a-Vd"></a>置林树间。<a id="a-Ve"></a>时恒伽达，<a id="a-Vf"></a>密入林中，<a id="a-Vg"></a>取其服饰，<a id="a-Vh"></a>抱持而出。<a id="a-Vi"></a>门监见之，<a id="a-Vj"></a>将往白阿阇世王。<a id="a-Vk"></a>王闻此事，<a id="a-Vl"></a>瞋恚隆盛，<a id="a-Vm"></a>便取弓箭，<a id="a-Vn"></a>自手射之，<a id="a-Vo"></a>而箭还返，<a id="a-Vp"></a>正向王身，<a id="a-Vq"></a>如是至三，<a id="a-Vr"></a>不能使中。</p>
  <p id="aVs">王怖投弓，<a id="a-Vt"></a>问彼人言：<a id="a-Vu"></a>“卿为是天龙鬼神乎？<a id="a-Vv"></a>”</p>
  <p id="aVw">恒伽达言：<a id="a-Vx"></a>“赐我一愿，<a id="a-Vy"></a>乃敢自陈。<a id="a-Vz"></a>”</p>
  <p id="aW0">王曰：<a id="a-W1"></a>“当与。<a id="a-W2"></a>”</p>
  <p id="aW3">恒伽达言：<a id="a-W4"></a>“我非是天，<a id="a-W5"></a>亦非龙鬼，<a id="a-W6"></a>是王舍国辅相之儿。<a id="a-W7"></a>我欲出家，<a id="a-W8"></a>父母不听，<a id="a-W9"></a>故欲自杀更生余处，<a id="a-WA"></a>投岩赴河，<a id="a-WB"></a>饮毒不死，<a id="a-WC"></a>故犯王法，<a id="a-WD"></a>望得危命。<a id="a-WE"></a>王今加害，<a id="a-WF"></a>复不能伤，<a id="a-WG"></a>事情如是，<a id="a-WH"></a>何酷之甚，<a id="a-WI"></a>愿见顾愍听我为道。<a id="a-WJ"></a>”</p>
  <p id="aWK">王寻告曰：<a id="a-WL"></a>“听汝出家学道。<a id="a-WM"></a>”因复将之，<a id="a-WN"></a>共到佛所，<a id="a-WO"></a>启白世尊，<a id="a-WP"></a>如向之事。</p>
  <p id="aWQ">于时，<a id="a-WR"></a>如来听为沙门，<a id="a-WS"></a>法衣在体，<a id="a-WT"></a>便成比丘。<a id="a-WU"></a>佛为说法，<a id="a-WV"></a>心意开畅，<a id="a-WW"></a>成罗汉道，<a id="a-WX"></a>三明六通，<a id="a-WY"></a>具八解脱。</p>
  <p id="aWZ">阿阇世王，<a id="a-Wa"></a>寻白佛言：<a id="a-Wb"></a>“此恒伽达者，<a id="a-Wc"></a>先世之时，<a id="a-Wd"></a>种何善根，<a id="a-We"></a>投山不死，<a id="a-Wf"></a>堕水不溺，<a id="a-Wg"></a>食毒无苦，<a id="a-Wh"></a>箭射无伤，<a id="a-Wi"></a>加遇圣尊得度生死？<a id="a-Wj"></a>”</p>
  <p id="aWk">佛告王曰：<a id="a-Wl"></a>“乃往过去无数世时，<a id="a-Wm"></a>有一大国，<a id="a-Wn"></a>名波罗奈。<a id="a-Wo"></a>其王名梵摩达，<a id="a-Wp"></a>将诸宫人，<a id="a-Wq"></a>林中游戏，<a id="a-Wr"></a>诸婇女辈，<a id="a-Ws"></a>激声而歌。<a id="a-Wt"></a>外有一人，<a id="a-Wu"></a>高声和之。<a id="a-Wv"></a>王闻其声，<a id="a-Ww"></a>便生瞋妒，<a id="a-Wx"></a>遣人捕来敕使杀之。<a id="a-Wy"></a>时有大臣，<a id="a-Wz"></a>从外边来，<a id="a-X0"></a>见此一人，<a id="a-X1"></a>而被囚执，<a id="a-X2"></a>便问左右：<a id="a-X3"></a>‘何缘乃尔？<a id="a-X4"></a>’其傍诸人，<a id="a-X5"></a>具列事状，<a id="a-X6"></a>臣曰：<a id="a-X7"></a>‘且停，<a id="a-X8"></a>待我见王。<a id="a-X9"></a>’大臣进入，<a id="a-XA"></a>启白王言：<a id="a-XB"></a>‘彼人之罪，<a id="a-XC"></a>不至深重，<a id="a-XD"></a>何以杀之？<a id="a-XE"></a>虽和其音，<a id="a-XF"></a>而不见形，<a id="a-XG"></a>既无交通奸淫之事，<a id="a-XH"></a>幸愿垂矜，<a id="a-XI"></a>丐其生命。<a id="a-XJ"></a>’王不能违，<a id="a-XK"></a>赦不刑戮。<a id="a-XL"></a>其人得脱，<a id="a-XM"></a>奉事大臣，<a id="a-XN"></a>勤谨无替。<a id="a-XO"></a>如是承给，<a id="a-XP"></a>经历多年，<a id="a-XQ"></a>便自思惟：<a id="a-XR"></a>‘淫欲伤人，<a id="a-XS"></a>利于刀剑！<a id="a-XT"></a>我今困厄，<a id="a-XU"></a>皆由欲故。<a id="a-XV"></a>’即语大臣：<a id="a-XW"></a>‘听我出家，<a id="a-XX"></a>遵修道业。<a id="a-XY"></a>’大臣答曰：<a id="a-XZ"></a>‘不敢相违，<a id="a-Xa"></a>学若成道，<a id="a-Xb"></a>还来相见。<a id="a-Xc"></a>’即诣山泽，<a id="a-Xd"></a>专思妙理，<a id="a-Xe"></a>精神开悟，<a id="a-Xf"></a>成辟支佛，<a id="a-Xg"></a>还来城邑，<a id="a-Xh"></a>造大臣家。<a id="a-Xi"></a>大臣欢喜，<a id="a-Xj"></a>请供养之，<a id="a-Xk"></a>甘膳妙服，<a id="a-Xl"></a>四事无乏。<a id="a-Xm"></a>时辟支佛，<a id="a-Xn"></a>于虚空中，<a id="a-Xo"></a>现神变化，<a id="a-Xp"></a>身出水火，<a id="a-Xq"></a>放大光明。<a id="a-Xr"></a>大臣见之，<a id="a-Xs"></a>欣然无量，<a id="a-Xt"></a>便立誓愿：<a id="a-Xu"></a>‘由吾恩故，<a id="a-Xv"></a>命得全济，<a id="a-Xw"></a>使我世世富贵长寿，<a id="a-Xx"></a>殊胜奇特，<a id="a-Xy"></a>数千万倍，<a id="a-Xz"></a>令我智德相与共等。<a id="a-Y0"></a>’”</p>
  <p id="aY1">佛告王言：<a id="a-Y2"></a>“时彼大臣，<a id="a-Y3"></a>救活一人，<a id="a-Y4"></a>令得道者，<a id="a-Y5"></a>今恒伽达是。<a id="a-Y6"></a>由是因缘，<a id="a-Y7"></a>所生之处，<a id="a-Y8"></a>命不中夭。<a id="a-Y9"></a>今值我时，<a id="a-YA"></a>逮致应真。<a id="a-YB"></a>”</p>
  <p id="aYC">佛说此已，<a id="a-YD"></a>诸在会者，<a id="a-YE"></a>信敬欢喜，<a id="a-YF"></a>顶受奉行。</p>
  <p data-pb></p>
  <h2 id="aYG">须阇提缘品第七</h2>
  <p id="aYH">如是我闻：<a id="a-YI"></a>一时，<a id="a-YJ"></a>佛在罗阅祇竹园精舍。</p>
  <p id="aYK">尔时，<a id="a-YL"></a>世尊而与阿难，<a id="a-YM"></a>著衣持钵，<a id="a-YN"></a>入城乞食。<a id="a-YO"></a>时有老翁、<a id="a-YP"></a>老母，<a id="a-YQ"></a>两目既盲，<a id="a-YR"></a>贫穷孤苦，<a id="a-YS"></a>无止住处，<a id="a-YT"></a>止宿门下。<a id="a-YU"></a>唯有一子，<a id="a-YV"></a>年始七岁，<a id="a-YW"></a>常行乞食以供养父母。<a id="a-YX"></a>得好果菜，<a id="a-YY"></a>其美好者，<a id="a-YZ"></a>供养父母；<a id="a-Ya"></a>余残酸涩，<a id="a-Yb"></a>臭秽恶者，<a id="a-Yc"></a>便自食之。<a id="a-Yd"></a>尔时，<a id="a-Ye"></a>阿难见此小儿，<a id="a-Yf"></a>虽为年小，<a id="a-Yg"></a>恭敬孝顺，<a id="a-Yh"></a>心怀爱念。<a id="a-Yi"></a>佛乞食已，<a id="a-Yj"></a>还到精舍。<a id="a-Yk"></a>尔时，<a id="a-Yl"></a>世尊为诸大众，<a id="a-Ym"></a>演说经法。</p>
  <p id="aYn">阿难于时长跪叉手，<a id="a-Yo"></a>前白佛言：<a id="a-Yp"></a>“向与世尊，<a id="a-Yq"></a>入城分卫，<a id="a-Yr"></a>见一小儿，<a id="a-Ys"></a>慈心孝顺，<a id="a-Yt"></a>共盲父母，<a id="a-Yu"></a>住城门下。<a id="a-Yv"></a>东西乞食所得之物，<a id="a-Yw"></a>饭食菜果，<a id="a-Yx"></a>其美好者，<a id="a-Yy"></a>先以供养其老父母；<a id="a-Yz"></a>破败臭秽极不好者，<a id="a-Z0"></a>便自食之。<a id="a-Z1"></a>日日如是，<a id="a-Z2"></a>甚可爱敬。<a id="a-Z3"></a>”</p>
  <p id="aZ4">佛语阿难：<a id="a-Z5"></a>“出家在家，<a id="a-Z6"></a>慈心孝顺，<a id="a-Z7"></a>供养父母，<a id="a-Z8"></a>计其功德，<a id="a-Z9"></a>殊胜难量。<a id="a-ZA"></a>所以者何？<a id="a-ZB"></a>我自忆念过去世时，<a id="a-ZC"></a>慈心孝顺供养父母，<a id="a-ZD"></a>乃至身肉济活父母危急之厄，<a id="a-ZE"></a>以是功德，<a id="a-ZF"></a>上为天帝，<a id="a-ZG"></a>下为圣主，<a id="a-ZH"></a>乃至成佛三界特尊，<a id="a-ZI"></a>皆由斯福。<a id="a-ZJ"></a>”</p>
  <p id="aZK">阿难白佛：<a id="a-ZL"></a>“不审世尊，<a id="a-ZM"></a>过去世时，<a id="a-ZN"></a>慈孝父母，<a id="a-ZO"></a>不惜身命，<a id="a-ZP"></a>能以身肉，<a id="a-ZQ"></a>济救父母危崄之命，<a id="a-ZR"></a>其事云何？<a id="a-ZS"></a>”</p>
  <p id="aZT">佛告阿难：<a id="a-ZU"></a>“谛听善念，<a id="a-ZV"></a>我当说之。<a id="a-ZW"></a>”</p>
  <p id="aZX">阿难：<a id="a-ZY"></a>“唯然，<a id="a-ZZ"></a>当善听之。<a id="a-Za"></a>”</p>
  <p id="aZb">佛告阿难：<a id="a-Zc"></a>“乃往过去无量无数阿僧祇劫，<a id="a-Zd"></a>此阎浮提，<a id="a-Ze"></a>有一大国，<a id="a-Zf"></a>名特叉尸利。<a id="a-Zg"></a>尔时，<a id="a-Zh"></a>有王名曰提婆。<a id="a-Zi"></a>时彼国王，<a id="a-Zj"></a>有十太子，<a id="a-Zk"></a>各领诸国。<a id="a-Zl"></a>最小太子，<a id="a-Zm"></a>字修婆提罗致（此言善住），<a id="a-Zn"></a>所领国土，<a id="a-Zo"></a>人民观望，<a id="a-Zp"></a>最为丰乐。<a id="a-Zq"></a>时父王边，<a id="a-Zr"></a>有一大臣，<a id="a-Zs"></a>名曰罗睺，<a id="a-Zt"></a>每怀凶逆，<a id="a-Zu"></a>叛杀大王。<a id="a-Zv"></a>大王已死，<a id="a-Zw"></a>摄正为王，<a id="a-Zx"></a>即遣兵众，<a id="a-Zy"></a>往诣诸国，<a id="a-Zz"></a>杀诸太子。<a id="a-a0"></a>此最小者，<a id="a-a1"></a>鬼神所敬，<a id="a-a2"></a>时入园中，<a id="a-a3"></a>欲行观看。<a id="a-a4"></a>有一夜叉，<a id="a-a5"></a>从地而出，<a id="a-a6"></a>长跪白言：<a id="a-a7"></a>‘罗睺大臣，<a id="a-a8"></a>叛杀父王，<a id="a-a9"></a>遣诸兵众，<a id="a-aA"></a>杀汝诸兄。<a id="a-aB"></a>今复遣人，<a id="a-aC"></a>欲来杀汝，<a id="a-aD"></a>王可思计避其祸难。<a id="a-aE"></a>’时王闻之，<a id="a-aF"></a>心崩惶怖，<a id="a-aG"></a>到于其夜，<a id="a-aH"></a>便思计校，<a id="a-aI"></a>而欲突去。</p>
  <p id="aaJ">“时有一儿，<a id="a-aK"></a>字须阇提（此言善生），<a id="a-aL"></a>方年七岁，<a id="a-aM"></a>端正聪黠，<a id="a-aN"></a>甚为可爱。<a id="a-aO"></a>其王爱念，<a id="a-aP"></a>出复来还，<a id="a-aQ"></a>而抱此儿，<a id="a-aR"></a>悲泣叹息。<a id="a-aS"></a>其妇见王入出惶怖，<a id="a-aT"></a>即而问之：<a id="a-aU"></a>‘何以匆匆，<a id="a-aV"></a>如恐怖状？<a id="a-aW"></a>’其夫答曰：<a id="a-aX"></a>‘非卿所知。<a id="a-aY"></a>’妇复牵之：<a id="a-aZ"></a>‘我今与汝，<a id="a-aa"></a>身命共并，<a id="a-ab"></a>危险相随，<a id="a-ac"></a>莫见捐舍！<a id="a-ad"></a>今有何事，<a id="a-ae"></a>当以告示？<a id="a-af"></a>’其王答言：<a id="a-ag"></a>‘我近入园，<a id="a-ah"></a>有夜叉鬼，<a id="a-ai"></a>从地而出，<a id="a-aj"></a>长跪白我：<a id="a-ak"></a>罗睺大臣，<a id="a-al"></a>今兴恶逆，<a id="a-am"></a>已杀父王，<a id="a-an"></a>遣诸兵众，<a id="a-ao"></a>杀汝诸兄。<a id="a-ap"></a>今亦遣兵，<a id="a-aq"></a>当来杀王，<a id="a-ar"></a>宜可避之。<a id="a-as"></a>我闻是语，<a id="a-at"></a>心怀恐怖，<a id="a-au"></a>但恐兵众，<a id="a-av"></a>如是来到，<a id="a-aw"></a>是故急疾，<a id="a-ax"></a>欲得去耳！<a id="a-ay"></a>’其妇长跪，<a id="a-az"></a>即白王言：<a id="a-b0"></a>‘愿得随侍，<a id="a-b1"></a>莫见孤弃。<a id="a-b2"></a>’时王即便将妇抱儿，<a id="a-b3"></a>相将而去，<a id="a-b4"></a>欲至他国。</p>
  <p id="ab5">“时有二道，<a id="a-b6"></a>一道七日，<a id="a-b7"></a>一道十四日。<a id="a-b8"></a>初发惶懅，<a id="a-b9"></a>唯作七日粮调，<a id="a-bA"></a>规俟一人而已。<a id="a-bB"></a>既已出城，<a id="a-bC"></a>其心愦乱，<a id="a-bD"></a>乃涉十四日道，<a id="a-bE"></a>已经数日，<a id="a-bF"></a>粮食乏尽，<a id="a-bG"></a>饥饿迷荒，<a id="a-bH"></a>无余方计。<a id="a-bI"></a>怜爱其子，<a id="a-bJ"></a>即欲杀其妇，<a id="a-bK"></a>而欲自济并用活儿。<a id="a-bL"></a>令妇在前担儿而行，<a id="a-bM"></a>于后拔刀欲杀其妇。<a id="a-bN"></a>时儿回顾，<a id="a-bO"></a>见父拔刀欲杀其母，<a id="a-bP"></a>儿便叉手，<a id="a-bQ"></a>晓父王言：<a id="a-bR"></a>‘唯愿大王，<a id="a-bS"></a>宁杀我身，<a id="a-bT"></a>勿害我母。<a id="a-bU"></a>’殷勤谏父，<a id="a-bV"></a>救其母命，<a id="a-bW"></a>而语父言：<a id="a-bX"></a>‘莫绝杀我，<a id="a-bY"></a>稍割食之，<a id="a-bZ"></a>可经数日。<a id="a-ba"></a>若断我命，<a id="a-bb"></a>肉便臭烂，<a id="a-bc"></a>不可经久。<a id="a-bd"></a>’于是父母，<a id="a-be"></a>欲割儿肉，<a id="a-bf"></a>啼哭懊恼，<a id="a-bg"></a>而割食之，<a id="a-bh"></a>日日割食，<a id="a-bi"></a>其肉稍尽，<a id="a-bj"></a>唯有骨在。<a id="a-bk"></a>未至他国，<a id="a-bl"></a>饥荒遂甚，<a id="a-bm"></a>父复捉刀，<a id="a-bn"></a>于其节解，<a id="a-bo"></a>次第剥之，<a id="a-bp"></a>而得少肉。<a id="a-bq"></a>于是父母，<a id="a-br"></a>临当弃去。<a id="a-bs"></a>儿自思惟：<a id="a-bt"></a>‘我命少在，<a id="a-bu"></a>唯愿父母向所有肉，<a id="a-bv"></a>可以少许还用见施。<a id="a-bw"></a>’父母不违，<a id="a-bx"></a>即作三分，<a id="a-by"></a>二分自食，<a id="a-bz"></a>余有一分并残肌肉眼舌之等，<a id="a-c0"></a>悉以施之，<a id="a-c1"></a>于是别去。</p>
  <p id="ac2">“儿便立愿：<a id="a-c3"></a>‘我今身肉，<a id="a-c4"></a>供养父母，<a id="a-c5"></a>持是功德，<a id="a-c6"></a>用求佛道，<a id="a-c7"></a>普济十方一切众生，<a id="a-c8"></a>使离众苦至涅槃乐。<a id="a-c9"></a>’发是愿时，<a id="a-cA"></a>三千世界，<a id="a-cB"></a>六反震动。<a id="a-cC"></a>色欲诸天，<a id="a-cD"></a>而皆愕然，<a id="a-cE"></a>不知何故宫殿动摇，<a id="a-cF"></a>即以天眼观于世间，<a id="a-cG"></a>而见菩萨以身之肉，<a id="a-cH"></a>供养父母，<a id="a-cI"></a>愿成佛道，<a id="a-cJ"></a>誓度众生，<a id="a-cK"></a>以是之故，<a id="a-cL"></a>天地大动。<a id="a-cM"></a>于是诸天，<a id="a-cN"></a>皆悉来下，<a id="a-cO"></a>侧塞虚空，<a id="a-cP"></a>悲泣堕泪，<a id="a-cQ"></a>犹如盛雨。</p>
  <p id="acR">“时天帝释，<a id="a-cS"></a>来欲试之，<a id="a-cT"></a>化作乞儿，<a id="a-cU"></a>来从其乞，<a id="a-cV"></a>持手中肉，<a id="a-cW"></a>复用施之。<a id="a-cX"></a>即化作狮子虎狼，<a id="a-cY"></a>来欲啖之。<a id="a-cZ"></a>其儿自念：<a id="a-ca"></a>‘此诸禽兽，<a id="a-cb"></a>欲食我者，<a id="a-cc"></a>我身余残骨肉髓脑，<a id="a-cd"></a>悉以施之，<a id="a-ce"></a>心生欢喜，<a id="a-cf"></a>无有悔恨。<a id="a-cg"></a>’尔时，<a id="a-ch"></a>天帝见其执志心不移转，<a id="a-ci"></a>还复释身，<a id="a-cj"></a>住其儿前，<a id="a-ck"></a>而语之曰：<a id="a-cl"></a>‘如汝慈孝，<a id="a-cm"></a>能以身肉，<a id="a-cn"></a>供养父母，<a id="a-co"></a>以是功德，<a id="a-cp"></a>用求何等，<a id="a-cq"></a>天帝、<a id="a-cr"></a>魔王、<a id="a-cs"></a>梵天王耶？<a id="a-ct"></a>’儿即答言：<a id="a-cu"></a>‘我不愿求三界快乐，<a id="a-cv"></a>持此功德，<a id="a-cw"></a>用求佛道，<a id="a-cx"></a>愿度一切无量众生。<a id="a-cy"></a>’天帝复言：<a id="a-cz"></a>‘汝能以身供养父母，<a id="a-d0"></a>得无悔恨于父母耶？<a id="a-d1"></a>’其儿答言：<a id="a-d2"></a>‘我今至诚，<a id="a-d3"></a>供养父母，<a id="a-d4"></a>无有悔恨大如毛发。<a id="a-d5"></a>’天帝复言：<a id="a-d6"></a>‘我今视汝，<a id="a-d7"></a>身肉已尽，<a id="a-d8"></a>言不悔恨，<a id="a-d9"></a>是事难信。<a id="a-dA"></a>’其儿答言：<a id="a-dB"></a>‘若无悔恨，<a id="a-dC"></a>我愿当成佛者，<a id="a-dD"></a>使我身体平复如故。<a id="a-dE"></a>’言誓已竟，<a id="a-dF"></a>身即平复。<a id="a-dG"></a>时天帝释及余诸天，<a id="a-dH"></a>异口同音，<a id="a-dI"></a>赞言善哉。</p>
  <p id="adJ">“其儿父母及国中人，<a id="a-dK"></a>皆到儿所，<a id="a-dL"></a>叹未曾有。<a id="a-dM"></a>时彼国王，<a id="a-dN"></a>见其太子所作奇特，<a id="a-dO"></a>倍加恭敬，<a id="a-dP"></a>欢喜无量，<a id="a-dQ"></a>将其父母及其太子，<a id="a-dR"></a>入宫供养，<a id="a-dS"></a>极为恭敬，<a id="a-dT"></a>哀此太子。<a id="a-dU"></a>时彼国王，<a id="a-dV"></a>躬将军马，<a id="a-dW"></a>共善住王及须阇提太子，<a id="a-dX"></a>还至本国，<a id="a-dY"></a>诛灭罗睺，<a id="a-dZ"></a>立作本王，<a id="a-da"></a>父子相继。<a id="a-db"></a>其国丰乐，<a id="a-dc"></a>遂致太平。<a id="a-dd"></a>”</p>
  <p id="ade">佛语阿难：<a id="a-df"></a>“尔时善住者，<a id="a-dg"></a>今现我父净饭王是。<a id="a-dh"></a>尔时母者，<a id="a-di"></a>今现我母摩诃摩耶是。<a id="a-dj"></a>尔时须阇提太子者，<a id="a-dk"></a>今我身是。<a id="a-dl"></a>”</p>
  <p id="adm">佛语阿难：<a id="a-dn"></a>“由过去世慈心孝顺，<a id="a-do"></a>供养父母，<a id="a-dp"></a>以持身肉，<a id="a-dq"></a>济父母厄。<a id="a-dr"></a>缘是功德，<a id="a-ds"></a>天上人中，<a id="a-dt"></a>常生豪尊，<a id="a-du"></a>受福无量。<a id="a-dv"></a>缘是功德，<a id="a-dw"></a>自致作佛。<a id="a-dx"></a>”</p>
  <p id="ady">尔时众会，<a id="a-dz"></a>闻佛自说宿世本缘。<a id="a-e0"></a>尔时，<a id="a-e1"></a>会者皆各悲叹感佛奇特慈孝之行，<a id="a-e2"></a>其中有得须陀洹者、<a id="a-e3"></a>斯陀含者、<a id="a-e4"></a>阿那含者、<a id="a-e5"></a>阿罗汉者，<a id="a-e6"></a>有发无上正真道者，<a id="a-e7"></a>有住不退地者。<a id="a-e8"></a>一切众会，<a id="a-e9"></a>皆大欢喜，<a id="a-eA"></a>顶戴奉行。</p>
 </body>
</html>