<!doctype html>
<html id="z3IBWHB1Ey" data-ver="1686">
 <head>
  <meta charset="utf-8">
  <meta author="慧觉">
  <meta library="龙藏">
  <meta catalog="西土圣贤撰集">
  <meta period="元魏">
 </head>
 <body>
  <h1 id="a1">贤愚因缘经卷第三</h1>
  <h2 id="a2">锯陀身施缘品第十五</h2>
  <p id="a3">如是我闻：<a id="a-4"></a>一时，<a id="a-5"></a>佛在罗阅祇耆阇崛山中。</p>
  <p id="a6">尔时，<a id="a-7"></a>世尊身有风患。<a id="a-8"></a>祇域医王，<a id="a-9"></a>为合药酥，<a id="a-A"></a>用三十二种诸药杂合，<a id="a-B"></a>令佛日日服三十二两。<a id="a-C"></a>时提婆达，<a id="a-D"></a>常怀嫉妒，<a id="a-E"></a>心自高大，<a id="a-F"></a>望与佛齐，<a id="a-G"></a>闻佛世尊服于药酥，<a id="a-H"></a>情中贪慕，<a id="a-I"></a>欲与佛同，<a id="a-J"></a>复敕祇域：<a id="a-K"></a>“当与我合。<a id="a-L"></a>”</p>
  <p id="aM">尔时，<a id="a-N"></a>祇域复与合之，<a id="a-O"></a>因语之言：<a id="a-P"></a>“日服四两。<a id="a-Q"></a>”</p>
  <p id="aR">提婆达问：<a id="a-S"></a>“佛服几两？<a id="a-T"></a>”</p>
  <p id="aU">祇域答言：<a id="a-V"></a>“日三十二两。<a id="a-W"></a>”</p>
  <p id="aX">提婆达言：<a id="a-Y"></a>“我亦当服三十二两。<a id="a-Z"></a>”</p>
  <p id="aa">祇域答言：<a id="a-b"></a>“如来身者，<a id="a-c"></a>不与汝同。<a id="a-d"></a>汝若多服，<a id="a-e"></a>必更为患。<a id="a-f"></a>”</p>
  <p id="ag">提婆达言：<a id="a-h"></a>“我若服之，<a id="a-i"></a>身足能消。<a id="a-j"></a>我身佛身，<a id="a-k"></a>有何差别？<a id="a-l"></a>但与我服。<a id="a-m"></a>”即皆效佛，<a id="a-n"></a>日日亦服三十二两。<a id="a-o"></a>药在体中流注诸脉，<a id="a-p"></a>身力微弱不能消转，<a id="a-q"></a>举身肢节，<a id="a-r"></a>极患苦痛，<a id="a-s"></a>呻吟唤呼，<a id="a-t"></a>烦愦宛转。</p>
  <p id="au">世尊怜愍，<a id="a-v"></a>即遥伸手以摩其头，<a id="a-w"></a>药即时消，<a id="a-x"></a>痛患除愈。</p>
  <p id="ay">看识佛手，<a id="a-z"></a>因而言曰：<a id="a-10"></a>“悉达余术，<a id="a-11"></a>世不承用，<a id="a-12"></a>复学医道，<a id="a-13"></a>善能使知。<a id="a-14"></a>”</p>
  <p id="a15">于时阿难，<a id="a-16"></a>闻说此语，<a id="a-17"></a>情用怅悢，<a id="a-18"></a>长跪白佛：<a id="a-19"></a>“提婆达多，<a id="a-1A"></a>不识恩养。<a id="a-1B"></a>世尊慈矜，<a id="a-1C"></a>为之除患，<a id="a-1D"></a>方更吐此不善之言！<a id="a-1E"></a>有何情怀，<a id="a-1F"></a>能生此心，<a id="a-1G"></a>长夜思嫉，<a id="a-1H"></a>向佛世尊？<a id="a-1I"></a>”</p>
  <p id="a1J">佛告阿难：<a id="a-1K"></a>“提婆达者，<a id="a-1L"></a>不但今日怀不善心欲中伤我，<a id="a-1M"></a>过去世时亦常恶心杀害于我。<a id="a-1N"></a>”</p>
  <p id="a1O">阿难白佛：<a id="a-1P"></a>“不审过去伤害之事，<a id="a-1Q"></a>因缘云何？<a id="a-1R"></a>”</p>
  <p id="a1S">佛言：<a id="a-1T"></a>“善听！<a id="a-1U"></a>当与汝说。<a id="a-1V"></a>”</p>
  <p id="a1W">应曰：<a id="a-1X"></a>“唯然世尊，<a id="a-1Y"></a>当一心听。<a id="a-1Z"></a>”</p>
  <p id="a1a">佛告阿难：<a id="a-1b"></a>“过去久远不可计数阿僧祇劫，<a id="a-1c"></a>此阎浮提有一大城，<a id="a-1d"></a>名波罗奈。<a id="a-1e"></a>尔时国王，<a id="a-1f"></a>名梵摩达，<a id="a-1g"></a>凶暴无慈，<a id="a-1h"></a>奢淫好乐，<a id="a-1i"></a>每怀恶忌，<a id="a-1j"></a>好为伤害。<a id="a-1k"></a>尔时，<a id="a-1l"></a>其王欻于梦中，<a id="a-1m"></a>见有一兽，<a id="a-1n"></a>身毛金色。<a id="a-1o"></a>其诸毛端，<a id="a-1p"></a>出金光明，<a id="a-1q"></a>照于左右，<a id="a-1r"></a>皆亦金色。<a id="a-1s"></a>觉已自念：<a id="a-1t"></a>‘如我所梦，<a id="a-1u"></a>世必有此，<a id="a-1v"></a>当敕猎者求觅其皮。<a id="a-1w"></a>’作是念已，<a id="a-1x"></a>召诸猎师，<a id="a-1y"></a>而告之曰：<a id="a-1z"></a>‘我梦有兽，<a id="a-20"></a>身毛金色，<a id="a-21"></a>毛头出光，<a id="a-22"></a>殊妙晃朗。<a id="a-23"></a>想今国界，<a id="a-24"></a>必有此物，<a id="a-25"></a>仰汝等辈广行求捕。<a id="a-26"></a>若得其皮，<a id="a-27"></a>当重赐与，<a id="a-28"></a>令汝子孙，<a id="a-29"></a>食用七世。<a id="a-2A"></a>若不用心，<a id="a-2B"></a>求不得者，<a id="a-2C"></a>当俱诛灭汝等族党。<a id="a-2D"></a>’</p>
  <p id="a2E">“时诸猎师，<a id="a-2F"></a>得王教已，<a id="a-2G"></a>忧愁愦愦，<a id="a-2H"></a>无复方计，<a id="a-2I"></a>聚会一处，<a id="a-2J"></a>共议此事：<a id="a-2K"></a>‘王所梦兽，<a id="a-2L"></a>生未曾睹，<a id="a-2M"></a>当于何所而求觅此？<a id="a-2N"></a>若今不得，<a id="a-2O"></a>王法难犯，<a id="a-2P"></a>我曹徒类，<a id="a-2Q"></a>永无活路。<a id="a-2R"></a>’论此事已，<a id="a-2S"></a>益增闷恼。<a id="a-2T"></a>又复有言：<a id="a-2U"></a>‘此山泽中，<a id="a-2V"></a>毒虫恶兽，<a id="a-2W"></a>亦甚众多，<a id="a-2X"></a>远行求觅，<a id="a-2Y"></a>必不能得，<a id="a-2Z"></a>交当丧身，<a id="a-2a"></a>困死林野。<a id="a-2b"></a>且私募一人，<a id="a-2c"></a>令行求之。<a id="a-2d"></a>’众人言善，<a id="a-2e"></a>更相简练，<a id="a-2f"></a>晓劝一人：<a id="a-2g"></a>‘汝可尽力广行求觅。<a id="a-2h"></a>若汝吉还，<a id="a-2i"></a>我曹合物，<a id="a-2j"></a>当重赏汝。<a id="a-2k"></a>设令山泽遇害不还，<a id="a-2l"></a>亦当以物与汝妻子。<a id="a-2m"></a>’</p>
  <p id="a2n">“其人闻此，<a id="a-2o"></a>心自念言：<a id="a-2p"></a>‘为此众人，<a id="a-2q"></a>分弃身命。<a id="a-2r"></a>’内计已定，<a id="a-2s"></a>即可当行，<a id="a-2t"></a>办道路具，<a id="a-2u"></a>涉险而去。<a id="a-2v"></a>行已经久，<a id="a-2w"></a>身羸力弊。<a id="a-2x"></a>天时盛暑，<a id="a-2y"></a>到热沙道，<a id="a-2z"></a>唇干渴乏，<a id="a-30"></a>郁蒸欲死，<a id="a-31"></a>穷酸苦切，<a id="a-32"></a>悲悴而言：<a id="a-33"></a>‘谁有慈悲，<a id="a-34"></a>矜怜我者？<a id="a-35"></a>当见拯济，<a id="a-36"></a>救我身命。<a id="a-37"></a>’时山泽中，<a id="a-38"></a>有一野兽，<a id="a-39"></a>名曰锯陀，<a id="a-3A"></a>身毛金色，<a id="a-3B"></a>毛头光明，<a id="a-3C"></a>遥闻其语，<a id="a-3D"></a>甚怜愍之。<a id="a-3E"></a>身入冷泉，<a id="a-3F"></a>来至其所，<a id="a-3G"></a>以身裹抱，<a id="a-3H"></a>小还有力，<a id="a-3I"></a>将至水所，<a id="a-3J"></a>为其洗浴，<a id="a-3K"></a>行拾果蓏，<a id="a-3L"></a>来与食之。</p>
  <p id="a3M">“体既平复，<a id="a-3N"></a>而自念言：<a id="a-3O"></a>‘今睹此兽，<a id="a-3P"></a>毛色金光，<a id="a-3Q"></a>正是我王所求之者。<a id="a-3R"></a>然我垂死，<a id="a-3S"></a>赖其济命，<a id="a-3T"></a>感识其恩，<a id="a-3U"></a>未能酬报，<a id="a-3V"></a>何能生心，<a id="a-3W"></a>当害于此？<a id="a-3X"></a>若复不获，<a id="a-3Y"></a>彼诸猎师，<a id="a-3Z"></a>宗党徒类，<a id="a-3a"></a>当被诛戮。<a id="a-3b"></a>’念是事已，<a id="a-3c"></a>悲不自胜。<a id="a-3d"></a>锯陀问言：<a id="a-3e"></a>‘何以不乐？<a id="a-3f"></a>’垂泣而说心所怀事。<a id="a-3g"></a>锯陀语言：<a id="a-3h"></a>‘此事莫忧，<a id="a-3i"></a>我皮易得！<a id="a-3j"></a>计我前世舍身无数，<a id="a-3k"></a>未曾为福而能舍寿，<a id="a-3l"></a>今以身皮，<a id="a-3m"></a>济彼众命，<a id="a-3n"></a>心怀欢喜。<a id="a-3o"></a>如有所获，<a id="a-3p"></a>但剥取皮，<a id="a-3q"></a>莫便绝命。<a id="a-3r"></a>我已施汝，<a id="a-3s"></a>终无悔恨。<a id="a-3t"></a>’尔时猎师，<a id="a-3u"></a>即徐剥皮。</p>
  <p id="a3v">“尔时锯陀，<a id="a-3w"></a>即自立愿：<a id="a-3x"></a>‘今我以皮，<a id="a-3y"></a>用施此人，<a id="a-3z"></a>救彼诸人所爱之命。<a id="a-40"></a>持此功德，<a id="a-41"></a>施及众生，<a id="a-42"></a>用成佛道无上正真，<a id="a-43"></a>普度一切生死之苦，<a id="a-44"></a>安著涅槃永乐之处。<a id="a-45"></a>’作此愿已，<a id="a-46"></a>三千国土，<a id="a-47"></a>六变震动。<a id="a-48"></a>诸天宫殿，<a id="a-49"></a>动摇不宁，<a id="a-4A"></a>各用惊愕，<a id="a-4B"></a>推寻其相。<a id="a-4C"></a>见于菩萨剥皮布施，<a id="a-4D"></a>即从天下来到其所，<a id="a-4E"></a>散花供养，<a id="a-4F"></a>涕泪如雨。<a id="a-4G"></a>剥皮去后，<a id="a-4H"></a>身肉赤裸，<a id="a-4I"></a>血出流离，<a id="a-4J"></a>不可看睹。<a id="a-4K"></a>复有八万蝇蚁之属，<a id="a-4L"></a>集其身上，<a id="a-4M"></a>同时唼食。<a id="a-4N"></a>时欲趣穴，<a id="a-4O"></a>复恐伤害，<a id="a-4P"></a>忍痛自持，<a id="a-4Q"></a>身不动摇，<a id="a-4R"></a>分以身施，<a id="a-4S"></a>死于彼中。<a id="a-4T"></a>时诸蝇蚁，<a id="a-4U"></a>缘食菩萨身者，<a id="a-4V"></a>命终之后，<a id="a-4W"></a>皆得生天。<a id="a-4X"></a>尔时猎师，<a id="a-4Y"></a>担皮到国，<a id="a-4Z"></a>奉上于王。<a id="a-4a"></a>王见欢喜，<a id="a-4b"></a>奇之未有，<a id="a-4c"></a>喜其细软，<a id="a-4d"></a>常敷用卧，<a id="a-4e"></a>心乃安隐，<a id="a-4f"></a>情用快乐。</p>
  <p id="a4g">“如是，<a id="a-4h"></a>阿难，<a id="a-4i"></a>欲知尔时兽锯陀者，<a id="a-4j"></a>今我身是。<a id="a-4k"></a>彼梵摩达王，<a id="a-4l"></a>今提婆达是。<a id="a-4m"></a>八万诸虫，<a id="a-4n"></a>我初成佛，<a id="a-4o"></a>始转法轮，<a id="a-4p"></a>上八万诸天得道者是。<a id="a-4q"></a>此提婆达，<a id="a-4r"></a>于彼世时伤害于我，<a id="a-4s"></a>乃至今日，<a id="a-4t"></a>犹无善心，<a id="a-4u"></a>长夜思害，<a id="a-4v"></a>欲相中伤。<a id="a-4w"></a>”</p>
  <p id="a4x">贤者阿难，<a id="a-4y"></a>及诸会者，<a id="a-4z"></a>闻佛所说，<a id="a-50"></a>悲怅兼怀，<a id="a-51"></a>各自感励，<a id="a-52"></a>勤求法要，<a id="a-53"></a>有得须陀洹、<a id="a-54"></a>斯陀含、<a id="a-55"></a>阿那含、<a id="a-56"></a>阿罗汉者，<a id="a-57"></a>有种辟支佛因缘者，<a id="a-58"></a>有发无上佛道意者，<a id="a-59"></a>有住不退地者，<a id="a-5A"></a>咸各欢喜，<a id="a-5B"></a>敬戴奉行。</p>
  <p data-pb></p>
  <h2 id="a5C">大光明王始发道心缘品第十六</h2>
  <p id="a5D">有智慧巧便人，<a id="a-5E"></a>以小缘故，<a id="a-5F"></a>能发大心，<a id="a-5G"></a>趣向佛道。<a id="a-5H"></a>懈怠懒惰人，<a id="a-5I"></a>虽有大缘，<a id="a-5J"></a>犹不发意趣向佛道。<a id="a-5K"></a>是故行者，<a id="a-5L"></a>应强心立志勇猛善缘，<a id="a-5M"></a>何以知然？</p>
  <p id="a5N">尔时，<a id="a-5O"></a>世尊在舍卫国祇树给孤独园，<a id="a-5P"></a>与诸四众诸王臣民，<a id="a-5Q"></a>前后围绕，<a id="a-5R"></a>供养恭敬。</p>
  <p id="a5S">于是众中，<a id="a-5T"></a>多有疑者：<a id="a-5U"></a>“世尊本以何因缘故，<a id="a-5V"></a>初发无上菩提之心，<a id="a-5W"></a>自致成佛，<a id="a-5X"></a>多所利益？<a id="a-5Y"></a>我等亦当发心成道利安众生。<a id="a-5Z"></a>”</p>
  <p id="a5a">尊者阿难，<a id="a-5b"></a>知众所念，<a id="a-5c"></a>即从坐起，<a id="a-5d"></a>整衣服，<a id="a-5e"></a>前白佛言：<a id="a-5f"></a>“今此大众，<a id="a-5g"></a>咸皆有疑：<a id="a-5h"></a>世尊本昔从何因缘，<a id="a-5i"></a>发大道心？<a id="a-5j"></a>唯愿说之，<a id="a-5k"></a>广利一切。<a id="a-5l"></a>”</p>
  <p id="a5m">佛告阿难：<a id="a-5n"></a>“善哉！<a id="a-5o"></a>善哉！<a id="a-5p"></a>汝所问者，<a id="a-5q"></a>多所饶益。<a id="a-5r"></a>谛听善思，<a id="a-5s"></a>当为汝说。<a id="a-5t"></a>”</p>
  <p id="a5u">时大会，<a id="a-5v"></a>寂静无声，<a id="a-5w"></a>风河江水，<a id="a-5x"></a>百鸟走兽，<a id="a-5y"></a>皆寂无声。<a id="a-5z"></a>于是大众，<a id="a-60"></a>天龙鬼神，<a id="a-61"></a>悚然乐闻，<a id="a-62"></a>一心观佛。</p>
  <p id="a63">佛言阿难：<a id="a-64"></a>“过去久远，<a id="a-65"></a>无量无边阿僧祇劫，<a id="a-66"></a>此阎浮提，<a id="a-67"></a>有一大王，<a id="a-68"></a>名大光明，<a id="a-69"></a>有大福德，<a id="a-6A"></a>聪明勇慧，<a id="a-6B"></a>王相具足。<a id="a-6C"></a>尔时边境，<a id="a-6D"></a>有一国王，<a id="a-6E"></a>与为亲厚。<a id="a-6F"></a>彼国所乏，<a id="a-6G"></a>大光明王，<a id="a-6H"></a>随时赠送；<a id="a-6I"></a>彼国所珍，<a id="a-6J"></a>亦复奉献于光明王。<a id="a-6K"></a>时彼国王，<a id="a-6L"></a>大山游猎，<a id="a-6M"></a>得二象子，<a id="a-6N"></a>端正姝妙，<a id="a-6O"></a>白如玻瓈山，<a id="a-6P"></a>七支拄地，<a id="a-6Q"></a>甚可敬爱，<a id="a-6R"></a>心喜念言：<a id="a-6S"></a>‘我今当以与光明王。<a id="a-6T"></a>’念已庄校，<a id="a-6U"></a>金银杂宝，<a id="a-6V"></a>极世之珍，<a id="a-6W"></a>遣人往送。</p>
  <p id="a6X">“时光明王，<a id="a-6Y"></a>见此象已，<a id="a-6Z"></a>心大欣悦。<a id="a-6a"></a>时有象师，<a id="a-6b"></a>名曰散阇。<a id="a-6c"></a>王即告言：<a id="a-6d"></a>‘汝教此象，<a id="a-6e"></a>瞻养令调。<a id="a-6f"></a>’散阇奉教，<a id="a-6g"></a>不久调顺，<a id="a-6h"></a>众宝交络，<a id="a-6i"></a>往白王言：<a id="a-6j"></a>‘我所调象，<a id="a-6k"></a>今已调良，<a id="a-6l"></a>愿王观试。<a id="a-6m"></a>’王闻心喜，<a id="a-6n"></a>迟欲见之，<a id="a-6o"></a>即击金鼓，<a id="a-6p"></a>会诸臣下，<a id="a-6q"></a>令观试象。<a id="a-6r"></a>大众既集，<a id="a-6s"></a>王乘是象。<a id="a-6t"></a>譬如日初出山，<a id="a-6u"></a>光明照曜，<a id="a-6v"></a>王初乘象，<a id="a-6w"></a>亦复如是，<a id="a-6x"></a>与诸臣民，<a id="a-6y"></a>出城游戏，<a id="a-6z"></a>将至试所。</p>
  <p id="a70">“时象气壮，<a id="a-71"></a>见有群象于莲华池食莲华根，<a id="a-72"></a>见已欲发奔逐牸象，<a id="a-73"></a>遂至深林。<a id="a-74"></a>时王冠服，<a id="a-75"></a>悉皆堕落，<a id="a-76"></a>坏衣破身，<a id="a-77"></a>出血牵发。<a id="a-78"></a>王时眩瞀，<a id="a-79"></a>自惟必死，<a id="a-7A"></a>极怀恐怖，<a id="a-7B"></a>即问象师：<a id="a-7C"></a>‘吾宁当有余命不耶？<a id="a-7D"></a>’散阇白王：<a id="a-7E"></a>‘林中诸树，<a id="a-7F"></a>有可捉者，<a id="a-7G"></a>愿王搏捉，<a id="a-7H"></a>乃可得全。<a id="a-7I"></a>’王搏树枝，<a id="a-7J"></a>象去王住，<a id="a-7K"></a>下树坐地，<a id="a-7L"></a>自视无复衣冠，<a id="a-7M"></a>身体伤破，<a id="a-7N"></a>生大苦恼，<a id="a-7O"></a>迷闷出林，<a id="a-7P"></a>不知从者所在。<a id="a-7Q"></a>象师小前，<a id="a-7R"></a>捉树得住，<a id="a-7S"></a>还求见王愁恼独坐。<a id="a-7T"></a>象师叩头，<a id="a-7U"></a>白王：<a id="a-7V"></a>‘愿王莫大忧苦！<a id="a-7W"></a>此象正尔淫心当息，<a id="a-7X"></a>厌恶秽草，<a id="a-7Y"></a>不甘浊水，<a id="a-7Z"></a>思宫清净肥美饮食，<a id="a-7a"></a>如是自还。<a id="a-7b"></a>’王即告曰：<a id="a-7c"></a>‘吾今不复思汝及象，<a id="a-7d"></a>以此象故，<a id="a-7e"></a>几失吾命。<a id="a-7f"></a>’尔时群臣，<a id="a-7g"></a>咸各生念，<a id="a-7h"></a>谓王已为狂象所害，<a id="a-7i"></a>寻路推求处处，<a id="a-7j"></a>或得天冠衣服，<a id="a-7k"></a>或见落血，<a id="a-7l"></a>遂乃见王，<a id="a-7m"></a>驾乘余象，<a id="a-7n"></a>还来入城。<a id="a-7o"></a>城中人民，<a id="a-7p"></a>悉见大王受如是苦，<a id="a-7q"></a>莫不忧恼。</p>
  <p id="a7r">“尔时狂象，<a id="a-7s"></a>在野泽中，<a id="a-7t"></a>食诸恶草，<a id="a-7u"></a>饮浊秽水，<a id="a-7v"></a>淫欲意息，<a id="a-7w"></a>即思王宫清凉甘膳，<a id="a-7x"></a>行如疾风，<a id="a-7y"></a>诣本止处。<a id="a-7z"></a>象师见已，<a id="a-80"></a>往白王言：<a id="a-81"></a>‘大王当知，<a id="a-82"></a>先所失象，<a id="a-83"></a>今还来至，<a id="a-84"></a>愿王视之。<a id="a-85"></a>’王言：<a id="a-86"></a>‘我不须汝，<a id="a-87"></a>亦不须象。<a id="a-88"></a>’散阇启王：<a id="a-89"></a>‘王若不须我及象者，<a id="a-8A"></a>唯愿观我调象之方。<a id="a-8B"></a>’王即使于平坦地敷置坐处，<a id="a-8C"></a>时国中人，<a id="a-8D"></a>闻此象师欲示大王调象之法，<a id="a-8E"></a>普皆云集。<a id="a-8F"></a>时王出宫，<a id="a-8G"></a>大众导从，<a id="a-8H"></a>诣座而坐。<a id="a-8I"></a>象师散阇，<a id="a-8J"></a>将象至会，<a id="a-8K"></a>寻使工师，<a id="a-8L"></a>作七铁丸，<a id="a-8M"></a>烧令极赤，<a id="a-8N"></a>作已念言：<a id="a-8O"></a>‘象吞此丸，<a id="a-8P"></a>决定当死，<a id="a-8Q"></a>王后或悔。<a id="a-8R"></a>’白言大王：<a id="a-8S"></a>‘此白象宝，<a id="a-8T"></a>唯转轮王，<a id="a-8U"></a>乃得之耳！<a id="a-8V"></a>今有小过，<a id="a-8W"></a>不应丧失。<a id="a-8X"></a>’王告之言：<a id="a-8Y"></a>‘象若不调，<a id="a-8Z"></a>不应令吾乘之。<a id="a-8a"></a>若其调适，<a id="a-8b"></a>事衅如斯，<a id="a-8c"></a>今不须汝，<a id="a-8d"></a>亦不须象。<a id="a-8e"></a>’象师又言：<a id="a-8f"></a>‘虽不须我，<a id="a-8g"></a>象甚可惜。<a id="a-8h"></a>’王怒隆盛，<a id="a-8i"></a>告言远去。</p>
  <p id="a8j">“散阇起已，<a id="a-8k"></a>泣泪而言：<a id="a-8l"></a>‘王无亲疏，<a id="a-8m"></a>其心如毒，<a id="a-8n"></a>诈出甜言。<a id="a-8o"></a>’时会大小，<a id="a-8p"></a>闻已堕泪，<a id="a-8q"></a>谛视于象。<a id="a-8r"></a>象师即便作相告象：<a id="a-8s"></a>‘吞此铁丸，<a id="a-8t"></a>若不吞者，<a id="a-8u"></a>当以铁钩㧻裂汝脑。<a id="a-8v"></a>’象知其心，<a id="a-8w"></a>即自思惟：<a id="a-8x"></a>‘我宁吞此热丸而死，<a id="a-8y"></a>实不堪忍被铁钩死，<a id="a-8z"></a>如人俱死，<a id="a-90"></a>宁受绞死，<a id="a-91"></a>不乐烧杀。<a id="a-92"></a>’屈膝向王，<a id="a-93"></a>垂泪望救。<a id="a-94"></a>王意怒盛，<a id="a-95"></a>睹已余视。<a id="a-96"></a>散阇告象：<a id="a-97"></a>‘汝今何以不吞此丸？<a id="a-98"></a>’时象四顾，<a id="a-99"></a>念是众中，<a id="a-9A"></a>乃无有能救我命者，<a id="a-9B"></a>以手取丸，<a id="a-9C"></a>置口吞之，<a id="a-9D"></a>入腹焦烂，<a id="a-9E"></a>直过而死，<a id="a-9F"></a>如金刚杵打玻瓈山，<a id="a-9G"></a>铁丸堕地，<a id="a-9H"></a>犹故热赤。<a id="a-9I"></a>时会见已，<a id="a-9J"></a>莫不悲泣。<a id="a-9K"></a>王见此事，<a id="a-9L"></a>惊怖愕然，<a id="a-9M"></a>乃生悔心，<a id="a-9N"></a>即召散阇告言：<a id="a-9O"></a>‘汝象调顺乃尔，<a id="a-9P"></a>何故在林，<a id="a-9Q"></a>不能制之？<a id="a-9R"></a>’</p>
  <p id="a9S">“时净居天，<a id="a-9T"></a>知光明王应发无上菩提之心，<a id="a-9U"></a>即作神力，<a id="a-9V"></a>令象师跪答王言：<a id="a-9W"></a>‘大王，<a id="a-9X"></a>我唯能调象身，<a id="a-9Y"></a>不能调心。<a id="a-9Z"></a>’王即问言：<a id="a-9a"></a>‘颇复有人，<a id="a-9b"></a>亦能调身，<a id="a-9c"></a>兼调心不？<a id="a-9d"></a>’白言：<a id="a-9e"></a>‘大王，<a id="a-9f"></a>有佛世尊，<a id="a-9g"></a>既能调身，<a id="a-9h"></a>亦能调心。<a id="a-9i"></a>’时光明王，<a id="a-9j"></a>闻佛名已，<a id="a-9k"></a>心惊毛竖，<a id="a-9l"></a>告言散阇：<a id="a-9m"></a>‘所言佛者，<a id="a-9n"></a>何种性生？<a id="a-9o"></a>’散阇答言：<a id="a-9p"></a>‘佛世尊者，<a id="a-9q"></a>二种性生，<a id="a-9r"></a>一者、<a id="a-9s"></a>智慧，<a id="a-9t"></a>二者、<a id="a-9u"></a>大悲。<a id="a-9v"></a>勤行六事，<a id="a-9w"></a>所谓六波罗蜜，<a id="a-9x"></a>功德智慧，<a id="a-9y"></a>悉具足已，<a id="a-9z"></a>号之为佛，<a id="a-A0"></a>既自能调，<a id="a-A1"></a>亦调众生。<a id="a-A2"></a>’</p>
  <p id="aA3">“王闻是已，<a id="a-A4"></a>悚然踊跃，<a id="a-A5"></a>即起入宫，<a id="a-A6"></a>洗浴香汤，<a id="a-A7"></a>更著新衣，<a id="a-A8"></a>上高阁上，<a id="a-A9"></a>四向作礼，<a id="a-AA"></a>于一切众生起大悲心，<a id="a-AB"></a>烧香誓愿：<a id="a-AC"></a>‘愿我所有功德，<a id="a-AD"></a>回向佛道。<a id="a-AE"></a>我成佛已，<a id="a-AF"></a>自调其心，<a id="a-AG"></a>亦当调伏一切众生。<a id="a-AH"></a>若以一众生故，<a id="a-AI"></a>在于阿鼻地狱，<a id="a-AJ"></a>住经一劫，<a id="a-AK"></a>有所益者，<a id="a-AL"></a>当入是狱，<a id="a-AM"></a>终不舍于菩提之心。<a id="a-AN"></a>’作是誓已，<a id="a-AO"></a>六种震动，<a id="a-AP"></a>诸山大海，<a id="a-AQ"></a>[𧾷+叵][𧾷+我]踊没。<a id="a-AR"></a>虚空之中，<a id="a-AS"></a>自然乐声，<a id="a-AT"></a>无量诸天，<a id="a-AU"></a>作天妓乐，<a id="a-AV"></a>歌叹菩萨，<a id="a-AW"></a>而作是言：<a id="a-AX"></a>‘如汝所作，<a id="a-AY"></a>得佛不久。<a id="a-AZ"></a>成佛道已，<a id="a-Aa"></a>愿度我等。<a id="a-Ab"></a>我等于此清净法会，<a id="a-Ac"></a>亦应有分。<a id="a-Ad"></a>’”</p>
  <p id="aAe">佛告诸比丘：<a id="a-Af"></a>“欲知尔时白象吞铁丸者，<a id="a-Ag"></a>难陀是也。<a id="a-Ah"></a>时象师者，<a id="a-Ai"></a>舍利弗是也。<a id="a-Aj"></a>光明王者，<a id="a-Ak"></a>我身是也。<a id="a-Al"></a>我于尔时，<a id="a-Am"></a>见是象调顺故，<a id="a-An"></a>始发道心，<a id="a-Ao"></a>求于佛道。<a id="a-Ap"></a>”</p>
  <p id="aAq">尔时大会，<a id="a-Ar"></a>闻佛苦行如是，<a id="a-As"></a>有得四道果者，<a id="a-At"></a>有发大道心者，<a id="a-Au"></a>有出家修道者，<a id="a-Av"></a>莫不欢喜，<a id="a-Aw"></a>顶戴奉行。</p>
  <p id="aAx">以是因缘，<a id="a-Ay"></a>强志勇故，<a id="a-Az"></a>由小因缘能办大事。<a id="a-B0"></a>懒惰懈怠，<a id="a-B1"></a>虽遇大缘，<a id="a-B2"></a>无所能成。<a id="a-B3"></a>是故行者当勤精进，<a id="a-B4"></a>趣向佛道。</p>
  <p data-pb></p>
  <h2 id="aB5">摩诃斯那优婆夷品第十七</h2>
  <p id="aB6">行者欲成佛道，<a id="a-B7"></a>当乐经法，<a id="a-B8"></a>赞诵演说。<a id="a-B9"></a>正使白衣说法，<a id="a-BA"></a>诸天鬼神，<a id="a-BB"></a>悉来听受，<a id="a-BC"></a>况出家人！<a id="a-BD"></a>出家之人，<a id="a-BE"></a>乃至行路，<a id="a-BF"></a>诵经说偈，<a id="a-BG"></a>常有诸天，<a id="a-BH"></a>随而听受，<a id="a-BI"></a>是故应勤诵说经法。<a id="a-BJ"></a>何以知之？</p>
  <p id="aBK">尔时，<a id="a-BL"></a>世尊在舍卫国祇洹精舍，<a id="a-BM"></a>与大比丘众围绕恭敬。<a id="a-BN"></a>初至祇洹精舍，<a id="a-BO"></a>功德流布，<a id="a-BP"></a>莫不闻知。<a id="a-BQ"></a>时诸善人，<a id="a-BR"></a>闻佛名德，<a id="a-BS"></a>欢喜无量，<a id="a-BT"></a>称扬赞叹。<a id="a-BU"></a>所以者何？<a id="a-BV"></a>世间恶人，<a id="a-BW"></a>闻善人名，<a id="a-BX"></a>心生憎嫉，<a id="a-BY"></a>闻恶欢喜。<a id="a-BZ"></a>贤善之人，<a id="a-Ba"></a>遏恶扬善，<a id="a-Bb"></a>欲令广闻；<a id="a-Bc"></a>见人作恶，<a id="a-Bd"></a>而知结使，<a id="a-Be"></a>怜愍原恕。<a id="a-Bf"></a>如是善人，<a id="a-Bg"></a>闻佛出世，<a id="a-Bh"></a>称扬流布，<a id="a-Bi"></a>令遍诸国。</p>
  <p id="aBj">时波斯匿王，<a id="a-Bk"></a>有边小国，<a id="a-Bl"></a>名毗纽乾特。<a id="a-Bm"></a>此聚落中，<a id="a-Bn"></a>人多邪见，<a id="a-Bo"></a>无佛法僧。<a id="a-Bp"></a>时此村落，<a id="a-Bq"></a>有一女人，<a id="a-Br"></a>名摩诃优波斯那，<a id="a-Bs"></a>时有事缘，<a id="a-Bt"></a>至舍卫国波斯匿王所。<a id="a-Bu"></a>缘事毕讫，<a id="a-Bv"></a>从诸笃信优婆塞边，<a id="a-Bw"></a>闻佛功德，<a id="a-Bx"></a>欲得见佛，<a id="a-By"></a>即往祇洹，<a id="a-Bz"></a>睹佛相好庄严殊特，<a id="a-C0"></a>头面礼足，<a id="a-C1"></a>却在一面。<a id="a-C2"></a>尔时，<a id="a-C3"></a>世尊为诸大众说五戒法，<a id="a-C4"></a>所谓不杀得长寿，<a id="a-C5"></a>不盗得大富，<a id="a-C6"></a>不邪淫得人敬爱念，<a id="a-C7"></a>不妄语得言见信用，<a id="a-C8"></a>不饮酒得聪明了达。</p>
  <p id="aC9">时优波斯那，<a id="a-CA"></a>闻此法已，<a id="a-CB"></a>甚大欢喜，<a id="a-CC"></a>前白佛言：<a id="a-CD"></a>“唯愿世尊，<a id="a-CE"></a>授我五戒。<a id="a-CF"></a>我当尽寿清净奉持，<a id="a-CG"></a>宁失身命，<a id="a-CH"></a>终不毁犯！<a id="a-CI"></a>如饥人惜食，<a id="a-CJ"></a>渴者爱水，<a id="a-CK"></a>如病者护命，<a id="a-CL"></a>我护禁戒，<a id="a-CM"></a>亦复如是。<a id="a-CN"></a>”时佛即与授五戒法。<a id="a-CO"></a>得五戒法已，<a id="a-CP"></a>白言：<a id="a-CQ"></a>“世尊，<a id="a-CR"></a>我所住处，<a id="a-CS"></a>边僻迥远，<a id="a-CT"></a>当还所止，<a id="a-CU"></a>愿赐少物，<a id="a-CV"></a>当敬奉之。<a id="a-CW"></a>”过去诸佛，<a id="a-CX"></a>如恒河沙，<a id="a-CY"></a>尽说法句；<a id="a-CZ"></a>未来诸佛，<a id="a-Ca"></a>如恒河沙，<a id="a-Cb"></a>亦说是经。<a id="a-Cc"></a>尔时，<a id="a-Cd"></a>世尊以法句经，<a id="a-Ce"></a>与优波斯那，<a id="a-Cf"></a>令讽奉行。<a id="a-Cg"></a>得已作礼，<a id="a-Ch"></a>绕佛三匝而去。</p>
  <p id="aCi">还本聚落，<a id="a-Cj"></a>思惟忆念佛所与经。<a id="a-Ck"></a>是时中夜，<a id="a-Cl"></a>于高屋上，<a id="a-Cm"></a>思佛功德，<a id="a-Cn"></a>读诵法句。<a id="a-Co"></a>时毗沙门天王，<a id="a-Cp"></a>欲至南方毗流勒叉所，<a id="a-Cq"></a>将千夜叉，<a id="a-Cr"></a>从优波斯那上过，<a id="a-Cs"></a>闻诵经声，<a id="a-Ct"></a>寻皆住空，<a id="a-Cu"></a>听其所诵，<a id="a-Cv"></a>赞言：<a id="a-Cw"></a>“善哉！<a id="a-Cx"></a>善哉！<a id="a-Cy"></a>姊妹善说法要。<a id="a-Cz"></a>今我若以天宝相遗，<a id="a-D0"></a>非尔所宜。<a id="a-D1"></a>我今以一善言相赠，<a id="a-D2"></a>谓尊者舍利弗、<a id="a-D3"></a>大目犍连从舍卫来，<a id="a-D4"></a>当止此林。<a id="a-D5"></a>汝明往请，<a id="a-D6"></a>于舍供养，<a id="a-D7"></a>彼咒愿时，<a id="a-D8"></a>并称我名。<a id="a-D9"></a>”</p>
  <p id="aDA">优波斯那闻此语已，<a id="a-DB"></a>仰视空中，<a id="a-DC"></a>不见其形，<a id="a-DD"></a>如盲眼人，<a id="a-DE"></a>于夜黑闇，<a id="a-DF"></a>都无所见，<a id="a-DG"></a>即问言曰：<a id="a-DH"></a>“汝为是谁，<a id="a-DI"></a>不见其形，<a id="a-DJ"></a>而但有声？<a id="a-DK"></a>”</p>
  <p id="aDL">空中答言：<a id="a-DM"></a>“我是鬼王毗沙门天也，<a id="a-DN"></a>为听法故，<a id="a-DO"></a>于此住耳。<a id="a-DP"></a>”</p>
  <p id="aDQ">优婆夷言：<a id="a-DR"></a>“天无谬语，<a id="a-DS"></a>汝天我人，<a id="a-DT"></a>绝无因由，<a id="a-DU"></a>何故称我为姊妹耶？<a id="a-DV"></a>”</p>
  <p id="aDW">天王答言：<a id="a-DX"></a>“佛是法王，<a id="a-DY"></a>亦人天父。<a id="a-DZ"></a>我为优婆塞，<a id="a-Da"></a>汝是优婆夷，<a id="a-Db"></a>同一法味，<a id="a-Dc"></a>故言姊妹。<a id="a-Dd"></a>”</p>
  <p id="aDe">时优婆夷，<a id="a-Df"></a>心生欢喜，<a id="a-Dg"></a>问言：<a id="a-Dh"></a>“天王，<a id="a-Di"></a>我供养时，<a id="a-Dj"></a>称汝名字，<a id="a-Dk"></a>有何利耶？<a id="a-Dl"></a>”</p>
  <p id="aDm">天王答言：<a id="a-Dn"></a>“我为天王，<a id="a-Do"></a>天耳远闻。<a id="a-Dp"></a>称我名者，<a id="a-Dq"></a>我悉闻之。<a id="a-Dr"></a>以称我故，<a id="a-Ds"></a>增我势力，<a id="a-Dt"></a>威德眷属。<a id="a-Du"></a>我亦复以神力，<a id="a-Dv"></a>及敕鬼神，<a id="a-Dw"></a>护念是人，<a id="a-Dx"></a>增其福禄，<a id="a-Dy"></a>令离衰患。<a id="a-Dz"></a>”说是语已，<a id="a-E0"></a>寻便过去。</p>
  <p id="aE1">时优婆夷，<a id="a-E2"></a>欢喜踊跃，<a id="a-E3"></a>自思惟言：<a id="a-E4"></a>“佛于百劫，<a id="a-E5"></a>精勤苦行，<a id="a-E6"></a>唯为我耳！<a id="a-E7"></a>以佛恩故，<a id="a-E8"></a>乃使鬼王为我姊妹。<a id="a-E9"></a>”便不寝寐，<a id="a-EA"></a>天垂欲晓，<a id="a-EB"></a>方得少眠。</p>
  <p id="aEC">时彼家中，<a id="a-ED"></a>常令使人入林取薪。<a id="a-EE"></a>是时使人，<a id="a-EF"></a>早赴入林，<a id="a-EG"></a>上树采薪。<a id="a-EH"></a>遥见尊者舍利弗、<a id="a-EI"></a>目犍连五百比丘，<a id="a-EJ"></a>在此林中。<a id="a-EK"></a>其精勤者，<a id="a-EL"></a>坐禅诵经。<a id="a-EM"></a>其懒惰者，<a id="a-EN"></a>卧少草上。</p>
  <p id="aEO">时彼使人本随大家，<a id="a-EP"></a>到舍卫国，<a id="a-EQ"></a>是故遥见识二尊者，<a id="a-ER"></a>便自念言：<a id="a-ES"></a>“我等大家，<a id="a-ET"></a>所尊敬者，<a id="a-EU"></a>今在此林，<a id="a-EV"></a>大家不知。<a id="a-EW"></a>若我徐取薪已，<a id="a-EX"></a>乃还白者，<a id="a-EY"></a>或有余人，<a id="a-EZ"></a>脱先请去，<a id="a-Ea"></a>我则有过，<a id="a-Eb"></a>于事折减。<a id="a-Ec"></a>先办斯要，<a id="a-Ed"></a>后乃取薪，<a id="a-Ee"></a>于事无苦。<a id="a-Ef"></a>”即便下树，<a id="a-Eg"></a>往尊者所，<a id="a-Eh"></a>头面礼足，<a id="a-Ei"></a>白言：<a id="a-Ej"></a>“尊者，<a id="a-Ek"></a>我大家优波斯那。<a id="a-El"></a>”礼足问讯。</p>
  <p id="aEm">尊者答言：<a id="a-En"></a>“令优波斯那安隐受乐解脱生死。<a id="a-Eo"></a>”</p>
  <p id="aEp">白言：<a id="a-Eq"></a>“尊者，<a id="a-Er"></a>我大家优波斯那，<a id="a-Es"></a>请今日食，<a id="a-Et"></a>唯愿屈临。<a id="a-Eu"></a>”</p>
  <p id="aEv">尊者答言：<a id="a-Ew"></a>“汝还归家，<a id="a-Ex"></a>告优波斯那：<a id="a-Ey"></a>善哉！<a id="a-Ez"></a>优婆夷，<a id="a-F0"></a>知时知宜。<a id="a-F1"></a>佛赞五施得福无量，<a id="a-F2"></a>所谓施远来者、<a id="a-F3"></a>施远去者、<a id="a-F4"></a>施病瘦者、<a id="a-F5"></a>于饥饿时施于饮食、<a id="a-F6"></a>施知法人。<a id="a-F7"></a>如是五施，<a id="a-F8"></a>现世获福。<a id="a-F9"></a>”</p>
  <p id="aFA">使者受教，<a id="a-FB"></a>礼退出林，<a id="a-FC"></a>急疾还家，<a id="a-FD"></a>到已问婢：<a id="a-FE"></a>“大家所在？<a id="a-FF"></a>”答言：<a id="a-FG"></a>“彼高屋上，<a id="a-FH"></a>初夜中夜，<a id="a-FI"></a>不得睡寐，<a id="a-FJ"></a>今方始眠。<a id="a-FK"></a>”使曰：<a id="a-FL"></a>“唤觉。<a id="a-FM"></a>”婢言：<a id="a-FN"></a>“不敢。<a id="a-FO"></a>”曰：<a id="a-FP"></a>“汝若不能，<a id="a-FQ"></a>我自当唤。<a id="a-FR"></a>”咸言：<a id="a-FS"></a>“随意。<a id="a-FT"></a>”</p>
  <p id="aFU">使前上屋，<a id="a-FV"></a>弹指令觉。<a id="a-FW"></a>觉已问言：<a id="a-FX"></a>“欲何所白？<a id="a-FY"></a>”白言：<a id="a-FZ"></a>“大家，<a id="a-Fa"></a>尊者舍利弗、<a id="a-Fb"></a>目犍连等，<a id="a-Fc"></a>在其林中。<a id="a-Fd"></a>”</p>
  <p id="aFe">优波斯那，<a id="a-Ff"></a>甚大欢踊，<a id="a-Fg"></a>即便自取耳二金环，<a id="a-Fh"></a>而以赏之。<a id="a-Fi"></a>寻更白言：<a id="a-Fj"></a>“尊者有好言教到大家边。<a id="a-Fk"></a>”即曰：<a id="a-Fl"></a>“有何好教？<a id="a-Fm"></a>可时说之。<a id="a-Fn"></a>”具以五施而为说之。</p>
  <p id="aFo">时优婆夷，<a id="a-Fp"></a>欢喜踰前。<a id="a-Fq"></a>譬如莲花见日则便开敷，<a id="a-Fr"></a>时彼开解，<a id="a-Fs"></a>亦复如是。<a id="a-Ft"></a>即自解颈众宝璎珞，<a id="a-Fu"></a>重以赐之。</p>
  <p id="aFv">使者白言：<a id="a-Fw"></a>“大家时起，<a id="a-Fx"></a>洗手办具饮食供养。<a id="a-Fy"></a>我向辄持大家言教，<a id="a-Fz"></a>请二尊者及五百弟子，<a id="a-G0"></a>今日来食，<a id="a-G1"></a>愿时供办。<a id="a-G2"></a>”</p>
  <p id="aG3">闻是语已，<a id="a-G4"></a>益复踊跃，<a id="a-G5"></a>言：<a id="a-G6"></a>“我所欲作，<a id="a-G7"></a>已为我作，<a id="a-G8"></a>快不可言！<a id="a-G9"></a>我今放汝，<a id="a-GA"></a>更不属我。<a id="a-GB"></a>如汝善好，<a id="a-GC"></a>在家出家，<a id="a-GD"></a>聚落城邑，<a id="a-GE"></a>随处光好。<a id="a-GF"></a>”</p>
  <p id="aGG">时优波斯那，<a id="a-GH"></a>即起洗手，<a id="a-GI"></a>告语家属及诸邻比：<a id="a-GJ"></a>“汝应作食，<a id="a-GK"></a>汝应燃火，<a id="a-GL"></a>汝应取水，<a id="a-GM"></a>汝应布座，<a id="a-GN"></a>汝应取花。<a id="a-GO"></a>”如是种种，<a id="a-GP"></a>分部讫已，<a id="a-GQ"></a>即自取药，<a id="a-GR"></a>捣末和筛。<a id="a-GS"></a>所供已办，<a id="a-GT"></a>即遣是人，<a id="a-GU"></a>还白时到，<a id="a-GV"></a>食具已办，<a id="a-GW"></a>唯愿知时。</p>
  <p id="aGX">时二尊者，<a id="a-GY"></a>与诸比丘，<a id="a-GZ"></a>著衣持钵，<a id="a-Ga"></a>往诣其家，<a id="a-Gb"></a>就座而坐。<a id="a-Gc"></a>时优波斯那，<a id="a-Gd"></a>手自行水，<a id="a-Ge"></a>下种种食，<a id="a-Gf"></a>色香味具。<a id="a-Gg"></a>一切诸行，<a id="a-Gh"></a>随业受报。<a id="a-Gi"></a>好色食施，<a id="a-Gj"></a>得好颜色。<a id="a-Gk"></a>食有好香，<a id="a-Gl"></a>得远名称。<a id="a-Gm"></a>其味具足，<a id="a-Gn"></a>得随意所欲以食之报，<a id="a-Go"></a>得大筋力。<a id="a-Gp"></a>众僧食已，<a id="a-Gq"></a>尊者舍利弗，<a id="a-Gr"></a>即与咒愿。</p>
  <p id="aGs">其咒愿时，<a id="a-Gt"></a>优波斯那白言：<a id="a-Gu"></a>“尊者，<a id="a-Gv"></a>愿当称彼毗沙门天王名。<a id="a-Gw"></a>”</p>
  <p id="aGx">时舍利弗，<a id="a-Gy"></a>咒愿已讫，<a id="a-Gz"></a>寻便问言：<a id="a-H0"></a>“汝于毗沙门天王，<a id="a-H1"></a>有何因缘，<a id="a-H2"></a>而称其名？<a id="a-H3"></a>”</p>
  <p id="aH4">白言：<a id="a-H5"></a>“尊者，<a id="a-H6"></a>有希有事！<a id="a-H7"></a>以我昨夜诵法句故，<a id="a-H8"></a>彼天王住于空中听我诵经，<a id="a-H9"></a>赞言：<a id="a-HA"></a>‘善哉！<a id="a-HB"></a>善哉！<a id="a-HC"></a>姊妹善说妙法。<a id="a-HD"></a>’我即仰问：<a id="a-HE"></a>‘汝为是谁，<a id="a-HF"></a>不睹身形，<a id="a-HG"></a>但有声耶？<a id="a-HH"></a>’彼答我言：<a id="a-HI"></a>‘我是鬼王毗沙门身，<a id="a-HJ"></a>闻汝诵经故，<a id="a-HK"></a>住而听耳。<a id="a-HL"></a>欲以天宝相遗，<a id="a-HM"></a>而非汝所宜，<a id="a-HN"></a>今以善言赠汝。<a id="a-HO"></a>’我即问言：<a id="a-HP"></a>‘欲何所告？<a id="a-HQ"></a>’即言：<a id="a-HR"></a>‘尊者舍利弗、<a id="a-HS"></a>目连，<a id="a-HT"></a>明日当至某林。<a id="a-HU"></a>汝可请来于舍供养，<a id="a-HV"></a>咒愿之时念称我名。<a id="a-HW"></a>’我即问之：<a id="a-HX"></a>‘称汝名字，<a id="a-HY"></a>有何利益？<a id="a-HZ"></a>’彼即答我，<a id="a-Ha"></a>具以上事，<a id="a-Hb"></a>以是因缘，<a id="a-Hc"></a>我今称之。<a id="a-Hd"></a>”</p>
  <p id="aHe">舍利弗言：<a id="a-Hf"></a>“实为奇特！<a id="a-Hg"></a>汝人彼天，<a id="a-Hh"></a>而能屈意，<a id="a-Hi"></a>与汝言语，<a id="a-Hj"></a>云是姊妹。<a id="a-Hk"></a>”</p>
  <p id="aHl">优婆夷言：<a id="a-Hm"></a>“我又更有奇特之事！<a id="a-Hn"></a>此舍有神，<a id="a-Ho"></a>与我亲厚。<a id="a-Hp"></a>如有女人共相往来，<a id="a-Hq"></a>我布施时，<a id="a-Hr"></a>此神语我：<a id="a-Hs"></a>此阿罗汉、<a id="a-Ht"></a>此阿那含、<a id="a-Hu"></a>此斯陀含、<a id="a-Hv"></a>此须陀洹，<a id="a-Hw"></a>此凡夫，<a id="a-Hx"></a>此持戒，<a id="a-Hy"></a>此破戒，<a id="a-Hz"></a>此智慧，<a id="a-I0"></a>此愚痴。<a id="a-I1"></a>我虽闻是说，<a id="a-I2"></a>意等无二，<a id="a-I3"></a>于凡夫、<a id="a-I4"></a>犯戒等，<a id="a-I5"></a>如阿罗汉。<a id="a-I6"></a>”</p>
  <p id="aI7">舍利弗言：<a id="a-I8"></a>“汝实奇特，<a id="a-I9"></a>能于中生平等心。<a id="a-IA"></a>”</p>
  <p id="aIB">摩诃斯那言：<a id="a-IC"></a>“我又复有奇特好事！<a id="a-ID"></a>我女人身，<a id="a-IE"></a>加复在家，<a id="a-IF"></a>而能除灭二十身见，<a id="a-IG"></a>得须陀洹。<a id="a-IH"></a>”</p>
  <p id="aII">舍利弗言：<a id="a-IJ"></a>“姊妹！<a id="a-IK"></a>汝甚奇特，<a id="a-IL"></a>能于女身，<a id="a-IM"></a>成须陀洹。<a id="a-IN"></a>”</p>
  <p id="aIO">优婆夷言：<a id="a-IP"></a>“我又更有希有奇特！<a id="a-IQ"></a>我有四子，<a id="a-IR"></a>皆恶邪见。<a id="a-IS"></a>我夫恶邪，<a id="a-IT"></a>又亦尤甚，<a id="a-IU"></a>于佛法僧，<a id="a-IV"></a>不识不敬。<a id="a-IW"></a>我若供养三宝，<a id="a-IX"></a>及给贫穷，<a id="a-IY"></a>便生嫉恚，<a id="a-IZ"></a>咸言：<a id="a-Ia"></a>‘我等劳勤家业，<a id="a-Ib"></a>而乃作此无益之用。<a id="a-Ic"></a>’虽有是说，<a id="a-Id"></a>我于道心，<a id="a-Ie"></a>修善布施，<a id="a-If"></a>终无退缩，<a id="a-Ig"></a>亦不恚恨。<a id="a-Ih"></a>”</p>
  <p id="aIi">舍利弗言：<a id="a-Ij"></a>“妇人之法，<a id="a-Ik"></a>一切时中，<a id="a-Il"></a>常不自在。<a id="a-Im"></a>少小则父母护，<a id="a-In"></a>壮时则夫护，<a id="a-Io"></a>老时则子护，<a id="a-Ip"></a>而汝不为夫子所制，<a id="a-Iq"></a>随意修善。<a id="a-Ir"></a>姊妹！<a id="a-Is"></a>我今诲汝，<a id="a-It"></a>可善著心，<a id="a-Iu"></a>何者好事？<a id="a-Iv"></a>谓佛世尊是暮当至毗纽乾特林，<a id="a-Iw"></a>我用是事，<a id="a-Ix"></a>以相报遗。<a id="a-Iy"></a>”语已辞还所止。</p>
  <p id="aIz">优婆夷言：<a id="a-J0"></a>“尊者所告，<a id="a-J1"></a>实为甚善。<a id="a-J2"></a>尊者去后，<a id="a-J3"></a>当办所供，<a id="a-J4"></a>以待世尊。<a id="a-J5"></a>”</p>
  <p id="aJ6">如是世尊，<a id="a-J7"></a>已至是林。<a id="a-J8"></a>摩诃斯那，<a id="a-J9"></a>甚大欢喜，<a id="a-JA"></a>即集诸优婆夷，<a id="a-JB"></a>寻于其暮，<a id="a-JC"></a>往至佛所。<a id="a-JD"></a>遥见世尊光相殊妙，<a id="a-JE"></a>五情悦豫，<a id="a-JF"></a>喜踊无量。<a id="a-JG"></a>到已作礼，<a id="a-JH"></a>种种香华，<a id="a-JI"></a>供养佛毕，<a id="a-JJ"></a>却坐一面。<a id="a-JK"></a>佛为说法，<a id="a-JL"></a>施论、<a id="a-JM"></a>戒论，<a id="a-JN"></a>生天断欲，<a id="a-JO"></a>涅槃之论。<a id="a-JP"></a>闻说法已，<a id="a-JQ"></a>将欲还家，<a id="a-JR"></a>合掌白佛：<a id="a-JS"></a>“我此村人普皆邪见，<a id="a-JT"></a>不识佛法，<a id="a-JU"></a>不知佛德，<a id="a-JV"></a>不好布施，<a id="a-JW"></a>故使沙门、<a id="a-JX"></a>婆罗门，<a id="a-JY"></a>入此村乞常至我家。<a id="a-JZ"></a>唯愿世尊，<a id="a-Ja"></a>随有几时住此邑？<a id="a-Jb"></a>佛及弟子，<a id="a-Jc"></a>常受我请，<a id="a-Jd"></a>四事供养。<a id="a-Je"></a>”白已，<a id="a-Jf"></a>礼足而退。</p>
  <p id="aJg">次第观诸比丘所止宿处，<a id="a-Jh"></a>最后见有一病比丘卧草窟中，<a id="a-Ji"></a>即问：<a id="a-Jj"></a>“大德，<a id="a-Jk"></a>何所苦患？<a id="a-Jl"></a>”</p>
  <p id="aJm">比丘答言：<a id="a-Jn"></a>“道路行来，<a id="a-Jo"></a>四大不调，<a id="a-Jp"></a>困苦少赖。<a id="a-Jq"></a>”</p>
  <p id="aJr">优婆夷言：<a id="a-Js"></a>“大德所患，<a id="a-Jt"></a>便宜何食？<a id="a-Ju"></a>”</p>
  <p id="aJv">答言：<a id="a-Jw"></a>“医处当服新热肉汁。<a id="a-Jx"></a>”</p>
  <p id="aJy">优婆夷言：<a id="a-Jz"></a>“莫复余求，<a id="a-K0"></a>我明日当送。<a id="a-K1"></a>”</p>
  <p id="aK2">答言：<a id="a-K3"></a>“可尔。<a id="a-K4"></a>”</p>
  <p id="aK5">时优婆夷礼足还家，<a id="a-K6"></a>自思惟言：<a id="a-K7"></a>“我得大利，<a id="a-K8"></a>见佛世尊及舍利弗等诸大尊者，<a id="a-K9"></a>深加欣庆。<a id="a-KA"></a>然不忆念明十五日，<a id="a-KB"></a>时彼国法，<a id="a-KC"></a>其十五日，<a id="a-KD"></a>一切不杀，<a id="a-KE"></a>杀者夺命。<a id="a-KF"></a>明日晨朝，<a id="a-KG"></a>敕使持钱，<a id="a-KH"></a>买新热肉。<a id="a-KI"></a>使人受教，<a id="a-KJ"></a>诣市遍求，<a id="a-KK"></a>不得空还，<a id="a-KL"></a>白大家言：<a id="a-KM"></a>“今十五日，<a id="a-KN"></a>市无屠杀。<a id="a-KO"></a>”</p>
  <p id="aKP">时优婆夷，<a id="a-KQ"></a>告使人言：<a id="a-KR"></a>“汝持千钱，<a id="a-KS"></a>买百钱肉。<a id="a-KT"></a>有求利者，<a id="a-KU"></a>或能与汝。<a id="a-KV"></a>”使人持钱，<a id="a-KW"></a>又往推觅，<a id="a-KX"></a>王限重故，<a id="a-KY"></a>无敢与者。<a id="a-KZ"></a>使人还白，<a id="a-Ka"></a>具如事情。<a id="a-Kb"></a>时优婆夷，<a id="a-Kc"></a>闻是事已，<a id="a-Kd"></a>心忧愁恼，<a id="a-Ke"></a>言：<a id="a-Kf"></a>“汝持金钱，<a id="a-Kg"></a>等重买索。<a id="a-Kh"></a>”尔时使人，<a id="a-Ki"></a>虽持金钱，<a id="a-Kj"></a>如敕推求，<a id="a-Kk"></a>而诸屠者，<a id="a-Kl"></a>虽贪其利，<a id="a-Km"></a>王法严重，<a id="a-Kn"></a>惧失命根，<a id="a-Ko"></a>无敢与者。<a id="a-Kp"></a>如是往返，<a id="a-Kq"></a>了不能得。</p>
  <p id="aKr">时优婆夷，<a id="a-Ks"></a>倍增愁恼，<a id="a-Kt"></a>念病比丘：<a id="a-Ku"></a>“已受我请，<a id="a-Kv"></a>而我设当不供所须，<a id="a-Kw"></a>或能失命，<a id="a-Kx"></a>便是我咎，<a id="a-Ky"></a>当施何计？<a id="a-Kz"></a>”念是事已，<a id="a-L0"></a>重自思惟：<a id="a-L1"></a>“往昔菩萨，<a id="a-L2"></a>以一鸽故，<a id="a-L3"></a>犹自屠割，<a id="a-L4"></a>不惜身肉，<a id="a-L5"></a>况此比丘，<a id="a-L6"></a>于鸽有降，<a id="a-L7"></a>我宁不爱自己身肉而不济？<a id="a-L8"></a>”彼作是念已，<a id="a-L9"></a>将一可信常所使人，<a id="a-LA"></a>却入静室，<a id="a-LB"></a>净自洗身，<a id="a-LC"></a>踞坐床上，<a id="a-LD"></a>敕使人言：<a id="a-LE"></a>“汝今割我股里肉取。<a id="a-LF"></a>”尔时使人如教，<a id="a-LG"></a>即以利刀割取。<a id="a-LH"></a>当割肉时，<a id="a-LI"></a>苦痛逼切，<a id="a-LJ"></a>闷绝躄地。<a id="a-LK"></a>时婢即以白㲲缠裹，<a id="a-LL"></a>既取肉已，<a id="a-LM"></a>合诸药草，<a id="a-LN"></a>煮以为臛，<a id="a-LO"></a>送疾比丘。<a id="a-LP"></a>比丘受是信心檀越所送食已，<a id="a-LQ"></a>疾即除愈。</p>
  <p id="aLR">夫婆罗门，<a id="a-LS"></a>于时不在，<a id="a-LT"></a>行还问言：<a id="a-LU"></a>“摩诃斯那，<a id="a-LV"></a>为何所在？<a id="a-LW"></a>”答在某房中。</p>
  <p id="aLX">其夫往见，<a id="a-LY"></a>颜色变异，<a id="a-LZ"></a>不与常同，<a id="a-La"></a>即便问言：<a id="a-Lb"></a>“汝今何缘，<a id="a-Lc"></a>憔悴乃尔？<a id="a-Ld"></a>”</p>
  <p id="aLe">对曰：<a id="a-Lf"></a>“我今为病所侵。<a id="a-Lg"></a>”</p>
  <p id="aLh">其夫忧愁，<a id="a-Li"></a>寻集诸医，<a id="a-Lj"></a>诊其所患。<a id="a-Lk"></a>医集问言：<a id="a-Ll"></a>“汝有何疾，<a id="a-Lm"></a>所疾发动，<a id="a-Ln"></a>其来久如，<a id="a-Lo"></a>有休间不？<a id="a-Lp"></a>”</p>
  <p id="aLq">答言：<a id="a-Lr"></a>“我病一切时痛，<a id="a-Ls"></a>如今疼苦无复休间。<a id="a-Lt"></a>”</p>
  <p id="aLu">时医察脉，<a id="a-Lv"></a>不知所疾，<a id="a-Lw"></a>默然还出。</p>
  <p id="aLx">其夫垂泣，<a id="a-Ly"></a>而问妻言：<a id="a-Lz"></a>“汝何所病，<a id="a-M0"></a>以情见语？<a id="a-M1"></a>”</p>
  <p id="aM2">妻答之曰：<a id="a-M3"></a>“明医不知，<a id="a-M4"></a>我焉能知。<a id="a-M5"></a>”</p>
  <p id="aM6">时婆罗门，<a id="a-M7"></a>问家内人：<a id="a-M8"></a>“汝等能知摩诃斯那所苦患不？<a id="a-M9"></a>”</p>
  <p id="aMA">时诸使人白言：<a id="a-MB"></a>“大家，<a id="a-MC"></a>我等不知，<a id="a-MD"></a>当问可信所亲近者。<a id="a-ME"></a>”</p>
  <p id="aMF">时婆罗门，<a id="a-MG"></a>即召彼婢于屏密处。<a id="a-MH"></a>问言：<a id="a-MI"></a>“我妇何由有疾？<a id="a-MJ"></a>”</p>
  <p id="aMK">婢以实答：<a id="a-ML"></a>“大家当知，<a id="a-MM"></a>为病比丘故，<a id="a-MN"></a>割肉饴之。<a id="a-MO"></a>”</p>
  <p id="aMP">夫闻是已，<a id="a-MQ"></a>于佛法僧，<a id="a-MR"></a>生恚害心，<a id="a-MS"></a>便于街巷，<a id="a-MT"></a>高声唱言：<a id="a-MU"></a>“沙门释子，<a id="a-MV"></a>食啖人肉，<a id="a-MW"></a>如駮足王。<a id="a-MX"></a>”</p>
  <p id="aMY">尔时，<a id="a-MZ"></a>笃信优婆塞，<a id="a-Ma"></a>闻婆罗门骂佛法僧，<a id="a-Mb"></a>忧愁不乐，<a id="a-Mc"></a>往世尊所，<a id="a-Md"></a>头面礼足。</p>
  <p id="aMe">世尊告曰：<a id="a-Mf"></a>“汝等何故，<a id="a-Mg"></a>愁惨不乐？<a id="a-Mh"></a>”</p>
  <p id="aMi">白言：<a id="a-Mj"></a>“世尊，<a id="a-Mk"></a>有一婆罗门，<a id="a-Ml"></a>于多人处，<a id="a-Mm"></a>高声唱骂佛法众僧：<a id="a-Mn"></a>‘昔駮足王，<a id="a-Mo"></a>食啖人肉，<a id="a-Mp"></a>今沙门释子，<a id="a-Mq"></a>食啖人肉，<a id="a-Mr"></a>亦复如是。<a id="a-Ms"></a>’愿佛世尊，<a id="a-Mt"></a>敕诸比丘，<a id="a-Mu"></a>莫食人肉。<a id="a-Mv"></a>”</p>
  <p id="aMw">尔时，<a id="a-Mx"></a>世尊以是事故，<a id="a-My"></a>集比丘僧，<a id="a-Mz"></a>呼病比丘。<a id="a-N0"></a>时病比丘，<a id="a-N1"></a>闻世尊教，<a id="a-N2"></a>心怀喜踊：<a id="a-N3"></a>“世尊大慈，<a id="a-N4"></a>乃流及我。<a id="a-N5"></a>”身虽羸瘦，<a id="a-N6"></a>自力而来，<a id="a-N7"></a>到已礼足，<a id="a-N8"></a>却坐一面。</p>
  <p id="aN9">佛言：<a id="a-NA"></a>“贵子，<a id="a-NB"></a>汝何所患？<a id="a-NC"></a>”</p>
  <p id="aND">比丘白言：<a id="a-NE"></a>“为病所恼，<a id="a-NF"></a>今见世尊，<a id="a-NG"></a>小得瘳降。<a id="a-NH"></a>”</p>
  <p id="aNI">世尊又问：<a id="a-NJ"></a>“今日汝何所食？<a id="a-NK"></a>”</p>
  <p id="aNL">答言：<a id="a-NM"></a>“今日食肉汁食。<a id="a-NN"></a>”</p>
  <p id="aNO">佛言：<a id="a-NP"></a>“所食是新肉、<a id="a-NQ"></a>为干肉乎？<a id="a-NR"></a>”</p>
  <p id="aNS">答言：<a id="a-NT"></a>“新肉。<a id="a-NU"></a>”天竺国热肉不经宿，<a id="a-NV"></a>所食若新若干。</p>
  <p id="aNW">“善男子，<a id="a-NX"></a>汝食肉时，<a id="a-NY"></a>为问净不净不？<a id="a-NZ"></a>”</p>
  <p id="aNa">答言：<a id="a-Nb"></a>“世尊，<a id="a-Nc"></a>我病困久，<a id="a-Nd"></a>得便食之，<a id="a-Ne"></a>实不问也。<a id="a-Nf"></a>”</p>
  <p id="aNg">佛言：<a id="a-Nh"></a>“比丘，<a id="a-Ni"></a>汝云何乃受不净食？<a id="a-Nj"></a>比丘之法，<a id="a-Nk"></a>檀越与食，<a id="a-Nl"></a>应先问之：<a id="a-Nm"></a>‘此是何肉？<a id="a-Nn"></a>’檀越若言：<a id="a-No"></a>‘此是净肉。<a id="a-Np"></a>’应重观察，<a id="a-Nq"></a>可信应食。<a id="a-Nr"></a>若不可信，<a id="a-Ns"></a>便不可食。<a id="a-Nt"></a>”</p>
  <p id="aNu">尔时，<a id="a-Nv"></a>世尊即制比丘，<a id="a-Nw"></a>诸不净肉，<a id="a-Nx"></a>皆不应食。<a id="a-Ny"></a>若见闻疑，<a id="a-Nz"></a>三不净肉，<a id="a-O0"></a>亦不应食。<a id="a-O1"></a>如是分别，<a id="a-O2"></a>应不应食。</p>
  <p id="aO3">时优婆夷，<a id="a-O4"></a>闻佛世尊，<a id="a-O5"></a>正由我故，<a id="a-O6"></a>制诸比丘，<a id="a-O7"></a>不得食肉，<a id="a-O8"></a>生大苦恼。<a id="a-O9"></a>以缘于己，<a id="a-OA"></a>永令比丘不食肉故，<a id="a-OB"></a>即语夫言：<a id="a-OC"></a>“若能为我，<a id="a-OD"></a>请佛及僧，<a id="a-OE"></a>明日来此，<a id="a-OF"></a>设供养者，<a id="a-OG"></a>甚善！<a id="a-OH"></a>若其不能，<a id="a-OI"></a>我当舍命。<a id="a-OJ"></a>乃自以身肉施人，<a id="a-OK"></a>汝有何悔，<a id="a-OL"></a>乃起是事？<a id="a-OM"></a>”</p>
  <p id="aON">此婆罗门，<a id="a-OO"></a>素于三宝，<a id="a-OP"></a>无信敬心。<a id="a-OQ"></a>闻妻是语，<a id="a-OR"></a>以其妻故，<a id="a-OS"></a>入林趣佛，<a id="a-OT"></a>至佛所已，<a id="a-OU"></a>即言：<a id="a-OV"></a>“瞿昙沙门，<a id="a-OW"></a>及诸弟子，<a id="a-OX"></a>当受我请，<a id="a-OY"></a>明日舍食。<a id="a-OZ"></a>”佛默然受。</p>
  <p id="aOa">时婆罗门，<a id="a-Ob"></a>知佛受请，<a id="a-Oc"></a>还家语妻：<a id="a-Od"></a>“沙门瞿昙，<a id="a-Oe"></a>已受汝请。<a id="a-Of"></a>”</p>
  <p id="aOg">时优婆夷，<a id="a-Oh"></a>即敕家内，<a id="a-Oi"></a>办种种食香花坐具。<a id="a-Oj"></a>明日时到，<a id="a-Ok"></a>遣人林中，<a id="a-Ol"></a>往白世尊：<a id="a-Om"></a>“食具已办，<a id="a-On"></a>惟圣知时。<a id="a-Oo"></a>”</p>
  <p id="aOp">佛与比丘，<a id="a-Oq"></a>著衣持钵，<a id="a-Or"></a>往至其家，<a id="a-Os"></a>就座而坐。<a id="a-Ot"></a>坐已，<a id="a-Ou"></a>问婆罗门：<a id="a-Ov"></a>“摩诃斯那，<a id="a-Ow"></a>今何所在？<a id="a-Ox"></a>”答言，<a id="a-Oy"></a>病在某房。</p>
  <p id="aOz">佛言：<a id="a-P0"></a>“唤来。<a id="a-P1"></a>”</p>
  <p id="aP2">时婆罗门，<a id="a-P3"></a>即往告言：<a id="a-P4"></a>“汝师呼汝。<a id="a-P5"></a>”</p>
  <p id="aP6">即曰：<a id="a-P7"></a>“我摩诃斯那，<a id="a-P8"></a>礼佛法僧足：<a id="a-P9"></a>我有病苦，<a id="a-PA"></a>不任起往。<a id="a-PB"></a>”</p>
  <p id="aPC">其夫往白佛言：<a id="a-PD"></a>“优婆斯那，<a id="a-PE"></a>礼佛法僧足：<a id="a-PF"></a>我有病苦，<a id="a-PG"></a>不任起往。<a id="a-PH"></a>”</p>
  <p id="aPI">佛告阿难：<a id="a-PJ"></a>“汝往告优波斯那，<a id="a-PK"></a>汝起见佛。<a id="a-PL"></a>”</p>
  <p id="aPM">阿难即往，<a id="a-PN"></a>告优波斯那：<a id="a-PO"></a>“世尊呼汝，<a id="a-PP"></a>汝可往见。<a id="a-PQ"></a>”</p>
  <p id="aPR">时优波斯那，<a id="a-PS"></a>即于卧上，<a id="a-PT"></a>合掌白言：<a id="a-PU"></a>“我今礼佛法僧，<a id="a-PV"></a>思见世尊，<a id="a-PW"></a>如饥思食，<a id="a-PX"></a>如渴思饮，<a id="a-PY"></a>如寒思温，<a id="a-PZ"></a>如热思凉，<a id="a-Pa"></a>如失道思导。<a id="a-Pb"></a>我思见佛，<a id="a-Pc"></a>亦复如是，<a id="a-Pd"></a>心虽欲往，<a id="a-Pe"></a>身不肯随。<a id="a-Pf"></a>”</p>
  <p id="aPg">阿难还白佛，<a id="a-Ph"></a>如优波斯那所说。</p>
  <p id="aPi">佛敕阿难，<a id="a-Pj"></a>并床舆来。<a id="a-Pk"></a>阿难奉教，<a id="a-Pl"></a>使人舆来，<a id="a-Pm"></a>到于佛前。</p>
  <p id="aPn">尔时，<a id="a-Po"></a>如来放大光明，<a id="a-Pp"></a>诸遇佛光触其身者，<a id="a-Pq"></a>狂者得正，<a id="a-Pr"></a>乱者得定，<a id="a-Ps"></a>病者得愈。<a id="a-Pt"></a>时优波斯那，<a id="a-Pu"></a>遇佛光已，<a id="a-Pv"></a>苦痛即除。<a id="a-Pw"></a>尔时，<a id="a-Px"></a>舍神以水洗疮，<a id="a-Py"></a>以药涂之，<a id="a-Pz"></a>平复如故。</p>
  <p id="aQ0">时优波斯那，<a id="a-Q1"></a>即起下床，<a id="a-Q2"></a>手执金瓶，<a id="a-Q3"></a>自行澡水，<a id="a-Q4"></a>下种种食，<a id="a-Q5"></a>色香味具。<a id="a-Q6"></a>佛食已，<a id="a-Q7"></a>澡手洗钵，<a id="a-Q8"></a>为摩诃斯那，<a id="a-Q9"></a>说微妙法，<a id="a-QA"></a>所谓布施、<a id="a-QB"></a>持戒，<a id="a-QC"></a>人天果报，<a id="a-QD"></a>生死过患，<a id="a-QE"></a>贪欲为害，<a id="a-QF"></a>出离灭乐，<a id="a-QG"></a>十二因缘轮转不息。<a id="a-QH"></a>时优波斯那，<a id="a-QI"></a>闻佛所说，<a id="a-QJ"></a>得断悭嫉，<a id="a-QK"></a>成阿那含道。<a id="a-QL"></a>家内眷属，<a id="a-QM"></a>悉受五戒。<a id="a-QN"></a>其婆罗门舍离邪见，<a id="a-QO"></a>信敬三宝，<a id="a-QP"></a>受优婆塞戒。<a id="a-QQ"></a>时会四众，<a id="a-QR"></a>有得须陀洹者，<a id="a-QS"></a>有得斯陀含、<a id="a-QT"></a>阿那含、<a id="a-QU"></a>阿罗汉者，<a id="a-QV"></a>有发大道心者。<a id="a-QW"></a>一切大小，<a id="a-QX"></a>莫不欢喜。</p>
  <p id="aQY">时有众人畏生死者，<a id="a-QZ"></a>各作是念：<a id="a-Qa"></a>“今此女人，<a id="a-Qb"></a>乃能如是，<a id="a-Qc"></a>自割身肉，<a id="a-Qd"></a>以供沙门，<a id="a-Qe"></a>甚为奇特！<a id="a-Qf"></a>我等若舍聚落田宅，<a id="a-Qg"></a>岂足为难！<a id="a-Qh"></a>”便各弃舍聚落家属，<a id="a-Qi"></a>出家求道，<a id="a-Qj"></a>勤修精进，<a id="a-Qk"></a>断诸结漏，<a id="a-Ql"></a>成罗汉道。<a id="a-Qm"></a>时此聚落，<a id="a-Qn"></a>佛法信行，<a id="a-Qo"></a>广阐流布。</p>
  <p id="aQp">以是缘故，<a id="a-Qq"></a>有强志者，<a id="a-Qr"></a>乃至女人，<a id="a-Qs"></a>读诵经法，<a id="a-Qt"></a>不惜身肉，<a id="a-Qu"></a>得诸道果，<a id="a-Qv"></a>况于丈夫勤心道业，<a id="a-Qw"></a>当不成者乎？<a id="a-Qx"></a>是因缘故，<a id="a-Qy"></a>诸善男子，<a id="a-Qz"></a>当勤善法，<a id="a-R0"></a>畏于生死，<a id="a-R1"></a>使得结使微薄离于生死，<a id="a-R2"></a>虽于末法之中不能得度，<a id="a-R3"></a>缘此功德，<a id="a-R4"></a>当于人天受无穷福。<a id="a-R5"></a>弥勒世尊，<a id="a-R6"></a>不久五十六亿七千万岁，<a id="a-R7"></a>来此成佛，<a id="a-R8"></a>当为汝等广说妙法。<a id="a-R9"></a>汝于其中，<a id="a-RA"></a>随愿所求成三乘道，<a id="a-RB"></a>悉得解脱。</p>
 </body>
</html>