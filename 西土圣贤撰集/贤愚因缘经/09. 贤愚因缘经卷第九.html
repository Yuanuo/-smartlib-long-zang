<!doctype html>
<html id="z3IBWHK1F4" data-ver="1994">
 <head>
  <meta charset="utf-8">
  <meta author="慧觉">
  <meta library="龙藏">
  <meta catalog="西土圣贤撰集">
  <meta period="元魏">
 </head>
 <body>
  <h1 id="a1">贤愚因缘经卷第九</h1>
  <h2 id="a2">阿难总持缘品第四十</h2>
  <p id="a3">如是我闻：<a id="a-4"></a>一时，<a id="a-5"></a>佛在舍卫国祇树给孤独园。<a id="a-6"></a>尔时诸比丘，<a id="a-7"></a>咸皆生疑：<a id="a-8"></a>贤者阿难，<a id="a-9"></a>本造何行，<a id="a-A"></a>获此总持，<a id="a-B"></a>闻佛所说，<a id="a-C"></a>一言不失？<a id="a-D"></a>俱往佛所，<a id="a-E"></a>而白佛言：<a id="a-F"></a>贤者阿难，<a id="a-G"></a>本兴何福，<a id="a-H"></a>而得如是无量总持，<a id="a-I"></a>唯愿世尊，<a id="a-J"></a>当见开示。</p>
  <p id="aK">佛告诸比丘：<a id="a-L"></a>谛听著心！<a id="a-M"></a>斯之总持，<a id="a-N"></a>皆由福德。<a id="a-O"></a>乃往过去阿僧祇劫，<a id="a-P"></a>尔时有一比丘，<a id="a-Q"></a>畜一沙弥，<a id="a-R"></a>恒以严敕，<a id="a-S"></a>教令诵经，<a id="a-T"></a>日日课程。<a id="a-U"></a>其经足者，<a id="a-V"></a>便以欢喜；<a id="a-W"></a>若其不足，<a id="a-X"></a>苦切责之。<a id="a-Y"></a>于是沙弥，<a id="a-Z"></a>常怀忧恼，<a id="a-a"></a>诵经虽得，<a id="a-b"></a>食复不周；<a id="a-c"></a>若行乞食，<a id="a-d"></a>疾得食时，<a id="a-e"></a>诵经便足；<a id="a-f"></a>乞食若迟，<a id="a-g"></a>诵则不充，<a id="a-h"></a>若经不足，<a id="a-i"></a>当被切责；<a id="a-j"></a>心怀愁闷，<a id="a-k"></a>啼哭而行。</p>
  <p id="al">时有长者，<a id="a-m"></a>见其啼哭，<a id="a-n"></a>前呼问之：<a id="a-o"></a>何以忧恼？<a id="a-p"></a>沙弥答曰：<a id="a-q"></a>长者当知，<a id="a-r"></a>我师严难，<a id="a-s"></a>敕我诵经，<a id="a-t"></a>日日课限；<a id="a-u"></a>若其足者，<a id="a-v"></a>即以欢喜，<a id="a-w"></a>若其不充，<a id="a-x"></a>苦切见责；<a id="a-y"></a>我行乞食，<a id="a-z"></a>若疾得者，<a id="a-10"></a>诵经即足；<a id="a-11"></a>若乞迟得，<a id="a-12"></a>诵便不充；<a id="a-13"></a>若不得经，<a id="a-14"></a>便被切责；<a id="a-15"></a>以是事故，<a id="a-16"></a>我用愁耳。<a id="a-17"></a>于时长者，<a id="a-18"></a>即语沙弥：<a id="a-19"></a>从今以往，<a id="a-1A"></a>常诣我家，<a id="a-1B"></a>当供饮食，<a id="a-1C"></a>令汝不忧，<a id="a-1D"></a>食已专心勤加诵经。<a id="a-1E"></a>于时沙弥，<a id="a-1F"></a>闻是语已，<a id="a-1G"></a>即得专心勤加诵学，<a id="a-1H"></a>课限不减，<a id="a-1I"></a>日日常度。<a id="a-1J"></a>师徒于是，<a id="a-1K"></a>俱同欢喜。</p>
  <p id="a1L">佛告比丘，<a id="a-1M"></a>尔时师者，<a id="a-1N"></a>定光佛是；<a id="a-1O"></a>时沙弥者，<a id="a-1P"></a>今我身是；<a id="a-1Q"></a>时大长者，<a id="a-1R"></a>供养食者，<a id="a-1S"></a>今阿难是，<a id="a-1T"></a>乃由过去造是行故，<a id="a-1U"></a>今得总持，<a id="a-1V"></a>无有忘失。</p>
  <p id="a1W">尔时诸比丘，<a id="a-1X"></a>闻是说已，<a id="a-1Y"></a>欢喜信受，<a id="a-1Z"></a>顶戴奉行。</p>
  <p data-pb></p>
  <h2 id="a1a">优婆斯兄所杀缘品第四十一</h2>
  <p id="a1b">如是我闻：<a id="a-1c"></a>一时，<a id="a-1d"></a>佛在舍卫国祇树给孤独园。</p>
  <p id="a1e">尔时罗阅祇国，<a id="a-1f"></a>有贾客兄弟二人，<a id="a-1g"></a>共住一处。<a id="a-1h"></a>兄求长者女，<a id="a-1i"></a>欲以为妇，<a id="a-1j"></a>其女年小，<a id="a-1k"></a>未任出适。<a id="a-1l"></a>于时其兄，<a id="a-1m"></a>即与众贾，<a id="a-1n"></a>远至他国，<a id="a-1o"></a>经历年岁，<a id="a-1p"></a>滞不时还。<a id="a-1q"></a>女年向大，<a id="a-1r"></a>任可嫁处，<a id="a-1s"></a>而语其弟：<a id="a-1t"></a>卿兄远行，<a id="a-1u"></a>投彼不还，<a id="a-1v"></a>汝今宜可纳取我女。<a id="a-1w"></a>其弟答言：<a id="a-1x"></a>何有是事，<a id="a-1y"></a>我兄存在，<a id="a-1z"></a>不敢有违。<a id="a-20"></a>尔时长者，<a id="a-21"></a>数数陈说，<a id="a-22"></a>其弟意坚，<a id="a-23"></a>未曾回转。</p>
  <p id="a24">长者不已，<a id="a-25"></a>诈作远书，<a id="a-26"></a>托诸贾客，<a id="a-27"></a>说兄死亡。<a id="a-28"></a>弟闻兄死，<a id="a-29"></a>心乃愕然。<a id="a-2A"></a>长者复往，<a id="a-2B"></a>而告之曰：<a id="a-2C"></a>卿兄已死，<a id="a-2D"></a>女当云何，<a id="a-2E"></a>卿若不取，<a id="a-2F"></a>当思余计。<a id="a-2G"></a>弟被逼急，<a id="a-2H"></a>即妻其女，<a id="a-2I"></a>经历数时，<a id="a-2J"></a>女便怀妊。<a id="a-2K"></a>兄后便乃从他国还，<a id="a-2L"></a>于时其弟，<a id="a-2M"></a>闻兄还国，<a id="a-2N"></a>心怀惭惧，<a id="a-2O"></a>逃至舍卫。<a id="a-2P"></a>发迹之后，<a id="a-2Q"></a>诸亲友辈，<a id="a-2R"></a>按其妇腹，<a id="a-2S"></a>堕其胎儿。<a id="a-2T"></a>如是展转，<a id="a-2U"></a>到于佛前，<a id="a-2V"></a>惭愧所逼，<a id="a-2W"></a>求索出家。<a id="a-2X"></a>佛知可度，<a id="a-2Y"></a>即时听许，<a id="a-2Z"></a>蒙佛听已，<a id="a-2a"></a>便成沙门，<a id="a-2b"></a>名优婆斯，<a id="a-2c"></a>奉持律行，<a id="a-2d"></a>精勤不懈，<a id="a-2e"></a>应时便得阿罗汉道，<a id="a-2f"></a>六通清彻，<a id="a-2g"></a>众智具足。</p>
  <p id="a2h">时兄到家，<a id="a-2i"></a>见弟已娶其妇，<a id="a-2j"></a>嫉心内忿，<a id="a-2k"></a>往追欲杀，<a id="a-2l"></a>求索推问，<a id="a-2m"></a>云至舍卫，<a id="a-2n"></a>毒恚烦心，<a id="a-2o"></a>即出重募，<a id="a-2p"></a>谁能取得我弟头者，<a id="a-2q"></a>当与重赏金五百两。<a id="a-2r"></a>时有一人，<a id="a-2s"></a>来应其募：<a id="a-2t"></a>我能往取其头。<a id="a-2u"></a>兄即出金，<a id="a-2v"></a>用募其人。</p>
  <p id="a2w">相将俱进，<a id="a-2x"></a>至舍卫国。<a id="a-2y"></a>到彼见弟，<a id="a-2z"></a>坐禅思惟，<a id="a-30"></a>于时彼人，<a id="a-31"></a>欻生慈心，<a id="a-32"></a>而作是念：<a id="a-33"></a>我当云何杀此比丘，<a id="a-34"></a>吾设不杀，<a id="a-35"></a>当夺我金。<a id="a-36"></a>引弓欲射，<a id="a-37"></a>当挽弓时，<a id="a-38"></a>向彼比丘，<a id="a-39"></a>至于放矢，<a id="a-3A"></a>乃中其兄。<a id="a-3B"></a>其兄怀恚，<a id="a-3C"></a>愦恼而死，<a id="a-3D"></a>后更受身，<a id="a-3E"></a>作毒蛇形，<a id="a-3F"></a>生彼道人户枢之中，<a id="a-3G"></a>毒心未歇，<a id="a-3H"></a>规当害之，<a id="a-3I"></a>户数开闭，<a id="a-3J"></a>撽身而死。<a id="a-3K"></a>既死之后，<a id="a-3L"></a>未能改操，<a id="a-3M"></a>遂愿更作小形毒虫，<a id="a-3N"></a>依彼道人屋间而住，<a id="a-3O"></a>伺其道人端坐之时，<a id="a-3P"></a>从屋间下，<a id="a-3Q"></a>堕其顶上，<a id="a-3R"></a>恶毒猛炽，<a id="a-3S"></a>即杀比丘。</p>
  <p id="a3T">时舍利弗，<a id="a-3U"></a>见斯事已，<a id="a-3V"></a>往至佛所，<a id="a-3W"></a>而白佛言：<a id="a-3X"></a>彼死比丘，<a id="a-3Y"></a>本作何缘，<a id="a-3Z"></a>今现得道，<a id="a-3a"></a>被毒而死，<a id="a-3b"></a>唯愿世尊，<a id="a-3c"></a>当见开示。<a id="a-3d"></a>佛告舍利弗：<a id="a-3e"></a>善听善念，<a id="a-3f"></a>吾当为汝具分别说。<a id="a-3g"></a>乃往过去无数世中，<a id="a-3h"></a>有辟支佛，<a id="a-3i"></a>出现于世，<a id="a-3j"></a>处在山林，<a id="a-3k"></a>修道以遂其志。<a id="a-3l"></a>时有猎师，<a id="a-3m"></a>恒捕禽兽，<a id="a-3n"></a>施设方计，<a id="a-3o"></a>望伺苟得。<a id="a-3p"></a>时辟支佛，<a id="a-3q"></a>惊其禽兽，<a id="a-3r"></a>令其猎师伺捕不得，<a id="a-3s"></a>便怀瞋恚，<a id="a-3t"></a>懊恼愤结，<a id="a-3u"></a>即以毒箭，<a id="a-3v"></a>射辟支佛。<a id="a-3w"></a>时辟支佛，<a id="a-3x"></a>心愍此人，<a id="a-3y"></a>欲令改悔，<a id="a-3z"></a>为现神足，<a id="a-40"></a>所谓飞行履虚，<a id="a-41"></a>屈伸舒戢，<a id="a-42"></a>出没自在，<a id="a-43"></a>神足变现。<a id="a-44"></a>于时猎师，<a id="a-45"></a>见是事已，<a id="a-46"></a>心怀敬仰，<a id="a-47"></a>恐怖自责，<a id="a-48"></a>归诚谢过，<a id="a-49"></a>求哀忏悔。<a id="a-4A"></a>时辟支佛，<a id="a-4B"></a>即受其忏悔，<a id="a-4C"></a>忏悔已竟，<a id="a-4D"></a>被毒而死。<a id="a-4E"></a>其人命终，<a id="a-4F"></a>便堕地狱，<a id="a-4G"></a>既出地狱，<a id="a-4H"></a>五百世中，<a id="a-4I"></a>常被毒死，<a id="a-4J"></a>至于今日，<a id="a-4K"></a>得罗汉道，<a id="a-4L"></a>犹为毒虫，<a id="a-4M"></a>见螫断命，<a id="a-4N"></a>由兴恶意，<a id="a-4O"></a>即还忏悔，<a id="a-4P"></a>而发誓愿，<a id="a-4Q"></a>使我来世遭值圣师，<a id="a-4R"></a>所得神足，<a id="a-4S"></a>如今是人，<a id="a-4T"></a>以是之故，<a id="a-4U"></a>今得值我，<a id="a-4V"></a>蒙获道法。</p>
  <p id="a4W">尔时舍利弗，<a id="a-4X"></a>及与众会，<a id="a-4Y"></a>闻佛所说，<a id="a-4Z"></a>欢喜奉行。</p>
  <p data-pb></p>
  <h2 id="a4a">儿误杀父缘品第四十二</h2>
  <p id="a4b">如是我闻：<a id="a-4c"></a>一时，<a id="a-4d"></a>佛在舍卫国祇树给孤独园。</p>
  <p id="a4e">尔时有一老翁，<a id="a-4f"></a>早失其妇，<a id="a-4g"></a>独与儿居，<a id="a-4h"></a>困无财宝，<a id="a-4i"></a>觉世非常，<a id="a-4j"></a>念欲出家。<a id="a-4k"></a>即往佛所，<a id="a-4l"></a>求索入道。<a id="a-4m"></a>时佛怜愍，<a id="a-4n"></a>即听出家。<a id="a-4o"></a>于时其父，<a id="a-4p"></a>便作比丘；<a id="a-4q"></a>时儿年小，<a id="a-4r"></a>即为沙弥；<a id="a-4s"></a>恒共其父，<a id="a-4t"></a>入村乞食，<a id="a-4u"></a>暮还所止。</p>
  <p id="a4v">时有一村，<a id="a-4w"></a>最为边远，<a id="a-4x"></a>至彼乞食，<a id="a-4y"></a>逼暮当还。<a id="a-4z"></a>其父年老，<a id="a-50"></a>行步迟缓。<a id="a-51"></a>其儿恐惧，<a id="a-52"></a>畏诸毒兽，<a id="a-53"></a>急扶其父，<a id="a-54"></a>推之进路，<a id="a-55"></a>执之不固，<a id="a-56"></a>推父倒地。<a id="a-57"></a>应时其父，<a id="a-58"></a>当手而死。</p>
  <p id="a59">父死之后，<a id="a-5A"></a>独至佛所。<a id="a-5B"></a>时诸比丘，<a id="a-5C"></a>问沙弥言：<a id="a-5D"></a>汝朝与师，<a id="a-5E"></a>至村乞食，<a id="a-5F"></a>今为所在？<a id="a-5G"></a>沙弥答言：<a id="a-5H"></a>我向与师，<a id="a-5I"></a>至彼乞食，<a id="a-5J"></a>日暮还时，<a id="a-5K"></a>师行小迟，<a id="a-5L"></a>我时恐怖，<a id="a-5M"></a>故急推之，<a id="a-5N"></a>推之手急，<a id="a-5O"></a>扑师著地，<a id="a-5P"></a>我师于时，<a id="a-5Q"></a>即死道中。<a id="a-5R"></a>时诸比丘，<a id="a-5S"></a>诃责沙弥：<a id="a-5T"></a>汝大恶人，<a id="a-5U"></a>杀父杀师。<a id="a-5V"></a>即以白佛，<a id="a-5W"></a>佛告之曰：<a id="a-5X"></a>此师虽死，<a id="a-5Y"></a>不以恶意。<a id="a-5Z"></a>即问沙弥：<a id="a-5a"></a>汝杀师不？<a id="a-5b"></a>沙弥答言：<a id="a-5c"></a>我实排之，<a id="a-5d"></a>不以恶意而杀父也。</p>
  <p id="a5e">佛可其语：<a id="a-5f"></a>如是沙弥，<a id="a-5g"></a>我知汝心无有恶意，<a id="a-5h"></a>过去世时，<a id="a-5i"></a>亦复如是，<a id="a-5j"></a>无有恶意，<a id="a-5k"></a>而相杀害。<a id="a-5l"></a>时诸比丘，<a id="a-5m"></a>闻佛语已，<a id="a-5n"></a>即共白佛：<a id="a-5o"></a>不审世尊，<a id="a-5p"></a>过去世时，<a id="a-5q"></a>斯人父子，<a id="a-5r"></a>有何因缘，<a id="a-5s"></a>而便相杀。</p>
  <p id="a5t">佛言：<a id="a-5u"></a>谛听，<a id="a-5v"></a>吾当说之。<a id="a-5w"></a>过去无量阿僧祇劫时，<a id="a-5x"></a>父子二人，<a id="a-5y"></a>共住一处。<a id="a-5z"></a>时父病极，<a id="a-60"></a>于时睡卧。<a id="a-61"></a>多有虻蝇，<a id="a-62"></a>数来恼触。<a id="a-63"></a>父即令儿遮逐其蝇，<a id="a-64"></a>望得安眠以解疲劳。<a id="a-65"></a>时儿急遮，<a id="a-66"></a>蝇遂数来，<a id="a-67"></a>数来不止，<a id="a-68"></a>儿便瞋恚，<a id="a-69"></a>即持大杖，<a id="a-6A"></a>伺蝇当杀。<a id="a-6B"></a>时诸虻蝇，<a id="a-6C"></a>竞来父额，<a id="a-6D"></a>以杖打之，<a id="a-6E"></a>即杀其父。<a id="a-6F"></a>当于尔时，<a id="a-6G"></a>亦非恶意。<a id="a-6H"></a>比丘当知，<a id="a-6I"></a>尔时父者，<a id="a-6J"></a>此沙弥是；<a id="a-6K"></a>时儿以杖打父额者，<a id="a-6L"></a>今彼死比丘是；<a id="a-6M"></a>由于尔时无有恶心，<a id="a-6N"></a>以杖打父杀之，<a id="a-6O"></a>不以恶意，<a id="a-6P"></a>今还相报，<a id="a-6Q"></a>亦非故杀。<a id="a-6R"></a>于时沙弥，<a id="a-6S"></a>渐渐修学，<a id="a-6T"></a>勤加不懈，<a id="a-6U"></a>遂得罗汉。</p>
  <p id="a6V">尔时诸比丘，<a id="a-6W"></a>闻佛所说，<a id="a-6X"></a>心悉信解，<a id="a-6Y"></a>欢喜奉行。</p>
  <p data-pb></p>
  <h2 id="a6Z">须达起精舍缘品第四十三</h2>
  <p id="a6a">如是我闻：<a id="a-6b"></a>一时，<a id="a-6c"></a>佛在王舍城竹园中止。<a id="a-6d"></a>尔时舍卫国王波斯匿，<a id="a-6e"></a>有一大臣，<a id="a-6f"></a>名曰须达，<a id="a-6g"></a>居家巨富，<a id="a-6h"></a>财宝无限，<a id="a-6i"></a>好喜布施，<a id="a-6j"></a>赈济贫乏及诸孤老。<a id="a-6k"></a>时人因行，<a id="a-6l"></a>为其立号，<a id="a-6m"></a>名给孤独。</p>
  <p id="a6n">尔时长者，<a id="a-6o"></a>生七男儿，<a id="a-6p"></a>年各长大，<a id="a-6q"></a>为其纳娶，<a id="a-6r"></a>次第至六，<a id="a-6s"></a>其第七儿，<a id="a-6t"></a>端正殊异，<a id="a-6u"></a>偏心爱念，<a id="a-6v"></a>当为娶妻，<a id="a-6w"></a>欲得极妙容姿端正有相之女，<a id="a-6x"></a>为儿求之。<a id="a-6y"></a>即语诸婆罗门言：<a id="a-6z"></a>谁有好女相貌备足，<a id="a-70"></a>当为我儿往求索之。<a id="a-71"></a>诸婆罗门，<a id="a-72"></a>便为推觅，<a id="a-73"></a>展转行乞，<a id="a-74"></a>到王舍城。</p>
  <p id="a75">城中有一大臣，<a id="a-76"></a>名曰护弥，<a id="a-77"></a>财富无量，<a id="a-78"></a>信敬三宝。<a id="a-79"></a>时婆罗门，<a id="a-7A"></a>到家从乞。<a id="a-7B"></a>国法施人，<a id="a-7C"></a>要令童女，<a id="a-7D"></a>持物布施。<a id="a-7E"></a>护弥长者，<a id="a-7F"></a>时有一女，<a id="a-7G"></a>威容端正，<a id="a-7H"></a>颜色殊妙，<a id="a-7I"></a>即持食出，<a id="a-7J"></a>施婆罗门。<a id="a-7K"></a>婆罗门见，<a id="a-7L"></a>心大欢喜，<a id="a-7M"></a>我所觅者，<a id="a-7N"></a>今日见之，<a id="a-7O"></a>即问女言：<a id="a-7P"></a>颇有人来求索汝不？<a id="a-7Q"></a>答言：<a id="a-7R"></a>未也。<a id="a-7S"></a>问言：<a id="a-7T"></a>女子，<a id="a-7U"></a>汝父在不？<a id="a-7V"></a>其女言：<a id="a-7W"></a>在。<a id="a-7X"></a>婆罗门言：<a id="a-7Y"></a>语令出外，<a id="a-7Z"></a>我欲见之，<a id="a-7a"></a>与共谈语。<a id="a-7b"></a>时女入内，<a id="a-7c"></a>白其父言：<a id="a-7d"></a>外有乞人，<a id="a-7e"></a>欲得相见。<a id="a-7f"></a>父便出外，<a id="a-7g"></a>时婆罗门，<a id="a-7h"></a>问讯起居安和善吉，<a id="a-7i"></a>舍卫国王，<a id="a-7j"></a>有一大臣，<a id="a-7k"></a>字曰须达，<a id="a-7l"></a>辅相识不？<a id="a-7m"></a>答言：<a id="a-7n"></a>未见，<a id="a-7o"></a>但闻其名。<a id="a-7p"></a>报言：<a id="a-7q"></a>知不，<a id="a-7r"></a>是人于彼舍卫国中，<a id="a-7s"></a>第一富贵，<a id="a-7t"></a>汝于此间，<a id="a-7u"></a>富贵第一，<a id="a-7v"></a>须达有儿，<a id="a-7w"></a>端正殊妙，<a id="a-7x"></a>卓略多奇，<a id="a-7y"></a>欲求君女，<a id="a-7z"></a>为可尔不？<a id="a-80"></a>答言：<a id="a-81"></a>可尔。</p>
  <p id="a82">值有贾客欲至舍卫，<a id="a-83"></a>时婆罗门，<a id="a-84"></a>作书因之，<a id="a-85"></a>送与须达，<a id="a-86"></a>具陈其事。<a id="a-87"></a>须达欢喜，<a id="a-88"></a>诣王求假，<a id="a-89"></a>为儿娶妇。<a id="a-8A"></a>王即听之，<a id="a-8B"></a>大载珍宝，<a id="a-8C"></a>趣王舍城，<a id="a-8D"></a>于其道次，<a id="a-8E"></a>赈济贫乏。<a id="a-8F"></a>到王舍城，<a id="a-8G"></a>至护弥家，<a id="a-8H"></a>为儿求妻。<a id="a-8I"></a>护弥长者，<a id="a-8J"></a>欢喜迎逆，<a id="a-8K"></a>安置敷具，<a id="a-8L"></a>暮宿其舍，<a id="a-8M"></a>家内搔搔，<a id="a-8N"></a>办具饮食。</p>
  <p id="a8O">须达念言：<a id="a-8P"></a>今此长者，<a id="a-8Q"></a>大设供具，<a id="a-8R"></a>欲作何等，<a id="a-8S"></a>将请国王太子大臣长者居土婚姻亲戚，<a id="a-8T"></a>设大会耶？<a id="a-8U"></a>思惟所以，<a id="a-8V"></a>不能了知，<a id="a-8W"></a>而问之言：<a id="a-8X"></a>长者今暮，<a id="a-8Y"></a>躬自执劳，<a id="a-8Z"></a>经理事务，<a id="a-8a"></a>施设供具，<a id="a-8b"></a>为欲请王太子大臣？<a id="a-8c"></a>答言：<a id="a-8d"></a>不也。<a id="a-8e"></a>欲营婚姻亲戚会耶？<a id="a-8f"></a>答言：<a id="a-8g"></a>不也。<a id="a-8h"></a>将何所作？<a id="a-8i"></a>答言：<a id="a-8j"></a>请佛及比丘僧。</p>
  <p id="a8k">于时须达，<a id="a-8l"></a>闻佛僧名，<a id="a-8m"></a>懔然毛竖如有所得，<a id="a-8n"></a>心情悦豫，<a id="a-8o"></a>重问之言：<a id="a-8p"></a>云何名佛，<a id="a-8q"></a>愿解其义。<a id="a-8r"></a>长者答言：<a id="a-8s"></a>汝不闻乎，<a id="a-8t"></a>净饭王子，<a id="a-8u"></a>厥名悉达，<a id="a-8v"></a>其生之日，<a id="a-8w"></a>天降瑞应，<a id="a-8x"></a>三十有二，<a id="a-8y"></a>万神侍卫，<a id="a-8z"></a>即行七步，<a id="a-90"></a>举手而言，<a id="a-91"></a>天上天下，<a id="a-92"></a>唯我为尊，<a id="a-93"></a>身黄金色，<a id="a-94"></a>三十二相，<a id="a-95"></a>八十种好，<a id="a-96"></a>应王金轮典四天下，<a id="a-97"></a>见老病死苦，<a id="a-98"></a>不乐在家，<a id="a-99"></a>出家修道，<a id="a-9A"></a>六年苦行，<a id="a-9B"></a>得一切智，<a id="a-9C"></a>尽结成佛，<a id="a-9D"></a>降诸魔众十八亿万，<a id="a-9E"></a>号曰能仁，<a id="a-9F"></a>十力无畏，<a id="a-9G"></a>十八不共，<a id="a-9H"></a>光明照耀，<a id="a-9I"></a>三达遐鉴，<a id="a-9J"></a>故号佛也。</p>
  <p id="a9K">须达问言：<a id="a-9L"></a>云何名僧？<a id="a-9M"></a>护弥答言：<a id="a-9N"></a>佛成道已，<a id="a-9O"></a>梵天劝请转妙法轮，<a id="a-9P"></a>至波罗奈鹿野苑中，<a id="a-9Q"></a>为拘邻五人，<a id="a-9R"></a>转四真谛，<a id="a-9S"></a>漏尽结解，<a id="a-9T"></a>便成沙门，<a id="a-9U"></a>六通具足，<a id="a-9V"></a>四意七觉八道悉练；<a id="a-9W"></a>上虚空中，<a id="a-9X"></a>八万诸天，<a id="a-9Y"></a>得须陀洹，<a id="a-9Z"></a>无量天人，<a id="a-9a"></a>发无上正真道意；<a id="a-9b"></a>次度郁鞞迦葉兄弟千人，<a id="a-9c"></a>漏尽意解如其五人；<a id="a-9d"></a>次第度舍利弗、<a id="a-9e"></a>目连徒众五百，<a id="a-9f"></a>亦得应真；<a id="a-9g"></a>如是之等，<a id="a-9h"></a>神足自在，<a id="a-9i"></a>能为众生，<a id="a-9j"></a>作良祐福田，<a id="a-9k"></a>故名僧也。</p>
  <p id="a9l">须达闻说如此妙事，<a id="a-9m"></a>欢喜踊跃，<a id="a-9n"></a>感念信敬，<a id="a-9o"></a>企望至晓，<a id="a-9p"></a>当往见佛，<a id="a-9q"></a>诚款神应，<a id="a-9r"></a>见地明晓，<a id="a-9s"></a>寻明即往。<a id="a-9t"></a>罗阅城门，<a id="a-9u"></a>夜三时开，<a id="a-9v"></a>初夜、<a id="a-9w"></a>中夜、<a id="a-9x"></a>后夜，<a id="a-9y"></a>是谓三时。<a id="a-9z"></a>中夜出门，<a id="a-A0"></a>见有天祠，<a id="a-A1"></a>即为礼拜，<a id="a-A2"></a>忽忘念佛，<a id="a-A3"></a>心目还闇，<a id="a-A4"></a>便自念言：<a id="a-A5"></a>今夜故闇，<a id="a-A6"></a>若我往者，<a id="a-A7"></a>傥为恶鬼猛兽见害，<a id="a-A8"></a>且还入城，<a id="a-A9"></a>待晓当往。<a id="a-AA"></a>时有亲友，<a id="a-AB"></a>命终生四天，<a id="a-AC"></a>见其欲悔，<a id="a-AD"></a>便下语之：<a id="a-AE"></a>居士莫悔也，<a id="a-AF"></a>汝往见佛，<a id="a-AG"></a>得利无量，<a id="a-AH"></a>正使今得百车珍宝，<a id="a-AI"></a>不如转足一步往趣世尊，<a id="a-AJ"></a>所得利深，<a id="a-AK"></a>过踰于彼；<a id="a-AL"></a>居士汝去莫悔，<a id="a-AM"></a>正使今得百象珍宝，<a id="a-AN"></a>不如举足一步往趣世尊，<a id="a-AO"></a>利过于彼；<a id="a-AP"></a>居士汝去莫悔，<a id="a-AQ"></a>正使今得一阎浮提满中珍宝，<a id="a-AR"></a>不如转足一步至世尊所，<a id="a-AS"></a>得利弘多；<a id="a-AT"></a>居士汝去莫悔，<a id="a-AU"></a>正使今得一四天下满中珍宝，<a id="a-AV"></a>不如举足一步至世尊所，<a id="a-AW"></a>所得盈利，<a id="a-AX"></a>踰过于彼，<a id="a-AY"></a>百千万倍。</p>
  <p id="aAZ">须达闻天说如此语，<a id="a-Aa"></a>益增欢喜，<a id="a-Ab"></a>敬念世尊，<a id="a-Ac"></a>闇即得晓，<a id="a-Ad"></a>寻路往至，<a id="a-Ae"></a>到世尊所。<a id="a-Af"></a>尔时，<a id="a-Ag"></a>世尊知须达来，<a id="a-Ah"></a>出外经行。<a id="a-Ai"></a>是时须达，<a id="a-Aj"></a>遥见世尊，<a id="a-Ak"></a>犹如金山，<a id="a-Al"></a>相好威容，<a id="a-Am"></a>俨然炳著，<a id="a-An"></a>过踰护弥所说万倍，<a id="a-Ao"></a>睹之心悦。<a id="a-Ap"></a>不知礼法，<a id="a-Aq"></a>直问世尊：<a id="a-Ar"></a>不审瞿昙，<a id="a-As"></a>起居何如？<a id="a-At"></a>世尊即时，<a id="a-Au"></a>命令就坐。<a id="a-Av"></a>时首陀会天，<a id="a-Aw"></a>遥见须达，<a id="a-Ax"></a>虽睹世尊，<a id="a-Ay"></a>不知礼拜供养之法，<a id="a-Az"></a>化为四人，<a id="a-B0"></a>行列而来，<a id="a-B1"></a>到世尊所，<a id="a-B2"></a>接足作礼，<a id="a-B3"></a>长跪问讯：<a id="a-B4"></a>起居轻利。<a id="a-B5"></a>右绕三匝，<a id="a-B6"></a>却住一面。<a id="a-B7"></a>是时须达，<a id="a-B8"></a>见其如是，<a id="a-B9"></a>乃为愕然，<a id="a-BA"></a>而自念言：<a id="a-BB"></a>恭敬之法，<a id="a-BC"></a>事应如是。<a id="a-BD"></a>即起离座，<a id="a-BE"></a>如彼礼敬，<a id="a-BF"></a>问讯起居，<a id="a-BG"></a>右绕三匝，<a id="a-BH"></a>却住一面。</p>
  <p id="aBI">尔时，<a id="a-BJ"></a>世尊即为说法，<a id="a-BK"></a>四谛微妙，<a id="a-BL"></a>苦空无常。<a id="a-BM"></a>闻法欢喜，<a id="a-BN"></a>便染圣法，<a id="a-BO"></a>成须陀洹，<a id="a-BP"></a>譬如净洁白氎易染为色。<a id="a-BQ"></a>长跪合掌，<a id="a-BR"></a>问世尊言：<a id="a-BS"></a>舍卫城中，<a id="a-BT"></a>如我伴辈，<a id="a-BU"></a>闻法易染，<a id="a-BV"></a>更有如我比不？<a id="a-BW"></a>佛告须达：<a id="a-BX"></a>更无有二如卿之者，<a id="a-BY"></a>舍卫城中，<a id="a-BZ"></a>人多信邪，<a id="a-Ba"></a>难染圣教。<a id="a-Bb"></a>须达白佛：<a id="a-Bc"></a>唯愿如来，<a id="a-Bd"></a>垂神降屈，<a id="a-Be"></a>临履舍卫，<a id="a-Bf"></a>使中众生除邪就正。<a id="a-Bg"></a>世尊告曰：<a id="a-Bh"></a>出家之人，<a id="a-Bi"></a>法与俗别，<a id="a-Bj"></a>住止处所，<a id="a-Bk"></a>应当有异，<a id="a-Bl"></a>彼无精舍，<a id="a-Bm"></a>云何得去。<a id="a-Bn"></a>须达白佛言：<a id="a-Bo"></a>弟子能起，<a id="a-Bp"></a>愿见听许。<a id="a-Bq"></a>世尊默然，<a id="a-Br"></a>须达辞往。</p>
  <p id="aBs">为儿娶妇竟，<a id="a-Bt"></a>辞佛还家，<a id="a-Bu"></a>因白佛言：<a id="a-Bv"></a>还到本国，<a id="a-Bw"></a>当立精舍，<a id="a-Bx"></a>不知模法，<a id="a-By"></a>唯愿世尊，<a id="a-Bz"></a>使一弟子共往敕示。<a id="a-C0"></a>世尊思惟，<a id="a-C1"></a>舍卫城内，<a id="a-C2"></a>婆罗门众，<a id="a-C3"></a>信邪倒见，<a id="a-C4"></a>余人往者，<a id="a-C5"></a>必不能办，<a id="a-C6"></a>唯舍利弗，<a id="a-C7"></a>是婆罗门种，<a id="a-C8"></a>少小聪明，<a id="a-C9"></a>神足兼备，<a id="a-CA"></a>去必有益。<a id="a-CB"></a>即便命之，<a id="a-CC"></a>共须达往。</p>
  <p id="aCD">须达问言：<a id="a-CE"></a>世尊足行，<a id="a-CF"></a>日能几里。<a id="a-CG"></a>舍利弗言：<a id="a-CH"></a>日半由旬，<a id="a-CI"></a>如转轮圣王足行之法，<a id="a-CJ"></a>世尊亦尔。<a id="a-CK"></a>是时须达，<a id="a-CL"></a>即于道次，<a id="a-CM"></a>二十里，<a id="a-CN"></a>作一客舍，<a id="a-CO"></a>计校功作，<a id="a-CP"></a>出钱雇之，<a id="a-CQ"></a>安止使人，<a id="a-CR"></a>饮食敷具，<a id="a-CS"></a>悉皆令足。<a id="a-CT"></a>从王舍城，<a id="a-CU"></a>至舍卫国，<a id="a-CV"></a>还来到舍。<a id="a-CW"></a>共舍利弗，<a id="a-CX"></a>按行诸地，<a id="a-CY"></a>何处平博，<a id="a-CZ"></a>中起精舍。<a id="a-Ca"></a>按行周遍，<a id="a-Cb"></a>无可意处。<a id="a-Cc"></a>唯王太子祇陀有园，<a id="a-Cd"></a>其地平正，<a id="a-Ce"></a>其树郁茂，<a id="a-Cf"></a>不远不近，<a id="a-Cg"></a>正得处所。<a id="a-Ch"></a>时舍利弗，<a id="a-Ci"></a>告须达言：<a id="a-Cj"></a>今此园中，<a id="a-Ck"></a>宜起精舍，<a id="a-Cl"></a>若远作之，<a id="a-Cm"></a>乞食则难，<a id="a-Cn"></a>近处愦闹，<a id="a-Co"></a>妨废行道。</p>
  <p id="aCp">须达欢喜，<a id="a-Cq"></a>到太子所，<a id="a-Cr"></a>白太子言：<a id="a-Cs"></a>我今欲为如来起立精舍，<a id="a-Ct"></a>太子园好，<a id="a-Cu"></a>今欲买之。<a id="a-Cv"></a>太子笑言：<a id="a-Cw"></a>我无所乏，<a id="a-Cx"></a>此园茂盛，<a id="a-Cy"></a>当用游戏逍遥散志。<a id="a-Cz"></a>须达殷勤，<a id="a-D0"></a>乃至再三。<a id="a-D1"></a>太子贪惜，<a id="a-D2"></a>增倍求价，<a id="a-D3"></a>谓呼价贵，<a id="a-D4"></a>当不能贾，<a id="a-D5"></a>语须达言：<a id="a-D6"></a>汝若能以黄金布地，<a id="a-D7"></a>令间无空者，<a id="a-D8"></a>便当相与。<a id="a-D9"></a>须达曰诺，<a id="a-DA"></a>听随其价。<a id="a-DB"></a>太子祇陀言：<a id="a-DC"></a>我戏语耳。<a id="a-DD"></a>须达白言：<a id="a-DE"></a>为太子法，<a id="a-DF"></a>不应妄语，<a id="a-DG"></a>妄语欺诈，<a id="a-DH"></a>云何绍继，<a id="a-DI"></a>抚恤人民。<a id="a-DJ"></a>即共太子，<a id="a-DK"></a>欲往讼了。<a id="a-DL"></a>时首陀会天，<a id="a-DM"></a>以当为佛起精舍故，<a id="a-DN"></a>恐诸大臣偏为太子，<a id="a-DO"></a>即化作一人，<a id="a-DP"></a>下为评详，<a id="a-DQ"></a>语太子言：<a id="a-DR"></a>夫太子法，<a id="a-DS"></a>不应妄语，<a id="a-DT"></a>已许价决，<a id="a-DU"></a>不宜中悔。<a id="a-DV"></a>遂断与之。</p>
  <p id="aDW">须达欢喜，<a id="a-DX"></a>便敕使人，<a id="a-DY"></a>象负金出，<a id="a-DZ"></a>八十顷中，<a id="a-Da"></a>须臾欲满，<a id="a-Db"></a>残有少地。<a id="a-Dc"></a>须达思惟：<a id="a-Dd"></a>何藏金足，<a id="a-De"></a>不多不少，<a id="a-Df"></a>当取满足。<a id="a-Dg"></a>祇陀问言：<a id="a-Dh"></a>嫌贵置之。<a id="a-Di"></a>答言：<a id="a-Dj"></a>不也。<a id="a-Dk"></a>自念金藏，<a id="a-Dl"></a>何者可足，<a id="a-Dm"></a>当补满之。<a id="a-Dn"></a>祇陀念言：<a id="a-Do"></a>佛必大德，<a id="a-Dp"></a>乃使斯人轻宝乃尔。<a id="a-Dq"></a>教齐是止，<a id="a-Dr"></a>勿更出金，<a id="a-Ds"></a>园地属卿，<a id="a-Dt"></a>树木属我，<a id="a-Du"></a>我自上佛，<a id="a-Dv"></a>共立精舍。<a id="a-Dw"></a>须达欢喜，<a id="a-Dx"></a>即然可之，<a id="a-Dy"></a>即便归家，<a id="a-Dz"></a>当施功作。</p>
  <p id="aE0">六师闻之，<a id="a-E1"></a>往白国王：<a id="a-E2"></a>长者须达，<a id="a-E3"></a>买祇陀园，<a id="a-E4"></a>欲为瞿昙沙门兴立精舍，<a id="a-E5"></a>听我徒众与共捔术，<a id="a-E6"></a>沙门得胜，<a id="a-E7"></a>便听起立，<a id="a-E8"></a>若其不如，<a id="a-E9"></a>不得起也，<a id="a-EA"></a>瞿昙徒众，<a id="a-EB"></a>住王舍城，<a id="a-EC"></a>我等徒众，<a id="a-ED"></a>当住于此。<a id="a-EE"></a>王召须达，<a id="a-EF"></a>而问之言：<a id="a-EG"></a>今此六师云，<a id="a-EH"></a>卿买祇陀园，<a id="a-EI"></a>欲为瞿昙沙门起立精舍，<a id="a-EJ"></a>求共沙门弟子捔其技术，<a id="a-EK"></a>若得胜者，<a id="a-EL"></a>得立精舍，<a id="a-EM"></a>苟其不如，<a id="a-EN"></a>便不得起。</p>
  <p id="aEO">须达归家，<a id="a-EP"></a>著垢腻衣，<a id="a-EQ"></a>愁恼不乐。<a id="a-ER"></a>时舍利弗，<a id="a-ES"></a>明日到时，<a id="a-ET"></a>著衣持钵，<a id="a-EU"></a>至须达家，<a id="a-EV"></a>见其不乐，<a id="a-EW"></a>即问之曰：<a id="a-EX"></a>何故不乐？<a id="a-EY"></a>须达答言：<a id="a-EZ"></a>所立精舍，<a id="a-Ea"></a>但恐不成，<a id="a-Eb"></a>是故愁耳。<a id="a-Ec"></a>舍利弗言：<a id="a-Ed"></a>有何事故，<a id="a-Ee"></a>畏不成就？<a id="a-Ef"></a>答言：<a id="a-Eg"></a>今诸六师，<a id="a-Eh"></a>诣王求较，<a id="a-Ei"></a>尊人得胜，<a id="a-Ej"></a>听立精舍，<a id="a-Ek"></a>若其不如，<a id="a-El"></a>遮不听起，<a id="a-Em"></a>此六师辈，<a id="a-En"></a>出家来久，<a id="a-Eo"></a>精诚有素，<a id="a-Ep"></a>所学技术，<a id="a-Eq"></a>无能及者，<a id="a-Er"></a>我今不知，<a id="a-Es"></a>尊人技艺，<a id="a-Et"></a>能与捔不？<a id="a-Eu"></a>舍利弗言：<a id="a-Ev"></a>正使此辈六师之众，<a id="a-Ew"></a>满阎浮提，<a id="a-Ex"></a>数如竹林，<a id="a-Ey"></a>不能动吾足上一毛，<a id="a-Ez"></a>欲捔何等，<a id="a-F0"></a>自恣听之。</p>
  <p id="aF1">须达欢喜，<a id="a-F2"></a>更著新衣，<a id="a-F3"></a>沐浴香汤，<a id="a-F4"></a>即往白王：<a id="a-F5"></a>我已问之，<a id="a-F6"></a>六师欲捔，<a id="a-F7"></a>恣随其意。<a id="a-F8"></a>国王是时，<a id="a-F9"></a>告诸六师：<a id="a-FA"></a>今听汝等共沙门捔。<a id="a-FB"></a>是时六师，<a id="a-FC"></a>宣语国人，<a id="a-FD"></a>却后七日，<a id="a-FE"></a>当于城外宽博之处，<a id="a-FF"></a>与沙门较。<a id="a-FG"></a>舍卫国中，<a id="a-FH"></a>十八亿人；<a id="a-FI"></a>时彼国法，<a id="a-FJ"></a>击鼓会众：<a id="a-FK"></a>若击铜鼓，<a id="a-FL"></a>十二亿人集；<a id="a-FM"></a>若打银鼓，<a id="a-FN"></a>十四亿集；<a id="a-FO"></a>若振金鼓，<a id="a-FP"></a>一切皆集。<a id="a-FQ"></a>七日期满，<a id="a-FR"></a>至平博处，<a id="a-FS"></a>打击金鼓，<a id="a-FT"></a>一切都集。<a id="a-FU"></a>六师徒众，<a id="a-FV"></a>有三亿人。<a id="a-FW"></a>是时人民，<a id="a-FX"></a>悉为国王及其六师，<a id="a-FY"></a>敷施高座。<a id="a-FZ"></a>尔时须达，<a id="a-Fa"></a>为舍利弗，<a id="a-Fb"></a>而施高座。</p>
  <p id="aFc">时舍利弗，<a id="a-Fd"></a>在一树下，<a id="a-Fe"></a>寂然入定，<a id="a-Ff"></a>诸根寂默，<a id="a-Fg"></a>游诸禅定，<a id="a-Fh"></a>通达无碍，<a id="a-Fi"></a>而作是念：<a id="a-Fj"></a>此会大众，<a id="a-Fk"></a>习邪来久，<a id="a-Fl"></a>憍慢自高，<a id="a-Fm"></a>草芥群生，<a id="a-Fn"></a>当以何德而降伏之？<a id="a-Fo"></a>思惟是已，<a id="a-Fp"></a>当以三德，<a id="a-Fq"></a>即立誓言：<a id="a-Fr"></a>若我无数劫中，<a id="a-Fs"></a>慈孝父母，<a id="a-Ft"></a>敬尚沙门婆罗门者，<a id="a-Fu"></a>我初入会，<a id="a-Fv"></a>一切大众，<a id="a-Fw"></a>当为我礼。</p>
  <p id="aFx">尔时六师，<a id="a-Fy"></a>见众已集，<a id="a-Fz"></a>而舍利弗，<a id="a-G0"></a>独未来到，<a id="a-G1"></a>便白王言：<a id="a-G2"></a>瞿昙弟子，<a id="a-G3"></a>自知无术，<a id="a-G4"></a>伪求较能，<a id="a-G5"></a>众会既集，<a id="a-G6"></a>怖畏不来。<a id="a-G7"></a>王告须达：<a id="a-G8"></a>汝师弟子，<a id="a-G9"></a>较时已至，<a id="a-GA"></a>宜来谈论。<a id="a-GB"></a>是时须达，<a id="a-GC"></a>至舍利弗所，<a id="a-GD"></a>长跪白言：<a id="a-GE"></a>大德，<a id="a-GF"></a>大众已集，<a id="a-GG"></a>愿来诣会。<a id="a-GH"></a>时舍利弗，<a id="a-GI"></a>从禅定起，<a id="a-GJ"></a>更整衣服，<a id="a-GK"></a>以尼师坛，<a id="a-GL"></a>著左肩上，<a id="a-GM"></a>徐详而步，<a id="a-GN"></a>如师子王，<a id="a-GO"></a>往诣大众。<a id="a-GP"></a>是时众人，<a id="a-GQ"></a>见其形容法服有异，<a id="a-GR"></a>及诸六师，<a id="a-GS"></a>忽然起立，<a id="a-GT"></a>如风靡草，<a id="a-GU"></a>不觉为礼。<a id="a-GV"></a>时舍利弗便升须达所敷之座。</p>
  <p id="aGW">六师众中，<a id="a-GX"></a>有一弟子，<a id="a-GY"></a>名劳度差，<a id="a-GZ"></a>善知幻术，<a id="a-Ga"></a>于大众前，<a id="a-Gb"></a>咒作一树，<a id="a-Gc"></a>自然长大，<a id="a-Gd"></a>荫覆众会，<a id="a-Ge"></a>枝叶郁茂，<a id="a-Gf"></a>花果各异。<a id="a-Gg"></a>众人咸言：<a id="a-Gh"></a>此变乃是劳度差作。<a id="a-Gi"></a>时舍利弗，<a id="a-Gj"></a>便以神力，<a id="a-Gk"></a>作旋岚风，<a id="a-Gl"></a>吹拔树根，<a id="a-Gm"></a>倒著于地，<a id="a-Gn"></a>碎为微尘。<a id="a-Go"></a>众人皆言：<a id="a-Gp"></a>舍利弗胜，<a id="a-Gq"></a>今劳度差，<a id="a-Gr"></a>便为不如。</p>
  <p id="aGs">又复咒作一池，<a id="a-Gt"></a>其池四面，<a id="a-Gu"></a>皆以七宝，<a id="a-Gv"></a>池水之中，<a id="a-Gw"></a>生种种华。<a id="a-Gx"></a>众人咸言：<a id="a-Gy"></a>是劳度差之所作也。<a id="a-Gz"></a>时舍利弗，<a id="a-H0"></a>化作一大六牙白象，<a id="a-H1"></a>其一牙上，<a id="a-H2"></a>有七莲花，<a id="a-H3"></a>一一花上，<a id="a-H4"></a>有七玉女，<a id="a-H5"></a>其象徐详，<a id="a-H6"></a>往诣池边，<a id="a-H7"></a>并含其水，<a id="a-H8"></a>池即时灭。<a id="a-H9"></a>众人悉言：<a id="a-HA"></a>舍利弗胜，<a id="a-HB"></a>劳度差不如。</p>
  <p id="aHC">复作一山，<a id="a-HD"></a>七宝庄严，<a id="a-HE"></a>泉池树木，<a id="a-HF"></a>花果茂盛。<a id="a-HG"></a>众人咸言：<a id="a-HH"></a>此是劳度差作。<a id="a-HI"></a>时舍利弗，<a id="a-HJ"></a>即便化作金刚力士，<a id="a-HK"></a>以金刚杵，<a id="a-HL"></a>遥用指之，<a id="a-HM"></a>山即破坏，<a id="a-HN"></a>无有遗余。<a id="a-HO"></a>众会皆言：<a id="a-HP"></a>舍利弗胜，<a id="a-HQ"></a>劳度差不如。</p>
  <p id="aHR">复作一龙身，<a id="a-HS"></a>有十头，<a id="a-HT"></a>于虚空中，<a id="a-HU"></a>雨种种宝，<a id="a-HV"></a>雷电震地，<a id="a-HW"></a>惊动大众。<a id="a-HX"></a>众人咸言：<a id="a-HY"></a>此亦劳度差作。<a id="a-HZ"></a>时舍利弗，<a id="a-Ha"></a>便化作一金翅鸟王，<a id="a-Hb"></a>擘裂啖之。<a id="a-Hc"></a>众人皆言：<a id="a-Hd"></a>舍利弗胜，<a id="a-He"></a>劳度差不如。</p>
  <p id="aHf">复作一牛，<a id="a-Hg"></a>身体高大，<a id="a-Hh"></a>肥壮多力，<a id="a-Hi"></a>粗脚利角，<a id="a-Hj"></a>爮地大吼，<a id="a-Hk"></a>奔突来前。<a id="a-Hl"></a>时舍利弗，<a id="a-Hm"></a>化作师子王，<a id="a-Hn"></a>分裂食之。<a id="a-Ho"></a>众人言曰：<a id="a-Hp"></a>舍利弗胜，<a id="a-Hq"></a>劳度差不如。</p>
  <p id="aHr">复变其身，<a id="a-Hs"></a>作夜叉鬼，<a id="a-Ht"></a>形体长大，<a id="a-Hu"></a>头上火燃，<a id="a-Hv"></a>目赤如血，<a id="a-Hw"></a>四牙长利，<a id="a-Hx"></a>口自出火，<a id="a-Hy"></a>腾跃奔赴。<a id="a-Hz"></a>时舍利弗，<a id="a-I0"></a>自化其身，<a id="a-I1"></a>作毗沙门王，<a id="a-I2"></a>夜叉恐怖，<a id="a-I3"></a>即欲退走，<a id="a-I4"></a>四面火起，<a id="a-I5"></a>无有去处，<a id="a-I6"></a>唯舍利弗边，<a id="a-I7"></a>凉冷无火，<a id="a-I8"></a>即时屈伏，<a id="a-I9"></a>五体投地，<a id="a-IA"></a>求哀脱命。<a id="a-IB"></a>辱心已生，<a id="a-IC"></a>火即还灭。<a id="a-ID"></a>众咸唱言：<a id="a-IE"></a>舍利弗胜，<a id="a-IF"></a>劳度差不如。</p>
  <p id="aIG">时舍利弗，<a id="a-IH"></a>身升虚空，<a id="a-II"></a>现四威仪，<a id="a-IJ"></a>行住坐卧，<a id="a-IK"></a>身上出水，<a id="a-IL"></a>身下出火；<a id="a-IM"></a>东没西踊，<a id="a-IN"></a>西没东踊，<a id="a-IO"></a>北没南踊，<a id="a-IP"></a>南没北踊；<a id="a-IQ"></a>或现大身，<a id="a-IR"></a>满虚空中，<a id="a-IS"></a>而复现小；<a id="a-IT"></a>或分一身，<a id="a-IU"></a>作百千万亿身，<a id="a-IV"></a>还合为一身；<a id="a-IW"></a>于虚空中，<a id="a-IX"></a>忽然在地，<a id="a-IY"></a>履地如水，<a id="a-IZ"></a>履水如地。<a id="a-Ia"></a>作是变已，<a id="a-Ib"></a>还摄神足，<a id="a-Ic"></a>坐其本座。</p>
  <p id="aId">时会大众，<a id="a-Ie"></a>见其神力，<a id="a-If"></a>咸怀欢喜。<a id="a-Ig"></a>时舍利弗，<a id="a-Ih"></a>即为说法，<a id="a-Ii"></a>随其本行宿福因缘，<a id="a-Ij"></a>各得道迹，<a id="a-Ik"></a>或得须陀洹、<a id="a-Il"></a>斯陀含、<a id="a-Im"></a>阿那含、<a id="a-In"></a>阿罗汉者。<a id="a-Io"></a>六师徒众，<a id="a-Ip"></a>三亿弟子，<a id="a-Iq"></a>于舍利弗所，<a id="a-Ir"></a>出家学道。<a id="a-Is"></a>较技讫已，<a id="a-It"></a>四众便罢，<a id="a-Iu"></a>各还所止。</p>
  <p id="aIv">长者须达，<a id="a-Iw"></a>共舍利弗，<a id="a-Ix"></a>往图精舍。<a id="a-Iy"></a>须达手自捉绳一头，<a id="a-Iz"></a>时舍利弗自捉绳一头，<a id="a-J0"></a>共经精舍。<a id="a-J1"></a>时舍利弗，<a id="a-J2"></a>欣然含笑。<a id="a-J3"></a>须达问言：<a id="a-J4"></a>尊人何笑？<a id="a-J5"></a>答言：<a id="a-J6"></a>汝始于此经地，<a id="a-J7"></a>六欲天中，<a id="a-J8"></a>宫殿已成。<a id="a-J9"></a>即借道眼，<a id="a-JA"></a>须达悉见六欲天中严净宫殿，<a id="a-JB"></a>问舍利弗：<a id="a-JC"></a>是六欲天，<a id="a-JD"></a>何处最乐？<a id="a-JE"></a>舍利弗言：<a id="a-JF"></a>下三天中，<a id="a-JG"></a>色欲染厚；<a id="a-JH"></a>上二天中，<a id="a-JI"></a>憍逸自恣；<a id="a-JJ"></a>第四天中，<a id="a-JK"></a>少欲知足，<a id="a-JL"></a>恒有一生补处菩萨，<a id="a-JM"></a>来生其中，<a id="a-JN"></a>法训不绝。<a id="a-JO"></a>须达言曰：<a id="a-JP"></a>我正当生第四天中，<a id="a-JQ"></a>出言已竟，<a id="a-JR"></a>余宫悉灭，<a id="a-JS"></a>唯第四天宫殿湛然。</p>
  <p id="aJT">复更从绳，<a id="a-JU"></a>时舍利弗惨然忧色。<a id="a-JV"></a>即问尊者：<a id="a-JW"></a>何故忧色？<a id="a-JX"></a>答言：<a id="a-JY"></a>汝今见此地中蚁子不耶？<a id="a-JZ"></a>对曰：<a id="a-Ja"></a>已见。<a id="a-Jb"></a>时舍利弗，<a id="a-Jc"></a>语须达言：<a id="a-Jd"></a>汝于过去毗婆尸佛，<a id="a-Je"></a>亦于此地，<a id="a-Jf"></a>为彼世尊，<a id="a-Jg"></a>起立精舍，<a id="a-Jh"></a>而此蚁子，<a id="a-Ji"></a>在此中生；<a id="a-Jj"></a>尸弃佛时，<a id="a-Jk"></a>汝为彼佛，<a id="a-Jl"></a>亦于是中，<a id="a-Jm"></a>造立精舍，<a id="a-Jn"></a>而此蚁子，<a id="a-Jo"></a>亦在中生；<a id="a-Jp"></a>毗舍浮佛时，<a id="a-Jq"></a>汝为世尊，<a id="a-Jr"></a>于此地中，<a id="a-Js"></a>起立精舍，<a id="a-Jt"></a>而此蚁子，<a id="a-Ju"></a>亦在中生；<a id="a-Jv"></a>拘留秦佛时，<a id="a-Jw"></a>亦为世尊在此地中起立精舍，<a id="a-Jx"></a>而是蚁子，<a id="a-Jy"></a>亦于此生；<a id="a-Jz"></a>拘那含牟尼佛时，<a id="a-K0"></a>汝为世尊，<a id="a-K1"></a>于此地中，<a id="a-K2"></a>起立精舍，<a id="a-K3"></a>而此蚁子，<a id="a-K4"></a>亦在中生；<a id="a-K5"></a>迦葉佛时，<a id="a-K6"></a>汝亦为佛，<a id="a-K7"></a>于此地中，<a id="a-K8"></a>起立精舍，<a id="a-K9"></a>而此蚁子，<a id="a-KA"></a>亦在中生；<a id="a-KB"></a>乃至今日，<a id="a-KC"></a>九十一劫，<a id="a-KD"></a>受一种身，<a id="a-KE"></a>不得解脱；<a id="a-KF"></a>生死长远，<a id="a-KG"></a>唯福为要，<a id="a-KH"></a>不可不种。</p>
  <p id="aKI">是时须达，<a id="a-KJ"></a>悲心怜伤。<a id="a-KK"></a>经地已竟，<a id="a-KL"></a>起立精舍。<a id="a-KM"></a>为佛作窟，<a id="a-KN"></a>以妙栴檀，<a id="a-KO"></a>用为香泥。<a id="a-KP"></a>别房住止，<a id="a-KQ"></a>千二百处。<a id="a-KR"></a>凡百二十处，<a id="a-KS"></a>别打楗椎。<a id="a-KT"></a>施设已竟，<a id="a-KU"></a>欲往请佛。<a id="a-KV"></a>复自思惟：<a id="a-KW"></a>上有国王，<a id="a-KX"></a>应当令知，<a id="a-KY"></a>若不启白，<a id="a-KZ"></a>傥有瞋恨。<a id="a-Ka"></a>即往白王：<a id="a-Kb"></a>我为世尊，<a id="a-Kc"></a>已起精舍，<a id="a-Kd"></a>唯愿大王，<a id="a-Ke"></a>遣使请佛。<a id="a-Kf"></a>时王闻已，<a id="a-Kg"></a>即遣使者，<a id="a-Kh"></a>诣王舍城，<a id="a-Ki"></a>请佛及僧：<a id="a-Kj"></a>唯愿世尊，<a id="a-Kk"></a>临覆舍卫。</p>
  <p id="aKl">尔时，<a id="a-Km"></a>世尊与诸四众，<a id="a-Kn"></a>前后围绕，<a id="a-Ko"></a>放大光明，<a id="a-Kp"></a>震动天地，<a id="a-Kq"></a>至舍卫国，<a id="a-Kr"></a>所经客舍，<a id="a-Ks"></a>悉于中止，<a id="a-Kt"></a>道次度人，<a id="a-Ku"></a>无有限量。<a id="a-Kv"></a>渐渐来近舍卫城边，<a id="a-Kw"></a>一切大众，<a id="a-Kx"></a>持诸供具，<a id="a-Ky"></a>迎待世尊。<a id="a-Kz"></a>世尊到国，<a id="a-L0"></a>至广博处，<a id="a-L1"></a>放大光明，<a id="a-L2"></a>遍照三千大千世界，<a id="a-L3"></a>足指按地，<a id="a-L4"></a>地皆震动，<a id="a-L5"></a>城中伎乐，<a id="a-L6"></a>不鼓自鸣，<a id="a-L7"></a>盲视聋听，<a id="a-L8"></a>哑语偻申，<a id="a-L9"></a>癃残拘癖，<a id="a-LA"></a>皆得具足。<a id="a-LB"></a>一切人民男女大小，<a id="a-LC"></a>睹斯瑞应，<a id="a-LD"></a>欢喜踊跃，<a id="a-LE"></a>来诣佛所，<a id="a-LF"></a>十八亿人，<a id="a-LG"></a>都悉集聚。</p>
  <p id="aLH">尔时，<a id="a-LI"></a>世尊随病投药，<a id="a-LJ"></a>为说妙法，<a id="a-LK"></a>宿缘所应，<a id="a-LL"></a>各得道迹，<a id="a-LM"></a>有得须陀洹、<a id="a-LN"></a>斯陀含、<a id="a-LO"></a>阿那含、<a id="a-LP"></a>阿罗汉者，<a id="a-LQ"></a>有种辟支佛因缘者，<a id="a-LR"></a>有发无上正真道意者，<a id="a-LS"></a>各各欢喜，<a id="a-LT"></a>奉行佛语。<a id="a-LU"></a>佛告阿难：<a id="a-LV"></a>今此园地，<a id="a-LW"></a>须达所买，<a id="a-LX"></a>林树华果，<a id="a-LY"></a>祇陀所有，<a id="a-LZ"></a>二人同心，<a id="a-La"></a>共立精舍，<a id="a-Lb"></a>应当与号太子祇陀树给孤独园，<a id="a-Lc"></a>名字流布，<a id="a-Ld"></a>传示后世。</p>
  <p id="aLe">尔时，<a id="a-Lf"></a>阿难及四部众，<a id="a-Lg"></a>闻佛所说，<a id="a-Lh"></a>顶戴奉行。</p>
  <p data-pb></p>
  <h2 id="aLi">大光明始发无上心缘品第四十四</h2>
  <p id="aLj">如是我闻：<a id="a-Lk"></a>一时，<a id="a-Ll"></a>佛在罗阅祇迦兰陀竹园。</p>
  <p id="aLm">尔时，<a id="a-Ln"></a>阿难在林树间，<a id="a-Lo"></a>静坐思惟，<a id="a-Lp"></a>欻生此念：<a id="a-Lq"></a>如来正觉，<a id="a-Lr"></a>诸根具足，<a id="a-Ls"></a>功德慧明，<a id="a-Lt"></a>殊妙难量，<a id="a-Lu"></a>世尊先昔，<a id="a-Lv"></a>本何因缘，<a id="a-Lw"></a>发此大乘无上之心，<a id="a-Lx"></a>修习何事，<a id="a-Ly"></a>而得如是胜妙之利。<a id="a-Lz"></a>作是念已，<a id="a-M0"></a>即从禅起，<a id="a-M1"></a>往诣佛所，<a id="a-M2"></a>头面作礼，<a id="a-M3"></a>前白佛言：<a id="a-M4"></a>如诸如来，<a id="a-M5"></a>于诸世间人天之中，<a id="a-M6"></a>最尊最妙，<a id="a-M7"></a>功德慧明，<a id="a-M8"></a>巍巍无量，<a id="a-M9"></a>不审世尊，<a id="a-MA"></a>先昔以何因缘，<a id="a-MB"></a>发此大乘无上之心。<a id="a-MC"></a>佛告阿难：<a id="a-MD"></a>汝欲知者，<a id="a-ME"></a>善思念之，<a id="a-MF"></a>吾当为汝，<a id="a-MG"></a>具分别说。<a id="a-MH"></a>阿难白佛：<a id="a-MI"></a>诺，<a id="a-MJ"></a>当善听。</p>
  <p id="aMK">佛告阿难：<a id="a-ML"></a>过去久远，<a id="a-MM"></a>无量无边不可思议阿僧祇劫，<a id="a-MN"></a>此阎浮提，<a id="a-MO"></a>有大国王，<a id="a-MP"></a>名摩诃波罗婆修（此言大光明），<a id="a-MQ"></a>主五百小国。<a id="a-MR"></a>尔时，<a id="a-MS"></a>大王与诸群臣，<a id="a-MT"></a>俱出游猎，<a id="a-MU"></a>王所乘象，<a id="a-MV"></a>欲心炽盛，<a id="a-MW"></a>担王驰走，<a id="a-MX"></a>奔逐牸象，<a id="a-MY"></a>渐逼林木，<a id="a-MZ"></a>突入树间。<a id="a-Ma"></a>象师白王，<a id="a-Mb"></a>捉树自立，<a id="a-Mc"></a>足得全济。<a id="a-Md"></a>王用其言，<a id="a-Me"></a>俱共持树。<a id="a-Mf"></a>象去之后，<a id="a-Mg"></a>王心大怒，<a id="a-Mh"></a>苦责象师，<a id="a-Mi"></a>欲即杀之：<a id="a-Mj"></a>由卿调象，<a id="a-Mk"></a>不合制度，<a id="a-Ml"></a>致使今者几危吾身。<a id="a-Mm"></a>象师白王：<a id="a-Mn"></a>调之如法，<a id="a-Mo"></a>但今此象，<a id="a-Mp"></a>为欲所惑，<a id="a-Mq"></a>欲心难调，<a id="a-Mr"></a>非臣咎也，<a id="a-Ms"></a>愿见宽恕，<a id="a-Mt"></a>却后三日，<a id="a-Mu"></a>象必自还，<a id="a-Mv"></a>观臣试之，<a id="a-Mw"></a>万死不恨。<a id="a-Mx"></a>即便停置，<a id="a-My"></a>如期三日，<a id="a-Mz"></a>象还诣宫。</p>
  <p id="aN0">尔时象师，<a id="a-N1"></a>烧七铁丸，<a id="a-N2"></a>令色正赤，<a id="a-N3"></a>逼象吞之。<a id="a-N4"></a>象不敢违，<a id="a-N5"></a>吞尽即死。<a id="a-N6"></a>王意开解，<a id="a-N7"></a>及诸群臣，<a id="a-N8"></a>叹未曾有，<a id="a-N9"></a>复问之曰：<a id="a-NA"></a>如此欲心，<a id="a-NB"></a>谁能调者？<a id="a-NC"></a>时有天神感悟象师，<a id="a-ND"></a>令答王曰：<a id="a-NE"></a>佛能调之。<a id="a-NF"></a>王闻是语，<a id="a-NG"></a>便发心言：<a id="a-NH"></a>如此胶固，<a id="a-NI"></a>难调伏法，<a id="a-NJ"></a>唯佛能除。<a id="a-NK"></a>即自誓愿：<a id="a-NL"></a>愿求作佛！<a id="a-NM"></a>精勤历劫，<a id="a-NN"></a>未曾休替，<a id="a-NO"></a>至于今日，<a id="a-NP"></a>果获其报。<a id="a-NQ"></a>佛告阿难，<a id="a-NR"></a>欲知尔时大国王者，<a id="a-NS"></a>今我身是。</p>
  <p id="aNT">尔时众会，<a id="a-NU"></a>闻佛所说，<a id="a-NV"></a>咸发无上正真道意，<a id="a-NW"></a>欢喜踊跃，<a id="a-NX"></a>不能自胜，<a id="a-NY"></a>顶受奉行。</p>
  <p data-pb></p>
  <h2 id="aNZ">勒那阇耶缘品第四十五</h2>
  <p id="aNa">如是我闻：<a id="a-Nb"></a>一时，<a id="a-Nc"></a>佛在迦毗罗卫国尼拘卢陀僧伽蓝。</p>
  <p id="aNd">尔时诸释，<a id="a-Ne"></a>睹见世尊，<a id="a-Nf"></a>光明神变，<a id="a-Ng"></a>阐扬妙化，<a id="a-Nh"></a>甚奇甚特，<a id="a-Ni"></a>巍巍堂堂，<a id="a-Nj"></a>无能及者；<a id="a-Nk"></a>又复叹美憍陈如等，<a id="a-Nl"></a>宿有何庆，<a id="a-Nm"></a>如来出世，<a id="a-Nn"></a>法鼓初振，<a id="a-No"></a>最先得闻，<a id="a-Np"></a>甘露始降，<a id="a-Nq"></a>而便蒙泽，<a id="a-Nr"></a>永离垢秽，<a id="a-Ns"></a>心体玄要，<a id="a-Nt"></a>城营村邑，<a id="a-Nu"></a>群党相随。<a id="a-Nv"></a>异口同音，<a id="a-Nw"></a>称赞无量。</p>
  <p id="aNx">时诸比丘，<a id="a-Ny"></a>闻是语已，<a id="a-Nz"></a>往至佛所，<a id="a-O0"></a>头面礼足，<a id="a-O1"></a>前白佛言：<a id="a-O2"></a>今此国界人民之类，<a id="a-O3"></a>咸共集聚，<a id="a-O4"></a>异口同音，<a id="a-O5"></a>赞咏世尊，<a id="a-O6"></a>若干德行，<a id="a-O7"></a>及与五人，<a id="a-O8"></a>宿有何庆，<a id="a-O9"></a>独先蒙度。<a id="a-OA"></a>佛告比丘：<a id="a-OB"></a>非独今日先度五人，<a id="a-OC"></a>我于久远，<a id="a-OD"></a>亦济此等，<a id="a-OE"></a>以身为船，<a id="a-OF"></a>救彼没溺，<a id="a-OG"></a>全其生命，<a id="a-OH"></a>各得安隐，<a id="a-OI"></a>得至彼岸。<a id="a-OJ"></a>吾今成佛，<a id="a-OK"></a>先拔济之。<a id="a-OL"></a>时诸比丘，<a id="a-OM"></a>即白佛言：<a id="a-ON"></a>不审世尊，<a id="a-OO"></a>先昔之时，<a id="a-OP"></a>云何拔济，<a id="a-OQ"></a>令各安隐，<a id="a-OR"></a>唯愿世尊，<a id="a-OS"></a>当为说之。<a id="a-OT"></a>佛告比丘：<a id="a-OU"></a>若乐闻者，<a id="a-OV"></a>当为汝说。<a id="a-OW"></a>皆曰唯然。</p>
  <p id="aOX">佛告比丘：<a id="a-OY"></a>过去久远，<a id="a-OZ"></a>此阎浮提波罗奈国，<a id="a-Oa"></a>时彼国王，<a id="a-Ob"></a>名梵摩达。<a id="a-Oc"></a>尔时国中，<a id="a-Od"></a>有大萨薄，<a id="a-Oe"></a>名勒那阇耶，<a id="a-Of"></a>游出于外。<a id="a-Og"></a>到林树间，<a id="a-Oh"></a>见有一人，<a id="a-Oi"></a>涕泣悲切，<a id="a-Oj"></a>以索系树，<a id="a-Ok"></a>入头在中，<a id="a-Ol"></a>欲自戮死。<a id="a-Om"></a>便前问之：<a id="a-On"></a>汝何以尔，<a id="a-Oo"></a>人身难得，<a id="a-Op"></a>命复危脆，<a id="a-Oq"></a>衰变无数，<a id="a-Or"></a>恒恐自至。<a id="a-Os"></a>种种晓喻，<a id="a-Ot"></a>教令舍索。<a id="a-Ou"></a>人报之曰：<a id="a-Ov"></a>我之薄福，<a id="a-Ow"></a>贫穷理极，<a id="a-Ox"></a>债负盈集，<a id="a-Oy"></a>甚多难计，<a id="a-Oz"></a>诸债主辈，<a id="a-P0"></a>竞见剥脱，<a id="a-P1"></a>日夜催切，<a id="a-P2"></a>忧心不释，<a id="a-P3"></a>天地虽宽，<a id="a-P4"></a>无容身处，<a id="a-P5"></a>今欲自没，<a id="a-P6"></a>避离此苦，<a id="a-P7"></a>仁虽谏及，<a id="a-P8"></a>存不如死。</p>
  <p id="aP9">尔时萨薄，<a id="a-PA"></a>即许之曰：<a id="a-PB"></a>卿但释索，<a id="a-PC"></a>所负多少，<a id="a-PD"></a>悉代汝偿。<a id="a-PE"></a>作是语已，<a id="a-PF"></a>彼人便休，<a id="a-PG"></a>欢喜踊跃，<a id="a-PH"></a>感戴无量。<a id="a-PI"></a>随从萨薄，<a id="a-PJ"></a>俱至市中，<a id="a-PK"></a>宣令一切，<a id="a-PL"></a>云欲偿债。<a id="a-PM"></a>时诸债主，<a id="a-PN"></a>竞共云集，<a id="a-PO"></a>迎取所负。<a id="a-PP"></a>来者无限，<a id="a-PQ"></a>空竭其财，<a id="a-PR"></a>财货已尽，<a id="a-PS"></a>犹不毕债。<a id="a-PT"></a>妻子穷冻，<a id="a-PU"></a>乞丐自活，<a id="a-PV"></a>宗亲国邑，<a id="a-PW"></a>悉共诃嫌：<a id="a-PX"></a>此是狂夫，<a id="a-PY"></a>自破家业。</p>
  <p id="aPZ">当于是时，<a id="a-Pa"></a>有众贾客，<a id="a-Pb"></a>劝进萨薄，<a id="a-Pc"></a>欲共入海。<a id="a-Pd"></a>即答之曰：<a id="a-Pe"></a>为萨薄法，<a id="a-Pf"></a>当办船具，<a id="a-Pg"></a>我今穷困，<a id="a-Ph"></a>无所复有，<a id="a-Pi"></a>何缘得从。<a id="a-Pj"></a>众人报言：<a id="a-Pk"></a>我等众人，<a id="a-Pl"></a>凡有五百，<a id="a-Pm"></a>开意出钱，<a id="a-Pn"></a>用办船具。<a id="a-Po"></a>闻是语已，<a id="a-Pp"></a>即便许可。<a id="a-Pq"></a>众人投合，<a id="a-Pr"></a>大获金宝。</p>
  <p id="aPs">尔时萨薄，<a id="a-Pt"></a>以三千两金，<a id="a-Pu"></a>千两办船，<a id="a-Pv"></a>千两办粮，<a id="a-Pw"></a>千两用俟船上所须，<a id="a-Px"></a>余故大有给活妻子。<a id="a-Py"></a>便于海边，<a id="a-Pz"></a>施作大船，<a id="a-Q0"></a>船有七重。<a id="a-Q1"></a>严办已讫，<a id="a-Q2"></a>推著水中，<a id="a-Q3"></a>以七大索，<a id="a-Q4"></a>系著岸边，<a id="a-Q5"></a>鸣击大铃，<a id="a-Q6"></a>宣令一切：<a id="a-Q7"></a>谁欲入海得大妙宝奇珍异物用无尽者，<a id="a-Q8"></a>今可云集，<a id="a-Q9"></a>共诣宝所。<a id="a-QA"></a>复告之曰：<a id="a-QB"></a>其谁不爱父母妻子阎浮提乐及身命者，<a id="a-QC"></a>乃可往耳，<a id="a-QD"></a>所以然者，<a id="a-QE"></a>大海之中，<a id="a-QF"></a>艰险众多，<a id="a-QG"></a>回波暴风，<a id="a-QH"></a>大鱼恶鬼，<a id="a-QI"></a>如是种种，<a id="a-QJ"></a>不可具陈。<a id="a-QK"></a>作是语已，<a id="a-QL"></a>即断一索，<a id="a-QM"></a>日日如是，<a id="a-QN"></a>至第七日，<a id="a-QO"></a>断索都尽，<a id="a-QP"></a>船即驰去。</p>
  <p id="aQQ">便于道中，<a id="a-QR"></a>卒遇暴风，<a id="a-QS"></a>破碎船舫。<a id="a-QT"></a>众人唤救，<a id="a-QU"></a>无所归依，<a id="a-QV"></a>或有能得板樯浮囊以自度者，<a id="a-QW"></a>或有堕水溺死之者。<a id="a-QX"></a>中有五人，<a id="a-QY"></a>共白萨薄：<a id="a-QZ"></a>依汝来此，<a id="a-Qa"></a>今当没死，<a id="a-Qb"></a>危险垂至，<a id="a-Qc"></a>愿见救度。<a id="a-Qd"></a>萨薄答曰：<a id="a-Qe"></a>吾闻大海，<a id="a-Qf"></a>不宿死尸，<a id="a-Qg"></a>汝等今者，<a id="a-Qh"></a>悉各捉我，<a id="a-Qi"></a>我为汝故，<a id="a-Qj"></a>当自杀身，<a id="a-Qk"></a>以济尔厄，<a id="a-Ql"></a>誓求作佛，<a id="a-Qm"></a>后成佛时，<a id="a-Qn"></a>当以无上正法之船，<a id="a-Qo"></a>度汝生死大海之苦。<a id="a-Qp"></a>作是语已，<a id="a-Qq"></a>以刀自刎。<a id="a-Qr"></a>命断之后，<a id="a-Qs"></a>海神起风，<a id="a-Qt"></a>吹至彼岸，<a id="a-Qu"></a>得度大海，<a id="a-Qv"></a>皆获安隐。</p>
  <p id="aQw">佛告比丘：<a id="a-Qx"></a>欲知尔时勒那阇耶者，<a id="a-Qy"></a>今我身是；<a id="a-Qz"></a>时五人者，<a id="a-R0"></a>拘邻等是。<a id="a-R1"></a>我于先世，<a id="a-R2"></a>济彼人等生死之命，<a id="a-R3"></a>今得成佛，<a id="a-R4"></a>令其五人皆最初得无漏正法，<a id="a-R5"></a>远离长流结使大海。<a id="a-R6"></a>尔时诸比丘，<a id="a-R7"></a>皆共赞叹，<a id="a-R8"></a>如来大悲，<a id="a-R9"></a>深妙难量，<a id="a-RA"></a>咸勤克励，<a id="a-RB"></a>闻佛所说，<a id="a-RC"></a>欢喜奉行。</p>
  <p data-pb></p>
  <h2 id="aRD">迦毗梨百头缘品第四十六</h2>
  <p id="aRE">如是我闻：<a id="a-RF"></a>一时，<a id="a-RG"></a>佛在摩竭国竹园之中。<a id="a-RH"></a>尔时，<a id="a-RI"></a>世尊与诸比丘，<a id="a-RJ"></a>向毗舍离，<a id="a-RK"></a>到梨越河所。</p>
  <p id="aRL">是时河边，<a id="a-RM"></a>有五百牧牛人，<a id="a-RN"></a>五百捕鱼人。<a id="a-RO"></a>其捕鱼者，<a id="a-RP"></a>作三种网，<a id="a-RQ"></a>大小不同。<a id="a-RR"></a>小者二百人挽，<a id="a-RS"></a>中者三百人挽，<a id="a-RT"></a>大者五百人挽。<a id="a-RU"></a>于时如来，<a id="a-RV"></a>去河不远，<a id="a-RW"></a>而坐止息，<a id="a-RX"></a>及诸比丘，<a id="a-RY"></a>亦皆共坐。</p>
  <p id="aRZ">时捕鱼人，<a id="a-Ra"></a>网得一鱼，<a id="a-Rb"></a>五百人挽，<a id="a-Rc"></a>不能使出，<a id="a-Rd"></a>复唤牧牛人众，<a id="a-Re"></a>合有千人，<a id="a-Rf"></a>并力挽出。<a id="a-Rg"></a>得一大鱼，<a id="a-Rh"></a>身有百头，<a id="a-Ri"></a>若干种类，<a id="a-Rj"></a>驴马骆驼、<a id="a-Rk"></a>虎狼猪狗、<a id="a-Rl"></a>猿猴狐狸、<a id="a-Rm"></a>如斯之属。<a id="a-Rn"></a>众人甚怪，<a id="a-Ro"></a>竞集看之。</p>
  <p id="aRp">是时世尊，<a id="a-Rq"></a>告阿难曰：<a id="a-Rr"></a>彼有何事，<a id="a-Rs"></a>大众皆集，<a id="a-Rt"></a>汝往试看？<a id="a-Ru"></a>阿难受教，<a id="a-Rv"></a>即往看视，<a id="a-Rw"></a>见一大鱼，<a id="a-Rx"></a>身有百头，<a id="a-Ry"></a>还白世尊，<a id="a-Rz"></a>如所见事。<a id="a-S0"></a>世尊寻时，<a id="a-S1"></a>共诸比丘，<a id="a-S2"></a>往至鱼所，<a id="a-S3"></a>而问鱼言：<a id="a-S4"></a>汝是迦毗梨不？<a id="a-S5"></a>答言：<a id="a-S6"></a>实是。<a id="a-S7"></a>郑重三问：<a id="a-S8"></a>汝是迦毗梨不？<a id="a-S9"></a>答言：<a id="a-SA"></a>实是。<a id="a-SB"></a>复问：<a id="a-SC"></a>教匠汝者，<a id="a-SD"></a>今在何处？<a id="a-SE"></a>答言：<a id="a-SF"></a>堕阿鼻狱中。</p>
  <p id="aSG">尔时，<a id="a-SH"></a>阿难及于大众，<a id="a-SI"></a>不知其缘，<a id="a-SJ"></a>白世尊曰：<a id="a-SK"></a>今者何故，<a id="a-SL"></a>唤百头鱼，<a id="a-SM"></a>为迦毗梨，<a id="a-SN"></a>唯愿垂愍，<a id="a-SO"></a>而见告示。<a id="a-SP"></a>佛告阿难：<a id="a-SQ"></a>谛听谛听，<a id="a-SR"></a>当为汝说。<a id="a-SS"></a>昔迦葉佛时，<a id="a-ST"></a>有婆罗门，<a id="a-SU"></a>生一男儿，<a id="a-SV"></a>字迦毗梨(此言黄头)，<a id="a-SW"></a>聪明博达，<a id="a-SX"></a>于种类中，<a id="a-SY"></a>多闻第一，<a id="a-SZ"></a>唯复不如诸沙门辈。<a id="a-Sa"></a>其父临终，<a id="a-Sb"></a>殷勤约敕，<a id="a-Sc"></a>汝慎莫与迦葉沙门讲论道理，<a id="a-Sd"></a>所以者何，<a id="a-Se"></a>沙门智深，<a id="a-Sf"></a>汝必不如。</p>
  <p id="aSg">父没之后，<a id="a-Sh"></a>其母问曰：<a id="a-Si"></a>汝本高明，<a id="a-Sj"></a>今颇更有胜汝者不？<a id="a-Sk"></a>答言：<a id="a-Sl"></a>沙门殊胜于我。<a id="a-Sm"></a>母复问言：<a id="a-Sn"></a>云何为胜？<a id="a-So"></a>答言：<a id="a-Sp"></a>我有所疑，<a id="a-Sq"></a>往问沙门，<a id="a-Sr"></a>其所演说，<a id="a-Ss"></a>令人开解，<a id="a-St"></a>彼若问我，<a id="a-Su"></a>我不能答，<a id="a-Sv"></a>以是之故，<a id="a-Sw"></a>自知不如。<a id="a-Sx"></a>母复告言：<a id="a-Sy"></a>何以不往学习其法？<a id="a-Sz"></a>答言：<a id="a-T0"></a>欲学其法，<a id="a-T1"></a>当作沙门，<a id="a-T2"></a>我是白衣，<a id="a-T3"></a>何缘得学？<a id="a-T4"></a>母复告曰：<a id="a-T5"></a>伪作沙门，<a id="a-T6"></a>学习已达，<a id="a-T7"></a>还来在家。<a id="a-T8"></a>奉其母教，<a id="a-T9"></a>而作比丘。</p>
  <p id="aTA">经少时间，<a id="a-TB"></a>读诵三藏，<a id="a-TC"></a>综练义理。<a id="a-TD"></a>母问之曰：<a id="a-TE"></a>今得胜未？<a id="a-TF"></a>答言：<a id="a-TG"></a>学问中胜，<a id="a-TH"></a>不如坐禅，<a id="a-TI"></a>何以知之，<a id="a-TJ"></a>我问彼人，<a id="a-TK"></a>悉能分别，<a id="a-TL"></a>彼人问我，<a id="a-TM"></a>我不能知，<a id="a-TN"></a>因是事故，<a id="a-TO"></a>未与他等。<a id="a-TP"></a>母复告曰：<a id="a-TQ"></a>自今已往，<a id="a-TR"></a>若共谈论，<a id="a-TS"></a>傥不如时，<a id="a-TT"></a>便可骂辱。<a id="a-TU"></a>迦毗梨言：<a id="a-TV"></a>出家沙门，<a id="a-TW"></a>无复过罪，<a id="a-TX"></a>云何骂之？<a id="a-TY"></a>答言：<a id="a-TZ"></a>但骂，<a id="a-Ta"></a>卿当得胜。<a id="a-Tb"></a>时迦毗梨，<a id="a-Tc"></a>不忍违母，<a id="a-Td"></a>后日更论，<a id="a-Te"></a>理若短屈，<a id="a-Tf"></a>即便骂言：<a id="a-Tg"></a>汝等愚騃，<a id="a-Th"></a>无所识别，<a id="a-Ti"></a>剧于畜生，<a id="a-Tj"></a>知晓何法，<a id="a-Tk"></a>诸百兽头，<a id="a-Tl"></a>皆用比之。<a id="a-Tm"></a>如是数数，<a id="a-Tn"></a>非一非二，<a id="a-To"></a>缘是果报，<a id="a-Tp"></a>今受鱼身，<a id="a-Tq"></a>而有百头。</p>
  <p id="aTr">阿难问佛：<a id="a-Ts"></a>何时当得脱此鱼身？<a id="a-Tt"></a>佛告阿难：<a id="a-Tu"></a>此贤劫中，<a id="a-Tv"></a>千佛过去，<a id="a-Tw"></a>犹故不脱。<a id="a-Tx"></a>尔时，<a id="a-Ty"></a>阿难及于众人，<a id="a-Tz"></a>闻佛所说，<a id="a-U0"></a>怅然不乐，<a id="a-U1"></a>悲伤交怀，<a id="a-U2"></a>咸共同声，<a id="a-U3"></a>而作是言：<a id="a-U4"></a>身口意行，<a id="a-U5"></a>不可不慎。</p>
  <p id="aU6">时捕鱼人，<a id="a-U7"></a>及牧牛人，<a id="a-U8"></a>一时俱共合掌向佛，<a id="a-U9"></a>求索出家，<a id="a-UA"></a>净修梵行。<a id="a-UB"></a>佛即言可，<a id="a-UC"></a>善来比丘，<a id="a-UD"></a>须发自落，<a id="a-UE"></a>法衣在体，<a id="a-UF"></a>便成沙门。<a id="a-UG"></a>是时世尊，<a id="a-UH"></a>为说妙法，<a id="a-UI"></a>种种苦切，<a id="a-UJ"></a>漏尽结解，<a id="a-UK"></a>成阿罗汉。<a id="a-UL"></a>复为会众广说诸法，<a id="a-UM"></a>分别四谛苦集灭道，<a id="a-UN"></a>有得初果乃至四果，<a id="a-UO"></a>有发大道意者，<a id="a-UP"></a>其数甚多。</p>
  <p id="aUQ">尔时四众，<a id="a-UR"></a>闻佛所说，<a id="a-US"></a>欢喜奉行。</p>
  <p data-pb></p>
  <h2 id="aUT">净居天请佛洗浴缘品第四十七</h2>
  <p id="aUU">如是我闻：<a id="a-UV"></a>一时，<a id="a-UW"></a>佛在舍卫国祇树给孤独园。</p>
  <p id="aUX">尔时首陀会天，<a id="a-UY"></a>下阎浮提，<a id="a-UZ"></a>至世尊所，<a id="a-Ua"></a>请佛及僧，<a id="a-Ub"></a>洗浴供养。<a id="a-Uc"></a>世尊默然。<a id="a-Ud"></a>已为许可，<a id="a-Ue"></a>即设饮食，<a id="a-Uf"></a>并办洗具，<a id="a-Ug"></a>温室暖水，<a id="a-Uh"></a>调和适体，<a id="a-Ui"></a>酥油浣草，<a id="a-Uj"></a>皆悉备有。<a id="a-Uk"></a>施设已办，<a id="a-Ul"></a>白世尊曰：<a id="a-Um"></a>食具已讫，<a id="a-Un"></a>唯圣知时。<a id="a-Uo"></a>于是世尊，<a id="a-Up"></a>及诸比丘，<a id="a-Uq"></a>纳受其供，<a id="a-Ur"></a>尽共洗浴，<a id="a-Us"></a>并享饮食，<a id="a-Ut"></a>其食甘美，<a id="a-Uu"></a>世所希有。<a id="a-Uv"></a>食竟澡漱，<a id="a-Uw"></a>各还本坐。</p>
  <p id="aUx">是时阿难，<a id="a-Uy"></a>长跪合掌，<a id="a-Uz"></a>白世尊曰：<a id="a-V0"></a>此天往昔作何功德，<a id="a-V1"></a>形体殊妙，<a id="a-V2"></a>威相奇特，<a id="a-V3"></a>光明显赫，<a id="a-V4"></a>如大宝山，<a id="a-V5"></a>唯愿世尊，<a id="a-V6"></a>敷演其事。</p>
  <p id="aV7">佛告阿难：<a id="a-V8"></a>谛听善持，<a id="a-V9"></a>吾当解说。<a id="a-VA"></a>乃往过去，<a id="a-VB"></a>毗婆尸佛时，<a id="a-VC"></a>此天彼世，<a id="a-VD"></a>为贫家子，<a id="a-VE"></a>恒行佣作，<a id="a-VF"></a>以供身口，<a id="a-VG"></a>闻毗婆尸佛说浴僧之德，<a id="a-VH"></a>情中欣然，<a id="a-VI"></a>思设供养，<a id="a-VJ"></a>便勤作务得少钱谷，<a id="a-VK"></a>用设洗具，<a id="a-VL"></a>并及饮食，<a id="a-VM"></a>请佛众僧，<a id="a-VN"></a>而以尽奉。<a id="a-VO"></a>由此福行，<a id="a-VP"></a>寿终之后，<a id="a-VQ"></a>生首陀会天，<a id="a-VR"></a>有此光相。</p>
  <p id="aVS">佛告阿难：<a id="a-VT"></a>而此天者，<a id="a-VU"></a>非但今日请佛及僧，<a id="a-VV"></a>尸弃佛时亦来世间，<a id="a-VW"></a>供养世尊及于众僧，<a id="a-VX"></a>乃至迦葉佛时，<a id="a-VY"></a>亦复如是。<a id="a-VZ"></a>佛告阿难：<a id="a-Va"></a>此天非但承供七佛，<a id="a-Vb"></a>于当来世贤劫之中，<a id="a-Vc"></a>千佛兴出，<a id="a-Vd"></a>亦当一一洗佛及僧，<a id="a-Ve"></a>犹如今日无有差别。</p>
  <p id="aVf">尔时，<a id="a-Vg"></a>世尊因授天记，<a id="a-Vh"></a>于未来世，<a id="a-Vi"></a>满阿僧祇一百劫之中，<a id="a-Vj"></a>当得作佛，<a id="a-Vk"></a>号曰净身，<a id="a-Vl"></a>十号具足，<a id="a-Vm"></a>所化众生，<a id="a-Vn"></a>不可限量。</p>
  <p id="aVo">尔时，<a id="a-Vp"></a>阿难及诸四众，<a id="a-Vq"></a>闻佛所说，<a id="a-Vr"></a>欢喜无量，<a id="a-Vs"></a>咸作是言：<a id="a-Vt"></a>如来出世，<a id="a-Vu"></a>所利益大，<a id="a-Vv"></a>如是少施，<a id="a-Vw"></a>获报弥多。<a id="a-Vx"></a>佛告阿难：<a id="a-Vy"></a>善哉善哉，<a id="a-Vz"></a>如汝所言。<a id="a-W0"></a>因为众会，<a id="a-W1"></a>广说妙法，<a id="a-W2"></a>其闻法者，<a id="a-W3"></a>有得道迹、<a id="a-W4"></a>往来、<a id="a-W5"></a>不还、<a id="a-W6"></a>逮应真者，<a id="a-W7"></a>发大道意，<a id="a-W8"></a>各各欢喜，<a id="a-W9"></a>顶受奉行。</p>
 </body>
</html>