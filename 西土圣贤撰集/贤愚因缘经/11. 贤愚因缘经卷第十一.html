<!doctype html>
<html id="z3IBWHN1F6" data-ver="2222">
 <head>
  <meta charset="utf-8">
  <meta author="慧觉">
  <meta library="龙藏">
  <meta catalog="西土圣贤撰集">
  <meta period="元魏">
 </head>
 <body>
  <h1 id="a1">贤愚因缘经卷第十一</h1>
  <h2 id="a2">无恼指鬘缘品第五十一</h2>
  <p id="a3">如是我闻：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">于时国王名波斯匿王，<a id="a-7"></a>有辅相，<a id="a-8"></a>聪明巨富，<a id="a-9"></a>其妇怀妊，<a id="a-A"></a>生一男儿，<a id="a-B"></a>形貌端正，<a id="a-C"></a>容体殊绝。<a id="a-D"></a>于时辅相，<a id="a-E"></a>见儿欢喜，<a id="a-F"></a>即召相师，<a id="a-G"></a>令占相之。<a id="a-H"></a>相师看见，<a id="a-I"></a>怀喜而言：<a id="a-J"></a>是儿福相，<a id="a-K"></a>人中挺特，<a id="a-L"></a>聪明智辩，<a id="a-M"></a>有踰人之德。<a id="a-N"></a>父闻遂喜，<a id="a-O"></a>敕为作字。<a id="a-P"></a>相师问言：<a id="a-Q"></a>儿受胎来，<a id="a-R"></a>有何异事？<a id="a-S"></a>辅相答言：<a id="a-T"></a>其母素性，<a id="a-U"></a>不能良善，<a id="a-V"></a>怀妊已来，<a id="a-W"></a>倍更异常，<a id="a-X"></a>心性恭顺，<a id="a-Y"></a>乐宣人德，<a id="a-Z"></a>慈矜苦厄，<a id="a-a"></a>不喜说过。<a id="a-b"></a>相师言曰：<a id="a-c"></a>此是儿志，<a id="a-d"></a>当为立字，<a id="a-e"></a>号阿舋贼奇（此言无恼）。<a id="a-f"></a>儿渐长大，<a id="a-g"></a>雄壮绝伦，<a id="a-h"></a>有力士之力，<a id="a-i"></a>一人敌千，<a id="a-j"></a>腾接飞鸟，<a id="a-k"></a>走疾奔马。<a id="a-l"></a>其父辅相，<a id="a-m"></a>甚爱念之。</p>
  <p id="an">于是国中，<a id="a-o"></a>有一婆罗门，<a id="a-p"></a>聪明博达，<a id="a-q"></a>多闻广识，<a id="a-r"></a>有五百弟子，<a id="a-s"></a>追逐随学。<a id="a-t"></a>尔时辅相，<a id="a-u"></a>即将其子，<a id="a-v"></a>往嘱及之，<a id="a-w"></a>令其学问。<a id="a-x"></a>婆罗门可之，<a id="a-y"></a>受持教授。<a id="a-z"></a>阿舋贼奇，<a id="a-10"></a>夙夜勤业，<a id="a-11"></a>一日谘受，<a id="a-12"></a>胜于经年，<a id="a-13"></a>学未经久，<a id="a-14"></a>普悉通达。<a id="a-15"></a>婆罗门师，<a id="a-16"></a>异常待遇，<a id="a-17"></a>行来进止，<a id="a-18"></a>每与其俱，<a id="a-19"></a>及诸同学，<a id="a-1A"></a>倾意瞻敬。</p>
  <p id="a1B">尔时婆罗门师妇，<a id="a-1C"></a>见其端正才姿挺貌过踰人表，<a id="a-1D"></a>怀情色著，<a id="a-1E"></a>爱不去意，<a id="a-1F"></a>然诸弟子，<a id="a-1G"></a>与共同游，<a id="a-1H"></a>行止不独，<a id="a-1I"></a>无缘与语，<a id="a-1J"></a>有心不遂，<a id="a-1K"></a>常以叹悒。<a id="a-1L"></a>会有檀越，<a id="a-1M"></a>来请其师及诸弟子。<a id="a-1N"></a>三月一时，<a id="a-1O"></a>婆罗门师，<a id="a-1P"></a>内与妇议：<a id="a-1Q"></a>我今当行受请三月，<a id="a-1R"></a>当留一人经营于后。<a id="a-1S"></a>时妇内喜，<a id="a-1T"></a>密自怀计，<a id="a-1U"></a>白婆罗门：<a id="a-1V"></a>是事应尔，<a id="a-1W"></a>后家理重，<a id="a-1X"></a>宜须才能，<a id="a-1Y"></a>可留无恼，<a id="a-1Z"></a>嘱以后事。<a id="a-1a"></a>时婆罗门，<a id="a-1b"></a>即敕无恼：<a id="a-1c"></a>我今赴彼檀越之请，<a id="a-1d"></a>后事总多，<a id="a-1e"></a>须人料理，<a id="a-1f"></a>卿善才能，<a id="a-1g"></a>为吾营后。<a id="a-1h"></a>无恼受教，<a id="a-1i"></a>即住不行。<a id="a-1j"></a>师及徒众，<a id="a-1k"></a>引道而去。</p>
  <p id="a1l">其妇怡悦欣喜无量，<a id="a-1m"></a>极自庄饰，<a id="a-1n"></a>多作姿媚，<a id="a-1o"></a>与共谈语，<a id="a-1p"></a>娆动其意。<a id="a-1q"></a>无恼志固，<a id="a-1r"></a>无心相从。<a id="a-1s"></a>欲心转盛，<a id="a-1t"></a>实意语之：<a id="a-1u"></a>我相钦爱，<a id="a-1v"></a>由来有素，<a id="a-1w"></a>但避众人，<a id="a-1x"></a>有怀未发，<a id="a-1y"></a>汝师临去，<a id="a-1z"></a>吾故相留，<a id="a-20"></a>今既独静，<a id="a-21"></a>当从我意。<a id="a-22"></a>无恼晓谢语言：<a id="a-23"></a>我梵志法，<a id="a-24"></a>不淫师妇，<a id="a-25"></a>若当违犯，<a id="a-26"></a>非婆罗门，<a id="a-27"></a>宁交取死，<a id="a-28"></a>终不为此。</p>
  <p id="a29">于时师妇，<a id="a-2A"></a>望重违心，<a id="a-2B"></a>惭愧瞋愤，<a id="a-2C"></a>复作密计，<a id="a-2D"></a>候师垂至，<a id="a-2E"></a>挽裂衣裳，<a id="a-2F"></a>掴破其面，<a id="a-2G"></a>尘土坌身，<a id="a-2H"></a>憔悴卧地，<a id="a-2I"></a>无所言说。<a id="a-2J"></a>时婆罗门师徒俱到，<a id="a-2K"></a>师即入内，<a id="a-2L"></a>见妇色状，<a id="a-2M"></a>即问其故：<a id="a-2N"></a>何缘乃尔？<a id="a-2O"></a>妇垂泣言：<a id="a-2P"></a>不足问也。<a id="a-2Q"></a>时婆罗门，<a id="a-2R"></a>重更问之：<a id="a-2S"></a>汝有何事，<a id="a-2T"></a>当相告语，<a id="a-2U"></a>云何不说？<a id="a-2V"></a>妇啼而言：<a id="a-2W"></a>汝所钦羡，<a id="a-2X"></a>阿舋贼奇，<a id="a-2Y"></a>自汝去后，<a id="a-2Z"></a>常见侵凌，<a id="a-2a"></a>我适不从，<a id="a-2b"></a>抴裂我衣，<a id="a-2c"></a>坏我身首，<a id="a-2d"></a>汝畜弟子，<a id="a-2e"></a>云何乃尔。<a id="a-2f"></a>婆罗门闻，<a id="a-2g"></a>甚怀恚忿，<a id="a-2h"></a>语其妇言：<a id="a-2i"></a>此无恼者，<a id="a-2j"></a>力敌千人，<a id="a-2k"></a>辅相之子，<a id="a-2l"></a>种族强盛，<a id="a-2m"></a>虽欲治之，<a id="a-2n"></a>宜当以渐。</p>
  <p id="a2o">谈谋是已，<a id="a-2p"></a>往见无恼，<a id="a-2q"></a>随宜方便，<a id="a-2r"></a>而慰喻之：<a id="a-2s"></a>我去之后，<a id="a-2t"></a>苦汝营劳，<a id="a-2u"></a>又汝前后，<a id="a-2v"></a>奉事尽忠，<a id="a-2w"></a>常感汝意，<a id="a-2x"></a>思欲相酬，<a id="a-2y"></a>有一秘法，<a id="a-2z"></a>由来未说，<a id="a-30"></a>若能成办，<a id="a-31"></a>直生梵天。<a id="a-32"></a>无恼长跪，<a id="a-33"></a>问是何事。<a id="a-34"></a>答言：<a id="a-35"></a>若持七日之中，<a id="a-36"></a>斩千人首，<a id="a-37"></a>而取一指，<a id="a-38"></a>凡得千指，<a id="a-39"></a>以为鬘饰，<a id="a-3A"></a>尔时，<a id="a-3B"></a>梵天便自来下，<a id="a-3C"></a>命终之后，<a id="a-3D"></a>定生梵天。<a id="a-3E"></a>无恼闻此情怀犹豫，<a id="a-3F"></a>复白师言：<a id="a-3G"></a>此事不应，<a id="a-3H"></a>杀害众生，<a id="a-3I"></a>更生梵天。<a id="a-3J"></a>师又告言：<a id="a-3K"></a>汝我弟子，<a id="a-3L"></a>岂不信我至要之言，<a id="a-3M"></a>汝若不信则为义绝，<a id="a-3N"></a>随尔道径莫复此住。<a id="a-3O"></a>又更作咒，<a id="a-3P"></a>竖刀在地。<a id="a-3Q"></a>说咒已讫，<a id="a-3R"></a>恶心转生。</p>
  <p id="a3S">师知其意，<a id="a-3T"></a>即授与刀。<a id="a-3U"></a>受刀走外，<a id="a-3V"></a>得人便杀，<a id="a-3W"></a>取指为鬘，<a id="a-3X"></a>人见便号鸯仇魔罗（此言指鬘）。<a id="a-3Y"></a>周行斩害到七日头，<a id="a-3Z"></a>方得九百九十九指，<a id="a-3a"></a>唯少一指，<a id="a-3b"></a>残杀一人，<a id="a-3c"></a>指数便满，<a id="a-3d"></a>人皆藏窜，<a id="a-3e"></a>无敢行者，<a id="a-3f"></a>遍行求觅，<a id="a-3g"></a>更不能得。<a id="a-3h"></a>七日之中，<a id="a-3i"></a>不得饮食。<a id="a-3j"></a>其母怜愍，<a id="a-3k"></a>遣人为致，<a id="a-3l"></a>悉各怀惧，<a id="a-3m"></a>无敢往者。<a id="a-3n"></a>其母持食，<a id="a-3o"></a>躬自致往，<a id="a-3p"></a>儿遥见母，<a id="a-3q"></a>走趣欲杀。<a id="a-3r"></a>母时语言：<a id="a-3s"></a>咄！<a id="a-3t"></a>不孝物，<a id="a-3u"></a>云何怀逆，<a id="a-3v"></a>欲危害我？<a id="a-3w"></a>儿便语言：<a id="a-3x"></a>我受师教，<a id="a-3y"></a>要七日中，<a id="a-3z"></a>满得千指，<a id="a-40"></a>便当得愿生于梵天，<a id="a-41"></a>日数已满，<a id="a-42"></a>更不能得，<a id="a-43"></a>事不获已，<a id="a-44"></a>当杀于母。<a id="a-45"></a>母又语言：<a id="a-46"></a>事苟当尔，<a id="a-47"></a>但取我指，<a id="a-48"></a>莫见伤杀。</p>
  <p id="a49">于时世尊具遥见之，<a id="a-4A"></a>知其可度，<a id="a-4B"></a>化作比丘，<a id="a-4C"></a>行于彼边。<a id="a-4D"></a>鸯仇魔罗，<a id="a-4E"></a>已见比丘，<a id="a-4F"></a>舍母腾跃，<a id="a-4G"></a>走趣规杀。<a id="a-4H"></a>佛见其来，<a id="a-4I"></a>徐行舍去。<a id="a-4J"></a>指鬘极力走不能及，<a id="a-4K"></a>便遥唤言：<a id="a-4L"></a>比丘小住。<a id="a-4M"></a>佛遥答言：<a id="a-4N"></a>我常自住，<a id="a-4O"></a>但汝不住。<a id="a-4P"></a>指鬘复问：<a id="a-4Q"></a>云何汝住，<a id="a-4R"></a>我不住耶？<a id="a-4S"></a>佛即答言：<a id="a-4T"></a>我诸根寂定，<a id="a-4U"></a>而得自在，<a id="a-4V"></a>汝从恶师，<a id="a-4W"></a>禀受邪倒，<a id="a-4X"></a>变易汝心，<a id="a-4Y"></a>不得定住，<a id="a-4Z"></a>昼夜杀害，<a id="a-4a"></a>造无边罪。<a id="a-4b"></a>指鬘闻此，<a id="a-4c"></a>意欻开悟，<a id="a-4d"></a>投刀远弃，<a id="a-4e"></a>遥礼自归。<a id="a-4f"></a>于时如来尔乃待之，<a id="a-4g"></a>还现佛身，<a id="a-4h"></a>光明朗日，<a id="a-4i"></a>三十二相，<a id="a-4j"></a>炳著奇妙。<a id="a-4k"></a>指鬘见佛光相威仪，<a id="a-4l"></a>以身投地，<a id="a-4m"></a>悔过自责。<a id="a-4n"></a>佛粗说法，<a id="a-4o"></a>得法眼净，<a id="a-4p"></a>心遂纯信，<a id="a-4q"></a>求索出家。<a id="a-4r"></a>佛即可之：<a id="a-4s"></a>善来比丘！<a id="a-4t"></a>须发自落，<a id="a-4u"></a>法衣著身。<a id="a-4v"></a>随彼所应，<a id="a-4w"></a>重为说法，<a id="a-4x"></a>心垢都尽，<a id="a-4y"></a>得罗汉道。</p>
  <p id="a4z">佛即将其，<a id="a-50"></a>还祇陀林。<a id="a-51"></a>尔时国中，<a id="a-52"></a>人民之类，<a id="a-53"></a>闻指鬘声，<a id="a-54"></a>皆各惊怖，<a id="a-55"></a>人畜怀妊，<a id="a-56"></a>怖不能生。<a id="a-57"></a>时有一象，<a id="a-58"></a>不能出子。<a id="a-59"></a>佛敕指鬘，<a id="a-5A"></a>往说诚言：<a id="a-5B"></a>我生以来，<a id="a-5C"></a>不杀一人。<a id="a-5D"></a>指鬘白佛：<a id="a-5E"></a>我由来杀多，<a id="a-5F"></a>云何不杀？<a id="a-5G"></a>佛告之曰：<a id="a-5H"></a>于圣法中，<a id="a-5I"></a>是为始生。<a id="a-5J"></a>尔时指鬘便整衣服，<a id="a-5K"></a>奉教往说，<a id="a-5L"></a>如说寻生，<a id="a-5M"></a>皆得安隐。<a id="a-5N"></a>还诣精舍，<a id="a-5O"></a>坐一房中。</p>
  <p id="a5P">时波斯匿王，<a id="a-5Q"></a>大合兵众，<a id="a-5R"></a>躬欲往讨鸯仇魔罗，<a id="a-5S"></a>路由祇洹，<a id="a-5T"></a>当往攻击。<a id="a-5U"></a>时祇洹中，<a id="a-5V"></a>有一比丘，<a id="a-5W"></a>形极矬陋，<a id="a-5X"></a>音声异妙，<a id="a-5Y"></a>振声高呗，<a id="a-5Z"></a>音极和畅。<a id="a-5a"></a>军众倾耳，<a id="a-5b"></a>无有厌足；<a id="a-5c"></a>象马竖耳，<a id="a-5d"></a>住不肯行。<a id="a-5e"></a>王怪问御者：<a id="a-5f"></a>何以乃尔？<a id="a-5g"></a>御者答言：<a id="a-5h"></a>由闻呗声，<a id="a-5i"></a>是使象马停足立听。<a id="a-5j"></a>王言：<a id="a-5k"></a>畜生尚乐闻法，<a id="a-5l"></a>我曹人类，<a id="a-5m"></a>何不往听。<a id="a-5n"></a>即与群众，<a id="a-5o"></a>暂还祇洹，<a id="a-5p"></a>到下象乘，<a id="a-5q"></a>解剑却盖，<a id="a-5r"></a>直进佛所，<a id="a-5s"></a>敬礼问讯。<a id="a-5t"></a>彼呗比丘，<a id="a-5u"></a>呗声已绝。<a id="a-5v"></a>王先问言：<a id="a-5w"></a>向闻呗音，<a id="a-5x"></a>清妙和畅，<a id="a-5y"></a>情豫钦慕，<a id="a-5z"></a>愿得见识，<a id="a-60"></a>施十万钱。<a id="a-61"></a>佛告之曰：<a id="a-62"></a>先与其钱，<a id="a-63"></a>然后可见，<a id="a-64"></a>若已见者，<a id="a-65"></a>更不欲与一钱之心。<a id="a-66"></a>即将示之，<a id="a-67"></a>见其形状，<a id="a-68"></a>倍复矬陋，<a id="a-69"></a>不忍见之，<a id="a-6A"></a>意无欲与一钱之想。<a id="a-6B"></a>王从座起，<a id="a-6C"></a>长跪白佛：<a id="a-6D"></a>今此比丘，<a id="a-6E"></a>形极短丑，<a id="a-6F"></a>其音深远，<a id="a-6G"></a>声彻乃尔，<a id="a-6H"></a>宿作何行，<a id="a-6I"></a>致得斯报？</p>
  <p id="a6J">佛告王曰：<a id="a-6K"></a>善听著心！<a id="a-6L"></a>过去有佛，<a id="a-6M"></a>名曰迦葉，<a id="a-6N"></a>度人周讫，<a id="a-6O"></a>便般涅槃。<a id="a-6P"></a>时彼国王，<a id="a-6Q"></a>名机里毗，<a id="a-6R"></a>收取舍利，<a id="a-6S"></a>欲用起塔。<a id="a-6T"></a>时四龙王，<a id="a-6U"></a>化为人形，<a id="a-6V"></a>来见其王，<a id="a-6W"></a>问起塔事，<a id="a-6X"></a>为用宝作，<a id="a-6Y"></a>为用土耶。<a id="a-6Z"></a>王即答言：<a id="a-6a"></a>欲令塔大，<a id="a-6b"></a>无多宝物，<a id="a-6c"></a>那得使成，<a id="a-6d"></a>今欲土作，<a id="a-6e"></a>令方五里、<a id="a-6f"></a>高二十五里，<a id="a-6g"></a>极使高显可观。<a id="a-6h"></a>龙王白言：<a id="a-6i"></a>我非是人，<a id="a-6j"></a>皆是龙王，<a id="a-6k"></a>闻王作塔，<a id="a-6l"></a>故来相问，<a id="a-6m"></a>苟欲用宝，<a id="a-6n"></a>当相佐助。<a id="a-6o"></a>王欢喜言：<a id="a-6p"></a>能尔者快。<a id="a-6q"></a>龙复语言：<a id="a-6r"></a>四城门外，<a id="a-6s"></a>有四大泉，<a id="a-6t"></a>城东泉水，<a id="a-6u"></a>取用作墼，<a id="a-6v"></a>成绀琉璃；<a id="a-6w"></a>城南泉水，<a id="a-6x"></a>取用作墼，<a id="a-6y"></a>其墼成已，<a id="a-6z"></a>皆成黄金；<a id="a-70"></a>城西泉水，<a id="a-71"></a>取用作墼，<a id="a-72"></a>墼成就已，<a id="a-73"></a>变成为银；<a id="a-74"></a>城北泉水，<a id="a-75"></a>取用作墼，<a id="a-76"></a>其墼成已，<a id="a-77"></a>变为白玉。<a id="a-78"></a>王闻是语，<a id="a-79"></a>倍增踊跃，<a id="a-7A"></a>即立四监，<a id="a-7B"></a>各典一边。<a id="a-7C"></a>其三监，<a id="a-7D"></a>所作工向欲成，<a id="a-7E"></a>一监慢怠，<a id="a-7F"></a>工独不就。<a id="a-7G"></a>王行看见，<a id="a-7H"></a>便以理责：<a id="a-7I"></a>卿不用心，<a id="a-7J"></a>当加罚讁。<a id="a-7K"></a>其人怀怨，<a id="a-7L"></a>便白王言：<a id="a-7M"></a>此塔太大，<a id="a-7N"></a>当何时成。<a id="a-7O"></a>王去之后，<a id="a-7P"></a>敕诸作人，<a id="a-7Q"></a>昼夜勤作，<a id="a-7R"></a>一时都讫。<a id="a-7S"></a>塔极高峻，<a id="a-7T"></a>众宝晃昱，<a id="a-7U"></a>庄校雕饰，<a id="a-7V"></a>极有异观。<a id="a-7W"></a>见已欢喜，<a id="a-7X"></a>忏悔前过，<a id="a-7Y"></a>持一金铃，<a id="a-7Z"></a>著塔枨头，<a id="a-7a"></a>即自求愿：<a id="a-7b"></a>令我所生音声极妙，<a id="a-7c"></a>一切众生，<a id="a-7d"></a>莫不乐闻，<a id="a-7e"></a>将来有佛，<a id="a-7f"></a>号释迦牟尼，<a id="a-7g"></a>使我得见度脱生死。<a id="a-7h"></a>如是大王，<a id="a-7i"></a>欲知尔时一监作迟怨塔大者，<a id="a-7j"></a>此比丘是，<a id="a-7k"></a>缘彼恨言嫌其塔大，<a id="a-7l"></a>五百世中，<a id="a-7m"></a>常极矬陋，<a id="a-7n"></a>由后欢喜施铃塔头，<a id="a-7o"></a>求索好声及愿见我，<a id="a-7p"></a>五百世中，<a id="a-7q"></a>极好音声，<a id="a-7r"></a>今复见我，<a id="a-7s"></a>致得解脱。</p>
  <p id="a7t">王闻是已，<a id="a-7u"></a>便辞欲退。<a id="a-7v"></a>佛问大王：<a id="a-7w"></a>欲何所至？<a id="a-7x"></a>王白佛言：<a id="a-7y"></a>国有恶贼鸯仇魔罗，<a id="a-7z"></a>伤杀人民，<a id="a-80"></a>纵横暴害，<a id="a-81"></a>今欲率众往攻伐之。<a id="a-82"></a>佛告王曰：<a id="a-83"></a>鸯仇魔罗，<a id="a-84"></a>当如今者不能杀蚁，<a id="a-85"></a>况复余耶？<a id="a-86"></a>王心念言：<a id="a-87"></a>世尊似往已降伏之。<a id="a-88"></a>佛告王言：<a id="a-89"></a>指鬘今已出家入道得阿罗汉，<a id="a-8A"></a>诸恶永尽，<a id="a-8B"></a>今在某房，<a id="a-8C"></a>欲见之不？<a id="a-8D"></a>王言：<a id="a-8E"></a>思见。<a id="a-8F"></a>即起到其房外，<a id="a-8G"></a>闻指鬘比丘謦欬之声，<a id="a-8H"></a>忆其暴恶所伤弥广，<a id="a-8I"></a>怖躃断绝良久乃苏。<a id="a-8J"></a>还至佛所，<a id="a-8K"></a>以事白佛。</p>
  <p id="a8L">佛告王曰：<a id="a-8M"></a>不但今日闻彼之声堕地断绝，<a id="a-8N"></a>过去世时闻其音声亦尔断绝。<a id="a-8O"></a>善听大王！<a id="a-8P"></a>过去久远，<a id="a-8Q"></a>此阎浮提，<a id="a-8R"></a>有一大国，<a id="a-8S"></a>名波罗捺。<a id="a-8T"></a>尔时国中，<a id="a-8U"></a>有一毒鸟，<a id="a-8V"></a>捕诸毒虫，<a id="a-8W"></a>恒以为食，<a id="a-8X"></a>其形极毒，<a id="a-8Y"></a>不可触近，<a id="a-8Z"></a>所经历下，<a id="a-8a"></a>众生皆死，<a id="a-8b"></a>树木悉枯。<a id="a-8c"></a>尔时此鸟，<a id="a-8d"></a>遇到一林，<a id="a-8e"></a>住一树上，<a id="a-8f"></a>謦欬欲鸣。<a id="a-8g"></a>时彼林中，<a id="a-8h"></a>有白象王，<a id="a-8i"></a>在傍树下，<a id="a-8j"></a>闻毒鸟声，<a id="a-8k"></a>躃地断绝不能动摇。<a id="a-8l"></a>如是大王，<a id="a-8m"></a>尔时毒鸟，<a id="a-8n"></a>今指鬘是；<a id="a-8o"></a>时白象王，<a id="a-8p"></a>今王身是。</p>
  <p id="a8q">王复白佛：<a id="a-8r"></a>鸯仇魔罗，<a id="a-8s"></a>暴害滋甚，<a id="a-8t"></a>杀尔所人，<a id="a-8u"></a>赖蒙世尊降化修善。<a id="a-8v"></a>佛告王曰：<a id="a-8w"></a>鸯仇魔罗，<a id="a-8x"></a>不但今日杀此多人蒙我降化，<a id="a-8y"></a>过去世时，<a id="a-8z"></a>亦杀此等，<a id="a-90"></a>我亦降化，<a id="a-91"></a>乃复思善！<a id="a-92"></a>王重白佛言：<a id="a-93"></a>不审此等，<a id="a-94"></a>先世被害，<a id="a-95"></a>世尊降化，<a id="a-96"></a>其事云何，<a id="a-97"></a>愿为解说。</p>
  <p id="a98">佛告王曰：<a id="a-99"></a>善听著心！<a id="a-9A"></a>过去久远阿僧祇劫，<a id="a-9B"></a>此阎浮提，<a id="a-9C"></a>有一大国，<a id="a-9D"></a>名波罗捺，<a id="a-9E"></a>于时国王，<a id="a-9F"></a>名波罗摩达。<a id="a-9G"></a>尔时国王，<a id="a-9H"></a>将四种兵，<a id="a-9I"></a>入山林中，<a id="a-9J"></a>游行猎戏。<a id="a-9K"></a>王到泽上，<a id="a-9L"></a>驰逐禽兽，<a id="a-9M"></a>单只一乘，<a id="a-9N"></a>独到深林。<a id="a-9O"></a>王时疲极，<a id="a-9P"></a>下马小休。<a id="a-9Q"></a>尔时林中，<a id="a-9R"></a>有牸师子，<a id="a-9S"></a>怀欲心盛，<a id="a-9T"></a>行求其偶，<a id="a-9U"></a>困不能得，<a id="a-9V"></a>值于林间，<a id="a-9W"></a>见王独坐，<a id="a-9X"></a>淫意转隆，<a id="a-9Y"></a>思欲从王，<a id="a-9Z"></a>近到其边，<a id="a-9a"></a>举尾背住。<a id="a-9b"></a>王知其意，<a id="a-9c"></a>而自思惟：<a id="a-9d"></a>此是猛兽，<a id="a-9e"></a>力能杀我，<a id="a-9f"></a>若不从意，<a id="a-9g"></a>傥见危害。<a id="a-9h"></a>王以怖故，<a id="a-9i"></a>即从师子，<a id="a-9j"></a>成欲事已，<a id="a-9k"></a>师子还去。<a id="a-9l"></a>诸兵群从，<a id="a-9m"></a>已复来到。<a id="a-9n"></a>王与人众，<a id="a-9o"></a>即还宫城。<a id="a-9p"></a>尔时师子，<a id="a-9q"></a>从是怀胎，<a id="a-9r"></a>日月满足，<a id="a-9s"></a>便生一子，<a id="a-9t"></a>形尽似人，<a id="a-9u"></a>唯足斑驳。<a id="a-9v"></a>师子忆识，<a id="a-9w"></a>知是王有，<a id="a-9x"></a>便衔担来，<a id="a-9y"></a>著于王前。<a id="a-9z"></a>王亦思惟，<a id="a-A0"></a>自忆前事，<a id="a-A1"></a>知是己儿，<a id="a-A2"></a>即收取养，<a id="a-A3"></a>以足斑驳，<a id="a-A4"></a>字为迦摩沙波陀（此言驳足）。<a id="a-A5"></a>养之渐大，<a id="a-A6"></a>雄才志猛，<a id="a-A7"></a>父王崩亡，<a id="a-A8"></a>驳足继治。</p>
  <p id="aA9">时驳足王，<a id="a-AA"></a>有二夫人，<a id="a-AB"></a>一王者种，<a id="a-AC"></a>二婆罗门种。<a id="a-AD"></a>时驳足王，<a id="a-AE"></a>一日出城，<a id="a-AF"></a>游于园观，<a id="a-AG"></a>敕二夫人，<a id="a-AH"></a>随我后往，<a id="a-AI"></a>谁先到者，<a id="a-AJ"></a>当与一日，<a id="a-AK"></a>极相娱乐，<a id="a-AL"></a>其随后者，<a id="a-AM"></a>吾不见之。<a id="a-AN"></a>王去之后，<a id="a-AO"></a>其二夫人，<a id="a-AP"></a>极自庄饰，<a id="a-AQ"></a>严驾车乘，<a id="a-AR"></a>一时俱往。<a id="a-AS"></a>到于道中，<a id="a-AT"></a>见于天祠，<a id="a-AU"></a>梵志种者，<a id="a-AV"></a>下车作礼，<a id="a-AW"></a>礼已急进，<a id="a-AX"></a>犹随后到。<a id="a-AY"></a>王从本言，<a id="a-AZ"></a>而不前之。<a id="a-Aa"></a>于是夫人，<a id="a-Ab"></a>瞋恚烦愤，<a id="a-Ac"></a>怨责天神：<a id="a-Ad"></a>我由礼汝，<a id="a-Ae"></a>使王见薄，<a id="a-Af"></a>若有天力，<a id="a-Ag"></a>何不护我？<a id="a-Ah"></a>恚恨愤恼，<a id="a-Ai"></a>密自怀计，<a id="a-Aj"></a>王后还宫，<a id="a-Ak"></a>加意奉事，<a id="a-Al"></a>复还待遇，<a id="a-Am"></a>从王求愿：<a id="a-An"></a>听我国中一日自在。<a id="a-Ao"></a>值王偏心，<a id="a-Ap"></a>即听可之。<a id="a-Aq"></a>出外令人打坏天祠，<a id="a-Ar"></a>令平如地，<a id="a-As"></a>乃还宫中。</p>
  <p id="aAt">守天祠神，<a id="a-Au"></a>悲苦懊恼，<a id="a-Av"></a>往至宫中，<a id="a-Aw"></a>欲思伤害。<a id="a-Ax"></a>王宫天神遮不听入。<a id="a-Ay"></a>有一仙人，<a id="a-Az"></a>住仙山中，<a id="a-B0"></a>时驳足王，<a id="a-B1"></a>恒常供养，<a id="a-B2"></a>日日食时，<a id="a-B3"></a>飞来入宫，<a id="a-B4"></a>不食肴膳，<a id="a-B5"></a>粗食粗供。<a id="a-B6"></a>偶值一日仙人不来，<a id="a-B7"></a>天神知之，<a id="a-B8"></a>化作其形，<a id="a-B9"></a>欲来入宫，<a id="a-BA"></a>宫神犹识，<a id="a-BB"></a>不听前入。<a id="a-BC"></a>遥在门外，<a id="a-BD"></a>白王求通。<a id="a-BE"></a>王闻仙人在外索现，<a id="a-BF"></a>怪其所以，<a id="a-BG"></a>急敕听入。<a id="a-BH"></a>是时宫神，<a id="a-BI"></a>闻王有教，<a id="a-BJ"></a>即休不遮。<a id="a-BK"></a>径前得入，<a id="a-BL"></a>坐于仙人常坐之处，<a id="a-BM"></a>办如常食，<a id="a-BN"></a>以用供养。<a id="a-BO"></a>时化仙人，<a id="a-BP"></a>不肯就食，<a id="a-BQ"></a>即语王言：<a id="a-BR"></a>此食粗恶，<a id="a-BS"></a>又无肉鱼，<a id="a-BT"></a>云何可啖！<a id="a-BU"></a>王即白言：<a id="a-BV"></a>大仙自来，<a id="a-BW"></a>恒食清素，<a id="a-BX"></a>故令不办肉鱼肴膳。<a id="a-BY"></a>化仙又告：<a id="a-BZ"></a>自今以后，<a id="a-Ba"></a>莫设粗供，<a id="a-Bb"></a>但肉为食。<a id="a-Bc"></a>即如语办，<a id="a-Bd"></a>食已还去。</p>
  <p id="aBe">复到明日，<a id="a-Bf"></a>旧仙飞来，<a id="a-Bg"></a>为设肴膳种种诸肉。<a id="a-Bh"></a>仙人瞋恚，<a id="a-Bi"></a>怨愤于王。<a id="a-Bj"></a>王言大仙：<a id="a-Bk"></a>昨日敕如是作。<a id="a-Bl"></a>仙人语言：<a id="a-Bm"></a>昨日有患，<a id="a-Bn"></a>断食一日，<a id="a-Bo"></a>不来是间，<a id="a-Bp"></a>谁语汝曹？<a id="a-Bq"></a>但相轻试，<a id="a-Br"></a>故复尔耳，<a id="a-Bs"></a>令王是后十二年中恒食人肉。<a id="a-Bt"></a>作是语竟，<a id="a-Bu"></a>飞还山中。</p>
  <p id="aBv">是后厨监，<a id="a-Bw"></a>忘不办肉，<a id="a-Bx"></a>临时无计，<a id="a-By"></a>出外求肉，<a id="a-Bz"></a>见死小儿肥白在地，<a id="a-C0"></a>念且称急，<a id="a-C1"></a>即却头足，<a id="a-C2"></a>担至厨中，<a id="a-C3"></a>加诸美药，<a id="a-C4"></a>作食与王。<a id="a-C5"></a>王得食之，<a id="a-C6"></a>觉美倍常，<a id="a-C7"></a>即问厨监：<a id="a-C8"></a>由来食肉，<a id="a-C9"></a>未有斯美，<a id="a-CA"></a>此是何肉？<a id="a-CB"></a>厨监惶怖，<a id="a-CC"></a>腹拍王前：<a id="a-CD"></a>若王原罪，<a id="a-CE"></a>乃敢实说。<a id="a-CF"></a>王答之言：<a id="a-CG"></a>但实说之，<a id="a-CH"></a>不问汝罪。<a id="a-CI"></a>厨监白王：<a id="a-CJ"></a>先日有缘，<a id="a-CK"></a>不及觅肉，<a id="a-CL"></a>得死小儿，<a id="a-CM"></a>以称时要，<a id="a-CN"></a>不意大王，<a id="a-CO"></a>乃当觉之。<a id="a-CP"></a>王言：<a id="a-CQ"></a>此肉甚美异常，<a id="a-CR"></a>自今已往，<a id="a-CS"></a>如是求索。<a id="a-CT"></a>厨监白王：<a id="a-CU"></a>前者偶值自死小儿，<a id="a-CV"></a>更求叵得。<a id="a-CW"></a>其作食者，<a id="a-CX"></a>畏惧国法。<a id="a-CY"></a>王又语言：<a id="a-CZ"></a>汝但密取，<a id="a-Ca"></a>设有觉者，<a id="a-Cb"></a>断处由我。<a id="a-Cc"></a>厨监受教，<a id="a-Cd"></a>夜恒密捕得便杀之，<a id="a-Ce"></a>日日供王。</p>
  <p id="aCf">于时城中人民之类，<a id="a-Cg"></a>各各行哭云亡小儿，<a id="a-Ch"></a>展转相问：<a id="a-Ci"></a>何由乃尔？<a id="a-Cj"></a>诸臣聚议，<a id="a-Ck"></a>当试微伺，<a id="a-Cl"></a>即于街里，<a id="a-Cm"></a>处处安人，<a id="a-Cn"></a>见王厨监抴他小儿，<a id="a-Co"></a>伺捕得之，<a id="a-Cp"></a>缚将诣王，<a id="a-Cq"></a>具以前后所亡事白。<a id="a-Cr"></a>王闻是语，<a id="a-Cs"></a>默然不答。<a id="a-Ct"></a>再三重白：<a id="a-Cu"></a>今捕得贼，<a id="a-Cv"></a>罪舋彰露，<a id="a-Cw"></a>事当决断，<a id="a-Cx"></a>云何默然。<a id="a-Cy"></a>王乃答言：<a id="a-Cz"></a>是我所教。<a id="a-D0"></a>诸臣怀恨，<a id="a-D1"></a>各自罢去，<a id="a-D2"></a>于外共议：<a id="a-D3"></a>王便是贼，<a id="a-D4"></a>食我等子，<a id="a-D5"></a>啖人之王云何共治，<a id="a-D6"></a>当共除之，<a id="a-D7"></a>去此祸害。<a id="a-D8"></a>一切同心，<a id="a-D9"></a>咸共齐谋。</p>
  <p id="aDA">城外园中，<a id="a-DB"></a>有好池水，<a id="a-DC"></a>其王日日，<a id="a-DD"></a>至彼洗浴。<a id="a-DE"></a>诸臣储兵，<a id="a-DF"></a>安伏园中，<a id="a-DG"></a>王出洗浴已到池中，<a id="a-DH"></a>伏兵一时周匝四合，<a id="a-DI"></a>即围其王，<a id="a-DJ"></a>当取杀之。<a id="a-DK"></a>王见兵集，<a id="a-DL"></a>惊怖问言：<a id="a-DM"></a>汝等何故，<a id="a-DN"></a>而围逼我？<a id="a-DO"></a>诸臣答言：<a id="a-DP"></a>夫为王者，<a id="a-DQ"></a>养民为事，<a id="a-DR"></a>方验厨子，<a id="a-DS"></a>杀人为食，<a id="a-DT"></a>众民呼嗟，<a id="a-DU"></a>告情无处，<a id="a-DV"></a>不任苦酷，<a id="a-DW"></a>故欲杀王。<a id="a-DX"></a>王语诸臣：<a id="a-DY"></a>我实无状，<a id="a-DZ"></a>自今以后，<a id="a-Da"></a>更不复为，<a id="a-Db"></a>唯见恕放，<a id="a-Dc"></a>当自改励。<a id="a-Dd"></a>诸臣语曰：<a id="a-De"></a>终不相放，<a id="a-Df"></a>正使今日天雨黑雪，<a id="a-Dg"></a>令汝头上生黑毒蛇，<a id="a-Dh"></a>犹不相听，<a id="a-Di"></a>不须多云。</p>
  <p id="aDj">时王驳足闻臣语已，<a id="a-Dk"></a>自知必死，<a id="a-Dl"></a>得脱无路，<a id="a-Dm"></a>即语诸臣：<a id="a-Dn"></a>虽当杀我，<a id="a-Do"></a>小缓须臾，<a id="a-Dp"></a>听我小住。<a id="a-Dq"></a>诸臣缓置，<a id="a-Dr"></a>王即自誓：<a id="a-Ds"></a>我身由来，<a id="a-Dt"></a>所修善行，<a id="a-Du"></a>为王正治，<a id="a-Dv"></a>供养仙人，<a id="a-Dw"></a>合集众德，<a id="a-Dx"></a>回令今日我得变成飞行罗刹。<a id="a-Dy"></a>其语已讫，<a id="a-Dz"></a>寻语而成，<a id="a-E0"></a>即飞虚空，<a id="a-E1"></a>告诸臣曰：<a id="a-E2"></a>汝等合力，<a id="a-E3"></a>欲强杀我，<a id="a-E4"></a>赖我大幸，<a id="a-E5"></a>复能自拔，<a id="a-E6"></a>自今已后，<a id="a-E7"></a>汝等好忍，<a id="a-E8"></a>所爱妻儿，<a id="a-E9"></a>我次当食，<a id="a-EA"></a>语讫飞去，<a id="a-EB"></a>居止林间，<a id="a-EC"></a>飞搏取人，<a id="a-ED"></a>担以为食。<a id="a-EE"></a>人民之类，<a id="a-EF"></a>恐怖藏避。<a id="a-EG"></a>如是之后，<a id="a-EH"></a>杀啖多人。<a id="a-EI"></a>诸罗刹辈，<a id="a-EJ"></a>附为翼从，<a id="a-EK"></a>徒众渐多，<a id="a-EL"></a>所害转广。</p>
  <p id="aEM">后诸罗刹，<a id="a-EN"></a>白驳足王：<a id="a-EO"></a>我等奉事，<a id="a-EP"></a>为王翼从，<a id="a-EQ"></a>愿为我曹，<a id="a-ER"></a>作一宴会。<a id="a-ES"></a>时驳足王，<a id="a-ET"></a>即许之言：<a id="a-EU"></a>当取诸王令满一千，<a id="a-EV"></a>与汝曹辈，<a id="a-EW"></a>以为宴会。<a id="a-EX"></a>许之已讫，<a id="a-EY"></a>一一往取，<a id="a-EZ"></a>闭著深山，<a id="a-Ea"></a>已得九百九十九王，<a id="a-Eb"></a>残少一人，<a id="a-Ec"></a>其数便足。<a id="a-Ed"></a>诸王念言：<a id="a-Ee"></a>我曹穷急，<a id="a-Ef"></a>当何所趣，<a id="a-Eg"></a>若其捕得须陀素弥，<a id="a-Eh"></a>须陀素弥有大方便，<a id="a-Ei"></a>能济我等。<a id="a-Ej"></a>作是计已，<a id="a-Ek"></a>白罗刹王：<a id="a-El"></a>王欲作会，<a id="a-Em"></a>极令有异，<a id="a-En"></a>纯取诸王，<a id="a-Eo"></a>不用凡细，<a id="a-Ep"></a>须陀素弥，<a id="a-Eq"></a>有高名德，<a id="a-Er"></a>若能得来，<a id="a-Es"></a>王会乃好。<a id="a-Et"></a>罗刹王言：<a id="a-Eu"></a>此有何难？<a id="a-Ev"></a>即时飞腾，<a id="a-Ew"></a>往欲取之。</p>
  <p id="aEx">值须陀素弥，<a id="a-Ey"></a>将诸婇女，<a id="a-Ez"></a>晨欲出城至园洗浴，<a id="a-F0"></a>道见婆罗门，<a id="a-F1"></a>从其乞丐。<a id="a-F2"></a>王语婆罗门：<a id="a-F3"></a>待我洗还，<a id="a-F4"></a>当相布施。<a id="a-F5"></a>王既到园，<a id="a-F6"></a>入池中洗。<a id="a-F7"></a>时罗刹王，<a id="a-F8"></a>飞空来取，<a id="a-F9"></a>担到山中。<a id="a-FA"></a>须陀素弥，<a id="a-FB"></a>愁忧悲泣。<a id="a-FC"></a>时驳足王，<a id="a-FD"></a>而问之曰：<a id="a-FE"></a>闻汝名德殊胜第一，<a id="a-FF"></a>大丈夫志，<a id="a-FG"></a>当任穷达，<a id="a-FH"></a>云何特愁，<a id="a-FI"></a>啼如小儿？<a id="a-FJ"></a>须陀素弥，<a id="a-FK"></a>白罗刹王：<a id="a-FL"></a>我不爱身贪惜寿命，<a id="a-FM"></a>但念生来未曾妄语，<a id="a-FN"></a>朝出宫行，<a id="a-FO"></a>见一道士，<a id="a-FP"></a>当车驾前，<a id="a-FQ"></a>从我乞丐，<a id="a-FR"></a>我许洗还，<a id="a-FS"></a>当相施与，<a id="a-FT"></a>出值大王担我至此，<a id="a-FU"></a>念今妄语违失诚信，<a id="a-FV"></a>是以故愁，<a id="a-FW"></a>非惜身也，<a id="a-FX"></a>愿见哀愍，<a id="a-FY"></a>假我七日，<a id="a-FZ"></a>施彼道士，<a id="a-Fa"></a>当归就死。<a id="a-Fb"></a>驳足闻是，<a id="a-Fc"></a>而语之言：<a id="a-Fd"></a>汝今得去，<a id="a-Fe"></a>宁当自还来就死耶？<a id="a-Ff"></a>即复言曰：<a id="a-Fg"></a>正使不还，<a id="a-Fh"></a>我自能得。<a id="a-Fi"></a>寻放令去。<a id="a-Fj"></a>王还到国，<a id="a-Fk"></a>道士犹在，<a id="a-Fl"></a>欢喜供养，<a id="a-Fm"></a>施婆罗门。<a id="a-Fn"></a>时婆罗门，<a id="a-Fo"></a>见王不久欲还就死，<a id="a-Fp"></a>惧其恋国而有愁忧，<a id="a-Fq"></a>即为其王，<a id="a-Fr"></a>而说偈言：</p>
  <p id="aFs">劫数终极　　乾坤洞然　　须弥巨海</p>
  <p id="aFt">都为灰扬　　天龙人鬼　　于中雕丧</p>
  <p id="aFu">二仪尚殒　　国有何常　　生老病死</p>
  <p id="aFv">轮转无际　　事与愿违　　忧悲为害</p>
  <p id="aFw">欲深祸重　　疮疣无外　　三界都苦</p>
  <p id="aFx">国有何赖　　有本自无　　因缘成诸</p>
  <p id="aFy">盛者必衰　　实者必虚　　众生蠢蠢</p>
  <p id="aFz">都如幻居　　三界皆空　　国土亦如</p>
  <p id="aG0">识神无形　　假乘四蛇　　无明宝象</p>
  <p id="aG1">以为乐车　　形无常主　　神无常家</p>
  <p id="aG2">形神尚离　　岂有国耶</p>
  <p id="aG3">时须陀素弥，<a id="a-G4"></a>闻说此偈，<a id="a-G5"></a>思惟义理，<a id="a-G6"></a>欢喜无量，<a id="a-G7"></a>即立太子，<a id="a-G8"></a>自代为王，<a id="a-G9"></a>与诸臣别，<a id="a-GA"></a>当还赴信。<a id="a-GB"></a>诸臣同声，<a id="a-GC"></a>白于王言：<a id="a-GD"></a>愿王但住，<a id="a-GE"></a>勿忧驳足，<a id="a-GF"></a>臣等思计，<a id="a-GG"></a>设备防虑，<a id="a-GH"></a>锻铁为舍，<a id="a-GI"></a>王且在中，<a id="a-GJ"></a>驳足虽猛，<a id="a-GK"></a>何所能耶。<a id="a-GL"></a>王告诸臣并诸人民：<a id="a-GM"></a>夫人生世，<a id="a-GN"></a>诚信为本，<a id="a-GO"></a>虚妄苟存，<a id="a-GP"></a>情所未许，<a id="a-GQ"></a>宁就信死，<a id="a-GR"></a>不妄语生。<a id="a-GS"></a>复为种种说诚信之利，<a id="a-GT"></a>广为分别虚妄之罪。<a id="a-GU"></a>诸臣悲咽，<a id="a-GV"></a>一更无言。<a id="a-GW"></a>王起出城，<a id="a-GX"></a>一切皆送，<a id="a-GY"></a>号慕道次，<a id="a-GZ"></a>断绝复苏。<a id="a-Ga"></a>王晓喻讫，<a id="a-Gb"></a>涉道而去。</p>
  <p id="aGc">时驳足王，<a id="a-Gd"></a>自思惟言：<a id="a-Ge"></a>须陀素弥，<a id="a-Gf"></a>今日应来。<a id="a-Gg"></a>坐于山顶，<a id="a-Gh"></a>遥候望之，<a id="a-Gi"></a>见其循道径来趣已。<a id="a-Gj"></a>既到见之，<a id="a-Gk"></a>颜色怡悦，<a id="a-Gl"></a>欢喜解懌，<a id="a-Gm"></a>踰过于旧。<a id="a-Gn"></a>罗刹王问：<a id="a-Go"></a>快善能到，<a id="a-Gp"></a>人生于世，<a id="a-Gq"></a>靡不惜寿，<a id="a-Gr"></a>汝今当死，<a id="a-Gs"></a>欢喜倍常，<a id="a-Gt"></a>还到本国，<a id="a-Gu"></a>获何善利。<a id="a-Gv"></a>须陀素弥答言：<a id="a-Gw"></a>大王，<a id="a-Gx"></a>宽恩假我七日布施，<a id="a-Gy"></a>得遂诚言，<a id="a-Gz"></a>又闻妙法，<a id="a-H0"></a>心用开解，<a id="a-H1"></a>当如今日，<a id="a-H2"></a>志愿毕足，<a id="a-H3"></a>虽当就死，<a id="a-H4"></a>情欣犹生。<a id="a-H5"></a>驳足王言，<a id="a-H6"></a>汝闻何法，<a id="a-H7"></a>试为吾说。<a id="a-H8"></a>须陀素弥，<a id="a-H9"></a>为说本偈，<a id="a-HA"></a>复更方便广为说法，<a id="a-HB"></a>分别杀罪及其恶报，<a id="a-HC"></a>复说慈心不杀之福。<a id="a-HD"></a>驳足欢喜，<a id="a-HE"></a>敬戴为礼，<a id="a-HF"></a>承用其教，<a id="a-HG"></a>无复害心。<a id="a-HH"></a>即放诸王，<a id="a-HI"></a>各还本国。<a id="a-HJ"></a>须陀素弥，<a id="a-HK"></a>即收兵众，<a id="a-HL"></a>还将驳足安置本国。<a id="a-HM"></a>前仙人誓十二年满，<a id="a-HN"></a>自是以后，<a id="a-HO"></a>更不啖人，<a id="a-HP"></a>遂还霸王，<a id="a-HQ"></a>治民如旧。</p>
  <p id="aHR">如是大王，<a id="a-HS"></a>欲知尔时须陀素弥王者，<a id="a-HT"></a>今我身是；<a id="a-HU"></a>驳足王者，<a id="a-HV"></a>今鸯仇魔罗是；<a id="a-HW"></a>尔时诸人十二年中，<a id="a-HX"></a>为驳足王所食啖者，<a id="a-HY"></a>今此诸人为鸯仇魔罗所杀者是，<a id="a-HZ"></a>此诸人等，<a id="a-Ha"></a>世世常为鸯仇魔罗之所杀害，<a id="a-Hb"></a>我亦世世，<a id="a-Hc"></a>降之以善。<a id="a-Hd"></a>我念过世，<a id="a-He"></a>为凡夫时，<a id="a-Hf"></a>化令不杀，<a id="a-Hg"></a>况我今日，<a id="a-Hh"></a>成为如来，<a id="a-Hi"></a>众德普被，<a id="a-Hj"></a>诸恶永息，<a id="a-Hk"></a>岂复不能降化之耶。</p>
  <p id="aHl">王复白佛：<a id="a-Hm"></a>今此诸人，<a id="a-Hn"></a>宿有何缘，<a id="a-Ho"></a>乃常世世，<a id="a-Hp"></a>为其所杀？<a id="a-Hq"></a>佛告王曰：<a id="a-Hr"></a>善谛听之，<a id="a-Hs"></a>乃往过去久远劫中，<a id="a-Ht"></a>此阎浮提，<a id="a-Hu"></a>有一大国，<a id="a-Hv"></a>名波罗捺。<a id="a-Hw"></a>于时国王，<a id="a-Hx"></a>名波罗摩达，<a id="a-Hy"></a>王有二子，<a id="a-Hz"></a>各有雄才，<a id="a-I0"></a>端正殊妙，<a id="a-I1"></a>王甚爱念。<a id="a-I2"></a>于时小者，<a id="a-I3"></a>心自念言：<a id="a-I4"></a>设我父崩，<a id="a-I5"></a>兄当继治，<a id="a-I6"></a>我既年小，<a id="a-I7"></a>无望国位，<a id="a-I8"></a>生于一世，<a id="a-I9"></a>已不作王，<a id="a-IA"></a>处世何为，<a id="a-IB"></a>不如幽静以求仙道。<a id="a-IC"></a>作是念已，<a id="a-ID"></a>往白父王：<a id="a-IE"></a>贪慕深山，<a id="a-IF"></a>求于仙道，<a id="a-IG"></a>愿见听放，<a id="a-IH"></a>得遂所志。<a id="a-II"></a>如是殷勤，<a id="a-IJ"></a>志不可夺。<a id="a-IK"></a>父便听之，<a id="a-IL"></a>即放入山。</p>
  <p id="aIM">去经数年，<a id="a-IN"></a>父王崩亡，<a id="a-IO"></a>其兄继位，<a id="a-IP"></a>统领人民，<a id="a-IQ"></a>兄治不久，<a id="a-IR"></a>遇疾命终，<a id="a-IS"></a>未有子嗣，<a id="a-IT"></a>更无绍继。<a id="a-IU"></a>诸臣集议，<a id="a-IV"></a>靡知所归。<a id="a-IW"></a>有一臣言：<a id="a-IX"></a>王有小子，<a id="a-IY"></a>前启大王，<a id="a-IZ"></a>入山学仙，<a id="a-Ia"></a>当还往迎以续王位。<a id="a-Ib"></a>诸臣喜曰：<a id="a-Ic"></a>定有此事，<a id="a-Id"></a>即相率合，<a id="a-Ie"></a>入山请唤。<a id="a-If"></a>到以情状具白其意：<a id="a-Ig"></a>唯愿垂降，<a id="a-Ih"></a>抚接我国。<a id="a-Ii"></a>仙人答言：<a id="a-Ij"></a>此事可畏，<a id="a-Ik"></a>我此静乐，<a id="a-Il"></a>永无忧患，<a id="a-Im"></a>世人凶恶，<a id="a-In"></a>好相斩戮，<a id="a-Io"></a>若我为王，<a id="a-Ip"></a>傥见图害，<a id="a-Iq"></a>今甚乐此，<a id="a-Ir"></a>不能为也。<a id="a-Is"></a>诸臣重白：<a id="a-It"></a>王崩绝嗣，<a id="a-Iu"></a>更无绍继，<a id="a-Iv"></a>唯有大仙，<a id="a-Iw"></a>是王之种，<a id="a-Ix"></a>国土人民，<a id="a-Iy"></a>不得无主，<a id="a-Iz"></a>唯愿垂愍，<a id="a-J0"></a>顾意临覆。<a id="a-J1"></a>如是致诚，<a id="a-J2"></a>殷勤求请。<a id="a-J3"></a>其意不忍，<a id="a-J4"></a>遂与还国。</p>
  <p id="aJ5">仙人少小，<a id="a-J6"></a>不习欲事，<a id="a-J7"></a>既来治国，<a id="a-J8"></a>渐近女色，<a id="a-J9"></a>淫事已染，<a id="a-JA"></a>奔逸放荡，<a id="a-JB"></a>晨夜耽荒不能自制，<a id="a-JC"></a>遂敕国中，<a id="a-JD"></a>一切诸女，<a id="a-JE"></a>欲出行时，<a id="a-JF"></a>要先从我，<a id="a-JG"></a>尔乃然后，<a id="a-JH"></a>听往从夫。<a id="a-JI"></a>及诸国中，<a id="a-JJ"></a>端正妇女，<a id="a-JK"></a>入其意者，<a id="a-JL"></a>皆悉凌辱。<a id="a-JM"></a>时一女人，<a id="a-JN"></a>于道陌上多人众中，<a id="a-JO"></a>裸形立溺。<a id="a-JP"></a>人悉惊笑，<a id="a-JQ"></a>来共诃之：<a id="a-JR"></a>汝何无羞，<a id="a-JS"></a>乃至若是？<a id="a-JT"></a>女即答言：<a id="a-JU"></a>女于女中，<a id="a-JV"></a>有何羞耻，<a id="a-JW"></a>汝等立溺，<a id="a-JX"></a>既亦不羞，<a id="a-JY"></a>我汝不异，<a id="a-JZ"></a>有何羞耶。<a id="a-Ja"></a>诸人答言：<a id="a-Jb"></a>是语何谓？<a id="a-Jc"></a>女复言曰：<a id="a-Jd"></a>唯王一人，<a id="a-Je"></a>是男子耳，<a id="a-Jf"></a>一国妇女，<a id="a-Jg"></a>皆被其辱，<a id="a-Jh"></a>汝等若男，<a id="a-Ji"></a>当令尔耶？<a id="a-Jj"></a>于是诸人，<a id="a-Jk"></a>更相惭愧，<a id="a-Jl"></a>便共谈议，<a id="a-Jm"></a>如此女言，<a id="a-Jn"></a>实是其理。<a id="a-Jo"></a>阴持女言，<a id="a-Jp"></a>转密相语，<a id="a-Jq"></a>同心合谋，<a id="a-Jr"></a>欲共图王。</p>
  <p id="aJs">城外园中，<a id="a-Jt"></a>有清凉池，<a id="a-Ju"></a>王恒前后，<a id="a-Jv"></a>至池洗浴。<a id="a-Jw"></a>诸臣民辈，<a id="a-Jx"></a>安伏园中，<a id="a-Jy"></a>值王出洗，<a id="a-Jz"></a>伏兵悉出，<a id="a-K0"></a>周匝围绕，<a id="a-K1"></a>逼取欲杀。<a id="a-K2"></a>王乃惊曰：<a id="a-K3"></a>欲作何等？<a id="a-K4"></a>诸臣白言：<a id="a-K5"></a>王违正治，<a id="a-K6"></a>淫荒过度，<a id="a-K7"></a>坏乱常俗，<a id="a-K8"></a>污辱诸家，<a id="a-K9"></a>臣等睹见，<a id="a-KA"></a>不能堪忍，<a id="a-KB"></a>故欲除王更求贤能。<a id="a-KC"></a>王闻遂惧，<a id="a-KD"></a>即语诸臣言：<a id="a-KE"></a>我实不是负累汝等，<a id="a-KF"></a>请自改励，<a id="a-KG"></a>更不敢尔，<a id="a-KH"></a>愿见宽放，<a id="a-KI"></a>与民更始。<a id="a-KJ"></a>诸臣复语：<a id="a-KK"></a>正使今日，<a id="a-KL"></a>天雨黑雪，<a id="a-KM"></a>顶生毒蛇，<a id="a-KN"></a>终不相放，<a id="a-KO"></a>奚须多云。<a id="a-KP"></a>王闻是已，<a id="a-KQ"></a>自知必死，<a id="a-KR"></a>瞋憾内愤，<a id="a-KS"></a>语诸臣言：<a id="a-KT"></a>我本在山，<a id="a-KU"></a>无豫世事，<a id="a-KV"></a>强来见逼，<a id="a-KW"></a>以我为王，<a id="a-KX"></a>未有大失，<a id="a-KY"></a>同心图我，<a id="a-KZ"></a>我今单弱，<a id="a-Ka"></a>无力自救，<a id="a-Kb"></a>誓当来世常当杀汝，<a id="a-Kc"></a>垂当得道，<a id="a-Kd"></a>犹不相置。<a id="a-Ke"></a>虽作是誓，<a id="a-Kf"></a>犹故杀之。</p>
  <p id="aKg">如是大王，<a id="a-Kh"></a>欲知尔时仙人王者，<a id="a-Ki"></a>今鸯仇魔罗是；<a id="a-Kj"></a>尔时臣民同心杀王者，<a id="a-Kk"></a>今此诸人为鸯仇魔罗所杀者是，<a id="a-Kl"></a>从彼以来，<a id="a-Km"></a>常为所杀，<a id="a-Kn"></a>乃至今日，<a id="a-Ko"></a>犹害此等。<a id="a-Kp"></a>时王长跪，<a id="a-Kq"></a>复白佛言：<a id="a-Kr"></a>指鬘比丘，<a id="a-Ks"></a>杀此多人，<a id="a-Kt"></a>今已得道，<a id="a-Ku"></a>当受报不？<a id="a-Kv"></a>佛告大王：<a id="a-Kw"></a>行必有报，<a id="a-Kx"></a>今此比丘，<a id="a-Ky"></a>在于房中，<a id="a-Kz"></a>地狱之火，<a id="a-L0"></a>从毛孔出，<a id="a-L1"></a>极患苦痛，<a id="a-L2"></a>酸切叵言。<a id="a-L3"></a>于时如来，<a id="a-L4"></a>欲令众会知作恶行必有罪报，<a id="a-L5"></a>敕一比丘：<a id="a-L6"></a>汝持户排，<a id="a-L7"></a>往指鬘房，<a id="a-L8"></a>刺户孔中。<a id="a-L9"></a>比丘即往，<a id="a-LA"></a>奉教为之。<a id="a-LB"></a>排入户内，<a id="a-LC"></a>寻时融消。<a id="a-LD"></a>比丘惊愕，<a id="a-LE"></a>还来白佛。<a id="a-LF"></a>佛告比丘：<a id="a-LG"></a>行报如是。<a id="a-LH"></a>王及众会，<a id="a-LI"></a>莫不信解。</p>
  <p id="aLJ">尔时阿难长跪白佛：<a id="a-LK"></a>鸯仇魔罗，<a id="a-LL"></a>宿有何庆，<a id="a-LM"></a>身力雄壮，<a id="a-LN"></a>力士之力，<a id="a-LO"></a>健捷轻疾，<a id="a-LP"></a>走及飞鸟，<a id="a-LQ"></a>复得值佛，<a id="a-LR"></a>越度生死，<a id="a-LS"></a>唯愿垂哀，<a id="a-LT"></a>为众会说。<a id="a-LU"></a>佛告阿难：<a id="a-LV"></a>汝等善听，<a id="a-LW"></a>乃往过去迦葉佛时，<a id="a-LX"></a>有一比丘，<a id="a-LY"></a>为僧执事，<a id="a-LZ"></a>将僧人畜，<a id="a-La"></a>载致谷米，<a id="a-Lb"></a>道中逢雨，<a id="a-Lc"></a>隐避无处，<a id="a-Ld"></a>谷米囊物，<a id="a-Le"></a>悉被浇浸。<a id="a-Lf"></a>时彼比丘，<a id="a-Lg"></a>思欲疾过，<a id="a-Lh"></a>力少行迟，<a id="a-Li"></a>无方从意，<a id="a-Lj"></a>心怀悒迟，<a id="a-Lk"></a>即立誓言：<a id="a-Ll"></a>愿我后生，<a id="a-Lm"></a>力敌千人，<a id="a-Ln"></a>身轻行速，<a id="a-Lo"></a>走疾飞鸟，<a id="a-Lp"></a>将来有佛释迦牟尼，<a id="a-Lq"></a>使我得见永脱生死。<a id="a-Lr"></a>如是阿难，<a id="a-Ls"></a>尔时执事比丘者，<a id="a-Lt"></a>今鸯仇魔罗是，<a id="a-Lu"></a>由彼世时，<a id="a-Lv"></a>出家持戒，<a id="a-Lw"></a>因营僧事，<a id="a-Lx"></a>立愿之故，<a id="a-Ly"></a>自从是来，<a id="a-Lz"></a>世世端正猛力轻疾，<a id="a-M0"></a>悉如其愿，<a id="a-M1"></a>复遇见我，<a id="a-M2"></a>得度生死。</p>
  <p id="aM3">尔时，<a id="a-M4"></a>阿难及诸比丘，<a id="a-M5"></a>王及臣民，<a id="a-M6"></a>一切会者，<a id="a-M7"></a>闻佛所说因缘行报，<a id="a-M8"></a>皆悉感励，<a id="a-M9"></a>思惟四谛，<a id="a-MA"></a>有得须陀洹、<a id="a-MB"></a>斯陀含、<a id="a-MC"></a>阿那含、<a id="a-MD"></a>阿罗汉者，<a id="a-ME"></a>有种辟支佛善根本者，<a id="a-MF"></a>有发无上正真道意者，<a id="a-MG"></a>或有得住不退转者，<a id="a-MH"></a>皆护身口克心从善，<a id="a-MI"></a>闻佛所说，<a id="a-MJ"></a>欢喜奉行。</p>
  <p data-pb></p>
  <h2 id="aMK">檀腻羁缘品第五十二</h2>
  <p id="aML">如是我闻：<a id="a-MM"></a>一时，<a id="a-MN"></a>佛在舍卫国祇树给孤独园。</p>
  <p id="aMO">尔时国内，<a id="a-MP"></a>有婆罗门，<a id="a-MQ"></a>名宾头卢埵阇，<a id="a-MR"></a>其妇丑恶，<a id="a-MS"></a>两眼复青，<a id="a-MT"></a>纯有七女，<a id="a-MU"></a>无有男儿，<a id="a-MV"></a>家自贫困，<a id="a-MW"></a>诸女亦穷。<a id="a-MX"></a>妇性弊恶，<a id="a-MY"></a>恒骂其夫，<a id="a-MZ"></a>女等更互来求所须，<a id="a-Ma"></a>比未称给，<a id="a-Mb"></a>瞋目涕哭。<a id="a-Mc"></a>其七女夫瑧集其舍，<a id="a-Md"></a>承待供给，<a id="a-Me"></a>恐失其意，<a id="a-Mf"></a>田有熟谷，<a id="a-Mg"></a>未见践治，<a id="a-Mh"></a>从他借牛，<a id="a-Mi"></a>将往践之，<a id="a-Mj"></a>守牛不谨，<a id="a-Mk"></a>于泽亡失。<a id="a-Ml"></a>时婆罗门，<a id="a-Mm"></a>坐自思惟：<a id="a-Mn"></a>我种何罪，<a id="a-Mo"></a>酸毒兼至，<a id="a-Mp"></a>内为恶妇所骂，<a id="a-Mq"></a>七女所切，<a id="a-Mr"></a>女夫来集，<a id="a-Ms"></a>无以承当，<a id="a-Mt"></a>复失他牛，<a id="a-Mu"></a>不知所在。<a id="a-Mv"></a>广行推觅，<a id="a-Mw"></a>形疲心劳，<a id="a-Mx"></a>愁闷恼悸。</p>
  <p id="aMy">偶到林中，<a id="a-Mz"></a>值见如来坐于树下，<a id="a-N0"></a>诸根寂定，<a id="a-N1"></a>静然安乐。<a id="a-N2"></a>时婆罗门，<a id="a-N3"></a>以杖拄颊，<a id="a-N4"></a>久住观之，<a id="a-N5"></a>便生此念：<a id="a-N6"></a>瞿昙沙门，<a id="a-N7"></a>今最安乐，<a id="a-N8"></a>无有恶妇骂詈斗诤，<a id="a-N9"></a>诸女熬恼，<a id="a-NA"></a>贫女夫等，<a id="a-NB"></a>烦损愁苦，<a id="a-NC"></a>又复无有田中熟谷，<a id="a-ND"></a>不借他牛，<a id="a-NE"></a>无有失忧。<a id="a-NF"></a>佛知其心，<a id="a-NG"></a>便语之曰：<a id="a-NH"></a>如汝所念，<a id="a-NI"></a>如我今者，<a id="a-NJ"></a>静无众患，<a id="a-NK"></a>实无恶妇咒诅骂詈，<a id="a-NL"></a>无有七女熬恼于我，<a id="a-NM"></a>亦无女夫竞集我家，<a id="a-NN"></a>亦复不忧田中熟谷，<a id="a-NO"></a>不借他牛，<a id="a-NP"></a>无有亡忧。<a id="a-NQ"></a>佛告之曰：<a id="a-NR"></a>欲出家不？<a id="a-NS"></a>即白佛言：<a id="a-NT"></a>如我今者，<a id="a-NU"></a>观家如冢，<a id="a-NV"></a>妇女众缘，<a id="a-NW"></a>如处怨贼，<a id="a-NX"></a>世尊慈愍，<a id="a-NY"></a>听出家者，<a id="a-NZ"></a>甚适鄙愿。<a id="a-Na"></a>佛即告曰：<a id="a-Nb"></a>善来比丘！<a id="a-Nc"></a>须发自堕，<a id="a-Nd"></a>身所著衣，<a id="a-Ne"></a>变成袈裟。<a id="a-Nf"></a>佛为说法，<a id="a-Ng"></a>即于坐处诸垢永尽，<a id="a-Nh"></a>成阿罗汉。</p>
  <p id="aNi">阿难闻之，<a id="a-Nj"></a>叹言：<a id="a-Nk"></a>善哉！<a id="a-Nl"></a>如来权导，<a id="a-Nm"></a>实难思议，<a id="a-Nn"></a>此婆罗门，<a id="a-No"></a>宿种何庆，<a id="a-Np"></a>得离众患，<a id="a-Nq"></a>获兹善利，<a id="a-Nr"></a>犹如净氎易染为色。<a id="a-Ns"></a>佛告阿难：<a id="a-Nt"></a>此婆罗门，<a id="a-Nu"></a>非但今日蒙我恩泽离苦获安，<a id="a-Nv"></a>过去世时，<a id="a-Nw"></a>亦赖我恩，<a id="a-Nx"></a>得免众厄，<a id="a-Ny"></a>复获安快。<a id="a-Nz"></a>阿难白佛：<a id="a-O0"></a>不审世尊，<a id="a-O1"></a>过去世时，<a id="a-O2"></a>云何免救令其脱苦。<a id="a-O3"></a>佛告阿难：<a id="a-O4"></a>谛听谛听，<a id="a-O5"></a>善思念之，<a id="a-O6"></a>吾当为汝广分别说。<a id="a-O7"></a>阿难白佛：<a id="a-O8"></a>诺当善听。</p>
  <p id="aO9">佛告阿难：<a id="a-OA"></a>乃往过去阿僧祇劫，<a id="a-OB"></a>有大国王，<a id="a-OC"></a>名阿波罗提目伽（此言端正），<a id="a-OD"></a>治以道化，<a id="a-OE"></a>不枉人民。<a id="a-OF"></a>时王国中，<a id="a-OG"></a>有婆罗门，<a id="a-OH"></a>名檀腻羁，<a id="a-OI"></a>家理空贫，<a id="a-OJ"></a>食不充口，<a id="a-OK"></a>少有熟谷，<a id="a-OL"></a>不能治之，<a id="a-OM"></a>从他借牛，<a id="a-ON"></a>将往践治，<a id="a-OO"></a>践谷已竟，<a id="a-OP"></a>驱牛还主，<a id="a-OQ"></a>驱到他门，<a id="a-OR"></a>忘不嘱付，<a id="a-OS"></a>于是还归。<a id="a-OT"></a>牛主虽见，<a id="a-OU"></a>谓用未竟，<a id="a-OV"></a>复不收摄。<a id="a-OW"></a>二家相弃，<a id="a-OX"></a>遂失其牛，<a id="a-OY"></a>后往从索，<a id="a-OZ"></a>言已还汝，<a id="a-Oa"></a>共相诋谩。<a id="a-Ob"></a>尔时牛主，<a id="a-Oc"></a>将檀腻羁，<a id="a-Od"></a>诣王债牛。</p>
  <p id="aOe">适出到外，<a id="a-Of"></a>值见王家牧马之人，<a id="a-Og"></a>时马逸走，<a id="a-Oh"></a>唤檀腻羁，<a id="a-Oi"></a>为我遮马。<a id="a-Oj"></a>时檀腻羁，<a id="a-Ok"></a>下手得石，<a id="a-Ol"></a>持用掷之，<a id="a-Om"></a>偶值马脚，<a id="a-On"></a>当手即折。<a id="a-Oo"></a>马吏复捉，<a id="a-Op"></a>亦共诣王。</p>
  <p id="aOq">次复前行到深水边，<a id="a-Or"></a>不知渡处。<a id="a-Os"></a>值一木工，<a id="a-Ot"></a>口衔㧻斤，<a id="a-Ou"></a>褰衣垂越。<a id="a-Ov"></a>时檀腻羁，<a id="a-Ow"></a>问彼人曰：<a id="a-Ox"></a>何处可渡？<a id="a-Oy"></a>彼人应声答渡处所，<a id="a-Oz"></a>其口已开，<a id="a-P0"></a>㧻斤堕水，<a id="a-P1"></a>求觅不得，<a id="a-P2"></a>复来捉之，<a id="a-P3"></a>共将诣王。</p>
  <p id="aP4">时檀腻羁，<a id="a-P5"></a>为诸债主，<a id="a-P6"></a>所见催逼，<a id="a-P7"></a>加复饥渴，<a id="a-P8"></a>便于道次，<a id="a-P9"></a>从酤酒家，<a id="a-PA"></a>乞少白酒，<a id="a-PB"></a>酒家怜愍，<a id="a-PC"></a>即便丐与，<a id="a-PD"></a>得他酒已，<a id="a-PE"></a>上床饮之，<a id="a-PF"></a>不意被下有小儿卧，<a id="a-PG"></a>饮酒比竟，<a id="a-PH"></a>压令腹溃。<a id="a-PI"></a>尔时儿母，<a id="a-PJ"></a>复捉不放，<a id="a-PK"></a>汝之无道，<a id="a-PL"></a>枉杀我儿，<a id="a-PM"></a>并共持著，<a id="a-PN"></a>将诣王宫。</p>
  <p id="aPO">到一墙边，<a id="a-PP"></a>内自思惟：<a id="a-PQ"></a>我之不幸，<a id="a-PR"></a>众过横集，<a id="a-PS"></a>若至王所，<a id="a-PT"></a>傥能杀我，<a id="a-PU"></a>我今逃之，<a id="a-PV"></a>或可得脱。<a id="a-PW"></a>作是念已，<a id="a-PX"></a>自跳踯墙，<a id="a-PY"></a>不意墙后有织老公，<a id="a-PZ"></a>身堕其上，<a id="a-Pa"></a>老公即死。<a id="a-Pb"></a>时织公儿，<a id="a-Pc"></a>复捉得之，<a id="a-Pd"></a>便与众人，<a id="a-Pe"></a>共将诣王，<a id="a-Pf"></a>云杀我父。</p>
  <p id="aPg">次复前行，<a id="a-Ph"></a>见有一雉住在树上，<a id="a-Pi"></a>遥问之曰：<a id="a-Pj"></a>汝檀腻羁，<a id="a-Pk"></a>今欲那去？<a id="a-Pl"></a>即以上缘，<a id="a-Pm"></a>向雉说之。<a id="a-Pn"></a>雉复报言：<a id="a-Po"></a>汝到彼所，<a id="a-Pp"></a>为我白王，<a id="a-Pq"></a>我在余树，<a id="a-Pr"></a>鸣声不快，<a id="a-Ps"></a>若在此树，<a id="a-Pt"></a>鸣声哀好，<a id="a-Pu"></a>何缘乃尔，<a id="a-Pv"></a>汝若见王，<a id="a-Pw"></a>为我问之。<a id="a-Px"></a>次见毒蛇，<a id="a-Py"></a>蛇复问之：<a id="a-Pz"></a>汝檀腻羁，<a id="a-Q0"></a>今欲何至？<a id="a-Q1"></a>即以上事，<a id="a-Q2"></a>具向蛇说。<a id="a-Q3"></a>蛇复报言：<a id="a-Q4"></a>汝到王所，<a id="a-Q5"></a>为我白王，<a id="a-Q6"></a>我常晨朝，<a id="a-Q7"></a>初出穴时，<a id="a-Q8"></a>身体柔软，<a id="a-Q9"></a>无有众痛，<a id="a-QA"></a>暮还入时，<a id="a-QB"></a>身粗强痛，<a id="a-QC"></a>碍孔难前。<a id="a-QD"></a>时檀腻羁，<a id="a-QE"></a>亦受其嘱。<a id="a-QF"></a>复见母人，<a id="a-QG"></a>而问之言：<a id="a-QH"></a>汝欲何趣？<a id="a-QI"></a>复以上事，<a id="a-QJ"></a>尽向说之。<a id="a-QK"></a>母人告曰：<a id="a-QL"></a>汝到王所，<a id="a-QM"></a>为我白王，<a id="a-QN"></a>不知何故，<a id="a-QO"></a>我向夫家，<a id="a-QP"></a>思父母舍；<a id="a-QQ"></a>父母舍住，<a id="a-QR"></a>思念夫家。<a id="a-QS"></a>亦受其嘱。</p>
  <p id="aQT">时诸债主，<a id="a-QU"></a>咸共围守，<a id="a-QV"></a>将至王前。<a id="a-QW"></a>尔时牛主，<a id="a-QX"></a>前白王言：<a id="a-QY"></a>此檀腻羁从我借牛，<a id="a-QZ"></a>云用践谷，<a id="a-Qa"></a>不还见付，<a id="a-Qb"></a>失我牛去，<a id="a-Qc"></a>我从索牛，<a id="a-Qd"></a>不肯偿我。<a id="a-Qe"></a>王问之曰：<a id="a-Qf"></a>何不还牛？<a id="a-Qg"></a>檀腻羁曰：<a id="a-Qh"></a>我实贫困，<a id="a-Qi"></a>熟谷在田，<a id="a-Qj"></a>彼有恩意，<a id="a-Qk"></a>以牛借我，<a id="a-Ql"></a>我用践讫，<a id="a-Qm"></a>驱还归主，<a id="a-Qn"></a>主亦见之，<a id="a-Qo"></a>虽不口付，<a id="a-Qp"></a>牛在其门，<a id="a-Qq"></a>我空归家，<a id="a-Qr"></a>不知彼牛竟云何失。<a id="a-Qs"></a>王语彼人：<a id="a-Qt"></a>卿等二人，<a id="a-Qu"></a>俱为不是，<a id="a-Qv"></a>由檀腻羁口不付，<a id="a-Qw"></a>汝当截其舌；<a id="a-Qx"></a>由卿见牛不自收摄，<a id="a-Qy"></a>当挑汝眼。<a id="a-Qz"></a>彼人白王：<a id="a-R0"></a>请弃此牛，<a id="a-R1"></a>不乐剜眼截他舌也。<a id="a-R2"></a>即听和解。</p>
  <p id="aR3">马吏复言：<a id="a-R4"></a>彼之无道，<a id="a-R5"></a>折我马脚。<a id="a-R6"></a>王便为问檀腻羁言：<a id="a-R7"></a>此王家马，<a id="a-R8"></a>汝何以辄打折其脚？<a id="a-R9"></a>跪白王言：<a id="a-RA"></a>债主将我，<a id="a-RB"></a>从道而来，<a id="a-RC"></a>彼人唤我，<a id="a-RD"></a>令遮王马，<a id="a-RE"></a>马奔叵御，<a id="a-RF"></a>下手得石捉而掷之，<a id="a-RG"></a>误折马脚，<a id="a-RH"></a>非故尔也。<a id="a-RI"></a>王语马吏：<a id="a-RJ"></a>由汝唤他，<a id="a-RK"></a>当截汝舌；<a id="a-RL"></a>由彼打马，<a id="a-RM"></a>当截其手。<a id="a-RN"></a>马吏白王：<a id="a-RO"></a>自当备马，<a id="a-RP"></a>勿得行刑。<a id="a-RQ"></a>各共和解。</p>
  <p id="aRR">木工复前云：<a id="a-RS"></a>檀腻羁，<a id="a-RT"></a>失我㧻斤。<a id="a-RU"></a>王即问言：<a id="a-RV"></a>汝复何以失他㧻斤。<a id="a-RW"></a>跪白王言：<a id="a-RX"></a>我问渡处，<a id="a-RY"></a>彼便答我，<a id="a-RZ"></a>口中㧻斤，<a id="a-Ra"></a>失堕渠水，<a id="a-Rb"></a>求觅不得，<a id="a-Rc"></a>实不故尔。<a id="a-Rd"></a>王语木工：<a id="a-Re"></a>由汝唤故，<a id="a-Rf"></a>当截其舌；<a id="a-Rg"></a>担物之法，<a id="a-Rh"></a>礼当用手，<a id="a-Ri"></a>由卿口衔致使堕水，<a id="a-Rj"></a>今当打汝前两齿折。<a id="a-Rk"></a>木工闻是，<a id="a-Rl"></a>前白王言：<a id="a-Rm"></a>宁弃㧻斤，<a id="a-Rn"></a>莫行此罚。<a id="a-Ro"></a>各共和解。</p>
  <p id="aRp">时酒家母，<a id="a-Rq"></a>复牵白王。<a id="a-Rr"></a>王问檀腻羁：<a id="a-Rs"></a>何以乃尔枉杀他儿？<a id="a-Rt"></a>跪白王言：<a id="a-Ru"></a>债主逼我，<a id="a-Rv"></a>加复饥渴，<a id="a-Rw"></a>彼乞少酒，<a id="a-Rx"></a>上床饮之，<a id="a-Ry"></a>不意被下有卧小儿，<a id="a-Rz"></a>饮酒已讫，<a id="a-S0"></a>儿已命终，<a id="a-S1"></a>非臣所乐，<a id="a-S2"></a>唯愿大王，<a id="a-S3"></a>当见恕察。<a id="a-S4"></a>王告母人：<a id="a-S5"></a>汝舍酤酒，<a id="a-S6"></a>众客猥多，<a id="a-S7"></a>何以卧儿置于坐处，<a id="a-S8"></a>覆令不现，<a id="a-S9"></a>汝今二人，<a id="a-SA"></a>俱有过罪，<a id="a-SB"></a>汝儿已死，<a id="a-SC"></a>以檀腻羁，<a id="a-SD"></a>与汝作婿，<a id="a-SE"></a>令还有儿，<a id="a-SF"></a>乃放使去。<a id="a-SG"></a>尔时母人，<a id="a-SH"></a>便叩头曰：<a id="a-SI"></a>我儿已死，<a id="a-SJ"></a>听各和解，<a id="a-SK"></a>我不用此饿婆罗门用作夫也。<a id="a-SL"></a>于是各了，<a id="a-SM"></a>自得和解。</p>
  <p id="aSN">时织工儿，<a id="a-SO"></a>复前白王：<a id="a-SP"></a>此人狂暴，<a id="a-SQ"></a>蹑杀我公。<a id="a-SR"></a>王问言曰：<a id="a-SS"></a>汝以何故，<a id="a-ST"></a>枉杀他父？<a id="a-SU"></a>檀腻羁曰：<a id="a-SV"></a>众债逼我，<a id="a-SW"></a>我甚惶怖，<a id="a-SX"></a>趒墙逃走，<a id="a-SY"></a>偶堕其上，<a id="a-SZ"></a>实非所乐。<a id="a-Sa"></a>王语彼人：<a id="a-Sb"></a>二俱不是，<a id="a-Sc"></a>卿父已死，<a id="a-Sd"></a>以檀腻羁，<a id="a-Se"></a>与汝作公。<a id="a-Sf"></a>其人白王：<a id="a-Sg"></a>父已死了，<a id="a-Sh"></a>我终不用此婆罗门以为父也，<a id="a-Si"></a>听各共解。<a id="a-Sj"></a>王便听之。</p>
  <p id="aSk">时檀腻羁，<a id="a-Sl"></a>身事都了，<a id="a-Sm"></a>欣踊无量，<a id="a-Sn"></a>故在王前。<a id="a-So"></a>见二母人，<a id="a-Sp"></a>共诤一儿，<a id="a-Sq"></a>诣王相言。<a id="a-Sr"></a>时王明黠，<a id="a-Ss"></a>以智权计，<a id="a-St"></a>语二母人：<a id="a-Su"></a>今唯一儿，<a id="a-Sv"></a>二母召之，<a id="a-Sw"></a>听汝二人，<a id="a-Sx"></a>各挽一手，<a id="a-Sy"></a>谁能得者，<a id="a-Sz"></a>即是其儿。<a id="a-T0"></a>其非母者，<a id="a-T1"></a>于儿无慈，<a id="a-T2"></a>尽力顿牵，<a id="a-T3"></a>不恐伤损；<a id="a-T4"></a>所生母者，<a id="a-T5"></a>于儿慈深，<a id="a-T6"></a>随从爱护，<a id="a-T7"></a>不忍抴挽。<a id="a-T8"></a>王鉴真伪，<a id="a-T9"></a>语出力者：<a id="a-TA"></a>实非汝子，<a id="a-TB"></a>强谋他儿，<a id="a-TC"></a>今于王前，<a id="a-TD"></a>道汝事实。<a id="a-TE"></a>即向王首：<a id="a-TF"></a>我审虚妄，<a id="a-TG"></a>枉名他儿，<a id="a-TH"></a>大王聪圣，<a id="a-TI"></a>幸恕虚过。<a id="a-TJ"></a>儿还其母，<a id="a-TK"></a>各尔放去。<a id="a-TL"></a>复有二人，<a id="a-TM"></a>共诤白氎，<a id="a-TN"></a>诣王纷纭。<a id="a-TO"></a>王复以智，<a id="a-TP"></a>如上断之。</p>
  <p id="aTQ">时檀腻羁，<a id="a-TR"></a>便白王言：<a id="a-TS"></a>此诸债主，<a id="a-TT"></a>将我来时，<a id="a-TU"></a>于彼道边，<a id="a-TV"></a>有一毒蛇，<a id="a-TW"></a>殷勤倩我，<a id="a-TX"></a>寄意白王，<a id="a-TY"></a>不知何故，<a id="a-TZ"></a>从穴出时，<a id="a-Ta"></a>柔软便易，<a id="a-Tb"></a>还入穴时，<a id="a-Tc"></a>妨碍苦痛，<a id="a-Td"></a>我不自知，<a id="a-Te"></a>何缘有是？<a id="a-Tf"></a>王答之言：<a id="a-Tg"></a>所以然者，<a id="a-Th"></a>从穴出时，<a id="a-Ti"></a>无有众恼，<a id="a-Tj"></a>心情和柔，<a id="a-Tk"></a>身亦如是；<a id="a-Tl"></a>蛇由在外，<a id="a-Tm"></a>鸟兽诸事，<a id="a-Tn"></a>触娆其身，<a id="a-To"></a>瞋恚隆盛，<a id="a-Tp"></a>身便粗大，<a id="a-Tq"></a>是以入时，<a id="a-Tr"></a>碍穴难前，<a id="a-Ts"></a>卿可语之，<a id="a-Tt"></a>若汝在外，<a id="a-Tu"></a>持心不瞋，<a id="a-Tv"></a>如初出时则无此患。</p>
  <p id="aTw">复白王言：<a id="a-Tx"></a>道见女人，<a id="a-Ty"></a>倩我白王，<a id="a-Tz"></a>我在夫家，<a id="a-U0"></a>念父母舍，<a id="a-U1"></a>若在父舍，<a id="a-U2"></a>复念夫家，<a id="a-U3"></a>不知所以，<a id="a-U4"></a>何缘乃尔？<a id="a-U5"></a>王复答言：<a id="a-U6"></a>卿可语之，<a id="a-U7"></a>由汝邪心，<a id="a-U8"></a>于父母舍更畜傍婿，<a id="a-U9"></a>汝在夫家念彼傍人，<a id="a-UA"></a>至彼小厌，<a id="a-UB"></a>还念正婿，<a id="a-UC"></a>是以尔耳，<a id="a-UD"></a>卿可语之，<a id="a-UE"></a>汝若持心，<a id="a-UF"></a>舍邪就正则无此患。</p>
  <p id="aUG">又白王言：<a id="a-UH"></a>道边树上，<a id="a-UI"></a>见有一雉，<a id="a-UJ"></a>倩我白王，<a id="a-UK"></a>我在余树，<a id="a-UL"></a>鸣声不好，<a id="a-UM"></a>若在此树，<a id="a-UN"></a>鸣声哀和，<a id="a-UO"></a>不知其故，<a id="a-UP"></a>何缘如是？<a id="a-UQ"></a>王告彼人：<a id="a-UR"></a>所以尔者，<a id="a-US"></a>由彼树下有大釜金，<a id="a-UT"></a>是以于上，<a id="a-UU"></a>鸣声哀好，<a id="a-UV"></a>余处无金，<a id="a-UW"></a>是以住上，<a id="a-UX"></a>音声不好。</p>
  <p id="aUY">王告檀腻羁：<a id="a-UZ"></a>卿之多过，<a id="a-Ua"></a>吾已释汝，<a id="a-Ub"></a>汝家贫穷困苦理极，<a id="a-Uc"></a>树下釜金，<a id="a-Ud"></a>应是我有，<a id="a-Ue"></a>就用与汝，<a id="a-Uf"></a>卿到可掘取。<a id="a-Ug"></a>奉受王教，<a id="a-Uh"></a>一一答报。<a id="a-Ui"></a>掘取彼金，<a id="a-Uj"></a>贸易田业，<a id="a-Uk"></a>一切所须，<a id="a-Ul"></a>皆无乏少，<a id="a-Um"></a>便为富人，<a id="a-Un"></a>尽世快乐。</p>
  <p id="aUo">佛告阿难：<a id="a-Up"></a>尔时，<a id="a-Uq"></a>大王阿波罗提目佉者，<a id="a-Ur"></a>岂异人乎，<a id="a-Us"></a>我身是也；<a id="a-Ut"></a>尔时婆罗门檀腻羁者，<a id="a-Uu"></a>今婆罗门宾头卢埵阇是，<a id="a-Uv"></a>我往昔时，<a id="a-Uw"></a>免其众厄，<a id="a-Ux"></a>施以珍宝，<a id="a-Uy"></a>令其快乐，<a id="a-Uz"></a>吾今成佛，<a id="a-V0"></a>复拔彼苦，<a id="a-V1"></a>施以无尽法藏宝财。<a id="a-V2"></a>尊者阿难，<a id="a-V3"></a>及诸众会，<a id="a-V4"></a>闻佛所说，<a id="a-V5"></a>欢喜奉行。</p>
  <p data-pb></p>
  <h2 id="aV6">贫女难陀缘品第五十三</h2>
  <p id="aV7">如是我闻：<a id="a-V8"></a>一时，<a id="a-V9"></a>佛在舍卫国祇树给孤独园。</p>
  <p id="aVA">尔时国中，<a id="a-VB"></a>有一女人名曰难陀，<a id="a-VC"></a>贫穷孤独，<a id="a-VD"></a>乞丐自活，<a id="a-VE"></a>见诸国王臣民大小，<a id="a-VF"></a>各各供养佛及众僧，<a id="a-VG"></a>心自思惟：<a id="a-VH"></a>我之宿罪，<a id="a-VI"></a>生处贫贱，<a id="a-VJ"></a>虽遭福田，<a id="a-VK"></a>无有种子。<a id="a-VL"></a>酸切感伤，<a id="a-VM"></a>深自咎悔。<a id="a-VN"></a>便行乞丐，<a id="a-VO"></a>以俟微供。<a id="a-VP"></a>竟日不休，<a id="a-VQ"></a>唯得一钱。<a id="a-VR"></a>持诣油家，<a id="a-VS"></a>欲用买油。<a id="a-VT"></a>油家问曰：<a id="a-VU"></a>一钱买油，<a id="a-VV"></a>少无所逮，<a id="a-VW"></a>用作何等？<a id="a-VX"></a>难陀具以所怀语之，<a id="a-VY"></a>油主怜愍，<a id="a-VZ"></a>增倍与油。<a id="a-Va"></a>得已欢喜，<a id="a-Vb"></a>足作一灯，<a id="a-Vc"></a>担向精舍，<a id="a-Vd"></a>奉上世尊，<a id="a-Ve"></a>置于佛前众灯之中，<a id="a-Vf"></a>自立誓愿：<a id="a-Vg"></a>我今贫穷，<a id="a-Vh"></a>用是小灯，<a id="a-Vi"></a>供养于佛，<a id="a-Vj"></a>以此功德，<a id="a-Vk"></a>令我来世得智慧照，<a id="a-Vl"></a>灭除一切众生垢闇。<a id="a-Vm"></a>作是誓已，<a id="a-Vn"></a>礼佛而去。<a id="a-Vo"></a>乃至夜竟，<a id="a-Vp"></a>诸灯尽灭，<a id="a-Vq"></a>唯此独燃。</p>
  <p id="aVr">是时目连，<a id="a-Vs"></a>次当日直，<a id="a-Vt"></a>察天已晓，<a id="a-Vu"></a>收灯摒挡，<a id="a-Vv"></a>见此一灯，<a id="a-Vw"></a>独燃明好，<a id="a-Vx"></a>膏炷未损，<a id="a-Vy"></a>如新燃灯。<a id="a-Vz"></a>心便生念：<a id="a-W0"></a>白日燃灯，<a id="a-W1"></a>无益时用。<a id="a-W2"></a>欲取灭之，<a id="a-W3"></a>暮规还燃。<a id="a-W4"></a>即时举手，<a id="a-W5"></a>扇灭此灯，<a id="a-W6"></a>灯焰如故，<a id="a-W7"></a>无有亏灭；<a id="a-W8"></a>复以衣扇，<a id="a-W9"></a>灯明不损。<a id="a-WA"></a>佛见目连欲灭此灯，<a id="a-WB"></a>语目连曰：<a id="a-WC"></a>今此灯者，<a id="a-WD"></a>非汝声闻所能倾动，<a id="a-WE"></a>正使汝注四大海水，<a id="a-WF"></a>以用灌之，<a id="a-WG"></a>随岚风吹，<a id="a-WH"></a>亦不能灭，<a id="a-WI"></a>所以尔者，<a id="a-WJ"></a>此是广济，<a id="a-WK"></a>发大心人所施之物。</p>
  <p id="aWL">佛说是已，<a id="a-WM"></a>难陀女人，<a id="a-WN"></a>复来诣佛，<a id="a-WO"></a>头面作礼。<a id="a-WP"></a>于时世尊，<a id="a-WQ"></a>即授其记，<a id="a-WR"></a>汝于来世二阿僧祇百劫之中，<a id="a-WS"></a>当得作佛，<a id="a-WT"></a>名曰灯光，<a id="a-WU"></a>十号具足。<a id="a-WV"></a>于是难陀，<a id="a-WW"></a>得记欢喜，<a id="a-WX"></a>长跪白佛，<a id="a-WY"></a>求索出家。<a id="a-WZ"></a>佛即听之，<a id="a-Wa"></a>作比丘尼。<a id="a-Wb"></a>慧命阿难、<a id="a-Wc"></a>目连，<a id="a-Wd"></a>见贫女人得免苦厄出家受记，<a id="a-We"></a>长跪合掌，<a id="a-Wf"></a>前白佛言：<a id="a-Wg"></a>难陀女人，<a id="a-Wh"></a>宿有何行，<a id="a-Wi"></a>经尔许时，<a id="a-Wj"></a>贫乞自活；<a id="a-Wk"></a>复因何行，<a id="a-Wl"></a>值佛出家，<a id="a-Wm"></a>四辈钦仰，<a id="a-Wn"></a>诤求供养。</p>
  <p id="aWo">佛言阿难：<a id="a-Wp"></a>过去有佛，<a id="a-Wq"></a>名曰迦葉。<a id="a-Wr"></a>尔时世中，<a id="a-Ws"></a>有居士妇，<a id="a-Wt"></a>躬往请佛及比丘僧，<a id="a-Wu"></a>然佛先已可一贫女，<a id="a-Wv"></a>受其供养，<a id="a-Ww"></a>此女已得阿那含道。<a id="a-Wx"></a>时长者妇，<a id="a-Wy"></a>自以财富，<a id="a-Wz"></a>轻忽贫者，<a id="a-X0"></a>嫌佛世尊先受其请，<a id="a-X1"></a>便复言曰：<a id="a-X2"></a>世尊云何，<a id="a-X3"></a>不受我供，<a id="a-X4"></a>乃先应彼乞人请也？<a id="a-X5"></a>以其恶言，<a id="a-X6"></a>轻忽贤圣，<a id="a-X7"></a>从是以来，<a id="a-X8"></a>五百世中，<a id="a-X9"></a>恒生贫贱乞丐之家，<a id="a-XA"></a>由其彼日供养如来及于众僧，<a id="a-XB"></a>敬心欢喜，<a id="a-XC"></a>今值佛世，<a id="a-XD"></a>出家受记，<a id="a-XE"></a>合国钦仰。<a id="a-XF"></a>尔时众会，<a id="a-XG"></a>闻佛说此已，<a id="a-XH"></a>皆大欢喜，<a id="a-XI"></a>国王臣民，<a id="a-XJ"></a>闻此贫女奉上一灯受记作佛，<a id="a-XK"></a>皆发钦仰，<a id="a-XL"></a>并各施与上妙衣服，<a id="a-XM"></a>四事无乏，<a id="a-XN"></a>合国男女，<a id="a-XO"></a>尊卑大小，<a id="a-XP"></a>竞共设作诸香油灯，<a id="a-XQ"></a>持诣祇洹，<a id="a-XR"></a>供养于佛。<a id="a-XS"></a>众人猥多，<a id="a-XT"></a>灯满祇洹，<a id="a-XU"></a>诸树林中，<a id="a-XV"></a>四匝弥满，<a id="a-XW"></a>犹如众星列在空中，<a id="a-XX"></a>日日如是，<a id="a-XY"></a>经于七夜。</p>
  <p id="aXZ">尔时，<a id="a-Xa"></a>阿难甚用欢喜，<a id="a-Xb"></a>嗟叹如来若干德行，<a id="a-Xc"></a>前白佛言：<a id="a-Xd"></a>不审世尊，<a id="a-Xe"></a>过去世中，<a id="a-Xf"></a>作何善根，<a id="a-Xg"></a>致斯无极灯供果报？<a id="a-Xh"></a>佛告阿难：<a id="a-Xi"></a>过去久远二阿僧祇九十一劫，<a id="a-Xj"></a>此阎浮提，<a id="a-Xk"></a>有大国王，<a id="a-Xl"></a>名波塞奇，<a id="a-Xm"></a>主此世界八万四千诸小国土。<a id="a-Xn"></a>王大夫人，<a id="a-Xo"></a>生一太子，<a id="a-Xp"></a>身紫金色，<a id="a-Xq"></a>三十二相，<a id="a-Xr"></a>八十种好，<a id="a-Xs"></a>当其顶上，<a id="a-Xt"></a>有自然宝，<a id="a-Xu"></a>众相晃朗，<a id="a-Xv"></a>光曜人目。<a id="a-Xw"></a>即召相师，<a id="a-Xx"></a>占相吉凶，<a id="a-Xy"></a>因为作字。<a id="a-Xz"></a>相师披看，<a id="a-Y0"></a>见其奇妙，<a id="a-Y1"></a>举手唱言：<a id="a-Y2"></a>善哉善哉，<a id="a-Y3"></a>今此太子，<a id="a-Y4"></a>于诸世间天人之中无与等者，<a id="a-Y5"></a>若其在家，<a id="a-Y6"></a>作转轮圣王，<a id="a-Y7"></a>若其出家，<a id="a-Y8"></a>成自然佛。<a id="a-Y9"></a>相师白王：<a id="a-YA"></a>太子生时，<a id="a-YB"></a>有何异事？<a id="a-YC"></a>王答之言：<a id="a-YD"></a>顶上明宝，<a id="a-YE"></a>自然随出。<a id="a-YF"></a>便为立字，<a id="a-YG"></a>字勒那识祇（此言宝髻）。<a id="a-YH"></a>年渐长大，<a id="a-YI"></a>出家学道，<a id="a-YJ"></a>得成为佛，<a id="a-YK"></a>教化人民，<a id="a-YL"></a>度者甚多。</p>
  <p id="aYM">尔时父王，<a id="a-YN"></a>请佛及僧，<a id="a-YO"></a>三月供养。<a id="a-YP"></a>有一比丘，<a id="a-YQ"></a>字阿梨蜜罗（此言圣友），<a id="a-YR"></a>保三月中，<a id="a-YS"></a>作灯檀越，<a id="a-YT"></a>日日入城，<a id="a-YU"></a>诣诸长者居士人民，<a id="a-YV"></a>求索酥油灯炷之具。<a id="a-YW"></a>时王有女，<a id="a-YX"></a>名曰牟尼，<a id="a-YY"></a>登于高楼，<a id="a-YZ"></a>见此比丘日行入城，<a id="a-Ya"></a>经营所须，<a id="a-Yb"></a>心生敬重，<a id="a-Yc"></a>遣人往问：<a id="a-Yd"></a>尊人恒尔劳苦，<a id="a-Ye"></a>何所营理？<a id="a-Yf"></a>比丘报言：<a id="a-Yg"></a>我今三月，<a id="a-Yh"></a>与佛及僧，<a id="a-Yi"></a>作灯檀越，<a id="a-Yj"></a>所以入城诣诸贤者，<a id="a-Yk"></a>求索酥油灯炷之具。<a id="a-Yl"></a>使还报命，<a id="a-Ym"></a>王女欢喜，<a id="a-Yn"></a>又语圣友：<a id="a-Yo"></a>自今以往，<a id="a-Yp"></a>莫复行乞，<a id="a-Yq"></a>我当给汝作灯之具。<a id="a-Yr"></a>比丘可之。<a id="a-Ys"></a>从是已后，<a id="a-Yt"></a>常送酥油灯炷之具，<a id="a-Yu"></a>诣于精舍。</p>
  <p id="aYv">圣友比丘，<a id="a-Yw"></a>日日经营，<a id="a-Yx"></a>燃灯供养，<a id="a-Yy"></a>发意广济诚心款笃。<a id="a-Yz"></a>佛授其记，<a id="a-Z0"></a>汝于来世阿僧祇劫，<a id="a-Z1"></a>当得作佛，<a id="a-Z2"></a>名曰定光，<a id="a-Z3"></a>十号具足。<a id="a-Z4"></a>王女牟尼，<a id="a-Z5"></a>闻圣友比丘授记作佛，<a id="a-Z6"></a>心自念言：<a id="a-Z7"></a>佛灯之物，<a id="a-Z8"></a>悉是我有，<a id="a-Z9"></a>比丘经营，<a id="a-ZA"></a>今已得记，<a id="a-ZB"></a>我独不得。<a id="a-ZC"></a>作是念已，<a id="a-ZD"></a>往诣佛所，<a id="a-ZE"></a>自陈所怀。<a id="a-ZF"></a>佛复授记，<a id="a-ZG"></a>告牟尼曰：<a id="a-ZH"></a>汝于来世二阿僧祇九十一劫，<a id="a-ZI"></a>当得作佛，<a id="a-ZJ"></a>名释迦牟尼，<a id="a-ZK"></a>十号具足。<a id="a-ZL"></a>于是王女，<a id="a-ZM"></a>闻佛授记，<a id="a-ZN"></a>欢喜发中，<a id="a-ZO"></a>化成男子，<a id="a-ZP"></a>重礼佛足，<a id="a-ZQ"></a>求为沙门。<a id="a-ZR"></a>佛便听之，<a id="a-ZS"></a>精进勇猛，<a id="a-ZT"></a>勤修不懈。</p>
  <p id="aZU">佛告阿难：<a id="a-ZV"></a>尔时比丘阿梨蜜者，<a id="a-ZW"></a>岂异人乎，<a id="a-ZX"></a>乃往过去定光佛是；<a id="a-ZY"></a>王女牟尼，<a id="a-ZZ"></a>岂异人乎，<a id="a-Za"></a>我身是也，<a id="a-Zb"></a>因由昔日灯明布施，<a id="a-Zc"></a>从是已来，<a id="a-Zd"></a>无数劫中，<a id="a-Ze"></a>天上世间受福自然，<a id="a-Zf"></a>身体殊异超绝余人，<a id="a-Zg"></a>至今成佛，<a id="a-Zh"></a>故受此诸灯明之报。</p>
  <p id="aZi">时诸大会闻佛所说，<a id="a-Zj"></a>有得初果乃至四果，<a id="a-Zk"></a>或种缘觉善根之者，<a id="a-Zl"></a>有发无上正真道意。<a id="a-Zm"></a>慧命阿难，<a id="a-Zn"></a>及诸众会，<a id="a-Zo"></a>咸共顶戴，<a id="a-Zp"></a>踊跃奉行。</p>
 </body>
</html>