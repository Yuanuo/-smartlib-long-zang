<!doctype html>
<html id="z3IBWMn1HB" data-ver="439">
 <head>
  <meta charset="utf-8">
  <meta author="法救">
  <meta library="龙藏">
  <meta catalog="西土圣贤撰集">
  <meta period="unknown">
 </head>
 <body>
  <h1 id="a1">法集要颂经卷第三</h1>
  <h2 id="a2">广说品第二十四</h2>
  <p id="a3">虽说百伽陀　　句义不周正</p>
  <p id="a4">不如解一句　　闻乃得解脱</p>
  <p id="a5">虽说百伽陀　　不明有何益</p>
  <p id="a6">不如解一义　　闻乃得止息</p>
  <p id="a7">虽解多伽陀　　不行无所益</p>
  <p id="a8">不如行一句　　习行可得道</p>
  <p id="a9">若人寿百岁　　毁戒意不息</p>
  <p id="aA">不如一日中　　供养持戒人</p>
  <p id="aB">若人寿百岁　　懈怠劣精进</p>
  <p id="aC">不如一日中　　勇猛行精进</p>
  <p id="aD">若人寿百岁　　不观生灭法</p>
  <p id="aE">不如一日中　　而解生灭法</p>
  <p id="aF">若人寿百岁　　不观成败事</p>
  <p id="aG">不如一日中　　睹微知所忌</p>
  <p id="aH">若人寿百岁　　不见无漏句</p>
  <p id="aI">不如一日中　　得见无漏道</p>
  <p id="aJ">若人寿百岁　　不见无动句</p>
  <p id="aK">不如一日中　　得见无动道</p>
  <p id="aL">若人寿百岁　　不睹难见句</p>
  <p id="aM">不如一日中　　得见微妙道</p>
  <p id="aN">若人寿百岁　　不见无生句</p>
  <p id="aO">不如一日中　　得见无生道</p>
  <p id="aP">若人寿百岁　　不见无作句</p>
  <p id="aQ">不如一日中　　得见无作道</p>
  <p id="aR">若人寿百岁　　不见最上句</p>
  <p id="aS">不如一日中　　得见最上道</p>
  <p id="aT">若人寿百岁　　不见寂灭句</p>
  <p id="aU">不如一日中　　得见寂灭道</p>
  <p id="aV">若人寿百岁　　不见甘露句</p>
  <p id="aW">不如一日中　　得服甘露味</p>
  <p id="aX">若人寿百岁　　不见无垢句</p>
  <p id="aY">不如一日中　　得见清净道</p>
  <p id="aZ">若人寿百岁　　不见离垢句</p>
  <p id="aa">不如一日中　　离垢得解脱</p>
  <p id="ab">虽复寿百岁　　山林祭火神</p>
  <p id="ac">不如须臾间　　观身而积行</p>
  <p id="ad">虽复百岁中　　山林祭火神</p>
  <p id="ae">不如须臾间　　正见得解脱</p>
  <p id="af">从月至于月　　愚者用饮食</p>
  <p id="ag">彼人不信佛　　十六不获一</p>
  <p id="ah">若人祷神祀　　经岁望其福</p>
  <p id="ai">彼于四分中　　亦不获其一</p>
  <p id="aj">从月至于月　　愚者用饮食</p>
  <p id="ak">不生慈愍心　　十六不及一</p>
  <p id="al">从月至于月　　愚者用饮食</p>
  <p id="am">彼不知法数　　十六不及一</p>
  <p id="an">从月至于月　　常行平等会</p>
  <p id="ao">彼人不信佛　　十六不及一</p>
  <p id="ap">从月至于月　　常行平等会</p>
  <p id="aq">彼人不信法　　十六不及一</p>
  <p id="ar">从月至于月　　常行平等会</p>
  <p id="as">彼人不信僧　　十六不及一</p>
  <p id="at">月月常千祀　　恒施于平等</p>
  <p id="au">彼无慈愍心　　十六不及一</p>
  <p id="av">月月常千祀　　恒施于平等</p>
  <p id="aw">彼不恤蠕动　　十六不及一</p>
  <p id="ax">月月常千祀　　恒施于平等</p>
  <p id="ay">若无悲念心　　十六不及一</p>
  <p id="az">月月常千祀　　恒施于平等</p>
  <p id="a10">彼怀怨恨心　　十六不及一</p>
  <p id="a11">月月常千祀　　恒施于平等</p>
  <p id="a12">不见择灭法　　十六不及一</p>
  <p id="a13">月月常千祀　　终身而不辍</p>
  <p id="a14">不如须臾间　　一心念真法</p>
  <p id="a15">一念福无边　　胜彼终身祀</p>
  <p id="a16">虽终百岁寿　　奉事祀火神</p>
  <p id="a17">不如须臾间　　供养佛法僧</p>
  <p id="a18">一念供养福　　胜彼终身祀</p>
  <p data-pb></p>
  <h2 id="a19">善友品第二十五</h2>
  <p id="a1A">无信怀憎嫉　　斗乱彼此人</p>
  <p id="a1B">智者所弃嫌　　愚习以为乐</p>
  <p id="a1C">有信无憎嫉　　精进信多闻</p>
  <p id="a1D">智者所敬待　　贤圣以为乐</p>
  <p id="a1E">不亲恶知识　　不与非法会</p>
  <p id="a1F">亲近善知识　　恒与正法会</p>
  <p id="a1G">行路念防虑　　持戒多闻人</p>
  <p id="a1H">思虑无量境　　闻彼善言教</p>
  <p id="a1I">各各知差别　　近恶自陷溺</p>
  <p id="a1J">习善致名称　　妙者恒自妙</p>
  <p id="a1K">此由身真正　　善者终以善</p>
  <p id="a1L">斯由亲近善　　智慧为最上</p>
  <p id="a1M">持戒永寂灭</p>
  <p id="a1N">如鱼凑臭烂　　人贪竞取之</p>
  <p id="a1O">意者不觉臭　　习恶亦如是</p>
  <p id="a1P">多誐波罗叶　　众生往采取</p>
  <p id="a1Q">叶薰香远布　　习善亦如是</p>
  <p id="a1R">亲近恶知识　　罪垢日夜增</p>
  <p id="a1S">如猪身不净　　自污兼污他</p>
  <p id="a1T">己自不习恶　　亲近习恶者</p>
  <p id="a1U">为人所轻笑　　恶名日夜炽</p>
  <p id="a1V">观习而习之　　知近而亲近</p>
  <p id="a1W">毒箭在其束　　净者被其污</p>
  <p id="a1X">勇夫能除污　　去恶不为伴</p>
  <p id="a1Y">是故知果报　　智人悉分别</p>
  <p id="a1Z">非亲慎莫习　　习当近于贤</p>
  <p id="a1a">苾刍修行道　　忍苦尽诸漏</p>
  <p id="a1b">愚人尽形寿　　承事明智人</p>
  <p id="a1c">亦不知真法　　如杓斟酌食</p>
  <p id="a1d">智若须臾间　　承事贤圣人</p>
  <p id="a1e">一一知真法　　如舌了众味</p>
  <p id="a1f">智者寻一句　　演出无量义</p>
  <p id="a1g">愚者诵千句　　不解一句义</p>
  <p id="a1h">一句义成就　　智者所修学</p>
  <p id="a1i">愚者好远离　　真佛之所说</p>
  <p id="a1j">怨憎有智胜　　不随亲友义</p>
  <p id="a1k">愚者训非道　　渐趣地狱径</p>
  <p id="a1l">愚者自称愚　　当知善黠慧</p>
  <p id="a1m">愚人自称智　　是谓愚中甚</p>
  <p id="a1n">若复叹誉愚　　毁訾智者身</p>
  <p id="a1o">毁智犹有胜　　叹愚不为上</p>
  <p id="a1p">莫见愚闻声　　亦莫与愚居</p>
  <p id="a1q">与愚同居难　　犹如怨同处</p>
  <p id="a1r">莫见愚闻声　　亦莫与愚居</p>
  <p id="a1s">与愚同居难　　犹如怨同处</p>
  <p id="a1t">当选择共居　　如与亲亲会</p>
  <p id="a1u">是故事多闻　　并及持戒者</p>
  <p id="a1v">如是人中上　　如月在众星</p>
  <p data-pb></p>
  <h2 id="a1w">圆寂品第二十六</h2>
  <p id="a1x">如龟藏其六　　苾刍摄意想</p>
  <p id="a1y">无倚无害彼　　圆寂无言说</p>
  <p id="a1z">忍辱第一道　　佛说圆寂最</p>
  <p id="a20">不以怀烦热　　害彼为沙门</p>
  <p id="a21">言当莫粗犷　　所说应辩才</p>
  <p id="a22">少闻其论难　　反受彼屈伏</p>
  <p id="a23">数自兴烦恼　　犹彼器败坏</p>
  <p id="a24">生死数流转　　长没无出期</p>
  <p id="a25">若不自烦恼　　犹器完牢具</p>
  <p id="a26">如是至圆寂　　永无诸尘翳</p>
  <p id="a27">无病第一利　　知足第一富</p>
  <p id="a28">知亲第一友　　圆寂第一乐</p>
  <p id="a29">饥为第一患　　行为第一苦</p>
  <p id="a2A">如实知此者　　圆寂第一乐</p>
  <p id="a2B">最妙圣言教　　流布无穷际</p>
  <p id="a2C">世共传习者　　实无有厌时</p>
  <p id="a2D">如是无等伦　　所说善言教</p>
  <p id="a2E">身苦所逼迫　　何过饥患苦</p>
  <p id="a2F">趣善之徒少　　趣恶之徒多</p>
  <p id="a2G">如实知此者　　速求于圆寂</p>
  <p id="a2H">有缘生善处　　有缘生恶趣</p>
  <p id="a2I">有缘般涅槃　　如斯皆有缘</p>
  <p id="a2J">鹿归于田野　　鸟归于虚空</p>
  <p id="a2K">义归于分别　　真人归寂灭</p>
  <p id="a2L">不以懈怠意　　怯弱有所至</p>
  <p id="a2M">欲求于圆寂　　焚烧诸缚着</p>
  <p id="a2N">苾刍速杼船　　以杼便当轻</p>
  <p id="a2O">求断贪欲情　　然后至圆寂</p>
  <p id="a2P">我有本以无　　本有我今无</p>
  <p id="a2Q">非无亦非有　　如今不可获</p>
  <p id="a2R">难见谛不动　　善观而不动</p>
  <p id="a2S">当察爱尽源　　是谓名业际</p>
  <p id="a2T">断爱除其欲　　竭河无流兆</p>
  <p id="a2U">能明此爱本　　是谓名苦际</p>
  <p id="a2V">无身灭其想　　诸痛得清凉</p>
  <p id="a2W">众行永止息　　识想不复兴</p>
  <p id="a2X">如实知此者　　是谓名苦际</p>
  <p id="a2Y">住动虚则静　　非近非有乐</p>
  <p id="a2Z">无动得轻安　　静乃获圆寂</p>
  <p id="a2a">亦不由往来　　往来绝生灭</p>
  <p id="a2b">老死烦恼除　　断苦获圆寂</p>
  <p id="a2c">吾已无往来　　不去而不来</p>
  <p id="a2d">不没不复生　　此际名圆寂</p>
  <p id="a2e">智生之本末　　有为知无为</p>
  <p id="a2f">生死所缠缚　　缚者而难制</p>
  <p id="a2g">如是四大身　　五蕴苦恼集</p>
  <p id="a2h">安住观实苦　　尽苦获圆寂</p>
  <p id="a2i">诸法无往来　　往来恒生灭</p>
  <p id="a2j">老病死迁流　　无漏获圆寂</p>
  <p id="a2k">苾刍有世生　　有造无作行</p>
  <p id="a2l">有无生无有　　无作无所行</p>
  <p id="a2m">苾刍吾已知　　无复诸地入</p>
  <p id="a2n">无有虚空入　　无诸入用入</p>
  <p id="a2o">无想非想入　　无今世后世</p>
  <p id="a2p">亦无日月想　　无往亦无来</p>
  <p id="a2q">从食因缘有　　从食致忧乐</p>
  <p id="a2r">而此要灭者　　诸苦法已尽</p>
  <p id="a2s">非食命不济　　孰能不搏食</p>
  <p id="a2t">夫立食为先　　然后乃至道</p>
  <p id="a2u">地种及水火　　是时风无吹</p>
  <p id="a2v">光焰所不照　　亦不见其实</p>
  <p id="a2w">非月非有光　　非日非有照</p>
  <p id="a2x">审谛观此者　　乃应真圆寂</p>
  <p id="a2y">端正色纵容　　得脱一切苦</p>
  <p id="a2z">非色非无色　　得脱第一苦</p>
  <p id="a30">究竟不恐惧　　越缚无狐疑</p>
  <p id="a31">未断有欲刺　　岂知身为患</p>
  <p id="a32">所谓究竟者　　圆寂为第一</p>
  <p id="a33">尽断诸想着　　文句不错谬</p>
  <p id="a34">知节不知节　　最胜舍有行</p>
  <p id="a35">内自思惟行　　如卵坏其膜</p>
  <p id="a36">众施法施胜　　众乐法乐上</p>
  <p id="a37">众力忍力最　　爱尽圆寂乐</p>
  <p data-pb></p>
  <h2 id="a38">观察品第二十七</h2>
  <p id="a39">善观己瑕隙　　使己不露外</p>
  <p id="a3A">彼彼自有隙　　如彼飞轻尘</p>
  <p id="a3B">若己称无瑕　　罪福俱并至</p>
  <p id="a3C">但见他人隙　　恒怀无明想</p>
  <p id="a3D">知惭寿中上　　焉以贪牵缚</p>
  <p id="a3E">力士无畏忌　　斯等命短促</p>
  <p id="a3F">知渐不尽寿　　恒求清净行</p>
  <p id="a3G">威仪不缺漏　　当观真净寿</p>
  <p id="a3H">世间普盲冥　　智眼鲜鲜耳</p>
  <p id="a3I">群鸟堕罗网　　生天不足言</p>
  <p id="a3J">观世衰耗法　　但见众色变</p>
  <p id="a3K">愚者自系缚　　为闇所缠绕</p>
  <p id="a3L">亦不见于行　　观而无所有</p>
  <p id="a3M">众生皆有我　　为彼而生患</p>
  <p id="a3N">一一不相见　　不睹邪见刺</p>
  <p id="a3O">观此刺因缘　　众生多染着</p>
  <p id="a3P">我造彼非有　　彼造非我有</p>
  <p id="a3Q">众生为慢缠　　染着于憍慢</p>
  <p id="a3R">为见所迷惑　　不免生死际</p>
  <p id="a3S">已得与当得　　二俱受尘垢</p>
  <p id="a3T">习于病根本　　及觉诸所学</p>
  <p id="a3U">观诸持戒者　　梵行清净人</p>
  <p id="a3V">瞻侍病瘦者　　是谓至边际</p>
  <p id="a3W">当观水上泡　　亦观幻野马</p>
  <p id="a3X">如是不观身　　亦不见死至</p>
  <p id="a3Y">当观水上泡　　亦观幻野马</p>
  <p id="a3Z">如是不观世　　亦不见死王</p>
  <p id="a3a">如是当观身　　如王杂色车</p>
  <p id="a3b">愚者所染着　　善求远离彼</p>
  <p id="a3c">如是当观身　　如王杂色车</p>
  <p id="a3d">愚者所染着　　智者远离之</p>
  <p id="a3e">如是当观身　　众病之所因</p>
  <p id="a3f">病与愚合会　　焉能可恃怙</p>
  <p id="a3g">当观画形像　　摩尼绀青发</p>
  <p id="a3h">愚者以为缘　　不求越彼岸</p>
  <p id="a3i">当观画形像　　摩尼绀青发</p>
  <p id="a3j">愚者以为缘　　智者所厌患</p>
  <p id="a3k">强以彩画形　　庄严丑秽身</p>
  <p id="a3l">愚者以为缘　　亦不求丐度</p>
  <p id="a3m">爪发为八分　　双部眼耳珰</p>
  <p id="a3n">愚者所染着　　亦不求自度</p>
  <p id="a3o">着欲染于欲　　不究结使缘</p>
  <p id="a3p">不以生结使　　当度欲有流</p>
  <p id="a3q">非园脱于园　　脱园复就园</p>
  <p id="a3r">当复观此人　　脱缚复就缚</p>
  <p id="a3s">今舍天王位　　不造生死本</p>
  <p id="a3t">求离地狱苦　　愿说圆寂乐</p>
  <p id="a3u">青衣白盖身　　御者御一轮</p>
  <p id="a3v">观彼未断垢　　求便断缚着</p>
  <p id="a3w">人多求自归　　山川树木神</p>
  <p id="a3x">园观及神祀　　望免苦患难</p>
  <p id="a3y">此非自归上　　亦非有吉利</p>
  <p id="a3z">如有自归者　　不脱一切苦</p>
  <p id="a40">若有自归佛　　及法苾刍僧</p>
  <p id="a41">修习圣四谛　　如慧之所见</p>
  <p id="a42">苦因缘苦生　　当越此苦本</p>
  <p id="a43">贤圣八品道　　灭尽甘露际</p>
  <p id="a44">是为自归上　　非不有吉利</p>
  <p id="a45">如有自归者　　得脱一切苦</p>
  <p id="a46">观已观当观　　不观亦当观</p>
  <p id="a47">观而复重观　　观而不复观</p>
  <p id="a48">观而复重观　　分别彼性本</p>
  <p id="a49">计昼以为夜　　宝身坏不久</p>
  <p id="a4A">观而不重观　　虽见亦不见</p>
  <p id="a4B">如见而不见　　观而亦不见</p>
  <p id="a4C">云何见不见　　何说见不见</p>
  <p id="a4D">因何见不见　　因为出何见</p>
  <p id="a4E">犹若不观苦　　常当深自观</p>
  <p id="a4F">以解苦根原　　是为明妙观</p>
  <p id="a4G">谁令凡夫人　　不观众行本</p>
  <p id="a4H">因彼而观察　　去冥见大明</p>
  <p data-pb></p>
  <h2 id="a4I">罪障品第二十八</h2>
  <p id="a4J">诸恶业莫作　　诸善业奉行</p>
  <p id="a4K">自净其意行　　是名诸佛教</p>
  <p id="a4L">惠施获福报　　不藏恚怒怀</p>
  <p id="a4M">以善灭其恶　　欲怒痴无余</p>
  <p id="a4N">独行勿逐愚　　欲群当逐智</p>
  <p id="a4O">智者灭其恶　　如鹤择乳饮</p>
  <p id="a4P">观世若干变　　知法起灭迹</p>
  <p id="a4Q">贤圣不乐世　　愚者不处贤</p>
  <p id="a4R">解知念待味　　思惟休息义</p>
  <p id="a4S">无热无饥想　　当服于法味</p>
  <p id="a4T">人不损其心　　亦不毁其意</p>
  <p id="a4U">以善永灭恶　　不忧随恶道</p>
  <p id="a4V">人欲炼其神　　要当数修琢</p>
  <p id="a4W">智者易雕饰　　乃名世之雄</p>
  <p id="a4X">能亲近彼者　　安隐无忧恼</p>
  <p id="a4Y">永息无过者　　柔和不卒暴</p>
  <p id="a4Z">吹弃诸恶法　　如风落其叶</p>
  <p id="a4a">无故畏彼人　　谤毁清净者</p>
  <p id="a4b">寻恶获其力　　烟云风所吹</p>
  <p id="a4c">人之为善恶　　各各自知之</p>
  <p id="a4d">修善得善果　　为恶随恶趣</p>
  <p id="a4e">达己净不净　　何虑他人净</p>
  <p id="a4f">愚者不自炼　　如铁钻钝钢</p>
  <p id="a4g">若眼见非邪　　黠人求方便</p>
  <p id="a4h">智者善寿世　　亦不为众恶</p>
  <p id="a4i">商人在路惧　　伴少而货多</p>
  <p id="a4j">经过险难处　　然有折轴忧</p>
  <p id="a4k">有身无疮疣　　不为毒所害</p>
  <p id="a4l">毒无奈疮何　　无恶无所造</p>
  <p id="a4m">多有行众恶　　必为身作累</p>
  <p id="a4n">施善布恩德　　此事甚为难</p>
  <p id="a4o">善哉修善者　　伤哉为甚恶</p>
  <p id="a4p">恶恶自为易　　恶人为善难</p>
  <p id="a4q">愚者自谓正　　犹恶不成熟</p>
  <p id="a4r">恶已成熟满　　诸苦亦复熟</p>
  <p id="a4s">贤者见于恶　　不为恶所熟</p>
  <p id="a4t">如恶以不熟　　恶者观其恶</p>
  <p id="a4u">贤者观其恶　　乃至贤不熟</p>
  <p id="a4v">设以贤熟者　　贤贤自相观</p>
  <p id="a4w">人虽为恶行　　亦不数数行</p>
  <p id="a4x">于彼意不乐　　知恶之为苦</p>
  <p id="a4y">人能作其福　　亦当数数造</p>
  <p id="a4z">于彼意愿乐　　善爱其福报</p>
  <p id="a50">先当制善心　　摄持恶根本</p>
  <p id="a51">由是兴福业　　心由乐于恶</p>
  <p id="a52">为恶虽复少　　后世受苦深</p>
  <p id="a53">当获无边福　　如毒在心腹</p>
  <p id="a54">为福虽微少　　后受大福德</p>
  <p id="a55">当获大果报　　如种获真实</p>
  <p id="a56">无过而强轻　　无恚而强侵</p>
  <p id="a57">当于十品处　　便当趣于彼</p>
  <p id="a58">痛痒语粗犷　　此形必坏败</p>
  <p id="a59">众病所逼切　　心乱而不定</p>
  <p id="a5A">宗族别离散　　财货费耗尽</p>
  <p id="a5B">为贼所劫掠　　所愿不从意</p>
  <p id="a5C">或复无数变　　为火所焚烧</p>
  <p id="a5D">身坏无智慧　　亦趣于十品</p>
  <p id="a5E">作恶勿言无　　人作言无罪</p>
  <p id="a5F">屏隈言无罪　　斯皆有证验</p>
  <p id="a5G">作恶言有忧　　久作亦言忧</p>
  <p id="a5H">忧屏隈亦言　　忧彼报亦忧</p>
  <p id="a5I">此忧彼亦忧　　恶行二俱忧</p>
  <p id="a5J">彼忧彼受报　　见行乃审知</p>
  <p id="a5K">此喜彼亦喜　　福行二俱喜</p>
  <p id="a5L">彼行彼受报　　见行自清净</p>
  <p id="a5M">此煮彼亦煮　　罪行二俱煮</p>
  <p id="a5N">彼煮彼受报　　见行自有验</p>
  <p id="a5O">作福不作恶　　皆由宿行法</p>
  <p id="a5P">终不畏死径　　如船截流渡</p>
  <p data-pb></p>
  <h2 id="a5Q">相应品第二十九</h2>
  <p id="a5R">夜光照于冥　　至日未出间</p>
  <p id="a5S">日光布大明　　夜光便黤黮</p>
  <p id="a5T">察者布光明　　如来未出顷</p>
  <p id="a5U">佛出放大明　　无察无声闻</p>
  <p id="a5V">不坚起坚想　　坚起不坚想</p>
  <p id="a5W">后不至于坚　　由起邪见故</p>
  <p id="a5X">坚而知坚者　　不坚知不坚</p>
  <p id="a5Y">被人求于坚　　正治以为本</p>
  <p id="a5Z">愚者以为坚　　反被九结缚</p>
  <p id="a5a">如鸟堕罗网　　斯由爱深固</p>
  <p id="a5b">诸有怀狐疑　　今世及后世</p>
  <p id="a5c">禅定尽能灭　　无恼修梵行</p>
  <p id="a5d">无尘离于尘　　能持此服者</p>
  <p id="a5e">无御无所至</p>
  <p id="a5f">此不应法服　　若能除垢秽</p>
  <p id="a5g">修戒等慧定　　彼应思惟业</p>
  <p id="a5h">此应服袈裟　　不以柔和言</p>
  <p id="a5i">名称有所至　　人有善颜色</p>
  <p id="a5j">乃怀巧伪心　　有能断是者</p>
  <p id="a5k">永拔其根本</p>
  <p id="a5l">智者除诸秽　　乃名为善色</p>
  <p id="a5m">不以色纵容　　暂睹知人意</p>
  <p id="a5n">世多违行人　　游荡在世界</p>
  <p id="a5o">如彼虚伪鋀　　其中纯有铜</p>
  <p id="a5p">独游无畏忌　　内秽外不净</p>
  <p id="a5q">贪餮不自节　　三转随时行</p>
  <p id="a5r">如圈被养猪　　数数受胞胎</p>
  <p id="a5s">人能专其意　　于食知止足</p>
  <p id="a5t">趣欲支其形　　养寿守其道</p>
  <p id="a5u">观净而自净　　诸根不具足</p>
  <p id="a5v">于食无厌足　　斯等凡品行</p>
  <p id="a5w">转增于欲意　　如屋坏穿漏</p>
  <p id="a5x">当观不净行　　诸根无缺漏</p>
  <p id="a5y">于食知止足　　有信执精进</p>
  <p id="a5z">不恣于欲意　　如风吹泰山</p>
  <p id="a60">空闲甚可乐　　然人不乐彼</p>
  <p id="a61">无欲常居之　　非欲之所处</p>
  <p id="a62">难移难可动　　如彼重雪山</p>
  <p id="a63">非贤则不现　　犹夜射冥室</p>
  <p id="a64">贤者有千数　　智者在丛林</p>
  <p id="a65">义理极深邃　　智者所分别</p>
  <p id="a66">多有众生类　　非射而不值</p>
  <p id="a67">今观此义理　　无戒人所耻</p>
  <p id="a68">观有知恐怖　　变易知有无</p>
  <p id="a69">是故不乐有　　当念远离有</p>
  <p id="a6A">无信无反复　　穿墙而盗窃</p>
  <p id="a6B">断彼希望思　　是名为勇士</p>
  <p id="a6C">除其父母缘　　王家及二种</p>
  <p id="a6D">遍灭其境界　　无垢为梵行</p>
  <p id="a6E">若人无所依　　知彼所贵食</p>
  <p id="a6F">空及无相愿　　思惟以为行</p>
  <p id="a6G">鸟飞于虚空　　而无足迹现</p>
  <p id="a6H">如彼行行人　　言说无所趣</p>
  <p id="a6I">诸能断有本　　不依于未然</p>
  <p id="a6J">空及无相愿　　思惟以为行</p>
  <p id="a6K">希有诸众生　　多不顺其性</p>
  <p id="a6L">有度不度者　　为灭甚为难</p>
  <p id="a6M">诸有平等说　　法法共相观</p>
  <p id="a6N">尽断诸结使　　无复有热恼</p>
  <p id="a6O">行路无复忧　　终日得解脱</p>
  <p id="a6P">一切结使尽　　无复有众恼</p>
  <p id="a6Q">如鸟飞虚空　　而无有所碍</p>
  <p id="a6R">彼人获无漏　　空无相愿定</p>
  <p id="a6S">如鸟飞虚空　　而无有所碍</p>
  <p id="a6T">行人到彼岸　　空无相愿定</p>
  <p id="a6U">无造无有造　　造者受烦恼</p>
  <p id="a6V">非造非无造　　前忧后亦忧</p>
  <p id="a6W">造者为善妙　　以作不怀忧</p>
  <p id="a6X">造而乐而造　　生天受欢乐</p>
  <p id="a6Y">虚空无辙迹　　沙门无外意</p>
  <p id="a6Z">众人尽乐恶　　唯佛净无秽</p>
  <p id="a6a">虚空无辙迹　　沙门无外意</p>
  <p id="a6b">世间皆无常　　佛无我所有</p>
  <p id="a6c">诸天及世人　　一切行相应</p>
  <p id="a6d">得脱一切苦　　离爱免轮回</p>
  <p id="a6e">诸天及世人　　一切行相应</p>
  <p id="a6f">能远诸恶业　　不堕于恶趣</p>
  <p id="a6g">亦复不知论　　贤愚无差别</p>
  <p id="a6h">若复知论义　　所说无垢迹</p>
  <p id="a6i">说应法议论　　当竖仙人幢</p>
  <p id="a6j">法幢为仙人　　仙人为法幢</p>
  <p id="a6k">或有寂然骂　　或有在众骂</p>
  <p id="a6l">或有未声骂　　世无不骂者</p>
  <p id="a6m">一毁及一誉　　但利养其名</p>
  <p id="a6n">非有亦非有　　则亦不可知</p>
  <p id="a6o">智人所称誉　　若好兼及丑</p>
  <p id="a6p">智人无缺漏　　慧定得解脱</p>
  <p id="a6q">如紫磨真金　　内外彻清净</p>
  <p id="a6r">犹如安明山　　不为风所动</p>
  <p id="a6s">智人亦如是　　不为毁誉动</p>
  <p id="a6t">如树无有根　　无枝况有叶</p>
  <p id="a6u">健者以解缚　　谁能毁其德</p>
  <p id="a6v">无垢无有住　　身堑种苦子</p>
  <p id="a6w">最胜无有爱　　天世人不知</p>
  <p id="a6x">犹如网丛林　　无爱况有余</p>
  <p id="a6y">佛有无量行　　无迹谁迹将</p>
  <p id="a6z">若有不欲生　　以生不受有</p>
  <p id="a70">佛有无量行　　无迹谁迹将</p>
  <p id="a71">若欲灭其想　　内外无诸因</p>
  <p id="a72">亦无过色想　　四应不受生</p>
  <p id="a73">舍前及舍后　　舍间越于有</p>
  <p id="a74">一切尽皆舍　　不复受生老</p>
 </body>
</html>