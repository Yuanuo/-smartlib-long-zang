<!doctype html>
<html id="z3IBWMV1H7" data-ver="60">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="西土圣贤撰集">
  <meta period="唐">
 </head>
 <body>
  <h1 id="a1">仁王护国般若波罗蜜多经道场念诵仪轨序</h1>
  <h2 id="a2">唐大兴善寺翻经沙门慧灵述</h2>
  <p id="a3">我皇帝圣德广运。<a id="a-4"></a>仁育群品。<a id="a-5"></a>亦既纂历吹大法螺。<a id="a-6"></a>刊梵言之轻重。<a id="a-7"></a>警迷徒之耳目。<a id="a-8"></a>伟矣哉。<a id="a-9"></a>乃辟兴善寺大广智三藏不空。<a id="a-A"></a>与义学沙门良贲等一十四人。<a id="a-B"></a>开府鱼朝恩翰林学士常衮等。<a id="a-C"></a>去岁夏四月。<a id="a-D"></a>于南桃园再译斯经。<a id="a-E"></a>秋九月诏资圣西明。<a id="a-F"></a>百座敷阐。<a id="a-G"></a>下紫微而五云抱出经长衢而万姓作礼。<a id="a-H"></a>阡郭充满犹墙堵焉。<a id="a-I"></a>稽缁衣。<a id="a-J"></a>览青史。<a id="a-K"></a>自摩腾入汉。<a id="a-L"></a>僧会游吴瑞法之来。<a id="a-M"></a>莫与京者。<a id="a-N"></a>经云若未来世有诸国王。<a id="a-O"></a>建立正法护三宝者。<a id="a-P"></a>我令五方菩萨往护其国令无灾难。<a id="a-Q"></a>又云五菩萨。<a id="a-R"></a>自于佛前。<a id="a-S"></a>发弘誓言。<a id="a-T"></a>我有陀罗尼能加持拥护。<a id="a-U"></a>是一切佛本所修行速疾之门。<a id="a-V"></a>若人得闻一经于耳。<a id="a-W"></a>所有罪障悉皆消灭。<a id="a-X"></a>况复习诵而令通利。<a id="a-Y"></a>佛即赞言。<a id="a-Z"></a>若诵持此陀罗尼者。<a id="a-a"></a>我及十方诸佛悉常拥护。<a id="a-b"></a>诸恶鬼神敬之如佛。<a id="a-c"></a>不久当得阿耨菩提。<a id="a-d"></a>则知此陀罗尼。<a id="a-e"></a>字母之根底。<a id="a-f"></a>众瑜伽之薮泽。<a id="a-g"></a>如彼水木归其本源故菩萨演之。<a id="a-h"></a>王者建之。<a id="a-i"></a>黎人念之。<a id="a-j"></a>诸佛赞之。<a id="a-k"></a>俾尔昌而炽。<a id="a-l"></a>俾尔福而利于可以见圣人之心。<a id="a-m"></a>其益既弘。<a id="a-n"></a>其轨亦妙。<a id="a-o"></a>苟于诚不克曷降之以嘉三藏是以译贝多之文。<a id="a-p"></a>良贲法师乃受从简素。<a id="a-q"></a>始夫处所方便终其观行仪则修为五门第以位次。<a id="a-r"></a>一一昭著。<a id="a-s"></a>庶无懵焉。<a id="a-t"></a>凡我道俗。<a id="a-u"></a>将保厥躬。<a id="a-v"></a>遂求愿践菩提之路。<a id="a-w"></a>登仁寿之域者。<a id="a-x"></a>何莫由斯之道哉。</p>
 </body>
</html>