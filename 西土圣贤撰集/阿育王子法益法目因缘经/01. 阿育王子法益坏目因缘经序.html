<!doctype html>
<html id="z3IBWLL1Gh" data-ver="74">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="西土圣贤撰集">
  <meta period="符秦">
 </head>
 <body>
  <h1 id="a1">阿育王子法益坏目因缘经序</h1>
  <p id="a2">原夫善恶之运契。<a id="a-3"></a>犹形影之相湏。<a id="a-4"></a>受对明验。<a id="a-5"></a>凡三差焉。<a id="a-6"></a>现也中也后也。<a id="a-7"></a>播九色之深恩。<a id="a-8"></a>以悦天妃之耳目。<a id="a-9"></a>孤禽投王而全命。<a id="a-A"></a>形受五兀之切酷。<a id="a-B"></a>斯现报也。<a id="a-C"></a>群徒潜沦于幽壑。<a id="a-D"></a>神陟轮飘而不改。<a id="a-E"></a>身酸历世之殃衅不晓王子之丧目。<a id="a-F"></a>斯中报也。<a id="a-G"></a>阿兰纵祸于无想。<a id="a-H"></a>婴佩永惑于始终。<a id="a-I"></a>为着翅之暴狸。<a id="a-J"></a>飞沈受困而难计。<a id="a-K"></a>斯后报也。<a id="a-L"></a>故圣人降灵必有所由。<a id="a-M"></a>非务不豫。<a id="a-N"></a>青白明矣。<a id="a-O"></a>玄鉴三世。<a id="a-P"></a>弱丧之流。<a id="a-Q"></a>深记来变坏形之累。<a id="a-R"></a>趣使引入百练之室。<a id="a-S"></a>自如来逝后阿育登位。<a id="a-T"></a>纲维阎浮光被流洽。<a id="a-U"></a>图形神寺八万四千。<a id="a-V"></a>罗汉御世泛济亿数。<a id="a-W"></a>国主师宗玄化滂涌。<a id="a-X"></a>万民仰戴而不已。<a id="a-Y"></a>神祇钦赖而愈深。<a id="a-Z"></a>然王子法益宿殖洪业。<a id="a-a"></a>生在王宫容貌殊特。<a id="a-b"></a>后复受对靡知缘起。<a id="a-c"></a>会秦尚书令公辅国将军宗正卿。<a id="a-d"></a>领城门校尉使者司隶校尉姚旻者。<a id="a-e"></a>南安郡人也。<a id="a-f"></a>亲姚诏之次兄字景嶷。<a id="a-g"></a>文为儒表。<a id="a-h"></a>则列勋于千载。<a id="a-i"></a>武为邈群。<a id="a-j"></a>则皎然而独标。<a id="a-k"></a>亢音通冥。<a id="a-l"></a>则辩机而旷远。<a id="a-m"></a>执素纵情。<a id="a-n"></a>则翱翔而无论德也纯懿。<a id="a-o"></a>范也难摸。<a id="a-p"></a>恭逸翰于群才。<a id="a-q"></a>振龙威于昆锋。<a id="a-r"></a>然愍永惑之叵救。<a id="a-s"></a>伤愚党之不寤。<a id="a-t"></a>欲绍先胜之遗迹。<a id="a-u"></a>竖玄宗于末俗。<a id="a-v"></a>故请天竺沙门昙摩难提。<a id="a-w"></a>出斯缘本。<a id="a-x"></a>秦建初六年岁在辛卯。<a id="a-y"></a>于安定城。<a id="a-z"></a>二月十八日出至二十五日乃讫。<a id="a-10"></a>梵本三百四十三首卢冶传为汉文。<a id="a-11"></a>一万八百八十言。<a id="a-12"></a>念译晋音情义实难。<a id="a-13"></a>或离文而就义。<a id="a-14"></a>或正滞而傍通。<a id="a-15"></a>或取解于诵人。<a id="a-16"></a>或事略而曲备。<a id="a-17"></a>冀将来之学士。<a id="a-18"></a>令鉴罪福之不朽。<a id="a-19"></a>设有毫厘润色者。<a id="a-1A"></a>尽铭之于萌兆。<a id="a-1B"></a>故叙之焉。</p>
 </body>
</html>