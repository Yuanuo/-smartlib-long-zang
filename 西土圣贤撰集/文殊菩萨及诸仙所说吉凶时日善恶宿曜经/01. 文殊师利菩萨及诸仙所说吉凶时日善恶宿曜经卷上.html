<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>文殊师利菩萨及诸仙所说吉凶时日善恶宿曜经卷上</title>
</head>
<body>
  <h1 class="head">文殊师利菩萨及诸仙所说吉凶时日善恶宿曜经卷上</h1>
  <p>和上以乾元二年翻出此本。端州司马史瑶。执受纂集不能品序。使文义烦猥。恐学者难用。于是草泽弟子扬景风。亲承和上指挥。更为修注。笔削以了缮写奉行。凡是门人各持一本。于时岁次玄枵大唐广德之二年也。</p>
  <h2>序分定宿直品第一</h2>
  <p>天地初建。寒暑之精化为日月。乌兔抗衡生成万物。分宿设宫管标群品。日理阳位。从星宿顺行。取张翼轸角亢氐房心尾箕斗牛女等一十三宿。迄至于虚宿之半。恰当子地之中。分为六宫也。但日月天子。俱以五星为臣佐而日光炎猛。物类相感。以阳兽师子为宫神也。月光清凉。物类相感。以阴虫巨蟹为宫神也。</p>
  <p>又日性刚义。月性柔惠。义以济下惠以及臣。而日月亦各以神宫均赐。五星以速至迟。即辰星太白荧惑岁镇。排为次第。行度缓急于斯彰焉。凡十二宫即七曜之躔次。每历示祸福经纬灾祥。又诸宫各有神形。以彰宫之象也。又一宫配管列宿九足。而一切庶类相感。</p>
  <p>月广五十由旬。得系命以京吉凶。大体属于日月。</p>
  <p>日广五十一由旬风精　太白广十由旬空精　岁星广九由旬月精　辰宿广八由旬火精　荧惑广七由旬日精　土星广六由旬　星宿小者广一俱卢舍。</p>
  <p>日宫下面颇梨之宝火精之质也。温舒能照百物。月宫下面琉璃之宝。清凉能照万物。日月诸曜。众生业置于空中。乘风而止。当须弥之半踰健陀罗之上。运行于二十七宿十二宫焉。宫宿之分今具说之。更为图书耳。</p>
  <p>第一星四足。张四足。翼一足。大阳位焉。其神如师子。故名师子宫。主加官得财事。若人生属此宫者。法合足精神富贵孝顺。合掌握军旅之任也。</p>
  <p>第二翼三足。轸四足。角二足。辰星位焉。其神如女。故名女宫。主妻妾妇人之事。若人生属此宫者。法合难得心腹多男女足钱财高职故合掌宫房之任。</p>
  <p>第三角二足。亢四足。氐三足。太白位焉。其神如秤。故名秤宫。主宝库之事。若人生属此宫者。法合心直平政信敬多财。合掌库藏之任。</p>
  <p>第四氐一足。房四足。心四足。荧惑位焉。其神如蝎。故名蝎宫。主多病克禁分身之事。若人生属此宫者。法合饶病薄相恶心妒忌。合掌病患之任。</p>
  <p>第五尾四足。箕四足。斗一足。岁星位焉。其神如弓。故名弓宫。主喜庆得财之事。若人生属此宫者。法合多计策足心谋。合掌将相之任。</p>
  <p>第六斗三足。女四足。虚二足。镇星位焉。其神如磨竭。故名磨竭宫。主斗诤之事。若人生属此宫者。法合心粗五逆不敬妻子。合掌刑杀之任。</p>
  <p>右已上六位总属太阳分。已下六位总属大阴分。</p>
  <p>第七虚二足。危四足。室三足。镇星位焉。其神如瓶。故名瓶宫。主胜强之事。若人生属此宫者。法合好行忠信足学问富饶。合掌学馆之任。</p>
  <p>第八室一足。壁四足。奎四足。岁星位焉。其神如鱼。故名鱼宫。主加官受职之事。若人生属此宫者。法合作将相无失脱。有学问富贵忠直。合掌吏相之任。</p>
  <p>第九娄四足。胃四足。昴一足。荧惑位焉。其神如羊。故名羊宫。主有景行之事。若人生属此宫者。法合多福德长寿。又能忍辱。合掌厨膳之任。</p>
  <p>第十昴三足。毕四足。觜二足。太白位焉。其神如牛。故名牛宫。主四足畜牧之事。若人生属此宫者。法合有福德足亲友。长寿得人贵敬。合掌马厩之任。</p>
  <p>第十一觜二足。参四足。井三足。辰星位焉。其神如夫妻。故名淫宫。主胎妊子孙之事。若人生属此宫者。法合多妻妾得人爱敬。合掌户钥之任。</p>
  <p>第十二井一足。鬼四足。柳四足。太阴位焉。其神如蟹。故名蟹宫。主官府口舌之事。若人生属此宫者。法合恶性欺诳聪明而短命。合掌刑狱讼之任。</p>
  <p>上古白博叉二月春分朔。于时曜躔娄宿。道齐景正日中气和。庶物渐荣一切增长。梵天欢喜命为岁元(景风曰大唐以建寅为岁初。天竺以建卯为岁首。然则大唐令月皆以正月二三四。至于十二。则天竺皆据白月十五日夜太阴所在宿。为月名故呼建卯为角月。建辰为氐月。则但呼角氐心箕之月。亦不论建卯建辰及正二三月也。此东西二之异义。学者先宜晓之今又二详释如左也)</p>
  <p>角月(景风曰唐之二月也斗建卯位之辰也)　　氐月(景风曰唐之三月也斗建辰位之辰也)</p>
  <p>心月(景风曰唐之四月也斗建已位之辰也)　　箕月(景风曰唐之五月也斗建午位之辰也)</p>
  <p>女月(景风曰唐之六月也斗建未位之辰也)　　室月(景风曰唐之七月也斗建申位之辰也)</p>
  <p>娄月(景风曰唐之八月也斗建酉位之辰也)　　昴月(景风曰唐之九月也斗建戌位之辰也)</p>
  <p>觜月(景风曰唐之十月也斗建亥位之辰也)　　鬼月(景风曰唐之十一月也斗建子位之辰也)</p>
  <p>星月(景风曰唐之十二月也斗建丑位之辰也)　翼月(景风曰唐之正月也斗建寅位之辰也)</p>
  <p>(新演如左。景风曰以梵本初翻。学言隐密。唐之迷惑。不晓其由。自非久习致功卒难。行用今请演旧为新。取历月日列为立成成前更为大唐月建十二辰图。参之以宫名。会之以宿次。然后则晓然可观义理不隐庶当代高才知此意也)(。</p>
  <p>大唐月建图　每十二月日数正月二月三月四月五月六月七月八月九月十月十一月十二月　　　一日　虚室奎胃毕参鬼星翼角氐心　　　二日　危壁娄昴觜井柳张轸亢房尾　　　三日　室奎胃毕参鬼星翼角氐心箕　　　四日　壁娄昴觜井柳张轸亢房尾斗　　　五日　奎胃毕参鬼星翼角氐心箕牛　　　六日　娄昴觜井柳张轸亢房尾斗女　　　七日　胃毕参鬼星翼角氐心箕牛虚　　　八日　昴觜井柳张轸亢房尾斗女危　　　九日　毕参鬼星翼角氐心箕牛虚室　　　十日　觜井柳张轸亢房尾斗女危壁　　十一日　参鬼星翼角氐心箕牛虚室奎　　十二日　井柳张轸亢房尾斗女危壁娄　　十三日　鬼星翼角氐心箕牛虚室奎胃　　十四日　柳张轸亢房尾斗女危壁娄昴　　十五日　星翼角氐心箕牛虚室奎胃毕　　十六日　张轸亢房尾斗女危壁娄昴觜　　十七日　翼角氐心箕牛虚室奎胃毕参　　十八日　轸亢房尾斗女危壁娄昴觜井　　十九日　角氐心箕牛虚室奎胃毕参鬼　　二十日　亢房尾斗女危壁娄昴觜井柳　二十一日　氐心箕牛虚室奎胃毕参鬼星　二十二日　房尾斗女危壁娄昴觜井柳张　二十三日　心箕牛虚室奎胃毕参鬼星翼　二十四日　尾斗女危壁娄昴觜井柳张轸　二十五日　箕牛虚室奎胃毕参鬼星翼角　二十六日　斗女危壁娄昴觜井柳张轸亢　二十七日　牛虚室奎胃毕参鬼星翼角氐　二十八日　女危壁娄昴觜井柳张轸亢房　二十九日　虚室奎胃毕参鬼星翼角氐心　　三十日　危壁娄昴觜井柳张轸亢房尾)</p>
  <p>仙人问言。凡天道二十七宿有阔有狭。皆以四足均分别。月行或在前后。验天与说差互不同。宿直之宜如何定得。菩萨曰。凡月宿有三种合法。一者前合二者随合三者并合。知此三则宿直可知也。云何前合。奎娄胃昴毕觜六宿为前合也。</p>
  <p>云何为并合。参井鬼柳星张翼轸角亢氐房十二宿为并合。</p>
  <p>云何为随合。心尾箕斗女虚危室壁九宿为随合。</p>
  <p>凡宿在月前月居宿后为前合。月在宿前宿在月后。如犊随母为随合。宿月并行为并合也(景风曰凡天象之法。西为前东为后。如月在宿东宿在月西则是宿在月前月在宿后。他皆仿此也)</p>
  <p>颂曰。</p>
  <p class="l-js-7c">六宿未到名前合　　十二宿月左右合</p>
  <p class="l-js-7c">九宿如犊随从母　　奎宿直应当知耳</p>
  <h2>序日宿直所生品第二</h2>
  <p>昴图。昴六星形如剃刀。火神也。姓某尼裴苦。食乳酪。此宿直日。宜火作煎煮。计算畜生。合和酥药。作牛羊坊舍。种莳入宅。伐逆除暴。剃头并吉。若用裁衣必被火烧。此宿直生人。法合念善多男女。勤学问有容仪。性合悭涩足词辩(景风曰中国天文。昴七星。主胡兵。西方之宿也。然今案经文。说星多不与中国相符。览者遽生疑惑今请依中国天文。二图其星于脚下。发读之者高明则心无所昧矣)</p>
  <p>毕图。毕五宿形如半车。钵阇钵底神也。姓瞿昙。食鹿肉。此宿直日。宜农桑种莳。修理田宅。通决沟渠。修桥道作。诸安久之事。不宜放债。及出财纳谷米。若用裁衣必多饶事务。此宿直生人。法合多财产足男女。性聪明好布施。有心路省口语。心意不翻动。行步如牛王有容仪(景风曰中国天文毕八星主边兵西方之宿也)</p>
  <p>觜图。觜三星形如鹿头。月神也。姓婆罗堕阇。食鹿肉。此宿直日。宜作舍屋。及造旌纛床帐家具。入新宅嫁娶沐浴装束。入坛祭星曜。除灾害吉。此日裁衣被鼠咬。此宿生人。法合有名闻景行。美容貌心肚慎净。爱服药必得力。心口隐密举动不轻燥。为人好法用爱礼仪(中国天文觜三星。主军之士。西方之宿也)</p>
  <p>参图。参一星形如额上点。鲁达罗神。姓卢醯底耶。食血。此宿直日。宜求财及穿地。卖乳酪煮酥押油。及诸刚猛之事。若用裁衣终慎鼠厄。此宿生人。法合猛恶梗戾嗜嗔好。合口舌毒害心硬临事不怯(景风曰中国天文参十星主将军。西方之宿也)</p>
  <p>井图。井二星形如屋栿。日神也。姓婆私瑟吒。食苏饼。此宿直日。宜惠施贫穷必获大果。凡有所作必得成就。又宜祭天宜嫁娶纳财。不宜合药服食。若用裁衣必相分离。此宿生人。法合钱财或有或无。情爱声名作人利官。纵有官厄还得解脱。受性饶病亦多男女。高故议有急难。若论景行稍似纯直(景风曰中国天文井八星主天门。南方之宿也)</p>
  <p>鬼图。鬼三星形如瓶。蘖利诃馺拨底神也。姓谟阇耶那。食蜜麨糖稻谷华及乳粥。此宿直日。宜作百事誉长寿。若理王事及诸严饰之相。拜官升位入坛受镇。学密法吉。若用裁衣必有吉祥胜事。此宿生人。法合分相端政无耶僻足心力。合多闻有妻妾丰饶财宝。能检校处分又足亲(景风曰中国天文鬼五星主官寮南方之宿也)</p>
  <p>柳图。柳六星形如蛇。神也。姓曼陀罗耶。食蟒蛇肉。此宿直日。宜作刚猛断决伐逆除恶。攻城破贼吞害天下。若用裁衣后必遭失。此宿生人。法合软眼饶睡性虚。梗戾嗜嗔不伏人欺。又好布施亦好解脱。耽著情事难得心腹(景风曰中国天文柳八宿主厨膳之任。南方之宿)</p>
  <p>星图。星六星形如猛。薄伽神也。姓瞿必毗耶那。食卒日消。此宿直日宜种莳杂物。亦宜种五谷。宜修宅舍祭祀先亡。若用裁衣后必损失。此宿生人。法合爱[口*争]竞不能自押捺[口*蓍]嗔怒。父母生存不能孝养。死后方崇祭飨追念。亦足奴婢畜乘资产。有名闻足却泡亦多兼却泡。一生之间好祈祷神庙(景风曰中国天文星七星主衣服。南方之宿也)</p>
  <p>张图。张二星形如杵。婆薮神也。姓瞿那律耶。食乳粥。此宿直日。宜喜庆事。求女婚娶修宅拜官作新衣。受长密法学道承仙并吉。若用裁衣必被官夺。此宿生人。法合足妻妾多男女。出语惬人意。甚得人爱。少资财智策。亦不多业。合得人财(景风曰中国天文张六星。南方之宿也)</p>
  <p>翼图。翼二星形如跏趺。利耶摩。姓遏咥黎。食栗苏。此宿直日。宜所作皆吉。买田宅筑墙穿堑。修农业种莳。凡诸安久之事并吉。若用裁衣后必更得财。此宿生人法合爱骑乘鞍马驾驭车牛。布施吃用触处游从。为人稳口语。受性爱音乐(景风曰中国天文翼二十二星。主府县事。南方之宿也)</p>
  <p>轸图。轸五星形如手。毗婆怛利神也。姓跋蹉耶那。食乳粥。此宿直日。宜急速事。远行外国修理衣裳。学艺业婚娶。开园圃并吉。此宿生人。法合有诸宝物业。合游历州县。禀姓嫉妒为人少病。能立功德兼爱车乘(景风曰中国天文轸四星。主车乘骑。南方之宿也)</p>
  <p>角图。角二星形如长幢。瑟室利神也。姓僧伽罗耶那。此宿直日。宜严饰造衣裳宝物锦绣之事。观兵行军祭祀天神。赏赐将士并吉。若用裁衣终当逃亡。此宿生人。法合善经营饶六畜。所作事多合。又手巧所作惬人情。只合二男(景风曰中国天文角二星主天门东方之宿也)</p>
  <p>亢图。亢一星形如火珠。风神也。姓苏那。食大麦饮菉豆酥。此宿直日。宜调象马又宜教击鼓。婚娶结交种莳并吉。若用裁衣后必得财。此宿生人。法合统领头首辩口词能经营饶财物。净洁装束爱吃用。造功德足心力益家风(景风曰中国天文亢四星。主兵东方之宿也)</p>
  <p>氐图。氐四星形如牛角。因伽陀罗只尼神也。姓逻怛利。食乌麻杂华。此宿直日。宜种莳五谷果木酝酒。不宜起动房舍车马之事。若用裁衣多逢亲识。此宿生人。法合有分相好供养天佛。心性解事受性良善。承君王优宠。富饶财物利智足家口(景风曰中国天文氐四星主侵害东方之宿也)</p>
  <p>房图。房四星形如帐。布密多罗神也。姓多罗毗耶。食酒肉。此宿直日。宜交婚姻喜庆吉祥之事。及受戒律入坛受灌顶。修仙学道升位并吉。若用裁衣后必更裁。此宿生人。法合有威德足男女饶钱财。合快活绍本族荣家风(景风曰中国天文房四星主天道。东方之宿也)</p>
  <p>心图。心三星形如阶。因陀罗神也。姓僧讫利底耶那。食粳米蔬乳。此宿直日。宜作王者所须事。兼宜严服。升位登坛拜官职畜乘。案摩理身修功德并吉。不宜出财及放债。若用裁衣必遭死亡盗贼。此宿生人。法合处族众得爱敬。承事君王多蒙礼。侍摧恶奖善运命得所(景风曰中国天文心三星。主明堂印政。东方之宿也)</p>
  <p>尾图。尾二星形如师子顶毛。儞律神也姓迦底那。食乳果花草。此宿直日。宜沐浴厌咒置宅种树。合药散阿伽陀药并入坛并吉。若用裁衣必遭烂坏。此宿生人。法合足衣食多库藏。性悭涩志恶戾诤竞。合得外财力性爱花药(景风曰中国天文尾九星主后宫士东方之宿也)</p>
  <p>箕图。箕四星形如牛步。水神也。姓刺婆耶尼。食瞿陀甜苦味。此宿直日。宜穿地造舍决渠开水。种花药修园圃酝酒酱并吉。若用裁衣后必得病。此宿生人。法合游涉江山经营利闺。为人耐辛苦。立性好淫逸妇人。饶病爱酒(景风曰中国天文箕四星主妃后。东方之宿也)</p>
  <p>斗图。斗四星形如象步。毗说神。姓毗耶罗那。食蜜麨稻花。此宿直日。宜著新衣及安久之事。置库藏修理园林。造车乘营田宅造寺宇。作兵器并吉。若用裁衣多得美味。此宿生人。法合爱鞍马历山林。爱祈祷祀结交贤良。多伎能足钱财(景风曰中国天文斗六星。主江湖。北方之宿也)</p>
  <p>牛图。牛宿吉甚吉祥。其宿三星形如牛头。风梵摩神也。姓奢拏耶那。食乳粥香花药。此宿生人。法合福德所作不求(景风曰案天竺以牛宿为吉祥之宿。每日牛时直事。故天竺以牛时为吉祥之时也。瞿昙氏以历经者。牛宿吉祥女图术是也。今说牛星又与中国亦别。案中国天文牛宿六星主开渠河。北方之宿也)</p>
  <p>女图。女三星形如梨格。毗薮幻神也。姓目揭连耶那。食新生酥及鸟肉。此宿直日。宜为公事置城邑。立卿相发兵造战具。并学伎能穿耳。理发案摩并吉。不宜初著新衣。或因之致死。又不宜诤竞。若用裁衣必足病痛。此宿生人。法合足心力少病。好布施守法律。勤道业荣祖宗(景风曰中国天文女四星主藏府土。北方之宿也)</p>
  <p>虚图。虚四星形如诃梨勒。娑婆神也。姓婆私迦耶。食于大豆喻沙。利上云和水煮如乳状。为喻沙相也。此宿直日。宜建急事学问。及沐浴乞子法。供养婆罗门置城邑营兵马。及初著新衣严饰冠带并吉。若用裁衣多得粮用。此宿生人法合足谷多贮积。长命富胜蒙君王宠爱。又好响祷神庙终身快乐。不合辛苦(景风曰中国天文虚二星主宰相位。北方之宿也)</p>
  <p>危图。危一星形如花穗。婆鲁拏神也。姓丹茶耶。食羝羊肉。此宿直日。宜合药避病穿池种麻商人出行。纳财造船酝酒并吉。若用裁衣心遭毒厄。此宿生人。法合嗜酒耽淫。耐辛苦心胆硬。与人结交必不久长无终始。又能处分事务解药性多嗔(景风曰中国天文危三星主坟墓北方之宿也)</p>
  <p>室图。室二星形如车辕。阿醯多陀难神。姓阇耶尼。食一切肉。此宿直日。宜为刚猛事勘罪人捕奸捉非。若为吉事不宜。若用裁衣必遭水厄。此宿生人。法合决猛恶。性嗜嗔爱劫夺。能夜行不怕。虑性轻燥毒害无慈悲(景风曰中国天文室二星。主宗庙北方之宿也)</p>
  <p>璧图。壁二星形如立竿。尼陀罗神也。姓瞿摩多罗。食大麦饭酥乳。此宿直日。宜造城邑婚娶。永久长寿增益吉庆。不宜南行。若用裁衣多得财物。此宿生人。法合承君王恩宠。为姓慎密悭涩有男女爱。供养天佛亦好布施。不多爱习典教(景风曰中国天文壁二星主图书秘法。北方之宿也)</p>
  <p>奎图。奎三十二星形如小艇。甫涉神也。姓曼茶鼻耶。食肉及饮麨。此宿直日。造仓库及牛马坊。挍算畜牧酝酒镕糟。冠带出行并吉若用裁衣必得宝器。此宿生人。法合有祖父产业。及有经营得钱财。物合用尽后更得之。事无终始为性好布施。亦细涩业。合游荡足法用。慕善人作胜律仪之事。无终始赏男女。受教学典教(景风曰中国天文奎十六星。主武库西方之宿也)</p>
  <p>娄图。娄三星形如马头乾闼婆神也。姓河说耶尼。食乌麻杂苽。此宿直日。宜为急速之事。合和服药内牛马吉。若用裁衣。必增益衣服。此宿生人。法合多技能少疾病妙解医方。性好和合布施。足田畴多游仆从。合事君王。受性勤公务禀志慎密(景风曰中国天文娄三星。主林苑。西方之宿也)</p>
  <p>胃图。胃三星形如三角。阇摩神也。姓粟笈婆。食乌麻稻米蜜肉。此宿直日。宜为公事。及王侯修善事并吉。用刚猛伐逆取叛。除凶去奸非并吉。若用裁衣必损减资福。此宿生人。法合胆硬恶性灵耽酒嗜肉。爱驱策劫夺强暴。禀志轻躁。足怨敌。饶男女多仆从(景风曰中国天文胃三星。形如角。主兵军。西方之宿也)</p>
  <p>凡毕翼斗壁为安重宿。等直日。宜造宫殿伽蓝馆宇寺舍。种莳修园林。贮纳仓库收。积谷米。结交朋友婚姻。荣命时相造家具。设学供养入道场及安稳。并就师长入坛受灌顶法。造久长之事并吉。唯不宜远行索债。无保进路造酒。剃头剪甲博戏。若此宿生人。法合安重威肃正福德。有大名闻。</p>
  <p>凡觜角房奎为和善宿。此宿直日。宜入道场问学技艺。习真言结斋戒。立道场受灌顶。造功德设音乐。及吉祥事喜庆。求婚举放。对君王参将相。冠带出行。服药合和并吉。若此宿生人。法合柔软温良。聪明而爱典教。</p>
  <p>凡参柳心尾为毒害宿。此等宿直日。宜围城破营。设兵掠贼。交阵破敌。劫盗攎蒱射猎并吉。若此直日生人。法合碜毒刚猛恶性。</p>
  <p>凡鬼轸胃娄为急速宿。此等宿直日。宜放债贷钱。买卖交关。进路出行。调六畜乘习鹰鹞。设斋行道入学受业。服药入道场受灌顶市买并吉。此宿生人。法合刚猛而捷疾有筋力。</p>
  <p>凡星张箕室为猛恶宿。此等宿直日。宜守路设险劫掠相攻。攎蒱博戏造兵器谋断决囚徒。放药行酪射猎。祭天祀神承兵威并吉。此宿生人。法合凶害猛杀。宜舍身出家作沙门。</p>
  <p>凡井亢女虚危五星为轻燥宿。又为行宿。此等宿直日。宜学乘象马骄射驰走。浮江泛舟。奉使绝域和国入蕃。又劝行礼乐兰阅兵马。种莳造酒合和药并吉。此宿生人。法合浇薄不然则质直平稳。</p>
  <p>凡昴氐为刚柔宿。此等宿直日。宜锻炼炉治修五行家具。及造瓦买卖之事。又宜设斋送葬钻。炼酥乳计算畜生入宅王者作盟会并吉。此宿生人。法合为性。宽柔而猛。君子之人流也(景风曰会经文言语。多有中国之俗。如攎蒱戏和国入蕃之类也。并是翻异西言译同东语。庶览之者悉之。幸不以文害意旨也)</p>
  <h1>宿曜文殊历序三九秘宿品第三</h1>
  <p>一九之法　命宿　荣宿　衰宿　安宿　危宿　成宿　坏宿　友宿　亲宿。</p>
  <p>二九之法　业宿　荣宿　衰宿　安宿　危宿　成宿　坏宿　友宿　亲宿。</p>
  <p>三九之法　胎宿　荣宿　衰宿　安宿　危宿　成宿　坏宿　友宿　亲宿。</p>
  <p>此法以定人所生日。为宿直。为命宿为第一。次以荣宿又次衰宿。及安宿危宿成宿坏宿友宿亲宿。如是九宿为一九之法。其次则以业宿为首。以下九准前为二九之法。次则以胎宿为首。以下九准前三九之法而周二十七宿众为秘密(景风曰假如有人二月五日生者。其人属毕宿。即以毕宿为第一命。以次觜宿为荣宿。参为衰宿。井为安宿。鬼为危宿。柳为成宿。星为坏宿。张为友宿。翼为亲宿。轸为业宿角为荣宿亢为衰宿。并同友直如女胎宿。虚为荣宿。已下准前是为三九之法。他皆准此)</p>
  <p>和上云凡与人初结交者。先须看彼人命宿押我何宿。又看我命宿押彼人何宿。大抵以荣安成友亲为善。堪结交。自余并恶不可与相知。以为秘法耳(景风曰案太史有旧翻九执宿命古。殊未有此法今则新译。庶用传之流行万代耳)</p>
  <p>凡命胎宿直日。不宜举动百事。业宿直日。所作皆吉祥。衰危坏宿日。并不宜远行出入迁移。买卖裁衣剃头剪甲并不吉。坏日。又宜压镇降伏怨仇。及讨伐暴恶。安日。移动远行。修园宅卧具。作坛场并吉。危日。宜结交婚姻。欢会宴聚吉。成日。修学问道合药求仙吉。友亲日。宜结交朋友大吉。</p>
  <p>凡日月直星没。</p>
  <p>犯逼守命胎之宿此人是厄会之时也。宜修功德持真言念诵。立道场以禳之。</p>
  <p>若犯业宿及荣安成友亲等宿。并所求不遂百事迍邅。亦宜修福念善。</p>
  <p>若犯衰危坏等宿者。则所求称意百事通达(景风曰凡欲知五星所在分者。据天竺历术。推知何宿具知也。今有迦叶氏瞿昙氏拘摩罗等三家天竺历。并掌在太史阁。然今之用。多用瞿昙氏历。与大术相参供奉耳)</p>
  <h2>序七曜直日品第四</h2>
  <p>夫七曜日月五星也。其精上曜于天其神下直于人。所以司善恶而主理吉凶也。其行一日一易七日一周周而复始。直神善恶言具说之耳(景风曰推求七曜直日法。今具在此经卷末第八历算法中。具备足矣)</p>
  <p>日精日太阳。直日。宜策命拜官观兵习战。持真言行医药。放群牧远行造福设斋祈神合药内仓库入学论官并吉。不宜诤竞作誓行奸。对阵不得先起。若人此曜直日生者。法合足智策端政美貌孝顺短命。若五月五日得此曜者。则其岁万物丰熟。若有亏蚀地动者。则万物莫实不千日为殃。</p>
  <p>月精日大阴。直日。宜造功德成就。作喜乐僚教女人裁衣服。造家具安床。穿渠修井窖。买卖财物仓库内财。洗头割甲著新衣并吉。不宜婚嫁。入宅结交私精出行大凶。奴婢逃走难捉得囚系者出迟。不宜杀生及入阵并凶。此日生人合多智策美貌。乐福田好布施孝顺。若五月五日得此曜者。岁多疾病秋足霜冷。若有亏蚀地动者。则岁中饶疾死。</p>
  <p>火精日荧惑。直日。宜决罚罪人国取盗贼。作欺诳事买金宝牛羊。动甲兵修戎具教旗。克贼必胜诉讼先起。合药种莳割甲结婚。不得出财征债。禁者难出病者必死。若此直日生人。法合丑陋恶性妨亲害族。便弓马多嗔。若五月五日得此曜者。则岁中多诤竞。若亏蚀地动者。则岁中多有兵马损伤。</p>
  <p>水精日辰星。辰星直日。宜入学事师长。学工巧伎能攻城。又宜举债出行怨敌伏仇得财。唯不宜修造宅舍对战斗敌。作贼妄语并凶。被囚者即后必有阴谋说动当时。若五月五日得此曜者。则岁中有水灾。亏蚀地动则百物不熟人多瘴疠耳。</p>
  <p>木精日岁星。岁星直日宜策命使王及求善知识。并学问礼拜修福布施嫁娶。作诸吉事请谒。及结交入宅著新衣沐发种菜木。调伏象马买奴婢并吉。若为凶事则大凶。若人此日生者。法合贵重荣禄。若五月五日得此曜者。岁中丰熟若有亏蚀地动则公王必死。</p>
  <p>金精日太白。太白直日。宜见大人官长。沐浴冠带求亲结婚。良友罪馔宜入宫至并吉。逃亡难得畋猎并战不吉。若人此直日生者。法合短命好善人皆钦慕。若五月五日得此直日者。则下田不牧岁中惊扰之事。若亏蚀地动者则六畜多损伤耳。</p>
  <p>土精日镇星。镇星直日。宜修园圃买卖田地弓马。合药伏怨放火。立精舍作井窖吉。唯不宜结婚冠带及出行。若人此日生者。法合少病足声名。少孝顺信朋友。若五月五日得此直者。则合岁中多土功。若亏蚀地动者则国中人民不安泰(景风曰茫茫大造化乃为阴阳。精曜运天灵神直地。吉凶之应唯人信之。故译出此法。为伐秘密经。庶传习者幸无谬矣。凡人出行不得面冲七曜。若冲日曜当遭大厄。若冲月曜亲眷多伤。若冲木曜家人背心若冲土曜必有死厄若冲金曜则灾祥并至)</p>
  <p>乃为颂曰。</p>
  <p>日。火月建德。贵神眷岁。背镇死金冲并至。</p>
  <h2>秘密杂占品第五</h2>
  <p>凡如七曜运天。犯著人六宫宿者。必有灾厄。一者命宿。二者事宿。三者意宿。四者聚宿。五者同宿。六者克宿。从命数第十为事宿。第四为意宿。第十六为聚宿。第二十为同宿。第十三为克宿(景风曰有人属娄宿者。向前数第四得毕为意宿第十得星则为事宿。十三得轸则为克宿也皆准此求即得也)</p>
  <p>若七曜犯命宿。则亡失钱财必多灾厄。若犯事宿则招殃咎。若犯意宿则必多愁苦。若犯聚宿则亡失财囚闭。若犯同宿则离坼不安家口衰耗。若犯克宿亡财失官势力衰损。若七曜总不犯此六处者。则所为皆得(景风曰皆须共三九秘宿相参然后定灾厄也)</p>
  <p>颂曰。</p>
  <p class="l-js-7c">十事规求镇不来　　四意愁烦因恼也</p>
  <p class="l-js-7c">十六聚失灾厄形　　二十同路相乖背</p>
  <p>十三克挫势力名</p>
  <p>七曜与此宿不犯者。则百恶澄清。</p>
  <p>凡日在本宫及第三第六第十位为果大吉。荧惑守本宿大有灾厄耳。月在本命宫及第六第七第三宫即为果吉。岁星与在第三第七劣九宫者吉。辰与氐第四第十宫者并吉。太白在本命宫者合有大厄。凡人有灾厄时。可持真言立道场而用禳之若有人不记得本所属宿。而来问我者何以答之。日皆先须看人初来之时。触著处而断之。则可知耳。若先触头者则属昴宿。若先触额者则属毕宿。若先触眉者则属觜宿。若先触眼者则属参宿。若触两颊及耳者则属井宿。若先触牙及胸者则属鬼宿。若触齿者则属柳宿。若触项者则属星宿。若触右肩则属张宿。若触左肩则属翼宿。若触手者则属轸宿。若触颏颐者则属角宿。若触缺盆及项下胸上者则属亢宿。若触臆者则属氐宿。若触右臂则属房宿。苦触左臂则属心宿。若触心脾骨者则合属尾宿。若触右胁者则属箕宿。若触左胁者则属斗宿。若触脐者则属牛宿若触腹肚者则属女宿。若触小肠下者则属虚宿。若触胯腿及后分者则属危宿。若触右腿髀者则属室宿。若触左腿髀者则属壁宿。若触膝胢者则属奎宿。若触胫者则属娄宿。若触脚者则属胃宿(景风曰若人不得本生月日者。则知本所属宿用此法以定之。和上以此法门为秘密耳)</p>
  <p>凡轸星大阳直。毕宿大阴直。星宿土直。尾宿火直。柳宿水直。鬼宿木直。房宿金直。此等七日名为甘露吉祥日。宜学道求法。受密印及习真言。</p>
  <p>凡尾宿大阳直。心宿大阴直。壁宿火直。昴宿水直。井宿木直。张宿金直。亢宿土直。此等七日名为金刚峰日。宜降伏魔怨持日天子真言。</p>
  <p>凡胃宿大阳直。鬼宿大阴直。翼宿火直。参宿水直。氐宿木直。奎宿金直。柳宿土直。右此等七日名为罗刹日。不宜举动百事。唯射猎及诸损害之事也。</p>
  <h2>序黑白月分品第六</h2>
  <p>凡月有黑白两分从。一日至十五日为白月分。从十六日至三十日为黑分。每月白月一日三日五日七日十日十一日十三日。黑月一日三日五日七日十日十一日十三日。所向皆成就名为吉祥日。</p>
  <p>又白月四日夜。八日昼。十一日夜。十五日昼。黑月三日夜。七日昼。十日夜。十四日昼。为凶恶时。所作不成就。</p>
  <p>又白月二日六日九日十二日。</p>
  <p>又黑月二日六日九日十二日十四日。此等平平时。随立宿曜为吉凶。</p>
  <p>又白月四日十一日夜。八日十五昼黑月三日十日夜。七日十四日昼。凶恶气生时。所作反招殃咎。</p>
  <p>凡凶恶之日。日中已后却成吉时。凶恶之夜夜半已后。却成吉时乃为颂曰。</p>
  <p class="l-js-5c">一三五七十　　十一与十三</p>
  <p class="l-js-5c">于二白黑分　　所作皆成就</p>
  <p class="l-js-5c">黑三夜七昼　　十夜十四昼</p>
  <p class="l-js-5c">白四夜八昼　　一夜十五昼</p>
  <p class="l-js-5c">于此白黑分　　昼夜不成就</p>
  <p class="l-js-5c">日中夜已后　　所求皆成就</p>
  <h2>序日名善恶品第七</h2>
  <p>从一日至十六日(景风曰一日。即是白月之一日也。十六。即黑月之一日也。今恐读者难会。故略云黑白之言。直裁日数之尔)名为建名日。梵天下。宜为善业学道求仙。及事师尊宿并吉唯不宜远出行耳。</p>
  <p>凡二日十七日名为得财。日造化神下。宜合药按摩工巧出行结交婚亲。增益田宅并吉凡三日十八日名为威力日那罗延下。宜摧敌除逆习战畜兽奖训下人。营田种莳大吉。</p>
  <p>凡四日十九日名为猛武日。阎罗天下。宜作恶业杀害残贼摧伏叛逆则吉。为善事却凶。</p>
  <p>凡五日二十日名圆满日。日天子下。宜为善业修营床帐及车乘衣服。营田宅结婚并吉。</p>
  <p>凡六日二十一日名为求名日。童子神下。宜为久长安定事。营宅宇寝庙。及建国邑伽蓝牛马坊厩等并吉。不宜出行。</p>
  <p>凡七日二十二日名为友朋日。北斗天下。宜结交庆喜安定和药。王者初服及造旌旗帷帐并吉。唯不宜远行。</p>
  <p>凡八日二十三日名为大战日婆薮天下。宜为力用之事造兵仗。城垒穿濠堑并吉。</p>
  <p>凡九日二十四日名为凶猛日。毗舍阇鬼下。宜围城缚敌进途伐逆。不宜入宅及削发并凶。</p>
  <p>凡十日二十五日名为善法日。善法神下。宜安久之事及急速飞捷。穿凿井窖修道。作功德伽蓝顺法之事并大吉。</p>
  <p>凡十一日二十六日为慈猛日。自在天下。宜新立宅舍营建城庙馆宇厩[土*曹]。及设大祭祀天神并吉。</p>
  <p>凡十二日二十七日为名闻日。日天子下。宜作久长安国之事。及车乘仓库并吉。唯不宜放债。</p>
  <p>凡十三日二十八日为最胜日。大魔王下。宜所作皆急速皆吉。及著衣服华鬘金玉装画。又宜嫁娶修车乘。入坛场学法求道吉。</p>
  <p>凡十四日二十九日为勇猛日。药叉大将下宜擒缚掩捕诡诈。相谋害大吉。唯不宜远行。</p>
  <p>凡十五日三十日为吉祥日。魂灵神下宜祭先亡作婆罗门大祭求福。布施供养师僧尊长。学戒善事求法大吉。</p>

</body></html>