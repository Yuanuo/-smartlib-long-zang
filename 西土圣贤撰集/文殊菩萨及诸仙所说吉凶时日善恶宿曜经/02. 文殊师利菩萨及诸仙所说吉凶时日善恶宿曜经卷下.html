<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>文殊师利菩萨及诸仙所说吉凶时日善恶宿曜经卷下</title>
</head>
<body>
  <h1 class="head">文殊师利菩萨及诸仙所说吉凶时日善恶宿曜经卷下</h1>
  <p>西国每一月。分为白黑两分。</p>
  <p>入月一日至十五日。为白月分(以其光生渐明白之谓也)。入月十六日至三十日。为黑月分(以其光渐减黑之谓也)。文殊师利菩萨。说时日偈云。</p>
  <p class="l-js-5c">一三五七十　　十一与十三</p>
  <p class="l-js-5c">于二黑白分　　所作皆成就</p>
  <p class="l-js-5c">黑三夜七昼　　十夜十四昼</p>
  <p class="l-js-5c">白四夜八昼　　一夜十五昼</p>
  <p>(所谓一夜者。十一夜也。勒颂者贵省文也)</p>
  <p class="l-js-5c">于此黑白月　　昼夜不成就</p>
  <p class="l-js-5c">日中及中夜　　已后皆通吉</p>
  <p>择日。</p>
  <p>每入月。一日十六日三日十八日五日二十日七日二十二日十日二十五日十一日二十六日十三日二十八日。</p>
  <p>已上是吉日。所作吉祥事必成就。</p>
  <p>择时。</p>
  <p>入月。四日夜八日昼十一日夜十五日昼十八日夜二十二日昼二十五日夜二十九日昼已上日昼夜之时。所作皆不吉为事不成。恶犹不可作何况善事。如于碱卤之地种物不生。</p>
  <p>入月。二日六日九日十二日十四日十七日十九日二十一日二十三日二十四日二十七日三十日已上平日。若与好宿好曜并者即吉。如与恶宿恶曜并者即凶。夫凶恶昼。日中已后通吉用。凶恶夜半已后亦通吉用。</p>
  <p>白黑月所宜吉凶历。</p>
  <p>每月一日十六日。梵云钵阇钵底下(唐云梵王)是建名日。宜为善业学伎艺。苦节修行布施等事。及作爱敬增益长久之事并吉。不宜远行。</p>
  <p>二日十七日是得财日。梵云苾利诃馺钵底神下(唐云造化神下)宜按摩合药作工巧法。远行进路结交婚姻。</p>
  <p>三日十八日是威力日。梵云毗纽神下(亦云那罗延天下)宜摧敌除逆调习象马四足诸畜等。及训将恶人下贱之类。营田种莳有大为作事皆吉十八日夜恶中夜已后还吉。</p>
  <p>四日十九日是猛武日。梵云阎谟神下(唐云阎罗王下)作恶业日。是杀害日。与一切不善事残酷业皆悉相应。宜摧敌破逆吉。余不吉。四日夜不吉。中夜已后吉。</p>
  <p>五日二十日是圆满日。梵云苏谟神下(唐云月天子下)宜修福善业。作卧具床座衣服庄饰物。及车舆等物。营田宅结婚姻。凡诸庆乐事并吉。</p>
  <p>六日二十一日是求名日。梵云摩罗神下(唐云童子天下)宜诸久长安定之事。营田宅及天庙福舍伽蓝。建城邑立牛马坊诸畜坊厩并吉。不宜远行进路。</p>
  <p>七日二十二日是朋友日。梵云七婆怛沙耶仙神下(唐云北斗也)宜结朋友安定之事。王者服新衣。及纛帜床座卧具。大宝严饰之物并吉。二十二昼恶。午后吉。</p>
  <p>八日二十三日是力战日。梵云婆娑。善神下(唐云婆薮天下)宜力用之事。宜修造攻战之具。置边冲险固城垒。冢堑调乘象马等事并吉。八日昼恶午后吉。</p>
  <p>九日二十四日是凶猛日。梵云噜达啰尼神下(唐云毗舍阇鬼王下)宜围城缚敌进途伐逆取毒。不宜入宅修理发凶。</p>
  <p>十日二十五日是善法日。梵云苏达谟神下(唐云善法神下)宜作久长事及急速事。置井穿凿坑堑。行法修道。又作功德福舍伽蓝。凡诸顺法及爱敬等事皆吉。二十五日夜不吉。半夜已后通吉。</p>
  <p>十一日二十六日是慈猛日。梵云噜捺嚧神下(唐云自在天下)宜新立宅舍。营天庙城邑官曹馆室伽蓝殿塔。及火祭室功德福舍并吉。十一日夜恶中夜后还吉。</p>
  <p>十二日二十七日是名闻日。梵云阿逸都神下(唐云曰天子下)宜作久长安定事及修辇舆。严饰头发置仓生藏等吉。不宜放债取债。</p>
  <p>十三日二十八日是最胜日。梵云钵折底神下(唐云天魔下)所为急速事。又宜敬爱之事取妇人。及乘车舆等。并入坛场习行道术并吉。</p>
  <p>十四日二十九日是勇猛日。梵云药刍神下(唐云药叉将下)宜往擒缚相诡诳事。暴虐恶人作非法之物。宜行诈妄诡诱怨敌。彼必信受。不宜远行进路。二十九日昼恶午后吉。</p>
  <p>十五日三十日是吉相日。梵云必多卢神下(唐云魂灵神下)宜祭先亡宜作婆罗门大祠求安隐法。及布施供养父母尊者诸天。持斋戒施食。及诸祭祠吉。十五日昼恶午后吉。</p>
  <p>右每月。日所宜用吉凶如前。必审用之万不失一。其昼夜善恶并如前嘉释。</p>
  <p>二十七宿十二宫图(唐用二十八宿西国除牛宿。以其天主事之故。十二宿犹唐十二次。又说云西国以子丑十二属记年。以星曜记日。不用甲子者。以宿曜于人无功于事尤当故。经云日有一倍力宿有四倍力。曜有八倍力。好时之力万倍焉)</p>
  <p></p>
  <p>西国皆以十五日望宿。为一月之名。故二月为角月(西国以二月为岁首。以其道齐景正日夜停分。时淑气和草木荣茂一切增长故。梵天折为历元)</p>
  <p>三月名氐月。四月名心月。五月名箕月。六月名女月。七月名室月。八月名娄月。九月为昴月(梵语昴星名迦提。西国五月十五日雨安居。至八月十五日满已后五月十五日满已后至九月十五日已来自恣。故号为迦提。但取星名而已。今中国迦提。即是事而妄者。别为训释盖大谬焉)十月名觜月。十一月名鬼月。十二月名星月。正月名翼月夫欲知二十七宿日者。先须知月望宿日。欲数一日至十五日已前白月日者。即从十五日下宿。逆数之可知。欲知十六日已后至三十日。即从十五日下宿。顺数即得。但依此即定(假如二月十五日是角日。十四日是轸日。十三日是翼日。若求十五日已后者。即十五日是角日。十六日是亢日十七日是氐日。他皆仿此)</p>
  <p>夫欲求人所属宿者。即于图上。取彼生月十五日下宿。从此望宿逆顺数之。至彼生日止。则求得彼人所属宿也。</p>
  <p>又法略算求人本命宿。先下生日数。又虚加十三讫。即从彼生月望宿。用上位数顺除。数尽则止。即得彼人所属命宿(假令有人。二月十七日生者。则先下十七日为位。又虚加十三共得三十。即从二月望宿角。亢氐房二十七宿一周法除之讫余三等。即角除一。亢除二氐除三。则彼人是氐宿生。他皆仿此)</p>
  <p>夫取宿直者。皆月临宿处。则是彼宿当直。又月行有迟疾。宿月复有南北前后随合如何可知。则以后颂言求之可解颂曰。</p>
  <p class="l-js-7c">六宿未到名合月　　十二宿月左右合</p>
  <p class="l-js-7c">九宿如犊随母行　　从奎宿数应当知</p>
  <p>颂言六宿未到名合月者。则从奎。娄胃昴毕觜。此六宿。月未至宿。月则名彼宿直也。十二宿月左右合者。即参井鬼柳星张翼轸角亢氐房等。此十二宿日。临彼宿上。及前后南北。并取属彼宿用得也。九宿如犊随母行者。则配月为母。配宿为犊。则月居宿前。宿居月后。如犊母之像也。当以此颂复验之于天。则宿月用之无差。此皆大仙密说也。</p>
  <p>二十七宿所为吉凶历。</p>
  <p>昴宿。宜火则煎煮等事。检算畜生即畜生。融酥和合。作牛羊诸畜坊舍及牧放。入温室。种莳黄色赤色等物。入宅及名金作等吉。宜伐逆除怨作剃剪之具。卖物求长寿求吉胜事。不宜修理鬓发及远行道路。宜庄饰冠带佩服金雕等宝物。</p>
  <p>毕宿。宜农桑种莳修田宅嫁娶。作厨舍作食作畜生舍。通决渠河修桥梁。作诸安定之事。作衣服并吉。不宜取债放债。宜纳谷及酒食杂物。不宜生财。</p>
  <p>觜宿。作急要事及和善事并吉。宜种莳白汁树草等。又宜王者作舍作纛床座。又入新宅嫁娶修理发洗浴。作求吉胜法。著新衣严饰作喜乐调畜生。作除灾谨身咒术坛场之法。祭星曜作髻并吉。</p>
  <p>参宿。宜求财及诸刚严事。穿地卖有乳畜生。造熟酥押油酝酒。押甘蔗种甘蔗畋猎。及置关津等并吉。</p>
  <p>井宿。有所惠施必获大果。有所置事必成就。宜作诸祭婆罗门祭法天法。宜嫁娶及纳妇人必子息繁盛。此宿所作事皆成吉。唯不宜合药服。</p>
  <p>鬼宿。所作皆吉。求声誉长寿若为生事。及诸端严相将其服拜官胜位。有所为求并皆吉祥福德增长。又宜远行进路修理发著新衣。及洗浴等事并吉。</p>
  <p>柳宿。宜严拭事。是伐逆围城掩袭。封潜窃诡誓诈敌人。时此宿雨者必蚊虻。苗稼滋盛七星宿凡诸种莳皆吉。唯不宜种虋。宜种五谷等种芸薹。又宜修宅祭先亡。将五谷入宅。作诸住定业并吉亦宜修理鬓发。</p>
  <p>张宿。宜喜庆事。求女嫁娶修理宅。作衣服严饰物。作爱敬法等并吉。</p>
  <p>翼宿。所作皆吉。置宅垣墙穿壕作市。作城邑作车舆。修农商业种莳嫁娶。凡作诸安定之事并吉。</p>
  <p>轸宿。宜诸急速事。远行向外国。修理鬓发取象调象乘象。学伎艺求女人嫁娶。服著衣裳穿池修园圃造垣墙等吉。除荡窃逆南行大吉。</p>
  <p>角宿。宜严饰事。取杂色衣作安膳那。服药及取珊瑚金银赤铜摩尼金刚诸宝物等诸珍帛初。王者严服观兵及进路。作求安隐祭祀天神。赏赐将士金银百谷衣物入城。作花鬘卧具歌舞咏唱。并余伎艺等并吉。</p>
  <p>亢宿。宜调马骡驴等。必易驯快利。宜教击诸鼓乐等嫁娶结朋友。宜发遣怨仇。宜不自行动。宜种莳树木。种谷小豆大豆乌麻等皆吉。</p>
  <p>氐宿。宜作农具。种大麦小麦稻粟等。并种莳诸果树并吉。</p>
  <p>凡诸有大为作事并不可作。宜酝酒浆宜种虋栽树甘蔗等并吉。</p>
  <p>房宿。宜结朋友婚姻。凡和诸善事喜乐吉祥事。充好往还及摄清。受戒布施发使置官。修道学艺工巧等吉。</p>
  <p>心宿。宜作王者所须事。并宜严服升位。及取捉象马调乘诸畜等。宜按摩必得。身分润满。宜事王者及取左右驱使人等。宜修鬓发作农桑业。唯除营功德事。自余不可辄出财与人。及放债凶。</p>
  <p>尾宿。宜作服著事。莳树种根及取煎吉。又宜刚严事。洗浴除灭压咒。种押蒲桃甘蔗。置宅置藏作爱喜事。合汤及散阿伽陀药。并坛场事并吉。</p>
  <p>箕宿。宜刚严事。又掘沟渠穿池井通决河流。种水生花及根实者。修园圃酝酒浆。及作桥梁等并吉。</p>
  <p>斗宿宜著新衣及安久事。置藏修理园林。造车舆等乘载之物。营田宅城邑福舍寺等。作战具及诸用物并吉。</p>
  <p>女宿。凡为公事皆吉。出城外发教命除逆敌置城邑。立宰辅发兵作战具取与。及呈学伎艺。穿耳修理鬓发按摩并吉。不宜著新衣及竞财穿池等。宜供养尊者诸天父母及诸贵胜。</p>
  <p>虚宿。宜诸急速事。宜学问及夜浴作求子法。其法不宜昼作。主产阉官。宜供养婆罗门。置城邑及置兵官财等。又宜还人财物卖畜生。著衣著庄严具作商业。新置伎艺并吉。</p>
  <p>危宿。宜合药取药服药并大吉。又宜严峻破恶之事。穿河池等及种麻豆等。发遣商人纳财置吏取医。置藏造舟船酝酒浆等。及估卖商皈吉不宜出财。</p>
  <p>室宿。宜作端严事。勘逐罪非除灭凶逆。诳诡敌人诸事并不宜作。</p>
  <p>壁宿。宜作求长寿增益法。不宜南行。宜造城邑。取衣取财嫁娶婚姻等喜善事皆吉。</p>
  <p>奎宿。取珍宝宜造仓库及牛羊坊。挍算畜生造酒融酥。及作堤堰研服药。著新衣服饰庄严远行进路。作和善事急速事并吉。</p>
  <p>娄宿。宜诸急速事。与药取药调乘象马。及出卖等并吉。</p>
  <p>胃宿。宜为公事及王者之善事。亦宜作严整之事。伐逆除凶并调训在下。及马等畜生并吉。</p>
  <p>安重。毕翼斗壁。此四是安重宿。宜造庄宅宫殿寺观义堂。种莳裁接修立园林。贮纳仓库收积谷麦。纳交投友成礼为婚。册君王封将相授官荣锡班职。造装具设斋供入道修行。及祈安隐并就师学入坛场受灌顶。造一切久长事务悉须为之皆吉。唯不宜举债充保。远行进路造酒。剃毛发除爪甲结仇嫌恨仇隙。习淫欲学摊蒲等并凶。</p>
  <p>和善。觜角房奎。此等四是和善宿。宜入道问学伎艺。能习咒法结斋戒入坛受灌顶。建功德设音乐吉祥事庆善业。成礼求婚还钱举债。见君王参宰相。服饰新衣裳冠带好珠宝。作交关营家业进途结亲友服汤药。医疗眼造一切稳善事务。悉须为之吉。</p>
  <p>毒害。参柳心尾。此等四是毒害宿。宜围城破营征兵吃贼。欺诳斗争烈阵交锋。申决烈破和合行盗劫设誓。攎蒱博戏造械具战具。阅兵马点募健儿。采觇寇敌渐决凶逆。诛戮罪人施毒药施碜害。调习象马练禄鹰犬。一切猛浪事务悉须为之吉。其尾宿日。宜种莳苗稼栽接树木。营造宅屋立园林。一切严固斗竞刚柔猛浪辛苦等事。并宜作之。</p>
  <p>急速。鬼轸牛娄。此等四是急速宿。宜放钱贷债卖交关。行途进路往使征伐。估客上道商主过碛。调伏畜生教习鹰犬。设斋行施习读经书。教人典诰学诸伎能。服食汤药并受佩持护身之术。竖幢建旌麾造扇障营盖伞。入坛场受灌顶骑象马乘舆。一切事务悉须为之。</p>
  <p>猛恶。胃星张箕室。此五是猛恶宿。宜守路崄行劫行盗。构斗端起设诳。博戏攎蒱强梁侵夺。奸非淫秽国城斫营。造械具战具书兵谋。放毒药施碜害斩决怨敌诛戮罪逆。穰祭星辰祈祷军福。一切艰难事务。悉须为之。</p>
  <p>又张宿宜作爱敬法。又其箕宿宜凿井穿坑。填水渠开河路。一切劳扰事务悉须为之。</p>
  <p>轸。井亢女虚危。此等五是轻宿。或名行宿。宜学乘骑象马驴骡驼[马*娄]及水牛等诸畜。调习野兽并捉乘骑。泛舟系棹渡水浮江。奉使骋域说敌和怨。征纳庸调收敛租税。观音乐看大礼买卖兴贩。营造车乘点阅兵士。一切轻捷事务悉须为之。又其危井宿直。宜营稼谷造酒醴。穿坑通决河渠合汤药并吉。</p>
  <p>刚柔。昴氐。此二是刚柔宿。或名平等宿。兼善恶带刚柔辛苦之务稳善之事。悉须为之。又宜锻炼铁销铄金银。打钏钿环佩。造作五行调度。烧瓶瓦器。设斋造葬焚尸埋殡。钻燧变火击酪出酥。压蒲桃搦沙糖放牛行礼。遣马逐群检幸厩牧点数畜生。造车器械具从域出庄返城。移入新宅弃劫旧墟室。笞责非为决。戮罪过并王者盟誓结信。一切如此事务悉须为之吉。又其氐宿宜种莳花药栽接树木吉。</p>
  <p>行动禁闭法。</p>
  <p>日属轸宿。不得向北路行(纵吉时亦不可行)</p>
  <p>日属女宿不得向东行(纵吉时亦不可行)</p>
  <p>日属鬼宿。不得向西行(纵吉时亦不可行)</p>
  <p>日属娄宿。不得向南行(纵吉时亦不可行)</p>
  <p>第七秤宫(取角亢日)</p>
  <p>第十一瓶宫(取危室日已上东行大吉)</p>
  <p>第五狮子宫(取星张日)</p>
  <p>第九弓宫(取尾箕斗日已上西行大吉)</p>
  <p>第八蝎宫(取互房心日)</p>
  <p>第十二鱼宫(取壁奎日已上向南行大吉)</p>
  <p>第六女宫(取翼轸日)</p>
  <p>第四蟹宫(取鬼柳日已上向南行大吉)</p>
  <p>第三男女宫(至参井日东行大吉)</p>
  <p>第十摩竭宫(至女虚日南行大凶)</p>
  <p>第一羊宫(至娄胃昴日西行大凶)</p>
  <p>第二牛宫(至毕觜日北行大凶)</p>
  <p>右犯此辰宫宿日。越路发行。纵兵健人众不免输他损失。</p>
  <p>裁缝衣裳服著用宿法。</p>
  <p>昴必火烧　　毕饶事务　　觜必鼠咬</p>
  <p>参必逢厄　　井必分相　　鬼必吉祥</p>
  <p>柳必弃失　　星必丧服　　张必官夺</p>
  <p>翼必获财　　轸必恒久　　角必安隐</p>
  <p>亢得美食　　氐必睹友　　房必益衣</p>
  <p>心必盗贼　　尾必坏烂　　箕必得病</p>
  <p>斗得美味　　女必得疾　　虚必得粮</p>
  <p>危必毒厄　　室必水厄　　壁必获财</p>
  <p>奎必获宝　　娄必增衣　　胃必减衣</p>
  <p>虚奎鬼井娄毕轸角亢氐房翼斗壁此以上宿可裁缝衣著衣裳余并失。</p>
  <p>三必秘要法。</p>
  <p>初九毕(命)觜(荣)参(衰)井(安)鬼(危)柳(成)星(坏)张(友)翼(亲)二九轸(业)角(荣)亢(衰)氐(安)房(危)心(成)尾(坏)箕(友)斗(亲)</p>
  <p>三九女(胎)虚(荣)危(衰)室(安)壁(危)奎(成)娄(坏)胃(友)昴(亲)</p>
  <p>三九法者。皆从本所属宿为初九。第一命宿。依次第二为荣宿。第三衰宿。第四安宿。第五危宿。第六成宿。第七坏宿。第八友宿。第九亲宿(即初九一行也)</p>
  <p>次第十宿。为二九行头为业宿。第十一复为荣宿第十二衰宿。第十三安宿第十四危宿。第十五成宿第十六坏宿。第十七友宿第十八亲宿(即是二九行了)次第十九宿。即为三九行头为胎宿。第二十为荣宿第二十一衰宿。第二十二安宿第二十三危宿。第二十四成宿第二十五坏宿。第二十六友宿第二十七亲宿(即三九行了)</p>
  <p>此则是二十七宿。周而复始。是为三九之法。三九之法宿者秘要之术。所欲兴事营求入官拜职移徙远行。所为所作一一自看。从己身所属宿。今日复是何宿。于三九中复善恶如何。与我本生宿善。恶相宜否。如是勘已即看后占。</p>
  <p>若荣宿日。即宜入官拜职对见大人。上书表进献君王。兴营买卖裁著新衣沐浴。及诸吉事并大吉。出家人剃发割爪甲沐浴。承事师主启请法要并吉。</p>
  <p>若安宿日。移徙吉。远行人入宅造作园宅。安坐卧床帐作坛场并吉。</p>
  <p>若危宿日。宜结交定婚姻。欢宴聚会并吉。</p>
  <p>若成宿日。宜修道学问合和长年药法。作诸成就法并吉。</p>
  <p>若友宿日。亲宿日。宜结交定婚姻。欢宴聚会并吉。</p>
  <p>若命宿日。胎宿日。不宜举动百事。值业宿日所作善恶亦不成就甚衰。</p>
  <p>若危坏日。并不宜远行出。入移徙买卖婚姻裁衣。剃头沐浴并凶。</p>
  <p>若衰日唯宜解除诸恶疗病。</p>
  <p>若坏日宜作镇压降伏怨仇。及讨伐阻坏奸恶之谋余并不堪。</p>
  <p>此所用三九法。于长行历纵不是吉相。己身三九若吉但用无妨。</p>
  <p>又一说云。命宿胎宿危宿坏宿。此宿日不得进路及剃发裁衣除爪甲并凶。</p>
  <p>夫五星及日月。陵犯守逼命胎之宿。即于身大凶。宜修功德造善以禳之。若陵逼业宿者及荣安成友亲之宿。即所求不遂诸途迍坎。亦宜修福。福者谓入灌顶及护摩并修诸功德。如五星陵犯守逼衰危坏等宿。即身事并遂所作称心。官宦迁转求者皆遂。如此当须问知司天者。乃知此年此月荧惑镇岁辰星太白及日月等。在何宿以此知之。其法甚妙宜细审详也以见至理。</p>
  <h2>七曜直日历品第八</h2>
  <p>夫七曜者。所谓日月五星下直人间。一日一易七日周而复始。其所用各各于事有宜者不宜者。请细详用之。忽不记得但当问胡及波斯并五天竺人总知。尼干子末摩尼。常以密日持斋。亦事此日为大日。此等事持不忘。故今列诸国人呼七曜如后。</p>
  <p>日曜太阳胡名蜜波斯名曜森勿天竺名阿儞(泥以反)底耶(二合)</p>
  <p>月曜太阴胡名莫波斯名娄祸森勿天竺名苏上摩。</p>
  <p>火曜荧惑胡名云汉波斯名势森勿天竺名粪盎声哦啰迦盎。</p>
  <p>水曜辰星胡名咥(丁逸反)波斯名掣森勿天竺名部(引)陀。</p>
  <p>木曜岁星胡名鹘勿波斯名本森勿天竺名勿哩诃娑跛底(丁以反)</p>
  <p>金曜太白胡名那歇波斯名数森勿天竺名戌羯罗。</p>
  <p>土曜镇星胡名枳院波斯名翕森勿天竺名赊乃以室折啰。</p>
  <p>右件七曜上运行于天下直于人间。其精灵神验。内外典籍具备。自南西北三方诸国。一太阳直日月与轸合。大阴直日月与毕合。火曜直日月与尾合。水曜直日月与柳合。木曜直日月与鬼合。金曜直日月与房合。土曜直日月与星合已上名甘露。日是大吉。祥宜册立受灌顶。法造作寺。宇及受戒习学经法出家修道。一切并吉。</p>
  <p>大阳直日月与尾合。太阴直日月与心合。火曜直日月与壁合。水曜直日月与昴合。木曜直日月与井合。金曜直日月与张合。土曜直日月与亢合。已上名金刚峰日。宜作一切降伏法。诵日天子咒及作护摩。并诸猛利等事。</p>
  <p>大阳直日月与冒合。太阴直日月与鬼合。火曜直日月与翼合。水曜直日月与参合。木曜直日月与底合。金曜直日月与奎合。土曜直日月与柳合。已上名罗刹日。不宜举百事必有殃祸。</p>
  <p>七曜占。</p>
  <p>太阳直日。</p>
  <p>其日宜册命拜官受职见大人。教旗斗战申威。及金银作持咒行医游猎放群牧。王公百官等东西南北远行。及造福礼拜设斋供养诸天神所求皆遂。合药服食割甲洗头。造宅种树内仓库捉获逃走。入学经官理当并吉。其日不宜诤竞作誓。行奸必败不宜先战不宜买奴婢。此日生者足智端正身貌长大。性好功德孝顺父母足病短命。若五月五日得此曜者。其岁万事丰熟。其日若日月蚀及地动者。其处万物不生。</p>
  <p>大阴直日。</p>
  <p>其日宜造功德必得成就。作喜乐朋僚教女人裁衣服。造家具安坐席穿渠造堤塘。修井窖买卖财物仓库内财。洗头割甲著新衣并大吉。</p>
  <p>其日不嫁娶入宅结交私情出行。不问近远行大凶。奴婢逃走难得。禁者出迟。杀生行恶入贼者必凶。此日生者多智美貌。乐福田好布施孝顺。若五月五日遇此曜者。其年多疫疾秋多霜冷加寒。其日若日月蚀并地动。其转无休息至日月在时未来世已来年月日亦然常转无尽。</p>
  <p>荧惑直日。</p>
  <p>其日宜决罚罪人园取盗贼。作诳事买金宝置牛羊群。动兵甲修甲仗教旗打贼。入阵必胜奸盗者成。作誓何畏。宜出猎先经官府者胜。宜种田及种果木。调马疗病合药并吉。不宜下血者。其日成亲著新衣。洗头割甲入宅结交。火下出财皆不吉。宜征债禁者难出病者必重。其日生者丑漏恶性妨眷属。便弓马能言语勇决难养。若五月五日遇此曜者。其年多斗诤后兵贼饶疫病畜生死损。此日若有日月蚀及地动。其年多兵马伤者多死。</p>
  <p>辰星直日。</p>
  <p>其日宜入学及学一切诸工巧皆成。收债本利具获。割甲剃头远行者则宜。伏怨敌。不宜修造宅舍。遇战敌勿先斗。看十问因必谩语作誓并凶。被禁自出失物及逃走必获。其日生者饶病不孝妨财物。长成已后财物自足有智长命。能言语有词辩得人畏敬。若五月五日遇此曜者。其年江水泛溢百物不成加寒。若此日日月蚀并地动。岁多饥俭。</p>
  <p>岁星直日。</p>
  <p>其日宜册命。及求善知识并学论议。受法礼拜造功德布施。谒官成亲交喜乐。入宅著新衣洗头。宅内种果木修仓库内财。调马买奴婢及嫁娶。内象马造宅作诸事并吉。不宜作誓作贼必败。妄语争竞必凶。其日亡者未得出埋。不宜祭亡人吊死问病。其日生者宜与人养长命成收之。长有智心善得大人贵重。于父母有相钱财积聚。若五月五日遇此曜者。其岁万物丰四时调顺。如此日日月蚀及地动。王公已下灾厄。</p>
  <p>太白直日。</p>
  <p>其日宜见大人及诸官长。洗头著新衣冠带。成亲平章婚事结交友会朋流置宅舍。逃走难得勿畋猎。并战阵不吉。系者出迟生者短命。好善孝顺人皆钦慕。五月五日遇此曜者。人畜例惊失必狂贼扰乱。候取良从东击胜。此日日月蚀及地动者。其岁足风复有雷电损多少田苗。</p>
  <p>镇星直日。</p>
  <p>其日宜修园圃买卖田地买口马。宜合药伏怨家放野烧打墙作窖一切事。总合作将入宅吉。举哀葬吉。鞍马上槽内仓库并吉。不宜结婚作喜乐服新衣及远行。其日生少病足有声名。乐善孝顺信于朋友。若五月五日遇此曜者。有土功威重事。此日日月蚀及地动者。世界不安威重人厄。</p>
  <p>七曜直日与二十七宿合吉凶日历。</p>
  <p>(曜与宿合者。假如正月十五日是轸宿。其忽是太阳直。即是好日他皆仿此)</p>
  <p>一切皆悉用之。出入行来用兵出阵学艺。及一切举动。无不用其宿曜时日。唯东大唐一国。未审知委其曜。亦每日分为八时。平明即是所直之曜。乃至酉戌则八时而周。夜亦分为八时。转到明日晓时。即次后曜当直。如是细解用之万不失一。</p>
  <p>释大白所在八方天上地下吉凶法。</p>
  <p>凡有。</p>
  <p>一日　十一日　二十一日(大白　常在东方)</p>
  <p>二日　十二日　二十二日(常在东南)</p>
  <p>三日　十三日　二十三日(常在南方)</p>
  <p>四日　十四日　二十四日(常在西南)</p>
  <p>五日　十五日　二十五日(常在西方)</p>
  <p>六日　十六日　二十六日(常在西北)</p>
  <p>七日　十七日　二十七日(常在北方)</p>
  <p>八日　十八日　二十八日(常在东北)</p>
  <p>九日　十九日　二十九日(常在中央入地)</p>
  <p>十日　二十日　三十日(常在天上)</p>
  <p>右太白如上一月转者每月亦然恒常随天年疫死后多虚耗太白是斗战大将军。常须顺行勿令逆之若。准人出入移徙远行。及嫁娶拜官斗战。世间杂事等造用行用。皆如上日时顺行用者。大胜吉利。如逆行不顺此太白所在行法者皆凶。战不胜所有移徙远行等亦无利益。常须顺之凡举事皆吉。</p>
</body></html>