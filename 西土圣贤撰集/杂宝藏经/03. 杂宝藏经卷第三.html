<!DOCTYPE html>
<html>
<head>
  <meta charset="utf-8"/>
  <meta name="author" content="吉迦夜"/>
  <meta name="author" content="昙曜/元魏"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>杂宝藏经卷第三</title>
</head>
<body>
  <h1 class="head">杂宝藏经卷第三</h1>
  <h2>龙王偈缘第二十六</h2>
  <p>佛在王舍城。提婆达多。往至佛所。恶口骂詈。阿难闻已。极生嗔恚。驱提婆达多令出去。而语之曰。汝若更来。我能使汝得大苦恼。诸比丘见已。白佛言。希有世尊。如来常于提婆达多。生慈愍心。而提婆达多。于如来所。恒怀恶心。阿难嗔恚。即驱使去。佛言。非但今日。于过去世。亦曾如此。昔于迦尸国。时有龙王。兄弟二人。一名大达。二名优婆大达。恒雨甘雨。使其国内。草木滋长。五谷成熟。畜生饮水。皆得肥壮。牛羊蕃息。时彼国王。多杀牛羊。至于龙所。而祠于龙。龙即现身。而语王言。我既不食。何用杀生。而祠我为数语不改。兄弟相将。遂避此处。更到一小龙住处。名屯度脾。屯度脾龙。昼夜嗔恚。恶口骂詈。大达语言。汝莫嗔恚。比尔还去。优婆大达。极大忿怒。而语之言。唯汝小龙。常食虾蟆。我若吐气。吹汝眷属。皆使消灭。大达语弟。莫作嗔恚。我等今当还向本处。迦尸国王。渴仰我等。迦尸国王。作是言曰。二龙若来。随其所须。以乳酪祀。更不杀生。龙王闻已。即还本处。于是大达。而作是偈言。</p>
  <p class="l-js-7c">尽共合和至心听　　极善清净心数法</p>
  <p class="l-js-7c">菩萨本缘所说事　　今佛显现故昔偈</p>
  <p class="l-js-7c">天中之天三佛陀　　如来在世诸比丘</p>
  <p class="l-js-7c">更出恶言相讥毁　　大悲见闻如此言</p>
  <p class="l-js-7c">集比丘僧作是说　　诸比丘依我出家</p>
  <p class="l-js-7c">非法之事不应作　　汝等各各作粗语</p>
  <p class="l-js-7c">更相诽谤自毁害　　汝不闻知求菩提</p>
  <p class="l-js-7c">修集慈忍难苦行　　汝等若欲依佛法</p>
  <p class="l-js-7c">应当奉行六和敬　　智者善听学佛道</p>
  <p class="l-js-7c">为欲利益安众生　　普于一切不恼害</p>
  <p class="l-js-7c">修行若闻应远恶　　出家之人起忿诤</p>
  <p class="l-js-7c">犹如冰水出于火　　我于过去作龙王</p>
  <p class="l-js-7c">兄弟有二同处住　　若欲随顺出家法</p>
  <p class="l-js-7c">应断嗔诤合道行　　第一兄名为大达</p>
  <p class="l-js-7c">第二者名优婆达　　俱不杀生持净戒</p>
  <p class="l-js-7c">有大威德厌龙形　　恒向善趣求作人</p>
  <p class="l-js-7c">若见沙门婆罗门　　修持净戒又多闻</p>
  <p class="l-js-7c">变形供养常亲近　　八日十四十五日</p>
  <p class="l-js-7c">受持八戒捡心意　　舍己住处诣他方</p>
  <p class="l-js-7c">有龙名曰屯度脾　　见我二龙大威德</p>
  <p class="l-js-7c">知己不如生嫉恚　　恒以恶口而骂詈</p>
  <p class="l-js-7c">膖颔肿口气粗出　　嗔怒心盛身胀大</p>
  <p class="l-js-7c">出是恶声而谤言　　幻惑谄伪见侵逼</p>
  <p class="l-js-7c">闻此下贱恶龙骂　　优波大达极嗔恚</p>
  <p class="l-js-7c">请求其兄大达言　　以此恶语而见毁</p>
  <p class="l-js-7c">恒食虾蟆水际住　　如此贱物敢见骂</p>
  <p class="l-js-7c">若在水中恼水性　　若在陆地恼害人</p>
  <p class="l-js-7c">闻恶欲忍难可堪　　今当除灭身眷属</p>
  <p class="l-js-7c">一切皆毁还本处　　大力龙王闻弟言</p>
  <p class="l-js-7c">所说妙偈智者赞　　若于一宿住止处</p>
  <p class="l-js-7c">少得供给而安眠　　不应于彼生恶念</p>
  <p class="l-js-7c">知恩报恩圣所赞　　若息树下少荫凉</p>
  <p class="l-js-7c">不毁枝叶及花果　　若于亲厚少作恶</p>
  <p class="l-js-7c">是人终始不见乐　　一餐之惠以恶报</p>
  <p class="l-js-7c">是不知恩行恶人　　善果不生复消灭</p>
  <p class="l-js-7c">如林被烧而燋兀　　后还生长复如故</p>
  <p class="l-js-7c">背恩之人善不生　　若养恶人百种供</p>
  <p class="l-js-7c">终不念恩必报怨　　譬如仙人象依住</p>
  <p class="l-js-7c">生子即死仙养活　　长大狂逸杀仙人</p>
  <p class="l-js-7c">树木屋宇尽蹋坏　　恶人背恩亦如是</p>
  <p class="l-js-7c">心意轻躁不暂停　　譬如洄澓中有树</p>
  <p class="l-js-7c">不修亲友无返复　　如似白氎甄叔染</p>
  <p class="l-js-7c">若欲报怨应加善　　不应以恶而毁害</p>
  <p class="l-js-7c">智者报怨皆以慈　　担负天地及山海</p>
  <p class="l-js-7c">此担乃轻背恩重　　一切众生平等慈</p>
  <p class="l-js-7c">是为第一最胜乐　　如渡河津安隐过</p>
  <p class="l-js-7c">慈等二乐亦如是　　不害亲友是快乐</p>
  <p class="l-js-7c">灭除憍慢亦是乐　　内无德行外憍逸</p>
  <p class="l-js-7c">实无有知生憍慢　　好与强诤亲恶友</p>
  <p class="l-js-7c">名称损减得恶声　　孤小老者及病人</p>
  <p class="l-js-7c">新失富贵羸劣者　　贫穷无财失国主</p>
  <p class="l-js-7c">单己苦厄无所依　　于上种种困厄者</p>
  <p class="l-js-7c">不生怜愍不名仁　　若至他国无眷属</p>
  <p class="l-js-7c">得众恶骂忍为快　　能遮众恶斗诤息</p>
  <p class="l-js-7c">宁在他国人不识　　不在己邦众所轻</p>
  <p class="l-js-7c">若于异国得恭敬　　皆来亲附不嗔诤</p>
  <p class="l-js-7c">即是己国亲眷属　　世间富贵乐甚少</p>
  <p class="l-js-7c">衰灭苦恼甚众多　　若见众生皆退失</p>
  <p class="l-js-7c">制不由己默然乐　　怨敌力胜自羸弱</p>
  <p class="l-js-7c">亲友既少无所怙　　自察如是默然乐</p>
  <p class="l-js-7c">非法人所贪且悭　　不信无惭不受言</p>
  <p class="l-js-7c">于彼恶所默然乐　　嗔恚甚多残害恶</p>
  <p class="l-js-7c">好加苦毒于众生　　如此人边默然乐</p>
  <p class="l-js-7c">不信强梁喜自高　　得逆谄伪诈幻惑</p>
  <p class="l-js-7c">于如此人默然乐　　破戒凶恶无虑忍</p>
  <p class="l-js-7c">恒作非法无信行　　于此人所默然乐</p>
  <p class="l-js-7c">妄语无愧好两舌　　邪见恶口或绮语</p>
  <p class="l-js-7c">傲慢自高深计我　　极大悭贪怀嫉妒</p>
  <p class="l-js-7c">于此人所默然乐　　若于他处不知己</p>
  <p class="l-js-7c">亦无识别种性行　　不应自高生憍慢</p>
  <p class="l-js-7c">至余国界而停住　　衣食仰人不自在</p>
  <p class="l-js-7c">若得毁骂皆应忍　　他界寄住仰衣食</p>
  <p class="l-js-7c">若为基业欲快乐　　亦应如上生忍辱</p>
  <p class="l-js-7c">若住他界仰衣食　　乃至下贱来轻己</p>
  <p class="l-js-7c">诸是智者宜忍受　　在他界住恶知友</p>
  <p class="l-js-7c">愚小同处下贱人　　智者自隐如覆火</p>
  <p class="l-js-7c">犹如炽火猛风吹　　炎著林野皆焚烧</p>
  <p class="l-js-7c">嗔恚如火烧自他　　此名极恶之毁害</p>
  <p class="l-js-7c">嗔恚欲心智者除　　若修慈等嗔渐灭</p>
  <p class="l-js-7c">未曾共住辄亲善　　恒近恶者是痴人</p>
  <p class="l-js-7c">不察其过辄弃舍　　作如上事非智者</p>
  <p class="l-js-7c">若无愚小智不显　　如鸟折翅不能飞</p>
  <p class="l-js-7c">智者无愚亦如是　　以多愚小及无智</p>
  <p class="l-js-7c">不能觉了智有力　　以是义故诸贤哲</p>
  <p class="l-js-7c">博识多闻得乐住　　智者得利心不高</p>
  <p class="l-js-7c">失利不下无愚痴　　所解义理称实说</p>
  <p class="l-js-7c">诸有所言为遮恶　　安乐利益故宣辩</p>
  <p class="l-js-7c">为令必解说是语　　智者闻事不卒行</p>
  <p class="l-js-7c">思惟筹量论其实　　明了其理而后行</p>
  <p class="l-js-7c">是名自利亦利他　　智者终不为身命</p>
  <p class="l-js-7c">造作恶业无理事　　不以苦乐违正法</p>
  <p class="l-js-7c">终不为己舍正行　　智者不悭无嫉恚</p>
  <p class="l-js-7c">亦不严恶无愚痴　　危害垂至不恐怖</p>
  <p class="l-js-7c">终不为利谗构人　　亦不威猛不怯弱</p>
  <p class="l-js-7c">又不下劣正处中　　如此诸事智者相</p>
  <p class="l-js-7c">威猛生嫌懦他轻　　去其两边处中行</p>
  <p class="l-js-7c">或时默然如哑者　　或时言教如王者</p>
  <p class="l-js-7c">或时作寒犹如雪　　或时现热如炽火</p>
  <p class="l-js-7c">或现高大如须弥　　或时现卑如卧草</p>
  <p class="l-js-7c">或时显现猛如王　　或时寂灭如解脱</p>
  <p class="l-js-7c">或时能忍饥渴苦　　或时堪忍苦乐事</p>
  <p class="l-js-7c">于诸财宝如粪秽　　自在能调诸嗔恚</p>
  <p class="l-js-7c">或时安乐纵伎乐　　或时恐怖犹如鹿</p>
  <p class="l-js-7c">或时威猛如虎狼　　观时非时力无力</p>
  <p class="l-js-7c">能观富贵及衰灭　　忍不可忍是真忍</p>
  <p class="l-js-7c">忍者应忍是常忍　　于羸弱者亦应忍</p>
  <p class="l-js-7c">富贵强盛常谦忍　　不可忍忍是名忍</p>
  <p class="l-js-7c">嫌恨者所不嫌恨　　于嗔人中常心净</p>
  <p class="l-js-7c">见人为恶自不作　　忍胜己者名怖忍</p>
  <p class="l-js-7c">忍等己者畏斗诤　　忍下劣者名盛忍</p>
  <p class="l-js-7c">恶骂诽谤愚不忍　　如似两石著眼中</p>
  <p class="l-js-7c">能受恶骂重诽谤　　智者能忍花雨象</p>
  <p class="l-js-7c">若于恶骂重诽谤　　明智能忍于慧眼</p>
  <p class="l-js-7c">犹如降雨于大石　　石无损坏不消灭</p>
  <p class="l-js-7c">恶言善语苦乐事　　智者能忍亦如石</p>
  <p class="l-js-7c">若以实事见骂辱　　此人实语不足嗔</p>
  <p class="l-js-7c">若以虚事而骂辱　　彼自欺诳如狂言</p>
  <p class="l-js-7c">智者解了俱不嗔　　若为财宝及诸利</p>
  <p class="l-js-7c">忍受苦乐恶骂谤　　若能不为财宝利</p>
  <p class="l-js-7c">设得百千诸珍宝　　犹应速疾离恶人</p>
  <p class="l-js-7c">树枝被斫不应拔　　人心已离不可亲</p>
  <p class="l-js-7c">便从异道远避去　　可亲友者满世间</p>
  <p class="l-js-7c">先敬后慢而轻毁　　亦无恭敬不赞叹</p>
  <p class="l-js-7c">如似白鹄轻飞去　　智者远愚速应离</p>
  <p class="l-js-7c">好乐斗诤怀谄曲　　喜见他过作两舌</p>
  <p class="l-js-7c">妄言恶口亦绮语　　轻贱毁辱诸众生</p>
  <p class="l-js-7c">更出痛言入心髓　　不护身业口与意</p>
  <p class="l-js-7c">智者远离至他方　　嫉妒恶人无善心</p>
  <p class="l-js-7c">见他利乐及名称　　心生热恼大苦毒</p>
  <p class="l-js-7c">言语善濡意极恶　　唯智能远至他方</p>
  <p class="l-js-7c">人乐恶欲贪利养　　谄曲要取无惭愧</p>
  <p class="l-js-7c">内不清净外亦然　　智者速远至他方</p>
  <p class="l-js-7c">若人无有恭恪心　　憍慢所怀无教法</p>
  <p class="l-js-7c">自谓智者实愚痴　　慧者远离至他方</p>
  <p class="l-js-7c">此处饮食得卧具　　并诸衣被凭活路</p>
  <p class="l-js-7c">应当拥护念其恩　　犹如慈母救一子</p>
  <p class="l-js-7c">爱能生长一切苦　　先当断爱而离嗔</p>
  <p class="l-js-7c">悉能将人至恶趣　　自高憍慢亦应舍</p>
  <p class="l-js-7c">富贵亲友贫贱离　　如此之友当速远</p>
  <p class="l-js-7c">若为一家舍一人　　若为一村舍一家</p>
  <p class="l-js-7c">若为一国舍一村　　若为己身舍天下</p>
  <p class="l-js-7c">若为正法舍己身　　若为一指舍现财</p>
  <p class="l-js-7c">若为身命舍四支　　若为正法舍一切</p>
  <p class="l-js-7c">正法如盖能遮雨　　修行法者法拥护</p>
  <p class="l-js-7c">行法力故断恶趣　　如春盛热得荫凉</p>
  <p class="l-js-7c">修行法者亦复然　　与诸贤智趣向俱</p>
  <p class="l-js-7c">多得财利不为喜　　若失重宝不为忧</p>
  <p class="l-js-7c">不常勤苦求乞索　　是名坚实大丈夫</p>
  <p class="l-js-7c">施他财宝甚欢喜　　世间过恶速舍离</p>
  <p class="l-js-7c">安立己身深于海　　是名雄健胜丈夫</p>
  <p class="l-js-7c">若解义理众事巧　　为人柔软共行乐</p>
  <p class="l-js-7c">诸人叹说善丈夫　　优波大达作是言</p>
  <p class="l-js-7c">我今于兄倍信敬　　假使遭苦极困厄</p>
  <p class="l-js-7c">终不复作诸恶事　　若死若活得财产</p>
  <p class="l-js-7c">及失财产不造恶　　兄今当知我奉事</p>
  <p class="l-js-7c">愿以持戒而取死　　不以犯戒而取生</p>
  <p class="l-js-7c">何故应当为一生　　而可放逸作恶行</p>
  <p class="l-js-7c">生死之中莫放逸　　我于生死作不善</p>
  <p class="l-js-7c">遭值恶友造非法　　得遇善友以断除</p>
  <p class="l-js-7c">佛入宿命知了说　　告诸比丘是本偈</p>
  <p class="l-js-7c">尔时大达是我身　　优波大达是阿难</p>
  <p class="l-js-7c">当知尔时屯度脾　　即是提婆达多身</p>
  <p class="l-js-7c">比丘当知作是学　　是名集法总摄说</p>
  <p class="l-js-7c">宜广慎行应恭敬　　诸比丘僧修是法</p>
  <h2>提婆达多欲毁伤佛因缘第二十七</h2>
  <p>佛在王舍城。告提婆达多言。汝莫于如来生过患心。自取减损。得不安事。自受其苦。诸比丘言。希有世尊。提婆达多于如来所。常生恶心。世尊长夜。慈心怜愍。柔软共语。佛言不但今日。乃往过去。迦尸之国。波罗奈城。有大龙王。名为瞻卜。常降时雨。使谷成熟。十四日十五日时。化作人形。受持五戒。布施听法。时南天竺国。有咒师来竖箭结咒。取瞻卜龙王。时天神语迦尸王言。有咒师将瞻卜龙王去迦尸国。王即出军众而往逐之。彼婆罗门。便复结咒。使王军众都不能动。王大出钱财。赎取龙王。婆罗门。第二更来咒取龙王。诸龙眷属兴云降雨。雷电霹雳。欲杀婆罗门。龙王慈心语诸龙众。莫害彼命。善好慰喻。令彼还去第三复来。时诸龙等即欲杀之。龙王遮护。不听令杀。即放使去。尔时龙王。今我身是也。尔时咒师者。提婆达多是也。我为龙时。尚能慈心。数数救济。况于今日。而当不慈。</p>
  <h2>共命鸟缘第二十八</h2>
  <p>佛在王舍城。诸比丘白佛言。世尊。提婆达多。是如来弟。云何常欲怨害于佛。佛言。不但今日。昔雪山中。有鸟名为共命。一身二头。一头常食美果。欲使身得安隐。一头便生嫉妒之心。而作是言。彼常云何。食好美果我不曾得。即取毒果食之使二头俱死。欲知尔时食甘果者。我身是也。尔时食毒果者。提婆达多是。昔时与我共有一身。犹生恶心。今作我弟。亦复如是。</p>
  <h2>白鹅王缘第二十九</h2>
  <p>佛在王舍城。提婆达多。推山压佛。放护财象。欲蹋于佛。恶名流布。提婆达多。于众人前。向佛忏悔。呜如来足。无众人时。于比丘中。恶口骂佛。诸人皆言。提婆达多。向佛忏悔。心极调顺。无故得此恶名流布。诸比丘言。希有世尊。提婆达多。甚能谄伪。于众人前。调顺向佛。于屏处时。恶心骂佛。佛言不但今日。乃往过去时。有莲花池。多有水鸟在中而住。时有鹳雀。在于池中。徐步举脚。诸鸟皆言。此鸟善行。威仪庠序。不恼水性。时有白鹅。而说偈言。</p>
  <p class="l-js-5c">举脚而徐步　　音声极柔软</p>
  <p class="l-js-5c">欺诳于世间　　谁不知谄诡</p>
  <p>鹳雀语言。何为作此语。来共作亲善。白鹅答言。我知汝谄诡。终不亲善。汝欲知尔时鹅王。即我身是也。尔时鹳雀。提婆达多是。</p>
  <h2>大龟因缘第三十</h2>
  <p>佛在王舍城。提婆达多。心常怀恶。欲害世尊。乃雇五百善射婆罗门。使持弓箭。诣世尊所。挽弓射佛。所射之箭。变成拘物头华。分陀利华。波头摩华。优钵罗华。五百婆罗门。见是神变。皆大怖畏。即舍弓箭。礼佛忏悔。在一面坐。佛为说法。皆得须陀洹道。复白佛言。愿听我等出家学道。佛言善来比丘。须发自落。法服著体。重为说法。得阿罗汉道。诸比丘白佛言。世尊神力。甚为希有。提婆达多。常欲害佛。然佛恒生大慈。佛言。非但今日。于过去时。波罗奈国。有一商主。名不识恩。共五百贾客。入海采宝。得宝还返。到回渊处。遇水罗刹而捉其船。不能得前。众商人等。极大惊怖。皆共唱言。天神地神。日月诸神。谁能慈愍。济我厄也。有一大龟。背广一里。心生悲愍。来向船所。负载众人。即得渡海。时龟小睡。不识恩者。欲以大石打龟头杀。诸商人言。我等蒙龟济难活命。杀之不祥不识恩也。不识恩曰。我停饥急。谁问尔恩。辄便杀龟。而食其肉。即日夜中。有大群象。蹋杀众人。尔时大龟。我身是也。尔时不识恩者。提婆达多是。五百商人者。五百婆罗门出家学得道者是。我于往昔。济彼厄难。今复拔其生死之患。</p>
  <h2>二辅相诡媾缘第三十一</h2>
  <p>佛在王舍城。提婆达多。作种种因缘。欲得杀佛。然不能得。时南天竺国。有婆罗门来。善知咒术。和合毒药。提婆达多。于婆罗门所。即合毒药。以散佛上。风吹此药。反堕己头上。即便闷绝。躃地欲死。医不能治。阿难白佛言。世尊。提婆达多。被毒欲死。佛怜愍故。为说实语。我从菩萨成佛已来。于提婆达多。常生慈悲。无恶心者。提婆达多。毒自当灭。作是语已。毒即消灭。诸比丘言。希有世尊。提婆达多。恒起恶心于如来所。如来云何犹故活之。佛言非但今日。恶心向我。过去亦尔。时问佛言。恶心于佛。其事云何。佛言过去之世。迦尸国中。有波罗奈城。有二辅相。一名斯那。二名恶意。斯那常顺法行。恶意恒作恶事。好为诡媾。而语王言。斯那欲作逆事。王即收闭。诸天善神。于虚空中。出声而言。如此贤人。实无过罪。云何拘系。诸龙尔时亦作是语。群臣人民亦作是语。王便放之。第二恶意。劫王库藏。著斯那舍。王亦不信。而语之言。汝憎嫉于彼。横作此事王言捉此恶意。付与斯那。仰使断之。斯那。即教恶意。向王忏悔。恶意自知有罪。便走向毗提醯王所。作一宝箧。盛二恶蛇。见毒具足。令毗提醯王。遣使送与彼国。国王并及斯那。二人共看。莫示余人。王见宝箧。极以严饰。心大欢喜。即唤斯那。欲共发看。斯那答言。远来之物。不得自看。远来果食。不得即食。何以故。彼有恶人。或能以恶来见中伤。王言我必欲看。殷勤三谏。王不用语。复白王言。不用臣语。王自看之。臣不能看。王即发看。两眼盲冥。不见于物。斯那忧苦。愁悴欲死。遣人四出。遍历诸国。远觅良药。既得好药。以治王眼。平复如故。尔时王者。舍利弗是也。尔时斯那。我身是也。尔时恶意。提婆达多是。</p>
  <h2>山鸡王缘第三十二</h2>
  <p>佛在王舍城。提婆达多。往至佛所。而作是言。如来今者。可闲静住。以此大众。付嘱于我。佛言。食唾痴人。我尚不以诸大众等。付嘱舍利弗目犍连。云何乃当付嘱于汝。提婆达多。嗔骂而去。诸比丘言。世尊。提婆达多。欲作种种苦恼于佛。又多方便欺诳如来。佛言。不但今日。于过去世。雪山之侧。有山鸡王。多将鸡众。而随从之。鸡冠极赤。身体甚白。语诸鸡言。汝等远离城邑聚落。莫为人民之所啖食。我等多诸怨嫉。好自慎护。时聚落中。有一猫子。闻彼有鸡。便往趣之。在于树下。徐行低视。而语鸡言。我为汝妇。汝为我夫。而汝身形。端正可爱。头上冠赤。身体俱白。我相承事。安隐快乐。鸡说偈言。</p>
  <p class="l-js-7c">猫子黄眼愚小物　　触事怀害欲啖食</p>
  <p class="l-js-7c">不见有畜如此妇　　而得寿命安隐者</p>
  <p>尔时鸡者我身是也。尔时猫者提婆达多是昔于过去欲诱诳我。今日亦复欲诱诳我。</p>
  <h2>吉利鸟缘第三十三</h2>
  <p>佛在王舍城。尔时提婆达多。作是念言。佛有五百青衣鬼神恒常侍卫。佛有十力百千那罗延。所不能及。我今不能得害。当还奉事。观其要脉。而伤害之。乃可得杀。便于比丘比丘尼优婆塞优婆夷大众之中。向佛忏悔。而作是念。受我忏悔。得作方便。不受我悔。足使如来恶名流布。便白佛言。世尊。受我忏悔。我欲于彼闲静之处自修其志。佛言。法无谄诳。诸谄诳者。无有法也。外道六师皆言。提婆达多。好向佛忏悔。佛不受忏悔。诸比丘言。提婆达多。谄曲向佛。佛言。非但今日。过去久远。波罗奈国。有王名梵摩达。作制断杀。时有猎师。著仙人衣服。杀诸鹿鸟。人无知者。有吉利鸟。语诸人言。此大恶人。虽著仙人衣。实是猎师。常行杀害。而人不知。众人皆信吉利鸟。实如其言。尔时吉利鸟者。我身是也。尔时猎师者。提婆达多是。尔时王者。舍利弗是也。</p>
  <h2>老仙缘第三十四</h2>
  <p>佛在王舍城。尔时阿阇世王。为提婆达多日送五百釜饭。多得利养。诸比丘皆白世尊言。阿阇世王。日为提婆达多送五百釜饭。佛言。比丘莫羡提婆达多得利养事。即说偈言。</p>
  <p class="l-js-5c">芭蕉生实枯　　芦竹苇亦然</p>
  <p>駏驉怀妊死　　骡[马*娄]亦复然</p>
  <p class="l-js-5c">愚贪利养害　　智者所嗤笑</p>
  <p>说是偈已。告诸比丘言。提婆达多。非但今日。为利养所害。诽谤于我。过去亦尔。比丘问佛言。过去之事。其义云何。佛言。往昔波罗奈国。仙山之中。有二仙人。其一老者。获五神通。其一壮者。竟无所得。时老仙人。即以神力。往郁单越。取成熟粳米。而来共食之。复至阎浮树。取阎浮提果。亦来共食。到忉利天。取天须陀味。来共食之。少仙人。见是已。心生悕仰。白老者言。愿教授我修五神通。老仙人言。若有好心。得五神通。必有利益。若无好心。反为恶害。犹勤启请。唯愿教我。时老仙人。便教五通。寻即获得。既得五神通。于众人前。现种种神足。于是已后。大得名称利养乃于老者。生嫉妒心。处处诽谤。即退失神足。诸人闻已。作是言曰。老仙人者。宿旧有德。是壮仙人。横生诽谤。便皆嗔之。城门下遮。不听使入。便失利养。欲知尔时老仙人者。我身是也。尔时壮仙人者提婆达多是也。</p>
  <h2>二估客因缘第三十五</h2>
  <p>佛在王舍城。尔时诸比丘等。用佛语者。皆得涅槃天人之道。用提婆达多语者。悉堕地狱。受大苦恼。佛言。非但今日奉我教者。得大利益。用提婆达多语。获于大苦。往昔亦尔。过去之世。有二贾客。俱将五百商人。到旷野中。有夜叉鬼。化作年少。著好衣服。头戴花鬘。弹琴而行。语贾客言。不疲极也。载是水草。竟何用为。近在前头。有好水草。从我去来。当示汝道。一贾客主。寻用其言。我等今弃所载水草。便即轻行。在前而去。一贾客言。我等今者。不见水草。慎莫掷弃。前弃水草者。渴旱死尽。不弃之者。达到所在。尔时不弃水草者。我身是。弃水草者。提婆达多是也。</p>
  <h2>内官赎所犍牛得男根缘第三十六</h2>
  <p>昔乾陀卫国。有一屠儿。将五百头小牛。尽欲刑犍。时有内官。以金钱赎牛。作群放去。以是因缘。现身即得男根具足。还到王家。遣人通白。某甲在外。王言。是我家人。自恣而行。未曾通白。今何故尔。王时即唤问其所以。答王言曰。向见屠儿。将五百头小牛而欲刑治。臣即赎放。以是因缘。身体得具。故不敢入。王闻喜愕。深于佛法。生信敬心。夫以华报。所感如此。况其果报。岂可量也。</p>
  <h2>二内官诤道理缘第三十七</h2>
  <p>昔波斯匿王。于卧眠中。闻二内官共诤道理。一作是言。我依王活。一人答言。我无所依。自业力活。王闻此已。情可于彼依王活者。而欲赏之。即遣直人。语夫人言。我今当使一人往者重与钱财衣服璎珞。于是寻遣依王活者。持己所饮余残之酒。以与夫人。尔时此人。持酒出户。鼻中血出。不得前进。会复值彼自业活者。即倩持酒。往与夫人。夫人见已。忆王之言。赐其钱财衣服璎珞。还于王前。王见此人。深生怪惑。即便唤彼依王活者。而问之言。我使汝去。云何不去。答言。我出户外。卒得衄鼻。竟不堪任。即便倩彼。持王残酒。以与夫人。王时叹言。我今乃知佛语为实。自作其业。自受其报。不可夺也。由是观之。善恶报应。行业所致。非天非王之所能与。</p>
  <h2>兄弟二人俱出家缘第三十八</h2>
  <p>往昔之世。有兄弟二人。心乐佛法。出家学道。其兄精勤。集众善法。修阿练行。未久之顷。得罗汉道。其弟聪明。学问博识。诵三藏经。后为辅相请作门师。多与财钱。委使营造僧房塔寺。时三藏法师。受其财物。将人经地。为造塔寺。基刹端严。堂宇莹丽。制作之意。妙绝工匠。辅相见已。倍生信敬。供养供给。触事无乏。三藏比丘。见其心好。即作是念。寺庙讫成。俱须众僧安置寺上。当语辅相使请我兄。作是念已语辅相言。我有一兄。在于彼处。舍家入道。勤心精进。修阿练行。檀越今可请著寺上。辅相答言。师所约敕。但是比丘。不敢违逆。况复师兄。是阿练也。即便遣人殷勤往请。既来到已。辅相见其精勤用行。倍加供养。其后辅相以一妙氎价直千万。以与于彼阿练比丘。阿练比丘。不肯受之。殷勤强与。然后乃受。而作是念。我弟营事。当须财物。即以与之。辅相后时。以一粗氎。用与三藏。三藏得已。深生嗔恚。又于后日。辅相更以一张妙氎直千万钱。与兄阿练。其兄既得。复以与弟。其弟见已。倍怀嫉妒。即持此氎。往至辅相爱敬女所。而语之言。汝父辅相。先看我厚。今彼比丘至止已来。不知以何幻惑汝父。今于我薄。与汝此氎。汝可持向辅相之前。缝以为衣。若其问者。汝可答言。父所爱重。阿练若者。捉以与我。辅相必定嗔不共语。女语三藏言。我父今厚敬彼比丘。如爱眼睛。亦如明珠。云何卒当而到谤毁。三藏复言。汝若不尔。与汝永断。女人又答。何故太卒当更方宜。情不能已。便受此氎。于其父前。裁以为衣。尔时辅相。见氎即识而作念言。彼比丘者。甚大恶人。得我之氎。不自供给。反以诳惑小儿妇女。于是后日阿练若来。不复出迎。颜色变异。时此比丘。见辅相尔。心自思惟。必有异人。毁谤于我。使彼尔耳。即升空中。作十八变。辅相见已。深怀敬服。即与其妇。礼足忏悔。恭敬情浓。倍于常日。即驱三藏及其己女。悉令出国。佛言。尔时三藏。我身是。以谤他故。于无量劫。受大苦恼。乃至今日。为孙他利之所毁谤。尔时此女。由谤圣故。现被驱出。穷困乞活。是以世人。于一切事。应当明察。莫轻诽谤用招咎罚。</p>
  <h2>八天次第问法缘第三十九</h2>
  <p>昔佛在世。于夜分中。忽有八天。次第而来。至世尊所。其初来者。容貌端政。光照一里。有十天女。以为眷属。来诣佛所。至心顶礼。却在一面。佛告天曰。汝以修福得受天身。五欲自娱。快获安乐。于时此天。即白佛言。世尊。我虽生处天上。心常忧苦。所以者何。以我先身修行之时。于父母师长沙门婆罗门。虽为忠孝心生恭敬。然于其所。不能殷勤恭敬礼拜迎来送去。以是业缘。果报实少。不如余天。以不如故。自责修行不能满足。复有一天。容貌身光及其眷属。十倍胜前。来至佛所。头面礼足。却在一面。佛告天曰。汝生天上。快得安乐。天白佛言。世尊。我虽生处天上。亦常忧苦。所以者何。以我前世修行之时。虽于父母师长所。沙门婆罗门。生忠孝心。恭敬礼拜。然而不能为施床坐熅[火*(而/火)]敷具。以是业缘。今获果报。不如余天。以不如故。自责修因不能满足。复有一天。形貌光明及以眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我虽生处天宫。常怀忧恼。所以者何。以我前身。虽复善于父母师长沙门婆罗门。忠孝恭敬礼拜为施床敷。然于其所。不能广设肴膳饮食以用供养。以是业缘。今得果报。不如余天。以不如故。心自悔责修因不具。是故忧恼。复有一天。容貌光明及其眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我虽生天心常忧恼。所以者何。以我过去。虽于父母师长沙门婆罗门。忠孝恭敬礼拜。为施敷具及以饮食。然不听法。以是因缘。今获果报。不如余天。以不如故常自克责修因不满。是故忧恼。次复一天。身色光明及其眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我虽生天。心常忧恼。所以者何。以我前世。虽复于君父母师长。沙门婆罗门。能忠孝恭敬礼拜。敷具饮食。而听于法。而不解义。以不解故。今获果报。不如余天。以不如故。心常悔责修因不满。是故忧恼。次有一天。身色光明及其眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我虽生处天堂。心常忧恼。所以者何。以我前世修行之时。虽能于君父母师长沙门婆罗门。忠孝恭敬礼拜。敷具饮食。听法解义。然复不能如说修行。以是业缘。今获果报。不如余天。以不如故。深自悔责修因不满。是故忧恼。次有一天。容貌光明及其眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我于今日。得生天宫。五欲自娱。所须之物。应念辄至。真实快乐。无诸忧恼。所以者何。以我前世修因之时。于父母师长沙门婆罗门。忠孝恭敬礼拜。敷具饮食。听法能解其义。如说修行。以是因缘。受天果报。身形端正。光明殊妙。眷属众多。胜余诸天。以修此行故。得果满足。以满足故。得最胜果报。胜果报故。一切诸天。无有及者。以无及者。心得快乐也。</p>
  <h2>天女本以华鬘供养迦叶佛塔缘第四十</h2>
  <p>尔时释提桓因。从佛闻法。得须陀洹。即还天上。集诸天众。赞佛法僧。时有天女。头戴华鬘。华鬘光明。甚大晃曜。共诸天众。来集善法堂上。诸天之众。见是天女。生希有心。释提桓因。即便说偈。问天女言。</p>
  <p class="l-js-5c">汝作何福业　　身如融真金</p>
  <p>光色如莲花</p>
  <p class="l-js-5c">而有大威德　　身出妙光明</p>
  <p>面若开敷华</p>
  <p class="l-js-5c">金色晃然照　　以何业行得</p>
  <p>愿为我说之</p>
  <p>尔时天女。说偈答言。</p>
  <p class="l-js-5c">我昔以华鬘　　奉迦叶佛塔</p>
  <p>今生于天上</p>
  <p class="l-js-5c">获是胜功德　　生在于天中</p>
  <p>报得金色身</p>
  <p>释提桓因。重复说偈。而赞叹言。</p>
  <p class="l-js-5c">甚奇功德田　　耘除诸秽恶</p>
  <p>如是少种子</p>
  <p class="l-js-5c">得天胜果报　　谁当不供养</p>
  <p>恭敬真金聚</p>
  <p class="l-js-5c">谁不供养佛　　上妙功德田</p>
  <p>其目甚修广</p>
  <p class="l-js-5c">犹如青莲花　　汝能兴供养</p>
  <p>无上第一尊</p>
  <p class="l-js-5c">作少功德业　　而获如此容</p>
  <p>尔时天女。即从天下。执持华盖。来至佛所。佛为说法。得须陀洹。而还天上。诸比丘等。怪其所以。即问佛言。世尊。今此天女。作何功德。获此天身。端政殊特。佛言。往古之时。以种种华鬘。供养迦叶佛塔。以是因缘。今获此果。</p>
  <h2>天女本以莲华供养迦叶佛塔缘第四十一</h2>
  <p>尔时复有一天女。头上华鬘。光明晃曜。共诸天众。来集善法堂上。时诸天众。见是天女。生希有心。时天帝释。以偈问曰。</p>
  <p class="l-js-5c">汝昔作何福　　身如真金聚</p>
  <p class="l-js-5c">光色如莲花　　而有大威德</p>
  <p class="l-js-5c">身出微妙光　　面如开敷花</p>
  <p class="l-js-5c">光明甚炜炜　　以何业行得</p>
  <p>唯愿为我说</p>
  <p>天女即便。说偈答言。</p>
  <p class="l-js-5c">我昔以莲花　　供养迦叶塔</p>
  <p class="l-js-5c">今日值世尊　　得是胜功德</p>
  <p class="l-js-5c">生处于天上　　得是金色报</p>
  <p>释提桓因。重以偈赞。</p>
  <p class="l-js-5c">甚奇功德田　　灭除诸秽恶</p>
  <p class="l-js-5c">殖因者甚少　　获得胜果报</p>
  <p class="l-js-5c">谁不乐供养　　恭敬真金聚</p>
  <p class="l-js-5c">谁不供养佛　　上妙胜福田</p>
  <p class="l-js-5c">目广修而长　　其喻青莲华</p>
  <p class="l-js-5c">汝昔能兴供　　第一最胜尊</p>
  <p class="l-js-5c">作妙福德业　　获得如此报</p>
  <p>尔时天女。即从天下。执持华盖。来到佛所。听佛说法。得法眼净。还于天上。时诸比丘。即问佛言。此女往昔。作何行业。得报如是。佛言过去之时。以妙莲华。供养迦叶佛塔。故获胜果。今见道迹也。</p>
  <h2>天女受持八戒斋生天缘第四十二</h2>
  <p>尔时复有一天女。受持八斋。生于天上。得端政报。光颜威相。与众超异。时共诸天。集善法堂上。诸天见已。生希有心。释提桓因。以偈而问。</p>
  <p class="l-js-5c">汝昔作何业　　身如真金山</p>
  <p class="l-js-5c">光颜甚炜炜　　色如净莲花</p>
  <p class="l-js-5c">得是胜威德　　身出大妙光</p>
  <p class="l-js-5c">以何业行获　　愿为我说之</p>
  <p>天女尔时。说偈答言。</p>
  <p class="l-js-5c">昔于迦叶佛　　受持八戒斋</p>
  <p class="l-js-5c">今得生天中　　获是端政报</p>
  <p>释提桓因。重以偈赞。</p>
  <p class="l-js-5c">奇哉功德田　　能生胜妙报</p>
  <p class="l-js-5c">昔少修微因　　而得生天上</p>
  <p class="l-js-5c">如此胜福聚　　谁当不供养</p>
  <p class="l-js-5c">如是最胜尊　　谁当不恭敬</p>
  <p class="l-js-5c">诸有闻是者　　宜应大欢喜</p>
  <p class="l-js-5c">欲求生天者　　应当持净戒</p>
  <p>尔时此天。持好华盖。来至佛所。佛为说法。得见谛道。时诸比丘。即问佛言。此天往昔。作何福业。得生天中。而获圣果。佛言。昔为人时。于迦叶佛所。受持八斋。由是善行生于天上。而见道迹。</p>
</body></html>