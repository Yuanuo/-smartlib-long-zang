<!doctype html>
<html id="z3IBWIR1Fb" data-ver="1377">
 <head>
  <meta charset="utf-8">
  <meta author="吉迦夜">
  <meta author="昙曜">
  <meta library="龙藏">
  <meta catalog="西土圣贤撰集">
  <meta period="元魏">
 </head>
 <body>
  <h1 id="a1">杂宝藏经卷第三</h1>
  <h2 id="a2">龙王偈缘第二十六</h2>
  <p id="a3">佛在王舍城。<a id="a-4"></a>提婆达多。<a id="a-5"></a>往至佛所。<a id="a-6"></a>恶口骂詈。<a id="a-7"></a>阿难闻已。<a id="a-8"></a>极生嗔恚。<a id="a-9"></a>驱提婆达多令出去。<a id="a-A"></a>而语之曰。<a id="a-B"></a>汝若更来。<a id="a-C"></a>我能使汝得大苦恼。<a id="a-D"></a>诸比丘见已。<a id="a-E"></a>白佛言。<a id="a-F"></a>希有世尊。<a id="a-G"></a>如来常于提婆达多。<a id="a-H"></a>生慈愍心。<a id="a-I"></a>而提婆达多。<a id="a-J"></a>于如来所。<a id="a-K"></a>恒怀恶心。<a id="a-L"></a>阿难嗔恚。<a id="a-M"></a>即驱使去。<a id="a-N"></a>佛言。<a id="a-O"></a>非但今日。<a id="a-P"></a>于过去世。<a id="a-Q"></a>亦曾如此。<a id="a-R"></a>昔于迦尸国。<a id="a-S"></a>时有龙王。<a id="a-T"></a>兄弟二人。<a id="a-U"></a>一名大达。<a id="a-V"></a>二名优婆大达。<a id="a-W"></a>恒雨甘雨。<a id="a-X"></a>使其国内。<a id="a-Y"></a>草木滋长。<a id="a-Z"></a>五谷成熟。<a id="a-a"></a>畜生饮水。<a id="a-b"></a>皆得肥壮。<a id="a-c"></a>牛羊蕃息。<a id="a-d"></a>时彼国王。<a id="a-e"></a>多杀牛羊。<a id="a-f"></a>至于龙所。<a id="a-g"></a>而祠于龙。<a id="a-h"></a>龙即现身。<a id="a-i"></a>而语王言。<a id="a-j"></a>我既不食。<a id="a-k"></a>何用杀生。<a id="a-l"></a>而祠我为数语不改。<a id="a-m"></a>兄弟相将。<a id="a-n"></a>遂避此处。<a id="a-o"></a>更到一小龙住处。<a id="a-p"></a>名屯度脾。<a id="a-q"></a>屯度脾龙。<a id="a-r"></a>昼夜嗔恚。<a id="a-s"></a>恶口骂詈。<a id="a-t"></a>大达语言。<a id="a-u"></a>汝莫嗔恚。<a id="a-v"></a>比尔还去。<a id="a-w"></a>优婆大达。<a id="a-x"></a>极大忿怒。<a id="a-y"></a>而语之言。<a id="a-z"></a>唯汝小龙。<a id="a-10"></a>常食虾蟆。<a id="a-11"></a>我若吐气。<a id="a-12"></a>吹汝眷属。<a id="a-13"></a>皆使消灭。<a id="a-14"></a>大达语弟。<a id="a-15"></a>莫作嗔恚。<a id="a-16"></a>我等今当还向本处。<a id="a-17"></a>迦尸国王。<a id="a-18"></a>渴仰我等。<a id="a-19"></a>迦尸国王。<a id="a-1A"></a>作是言曰。<a id="a-1B"></a>二龙若来。<a id="a-1C"></a>随其所须。<a id="a-1D"></a>以乳酪祀。<a id="a-1E"></a>更不杀生。<a id="a-1F"></a>龙王闻已。<a id="a-1G"></a>即还本处。<a id="a-1H"></a>于是大达。<a id="a-1I"></a>而作是偈言。</p>
  <p id="a1J">尽共合和至心听　　极善清净心数法</p>
  <p id="a1K">菩萨本缘所说事　　今佛显现故昔偈</p>
  <p id="a1L">天中之天三佛陀　　如来在世诸比丘</p>
  <p id="a1M">更出恶言相讥毁　　大悲见闻如此言</p>
  <p id="a1N">集比丘僧作是说　　诸比丘依我出家</p>
  <p id="a1O">非法之事不应作　　汝等各各作粗语</p>
  <p id="a1P">更相诽谤自毁害　　汝不闻知求菩提</p>
  <p id="a1Q">修集慈忍难苦行　　汝等若欲依佛法</p>
  <p id="a1R">应当奉行六和敬　　智者善听学佛道</p>
  <p id="a1S">为欲利益安众生　　普于一切不恼害</p>
  <p id="a1T">修行若闻应远恶　　出家之人起忿诤</p>
  <p id="a1U">犹如冰水出于火　　我于过去作龙王</p>
  <p id="a1V">兄弟有二同处住　　若欲随顺出家法</p>
  <p id="a1W">应断嗔诤合道行　　第一兄名为大达</p>
  <p id="a1X">第二者名优婆达　　俱不杀生持净戒</p>
  <p id="a1Y">有大威德厌龙形　　恒向善趣求作人</p>
  <p id="a1Z">若见沙门婆罗门　　修持净戒又多闻</p>
  <p id="a1a">变形供养常亲近　　八日十四十五日</p>
  <p id="a1b">受持八戒捡心意　　舍己住处诣他方</p>
  <p id="a1c">有龙名曰屯度脾　　见我二龙大威德</p>
  <p id="a1d">知己不如生嫉恚　　恒以恶口而骂詈</p>
  <p id="a1e">膖颔肿口气粗出　　嗔怒心盛身胀大</p>
  <p id="a1f">出是恶声而谤言　　幻惑谄伪见侵逼</p>
  <p id="a1g">闻此下贱恶龙骂　　优波大达极嗔恚</p>
  <p id="a1h">请求其兄大达言　　以此恶语而见毁</p>
  <p id="a1i">恒食虾蟆水际住　　如此贱物敢见骂</p>
  <p id="a1j">若在水中恼水性　　若在陆地恼害人</p>
  <p id="a1k">闻恶欲忍难可堪　　今当除灭身眷属</p>
  <p id="a1l">一切皆毁还本处　　大力龙王闻弟言</p>
  <p id="a1m">所说妙偈智者赞　　若于一宿住止处</p>
  <p id="a1n">少得供给而安眠　　不应于彼生恶念</p>
  <p id="a1o">知恩报恩圣所赞　　若息树下少荫凉</p>
  <p id="a1p">不毁枝叶及花果　　若于亲厚少作恶</p>
  <p id="a1q">是人终始不见乐　　一餐之惠以恶报</p>
  <p id="a1r">是不知恩行恶人　　善果不生复消灭</p>
  <p id="a1s">如林被烧而燋兀　　后还生长复如故</p>
  <p id="a1t">背恩之人善不生　　若养恶人百种供</p>
  <p id="a1u">终不念恩必报怨　　譬如仙人象依住</p>
  <p id="a1v">生子即死仙养活　　长大狂逸杀仙人</p>
  <p id="a1w">树木屋宇尽蹋坏　　恶人背恩亦如是</p>
  <p id="a1x">心意轻躁不暂停　　譬如洄澓中有树</p>
  <p id="a1y">不修亲友无返复　　如似白氎甄叔染</p>
  <p id="a1z">若欲报怨应加善　　不应以恶而毁害</p>
  <p id="a20">智者报怨皆以慈　　担负天地及山海</p>
  <p id="a21">此担乃轻背恩重　　一切众生平等慈</p>
  <p id="a22">是为第一最胜乐　　如渡河津安隐过</p>
  <p id="a23">慈等二乐亦如是　　不害亲友是快乐</p>
  <p id="a24">灭除憍慢亦是乐　　内无德行外憍逸</p>
  <p id="a25">实无有知生憍慢　　好与强诤亲恶友</p>
  <p id="a26">名称损减得恶声　　孤小老者及病人</p>
  <p id="a27">新失富贵羸劣者　　贫穷无财失国主</p>
  <p id="a28">单己苦厄无所依　　于上种种困厄者</p>
  <p id="a29">不生怜愍不名仁　　若至他国无眷属</p>
  <p id="a2A">得众恶骂忍为快　　能遮众恶斗诤息</p>
  <p id="a2B">宁在他国人不识　　不在己邦众所轻</p>
  <p id="a2C">若于异国得恭敬　　皆来亲附不嗔诤</p>
  <p id="a2D">即是己国亲眷属　　世间富贵乐甚少</p>
  <p id="a2E">衰灭苦恼甚众多　　若见众生皆退失</p>
  <p id="a2F">制不由己默然乐　　怨敌力胜自羸弱</p>
  <p id="a2G">亲友既少无所怙　　自察如是默然乐</p>
  <p id="a2H">非法人所贪且悭　　不信无惭不受言</p>
  <p id="a2I">于彼恶所默然乐　　嗔恚甚多残害恶</p>
  <p id="a2J">好加苦毒于众生　　如此人边默然乐</p>
  <p id="a2K">不信强梁喜自高　　得逆谄伪诈幻惑</p>
  <p id="a2L">于如此人默然乐　　破戒凶恶无虑忍</p>
  <p id="a2M">恒作非法无信行　　于此人所默然乐</p>
  <p id="a2N">妄语无愧好两舌　　邪见恶口或绮语</p>
  <p id="a2O">傲慢自高深计我　　极大悭贪怀嫉妒</p>
  <p id="a2P">于此人所默然乐　　若于他处不知己</p>
  <p id="a2Q">亦无识别种性行　　不应自高生憍慢</p>
  <p id="a2R">至余国界而停住　　衣食仰人不自在</p>
  <p id="a2S">若得毁骂皆应忍　　他界寄住仰衣食</p>
  <p id="a2T">若为基业欲快乐　　亦应如上生忍辱</p>
  <p id="a2U">若住他界仰衣食　　乃至下贱来轻己</p>
  <p id="a2V">诸是智者宜忍受　　在他界住恶知友</p>
  <p id="a2W">愚小同处下贱人　　智者自隐如覆火</p>
  <p id="a2X">犹如炽火猛风吹　　炎着林野皆焚烧</p>
  <p id="a2Y">嗔恚如火烧自他　　此名极恶之毁害</p>
  <p id="a2Z">嗔恚欲心智者除　　若修慈等嗔渐灭</p>
  <p id="a2a">未曾共住辄亲善　　恒近恶者是痴人</p>
  <p id="a2b">不察其过辄弃舍　　作如上事非智者</p>
  <p id="a2c">若无愚小智不显　　如鸟折翅不能飞</p>
  <p id="a2d">智者无愚亦如是　　以多愚小及无智</p>
  <p id="a2e">不能觉了智有力　　以是义故诸贤哲</p>
  <p id="a2f">博识多闻得乐住　　智者得利心不高</p>
  <p id="a2g">失利不下无愚痴　　所解义理称实说</p>
  <p id="a2h">诸有所言为遮恶　　安乐利益故宣辩</p>
  <p id="a2i">为令必解说是语　　智者闻事不卒行</p>
  <p id="a2j">思惟筹量论其实　　明了其理而后行</p>
  <p id="a2k">是名自利亦利他　　智者终不为身命</p>
  <p id="a2l">造作恶业无理事　　不以苦乐违正法</p>
  <p id="a2m">终不为己舍正行　　智者不悭无嫉恚</p>
  <p id="a2n">亦不严恶无愚痴　　危害垂至不恐怖</p>
  <p id="a2o">终不为利谗构人　　亦不威猛不怯弱</p>
  <p id="a2p">又不下劣正处中　　如此诸事智者相</p>
  <p id="a2q">威猛生嫌懦他轻　　去其两边处中行</p>
  <p id="a2r">或时默然如哑者　　或时言教如王者</p>
  <p id="a2s">或时作寒犹如雪　　或时现热如炽火</p>
  <p id="a2t">或现高大如须弥　　或时现卑如卧草</p>
  <p id="a2u">或时显现猛如王　　或时寂灭如解脱</p>
  <p id="a2v">或时能忍饥渴苦　　或时堪忍苦乐事</p>
  <p id="a2w">于诸财宝如粪秽　　自在能调诸嗔恚</p>
  <p id="a2x">或时安乐纵伎乐　　或时恐怖犹如鹿</p>
  <p id="a2y">或时威猛如虎狼　　观时非时力无力</p>
  <p id="a2z">能观富贵及衰灭　　忍不可忍是真忍</p>
  <p id="a30">忍者应忍是常忍　　于羸弱者亦应忍</p>
  <p id="a31">富贵强盛常谦忍　　不可忍忍是名忍</p>
  <p id="a32">嫌恨者所不嫌恨　　于嗔人中常心净</p>
  <p id="a33">见人为恶自不作　　忍胜己者名怖忍</p>
  <p id="a34">忍等己者畏斗诤　　忍下劣者名盛忍</p>
  <p id="a35">恶骂诽谤愚不忍　　如似两石着眼中</p>
  <p id="a36">能受恶骂重诽谤　　智者能忍花雨象</p>
  <p id="a37">若于恶骂重诽谤　　明智能忍于慧眼</p>
  <p id="a38">犹如降雨于大石　　石无损坏不消灭</p>
  <p id="a39">恶言善语苦乐事　　智者能忍亦如石</p>
  <p id="a3A">若以实事见骂辱　　此人实语不足嗔</p>
  <p id="a3B">若以虚事而骂辱　　彼自欺诳如狂言</p>
  <p id="a3C">智者解了俱不嗔　　若为财宝及诸利</p>
  <p id="a3D">忍受苦乐恶骂谤　　若能不为财宝利</p>
  <p id="a3E">设得百千诸珍宝　　犹应速疾离恶人</p>
  <p id="a3F">树枝被斫不应拔　　人心已离不可亲</p>
  <p id="a3G">便从异道远避去　　可亲友者满世间</p>
  <p id="a3H">先敬后慢而轻毁　　亦无恭敬不赞叹</p>
  <p id="a3I">如似白鹄轻飞去　　智者远愚速应离</p>
  <p id="a3J">好乐斗诤怀谄曲　　喜见他过作两舌</p>
  <p id="a3K">妄言恶口亦绮语　　轻贱毁辱诸众生</p>
  <p id="a3L">更出痛言入心髓　　不护身业口与意</p>
  <p id="a3M">智者远离至他方　　嫉妒恶人无善心</p>
  <p id="a3N">见他利乐及名称　　心生热恼大苦毒</p>
  <p id="a3O">言语善濡意极恶　　唯智能远至他方</p>
  <p id="a3P">人乐恶欲贪利养　　谄曲要取无惭愧</p>
  <p id="a3Q">内不清净外亦然　　智者速远至他方</p>
  <p id="a3R">若人无有恭恪心　　憍慢所怀无教法</p>
  <p id="a3S">自谓智者实愚痴　　慧者远离至他方</p>
  <p id="a3T">此处饮食得卧具　　并诸衣被凭活路</p>
  <p id="a3U">应当拥护念其恩　　犹如慈母救一子</p>
  <p id="a3V">爱能生长一切苦　　先当断爱而离嗔</p>
  <p id="a3W">悉能将人至恶趣　　自高憍慢亦应舍</p>
  <p id="a3X">富贵亲友贫贱离　　如此之友当速远</p>
  <p id="a3Y">若为一家舍一人　　若为一村舍一家</p>
  <p id="a3Z">若为一国舍一村　　若为己身舍天下</p>
  <p id="a3a">若为正法舍己身　　若为一指舍现财</p>
  <p id="a3b">若为身命舍四支　　若为正法舍一切</p>
  <p id="a3c">正法如盖能遮雨　　修行法者法拥护</p>
  <p id="a3d">行法力故断恶趣　　如春盛热得荫凉</p>
  <p id="a3e">修行法者亦复然　　与诸贤智趣向俱</p>
  <p id="a3f">多得财利不为喜　　若失重宝不为忧</p>
  <p id="a3g">不常勤苦求乞索　　是名坚实大丈夫</p>
  <p id="a3h">施他财宝甚欢喜　　世间过恶速舍离</p>
  <p id="a3i">安立己身深于海　　是名雄健胜丈夫</p>
  <p id="a3j">若解义理众事巧　　为人柔软共行乐</p>
  <p id="a3k">诸人叹说善丈夫　　优波大达作是言</p>
  <p id="a3l">我今于兄倍信敬　　假使遭苦极困厄</p>
  <p id="a3m">终不复作诸恶事　　若死若活得财产</p>
  <p id="a3n">及失财产不造恶　　兄今当知我奉事</p>
  <p id="a3o">愿以持戒而取死　　不以犯戒而取生</p>
  <p id="a3p">何故应当为一生　　而可放逸作恶行</p>
  <p id="a3q">生死之中莫放逸　　我于生死作不善</p>
  <p id="a3r">遭值恶友造非法　　得遇善友以断除</p>
  <p id="a3s">佛入宿命知了说　　告诸比丘是本偈</p>
  <p id="a3t">尔时大达是我身　　优波大达是阿难</p>
  <p id="a3u">当知尔时屯度脾　　即是提婆达多身</p>
  <p id="a3v">比丘当知作是学　　是名集法总摄说</p>
  <p id="a3w">宜广慎行应恭敬　　诸比丘僧修是法</p>
  <p data-pb></p>
  <h2 id="a3x">提婆达多欲毁伤佛因缘第二十七</h2>
  <p id="a3y">在王舍城。<a id="a-3z"></a>告提婆达多言。<a id="a-40"></a>汝莫于如来生过患心。<a id="a-41"></a>自取减损。<a id="a-42"></a>得不安事。<a id="a-43"></a>自受其苦。<a id="a-44"></a>诸比丘言。<a id="a-45"></a>希有世尊。<a id="a-46"></a>提婆达多于如来所。<a id="a-47"></a>常生恶心。<a id="a-48"></a>世尊长夜。<a id="a-49"></a>慈心怜愍。<a id="a-4A"></a>柔软共语。<a id="a-4B"></a>佛言不但今日。<a id="a-4C"></a>乃往过去。<a id="a-4D"></a>迦尸之国。<a id="a-4E"></a>波罗奈城。<a id="a-4F"></a>有大龙王。<a id="a-4G"></a>名为瞻卜。<a id="a-4H"></a>常降时雨。<a id="a-4I"></a>使谷成熟。<a id="a-4J"></a>十四日十五日时。<a id="a-4K"></a>化作人形。<a id="a-4L"></a>受持五戒。<a id="a-4M"></a>布施听法。<a id="a-4N"></a>时南天竺国。<a id="a-4O"></a>有咒师来竖箭结咒。<a id="a-4P"></a>取瞻卜龙王。<a id="a-4Q"></a>时天神语迦尸王言。<a id="a-4R"></a>有咒师将瞻卜龙王去迦尸国。</p>
  <p data-pb></p>
  <h2 id="a4S">共命鸟缘第二十八</h2>
  <p id="a4T">佛在王舍城。<a id="a-4U"></a>诸比丘白佛言。<a id="a-4V"></a>世尊。<a id="a-4W"></a>提婆达多。<a id="a-4X"></a>是如来弟。<a id="a-4Y"></a>云何常欲怨害于佛。<a id="a-4Z"></a>佛言。<a id="a-4a"></a>不但今日。<a id="a-4b"></a>昔雪山中。<a id="a-4c"></a>有鸟名为共命。<a id="a-4d"></a>一身二头。<a id="a-4e"></a>一头常食美果。<a id="a-4f"></a>欲使身得安隐。<a id="a-4g"></a>一头便生嫉妒之心。<a id="a-4h"></a>而作是言。<a id="a-4i"></a>彼常云何。<a id="a-4j"></a>食好美果我不曾得。<a id="a-4k"></a>即取毒果食之使二头俱死。<a id="a-4l"></a>欲知尔时食甘果者。<a id="a-4m"></a>我身是也。<a id="a-4n"></a>尔时食毒果者。<a id="a-4o"></a>提婆达多是。<a id="a-4p"></a>昔时与我共有一身。<a id="a-4q"></a>犹生恶心。<a id="a-4r"></a>今作我弟。<a id="a-4s"></a>亦复如是。</p>
  <h2 id="a4t">白鹅王缘第二十九</h2>
  <p id="a4u">佛在王舍城。<a id="a-4v"></a>提婆达多。<a id="a-4w"></a>推山压佛。<a id="a-4x"></a>放护财象。<a id="a-4y"></a>欲蹋于佛。<a id="a-4z"></a>恶名流布。<a id="a-50"></a>提婆达多。<a id="a-51"></a>于众人前。<a id="a-52"></a>向佛忏悔。<a id="a-53"></a>呜如来足。<a id="a-54"></a>无众人时。<a id="a-55"></a>于比丘中。<a id="a-56"></a>恶口骂佛。<a id="a-57"></a>诸人皆言。<a id="a-58"></a>提婆达多。<a id="a-59"></a>向佛忏悔。<a id="a-5A"></a>心极调顺。<a id="a-5B"></a>无故得此恶名流布。<a id="a-5C"></a>诸比丘言。<a id="a-5D"></a>希有世尊。<a id="a-5E"></a>提婆达多。<a id="a-5F"></a>甚能谄伪。<a id="a-5G"></a>于众人前。<a id="a-5H"></a>调顺向佛。<a id="a-5I"></a>于屏处时。<a id="a-5J"></a>恶心骂佛。<a id="a-5K"></a>佛言不但今日。<a id="a-5L"></a>乃往过去时。<a id="a-5M"></a>有莲花池。<a id="a-5N"></a>多有水鸟在中而住。<a id="a-5O"></a>时有鹳雀。<a id="a-5P"></a>在于池中。<a id="a-5Q"></a>徐步举脚。<a id="a-5R"></a>诸鸟皆言。<a id="a-5S"></a>此鸟善行。<a id="a-5T"></a>威仪庠序。<a id="a-5U"></a>不恼水性。<a id="a-5V"></a>时有白鹅。<a id="a-5W"></a>而说偈言。</p>
  <p id="a5X">举脚而徐步　　音声极柔软</p>
  <p id="a5Y">欺诳于世间　　谁不知谄诡</p>
  <p id="a5Z">鹳雀语言。<a id="a-5a"></a>何为作此语。<a id="a-5b"></a>来共作亲善。<a id="a-5c"></a>白鹅答言。<a id="a-5d"></a>我知汝谄诡。<a id="a-5e"></a>终不亲善。<a id="a-5f"></a>汝欲知尔时鹅王。<a id="a-5g"></a>即我身是也。<a id="a-5h"></a>尔时鹳雀。<a id="a-5i"></a>提婆达多是。</p>
  <p data-pb></p>
  <h2 id="a5j">大龟因缘第三十</h2>
  <p id="a5k">在王舍城。<a id="a-5l"></a>提婆达多。<a id="a-5m"></a>心常怀恶。<a id="a-5n"></a>欲害世尊。<a id="a-5o"></a>乃雇五百善射婆罗门。<a id="a-5p"></a>使持弓箭。<a id="a-5q"></a>诣世尊所。<a id="a-5r"></a>挽弓射佛。<a id="a-5s"></a>所射之箭。<a id="a-5t"></a>变成拘物头华。<a id="a-5u"></a>分陀利华。<a id="a-5v"></a>波头摩华。<a id="a-5w"></a>优钵罗华。<a id="a-5x"></a>五百婆罗门。<a id="a-5y"></a>见是神变。<a id="a-5z"></a>皆大怖畏。<a id="a-60"></a>即舍弓箭。<a id="a-61"></a>礼佛忏悔。<a id="a-62"></a>在一面坐。<a id="a-63"></a>佛为说法。<a id="a-64"></a>皆得须陀洹道。<a id="a-65"></a>复白佛言。<a id="a-66"></a>愿听我等出家学道。<a id="a-67"></a>佛言善来比丘。<a id="a-68"></a>须发自落。<a id="a-69"></a>法服着体。<a id="a-6A"></a>重为说法。<a id="a-6B"></a>得阿罗汉道。<a id="a-6C"></a>诸比丘白佛言。<a id="a-6D"></a>世尊神力。<a id="a-6E"></a>甚为希有。<a id="a-6F"></a>提婆达多。<a id="a-6G"></a>常欲害佛。<a id="a-6H"></a>然佛恒生大慈。<a id="a-6I"></a>佛言。<a id="a-6J"></a>非但今日。<a id="a-6K"></a>于过去时。<a id="a-6L"></a>波罗奈国。<a id="a-6M"></a>有一商主。<a id="a-6N"></a>名不识恩。<a id="a-6O"></a>共五百贾客。<a id="a-6P"></a>入海采宝。<a id="a-6Q"></a>得宝还返。<a id="a-6R"></a>到回渊处。<a id="a-6S"></a>遇水罗刹而捉其船。<a id="a-6T"></a>不能得前。<a id="a-6U"></a>众商人等。<a id="a-6V"></a>极大惊怖。<a id="a-6W"></a>皆共唱言。<a id="a-6X"></a>天神地神。<a id="a-6Y"></a>日月诸神。<a id="a-6Z"></a>谁能慈愍。<a id="a-6a"></a>济我厄也。<a id="a-6b"></a>有一大龟。<a id="a-6c"></a>背广一里。<a id="a-6d"></a>心生悲愍。<a id="a-6e"></a>来向船所。<a id="a-6f"></a>负载众人。<a id="a-6g"></a>即得渡海。<a id="a-6h"></a>时龟小睡。<a id="a-6i"></a>不识恩者。<a id="a-6j"></a>欲以大石打龟头杀。<a id="a-6k"></a>诸商人言。<a id="a-6l"></a>我等蒙龟济难活命。<a id="a-6m"></a>杀之不祥不识恩也。<a id="a-6n"></a>不识恩曰。<a id="a-6o"></a>我停饥急。<a id="a-6p"></a>谁问尔恩。<a id="a-6q"></a>辄便杀龟。<a id="a-6r"></a>而食其肉。<a id="a-6s"></a>即日夜中。<a id="a-6t"></a>有大群象。<a id="a-6u"></a>蹋杀众人。<a id="a-6v"></a>尔时大龟。<a id="a-6w"></a>我身是也。<a id="a-6x"></a>尔时不识恩者。<a id="a-6y"></a>提婆达多是。<a id="a-6z"></a>五百商人者。<a id="a-70"></a>五百婆罗门出家学得道者是。<a id="a-71"></a>我于往昔。<a id="a-72"></a>济彼厄难。<a id="a-73"></a>今复拔其生死之患。</p>
  <p data-pb></p>
  <h2 id="a74">二辅相诡媾缘第三十一</h2>
  <p id="a75">佛在王舍城。<a id="a-76"></a>提婆达多。<a id="a-77"></a>作种种因缘。<a id="a-78"></a>欲得杀佛。<a id="a-79"></a>然不能得。<a id="a-7A"></a>时南天竺国。<a id="a-7B"></a>有婆罗门来。<a id="a-7C"></a>善知咒术。<a id="a-7D"></a>和合毒药。<a id="a-7E"></a>提婆达多。<a id="a-7F"></a>于婆罗门所。<a id="a-7G"></a>即合毒药。<a id="a-7H"></a>以散佛上。<a id="a-7I"></a>风吹此药。<a id="a-7J"></a>反堕己头上。<a id="a-7K"></a>即便闷绝。<a id="a-7L"></a>躃地欲死。<a id="a-7M"></a>医不能治。<a id="a-7N"></a>阿难白佛言。<a id="a-7O"></a>世尊。<a id="a-7P"></a>提婆达多。<a id="a-7Q"></a>被毒欲死。<a id="a-7R"></a>佛怜愍故。<a id="a-7S"></a>为说实语。<a id="a-7T"></a>我从菩萨成佛已来。<a id="a-7U"></a>于提婆达多。<a id="a-7V"></a>常生慈悲。<a id="a-7W"></a>无恶心者。<a id="a-7X"></a>提婆达多。<a id="a-7Y"></a>毒自当灭。<a id="a-7Z"></a>作是语已。<a id="a-7a"></a>毒即消灭。<a id="a-7b"></a>诸比丘言。<a id="a-7c"></a>希有世尊。<a id="a-7d"></a>提婆达多。<a id="a-7e"></a>恒起恶心于如来所。<a id="a-7f"></a>如来云何犹故活之。<a id="a-7g"></a>佛言非但今日。<a id="a-7h"></a>恶心向我。<a id="a-7i"></a>过去亦尔。<a id="a-7j"></a>时问佛言。<a id="a-7k"></a>恶心于佛。<a id="a-7l"></a>其事云何。<a id="a-7m"></a>佛言过去之世。<a id="a-7n"></a>迦尸国中。<a id="a-7o"></a>有波罗奈城。<a id="a-7p"></a>有二辅相。<a id="a-7q"></a>一名斯那。<a id="a-7r"></a>二名恶意。<a id="a-7s"></a>斯那常顺法行。<a id="a-7t"></a>恶意恒作恶事。<a id="a-7u"></a>好为诡媾。<a id="a-7v"></a>而语王言。<a id="a-7w"></a>斯那欲作逆事。<a id="a-7x"></a>王即收闭。<a id="a-7y"></a>诸天善神。<a id="a-7z"></a>于虚空中。<a id="a-80"></a>出声而言。<a id="a-81"></a>如此贤人。<a id="a-82"></a>实无过罪。<a id="a-83"></a>云何拘系。<a id="a-84"></a>诸龙尔时亦作是语。<a id="a-85"></a>群臣人民亦作是语。<a id="a-86"></a>王便放之。<a id="a-87"></a>第二恶意。<a id="a-88"></a>劫王库藏。<a id="a-89"></a>着斯那舍。<a id="a-8A"></a>王亦不信。<a id="a-8B"></a>而语之言。<a id="a-8C"></a>汝憎嫉于彼。<a id="a-8D"></a>横作此事王言捉此恶意。<a id="a-8E"></a>付与斯那。<a id="a-8F"></a>仰使断之。<a id="a-8G"></a>斯那。<a id="a-8H"></a>即教恶意。<a id="a-8I"></a>向王忏悔。<a id="a-8J"></a>恶意自知有罪。<a id="a-8K"></a>便走向毗提醯王所。<a id="a-8L"></a>作一宝箧。<a id="a-8M"></a>盛二恶蛇。<a id="a-8N"></a>见毒具足。<a id="a-8O"></a>令毗提醯王。<a id="a-8P"></a>遣使送与彼国。<a id="a-8Q"></a>国王并及斯那。<a id="a-8R"></a>二人共看。<a id="a-8S"></a>莫示余人。<a id="a-8T"></a>王见宝箧。<a id="a-8U"></a>极以严饰。<a id="a-8V"></a>心大欢喜。<a id="a-8W"></a>即唤斯那。<a id="a-8X"></a>欲共发看。<a id="a-8Y"></a>斯那答言。<a id="a-8Z"></a>远来之物。<a id="a-8a"></a>不得自看。<a id="a-8b"></a>远来果食。<a id="a-8c"></a>不得即食。<a id="a-8d"></a>何以故。<a id="a-8e"></a>彼有恶人。<a id="a-8f"></a>或能以恶来见中伤。<a id="a-8g"></a>王言我必欲看。<a id="a-8h"></a>殷勤三谏。<a id="a-8i"></a>王不用语。<a id="a-8j"></a>复白王言。<a id="a-8k"></a>不用臣语。<a id="a-8l"></a>王自看之。<a id="a-8m"></a>臣不能看。<a id="a-8n"></a>王即发看。<a id="a-8o"></a>两眼盲冥。<a id="a-8p"></a>不见于物。<a id="a-8q"></a>斯那忧苦。<a id="a-8r"></a>愁悴欲死。<a id="a-8s"></a>遣人四出。<a id="a-8t"></a>遍历诸国。<a id="a-8u"></a>远觅良药。<a id="a-8v"></a>既得好药。<a id="a-8w"></a>以治王眼。<a id="a-8x"></a>平复如故。<a id="a-8y"></a>尔时王者。<a id="a-8z"></a>舍利弗是也。<a id="a-90"></a>尔时斯那。<a id="a-91"></a>我身是也。<a id="a-92"></a>尔时恶意。<a id="a-93"></a>提婆达多是。</p>
  <h2 id="a94">山鸡王缘第三十二</h2>
  <p id="a95">佛在王舍城。<a id="a-96"></a>提婆达多。<a id="a-97"></a>往至佛所。<a id="a-98"></a>而作是言。<a id="a-99"></a>如来今者。<a id="a-9A"></a>可闲静住。<a id="a-9B"></a>以此大众。<a id="a-9C"></a>付嘱于我。<a id="a-9D"></a>佛言。<a id="a-9E"></a>食唾痴人。<a id="a-9F"></a>我尚不以诸大众等。<a id="a-9G"></a>付嘱舍利弗目犍连。<a id="a-9H"></a>云何乃当付嘱于汝。<a id="a-9I"></a>提婆达多。<a id="a-9J"></a>嗔骂而去。<a id="a-9K"></a>诸比丘言。<a id="a-9L"></a>世尊。<a id="a-9M"></a>提婆达多。<a id="a-9N"></a>欲作种种苦恼于佛。<a id="a-9O"></a>又多方便欺诳如来。<a id="a-9P"></a>佛言。<a id="a-9Q"></a>不但今日。<a id="a-9R"></a>于过去世。<a id="a-9S"></a>雪山之侧。<a id="a-9T"></a>有山鸡王。<a id="a-9U"></a>多将鸡众。<a id="a-9V"></a>而随从之。<a id="a-9W"></a>鸡冠极赤。<a id="a-9X"></a>身体甚白。<a id="a-9Y"></a>语诸鸡言。<a id="a-9Z"></a>汝等远离城邑聚落。<a id="a-9a"></a>莫为人民之所啖食。<a id="a-9b"></a>我等多诸怨嫉。<a id="a-9c"></a>好自慎护。<a id="a-9d"></a>时聚落中。<a id="a-9e"></a>有一猫子。<a id="a-9f"></a>闻彼有鸡。<a id="a-9g"></a>便往趣之。<a id="a-9h"></a>在于树下。<a id="a-9i"></a>徐行低视。<a id="a-9j"></a>而语鸡言。<a id="a-9k"></a>我为汝妇。<a id="a-9l"></a>汝为我夫。<a id="a-9m"></a>而汝身形。<a id="a-9n"></a>端正可爱。<a id="a-9o"></a>头上冠赤。<a id="a-9p"></a>身体俱白。<a id="a-9q"></a>我相承事。<a id="a-9r"></a>安隐快乐。<a id="a-9s"></a>鸡说偈言。</p>
  <p id="a9t">猫子黄眼愚小物　　触事怀害欲啖食</p>
  <p id="a9u">不见有畜如此妇　　而得寿命安隐者</p>
  <p id="a9v">尔时鸡者我身是也。<a id="a-9w"></a>尔时猫者提婆达多是昔于过去欲诱诳我。<a id="a-9x"></a>今日亦复欲诱诳我。</p>
  <p data-pb></p>
  <h2 id="a9y">吉利鸟缘第三十三</h2>
  <p id="a9z">在王舍城。<a id="a-A0"></a>尔时提婆达多。<a id="a-A1"></a>作是念言。<a id="a-A2"></a>佛有五百青衣鬼神恒常侍卫。<a id="a-A3"></a>佛有十力百千那罗延。<a id="a-A4"></a>所不能及。<a id="a-A5"></a>我今不能得害。<a id="a-A6"></a>当还奉事。<a id="a-A7"></a>观其要脉。<a id="a-A8"></a>而伤害之。<a id="a-A9"></a>乃可得杀。<a id="a-AA"></a>便于比丘比丘尼优婆塞优婆夷大众之中。<a id="a-AB"></a>向佛忏悔。<a id="a-AC"></a>而作是念。<a id="a-AD"></a>受我忏悔。<a id="a-AE"></a>得作方便。<a id="a-AF"></a>不受我悔。<a id="a-AG"></a>足使如来恶名流布。<a id="a-AH"></a>便白佛言。<a id="a-AI"></a>世尊。<a id="a-AJ"></a>受我忏悔。<a id="a-AK"></a>我欲于彼闲静之处自修其志。<a id="a-AL"></a>佛言。<a id="a-AM"></a>法无谄诳。<a id="a-AN"></a>诸谄诳者。<a id="a-AO"></a>无有法也。<a id="a-AP"></a>外道六师皆言。<a id="a-AQ"></a>提婆达多。<a id="a-AR"></a>好向佛忏悔。<a id="a-AS"></a>佛不受忏悔。<a id="a-AT"></a>诸比丘言。<a id="a-AU"></a>提婆达多。<a id="a-AV"></a>谄曲向佛。<a id="a-AW"></a>佛言。<a id="a-AX"></a>非但今日。<a id="a-AY"></a>过去久远。<a id="a-AZ"></a>波罗奈国。<a id="a-Aa"></a>有王名梵摩达。<a id="a-Ab"></a>作制断杀。<a id="a-Ac"></a>时有猎师。<a id="a-Ad"></a>着仙人衣服。<a id="a-Ae"></a>杀诸鹿鸟。<a id="a-Af"></a>人无知者。<a id="a-Ag"></a>有吉利鸟。<a id="a-Ah"></a>语诸人言。<a id="a-Ai"></a>此大恶人。<a id="a-Aj"></a>虽着仙人衣。<a id="a-Ak"></a>实是猎师。<a id="a-Al"></a>常行杀害。<a id="a-Am"></a>而人不知。<a id="a-An"></a>众人皆信吉利鸟。<a id="a-Ao"></a>实如其言。<a id="a-Ap"></a>尔时吉利鸟者。<a id="a-Aq"></a>我身是也。<a id="a-Ar"></a>尔时猎师者。<a id="a-As"></a>提婆达多是。<a id="a-At"></a>尔时王者。<a id="a-Au"></a>舍利弗是也。</p>
  <h2 id="aAv">老仙缘第三十四</h2>
  <p id="aAw">佛在王舍城。<a id="a-Ax"></a>尔时阿阇世王。<a id="a-Ay"></a>为提婆达多日送五百釜饭。<a id="a-Az"></a>多得利养。<a id="a-B0"></a>诸比丘皆白世尊言。<a id="a-B1"></a>阿阇世王。<a id="a-B2"></a>日为提婆达多送五百釜饭。<a id="a-B3"></a>佛言。<a id="a-B4"></a>比丘莫羡提婆达多得利养事。<a id="a-B5"></a>即说偈言。</p>
  <p id="aB6">芭蕉生实枯　　芦竹苇亦然</p>
  <p id="aB7">駏驉怀妊死　　骡[馬*婁]亦复然</p>
  <p id="aB8">愚贪利养害　　智者所嗤笑</p>
  <p id="aB9">说是偈已。<a id="a-BA"></a>告诸比丘言。<a id="a-BB"></a>提婆达多。<a id="a-BC"></a>非但今日。<a id="a-BD"></a>为利养所害。<a id="a-BE"></a>诽谤于我。<a id="a-BF"></a>过去亦尔。<a id="a-BG"></a>比丘问佛言。<a id="a-BH"></a>过去之事。<a id="a-BI"></a>其义云何。<a id="a-BJ"></a>佛言。<a id="a-BK"></a>往昔波罗奈国。<a id="a-BL"></a>仙山之中。<a id="a-BM"></a>有二仙人。<a id="a-BN"></a>其一老者。<a id="a-BO"></a>获五神通。<a id="a-BP"></a>其一壮者。<a id="a-BQ"></a>竟无所得。<a id="a-BR"></a>时老仙人。<a id="a-BS"></a>即以神力。<a id="a-BT"></a>往郁单越。<a id="a-BU"></a>取成熟粳米。<a id="a-BV"></a>而来共食之。<a id="a-BW"></a>复至阎浮树。<a id="a-BX"></a>取阎浮提果。<a id="a-BY"></a>亦来共食。<a id="a-BZ"></a>到忉利天。<a id="a-Ba"></a>取天须陀味。<a id="a-Bb"></a>来共食之。<a id="a-Bc"></a>少仙人。<a id="a-Bd"></a>见是已。<a id="a-Be"></a>心生悕仰。<a id="a-Bf"></a>白老者言。<a id="a-Bg"></a>愿教授我修五神通。<a id="a-Bh"></a>老仙人言。<a id="a-Bi"></a>若有好心。<a id="a-Bj"></a>得五神通。<a id="a-Bk"></a>必有利益。<a id="a-Bl"></a>若无好心。<a id="a-Bm"></a>反为恶害。<a id="a-Bn"></a>犹勤启请。<a id="a-Bo"></a>唯愿教我。<a id="a-Bp"></a>时老仙人。<a id="a-Bq"></a>便教五通。<a id="a-Br"></a>寻即获得。<a id="a-Bs"></a>既得五神通。<a id="a-Bt"></a>于众人前。<a id="a-Bu"></a>现种种神足。<a id="a-Bv"></a>于是已后。<a id="a-Bw"></a>大得名称利养乃于老者。<a id="a-Bx"></a>生嫉妒心。<a id="a-By"></a>处处诽谤。<a id="a-Bz"></a>即退失神足。<a id="a-C0"></a>诸人闻已。<a id="a-C1"></a>作是言曰。<a id="a-C2"></a>老仙人者。<a id="a-C3"></a>宿旧有德。<a id="a-C4"></a>是壮仙人。<a id="a-C5"></a>横生诽谤。<a id="a-C6"></a>便皆嗔之。<a id="a-C7"></a>城门下遮。<a id="a-C8"></a>不听使入。<a id="a-C9"></a>便失利养。<a id="a-CA"></a>欲知尔时老仙人者。<a id="a-CB"></a>我身是也。<a id="a-CC"></a>尔时壮仙人者提婆达多是也。</p>
  <p data-pb></p>
  <h2 id="aCD">二估客因缘第三十五</h2>
  <p id="aCE">在王舍城。<a id="a-CF"></a>尔时诸比丘等。<a id="a-CG"></a>用佛语者。<a id="a-CH"></a>皆得涅槃天人之道。<a id="a-CI"></a>用提婆达多语者。<a id="a-CJ"></a>悉堕地狱。<a id="a-CK"></a>受大苦恼。<a id="a-CL"></a>佛言。<a id="a-CM"></a>非但今日奉我教者。<a id="a-CN"></a>得大利益。<a id="a-CO"></a>用提婆达多语。<a id="a-CP"></a>获于大苦。<a id="a-CQ"></a>往昔亦尔。<a id="a-CR"></a>过去之世。<a id="a-CS"></a>有二贾客。<a id="a-CT"></a>俱将五百商人。<a id="a-CU"></a>到旷野中。<a id="a-CV"></a>有夜叉鬼。<a id="a-CW"></a>化作年少。<a id="a-CX"></a>着好衣服。<a id="a-CY"></a>头戴花鬘。<a id="a-CZ"></a>弹琴而行。<a id="a-Ca"></a>语贾客言。<a id="a-Cb"></a>不疲极也。<a id="a-Cc"></a>载是水草。<a id="a-Cd"></a>竟何用为。<a id="a-Ce"></a>近在前头。<a id="a-Cf"></a>有好水草。<a id="a-Cg"></a>从我去来。<a id="a-Ch"></a>当示汝道。<a id="a-Ci"></a>一贾客主。<a id="a-Cj"></a>寻用其言。<a id="a-Ck"></a>我等今弃所载水草。<a id="a-Cl"></a>便即轻行。<a id="a-Cm"></a>在前而去。<a id="a-Cn"></a>一贾客言。<a id="a-Co"></a>我等</p>
  <p data-pb></p>
  <h2 id="aCp">内官赎所犍牛得男根缘第三十六</h2>
  <p id="aCq">乾陀卫国。<a id="a-Cr"></a>有一屠儿。<a id="a-Cs"></a>将五百头小牛。<a id="a-Ct"></a>尽欲刑犍。<a id="a-Cu"></a>时有内官。<a id="a-Cv"></a>以金钱赎牛。<a id="a-Cw"></a>作群放去。<a id="a-Cx"></a>以是因缘。<a id="a-Cy"></a>现身即得男根具足。<a id="a-Cz"></a>还到王家。<a id="a-D0"></a>遣人通白。<a id="a-D1"></a>某甲在外。<a id="a-D2"></a>王言。<a id="a-D3"></a>是我家人。<a id="a-D4"></a>自恣而行。<a id="a-D5"></a>未曾通白。<a id="a-D6"></a>今何故尔。<a id="a-D7"></a>王时即唤问其所以。<a id="a-D8"></a>答王言曰。<a id="a-D9"></a>向见屠儿。<a id="a-DA"></a>将五百头小牛而欲刑治。<a id="a-DB"></a>臣即赎放。<a id="a-DC"></a>以是因缘。<a id="a-DD"></a>身体得具。<a id="a-DE"></a>故不敢入。<a id="a-DF"></a>王闻喜愕。<a id="a-DG"></a>深于佛法。<a id="a-DH"></a>生信敬心。<a id="a-DI"></a>夫以华报。<a id="a-DJ"></a>所感如此。<a id="a-DK"></a>况其果报。<a id="a-DL"></a>岂可量也。</p>
  <p data-pb></p>
  <h2 id="aDM">二内官诤道理缘第三十七</h2>
  <p id="aDN">波斯匿王。<a id="a-DO"></a>于卧眠中。<a id="a-DP"></a>闻二内官共诤道理。<a id="a-DQ"></a>一作是言。<a id="a-DR"></a>我依王活。<a id="a-DS"></a>一人答言。<a id="a-DT"></a>我无所依。<a id="a-DU"></a>自业力活。<a id="a-DV"></a>王闻此已。<a id="a-DW"></a>情可于彼依王活者。<a id="a-DX"></a>而欲赏之。<a id="a-DY"></a>即遣直人。<a id="a-DZ"></a>语夫人言。<a id="a-Da"></a>我今当使一人往者重与钱财衣服璎珞。<a id="a-Db"></a>于是寻遣依王活者。<a id="a-Dc"></a>持己所饮余残之酒。<a id="a-Dd"></a>以与夫人。<a id="a-De"></a>尔时此人。<a id="a-Df"></a>持酒出户。<a id="a-Dg"></a>鼻中血出。<a id="a-Dh"></a>不得前进。<a id="a-Di"></a>会复值彼自业活者。<a id="a-Dj"></a>即倩持酒。<a id="a-Dk"></a>往与夫人。<a id="a-Dl"></a>夫人见已。<a id="a-Dm"></a>忆王之言。<a id="a-Dn"></a>赐其钱财衣服璎珞。<a id="a-Do"></a>还于王前。<a id="a-Dp"></a>王见此人。<a id="a-Dq"></a>深生怪惑。<a id="a-Dr"></a>即便唤彼依王活者。<a id="a-Ds"></a>而问之言。<a id="a-Dt"></a>我使汝去。<a id="a-Du"></a>云何不去。<a id="a-Dv"></a>答言。<a id="a-Dw"></a>我出户外。<a id="a-Dx"></a>卒得衄鼻。<a id="a-Dy"></a>竟不堪任。<a id="a-Dz"></a>即便倩彼。<a id="a-E0"></a>持王残酒。<a id="a-E1"></a>以与夫人。<a id="a-E2"></a>王时叹言。<a id="a-E3"></a>我今乃知佛语为实。<a id="a-E4"></a>自作其业。<a id="a-E5"></a>自受其报。<a id="a-E6"></a>不可夺也。<a id="a-E7"></a>由是观之。<a id="a-E8"></a>善恶报应。<a id="a-E9"></a>行业所致。<a id="a-EA"></a>非天非王之所能与。</p>
  <h2 id="aEB">兄弟二人俱出家缘第三十八</h2>
  <p id="aEC">往昔之世。<a id="a-ED"></a>有兄弟二人。<a id="a-EE"></a>心乐佛法。<a id="a-EF"></a>出家学道。<a id="a-EG"></a>其兄精勤。<a id="a-EH"></a>集众善法。<a id="a-EI"></a>修阿练行。<a id="a-EJ"></a>未久之顷。<a id="a-EK"></a>得罗汉道。<a id="a-EL"></a>其弟聪明。<a id="a-EM"></a>学问博识。<a id="a-EN"></a>诵三藏经。<a id="a-EO"></a>后为辅相请作门师。<a id="a-EP"></a>多与财钱。<a id="a-EQ"></a>委使营造僧房塔寺。<a id="a-ER"></a>时三藏法师。<a id="a-ES"></a>受其财物。<a id="a-ET"></a>将人经地。<a id="a-EU"></a>为造塔寺。<a id="a-EV"></a>基刹端严。<a id="a-EW"></a>堂宇莹丽。<a id="a-EX"></a>制作之意。<a id="a-EY"></a>妙绝工匠。<a id="a-EZ"></a>辅相见已。<a id="a-Ea"></a>倍生信敬。<a id="a-Eb"></a>供养供给。<a id="a-Ec"></a>触事无乏。<a id="a-Ed"></a>三藏比丘。<a id="a-Ee"></a>见其心好。<a id="a-Ef"></a>即作是念。<a id="a-Eg"></a>寺庙讫成。<a id="a-Eh"></a>俱须众僧安置寺上。<a id="a-Ei"></a>当语辅相使请我兄。<a id="a-Ej"></a>作是念已语辅相言。<a id="a-Ek"></a>我有一兄。<a id="a-El"></a>在于彼处。<a id="a-Em"></a>舍家入道。<a id="a-En"></a>勤心精进。<a id="a-Eo"></a>修阿练行。<a id="a-Ep"></a>檀越今可请着寺上。<a id="a-Eq"></a>辅相答言。<a id="a-Er"></a>师所约敕。<a id="a-Es"></a>但是比丘。<a id="a-Et"></a>不敢违逆。<a id="a-Eu"></a>况复师兄。<a id="a-Ev"></a>是阿练也。<a id="a-Ew"></a>即便遣人殷勤往请。<a id="a-Ex"></a>既来到已。<a id="a-Ey"></a>辅相见其精勤用行。<a id="a-Ez"></a>倍加供养。<a id="a-F0"></a>其后辅相以一妙氎价直千万。<a id="a-F1"></a>以与于彼阿练比丘。<a id="a-F2"></a>阿练比丘。<a id="a-F3"></a>不肯受之。<a id="a-F4"></a>殷勤强与。<a id="a-F5"></a>然后乃受。<a id="a-F6"></a>而作是念。<a id="a-F7"></a>我弟营事。<a id="a-F8"></a>当须财物。<a id="a-F9"></a>即以与之。<a id="a-FA"></a>辅相后时。<a id="a-FB"></a>以一粗氎。<a id="a-FC"></a>用与三藏。<a id="a-FD"></a>三藏得已。<a id="a-FE"></a>深生嗔恚。<a id="a-FF"></a>又于后日。<a id="a-FG"></a>辅相更以一张妙氎直千万钱。<a id="a-FH"></a>与兄阿练。<a id="a-FI"></a>其兄既得。<a id="a-FJ"></a>复以与弟。<a id="a-FK"></a>其弟见已。<a id="a-FL"></a>倍怀嫉妒。<a id="a-FM"></a>即持此氎。<a id="a-FN"></a>往至辅相爱敬女所。<a id="a-FO"></a>而语之言。<a id="a-FP"></a>汝父辅相。<a id="a-FQ"></a>先看我厚。<a id="a-FR"></a>今彼比丘至止已来。<a id="a-FS"></a>不知以何幻惑汝父。<a id="a-FT"></a>今于我薄。<a id="a-FU"></a>与汝此氎。<a id="a-FV"></a>汝可持向辅相之前。<a id="a-FW"></a>缝以为衣。<a id="a-FX"></a>若其问者。<a id="a-FY"></a>汝可答言。<a id="a-FZ"></a>父所爱重。<a id="a-Fa"></a>阿练若者。<a id="a-Fb"></a>捉以与我。<a id="a-Fc"></a>辅相必定嗔不共语。<a id="a-Fd"></a>女语三藏言。<a id="a-Fe"></a>我父今厚敬彼比丘。<a id="a-Ff"></a>如爱眼睛。<a id="a-Fg"></a>亦如明珠。<a id="a-Fh"></a>云何卒当而到谤毁。<a id="a-Fi"></a>三藏复言。<a id="a-Fj"></a>汝若不尔。<a id="a-Fk"></a>与汝永断。<a id="a-Fl"></a>女人又答。<a id="a-Fm"></a>何故太卒当更方宜。<a id="a-Fn"></a>情不能已。<a id="a-Fo"></a>便受此氎。<a id="a-Fp"></a>于其父前。<a id="a-Fq"></a>裁以为衣。<a id="a-Fr"></a>尔时辅相。<a id="a-Fs"></a>见氎即识而作念言。<a id="a-Ft"></a>彼比丘者。<a id="a-Fu"></a>甚大恶人。<a id="a-Fv"></a>得我之氎。<a id="a-Fw"></a>不自供给。<a id="a-Fx"></a>反以诳惑小儿妇女。<a id="a-Fy"></a>于是后日阿练若来。<a id="a-Fz"></a>不复出迎。<a id="a-G0"></a>颜色变异。<a id="a-G1"></a>时此比丘。<a id="a-G2"></a>见辅相尔。<a id="a-G3"></a>心自思惟。<a id="a-G4"></a>必有异人。<a id="a-G5"></a>毁谤于我。<a id="a-G6"></a>使彼尔耳。<a id="a-G7"></a>即升空中。<a id="a-G8"></a>作十八变。<a id="a-G9"></a>辅相见已。<a id="a-GA"></a>深怀敬服。<a id="a-GB"></a>即与其妇。<a id="a-GC"></a>礼足忏悔。<a id="a-GD"></a>恭敬情浓。<a id="a-GE"></a>倍于常日。<a id="a-GF"></a>即驱三藏及其己女。<a id="a-GG"></a>悉令出国。<a id="a-GH"></a>佛言。<a id="a-GI"></a>尔时三藏。<a id="a-GJ"></a>我身是。<a id="a-GK"></a>以谤他故。<a id="a-GL"></a>于无量劫。<a id="a-GM"></a>受大苦恼。<a id="a-GN"></a>乃至今日。<a id="a-GO"></a>为孙他利之所毁谤。<a id="a-GP"></a>尔时此女。<a id="a-GQ"></a>由谤圣故。<a id="a-GR"></a>现被驱出。<a id="a-GS"></a>穷困乞活。<a id="a-GT"></a>是以世人。<a id="a-GU"></a>于一切事。<a id="a-GV"></a>应当明察。<a id="a-GW"></a>莫轻诽谤用招咎罚。</p>
  <h2 id="aGX">八天次第问法缘第三十九</h2>
  <p id="aGY">昔佛在世。<a id="a-GZ"></a>于夜分中。<a id="a-Ga"></a>忽有八天。<a id="a-Gb"></a>次第而来。<a id="a-Gc"></a>至世尊所。<a id="a-Gd"></a>其初来者。<a id="a-Ge"></a>容貌端政。<a id="a-Gf"></a>光照一里。<a id="a-Gg"></a>有十天女。<a id="a-Gh"></a>以为眷属。<a id="a-Gi"></a>来诣佛所。<a id="a-Gj"></a>至心顶礼。<a id="a-Gk"></a>却在一面。<a id="a-Gl"></a>佛告天曰。<a id="a-Gm"></a>汝以修福得受天身。<a id="a-Gn"></a>五欲自娱。<a id="a-Go"></a>快获安乐。<a id="a-Gp"></a>于时此天。<a id="a-Gq"></a>即白佛言。<a id="a-Gr"></a>世尊。<a id="a-Gs"></a>我虽生处天上。<a id="a-Gt"></a>心常忧苦。<a id="a-Gu"></a>所以者何。<a id="a-Gv"></a>以我先身修行之时。<a id="a-Gw"></a>于父母师长沙门婆罗门。<a id="a-Gx"></a>虽为忠孝心生恭敬。<a id="a-Gy"></a>然于其所。<a id="a-Gz"></a>不能殷勤恭敬礼拜迎来送去。<a id="a-H0"></a>以是业缘。<a id="a-H1"></a>果报实少。<a id="a-H2"></a>不如余天。<a id="a-H3"></a>以不如故。<a id="a-H4"></a>自责修行不能满足。<a id="a-H5"></a>复有一天。<a id="a-H6"></a>容貌身光及其眷属。<a id="a-H7"></a>十倍胜前。<a id="a-H8"></a>来至佛所。<a id="a-H9"></a>头面礼足。<a id="a-HA"></a>却在一面。<a id="a-HB"></a>佛告天曰。<a id="a-HC"></a>汝生天上。<a id="a-HD"></a>快得安乐。<a id="a-HE"></a>天白佛言。<a id="a-HF"></a>世尊。<a id="a-HG"></a>我虽生处天上。<a id="a-HH"></a>亦常忧苦。<a id="a-HI"></a>所以者何。<a id="a-HJ"></a>以我前世修行之时。<a id="a-HK"></a>虽于父母师长所。<a id="a-HL"></a>沙门婆罗门。<a id="a-HM"></a>生忠孝心。<a id="a-HN"></a>恭敬礼拜。<a id="a-HO"></a>然而不能为施床坐熅[火*(而/火)]敷具。<a id="a-HP"></a>以是业缘。<a id="a-HQ"></a>今获果报。<a id="a-HR"></a>不如余天。<a id="a-HS"></a>以不如故。<a id="a-HT"></a>自责修因不能满足。<a id="a-HU"></a>复有一天。<a id="a-HV"></a>形貌光明及以眷属。<a id="a-HW"></a>十倍胜前。<a id="a-HX"></a>来至佛所。<a id="a-HY"></a>头面礼足。<a id="a-HZ"></a>却在一面。<a id="a-Ha"></a>佛告天曰。<a id="a-Hb"></a>汝受天身。<a id="a-Hc"></a>快得安乐。<a id="a-Hd"></a>天白佛言。<a id="a-He"></a>我虽生处天宫。<a id="a-Hf"></a>常怀忧恼。<a id="a-Hg"></a>所以者何。<a id="a-Hh"></a>以我前身。<a id="a-Hi"></a>虽复善于父母师长沙门婆罗门。<a id="a-Hj"></a>忠孝恭敬礼拜为施床敷。<a id="a-Hk"></a>然于其所。<a id="a-Hl"></a>不能广设肴膳饮食以用供养。<a id="a-Hm"></a>以是业缘。<a id="a-Hn"></a>今得果报。<a id="a-Ho"></a>不如余天。<a id="a-Hp"></a>以不如故。<a id="a-Hq"></a>心自悔责修因不具。<a id="a-Hr"></a>是故忧恼。<a id="a-Hs"></a>复有一天。<a id="a-Ht"></a>容貌光明及其眷属。<a id="a-Hu"></a>十倍胜前。<a id="a-Hv"></a>来至佛所。<a id="a-Hw"></a>头面礼足。<a id="a-Hx"></a>却在一面。<a id="a-Hy"></a>佛告天曰。<a id="a-Hz"></a>汝受天身。<a id="a-I0"></a>快得安乐。<a id="a-I1"></a>天白佛言。<a id="a-I2"></a>我虽生天心常忧恼。<a id="a-I3"></a>所以者何。<a id="a-I4"></a>以我过去。<a id="a-I5"></a>虽于父母师长沙门婆罗门。<a id="a-I6"></a>忠孝恭敬礼拜。<a id="a-I7"></a>为施敷具及以饮食。<a id="a-I8"></a>然不听法。<a id="a-I9"></a>以是因缘。<a id="a-IA"></a>今获果报。<a id="a-IB"></a>不如余天。<a id="a-IC"></a>以不如故常自克责修因不满。<a id="a-ID"></a>是故忧恼。<a id="a-IE"></a>次复一天。<a id="a-IF"></a>身色光明及其眷属。<a id="a-IG"></a>十倍胜前。<a id="a-IH"></a>来至佛所。<a id="a-II"></a>头面礼足。<a id="a-IJ"></a>却在一面。<a id="a-IK"></a>佛告天曰。<a id="a-IL"></a>汝受天身。<a id="a-IM"></a>快得安乐。<a id="a-IN"></a>天白佛言。<a id="a-IO"></a>我虽生天。<a id="a-IP"></a>心常忧恼。<a id="a-IQ"></a>所以者何。<a id="a-IR"></a>以我前世。<a id="a-IS"></a>虽复于君父母师长。<a id="a-IT"></a>沙门婆罗门。<a id="a-IU"></a>能忠孝恭敬礼拜。<a id="a-IV"></a>敷具饮食。<a id="a-IW"></a>而听于法。<a id="a-IX"></a>而不解义。<a id="a-IY"></a>以不解故。<a id="a-IZ"></a>今获果报。<a id="a-Ia"></a>不如余天。<a id="a-Ib"></a>以不如故。<a id="a-Ic"></a>心常悔责修因不满。<a id="a-Id"></a>是故忧恼。<a id="a-Ie"></a>次有一天。<a id="a-If"></a>身色光明及其眷属。<a id="a-Ig"></a>十倍胜前。<a id="a-Ih"></a>来至佛所。<a id="a-Ii"></a>头面礼足。<a id="a-Ij"></a>却在一面。<a id="a-Ik"></a>佛告天曰。<a id="a-Il"></a>汝受天身。<a id="a-Im"></a>快得安乐。<a id="a-In"></a>天白佛言。<a id="a-Io"></a>我虽生处天堂。<a id="a-Ip"></a>心常忧恼。<a id="a-Iq"></a>所以者何。<a id="a-Ir"></a>以我前世修行之时。<a id="a-Is"></a>虽能于君父母师长沙门婆罗门。<a id="a-It"></a>忠孝恭敬礼拜。<a id="a-Iu"></a>敷具饮食。<a id="a-Iv"></a>听法解义。<a id="a-Iw"></a>然复不能如说修行。<a id="a-Ix"></a>以是业缘。<a id="a-Iy"></a>今获果报。<a id="a-Iz"></a>不如余天。<a id="a-J0"></a>以不如故。<a id="a-J1"></a>深自悔责修因不满。<a id="a-J2"></a>是故忧恼。<a id="a-J3"></a>次有一天。<a id="a-J4"></a>容貌光明及其眷属。<a id="a-J5"></a>十倍胜前。<a id="a-J6"></a>来至佛所。<a id="a-J7"></a>头面礼足。<a id="a-J8"></a>却在一面。<a id="a-J9"></a>佛告天曰。<a id="a-JA"></a>汝受天身。<a id="a-JB"></a>快得安乐。<a id="a-JC"></a>天白佛言。<a id="a-JD"></a>我于今日。<a id="a-JE"></a>得生天宫。<a id="a-JF"></a>五欲自娱。<a id="a-JG"></a>所须之物。<a id="a-JH"></a>应念辄至。<a id="a-JI"></a>真实快乐。<a id="a-JJ"></a>无诸忧恼。<a id="a-JK"></a>所以者何。<a id="a-JL"></a>以我前世修因之时。<a id="a-JM"></a>于父母师长沙门婆罗门。<a id="a-JN"></a>忠孝恭敬礼拜。<a id="a-JO"></a>敷具饮食。<a id="a-JP"></a>听法能解其义。<a id="a-JQ"></a>如说修行。<a id="a-JR"></a>以是因缘。<a id="a-JS"></a>受天果报。<a id="a-JT"></a>身形端正。<a id="a-JU"></a>光明殊妙。<a id="a-JV"></a>眷属众多。<a id="a-JW"></a>胜余诸天。<a id="a-JX"></a>以修此行故。<a id="a-JY"></a>得果满足。<a id="a-JZ"></a>以满足故。<a id="a-Ja"></a>得最胜果报。<a id="a-Jb"></a>胜果报故。<a id="a-Jc"></a>一切诸天。<a id="a-Jd"></a>无有及者。<a id="a-Je"></a>以无及者。<a id="a-Jf"></a>心得快乐也。</p>
  <h2 id="aJg">天女本以华鬘供养迦葉佛塔缘第四十</h2>
  <p id="aJh">尔时释提桓因。<a id="a-Ji"></a>从佛闻法。<a id="a-Jj"></a>得须陀洹。<a id="a-Jk"></a>即还天上。<a id="a-Jl"></a>集诸天众。<a id="a-Jm"></a>赞佛法僧。<a id="a-Jn"></a>时有天女。<a id="a-Jo"></a>头戴华鬘。<a id="a-Jp"></a>华鬘光明。<a id="a-Jq"></a>甚大晃曜。<a id="a-Jr"></a>共诸天众。<a id="a-Js"></a>来集善法堂上。<a id="a-Jt"></a>诸天之众。<a id="a-Ju"></a>见是天女。<a id="a-Jv"></a>生希有心。<a id="a-Jw"></a>释提桓因。<a id="a-Jx"></a>即便说偈。<a id="a-Jy"></a>问天女言。</p>
  <p id="aJz">汝作何福业　　身如融真金</p>
  <p id="aK0">光色如莲花</p>
  <p id="aK1">而有大威德　　身出妙光明</p>
  <p id="aK2">面若开敷华</p>
  <p id="aK3">金色晃然照　　以何业行得</p>
  <p id="aK4">愿为我说之</p>
  <p id="aK5">尔时天女。<a id="a-K6"></a>说偈答言。</p>
  <p id="aK7">我昔以华鬘　　奉迦葉佛塔</p>
  <p id="aK8">今生于天上</p>
  <p id="aK9">获是胜功德　　生在于天中</p>
  <p id="aKA">报得金色身</p>
  <p id="aKB">释提桓因。<a id="a-KC"></a>重复说偈。<a id="a-KD"></a>而赞叹言。</p>
  <p id="aKE">甚奇功德田　　耘除诸秽恶</p>
  <p id="aKF">如是少种子</p>
  <p id="aKG">得天胜果报　　谁当不供养</p>
  <p id="aKH">恭敬真金聚</p>
  <p id="aKI">谁不供养佛　　上妙功德田</p>
  <p id="aKJ">其目甚修广</p>
  <p id="aKK">犹如青莲花　　汝能兴供养</p>
  <p id="aKL">无上第一尊</p>
  <p id="aKM">作少功德业　　而获如此容</p>
  <p id="aKN">尔时天女。<a id="a-KO"></a>即从天下。<a id="a-KP"></a>执持华盖。<a id="a-KQ"></a>来至佛所。<a id="a-KR"></a>佛为说法。<a id="a-KS"></a>得须陀洹。<a id="a-KT"></a>而还天上。<a id="a-KU"></a>诸比丘等。<a id="a-KV"></a>怪其所以。<a id="a-KW"></a>即问佛言。<a id="a-KX"></a>世尊。<a id="a-KY"></a>今此天女。<a id="a-KZ"></a>作何功德。<a id="a-Ka"></a>获此天身。<a id="a-Kb"></a>端政殊特。<a id="a-Kc"></a>佛言。<a id="a-Kd"></a>往古之时。<a id="a-Ke"></a>以种种华鬘。<a id="a-Kf"></a>供养迦葉佛塔。<a id="a-Kg"></a>以是因缘。<a id="a-Kh"></a>今获此果。</p>
  <p data-pb></p>
  <h2 id="aKi">天女本以莲华供养迦葉佛塔缘第四十一</h2>
  <p id="aKj">尔时复有一天女。<a id="a-Kk"></a>头上华鬘。<a id="a-Kl"></a>光明晃曜。<a id="a-Km"></a>共诸天众。<a id="a-Kn"></a>来集善法堂上。<a id="a-Ko"></a>时诸天众。<a id="a-Kp"></a>见是天女。<a id="a-Kq"></a>生希有心。<a id="a-Kr"></a>时天帝释。<a id="a-Ks"></a>以偈问曰。</p>
  <p id="aKt">汝昔作何福　　身如真金聚</p>
  <p id="aKu">光色如莲花　　而有大威德</p>
  <p id="aKv">身出微妙光　　面如开敷花</p>
  <p id="aKw">光明甚炜炜　　以何业行得</p>
  <p id="aKx">唯愿为我说</p>
  <p id="aKy">天女即便。<a id="a-Kz"></a>说偈答言。</p>
  <p id="aL0">我昔以莲花　　供养迦葉塔</p>
  <p id="aL1">今日值世尊　　得是胜功德</p>
  <p id="aL2">生处于天上　　得是金色报</p>
  <p id="aL3">释提桓因。<a id="a-L4"></a>重以偈赞。</p>
  <p id="aL5">甚奇功德田　　灭除诸秽恶</p>
  <p id="aL6">殖因者甚少　　获得胜果报</p>
  <p id="aL7">谁不乐供养　　恭敬真金聚</p>
  <p id="aL8">谁不供养佛　　上妙胜福田</p>
  <p id="aL9">目广修而长　　其喻青莲华</p>
  <p id="aLA">汝昔能兴供　　第一最胜尊</p>
  <p id="aLB">作妙福德业　　获得如此报</p>
  <p id="aLC">尔时天女。<a id="a-LD"></a>即从天下。<a id="a-LE"></a>执持华盖。<a id="a-LF"></a>来到佛所。<a id="a-LG"></a>听佛说法。<a id="a-LH"></a>得法眼净。<a id="a-LI"></a>还于天上。<a id="a-LJ"></a>时诸比丘。<a id="a-LK"></a>即问佛言。<a id="a-LL"></a>此女往昔。<a id="a-LM"></a>作何行业。<a id="a-LN"></a>得报如是。<a id="a-LO"></a>佛言过去之时。<a id="a-LP"></a>以妙莲华。<a id="a-LQ"></a>供养迦葉佛塔。<a id="a-LR"></a>故获胜果。<a id="a-LS"></a>今见道迹也。</p>
  <p data-pb></p>
  <h2 id="aLT">天女受持八戒斋生天缘第四十二</h2>
  <p id="aLU">尔时复有一天女。<a id="a-LV"></a>受持八斋。<a id="a-LW"></a>生于天上。<a id="a-LX"></a>得端政报。<a id="a-LY"></a>光颜威相。<a id="a-LZ"></a>与众超异。<a id="a-La"></a>时共诸天。<a id="a-Lb"></a>集善法堂上。<a id="a-Lc"></a>诸天见已。<a id="a-Ld"></a>生希有心。<a id="a-Le"></a>释提桓因。<a id="a-Lf"></a>以偈而问。</p>
  <p id="aLg">汝昔作何业　　身如真金山</p>
  <p id="aLh">光颜甚炜炜　　色如净莲花</p>
  <p id="aLi">得是胜威德　　身出大妙光</p>
  <p id="aLj">以何业行获　　愿为我说之</p>
  <p id="aLk">天女尔时。<a id="a-Ll"></a>说偈答言。</p>
  <p id="aLm">昔于迦葉佛　　受持八戒斋</p>
  <p id="aLn">今得生天中　　获是端政报</p>
  <p id="aLo">释提桓因。<a id="a-Lp"></a>重以偈赞。</p>
  <p id="aLq">奇哉功德田　　能生胜妙报</p>
  <p id="aLr">昔少修微因　　而得生天上</p>
  <p id="aLs">如此胜福聚　　谁当不供养</p>
  <p id="aLt">如是最胜尊　　谁当不恭敬</p>
  <p id="aLu">诸有闻是者　　宜应大欢喜</p>
  <p id="aLv">欲求生天者　　应当持净戒</p>
  <p id="aLw">尔时此天。<a id="a-Lx"></a>持好华盖。<a id="a-Ly"></a>来至佛所。<a id="a-Lz"></a>佛为说法。<a id="a-M0"></a>得见谛道。<a id="a-M1"></a>时诸比丘。<a id="a-M2"></a>即问佛言。<a id="a-M3"></a>此天往昔。<a id="a-M4"></a>作何福业。<a id="a-M5"></a>得生天中。<a id="a-M6"></a>而获圣果。<a id="a-M7"></a>佛言。<a id="a-M8"></a>昔为人时。<a id="a-M9"></a>于迦葉佛所。<a id="a-MA"></a>受持八斋。<a id="a-MB"></a>由是善行生于天上。<a id="a-MC"></a>而见道迹。</p>
 </body>
</html>