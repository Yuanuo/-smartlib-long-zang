<!doctype html>
<html id="z3IBWIX1Ff" data-ver="1518">
 <head>
  <meta charset="utf-8">
  <meta author="吉迦夜">
  <meta author="昙曜">
  <meta library="龙藏">
  <meta catalog="西土圣贤撰集">
  <meta period="元魏">
 </head>
 <body>
  <h1 id="a1">杂宝藏经卷第七</h1>
  <h2 id="a2">大力士化旷野群贼缘第九十七</h2>
  <p id="a3">尔时佛在王舍城。<a id="a-4"></a>于王舍城毗舍离二国中间。<a id="a-5"></a>有五百群贼。<a id="a-6"></a>频婆娑罗王。<a id="a-7"></a>慈仁宽善。<a id="a-8"></a>以恩法治世。<a id="a-9"></a>不害物命。<a id="a-A"></a>即出募言。<a id="a-B"></a>谁能往化五百群盗。<a id="a-C"></a>使不作贼。<a id="a-D"></a>当重爵赏。<a id="a-E"></a>时有一力士。<a id="a-F"></a>来应王募。<a id="a-G"></a>往彼旷野。<a id="a-H"></a>绥化群贼。<a id="a-I"></a>即能令其不复作贼。<a id="a-J"></a>既能调伏作大城池。<a id="a-K"></a>而安置之。<a id="a-L"></a>渐渐聚集。<a id="a-M"></a>多人依附。<a id="a-N"></a>遂成大国。<a id="a-O"></a>其国人民。<a id="a-P"></a>各作是言。<a id="a-Q"></a>我等今者。<a id="a-R"></a>蒙大力士养育之恩。<a id="a-S"></a>便共聚集。<a id="a-T"></a>作是言要。<a id="a-U"></a>从今已后。<a id="a-V"></a>新取妇者。<a id="a-W"></a>先奉力士。<a id="a-X"></a>即到力士所。<a id="a-Y"></a>语力士言。<a id="a-Z"></a>我等作要。<a id="a-a"></a>新取妇者。<a id="a-b"></a>奉上力士。<a id="a-c"></a>为二事故。<a id="a-d"></a>一者欲得好子使似力士。<a id="a-e"></a>二者以报力士之恩。<a id="a-f"></a>力士答言。<a id="a-g"></a>何用是为。<a id="a-h"></a>众人殷勤。<a id="a-i"></a>即从其意。<a id="a-j"></a>唯行此法。<a id="a-k"></a>渐经多时。<a id="a-l"></a>有一女人。<a id="a-m"></a>不乐此事。<a id="a-n"></a>于众人前。<a id="a-o"></a>裸立小便。<a id="a-p"></a>众皆呵言。<a id="a-q"></a>汝无惭愧。<a id="a-r"></a>云何妇女在众人前。<a id="a-s"></a>而立小便。<a id="a-t"></a>女人答言。<a id="a-u"></a>女人还在女前而裸小便。<a id="a-v"></a>有何等耻。<a id="a-w"></a>一国都是女人。<a id="a-x"></a>唯大力士是男子耳。<a id="a-y"></a>若于彼前。<a id="a-z"></a>应当惭愧。<a id="a-10"></a>于汝等前。<a id="a-11"></a>有何羞耻。<a id="a-12"></a>从是众人。<a id="a-13"></a>转相语言。<a id="a-14"></a>此女所说。<a id="a-15"></a>正是道理。<a id="a-16"></a>时舍利弗目连。<a id="a-17"></a>共将五百弟子。<a id="a-18"></a>经旷野中过。<a id="a-19"></a>力士知之。<a id="a-1A"></a>请二尊者并五百弟子。<a id="a-1B"></a>安置止宿。<a id="a-1C"></a>供给衣食。<a id="a-1D"></a>过三日后。<a id="a-1E"></a>国中人民。<a id="a-1F"></a>聚集作会。<a id="a-1G"></a>饮酒过醉。<a id="a-1H"></a>详共围绕大力士舍。<a id="a-1I"></a>以火焚烧。<a id="a-1J"></a>力士问言。<a id="a-1K"></a>何故如是。<a id="a-1L"></a>众人答曰。<a id="a-1M"></a>妇女初嫁。<a id="a-1N"></a>都经由汝。<a id="a-1O"></a>我等是人。<a id="a-1P"></a>不忍此事。<a id="a-1Q"></a>故来烧汝。<a id="a-1R"></a>力士答言。<a id="a-1S"></a>我先不肯。<a id="a-1T"></a>汝等强尔。<a id="a-1U"></a>诸人不听。<a id="a-1V"></a>便烧使死。<a id="a-1W"></a>垂欲命终。<a id="a-1X"></a>发誓愿言。<a id="a-1Y"></a>持我供养舍利弗目连功德因缘。<a id="a-1Z"></a>生此旷野中。<a id="a-1a"></a>作大力鬼神。<a id="a-1b"></a>灭诸人等。<a id="a-1c"></a>作是语已。<a id="a-1d"></a>其命即断。<a id="a-1e"></a>便于旷野。<a id="a-1f"></a>作化生鬼。<a id="a-1g"></a>放大毒气。<a id="a-1h"></a>多杀人众。<a id="a-1i"></a>往至中间。<a id="a-1j"></a>有智之人。<a id="a-1k"></a>共求鬼言。<a id="a-1l"></a>汝今自杀无量人民。<a id="a-1m"></a>食肉不尽。<a id="a-1n"></a>唐使臭烂。<a id="a-1o"></a>愿听我等。<a id="a-1p"></a>杀诸牛马。<a id="a-1q"></a>日以一人。<a id="a-1r"></a>供给于汝。<a id="a-1s"></a>于是国中。<a id="a-1t"></a>皆共拔筹。<a id="a-1u"></a>人当一日。<a id="a-1v"></a>如是次第。<a id="a-1w"></a>到一长者拔须陀罗。<a id="a-1x"></a>须陀罗生一男儿。<a id="a-1y"></a>福德端政次应鬼食。<a id="a-1z"></a>长者念言。<a id="a-20"></a>如来出世。<a id="a-21"></a>拔济一切苦恼众生。<a id="a-22"></a>唯愿世尊。<a id="a-23"></a>救护我子今日之厄。<a id="a-24"></a>佛在王舍城。<a id="a-25"></a>知长者心。<a id="a-26"></a>即便来向旷野鬼神宫殿中坐。<a id="a-27"></a>旷野鬼神。<a id="a-28"></a>来见世尊。<a id="a-29"></a>极大嗔恚。<a id="a-2A"></a>而语佛言。<a id="a-2B"></a>沙门出去。<a id="a-2C"></a>佛便出去。<a id="a-2D"></a>鬼适入宫。<a id="a-2E"></a>佛复还入。<a id="a-2F"></a>如是三返。<a id="a-2G"></a>至第四过。<a id="a-2H"></a>佛不为出。<a id="a-2I"></a>鬼作此言。<a id="a-2J"></a>若不出者。<a id="a-2K"></a>使汝心颠倒。<a id="a-2L"></a>当捉汝脚掷恒河里。<a id="a-2M"></a>佛语之言。<a id="a-2N"></a>我不见世间若天魔梵有能捉我作如是者。<a id="a-2O"></a>旷野鬼言。<a id="a-2P"></a>如是如是。<a id="a-2Q"></a>如来听我使问四事。<a id="a-2R"></a>当为我说。<a id="a-2S"></a>一者谁能渡驶流。<a id="a-2T"></a>二者谁能渡大海。<a id="a-2U"></a>三者谁能舍诸苦。<a id="a-2V"></a>四者谁能得清净。<a id="a-2W"></a>佛即答言。<a id="a-2X"></a>信能渡驶流。<a id="a-2Y"></a>不放逸者能渡大海。<a id="a-2Z"></a>精进能舍苦。<a id="a-2a"></a>智慧能得清净。<a id="a-2b"></a>闻是语已。<a id="a-2c"></a>即归依佛。<a id="a-2d"></a>为佛弟子。<a id="a-2e"></a>手捉小儿。<a id="a-2f"></a>着佛钵中。<a id="a-2g"></a>遂名小儿为旷野手。<a id="a-2h"></a>渐渐长大。<a id="a-2i"></a>佛为说法。<a id="a-2j"></a>得阿那含道。<a id="a-2k"></a>诸比丘言。<a id="a-2l"></a>世尊出世。<a id="a-2m"></a>甚为希有。<a id="a-2n"></a>如此大恶旷野鬼神。<a id="a-2o"></a>佛能降伏。<a id="a-2p"></a>作优婆塞。<a id="a-2q"></a>佛言。<a id="a-2r"></a>非但今日。<a id="a-2s"></a>过去世时。<a id="a-2t"></a>亦复曾于迦尸国比提醯国二国中间。<a id="a-2u"></a>有大旷野。<a id="a-2v"></a>有恶鬼名沙吒卢。<a id="a-2w"></a>断绝道路。<a id="a-2x"></a>一切人民。<a id="a-2y"></a>无得过者。<a id="a-2z"></a>有一商主。<a id="a-30"></a>名曰师子。<a id="a-31"></a>将五百商人。<a id="a-32"></a>欲过此路。<a id="a-33"></a>诸人恐怖。<a id="a-34"></a>畏不可过。<a id="a-35"></a>商主语言。<a id="a-36"></a>慎莫怖畏。<a id="a-37"></a>但从我后。<a id="a-38"></a>于是前行。<a id="a-39"></a>到于鬼所。<a id="a-3A"></a>而语鬼言。<a id="a-3B"></a>汝不闻我名耶。<a id="a-3C"></a>答言。<a id="a-3D"></a>我闻汝名。<a id="a-3E"></a>故来欲战。<a id="a-3F"></a>问言。<a id="a-3G"></a>汝何所能。<a id="a-3H"></a>即捉弓箭而射是鬼。<a id="a-3I"></a>五百放箭。<a id="a-3J"></a>皆没鬼腹。<a id="a-3K"></a>弓刀器仗。<a id="a-3L"></a>亦入鬼腹。<a id="a-3M"></a>直前拳打。<a id="a-3N"></a>拳复入去。<a id="a-3O"></a>以右手托。<a id="a-3P"></a>右手亦着。<a id="a-3Q"></a>以右脚蹋。<a id="a-3R"></a>右脚亦着。<a id="a-3S"></a>以左脚蹋。<a id="a-3T"></a>左脚亦着。<a id="a-3U"></a>又以头打。<a id="a-3V"></a>头亦复着。<a id="a-3W"></a>鬼作偈言。</p>
  <p id="a3X">汝以手脚及与头　　一切诸物悉以着</p>
  <p id="a3Y">余人何物而不着</p>
  <p id="a3Z">商主说偈而答言。</p>
  <p id="a3a">我今手足及以头　　一切财钱及刀仗</p>
  <p id="a3b">唯有精进不着汝　　精进若当不休息</p>
  <p id="a3c">与汝斗诤终不废　　我今精进不休息</p>
  <p id="a3d">终不于汝生怖畏</p>
  <p id="a3e">时鬼答言。<a id="a-3f"></a>今为汝等故。<a id="a-3g"></a>五百贾客。<a id="a-3h"></a>尽皆放去。<a id="a-3i"></a>尔时师子。<a id="a-3j"></a>我身是也。<a id="a-3k"></a>尔时沙吒卢。<a id="a-3l"></a>旷野鬼是也。</p>
  <p data-pb></p>
  <h2 id="a3m">辅相闻法离欲缘第九十八</h2>
  <p id="a3n">在王舍城。<a id="a-3o"></a>频婆娑罗有大辅相。<a id="a-3p"></a>数共其王。<a id="a-3q"></a>往至佛所。<a id="a-3r"></a>而听如来说离欲法。<a id="a-3s"></a>后于妇所。<a id="a-3t"></a>不大往返。<a id="a-3u"></a>妇生恶心。<a id="a-3v"></a>推求毒药。<a id="a-3w"></a>着饮食中。<a id="a-3x"></a>请佛欲与。<a id="a-3y"></a>夫觉其妇有怀恶意。<a id="a-3z"></a>从索饮食。<a id="a-40"></a>妇不肯与。<a id="a-41"></a>更与异食。<a id="a-42"></a>佛已来至。<a id="a-43"></a>夫白佛言。<a id="a-44"></a>此食不可食。<a id="a-45"></a>佛言。<a id="a-46"></a>何以不可食。<a id="a-47"></a>答言有毒。<a id="a-48"></a>佛言世间有毒。<a id="a-49"></a>不过三毒。<a id="a-4A"></a>我尚消除。<a id="a-4B"></a>有何小毒能中伤我。<a id="a-4C"></a>佛即食其食。<a id="a-4D"></a>都无有异。<a id="a-4E"></a>时辅相妇。<a id="a-4F"></a>便生信心。<a id="a-4G"></a>佛为说法。<a id="a-4H"></a>夫妇二人。<a id="a-4I"></a>得须陀洹道。<a id="a-4J"></a>诸比丘等。<a id="a-4K"></a>叹未曾有。<a id="a-4L"></a>佛言非但今日。<a id="a-4M"></a>于过去世。<a id="a-4N"></a>亦曾化彼。<a id="a-4O"></a>昔迦尸国王。<a id="a-4P"></a>有一智臣。<a id="a-4Q"></a>名比图醯。<a id="a-4R"></a>常以道法。<a id="a-4S"></a>辅相国王。<a id="a-4T"></a>及诸群臣。<a id="a-4U"></a>悉使修善。<a id="a-4V"></a>时有龙王。<a id="a-4W"></a>名曰明相。<a id="a-4X"></a>数数往来比图醯所。<a id="a-4Y"></a>听受法言。<a id="a-4Z"></a>亦于其妇。<a id="a-4a"></a>往返希简。<a id="a-4b"></a>龙妇嗔恚。<a id="a-4c"></a>而作是言。<a id="a-4d"></a>得比图醯心祀火。<a id="a-4e"></a>得血而饮。<a id="a-4f"></a>然后可活。<a id="a-4g"></a>时有夜叉鬼。<a id="a-4h"></a>与此龙王并及其妇。<a id="a-4i"></a>往返亲善。<a id="a-4j"></a>闻龙妇语。<a id="a-4k"></a>便即答言。<a id="a-4l"></a>我能得之。<a id="a-4m"></a>于龙妇边。<a id="a-4n"></a>担如意珠。<a id="a-4o"></a>现作贾客。<a id="a-4p"></a>往诣迦尸国。<a id="a-4q"></a>至于王边共王樗蒲。<a id="a-4r"></a>赌如意珠。<a id="a-4s"></a>王以国土库藏比图醯等。<a id="a-4t"></a>复作一分。<a id="a-4u"></a>以对其珠。<a id="a-4v"></a>夜叉得胜。<a id="a-4w"></a>求不用其国土库藏。<a id="a-4x"></a>单取比图醯。<a id="a-4y"></a>以珠与王。<a id="a-4z"></a>王问比图醯。<a id="a-50"></a>为欲去不。<a id="a-51"></a>答言欲去。<a id="a-52"></a>夜叉将去。<a id="a-53"></a>比图醯问夜叉言。<a id="a-54"></a>索我来者。<a id="a-55"></a>有何意故。<a id="a-56"></a>夜叉不答。<a id="a-57"></a>如是殷勤。<a id="a-58"></a>更问不已。<a id="a-59"></a>便语之言。<a id="a-5A"></a>龙王夫人。<a id="a-5B"></a>欲得汝心。<a id="a-5C"></a>以祀于火。<a id="a-5D"></a>欲得汝血。<a id="a-5E"></a>而用饮之。<a id="a-5F"></a>比图醯言。<a id="a-5G"></a>若其杀我。<a id="a-5H"></a>担心血去。<a id="a-5I"></a>一切之人。<a id="a-5J"></a>心血一种。<a id="a-5K"></a>知是谁许。<a id="a-5L"></a>汝今莫杀我。<a id="a-5M"></a>为将我去。<a id="a-5N"></a>须我心者。<a id="a-5O"></a>欲得我智。<a id="a-5P"></a>须我血者。<a id="a-5Q"></a>欲</p>
  <p data-pb></p>
  <h2 id="a5R">尼干子投火聚为佛所度缘第九十九</h2>
  <p id="a5S">在舍卫国。<a id="a-5T"></a>尔时如来降化外道邪见六师。<a id="a-5U"></a>及其眷属。<a id="a-5V"></a>悉使破尽。<a id="a-5W"></a>五百尼干作是念言。<a id="a-5X"></a>我等徒众。<a id="a-5Y"></a>都破散尽。<a id="a-5Z"></a>不如烧身早就后世。<a id="a-5a"></a>即集薪草。<a id="a-5b"></a>便欲烧身。<a id="a-5c"></a>如来大悲。<a id="a-5d"></a>欲拔彼苦。<a id="a-5e"></a>使火不然。<a id="a-5f"></a>佛在其边。<a id="a-5g"></a>入火光三昧。<a id="a-5h"></a>诸尼干子。<a id="a-5i"></a>见大火聚。<a id="a-5j"></a>心生欢喜。<a id="a-5k"></a>而作是言。<a id="a-5l"></a>我等不须然火。<a id="a-5m"></a>皆共投中。<a id="a-5n"></a>既到火里。<a id="a-5o"></a>身体清凉。<a id="a-5p"></a>极大快乐。<a id="a-5q"></a>见佛在中。<a id="a-5r"></a>倍复庆悦。<a id="a-5s"></a>求欲出家。<a id="a-5t"></a>佛言。<a id="a-5u"></a>善来比丘。<a id="a-5v"></a>须发已落。<a id="a-5w"></a>法服在身。<a id="a-5x"></a>佛为说法。<a id="a-5y"></a>得阿罗汉。<a id="a-5z"></a>诸比丘言。<a id="a-60"></a>希有世尊。<a id="a-61"></a>乃能拔此尼干子等自烧之苦。<a id="a-62"></a>使得罗汉。<a id="a-63"></a>佛言。<a id="a-64"></a>非但今日。<a id="a-65"></a>往昔之时。<a id="a-66"></a>舍卫国中。<a id="a-67"></a>有五百贾客。<a id="a-68"></a>入海采宝。<a id="a-69"></a>时有商主。<a id="a-6A"></a>名比舍佉。<a id="a-6B"></a>将诸商众。<a id="a-6C"></a>顺风而往。<a id="a-6D"></a>即到宝所。<a id="a-6E"></a>集着船上。<a id="a-6F"></a>诸贾客辈。<a id="a-6G"></a>贪取珍宝。<a id="a-6H"></a>船上极重。<a id="a-6I"></a>时比舍佉。<a id="a-6J"></a>语诸商贾言。<a id="a-6K"></a>莫重着宝。<a id="a-6L"></a>丧汝身命。<a id="a-6M"></a>时诸贾客。<a id="a-6N"></a>不用其言。<a id="a-6O"></a>宁共宝死。<a id="a-6P"></a>不能减却。<a id="a-6Q"></a>商主即以船宝。<a id="a-6R"></a>投着水中。<a id="a-6S"></a>上诸贾客。<a id="a-6T"></a>着已船上。<a id="a-6U"></a>是诸宝船。<a id="a-6V"></a>都没于海。<a id="a-6W"></a>海神见是商主能舍珍宝救诸商贾。<a id="a-6X"></a>心生欢喜。<a id="a-6Y"></a>取是商主所弃珍宝。<a id="a-6Z"></a>担飞在前。<a id="a-6a"></a>既得出海。<a id="a-6b"></a>以还商主。<a id="a-6c"></a>诸商人言。<a id="a-6d"></a>我等何为。<a id="a-6e"></a>不于宝所即自并命。<a id="a-6f"></a>见是苦恼。<a id="a-6g"></a>时比舍佉。<a id="a-6h"></a>深生悲愍。<a id="a-6i"></a>所得珍宝。<a id="a-6j"></a>悉亦分与。<a id="a-6k"></a>便修外道出家之法。<a id="a-6l"></a>得五神通。<a id="a-6m"></a>诸商人言。<a id="a-6n"></a>如此大士。<a id="a-6o"></a>不贪财宝。<a id="a-6p"></a>自修其志。<a id="a-6q"></a>得大利益。<a id="a-6r"></a>我等应学。<a id="a-6s"></a>各舍珍宝。<a id="a-6t"></a>向仙人所。<a id="a-6u"></a>修习其法。<a id="a-6v"></a>皆获五通。<a id="a-6w"></a>尔时比舍佉者。<a id="a-6x"></a>我身是也。<a id="a-6y"></a>尔时五百贾客。<a id="a-6z"></a>五百尼干子是。</p>
  <h2 id="a70">五百白雁听法生天缘第一百</h2>
  <p id="a71">佛在舍卫国。<a id="a-72"></a>尔时般遮罗国。<a id="a-73"></a>以五百白雁。<a id="a-74"></a>献波斯匿王。<a id="a-75"></a>波斯匿王。<a id="a-76"></a>送着只桓精舍。<a id="a-77"></a>众僧食时。<a id="a-78"></a>人人乞食。<a id="a-79"></a>雁见僧聚。<a id="a-7A"></a>来在前立。<a id="a-7B"></a>佛以一音说法。<a id="a-7C"></a>众生各得随类受解。<a id="a-7D"></a>当时群雁。<a id="a-7E"></a>亦解佛语。<a id="a-7F"></a>闻法欢喜。<a id="a-7G"></a>鸣声相和。<a id="a-7H"></a>还于池水。<a id="a-7I"></a>后毛羽转长。<a id="a-7J"></a>飞至余处。<a id="a-7K"></a>猎师以网。<a id="a-7L"></a>都覆杀之。<a id="a-7M"></a>当网着时。<a id="a-7N"></a>一雁作声。<a id="a-7O"></a>诸雁皆和。<a id="a-7P"></a>谓听法时声。<a id="a-7Q"></a>乘是善心。<a id="a-7R"></a>生忉利天。<a id="a-7S"></a>生天之法。<a id="a-7T"></a>法有三念。<a id="a-7U"></a>一者念本所从来。<a id="a-7V"></a>二者念定生何处。<a id="a-7W"></a>三者念先作何业得来生天。<a id="a-7X"></a>便自思惟。<a id="a-7Y"></a>自见宿因。<a id="a-7Z"></a>更无余善。<a id="a-7a"></a>唯佛僧边听法。<a id="a-7b"></a>作是念已。<a id="a-7c"></a>五百天子。<a id="a-7d"></a>即时来下。<a id="a-7e"></a>在如来边。<a id="a-7f"></a>佛为说法。<a id="a-7g"></a>悉得须陀洹。<a id="a-7h"></a>波斯匿王。<a id="a-7i"></a>遇到佛所。<a id="a-7j"></a>常见五百雁罗列佛前。<a id="a-7k"></a>是日不见。<a id="a-7l"></a>便问佛言。<a id="a-7m"></a>此中诸雁。<a id="a-7n"></a>回何处去。<a id="a-7o"></a>佛言欲见诸雁耶。<a id="a-7p"></a>王言欲见。<a id="a-7q"></a>佛言先雁飞去他处。<a id="a-7r"></a>为猎师所杀。<a id="a-7s"></a>命终生天。<a id="a-7t"></a>今此五百诸天子等。<a id="a-7u"></a>着好天冠。<a id="a-7v"></a>端政殊特者是。<a id="a-7w"></a>今日听法。<a id="a-7x"></a>皆得须陀洹。<a id="a-7y"></a>王问佛言。<a id="a-7z"></a>此诸群雁。<a id="a-80"></a>以何业缘。<a id="a-81"></a>堕于畜生。<a id="a-82"></a>命终生天。<a id="a-83"></a>今日得道。<a id="a-84"></a>佛言。<a id="a-85"></a>昔迦葉佛时。<a id="a-86"></a>五百女人。<a id="a-87"></a>尽共受戒。<a id="a-88"></a>用心不坚。<a id="a-89"></a>毁所受戒。<a id="a-8A"></a>犯戒因缘。<a id="a-8B"></a>堕畜生中。<a id="a-8C"></a>作此雁身。<a id="a-8D"></a>以受戒故。<a id="a-8E"></a>得值如来。<a id="a-8F"></a>闻法获道。<a id="a-8G"></a>以雁身中听法因缘。<a id="a-8H"></a>生于天上。</p>
  <h2 id="a8I">提婆达多放护财醉象欲害佛缘第一百一</h2>
  <p id="a8J">佛在王舍城。<a id="a-8K"></a>尔时提婆达多。<a id="a-8L"></a>放护财醉象欲得害佛。<a id="a-8M"></a>五百罗汉。<a id="a-8N"></a>皆飞虚空。<a id="a-8O"></a>唯有阿难。<a id="a-8P"></a>独在佛后。<a id="a-8Q"></a>佛时举右手。<a id="a-8R"></a>护财白象。<a id="a-8S"></a>见五百师子。<a id="a-8T"></a>象时恐怖。<a id="a-8U"></a>即便调顺。<a id="a-8V"></a>五百比丘。<a id="a-8W"></a>尽弃佛去。<a id="a-8X"></a>唯有阿难。<a id="a-8Y"></a>在于佛后。<a id="a-8Z"></a>佛言非但今日。<a id="a-8a"></a>过去亦尔。<a id="a-8b"></a>昔迦尸国。<a id="a-8c"></a>有五百雁。<a id="a-8d"></a>共为群侣。<a id="a-8e"></a>尔时雁王。<a id="a-8f"></a>名曰赖吒。<a id="a-8g"></a>雁王有臣。<a id="a-8h"></a>名曰素摩。<a id="a-8i"></a>时此雁王。<a id="a-8j"></a>为猎者捕得。<a id="a-8k"></a>五百群雁。<a id="a-8l"></a>皆弃飞去。<a id="a-8m"></a>唯有素摩。<a id="a-8n"></a>随逐不舍。<a id="a-8o"></a>语猎师言。<a id="a-8p"></a>请放我王。<a id="a-8q"></a>我于今日。<a id="a-8r"></a>以身代之。<a id="a-8s"></a>猎师不听。<a id="a-8t"></a>遂以雁王。<a id="a-8u"></a>献梵摩曜王。<a id="a-8v"></a>王问雁王。<a id="a-8w"></a>为安隐不。<a id="a-8x"></a>雁王答言。<a id="a-8y"></a>蒙王大恩。<a id="a-8z"></a>得王清水。<a id="a-90"></a>又得好草。<a id="a-91"></a>以活性命。<a id="a-92"></a>得常平安。<a id="a-93"></a>在国土住。<a id="a-94"></a>唯愿大王。<a id="a-95"></a>放一切雁。<a id="a-96"></a>使无所畏。<a id="a-97"></a>五百群雁。<a id="a-98"></a>在王殿上。<a id="a-99"></a>空中作声。<a id="a-9A"></a>时王问言。<a id="a-9B"></a>此是何雁。<a id="a-9C"></a>雁王答言。<a id="a-9D"></a>是我眷属。<a id="a-9E"></a>王即施无畏。<a id="a-9F"></a>内外宣令。<a id="a-9G"></a>不听杀雁。<a id="a-9H"></a>雁王白王言。<a id="a-9I"></a>今当以正法治国。<a id="a-9J"></a>世间无常。<a id="a-9K"></a>如四方山。<a id="a-9L"></a>譬如东方大山。<a id="a-9M"></a>上无边际。<a id="a-9N"></a>一时来至。<a id="a-9O"></a>南西北方。<a id="a-9P"></a>亦复如是。<a id="a-9Q"></a>磨碎世间。<a id="a-9R"></a>一切众生。<a id="a-9S"></a>及与人鬼。<a id="a-9T"></a>悉皆微灭。<a id="a-9U"></a>无可逃避。<a id="a-9V"></a>无可恃怙。<a id="a-9W"></a>不可救济。<a id="a-9X"></a>当于尔时。<a id="a-9Y"></a>何所恃赖。<a id="a-9Z"></a>惟念如是。<a id="a-9a"></a>宜应慈心普育一切。<a id="a-9b"></a>修行正法。<a id="a-9c"></a>作诸功德。<a id="a-9d"></a>大王当知。<a id="a-9e"></a>一切富贵。<a id="a-9f"></a>皆为衰灭之所摧碎。<a id="a-9g"></a>四方而至。<a id="a-9h"></a>为归丧失。<a id="a-9i"></a>一切强壮。<a id="a-9j"></a>又有诸病。<a id="a-9k"></a>从四方来。<a id="a-9l"></a>破灭强健。<a id="a-9m"></a>一切壮年。<a id="a-9n"></a>有病羸山。<a id="a-9o"></a>从四方来。<a id="a-9p"></a>破坏壮年。<a id="a-9q"></a>一切有命。<a id="a-9r"></a>有大死山。<a id="a-9s"></a>四方而来。<a id="a-9t"></a>坏灭生命。<a id="a-9u"></a>如是四山。<a id="a-9v"></a>一切共有。<a id="a-9w"></a>天龙人鬼有生之类。<a id="a-9x"></a>无得免者。<a id="a-9y"></a>以此义故。<a id="a-9z"></a>常修慈心。<a id="a-A0"></a>勤行正法。<a id="a-A1"></a>若能尔者。<a id="a-A2"></a>死时不悔。<a id="a-A3"></a>心不悔故。<a id="a-A4"></a>得生善处。<a id="a-A5"></a>必遇贤圣。<a id="a-A6"></a>得遇贤圣。<a id="a-A7"></a>得脱生死。<a id="a-A8"></a>王问素摩。<a id="a-A9"></a>何以默然。<a id="a-AA"></a>素摩答言。<a id="a-AB"></a>今雁王人王。<a id="a-AC"></a>二王共语。<a id="a-AD"></a>若当参言。<a id="a-AE"></a>非是仪礼。<a id="a-AF"></a>便无上下恭恪之心。<a id="a-AG"></a>王言实是希有。<a id="a-AH"></a>汝为雁身。<a id="a-AI"></a>能行如是忠臣之节。<a id="a-AJ"></a>人所不及。<a id="a-AK"></a>能以身命。<a id="a-AL"></a>代于雁王。<a id="a-AM"></a>又复谦顺。<a id="a-AN"></a>不参言说。<a id="a-AO"></a>如汝雁王。<a id="a-AP"></a>君臣之义。<a id="a-AQ"></a>世所希有。<a id="a-AR"></a>悉与金铔瑕。<a id="a-AS"></a>约其头际。<a id="a-AT"></a>以好白绢。<a id="a-AU"></a>着雁王首。<a id="a-AV"></a>而发遣之言曰。<a id="a-AW"></a>往时为我说善法。<a id="a-AX"></a>即便放去。</p>
  <p id="aAY">尔时雁王。<a id="a-AZ"></a>我身是也。<a id="a-Aa"></a>尔时素摩。<a id="a-Ab"></a>阿难是也。<a id="a-Ac"></a>尔时人王。<a id="a-Ad"></a>我父王净饭王是也。<a id="a-Ae"></a>尔时猎师。<a id="a-Af"></a>提婆达多是。</p>
  <p data-pb></p>
  <h2 id="aAg">迦栴延为恶生王解八梦缘第一百二</h2>
  <p id="aAh">昔恶生王。<a id="a-Ai"></a>为行残暴。<a id="a-Aj"></a>无悲愍心。<a id="a-Ak"></a>邪见炽盛。<a id="a-Al"></a>如来大悲。<a id="a-Am"></a>遣诸弟子。<a id="a-An"></a>遍化诸国。<a id="a-Ao"></a>迦栴延者。<a id="a-Ap"></a>即是恶生王国婆罗门种。<a id="a-Aq"></a>佛寻遣迦栴延。<a id="a-Ar"></a>还化其国王。<a id="a-As"></a>并及人民。<a id="a-At"></a>时尊者迦栴延。<a id="a-Au"></a>受佛教已。<a id="a-Av"></a>寻还本国。<a id="a-Aw"></a>时恶生王。<a id="a-Ax"></a>不睹正真。<a id="a-Ay"></a>奉事邪道。<a id="a-Az"></a>常于晨朝。<a id="a-B0"></a>不欲见人。<a id="a-B1"></a>先拜天祠。<a id="a-B2"></a>时迦栴延。<a id="a-B3"></a>将欲开化恶生王故。<a id="a-B4"></a>于清朝早起。<a id="a-B5"></a>化作异人。<a id="a-B6"></a>状如远使形貌端政。<a id="a-B7"></a>到王门中。<a id="a-B8"></a>当王见时。<a id="a-B9"></a>还服本形。<a id="a-BA"></a>作沙门像。<a id="a-BB"></a>王于道士剃发之人。<a id="a-BC"></a>特复憎恶。<a id="a-BD"></a>王大恚言。<a id="a-BE"></a>汝今定死。<a id="a-BF"></a>寻便遣人。<a id="a-BG"></a>将迦栴延。<a id="a-BH"></a>垂欲加害。<a id="a-BI"></a>迦栴延白王言。<a id="a-BJ"></a>我有何过。<a id="a-BK"></a>乃欲见害。<a id="a-BL"></a>王复语言。<a id="a-BM"></a>汝剃发人。<a id="a-BN"></a>见者不吉。<a id="a-BO"></a>是以今者欲杀于汝。<a id="a-BP"></a>尊者迦栴延即答之言。<a id="a-BQ"></a>今不吉者。<a id="a-BR"></a>乃在于我。<a id="a-BS"></a>不在于王。<a id="a-BT"></a>所以者何。<a id="a-BU"></a>王虽见我。<a id="a-BV"></a>都无损减。<a id="a-BW"></a>我见于王。<a id="a-BX"></a>王欲见杀。<a id="a-BY"></a>以此推之。<a id="a-BZ"></a>言不吉者。<a id="a-Ba"></a>正在于我。<a id="a-Bb"></a>王素聪明。<a id="a-Bc"></a>闻其语已。<a id="a-Bd"></a>即领其意。<a id="a-Be"></a>放迦栴延。<a id="a-Bf"></a>不兴恶心。<a id="a-Bg"></a>密遣二人。<a id="a-Bh"></a>寻逐其后。<a id="a-Bi"></a>观其住止。<a id="a-Bj"></a>食何饮食。<a id="a-Bk"></a>见迦栴延。<a id="a-Bl"></a>坐于树下。<a id="a-Bm"></a>乞食而食。<a id="a-Bn"></a>若得食时。<a id="a-Bo"></a>分与二人。<a id="a-Bp"></a>有小余残。<a id="a-Bq"></a>泻着河中。<a id="a-Br"></a>二人既还。<a id="a-Bs"></a>王即问尊者住处及以饮食。<a id="a-Bt"></a>二人如上所见。<a id="a-Bu"></a>具白于王。<a id="a-Bv"></a>王于后日。<a id="a-Bw"></a>而请尊者迦栴延。<a id="a-Bx"></a>与粗涩饮食。<a id="a-By"></a>遣人问言。<a id="a-Bz"></a>而今此食。<a id="a-C0"></a>称适意不。<a id="a-C1"></a>尊者答言。<a id="a-C2"></a>食之势力。<a id="a-C3"></a>便以充足。<a id="a-C4"></a>后与上味细食。<a id="a-C5"></a>复遣人问言。<a id="a-C6"></a>可适以不。<a id="a-C7"></a>答言食之势力。<a id="a-C8"></a>便为充足。<a id="a-C9"></a>后王问尊者言。<a id="a-CA"></a>我所施食。<a id="a-CB"></a>不问粗细。<a id="a-CC"></a>皆言充足。<a id="a-CD"></a>此事何谓也。<a id="a-CE"></a>尊者迦栴延即答王言。<a id="a-CF"></a>夫身口者。<a id="a-CG"></a>譬如于窖。<a id="a-CH"></a>栴檀亦烧。<a id="a-CI"></a>粪秽亦烧。<a id="a-CJ"></a>身口亦尔。<a id="a-CK"></a>食无粗细。<a id="a-CL"></a>饱足为限。<a id="a-CM"></a>即说偈言。</p>
  <p id="aCN">此身犹如车　　好恶无所择</p>
  <p id="aCO">香油及臭脂　　等同于调利</p>
  <p id="aCP">王闻其语。<a id="a-CQ"></a>深知大德。<a id="a-CR"></a>便以粗细之食。<a id="a-CS"></a>与婆罗门。<a id="a-CT"></a>诸婆罗门。<a id="a-CU"></a>初得粗食。<a id="a-CV"></a>咸皆忿恚。<a id="a-CW"></a>作色骂詈。<a id="a-CX"></a>后与细食。<a id="a-CY"></a>欢喜赞叹。<a id="a-CZ"></a>王见婆罗门等于饮食中心生喜怒。<a id="a-Ca"></a>于迦栴延。<a id="a-Cb"></a>倍生信敬。<a id="a-Cc"></a>尔时尊者。<a id="a-Cd"></a>有外生女。<a id="a-Ce"></a>先在城外。<a id="a-Cf"></a>住婆罗门聚落。<a id="a-Cg"></a>甚有好发。<a id="a-Ch"></a>以安居时至。<a id="a-Ci"></a>心怀供养。<a id="a-Cj"></a>剪己发卖。<a id="a-Ck"></a>得五百金钱。<a id="a-Cl"></a>请迦栴延。<a id="a-Cm"></a>夏坐供养。<a id="a-Cn"></a>尊者迦栴延。<a id="a-Co"></a>夏安居讫。<a id="a-Cp"></a>还至城中。<a id="a-Cq"></a>时恶生王宫门之中。<a id="a-Cr"></a>卒有死雉。<a id="a-Cs"></a>如转轮王所食之雉。<a id="a-Ct"></a>而恶生王。<a id="a-Cu"></a>即欲食之。<a id="a-Cv"></a>时一智臣。<a id="a-Cw"></a>白于王言。<a id="a-Cx"></a>然此雉者。<a id="a-Cy"></a>不宜便食。<a id="a-Cz"></a>应先试之。<a id="a-D0"></a>王用其言。<a id="a-D1"></a>时即遣人。<a id="a-D2"></a>割小脔以用与狗。<a id="a-D3"></a>狗得肉已贪着肉味。<a id="a-D4"></a>合舌俱食。<a id="a-D5"></a>遂至于死。<a id="a-D6"></a>又复割少肉。<a id="a-D7"></a>用试一人。<a id="a-D8"></a>人食肉已。<a id="a-D9"></a>亦着滋味。<a id="a-DA"></a>遂至自啖其手而死。<a id="a-DB"></a>王见是已。<a id="a-DC"></a>深生怖畏闻有人言。<a id="a-DD"></a>而此肉者。<a id="a-DE"></a>唯转轮圣王。<a id="a-DF"></a>有无漏智得道之人。<a id="a-DG"></a>乃可食之。<a id="a-DH"></a>即便遣人。<a id="a-DI"></a>调和美食。<a id="a-DJ"></a>送与尊者迦栴延。<a id="a-DK"></a>时迦栴延。<a id="a-DL"></a>食是食已。<a id="a-DM"></a>身体便安。<a id="a-DN"></a>王于后日。<a id="a-DO"></a>遣人伺看。<a id="a-DP"></a>见迦栴延。<a id="a-DQ"></a>颜色和悦。<a id="a-DR"></a>倍胜于常。<a id="a-DS"></a>时王闻已。<a id="a-DT"></a>深生奇特。<a id="a-DU"></a>益加尊重。<a id="a-DV"></a>轻贱外道诸婆罗门等。<a id="a-DW"></a>王问迦栴延言。<a id="a-DX"></a>尊者此夏。<a id="a-DY"></a>何处安居。<a id="a-DZ"></a>今方来耶。<a id="a-Da"></a>尊者具说以外生女卖发贸钱供养众僧。<a id="a-Db"></a>王闻是语。<a id="a-Dc"></a>而作是言。<a id="a-Dd"></a>我宫中人。<a id="a-De"></a>极美发者然直铜钱不过数枚。<a id="a-Df"></a>今言彼女之发。<a id="a-Dg"></a>直五百金钱者。<a id="a-Dh"></a>彼之女人。<a id="a-Di"></a>美发非常。<a id="a-Dj"></a>容仪必妙。<a id="a-Dk"></a>即问其女父母姓名。<a id="a-Dl"></a>寻遣使人。<a id="a-Dm"></a>往至于彼亲见女身。<a id="a-Dn"></a>姿貌超绝。<a id="a-Do"></a>果如所量。<a id="a-Dp"></a>王即遣使。<a id="a-Dq"></a>将娉为妇。<a id="a-Dr"></a>而彼女家。<a id="a-Ds"></a>大索宝物城邑聚落王复思惟。<a id="a-Dt"></a>若与彼者。<a id="a-Du"></a>女来之时还当属我。<a id="a-Dv"></a>即便与之。<a id="a-Dw"></a>纳为夫人。<a id="a-Dx"></a>初迎之日。<a id="a-Dy"></a>举国欣庆。<a id="a-Dz"></a>咸称大吉。<a id="a-E0"></a>于其后日复放大赦。<a id="a-E1"></a>即号为尸婆具沙夫人。<a id="a-E2"></a>王甚悦敬。<a id="a-E3"></a>后生太子。<a id="a-E4"></a>字乔婆罗。<a id="a-E5"></a>时王于寝。<a id="a-E6"></a>梦见八事。<a id="a-E7"></a>一头上火然。<a id="a-E8"></a>二两蛇绞腰。<a id="a-E9"></a>三细铁网缠身。<a id="a-EA"></a>四见二赤鱼吞其双足。<a id="a-EB"></a>五有四白鹄飞来向王。<a id="a-EC"></a>六血泥中行泥没其腋。<a id="a-ED"></a>七登大白山。<a id="a-EE"></a>八鹳雀[尸@(溧-木+土)]头。<a id="a-EF"></a>于梦寤已。<a id="a-EG"></a>以为不祥愁忧惨悴。<a id="a-EH"></a>寻即往问诸婆罗门。<a id="a-EI"></a>婆罗门闻王此梦素嫌于王。<a id="a-EJ"></a>兼嫉尊者。<a id="a-EK"></a>因王此梦言。<a id="a-EL"></a>大王不吉。<a id="a-EM"></a>若不禳厌。<a id="a-EN"></a>祸及王身。<a id="a-EO"></a>王闻其语信以为然。<a id="a-EP"></a>益增忧恼即问之言。<a id="a-EQ"></a>若禳厌时。<a id="a-ER"></a>当须何物。<a id="a-ES"></a>诸婆罗门言。<a id="a-ET"></a>所须用者。<a id="a-EU"></a>王所珍爱。<a id="a-EV"></a>我若说者。<a id="a-EW"></a>王必不能。<a id="a-EX"></a>时王答言此梦甚恶但恐大祸殃及我身。<a id="a-EY"></a>除我以外。<a id="a-EZ"></a>余无所惜。<a id="a-Ea"></a>请为我说所须之物。<a id="a-Eb"></a>诸婆罗门等。<a id="a-Ec"></a>见其殷勤。<a id="a-Ed"></a>知其心至。<a id="a-Ee"></a>即语王言。<a id="a-Ef"></a>所可用者。<a id="a-Eg"></a>此梦有八。<a id="a-Eh"></a>要须八种可得禳灾。<a id="a-Ei"></a>一杀王所敬夫人尸婆具沙。<a id="a-Ej"></a>二杀王所爱太子乔婆罗。<a id="a-Ek"></a>三杀辅相大臣。<a id="a-El"></a>四杀王所有乌臣。<a id="a-Em"></a>五杀王一日能行三千里象。<a id="a-En"></a>六杀王一日能行三千里驼。<a id="a-Eo"></a>七杀王良马。<a id="a-Ep"></a>八杀秃头迦栴延。<a id="a-Eq"></a>却后七日。<a id="a-Er"></a>若杀此八。<a id="a-Es"></a>聚集其血。<a id="a-Et"></a>入中而行。<a id="a-Eu"></a>可得消灾。<a id="a-Ev"></a>王闻其言。<a id="a-Ew"></a>以己命重。<a id="a-Ex"></a>即便许可。<a id="a-Ey"></a>还至宫中。<a id="a-Ez"></a>愁忧懊恼。<a id="a-F0"></a>夫人问王。<a id="a-F1"></a>何故如是。<a id="a-F2"></a>王答夫人。<a id="a-F3"></a>具陈说上不祥之梦并道婆罗门禳梦所须。<a id="a-F4"></a>夫人闻已。<a id="a-F5"></a>而作是言。<a id="a-F6"></a>但使王身平安无患。<a id="a-F7"></a>妾之贱身岂足道耶。<a id="a-F8"></a>即白王言。<a id="a-F9"></a>却后七日。<a id="a-FA"></a>我归当死。<a id="a-FB"></a>听我往彼尊者迦栴延所。<a id="a-FC"></a>六日之中。<a id="a-FD"></a>受斋听法。<a id="a-FE"></a>王言不得。<a id="a-FF"></a>汝若至彼。<a id="a-FG"></a>或语其实。<a id="a-FH"></a>彼若知者。<a id="a-FI"></a>舍我飞去。<a id="a-FJ"></a>夫人殷勤。<a id="a-FK"></a>王不能免。<a id="a-FL"></a>即便听往。<a id="a-FM"></a>夫人到彼尊者所已。<a id="a-FN"></a>礼拜问讯。<a id="a-FO"></a>遂经三日。<a id="a-FP"></a>尊者怪问。<a id="a-FQ"></a>王之夫人。<a id="a-FR"></a>未曾至此经停信宿。<a id="a-FS"></a>何故今者不同于常。<a id="a-FT"></a>夫人具说王之恶梦。<a id="a-FU"></a>却后七日。<a id="a-FV"></a>当杀我等用禳灾患。<a id="a-FW"></a>余命未几。<a id="a-FX"></a>故来听法。<a id="a-FY"></a>因向尊者。<a id="a-FZ"></a>说王所梦。<a id="a-Fa"></a>尊者迦栴延言。<a id="a-Fb"></a>此梦甚吉。<a id="a-Fc"></a>当有欢庆。<a id="a-Fd"></a>不足为忧。<a id="a-Fe"></a>头上火然者。<a id="a-Ff"></a>宝主之国。<a id="a-Fg"></a>当有天冠。<a id="a-Fh"></a>直十万两金。<a id="a-Fi"></a>来贡于王。<a id="a-Fj"></a>正为斯梦。<a id="a-Fk"></a>夫人心急。<a id="a-Fl"></a>七日向满。<a id="a-Fm"></a>为王所害。<a id="a-Fn"></a>惧其来晚问尊者言。<a id="a-Fo"></a>何时来到。<a id="a-Fp"></a>尊者答言。<a id="a-Fq"></a>今日晡时必当来至。<a id="a-Fr"></a>两蛇绞腰者。<a id="a-Fs"></a>月支国王。<a id="a-Ft"></a>当献双剑价直十万两金。<a id="a-Fu"></a>日入当至。<a id="a-Fv"></a>细铁网缠身者。<a id="a-Fw"></a>大秦国王。<a id="a-Fx"></a>当献珠璎珞价直十万两金。<a id="a-Fy"></a>后明晨当至。<a id="a-Fz"></a>赤鱼吞足者。<a id="a-G0"></a>师子王国当献毗琉璃宝屐价直十万两金。<a id="a-G1"></a>后日食时当至。<a id="a-G2"></a>四白鹄来者。<a id="a-G3"></a>跋耆国王。<a id="a-G4"></a>当献金宝车。<a id="a-G5"></a>后日日中当至。<a id="a-G6"></a>血泥中者。<a id="a-G7"></a>安息国王。<a id="a-G8"></a>当献鹿毛钦婆价直十万两金。<a id="a-G9"></a>后日日昳当至。<a id="a-GA"></a>登太白山者。<a id="a-GB"></a>旷野国王。<a id="a-GC"></a>当献大象后日晡时当至。<a id="a-GD"></a>鹳雀[尸@(溧-木+土)]头者。<a id="a-GE"></a>王与夫人。<a id="a-GF"></a>当有私密之事。<a id="a-GG"></a>事至后日自当知之。<a id="a-GH"></a>果如尊者所言。<a id="a-GI"></a>期限既至。<a id="a-GJ"></a>诸国所献一切皆到。<a id="a-GK"></a>王大欢喜。<a id="a-GL"></a>尸婆具沙夫人。<a id="a-GM"></a>先有天冠。<a id="a-GN"></a>重着宝主国所献天冠。<a id="a-GO"></a>王因交戏脱尸婆具沙夫人所著一重天冠。<a id="a-GP"></a>着金鬘夫人头上。<a id="a-GQ"></a>时尸婆具沙夫人。<a id="a-GR"></a>嗔恚而言。<a id="a-GS"></a>若有恶事。<a id="a-GT"></a>我先当之。<a id="a-GU"></a>今得天冠。<a id="a-GV"></a>与彼而着。<a id="a-GW"></a>寻以酪器。<a id="a-GX"></a>掷王头上。<a id="a-GY"></a>王头尽污。<a id="a-GZ"></a>王大嗔忿。<a id="a-Ga"></a>拔剑欲斫夫人。<a id="a-Gb"></a>夫人畏王。<a id="a-Gc"></a>走入房中。<a id="a-Gd"></a>即闭房户。<a id="a-Ge"></a>王不得前。<a id="a-Gf"></a>王寻自悟尊者占梦云有私密。<a id="a-Gg"></a>正此是耳。<a id="a-Gh"></a>王与夫人。<a id="a-Gi"></a>寻至尊者迦栴延所。<a id="a-Gj"></a>具论上来。<a id="a-Gk"></a>信于非法恶邪之言。<a id="a-Gl"></a>几于尊者妻子大臣所爱之物。<a id="a-Gm"></a>行大恶事。<a id="a-Gn"></a>今蒙尊者演说真实。<a id="a-Go"></a>开示盲冥。<a id="a-Gp"></a>得睹正道。<a id="a-Gq"></a>离于恶事。<a id="a-Gr"></a>即请尊者。<a id="a-Gs"></a>敬奉供养。<a id="a-Gt"></a>驱诸婆罗门等。<a id="a-Gu"></a>远其国界。<a id="a-Gv"></a>即问尊者有何因缘。<a id="a-Gw"></a>如此诸国。<a id="a-Gx"></a>各以所珍。<a id="a-Gy"></a>奉献于我。<a id="a-Gz"></a>尊者答言。<a id="a-H0"></a>乃往过去。<a id="a-H1"></a>九十一劫。<a id="a-H2"></a>尔时有佛。<a id="a-H3"></a>名毗婆尸。<a id="a-H4"></a>彼佛出时。<a id="a-H5"></a>有一国名曰槃头。<a id="a-H6"></a>王之太子。<a id="a-H7"></a>信乐精进。<a id="a-H8"></a>至彼佛所。<a id="a-H9"></a>供养礼拜。<a id="a-HA"></a>即以所著天冠。<a id="a-HB"></a>宝剑。<a id="a-HC"></a>璎珞。<a id="a-HD"></a>大象。<a id="a-HE"></a>宝车。<a id="a-HF"></a>钦婆罗衣。<a id="a-HG"></a>用上彼佛。<a id="a-HH"></a>缘是福庆。<a id="a-HI"></a>生生尊贵。<a id="a-HJ"></a>所欲珍宝。<a id="a-HK"></a>不求自至。<a id="a-HL"></a>王闻是已。<a id="a-HM"></a>于三宝所。<a id="a-HN"></a>深生敬信。<a id="a-HO"></a>作礼还宫。</p>
  <p data-pb></p>
  <h2 id="aHP">金猫因缘第一百三</h2>
  <p id="aHQ">恶生王。<a id="a-HR"></a>游观林苑。<a id="a-HS"></a>园中堂上。<a id="a-HT"></a>见一金猫。<a id="a-HU"></a>从东北角。<a id="a-HV"></a>入西南角。<a id="a-HW"></a>王即遣人。<a id="a-HX"></a>寻复发掘。<a id="a-HY"></a>得一铜瓮。<a id="a-HZ"></a>瓮受三斛。<a id="a-Ha"></a>满中金钱。<a id="a-Hb"></a>渐渐深掘。<a id="a-Hc"></a>复获一瓮。<a id="a-Hd"></a>如是次第。<a id="a-He"></a>得三重瓮。<a id="a-Hf"></a>各受三斛。<a id="a-Hg"></a>渐复傍掘。<a id="a-Hh"></a>亦得铜瓮。<a id="a-Hi"></a>转掘不已。<a id="a-Hj"></a>满五里中。<a id="a-Hk"></a>尽得铜瓮盛满金钱。<a id="a-Hl"></a>时恶生王。<a id="a-Hm"></a>深生奇怪。<a id="a-Hn"></a>即诣尊者迦栴延所。<a id="a-Ho"></a>即向尊者。<a id="a-Hp"></a>具论得钱所由因缘。<a id="a-Hq"></a>我适辄欲用。<a id="a-Hr"></a>将无灾患于我及国人耶。<a id="a-Hs"></a>尊者答言。<a id="a-Ht"></a>此王宿因所获福报。<a id="a-Hu"></a>但用无苦。<a id="a-Hv"></a>王即问言。<a id="a-Hw"></a>不审往因。<a id="a-Hx"></a>其事云何。<a id="a-Hy"></a>尊者答言。<a id="a-Hz"></a>谛听谛听。<a id="a-I0"></a>乃往过去九十一劫。<a id="a-I1"></a>毗婆尸佛。<a id="a-I2"></a>遗法之中。<a id="a-I3"></a>尔时有诸比丘。<a id="a-I4"></a>于四衢道头。<a id="a-I5"></a>施大高座。<a id="a-I6"></a>置钵在上。<a id="a-I7"></a>而作是言。<a id="a-I8"></a>谁有世人。<a id="a-I9"></a>能于坚牢藏中。<a id="a-IA"></a>举钱财者。<a id="a-IB"></a>若入此藏。<a id="a-IC"></a>水不能漂。<a id="a-ID"></a>火不能烧。<a id="a-IE"></a>王不能夺。<a id="a-IF"></a>贼不能劫。<a id="a-IG"></a>时有贫人。<a id="a-IH"></a>先因卖薪。<a id="a-II"></a>适得三钱。<a id="a-IJ"></a>闻此语已。<a id="a-IK"></a>生欢喜心。<a id="a-IL"></a>即以此钱。<a id="a-IM"></a>重着钵中。<a id="a-IN"></a>诚心发愿。<a id="a-IO"></a>去舍五里。<a id="a-IP"></a>当还家时。<a id="a-IQ"></a>步步欢喜。<a id="a-IR"></a>既到其门。<a id="a-IS"></a>向劝化处。<a id="a-IT"></a>至心发愿。<a id="a-IU"></a>然后入舍。<a id="a-IV"></a>尊者言。<a id="a-IW"></a>尔时贫人。<a id="a-IX"></a>今王是也。<a id="a-IY"></a>以因往昔三钱施缘世世尊贵。<a id="a-IZ"></a>常得如是三重钱瓮。<a id="a-Ia"></a>缘五里中步步欢喜。<a id="a-Ib"></a>恒于五里。<a id="a-Ic"></a>有此金钱。<a id="a-Id"></a>王闻宿缘。<a id="a-Ie"></a>欢喜而去。</p>
  <p data-pb></p>
  <h2 id="aIf">恶生王得五百钵缘第一百四</h2>
  <p id="aIg">昔恶生王。<a id="a-Ih"></a>住郁禅延城。<a id="a-Ii"></a>时守门者。<a id="a-Ij"></a>晨朝开门。<a id="a-Ik"></a>门外忽然有五百乘车。<a id="a-Il"></a>各载宝钵。<a id="a-Im"></a>盛满金粟。<a id="a-In"></a>皆有印封题言。<a id="a-Io"></a>此钵与恶生王。<a id="a-Ip"></a>时守门者。<a id="a-Iq"></a>告白王言。<a id="a-Ir"></a>外有宝钵。<a id="a-Is"></a>题钵言与王。<a id="a-It"></a>不审今者。<a id="a-Iu"></a>为当取不。<a id="a-Iv"></a>王自思惟。<a id="a-Iw"></a>此宝忽至。<a id="a-Ix"></a>或是不祥。<a id="a-Iy"></a>我若取者。<a id="a-Iz"></a>将不为我家国灾害。<a id="a-J0"></a>作是念已。<a id="a-J1"></a>即往诣尊者迦栴延所。<a id="a-J2"></a>而问之言。<a id="a-J3"></a>今晨开门。<a id="a-J4"></a>忽见宝钵。<a id="a-J5"></a>其上印题云与恶生王。<a id="a-J6"></a>未知吉凶。<a id="a-J7"></a>为可取不。<a id="a-J8"></a>尊者答言。<a id="a-J9"></a>是王宿福果报。<a id="a-JA"></a>但取勿疑。<a id="a-JB"></a>王白尊者。<a id="a-JC"></a>我于往因。<a id="a-JD"></a>修何功德。<a id="a-JE"></a>而致此报。<a id="a-JF"></a>尊者答言。<a id="a-JG"></a>汝于昔日九十一劫。<a id="a-JH"></a>仙人山中。<a id="a-JI"></a>有一辟支佛。<a id="a-JJ"></a>值雨脚跌。<a id="a-JK"></a>即破瓦钵。<a id="a-JL"></a>时辟支佛。<a id="a-JM"></a>诣瓦师家。<a id="a-JN"></a>从乞瓦钵。<a id="a-JO"></a>瓦师寻以五器。<a id="a-JP"></a>皆盛满水。<a id="a-JQ"></a>欢喜施与辟支佛得已。<a id="a-JR"></a>掷钵空中。<a id="a-JS"></a>踊身腾虚。<a id="a-JT"></a>作十八变。<a id="a-JU"></a>瓦师妻子。<a id="a-JV"></a>并买瓦者。<a id="a-JW"></a>见此神变。<a id="a-JX"></a>咸皆踊悦欢喜无量。<a id="a-JY"></a>尔时瓦师者。<a id="a-JZ"></a>王身是也。<a id="a-Ja"></a>尔时妇者。<a id="a-Jb"></a>尸婆具沙夫人是也。<a id="a-Jc"></a>尔时儿者。<a id="a-Jd"></a>乔波罗太子是。<a id="a-Je"></a>尔时买瓦者。<a id="a-Jf"></a>辅相富卢窥是也。<a id="a-Jg"></a>买瓦妇者。<a id="a-Jh"></a>辅相妇是。<a id="a-Ji"></a>王复问言。<a id="a-Jj"></a>不审此钵。<a id="a-Jk"></a>为自然出。<a id="a-Jl"></a>为有从来。<a id="a-Jm"></a>尊者答言。<a id="a-Jn"></a>而此钵者非自然有。<a id="a-Jo"></a>从恒河水龙宫中来。<a id="a-Jp"></a>何以知之。<a id="a-Jq"></a>乃往过去。<a id="a-Jr"></a>罗摩王舅婆罗门。<a id="a-Js"></a>修清净行。<a id="a-Jt"></a>在恒河侧。<a id="a-Ju"></a>时罗摩王。<a id="a-Jv"></a>日以宝钵。<a id="a-Jw"></a>送食与舅。<a id="a-Jx"></a>婆罗门法。<a id="a-Jy"></a>器不重用。<a id="a-Jz"></a>食竟弃钵于彼恒河中。<a id="a-K0"></a>盲龙收取宝钵。<a id="a-K1"></a>盛满金粟。<a id="a-K2"></a>着己宫中。<a id="a-K3"></a>如是所弃。<a id="a-K4"></a>日日渐多。<a id="a-K5"></a>由是获得五百车钵。<a id="a-K6"></a>盲龙命终。<a id="a-K7"></a>又无儿子赏领此钵。<a id="a-K8"></a>天帝知王往昔施钵因缘。<a id="a-K9"></a>故用遗王。<a id="a-KA"></a>王闻是语。<a id="a-KB"></a>寻取宝钵。<a id="a-KC"></a>以用作福。<a id="a-KD"></a>广修布施。<a id="a-KE"></a>供养三宝。<a id="a-KF"></a>从此因缘。<a id="a-KG"></a>后生善处。</p>
  <h2 id="aKH">求毗摩天望得大富缘第一百五</h2>
  <p id="aKI">昔有兄弟二人。<a id="a-KJ"></a>家计贫困。<a id="a-KK"></a>兄常日夕。<a id="a-KL"></a>精勤礼拜求毗摩天。<a id="a-KM"></a>望得大富。<a id="a-KN"></a>而遣其弟。<a id="a-KO"></a>耕田种殖。<a id="a-KP"></a>如是求请。<a id="a-KQ"></a>经历多时。<a id="a-KR"></a>时毗摩天。<a id="a-KS"></a>化作其弟。<a id="a-KT"></a>至其兄边。<a id="a-KU"></a>兄嗔弟言。<a id="a-KV"></a>何不垦殖。<a id="a-KW"></a>来此何为。<a id="a-KX"></a>时弟答言。<a id="a-KY"></a>兄在天寺。<a id="a-KZ"></a>昼夜祈请。<a id="a-Ka"></a>望得大富。<a id="a-Kb"></a>弟于今日。<a id="a-Kc"></a>亦欲效兄。<a id="a-Kd"></a>斋戒求愿。<a id="a-Ke"></a>望获大富。<a id="a-Kf"></a>兄语弟言。<a id="a-Kg"></a>卿不耕田下于种子。<a id="a-Kh"></a>财[聲-耳+米]丰有。<a id="a-Ki"></a>何由可获。<a id="a-Kj"></a>弟答兄言。<a id="a-Kk"></a>实以种故。<a id="a-Kl"></a>而收获耶。<a id="a-Km"></a>兄不能报。<a id="a-Kn"></a>于是毗摩天。<a id="a-Ko"></a>还复天像。<a id="a-Kp"></a>而语之言。<a id="a-Kq"></a>今我之力。<a id="a-Kr"></a>正可助汝。<a id="a-Ks"></a>及于今日。<a id="a-Kt"></a>修行布施。<a id="a-Ku"></a>然后可富。<a id="a-Kv"></a>而汝往因。<a id="a-Kw"></a>不修布施。<a id="a-Kx"></a>故使贫穷。<a id="a-Ky"></a>今虽日夜精勤求我富饶财宝。<a id="a-Kz"></a>将何可获。<a id="a-L0"></a>如庵婆罗树。<a id="a-L1"></a>若于冬时。<a id="a-L2"></a>虽复奉事百千天神欲求于果。<a id="a-L3"></a>果不可得。<a id="a-L4"></a>汝亦如是。<a id="a-L5"></a>先不修因。<a id="a-L6"></a>而于我所。<a id="a-L7"></a>欲求大富。<a id="a-L8"></a>亦不可得。<a id="a-L9"></a>果若熟时。<a id="a-LA"></a>不求自得。<a id="a-LB"></a>而说偈言。</p>
  <p id="aLC">福业如果熟　　不以祠祀得</p>
  <p id="aLD">人乘持戒车　　后得至天上</p>
  <p id="aLE">定智如灯灭　　得至于无为</p>
  <p id="aLF">一切由行得　　求天何所为</p>
  <p data-pb></p>
  <h2 id="aLG">鬼子母失子缘第一百六</h2>
  <p id="aLH">子母者。<a id="a-LI"></a>是老鬼神王般阇迦妻。<a id="a-LJ"></a>有子一万。<a id="a-LK"></a>皆有大力士之力。<a id="a-LL"></a>其最小子。<a id="a-LM"></a>字嫔伽罗。<a id="a-LN"></a>此鬼子母凶妖暴虐。<a id="a-LO"></a>杀人儿子。<a id="a-LP"></a>以自啖食。<a id="a-LQ"></a>人民患之。<a id="a-LR"></a>仰告世尊。<a id="a-LS"></a>世尊尔时。<a id="a-LT"></a>即取其子嫔伽罗。<a id="a-LU"></a>盛着钵底。<a id="a-LV"></a>时鬼子母。<a id="a-LW"></a>周遍天下。<a id="a-LX"></a>七日之中。<a id="a-LY"></a>推求不得。<a id="a-LZ"></a>愁忧懊恼。<a id="a-La"></a>传闻他言。<a id="a-Lb"></a>云佛世尊。<a id="a-Lc"></a>有一切智。<a id="a-Ld"></a>即至佛所。<a id="a-Le"></a>问儿所在。<a id="a-Lf"></a>时佛答言。<a id="a-Lg"></a>汝有万子。<a id="a-Lh"></a>唯失一子。<a id="a-Li"></a>何故苦恼愁忧。<a id="a-Lj"></a>而推觅耶。<a id="a-Lk"></a>世间人民。<a id="a-Ll"></a>或有一子。<a id="a-Lm"></a>或五三子。<a id="a-Ln"></a>而汝杀害。<a id="a-Lo"></a>鬼子母白佛言。<a id="a-Lp"></a>我今若得嫔伽罗者。<a id="a-Lq"></a>终更不杀世人之子。<a id="a-Lr"></a>佛即使鬼子母见嫔伽罗。<a id="a-Ls"></a>在于钵下。<a id="a-Lt"></a>尽其神力。<a id="a-Lu"></a>不能得取。<a id="a-Lv"></a>还求于</p>
  <p data-pb></p>
  <h2 id="aLw">天祀主缘第一百七</h2>
  <p id="aLx">日有一婆罗门。<a id="a-Ly"></a>事摩室天。<a id="a-Lz"></a>昼夜奉事。<a id="a-M0"></a>天即问言。<a id="a-M1"></a>汝求何等。<a id="a-M2"></a>婆罗门言。<a id="a-M3"></a>我今求作此天祀主。<a id="a-M4"></a>天言。<a id="a-M5"></a>彼有群牛。<a id="a-M6"></a>汝问最在前行者。<a id="a-M7"></a>即如天语。<a id="a-M8"></a>往问彼牛。<a id="a-M9"></a>汝今何以为苦为乐。<a id="a-MA"></a>牛即答言。<a id="a-MB"></a>极为大苦。<a id="a-MC"></a>刺刺两肋。<a id="a-MD"></a>柴戾脊破。<a id="a-ME"></a>驾挽车载。<a id="a-MF"></a>重无休息。<a id="a-MG"></a>时复问言。<a id="a-MH"></a>汝以何缘。<a id="a-MI"></a>受是牛形。<a id="a-MJ"></a>牛答之言。<a id="a-MK"></a>我是彼天祀主。<a id="a-ML"></a>自恣极意。<a id="a-MM"></a>用天祀物。<a id="a-MN"></a>命终作牛。<a id="a-MO"></a>受是苦恼。<a id="a-MP"></a>闻是语已。<a id="a-MQ"></a>即还天所。<a id="a-MR"></a>天即问言。<a id="a-MS"></a>汝今欲得作天主不。<a id="a-MT"></a>婆罗门言。<a id="a-MU"></a>我睹此事。<a id="a-MV"></a>实不敢作。<a id="a-MW"></a>天言人行善恶。<a id="a-MX"></a>自得其报。<a id="a-MY"></a>婆罗门悔过。<a id="a-MZ"></a>即修诸善。</p>
  <p data-pb></p>
  <h2 id="aMa">祀树神缘第一百八</h2>
  <p id="aMb">昔有老公。<a id="a-Mc"></a>其家巨富。<a id="a-Md"></a>而此老公。<a id="a-Me"></a>思得肉食。<a id="a-Mf"></a>诡作方便。<a id="a-Mg"></a>指田头树。<a id="a-Mh"></a>语诸子言。<a id="a-Mi"></a>今我家业。<a id="a-Mj"></a>所以谐富。<a id="a-Mk"></a>由此树神恩福故尔。<a id="a-Ml"></a>今日汝等。<a id="a-Mm"></a>宜可群中取羊以用祭祠。<a id="a-Mn"></a>时诸子等。<a id="a-Mo"></a>承父教敕。<a id="a-Mp"></a>寻即杀羊祷赛此树。<a id="a-Mq"></a>即于树下。<a id="a-Mr"></a>立天祠舍。<a id="a-Ms"></a>其父后时。<a id="a-Mt"></a>寿尽命终。<a id="a-Mu"></a>行业所追。<a id="a-Mv"></a>还生己家羊群之中。<a id="a-Mw"></a>时值诸子欲祀树神。<a id="a-Mx"></a>便取一羊。<a id="a-My"></a>遇得其父。<a id="a-Mz"></a>将欲杀之。<a id="a-N0"></a>羊便咽咽笑而言曰。<a id="a-N1"></a>而此树者。<a id="a-N2"></a>有何神灵。<a id="a-N3"></a>我于往时。<a id="a-N4"></a>为思肉故。<a id="a-N5"></a>妄使汝祀。<a id="a-N6"></a>皆共汝等。<a id="a-N7"></a>同食此肉。<a id="a-N8"></a>今偿殃罪。<a id="a-N9"></a>独先当之。<a id="a-NA"></a>时有罗汉。<a id="a-NB"></a>遇到乞食。<a id="a-NC"></a>见其亡父受于羊身。<a id="a-ND"></a>即借主人道眼。<a id="a-NE"></a>令自观察。<a id="a-NF"></a>乃知是父。<a id="a-NG"></a>心怀懊恼。<a id="a-NH"></a>即坏树神。<a id="a-NI"></a>悔过修福。<a id="a-NJ"></a>不复杀生。</p>
  <h2 id="aNK">妇女厌欲出家缘第一百九</h2>
  <p id="aNL">昔有一妇女。<a id="a-NM"></a>端政殊妙。<a id="a-NN"></a>于外道法中出家修道。<a id="a-NO"></a>时人问言。<a id="a-NP"></a>颜貌如是。<a id="a-NQ"></a>应当在俗。<a id="a-NR"></a>何故出家。<a id="a-NS"></a>女人答言。<a id="a-NT"></a>如我今日。<a id="a-NU"></a>非不端政。<a id="a-NV"></a>但以小来厌恶淫欲。<a id="a-NW"></a>今故出家。<a id="a-NX"></a>我在家时。<a id="a-NY"></a>以端政故。<a id="a-NZ"></a>早蒙分处。<a id="a-Na"></a>早生男儿。<a id="a-Nb"></a>儿遂长大。<a id="a-Nc"></a>端政无比。<a id="a-Nd"></a>转觉羸损。<a id="a-Ne"></a>如似病者。<a id="a-Nf"></a>我即问儿病之由状。<a id="a-Ng"></a>儿不肯道。<a id="a-Nh"></a>为问不止。<a id="a-Ni"></a>儿不获已。<a id="a-Nj"></a>而语母言。<a id="a-Nk"></a>我正不道。<a id="a-Nl"></a>恐命不全。<a id="a-Nm"></a>正欲具道。<a id="a-Nn"></a>无颜之甚。<a id="a-No"></a>即语母言。<a id="a-Np"></a>我欲得母以私情欲。<a id="a-Nq"></a>以不得故。<a id="a-Nr"></a>是以病耳。<a id="a-Ns"></a>母即语言。<a id="a-Nt"></a>自古以来。<a id="a-Nu"></a>何有此事。<a id="a-Nv"></a>复自念言。<a id="a-Nw"></a>我若不从。<a id="a-Nx"></a>儿或能死。<a id="a-Ny"></a>今宁违理。<a id="a-Nz"></a>以存儿命。<a id="a-O0"></a>即便唤儿。<a id="a-O1"></a>欲从儿意。<a id="a-O2"></a>儿将上床。<a id="a-O3"></a>地即劈裂。<a id="a-O4"></a>我子即时生身陷入。<a id="a-O5"></a>我即惊怖。<a id="a-O6"></a>以手挽儿。<a id="a-O7"></a>捉得儿发。<a id="a-O8"></a>而我儿发。<a id="a-O9"></a>今日犹故在我怀中。<a id="a-OA"></a>感切是事。<a id="a-OB"></a>是故出家。</p>
  <h2 id="aOC">不孝子受苦报缘第百十</h2>
  <p id="aOD">昔迦默国。<a id="a-OE"></a>鸠陀扇村中。<a id="a-OF"></a>有一老母。<a id="a-OG"></a>唯有一子。<a id="a-OH"></a>其子勃逆。<a id="a-OI"></a>不修仁孝。<a id="a-OJ"></a>以嗔母故。<a id="a-OK"></a>举手向母。<a id="a-OL"></a>适打一下。<a id="a-OM"></a>即日出行。<a id="a-ON"></a>遇逢于贼。<a id="a-OO"></a>斩其一臂。<a id="a-OP"></a>不孝之罪。<a id="a-OQ"></a>寻即现报。<a id="a-OR"></a>苦痛如是。<a id="a-OS"></a>后地狱苦。<a id="a-OT"></a>不可称计。</p>
 </body>
</html>