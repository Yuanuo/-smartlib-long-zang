<!doctype html>
<html id="z3IBWIM1FZ" data-ver="1663">
 <head>
  <meta charset="utf-8">
  <meta author="吉迦夜">
  <meta author="昙曜">
  <meta library="龙藏">
  <meta catalog="西土圣贤撰集">
  <meta period="元魏">
 </head>
 <body>
  <h1 id="a1">杂宝藏经卷第一</h1>
  <h2 id="a2">十奢王缘第一</h2>
  <p id="a3">昔人寿万岁时。<a id="a-4"></a>有一王。<a id="a-5"></a>号曰十奢。<a id="a-6"></a>王阎浮提。<a id="a-7"></a>王大夫人。<a id="a-8"></a>生育一子。<a id="a-9"></a>名曰罗摩。<a id="a-A"></a>第二夫人。<a id="a-B"></a>有一子。<a id="a-C"></a>名曰罗漫。<a id="a-D"></a>罗摩太子。<a id="a-E"></a>有大勇武。<a id="a-F"></a>那罗延力。<a id="a-G"></a>兼有扇罗。<a id="a-H"></a>闻声见形。<a id="a-I"></a>皆能加害。<a id="a-J"></a>无能当者。<a id="a-K"></a>时第三夫人。<a id="a-L"></a>生一子。<a id="a-M"></a>名婆罗陀。<a id="a-N"></a>第四夫人。<a id="a-O"></a>生一子。<a id="a-P"></a>字灭怨恶。<a id="a-Q"></a>第三夫人。<a id="a-R"></a>王甚爱敬。<a id="a-S"></a>而语之言。<a id="a-T"></a>我今于尔所有财宝。<a id="a-U"></a>都无吝惜。<a id="a-V"></a>若有所须。<a id="a-W"></a>随尔所愿。<a id="a-X"></a>夫人对言。<a id="a-Y"></a>我无所求。<a id="a-Z"></a>后有情愿。<a id="a-a"></a>当更启白。<a id="a-b"></a>时王遇患。<a id="a-c"></a>命在危惙。<a id="a-d"></a>即立太子罗摩。<a id="a-e"></a>代己为王。<a id="a-f"></a>以帛结发。<a id="a-g"></a>头着天冠。<a id="a-h"></a>仪容轨则。<a id="a-i"></a>如王者法。<a id="a-j"></a>时小夫人。<a id="a-k"></a>瞻视王病。<a id="a-l"></a>小得瘳差。<a id="a-m"></a>自恃如此。<a id="a-n"></a>见于罗摩绍其父位。<a id="a-o"></a>心生嫉妒。<a id="a-p"></a>寻启于王求索先愿。<a id="a-q"></a>愿以我子为王。<a id="a-r"></a>废于罗摩。<a id="a-s"></a>王闻是语。<a id="a-t"></a>譬如人噎既不得咽。<a id="a-u"></a>又不得吐。<a id="a-v"></a>正欲废长。<a id="a-w"></a>已立为王。<a id="a-x"></a>正欲不废。<a id="a-y"></a>先许其愿。<a id="a-z"></a>然十奢王。<a id="a-10"></a>从少已来。<a id="a-11"></a>未曾违信。<a id="a-12"></a>又王者之法。<a id="a-13"></a>法无二语。<a id="a-14"></a>不负前言。<a id="a-15"></a>思惟是已。<a id="a-16"></a>即废罗摩。<a id="a-17"></a>夺其衣冠。<a id="a-18"></a>时弟罗漫。<a id="a-19"></a>语其兄言。<a id="a-1A"></a>兄有勇力。<a id="a-1B"></a>兼有扇罗。<a id="a-1C"></a>何以不用。<a id="a-1D"></a>受斯耻辱。<a id="a-1E"></a>兄答弟言。<a id="a-1F"></a>违父之愿。<a id="a-1G"></a>不名孝子。<a id="a-1H"></a>然今此母。<a id="a-1I"></a>虽不生我。<a id="a-1J"></a>我父敬待。<a id="a-1K"></a>亦如我母。<a id="a-1L"></a>弟婆罗陀。<a id="a-1M"></a>极为和顺。<a id="a-1N"></a>实无异意。<a id="a-1O"></a>如我今者。<a id="a-1P"></a>虽有大力扇罗。<a id="a-1Q"></a>宁可于父母及弟。<a id="a-1R"></a>所不应作。<a id="a-1S"></a>而欲加害。<a id="a-1T"></a>弟闻其言。<a id="a-1U"></a>即便默然。<a id="a-1V"></a>时十奢王。<a id="a-1W"></a>即徙二子。<a id="a-1X"></a>远置深山。<a id="a-1Y"></a>经十二年。<a id="a-1Z"></a>乃听还国。<a id="a-1a"></a>罗摩兄弟。<a id="a-1b"></a>即奉父敕。<a id="a-1c"></a>心无结恨。<a id="a-1d"></a>拜辞父母。<a id="a-1e"></a>远入深山。<a id="a-1f"></a>时婆罗陀。<a id="a-1g"></a>先在他国。<a id="a-1h"></a>寻召还国。<a id="a-1i"></a>以用为王。<a id="a-1j"></a>然婆罗陀。<a id="a-1k"></a>素与二兄。<a id="a-1l"></a>和睦恭顺。<a id="a-1m"></a>深存敬让。<a id="a-1n"></a>既还国已。<a id="a-1o"></a>父王已崩。<a id="a-1p"></a>方知己母妄兴废立。<a id="a-1q"></a>远摈二兄。<a id="a-1r"></a>嫌所生母所为非理。<a id="a-1s"></a>不向拜跪。<a id="a-1t"></a>语己母言。<a id="a-1u"></a>母之所为。<a id="a-1v"></a>何期勃逆。<a id="a-1w"></a>便为烧灭我之门户。<a id="a-1x"></a>向大母拜。<a id="a-1y"></a>恭敬孝顺。<a id="a-1z"></a>倍胜于常。<a id="a-20"></a>时婆罗陀。<a id="a-21"></a>即将军众。<a id="a-22"></a>至彼山际。<a id="a-23"></a>留众在后。<a id="a-24"></a>身自独往。<a id="a-25"></a>当弟来时。<a id="a-26"></a>罗漫语兄言。<a id="a-27"></a>先恒称弟婆罗陀义让恭顺。<a id="a-28"></a>今日将兵来。<a id="a-29"></a>欲诛伐我之兄弟。<a id="a-2A"></a>兄语婆罗陀言。<a id="a-2B"></a>弟今何为将此军众。<a id="a-2C"></a>弟白兄言。<a id="a-2D"></a>恐涉道路。<a id="a-2E"></a>逢于贼难。<a id="a-2F"></a>故将兵众。<a id="a-2G"></a>用自防卫。<a id="a-2H"></a>更无余意。<a id="a-2I"></a>愿兄还国。<a id="a-2J"></a>统理国政。<a id="a-2K"></a>兄答弟言。<a id="a-2L"></a>先受父命。<a id="a-2M"></a>远徙来此。<a id="a-2N"></a>我今云何。<a id="a-2O"></a>辄得还返。<a id="a-2P"></a>若专辄者。<a id="a-2Q"></a>不名仁子孝亲之义。<a id="a-2R"></a>如是殷勤。<a id="a-2S"></a>苦求不已。<a id="a-2T"></a>兄意礭然。<a id="a-2U"></a>执志弥固。<a id="a-2V"></a>弟知兄意终不可回。<a id="a-2W"></a>寻即从兄。<a id="a-2X"></a>索得革屣。<a id="a-2Y"></a>惆怅懊恼。<a id="a-2Z"></a>赍还归国。<a id="a-2a"></a>统摄国政。<a id="a-2b"></a>常置革屣于御坐上。<a id="a-2c"></a>日夕朝拜问讯之义。<a id="a-2d"></a>如兄无异。<a id="a-2e"></a>亦常遣人。<a id="a-2f"></a>到彼山中。<a id="a-2g"></a>数数请兄。<a id="a-2h"></a>然其二兄。<a id="a-2i"></a>以父先敕十二年还。<a id="a-2j"></a>年限未满。<a id="a-2k"></a>至孝尽忠。<a id="a-2l"></a>不敢违命。<a id="a-2m"></a>其后渐渐年岁已满。<a id="a-2n"></a>知弟殷勤屡遣信召。<a id="a-2o"></a>又知敬屣如己无异。<a id="a-2p"></a>感弟情至。<a id="a-2q"></a>遂便还国。<a id="a-2r"></a>既至国已。<a id="a-2s"></a>弟还让位。<a id="a-2t"></a>而与于兄。<a id="a-2u"></a>兄复让言。<a id="a-2v"></a>父先与弟。<a id="a-2w"></a>我不宜取。<a id="a-2x"></a>弟复让言。<a id="a-2y"></a>兄为嫡长。<a id="a-2z"></a>负荷父业。<a id="a-30"></a>正应是兄。<a id="a-31"></a>如是展转。<a id="a-32"></a>互相推让。<a id="a-33"></a>兄不获已。<a id="a-34"></a>遂还为王。<a id="a-35"></a>兄弟敦穆。<a id="a-36"></a>风化大行。<a id="a-37"></a>道之所被。<a id="a-38"></a>黎元蒙赖。<a id="a-39"></a>忠孝所加。<a id="a-3A"></a>人思自劝奉事孝敬。<a id="a-3B"></a>婆罗陀母。<a id="a-3C"></a>虽造大恶。<a id="a-3D"></a>都无怨心。<a id="a-3E"></a>以此忠孝因缘故。<a id="a-3F"></a>风雨以时。<a id="a-3G"></a>五谷丰熟。<a id="a-3H"></a>人无疾疫。<a id="a-3I"></a>阎浮提内。<a id="a-3J"></a>一切人民。<a id="a-3K"></a>炽盛丰满。<a id="a-3L"></a>十倍于常。</p>
  <p data-pb></p>
  <h2 id="a3M">王子以肉济父母缘第二</h2>
  <p id="a3N">如是我闻。<a id="a-3O"></a>一时佛在舍卫国。<a id="a-3P"></a>尔时阿难。<a id="a-3Q"></a>着衣持钵。<a id="a-3R"></a>入城乞食。<a id="a-3S"></a>见一小儿。<a id="a-3T"></a>有盲父母。<a id="a-3U"></a>乞索得食。<a id="a-3V"></a>好者供养父母。<a id="a-3W"></a>粗者便自食之。<a id="a-3X"></a>阿难白佛言。<a id="a-3Y"></a>世尊。<a id="a-3Z"></a>此小儿者。<a id="a-3a"></a>甚为希有。<a id="a-3b"></a>乞得好食。<a id="a-3c"></a>用奉父母。<a id="a-3d"></a>择粗恶者。<a id="a-3e"></a>而自食之。<a id="a-3f"></a>佛言。<a id="a-3g"></a>此未为难。<a id="a-3h"></a>我过去世中。<a id="a-3i"></a>供养父母。<a id="a-3j"></a>乃极为难。<a id="a-3k"></a>阿难白佛言。<a id="a-3l"></a>世尊。<a id="a-3m"></a>过去之世。<a id="a-3n"></a>供养父母。<a id="a-3o"></a>其事云何。<a id="a-3p"></a>佛言。<a id="a-3q"></a>乃往过去。<a id="a-3r"></a>有大国王。<a id="a-3s"></a>统领国土。<a id="a-3t"></a>王有六子。<a id="a-3u"></a>各领一国。<a id="a-3v"></a>时有一大臣名罗睺求。<a id="a-3w"></a>计谋兴军。<a id="a-3x"></a>杀彼大王及其五子。<a id="a-3y"></a>其第六小子。<a id="a-3z"></a>先有鬼神。<a id="a-40"></a>来语之言。<a id="a-41"></a>汝父大王及诸五兄。<a id="a-42"></a>悉为大臣罗睺求之所杀害。<a id="a-43"></a>次欲到汝。<a id="a-44"></a>王子闻已。<a id="a-45"></a>即还家中。<a id="a-46"></a>妇见王子颜色忧悴。<a id="a-47"></a>不与常同。<a id="a-48"></a>而问夫言。<a id="a-49"></a>汝何以尔。<a id="a-4A"></a>夫答妇言。<a id="a-4B"></a>男子之事不得语汝。<a id="a-4C"></a>妇言。<a id="a-4D"></a>王子。<a id="a-4E"></a>我今与汝生死共同。<a id="a-4F"></a>有何急缓而不见语。<a id="a-4G"></a>夫答妇言。<a id="a-4H"></a>适有鬼神。<a id="a-4I"></a>来语我言。<a id="a-4J"></a>汝父大王及与五兄。<a id="a-4K"></a>悉为他杀。<a id="a-4L"></a>次来到汝。<a id="a-4M"></a>以是忧惧。<a id="a-4N"></a>莫知所适。<a id="a-4O"></a>夫妇作计。<a id="a-4P"></a>即共将儿。<a id="a-4Q"></a>逃奔他国。<a id="a-4R"></a>持七日粮。<a id="a-4S"></a>计应达到。<a id="a-4T"></a>惶怖所致。<a id="a-4U"></a>错从曲道。<a id="a-4V"></a>行经十日。<a id="a-4W"></a>犹不达到。<a id="a-4X"></a>粮食乏尽。<a id="a-4Y"></a>困饿垂死。<a id="a-4Z"></a>王子思惟。<a id="a-4a"></a>三人并命。<a id="a-4b"></a>苦痛特剧。<a id="a-4c"></a>宁杀一人。<a id="a-4d"></a>存二人命。<a id="a-4e"></a>即便拔剑。<a id="a-4f"></a>欲得杀妇。<a id="a-4g"></a>儿顾见父。<a id="a-4h"></a>合掌白言。<a id="a-4i"></a>愿父今者。<a id="a-4j"></a>莫杀我母。<a id="a-4k"></a>宁杀我身。<a id="a-4l"></a>以代母命。<a id="a-4m"></a>父用儿语。<a id="a-4n"></a>欲杀其子。<a id="a-4o"></a>子复白言。<a id="a-4p"></a>莫断我命。<a id="a-4q"></a>若断我命。<a id="a-4r"></a>肉则臭烂。<a id="a-4s"></a>不得久停。<a id="a-4t"></a>或恐其母不得前达。<a id="a-4u"></a>不断我命。<a id="a-4v"></a>须臾削割。<a id="a-4w"></a>日日稍食。<a id="a-4x"></a>未到人村。<a id="a-4y"></a>余在身肉。<a id="a-4z"></a>唯有三脔。<a id="a-50"></a>子白父母。<a id="a-51"></a>此肉二脔。<a id="a-52"></a>父母食之。<a id="a-53"></a>余有一脔。<a id="a-54"></a>还用与我。<a id="a-55"></a>掷儿放地。<a id="a-56"></a>父母前进。<a id="a-57"></a>时释提桓因。<a id="a-58"></a>宫殿震动。<a id="a-59"></a>便即观之。<a id="a-5A"></a>是何因缘。<a id="a-5B"></a>见此小儿作希有事。<a id="a-5C"></a>即化作饿狼。<a id="a-5D"></a>来从索肉。<a id="a-5E"></a>小儿思惟。<a id="a-5F"></a>我食此肉。<a id="a-5G"></a>亦当命尽。<a id="a-5H"></a>不食亦死。<a id="a-5I"></a>便舍此肉。<a id="a-5J"></a>而与饿狼。<a id="a-5K"></a>释提桓因。<a id="a-5L"></a>即化作人。<a id="a-5M"></a>语小儿言。<a id="a-5N"></a>汝今割肉。<a id="a-5O"></a>与汝父母。<a id="a-5P"></a>生悔心不。<a id="a-5Q"></a>答言不悔。<a id="a-5R"></a>天言。<a id="a-5S"></a>汝今苦恼。<a id="a-5T"></a>谁当信汝不生悔心。<a id="a-5U"></a>小儿于是。<a id="a-5V"></a>即出实言。<a id="a-5W"></a>我若不生悔心。<a id="a-5X"></a>身肉还生平复如故。<a id="a-5Y"></a>若有悔者。<a id="a-5Z"></a>于是即死。<a id="a-5a"></a>作此言已。<a id="a-5b"></a>身体平复。<a id="a-5c"></a>与本无异。<a id="a-5d"></a>释提桓因。<a id="a-5e"></a>即将其子并其父母。<a id="a-5f"></a>使得一处。<a id="a-5g"></a>见彼国王。<a id="a-5h"></a>心大悲喜。<a id="a-5i"></a>愍其至孝。<a id="a-5j"></a>叹未曾有。<a id="a-5k"></a>即给军众。<a id="a-5l"></a>还复本国。<a id="a-5m"></a>释提桓因。<a id="a-5n"></a>即渐拥护。<a id="a-5o"></a>作阎浮提王。<a id="a-5p"></a>尔时小儿。<a id="a-5q"></a>我身是也。<a id="a-5r"></a>尔时父母。<a id="a-5s"></a>今日父母是也。<a id="a-5t"></a>佛言。<a id="a-5u"></a>非但今日赞叹慈孝。<a id="a-5v"></a>于无量劫常亦赞叹。<a id="a-5w"></a>诸比丘白佛言。<a id="a-5x"></a>世尊。<a id="a-5y"></a>过去世中。<a id="a-5z"></a>供养父母。<a id="a-60"></a>其事云何。<a id="a-61"></a>佛言。<a id="a-62"></a>昔迦尸国王土界之中。<a id="a-63"></a>有一大山。<a id="a-64"></a>中有仙人名睒摩迦。<a id="a-65"></a>父母年老。<a id="a-66"></a>而眼俱盲。<a id="a-67"></a>常取好果鲜花美水。<a id="a-68"></a>以养父母。<a id="a-69"></a>安置闲静无怖畏处。<a id="a-6A"></a>凡有所作。<a id="a-6B"></a>举动行止。<a id="a-6C"></a>先白父母。<a id="a-6D"></a>白父母已。<a id="a-6E"></a>便取水去。<a id="a-6F"></a>时梵摩达王。<a id="a-6G"></a>游猎而行见鹿饮水。<a id="a-6H"></a>挽弓射之。<a id="a-6I"></a>药箭误中睒摩迦身。<a id="a-6J"></a>被毒箭已。<a id="a-6K"></a>高声唱言。<a id="a-6L"></a>一箭杀三人。<a id="a-6M"></a>斯痛何酷。<a id="a-6N"></a>其王闻其声。<a id="a-6O"></a>寻以弓箭。<a id="a-6P"></a>投之于地。<a id="a-6Q"></a>便即往看。<a id="a-6R"></a>谁作此言。<a id="a-6S"></a>我闻。<a id="a-6T"></a>此山中有仙人。<a id="a-6U"></a>名睒摩迦。<a id="a-6V"></a>慈仁孝顺。<a id="a-6W"></a>养盲父母。<a id="a-6X"></a>举世称叹。<a id="a-6Y"></a>汝今非睒摩迦也。<a id="a-6Z"></a>答言。<a id="a-6a"></a>我即是也。<a id="a-6b"></a>而白王言。<a id="a-6c"></a>今我此身。<a id="a-6d"></a>不计苦痛。<a id="a-6e"></a>但忧父母年老目冥。<a id="a-6f"></a>从今饥困。<a id="a-6g"></a>无人供养耳。<a id="a-6h"></a>王复问言。<a id="a-6i"></a>汝盲父母。<a id="a-6j"></a>今在何许。<a id="a-6k"></a>睒摩迦指示王言。<a id="a-6l"></a>在彼草屋中。<a id="a-6m"></a>王即至盲父母所。<a id="a-6n"></a>睒摩迦父。<a id="a-6o"></a>时语妇言。<a id="a-6p"></a>我眼瞤动。<a id="a-6q"></a>将非我孝子睒摩迦有衰患不。<a id="a-6r"></a>妇复语夫。<a id="a-6s"></a>我乳亦惕惕而动。<a id="a-6t"></a>将非我子有不祥事不。<a id="a-6u"></a>时盲父母。<a id="a-6v"></a>闻王行声索索。<a id="a-6w"></a>心生恐怖。<a id="a-6x"></a>非我子行。<a id="a-6y"></a>为是谁也。<a id="a-6z"></a>王到其前。<a id="a-70"></a>唱言作礼。<a id="a-71"></a>盲父母言。<a id="a-72"></a>我眼无所见。<a id="a-73"></a>为是谁礼。<a id="a-74"></a>答言。<a id="a-75"></a>我是迦尸国王。<a id="a-76"></a>时盲父母。<a id="a-77"></a>命王言坐。<a id="a-78"></a>我子若在。<a id="a-79"></a>当以好华果奉上于王。<a id="a-7A"></a>我子朝往取水。<a id="a-7B"></a>迟晚久待不来。<a id="a-7C"></a>王便悲泣。<a id="a-7D"></a>而说偈言。</p>
  <p id="a7E">我为斯国王　　游猎于此山</p>
  <p id="a7F">但欲射禽兽　　不觉中害人</p>
  <p id="a7G">我今舍王位　　来事盲父母</p>
  <p id="a7H">与汝子无异　　慎莫生忧苦</p>
  <p id="a7I">盲父母。<a id="a-7J"></a>以偈答王曰。</p>
  <p id="a7K">我子慈孝顺　　天上人中无</p>
  <p id="a7L">王虽见怜愍　　何得如我子</p>
  <p id="a7M">王当见怜愍　　愿将示子处</p>
  <p id="a7N">得在儿左右　　并命意分足</p>
  <p id="a7O">于是。<a id="a-7P"></a>王将盲父母。<a id="a-7Q"></a>往至睒摩迦边。<a id="a-7R"></a>既至儿所。<a id="a-7S"></a>捶胸懊恼。<a id="a-7T"></a>号啕而言。<a id="a-7U"></a>我子慈仁。<a id="a-7V"></a>孝顺无比。<a id="a-7W"></a>天神地神。<a id="a-7X"></a>山神树神。<a id="a-7Y"></a>河神池神诸神。<a id="a-7Z"></a>说偈而言。</p>
  <p id="a7a">释梵天世王　　云何不佐助</p>
  <p id="a7b">我之孝顺子　　使见如此苦</p>
  <p id="a7c">深感我孝子　　而速救济命</p>
  <p id="a7d">时释提桓因。<a id="a-7e"></a>宫殿震动。<a id="a-7f"></a>以天耳闻盲父母悲恻语声。<a id="a-7g"></a>即从天下。<a id="a-7h"></a>往到其所。<a id="a-7i"></a>而语睒摩迦言。<a id="a-7j"></a>汝于王所。<a id="a-7k"></a>生恶心也。<a id="a-7l"></a>答言。<a id="a-7m"></a>实无恶心。<a id="a-7n"></a>释提桓因言。<a id="a-7o"></a>谁当信汝无恶心也。<a id="a-7p"></a>睒摩迦答言。<a id="a-7q"></a>我于王所有恶心者。<a id="a-7r"></a>毒遍身中即尔命终。<a id="a-7s"></a>若我于王无恶心者。<a id="a-7t"></a>毒箭当出身疮便愈。<a id="a-7u"></a>即如其言。<a id="a-7v"></a>毒箭自出。<a id="a-7w"></a>平复如故。<a id="a-7x"></a>王大欢喜。<a id="a-7y"></a>踊跃无量。<a id="a-7z"></a>便出教令。<a id="a-80"></a>普告国内。<a id="a-81"></a>当修慈仁孝事父母。<a id="a-82"></a>睒摩迦从昔已来。<a id="a-83"></a>慈仁孝顺。<a id="a-84"></a>供养父母。<a id="a-85"></a>欲知尔时盲父者今净饭王是。<a id="a-86"></a>尔时盲母者。<a id="a-87"></a>摩耶夫人是。<a id="a-88"></a>睒摩迦者。<a id="a-89"></a>今我身是。<a id="a-8A"></a>迦尸国王。<a id="a-8B"></a>舍利弗是。<a id="a-8C"></a>时释提桓因。<a id="a-8D"></a>摩诃迦葉是。</p>
  <p data-pb></p>
  <h2 id="a8E">鹦鹉子供养盲父母缘第三</h2>
  <p id="a8F">在王舍城。<a id="a-8G"></a>告诸比丘言。<a id="a-8H"></a>有二邪行。<a id="a-8I"></a>如似拍鞠。<a id="a-8J"></a>速堕地狱。<a id="a-8K"></a>云何为二。<a id="a-8L"></a>一者不供养父母。<a id="a-8M"></a>二者于父母所。<a id="a-8N"></a>作诸不善。<a id="a-8O"></a>有二正行。<a id="a-8P"></a>如似拍鞠。<a id="a-8Q"></a>速生天上。<a id="a-8R"></a>云何为二。<a id="a-8S"></a>一者供养父母。<a id="a-8T"></a>二者于父母所作众善行。<a id="a-8U"></a>诸比丘言。<a id="a-8V"></a>希有世尊。<a id="a-8W"></a>如来极能赞叹父母。<a id="a-8X"></a>佛言。<a id="a-8Y"></a>非但今日。<a id="a-8Z"></a>于过去世。<a id="a-8a"></a>雪山之中。<a id="a-8b"></a>有一鹦鹉。<a id="a-8c"></a>父母都盲。<a id="a-8d"></a>常取好花果。<a id="a-8e"></a>先奉父母。<a id="a-8f"></a>尔时有一田主。<a id="a-8g"></a>初种谷时。<a id="a-8h"></a>而作愿言。<a id="a-8i"></a>所种之谷。<a id="a-8j"></a>要与众生而共啖食。<a id="a-8k"></a>时鹦鹉子。<a id="a-8l"></a>以彼田主先有施心。<a id="a-8m"></a>即常于田。<a id="a-8n"></a>采取稻谷。<a id="a-8o"></a>以供父母是时田主按行苗行。<a id="a-8p"></a>见诸虫鸟揃谷穗处。<a id="a-8q"></a>嗔恚懊恼。<a id="a-8r"></a>便设罗网。<a id="a-8s"></a>捕得鹦鹉。<a id="a-8t"></a>鹦鹉子言。<a id="a-8u"></a>田主先有好心。<a id="a-8v"></a>施物无吝。<a id="a-8w"></a>由是之故。<a id="a-8x"></a>故我敢来。<a id="a-8y"></a>采取稻谷。<a id="a-8z"></a>如何今者。<a id="a-90"></a>而见网捕。<a id="a-91"></a>且田者如母。<a id="a-92"></a>种子如父。<a id="a-93"></a>实语如子。<a id="a-94"></a>田主如王。<a id="a-95"></a>拥护由己。<a id="a-96"></a>作是语已。<a id="a-97"></a>田主欢喜。<a id="a-98"></a>问鹦鹉言。<a id="a-99"></a>汝取此谷。<a id="a-9A"></a>竟复为谁。<a id="a-9B"></a>鹦鹉答言。<a id="a-9C"></a>有盲父母。<a id="a-9D"></a>愿以奉之。<a id="a-9E"></a>田主答言。<a id="a-9F"></a>自今已后。<a id="a-9G"></a>常于此取。<a id="a-9H"></a>勿复疑难。<a id="a-9I"></a>佛言。<a id="a-9J"></a>鹦鹉乐多果种。<a id="a-9K"></a>田者亦然。<a id="a-9L"></a>尔时鹦鹉。<a id="a-9M"></a>我身是也。<a id="a-9N"></a>尔时田主。<a id="a-9O"></a>舍利弗是。<a id="a-9P"></a>尔时盲父。<a id="a-9Q"></a>净饭王是。<a id="a-9R"></a>尔时盲母。<a id="a-9S"></a>摩耶是也。</p>
  <p data-pb></p>
  <h2 id="a9T">弃老国缘第四</h2>
  <p id="a9U">在舍卫国。<a id="a-9V"></a>尔时世尊。<a id="a-9W"></a>而作是言。<a id="a-9X"></a>恭敬宿老。<a id="a-9Y"></a>有大利益。<a id="a-9Z"></a>未曾闻事。<a id="a-9a"></a>而得闻解。<a id="a-9b"></a>名称远达。<a id="a-9c"></a>智者所敬。<a id="a-9d"></a>诸比丘言。<a id="a-9e"></a>如来世尊。<a id="a-9f"></a>而常赞叹恭敬父母耆长宿老。<a id="a-9g"></a>佛言。<a id="a-9h"></a>不但今日。<a id="a-9i"></a>我于过去无量劫中。<a id="a-9j"></a>恒恭敬父母耆长宿老。<a id="a-9k"></a>诸比丘白佛言。<a id="a-9l"></a>过去恭敬。<a id="a-9m"></a>其事云何。<a id="a-9n"></a>佛言。<a id="a-9o"></a>过去久远。<a id="a-9p"></a>有国名弃老。<a id="a-9q"></a>彼国土中。<a id="a-9r"></a>有老人者。<a id="a-9s"></a>皆远驱弃。<a id="a-9t"></a>有一大臣。<a id="a-9u"></a>其父年老。<a id="a-9v"></a>依如国法。<a id="a-9w"></a>应在驱遣。<a id="a-9x"></a>大臣孝顺心所不忍。<a id="a-9y"></a>乃深掘地。<a id="a-9z"></a>作一密屋。<a id="a-A0"></a>置父着中。<a id="a-A1"></a>随时孝养。<a id="a-A2"></a>尔时天神。<a id="a-A3"></a>捉持二蛇。<a id="a-A4"></a>着王殿上。<a id="a-A5"></a>而作是言。<a id="a-A6"></a>若别雄雌汝国得安。<a id="a-A7"></a>若不别者。<a id="a-A8"></a>汝身及国。<a id="a-A9"></a>七日之后。<a id="a-AA"></a>悉当覆灭。<a id="a-AB"></a>王闻是已。<a id="a-AC"></a>心怀懊恼。<a id="a-AD"></a>即与群臣。<a id="a-AE"></a>参议斯事。<a id="a-AF"></a>各自陈谢。<a id="a-AG"></a>称不能别。<a id="a-AH"></a>即募国界。<a id="a-AI"></a>谁能别者。<a id="a-AJ"></a>厚加爵赏。<a id="a-AK"></a>大臣归家。<a id="a-AL"></a>往问其父。<a id="a-AM"></a>父答子言。<a id="a-AN"></a>此事易别。<a id="a-AO"></a>以细软物。<a id="a-AP"></a>停蛇着上。<a id="a-AQ"></a>其躁扰者。<a id="a-AR"></a>当知是雄。<a id="a-AS"></a>住不动者。<a id="a-AT"></a>当知是雌。<a id="a-AU"></a>即如其言。<a id="a-AV"></a>果别雄雌。<a id="a-AW"></a>天神复问言。<a id="a-AX"></a>谁于睡者。<a id="a-AY"></a>名之为觉。<a id="a-AZ"></a>谁于觉者。<a id="a-Aa"></a>名之为睡。<a id="a-Ab"></a>王与群臣。<a id="a-Ac"></a>复不能辩。<a id="a-Ad"></a>复募国界。<a id="a-Ae"></a>无能解者。<a id="a-Af"></a>大臣问父。<a id="a-Ag"></a>此是何言。<a id="a-Ah"></a>父言。<a id="a-Ai"></a>此名学人。<a id="a-Aj"></a>于诸凡夫。<a id="a-Ak"></a>名为觉者。<a id="a-Al"></a>于诸罗汉。<a id="a-Am"></a>名之为睡。<a id="a-An"></a>即如其言以答。<a id="a-Ao"></a>天神又复问言。<a id="a-Ap"></a>此大白象。<a id="a-Aq"></a>有几斤两。<a id="a-Ar"></a>群臣共议。<a id="a-As"></a>无能知者。<a id="a-At"></a>亦募国内。<a id="a-Au"></a>复不能知。<a id="a-Av"></a>大臣问父。<a id="a-Aw"></a>父言。<a id="a-Ax"></a>置象船上。<a id="a-Ay"></a>着大池中。<a id="a-Az"></a>画水齐船深浅几许。<a id="a-B0"></a>即以此船。<a id="a-B1"></a>量石着中。<a id="a-B2"></a>水没齐画。<a id="a-B3"></a>则知斤两。<a id="a-B4"></a>即以此智以答。<a id="a-B5"></a>天神又复问言。<a id="a-B6"></a>以一掬水。<a id="a-B7"></a>多于大海。<a id="a-B8"></a>谁能知之。<a id="a-B9"></a>群臣共议。<a id="a-BA"></a>又不能解。<a id="a-BB"></a>又遍募问。<a id="a-BC"></a>都无知者。<a id="a-BD"></a>大臣问父。<a id="a-BE"></a>此是何语。<a id="a-BF"></a>父言。<a id="a-BG"></a>此语易解。<a id="a-BH"></a>若有人能信心清净。<a id="a-BI"></a>以一掬水。<a id="a-BJ"></a>施于佛僧</p>
  <p data-pb></p>
  <h2 id="aBK">佛于忉利天上为母摩耶说法缘第五</h2>
  <p id="aBL">在舍卫国。<a id="a-BM"></a>告诸比丘言。<a id="a-BN"></a>我今欲往忉利天上。<a id="a-BO"></a>夏坐安居。<a id="a-BP"></a>为母说法。<a id="a-BQ"></a>汝诸比丘。<a id="a-BR"></a>谁乐去者。<a id="a-BS"></a>当随我去。<a id="a-BT"></a>作是语已。<a id="a-BU"></a>即往忉利天上。<a id="a-BV"></a>在一树下。<a id="a-BW"></a>夏坐安居。<a id="a-BX"></a>为母摩耶及无量诸天说法。<a id="a-BY"></a>皆获见谛。<a id="a-BZ"></a>还阎浮提。<a id="a-Ba"></a>诸比丘言。<a id="a-Bb"></a>希有世尊。<a id="a-Bc"></a>能为其母。<a id="a-Bd"></a>九十日中。<a id="a-Be"></a>住忉利天。<a id="a-Bf"></a>佛言。<a id="a-Bg"></a>非但今日。<a id="a-Bh"></a>我过去时。<a id="a-Bi"></a>亦曾为母。<a id="a-Bj"></a>拔苦恼事。<a id="a-Bk"></a>时诸比丘。<a id="a-Bl"></a>而白佛言。<a id="a-Bm"></a>过去所为其事云何。<a id="a-Bn"></a>佛言。<a id="a-Bo"></a>往昔久远。<a id="a-Bp"></a>雪山之边。<a id="a-Bq"></a>有猕猴王。<a id="a-Br"></a>领五百猕猴。<a id="a-Bs"></a>时一猎师。<a id="a-Bt"></a>张网围捕。<a id="a-Bu"></a>猕猴王言。<a id="a-Bv"></a>汝等今日。<a id="a-Bw"></a>慎勿恐怖。<a id="a-Bx"></a>我当为汝破坏彼网。<a id="a-By"></a>汝诸猕猴。<a id="a-Bz"></a>悉随我出。<a id="a-C0"></a>即时破网。<a id="a-C1"></a>皆得解脱。<a id="a-C2"></a>有一老猕猴。<a id="a-C3"></a>担儿脚跌。<a id="a-C4"></a>堕于深坑。<a id="a-C5"></a>猕猴王觅母。<a id="a-C6"></a>不知所在。<a id="a-C7"></a>见一深坑。<a id="a-C8"></a>往到边看。<a id="a-C9"></a>见母在下。<a id="a-CA"></a>语诸猕猴。<a id="a-CB"></a>各自励力。<a id="a-CC"></a>共我出母。<a id="a-CD"></a>时诸猕猴。<a id="a-CE"></a>互相捉尾乃至坑下。<a id="a-CF"></a>挽母得出。<a id="a-CG"></a>离于苦难。<a id="a-CH"></a>况我今日。<a id="a-CI"></a>拔母苦难。<a id="a-CJ"></a>尔时拔免深坑之难。<a id="a-CK"></a>今复拔母三恶道难。<a id="a-CL"></a>佛告诸比丘。<a id="a-CM"></a>拔济父母。<a id="a-CN"></a>有大功德。<a id="a-CO"></a>我由拔母。<a id="a-CP"></a>世世无难。<a id="a-CQ"></a>自致成佛。<a id="a-CR"></a>以是义故。<a id="a-CS"></a>诸比丘等。<a id="a-CT"></a>各应孝顺供养父母。</p>
  <p data-pb></p>
  <h2 id="aCU">佛说往昔母迦旦遮罗缘第六</h2>
  <p id="aCV">佛时游行。<a id="a-CW"></a>到居荷罗国。<a id="a-CX"></a>便于中路一树下坐。<a id="a-CY"></a>有一老母。<a id="a-CZ"></a>名迦旦遮罗。<a id="a-Ca"></a>系属于人。<a id="a-Cb"></a>井上汲水。<a id="a-Cc"></a>佛语阿难。<a id="a-Cd"></a>往索水来。<a id="a-Ce"></a>阿难承佛敕。<a id="a-Cf"></a>即往索水。<a id="a-Cg"></a>尔时老母。<a id="a-Ch"></a>闻佛索水。<a id="a-Ci"></a>自担盥往。<a id="a-Cj"></a>既到佛所。<a id="a-Ck"></a>放盥着地。<a id="a-Cl"></a>直往抱佛。<a id="a-Cm"></a>阿难欲遮。<a id="a-Cn"></a>佛言莫遮。<a id="a-Co"></a>此老母者。<a id="a-Cp"></a>五百生中。<a id="a-Cq"></a>曾为我母。<a id="a-Cr"></a>爱心未尽。<a id="a-Cs"></a>是以抱我。<a id="a-Ct"></a>若当遮者。<a id="a-Cu"></a>沸血从面门出。<a id="a-Cv"></a>而即命终。<a id="a-Cw"></a>既得抱佛。<a id="a-Cx"></a>鸣其手足。<a id="a-Cy"></a>在一面立。<a id="a-Cz"></a>佛语阿难。<a id="a-D0"></a>往唤其主。<a id="a-D1"></a>其主来至。<a id="a-D2"></a>头面礼佛。<a id="a-D3"></a>却住而立。<a id="a-D4"></a>佛语主言。<a id="a-D5"></a>放此老母。<a id="a-D6"></a>使得出家。<a id="a-D7"></a>若出家者。<a id="a-D8"></a>当得罗汉。<a id="a-D9"></a>主便即放。<a id="a-DA"></a>佛告阿难。<a id="a-DB"></a>付波阇波提比丘尼。<a id="a-DC"></a>使度出家。<a id="a-DD"></a>不久即得阿罗汉道。<a id="a-DE"></a>比丘尼中。<a id="a-DF"></a>善解契经。<a id="a-DG"></a>最为第一。<a id="a-DH"></a>诸比丘疑怪。<a id="a-DI"></a>白佛言。<a id="a-DJ"></a>世尊。<a id="a-DK"></a>以何因缘。<a id="a-DL"></a>系属于他。<a id="a-DM"></a>复以何缘。<a id="a-DN"></a>得阿罗汉。<a id="a-DO"></a>佛言。<a id="a-DP"></a>迦葉佛时。<a id="a-DQ"></a>出家学道。<a id="a-DR"></a>以是因故。<a id="a-DS"></a>得阿罗汉。<a id="a-DT"></a>当于尔时。<a id="a-DU"></a>为徒众主。<a id="a-DV"></a>骂诸贤圣胜尼为婢。<a id="a-DW"></a>以此因缘。<a id="a-DX"></a>今属于他。<a id="a-DY"></a>五百生中。<a id="a-DZ"></a>恒为我母。<a id="a-Da"></a>悭贪嫉妒。<a id="a-Db"></a>遮我布施。<a id="a-Dc"></a>以是因缘。<a id="a-Dd"></a>常生贫贱。<a id="a-De"></a>非但今日拔其贫贱。<a id="a-Df"></a>诸比丘言。<a id="a-Dg"></a>不审于过去世。<a id="a-Dh"></a>拔济贫贱。<a id="a-Di"></a>其事云何。<a id="a-Dj"></a>佛言。<a id="a-Dk"></a>过去世时。<a id="a-Dl"></a>波罗捺国。<a id="a-Dm"></a>有一贫家。<a id="a-Dn"></a>母子共活。<a id="a-Do"></a>儿恒佣作。<a id="a-Dp"></a>以供养母。<a id="a-Dq"></a>得少钱财。<a id="a-Dr"></a>且支旦夕。<a id="a-Ds"></a>尔时其子。<a id="a-Dt"></a>即白母言。<a id="a-Du"></a>我今欲与诸贾客等远行商估。<a id="a-Dv"></a>其母然可。<a id="a-Dw"></a>于是发去。<a id="a-Dx"></a>儿发去后。<a id="a-Dy"></a>贼来破家。<a id="a-Dz"></a>劫掠钱财。<a id="a-E0"></a>并驱老母。<a id="a-E1"></a>异处出卖。<a id="a-E2"></a>儿既来还。<a id="a-E3"></a>推觅其母。<a id="a-E4"></a>即知处所。<a id="a-E5"></a>多赍钱财。<a id="a-E6"></a>勉赎其母。<a id="a-E7"></a>即于本国。<a id="a-E8"></a>而为生活。<a id="a-E9"></a>资财满足。<a id="a-EA"></a>倍胜于前。<a id="a-EB"></a>尔时母者。<a id="a-EC"></a>今迦旦遮罗是。<a id="a-ED"></a>尔时儿者。<a id="a-EE"></a>我身是也。<a id="a-EF"></a>我当尔时。<a id="a-EG"></a>已拔母苦。</p>
  <h2 id="aEH">慈童女缘第七</h2>
  <p id="aEI">昔佛在王舍城。<a id="a-EJ"></a>告诸比丘。<a id="a-EK"></a>于父母所。<a id="a-EL"></a>少作供养。<a id="a-EM"></a>获福无量。<a id="a-EN"></a>少作不顺。<a id="a-EO"></a>获罪无量。<a id="a-EP"></a>诸比丘白佛言。<a id="a-EQ"></a>世尊。<a id="a-ER"></a>罪福之报。<a id="a-ES"></a>其事云何。<a id="a-ET"></a>佛言。<a id="a-EU"></a>我于过去久远世时。<a id="a-EV"></a>波罗奈国有长者子。<a id="a-EW"></a>名慈童女。<a id="a-EX"></a>其父早丧。<a id="a-EY"></a>钱财用尽。<a id="a-EZ"></a>役力卖薪。<a id="a-Ea"></a>日得两钱。<a id="a-Eb"></a>奉养老母。<a id="a-Ec"></a>方计转胜。<a id="a-Ed"></a>日得四钱。<a id="a-Ee"></a>以供于母。<a id="a-Ef"></a>遂复渐差。<a id="a-Eg"></a>日得八钱。<a id="a-Eh"></a>供养于母。<a id="a-Ei"></a>转为众人之所体信。<a id="a-Ej"></a>远近投趣。<a id="a-Ek"></a>获利转多。<a id="a-El"></a>日十六钱。<a id="a-Em"></a>奉给于母。<a id="a-En"></a>众人见其聪明福德。<a id="a-Eo"></a>而劝之言。<a id="a-Ep"></a>汝父在时。<a id="a-Eq"></a>常入海采宝。<a id="a-Er"></a>汝今何为不入海也闻是语已。<a id="a-Es"></a>而白母言。<a id="a-Et"></a>我父在时。<a id="a-Eu"></a>恒作何业。<a id="a-Ev"></a>母言。<a id="a-Ew"></a>汝父在时。<a id="a-Ex"></a>入海取宝。<a id="a-Ey"></a>便白母言。<a id="a-Ez"></a>我父若当入海采宝。<a id="a-F0"></a>我今何故。<a id="a-F1"></a>不复入海。<a id="a-F2"></a>母见其子慈仁孝顺。<a id="a-F3"></a>谓不能去。<a id="a-F4"></a>戏语之言。<a id="a-F5"></a>汝亦可去。<a id="a-F6"></a>得母此语。<a id="a-F7"></a>谓呼已定。<a id="a-F8"></a>便计伴侣。<a id="a-F9"></a>欲入海去。<a id="a-FA"></a>庄严既竟。<a id="a-FB"></a>辞母欲去。<a id="a-FC"></a>母即语言。<a id="a-FD"></a>我唯一子。<a id="a-FE"></a>当待我死。<a id="a-FF"></a>何由放汝。<a id="a-FG"></a>儿答母言。<a id="a-FH"></a>先若不许。<a id="a-FI"></a>不敢正意。<a id="a-FJ"></a>母已许我。<a id="a-FK"></a>那得复遮。<a id="a-FL"></a>望以此身立信而死。<a id="a-FM"></a>许他已定。<a id="a-FN"></a>不复得住。<a id="a-FO"></a>母见子意正。<a id="a-FP"></a>前抱脚哭。<a id="a-FQ"></a>而作是言。<a id="a-FR"></a>不待我死。<a id="a-FS"></a>何由得去。<a id="a-FT"></a>儿便决意。<a id="a-FU"></a>自掣手出脚。<a id="a-FV"></a>绝母数十根发。<a id="a-FW"></a>母畏儿得罪。<a id="a-FX"></a>即放使去。<a id="a-FY"></a>共诸商贾。<a id="a-FZ"></a>遂入于海。<a id="a-Fa"></a>达到宝渚。<a id="a-Fb"></a>多取珍宝。<a id="a-Fc"></a>与诸同伴。<a id="a-Fd"></a>便还发引。<a id="a-Fe"></a>时有二道。<a id="a-Ff"></a>一是水道。<a id="a-Fg"></a>一是陆道。<a id="a-Fh"></a>众人皆言从陆道去。<a id="a-Fi"></a>即从陆道。<a id="a-Fj"></a>时彼国法。<a id="a-Fk"></a>贼来劫夺。<a id="a-Fl"></a>若得商主。<a id="a-Fm"></a>诸商人物。<a id="a-Fn"></a>皆入于贼。<a id="a-Fo"></a>不得商主。<a id="a-Fp"></a>虽获财物。<a id="a-Fq"></a>商主来还。<a id="a-Fr"></a>尽归财物。<a id="a-Fs"></a>以是之故。<a id="a-Ft"></a>是慈童女。<a id="a-Fu"></a>恒出营别宿。<a id="a-Fv"></a>商人早起。<a id="a-Fw"></a>来迎取之。<a id="a-Fx"></a>一夜大风。<a id="a-Fy"></a>商人卒起。<a id="a-Fz"></a>忘不迎取。<a id="a-G0"></a>商主于后。<a id="a-G1"></a>即不得伴。<a id="a-G2"></a>不识途径。<a id="a-G3"></a>见有一山。<a id="a-G4"></a>便往至上。<a id="a-G5"></a>遥见有城。<a id="a-G6"></a>绀琉璃色。<a id="a-G7"></a>饥渴困乏。<a id="a-G8"></a>疾走向之。<a id="a-G9"></a>尔时城中。<a id="a-GA"></a>有四玉女擎如意宝珠。<a id="a-GB"></a>作倡伎乐。<a id="a-GC"></a>而共来迎。<a id="a-GD"></a>四万岁中。<a id="a-GE"></a>受大快乐。<a id="a-GF"></a>于是自然。<a id="a-GG"></a>厌离心生。<a id="a-GH"></a>便欲舍去。<a id="a-GI"></a>诸玉女言。<a id="a-GJ"></a>阎浮提人。<a id="a-GK"></a>甚无反复。<a id="a-GL"></a>共我生活。<a id="a-GM"></a>经四万岁。<a id="a-GN"></a>云何一旦舍我而去。<a id="a-GO"></a>不顾其言。<a id="a-GP"></a>便复前行。<a id="a-GQ"></a>见颇梨城。<a id="a-GR"></a>有八玉女。<a id="a-GS"></a>擎八如意珠。<a id="a-GT"></a>亦作伎乐。<a id="a-GU"></a>而来迎之。<a id="a-GV"></a>八万岁中。<a id="a-GW"></a>极大欢乐。<a id="a-GX"></a>生厌恶心。<a id="a-GY"></a>复舍远去。<a id="a-GZ"></a>至白银城。<a id="a-Ga"></a>有十六玉女。<a id="a-Gb"></a>擎十六如意珠。<a id="a-Gc"></a>如前来迎。<a id="a-Gd"></a>十六万岁。<a id="a-Ge"></a>受大快乐。<a id="a-Gf"></a>亦复舍去。<a id="a-Gg"></a>至黄金城。<a id="a-Gh"></a>有三十二玉女。<a id="a-Gi"></a>擎三十二如意珠。<a id="a-Gj"></a>如前来迎。<a id="a-Gk"></a>又三十二万岁。<a id="a-Gl"></a>受大快乐。<a id="a-Gm"></a>亦欲舍去。<a id="a-Gn"></a>诸玉女言。<a id="a-Go"></a>汝前后所住。<a id="a-Gp"></a>常得好处。<a id="a-Gq"></a>自此已去。<a id="a-Gr"></a>更无好处。<a id="a-Gs"></a>不如即住。<a id="a-Gt"></a>闻是语已。<a id="a-Gu"></a>而自念言。<a id="a-Gv"></a>诸玉女等。<a id="a-Gw"></a>恋慕我故。<a id="a-Gx"></a>作是语耳。<a id="a-Gy"></a>若当前进必有好处。<a id="a-Gz"></a>即便舍去。<a id="a-H0"></a>遥见铁城。<a id="a-H1"></a>心生疑怪。<a id="a-H2"></a>而作是念言。<a id="a-H3"></a>外虽是铁。<a id="a-H4"></a>内为极好。<a id="a-H5"></a>渐渐前进。<a id="a-H6"></a>并近于城。<a id="a-H7"></a>亦无玉女来迎之者。<a id="a-H8"></a>复作念言。<a id="a-H9"></a>城中甚似极大快乐。<a id="a-HA"></a>是故不及来迎于我。<a id="a-HB"></a>转转前进。<a id="a-HC"></a>遂入铁城。<a id="a-HD"></a>门关已下中有一人头戴火轮。<a id="a-HE"></a>舍此火轮。<a id="a-HF"></a>着于童女头上。<a id="a-HG"></a>即便出去。<a id="a-HH"></a>慈童女。<a id="a-HI"></a>问狱卒言。<a id="a-HJ"></a>我戴此轮。<a id="a-HK"></a>何时可脱。<a id="a-HL"></a>答言。<a id="a-HM"></a>世间有人。<a id="a-HN"></a>作其罪福。<a id="a-HO"></a>如汝所作。<a id="a-HP"></a>入海采宝。<a id="a-HQ"></a>经历诸城。<a id="a-HR"></a>久近如。<a id="a-HS"></a>然后当来代汝受罪。<a id="a-HT"></a>此铁轮者。<a id="a-HU"></a>终不堕地。<a id="a-HV"></a>慈童女问言。<a id="a-HW"></a>我作何福。<a id="a-HX"></a>复作何罪。<a id="a-HY"></a>答言。<a id="a-HZ"></a>汝昔于阎浮提。<a id="a-Ha"></a>日以二钱。<a id="a-Hb"></a>供养于母。<a id="a-Hc"></a>故得琉璃城。<a id="a-Hd"></a>四如意珠。<a id="a-He"></a>及四玉女。<a id="a-Hf"></a>四万岁中。<a id="a-Hg"></a>受其快乐。<a id="a-Hh"></a>四钱供养母故。<a id="a-Hi"></a>得颇梨城。<a id="a-Hj"></a>八如意珠。<a id="a-Hk"></a>八玉女等。<a id="a-Hl"></a>八万岁中。<a id="a-Hm"></a>受诸快乐。<a id="a-Hn"></a>八钱供养母故。<a id="a-Ho"></a>得白银城。<a id="a-Hp"></a>十六如意珠。<a id="a-Hq"></a>十六玉女。<a id="a-Hr"></a>十六万岁。<a id="a-Hs"></a>受于快乐。<a id="a-Ht"></a>十六钱供养母故。<a id="a-Hu"></a>得黄金城。<a id="a-Hv"></a>三十二如意珠。<a id="a-Hw"></a>三十二玉女。<a id="a-Hx"></a>三十二万岁。<a id="a-Hy"></a>受大快乐。<a id="a-Hz"></a>以绝母发故。<a id="a-I0"></a>今得戴铁火轮。<a id="a-I1"></a>不曾堕地。<a id="a-I2"></a>有人代汝。<a id="a-I3"></a>乃可得脱。<a id="a-I4"></a>又问言。<a id="a-I5"></a>今此狱中。<a id="a-I6"></a>颇有受罪如我比不。<a id="a-I7"></a>答言。<a id="a-I8"></a>百千无量。<a id="a-I9"></a>不可称计。<a id="a-IA"></a>闻是语已。<a id="a-IB"></a>即自思惟。<a id="a-IC"></a>我终不免。<a id="a-ID"></a>愿使一切应受苦者尽集我身。<a id="a-IE"></a>作是念已。<a id="a-IF"></a>铁轮即堕地。<a id="a-IG"></a>慈童女语狱卒言。<a id="a-IH"></a>汝道此轮。<a id="a-II"></a>不曾有堕。<a id="a-IJ"></a>今何以堕。<a id="a-IK"></a>狱卒嗔忿。<a id="a-IL"></a>即以铁叉。<a id="a-IM"></a>打童女头。<a id="a-IN"></a>寻便命终。<a id="a-IO"></a>生兜术陀天。<a id="a-IP"></a>欲知尔时慈童女者。<a id="a-IQ"></a>即我身是。<a id="a-IR"></a>诸比丘当知。<a id="a-IS"></a>于父母所。<a id="a-IT"></a>少作不善。<a id="a-IU"></a>获大苦报。<a id="a-IV"></a>少作供养。<a id="a-IW"></a>得福无量。<a id="a-IX"></a>当作是学。<a id="a-IY"></a>应勤尽心奉养父母。</p>
  <h2 id="aIZ">莲华夫人缘第八</h2>
  <p id="aIa">佛在舍卫国。<a id="a-Ib"></a>告诸比丘。<a id="a-Ic"></a>若于父母若复于佛及弟子。<a id="a-Id"></a>所起嗔恚心此人为堕黑绳地狱。<a id="a-Ie"></a>受苦无量。<a id="a-If"></a>无有边际。<a id="a-Ig"></a>诸比丘问佛言。<a id="a-Ih"></a>世尊。<a id="a-Ii"></a>敬重父母。<a id="a-Ij"></a>若于父母。<a id="a-Ik"></a>不生敬重。<a id="a-Il"></a>作少不善。<a id="a-Im"></a>其事云何。<a id="a-In"></a>佛言。<a id="a-Io"></a>过去久远无量世时。<a id="a-Ip"></a>雪山边有一仙人。<a id="a-Iq"></a>名提婆延。<a id="a-Ir"></a>是婆罗门种。<a id="a-Is"></a>婆罗门法。<a id="a-It"></a>不生男女。<a id="a-Iu"></a>不得生天。<a id="a-Iv"></a>此婆罗门。<a id="a-Iw"></a>常石上行小便。<a id="a-Ix"></a>有精气。<a id="a-Iy"></a>流堕石宕。<a id="a-Iz"></a>有一雌鹿。<a id="a-J0"></a>来舐小便处。<a id="a-J1"></a>即便有娠。<a id="a-J2"></a>日月满足。<a id="a-J3"></a>来诣仙人窟下。<a id="a-J4"></a>生一女子。<a id="a-J5"></a>华裹其身。<a id="a-J6"></a>从母胎出。<a id="a-J7"></a>端正殊妙。<a id="a-J8"></a>仙人知是己女。<a id="a-J9"></a>便取畜养。<a id="a-JA"></a>渐渐长大。<a id="a-JB"></a>既能行来。<a id="a-JC"></a>脚蹈地处。<a id="a-JD"></a>皆莲华出。<a id="a-JE"></a>婆罗门法。<a id="a-JF"></a>夜恒宿火。<a id="a-JG"></a>偶值一夜火灭无有。<a id="a-JH"></a>走至他家。<a id="a-JI"></a>欲从乞火。<a id="a-JJ"></a>他人见其迹迹有莲华。<a id="a-JK"></a>而便语言。<a id="a-JL"></a>绕我舍七匝。<a id="a-JM"></a>我与汝火。<a id="a-JN"></a>即绕七匝。<a id="a-JO"></a>得火还归。<a id="a-JP"></a>值乌提延王游猎。<a id="a-JQ"></a>见彼人舍。<a id="a-JR"></a>有七重莲华。<a id="a-JS"></a>怪而问之。<a id="a-JT"></a>尔舍所以有此莲华。<a id="a-JU"></a>即答王言。<a id="a-JV"></a>山中梵志女来乞火。<a id="a-JW"></a>彼女足下生此莲华。<a id="a-JX"></a>寻其脚迹到仙人所。<a id="a-JY"></a>王见是女端正殊妙。<a id="a-JZ"></a>语仙人言。<a id="a-Ja"></a>与我此女。<a id="a-Jb"></a>便即与之。<a id="a-Jc"></a>而语王言。<a id="a-Jd"></a>当生五百王子。<a id="a-Je"></a>遂立为夫人。<a id="a-Jf"></a>五百婇女中。<a id="a-Jg"></a>最为上首。<a id="a-Jh"></a>王大夫人。<a id="a-Ji"></a>甚妒鹿女。<a id="a-Jj"></a>而作是言。<a id="a-Jk"></a>王今爱重。<a id="a-Jl"></a>若生五百子。<a id="a-Jm"></a>倍当敬之。<a id="a-Jn"></a>其后不久。<a id="a-Jo"></a>生五百卵。<a id="a-Jp"></a>盛着箧中。<a id="a-Jq"></a>时大夫人。<a id="a-Jr"></a>捉五百面段。<a id="a-Js"></a>以代卵处。<a id="a-Jt"></a>即以此箧。<a id="a-Ju"></a>封盖记识。<a id="a-Jv"></a>掷恒河中。<a id="a-Jw"></a>王问夫人言。<a id="a-Jx"></a>为生何物。<a id="a-Jy"></a>答言。<a id="a-Jz"></a>纯生面段。<a id="a-K0"></a>王言。<a id="a-K1"></a>仙人妄语。<a id="a-K2"></a>即下夫人职。<a id="a-K3"></a>更不见王。<a id="a-K4"></a>时萨耽菩王。<a id="a-K5"></a>在于下流。<a id="a-K6"></a>与诸婇女。<a id="a-K7"></a>游戏河边。<a id="a-K8"></a>见此箧来。<a id="a-K9"></a>而作是言。<a id="a-KA"></a>此箧属我。<a id="a-KB"></a>诸婇女言。<a id="a-KC"></a>王今取箧。<a id="a-KD"></a>我等当取箧中所有。<a id="a-KE"></a>遣人取箧。<a id="a-KF"></a>五百夫人。<a id="a-KG"></a>各与一卵。<a id="a-KH"></a>卵自开敷。<a id="a-KI"></a>中有童子。<a id="a-KJ"></a>面目端正。<a id="a-KK"></a>养育长大。<a id="a-KL"></a>各皆有大力士之力。<a id="a-KM"></a>竖五百力士幢。<a id="a-KN"></a>乌提延王。<a id="a-KO"></a>从萨耽菩王常索贡献。<a id="a-KP"></a>萨耽菩王。<a id="a-KQ"></a>闻索贡献。<a id="a-KR"></a>愁忧不乐。<a id="a-KS"></a>诸子白言。<a id="a-KT"></a>何以愁恼。<a id="a-KU"></a>王言。<a id="a-KV"></a>今我处世。<a id="a-KW"></a>为他所陵。<a id="a-KX"></a>诸子问言。<a id="a-KY"></a>为谁所陵。<a id="a-KZ"></a>王言。<a id="a-Ka"></a>乌提延王。<a id="a-Kb"></a>而常随我。<a id="a-Kc"></a>责索贡献。<a id="a-Kd"></a>诸子白言。<a id="a-Ke"></a>一切阎浮提王。<a id="a-Kf"></a>欲索贡献。<a id="a-Kg"></a>我等能使贡献于王。<a id="a-Kh"></a>王以何故。<a id="a-Ki"></a>与他贡献。<a id="a-Kj"></a>五百力士。<a id="a-Kk"></a>遂将军众。<a id="a-Kl"></a>伐乌提延王。<a id="a-Km"></a>乌提延王。<a id="a-Kn"></a>恐怖而言。<a id="a-Ko"></a>一力士。<a id="a-Kp"></a>尚不可当。<a id="a-Kq"></a>何况五百力士。<a id="a-Kr"></a>便募国中能却此敌。<a id="a-Ks"></a>又复思忆。<a id="a-Kt"></a>彼仙人者。<a id="a-Ku"></a>或能解知。<a id="a-Kv"></a>作诸方便。<a id="a-Kw"></a>往到仙人所。<a id="a-Kx"></a>语仙人言。<a id="a-Ky"></a>国有大难。<a id="a-Kz"></a>何由攘却。<a id="a-L0"></a>答言。<a id="a-L1"></a>有怨敌也。<a id="a-L2"></a>王言。<a id="a-L3"></a>萨耽菩王。<a id="a-L4"></a>有五百力士。<a id="a-L5"></a>皆将军众。<a id="a-L6"></a>欲来伐我。<a id="a-L7"></a>我今乃至。<a id="a-L8"></a>无是力士。<a id="a-L9"></a>与彼作对。<a id="a-LA"></a>知何方计。<a id="a-LB"></a>得却彼敌。<a id="a-LC"></a>仙人答言。<a id="a-LD"></a>汝可还求莲华夫人。<a id="a-LE"></a>彼能却敌。<a id="a-LF"></a>王言。<a id="a-LG"></a>彼云何能却。<a id="a-LH"></a>仙人答言。<a id="a-LI"></a>此五百力士。<a id="a-LJ"></a>皆是汝子。<a id="a-LK"></a>莲华夫人之所生也。<a id="a-LL"></a>汝大夫人。<a id="a-LM"></a>心怀憎嫉。<a id="a-LN"></a>掷彼莲华所生之子。<a id="a-LO"></a>着河水中。<a id="a-LP"></a>萨耽菩王。<a id="a-LQ"></a>于河水下头接得养育。<a id="a-LR"></a>使令长大。<a id="a-LS"></a>王今以莲华夫人。<a id="a-LT"></a>乘大象上。<a id="a-LU"></a>着军阵前。<a id="a-LV"></a>彼自然当服。<a id="a-LW"></a>即如仙人言。<a id="a-LX"></a>还来忏谢莲华夫人。<a id="a-LY"></a>共忏谢已庄严夫人。<a id="a-LZ"></a>着好衣服。<a id="a-La"></a>乘大白象。<a id="a-Lb"></a>着军阵前。<a id="a-Lc"></a>五百力士举弓欲射。<a id="a-Ld"></a>手自然直不得屈申。<a id="a-Le"></a>生大惊愕。<a id="a-Lf"></a>仙人飞来。<a id="a-Lg"></a>于虚空中。<a id="a-Lh"></a>语诸力士。<a id="a-Li"></a>慎勿举手。<a id="a-Lj"></a>莫生恶心。<a id="a-Lk"></a>若生恶心。<a id="a-Ll"></a>皆堕地狱。<a id="a-Lm"></a>此王及夫人汝之父母。<a id="a-Ln"></a>母即按乳。<a id="a-Lo"></a>一乳作二百五十岐。<a id="a-Lp"></a>皆入诸子口中。<a id="a-Lq"></a>即向父母忏悔。<a id="a-Lr"></a>自生惭愧。<a id="a-Ls"></a>皆得辟支佛。<a id="a-Lt"></a>二王亦自然开悟。<a id="a-Lu"></a>亦得辟支佛。<a id="a-Lv"></a>尔时仙人即我身是。<a id="a-Lw"></a>我于尔时。<a id="a-Lx"></a>遮彼诸子。<a id="a-Ly"></a>使于父母不生恶心。<a id="a-Lz"></a>得辟支佛。<a id="a-M0"></a>我今亦复赞叹供养老父母之德也。</p>
  <h2 id="aM1">鹿女夫人缘第九</h2>
  <p id="aM2">佛在王舍城耆阇崛山中。<a id="a-M3"></a>告诸比丘。<a id="a-M4"></a>有二种法。<a id="a-M5"></a>能使于人疾得人天。<a id="a-M6"></a>至涅盘乐。<a id="a-M7"></a>有二种法。<a id="a-M8"></a>能使于人速堕三恶。<a id="a-M9"></a>受大苦恼。<a id="a-MA"></a>何等二法。<a id="a-MB"></a>能使于人疾得人天至涅盘乐。<a id="a-MC"></a>佛言。<a id="a-MD"></a>一者供养父母。<a id="a-ME"></a>二者供养贤圣。<a id="a-MF"></a>云何二法。<a id="a-MG"></a>速堕三恶受大苦恼。<a id="a-MH"></a>佛言。<a id="a-MI"></a>一者于父母所。<a id="a-MJ"></a>作诸不善。<a id="a-MK"></a>二者于贤圣所。<a id="a-ML"></a>亦作不善。<a id="a-MM"></a>诸比丘白佛言。<a id="a-MN"></a>世尊。<a id="a-MO"></a>速成善恶。<a id="a-MP"></a>其事云何。<a id="a-MQ"></a>佛告诸比丘。<a id="a-MR"></a>过去久远无量世时。<a id="a-MS"></a>有国名波罗奈。<a id="a-MT"></a>国中有山。<a id="a-MU"></a>名曰仙山。<a id="a-MV"></a>时有梵志。<a id="a-MW"></a>在彼山住。<a id="a-MX"></a>大小便利。<a id="a-MY"></a>恒于石上。<a id="a-MZ"></a>后有精气。<a id="a-Ma"></a>堕小行处。<a id="a-Mb"></a>雌鹿来舐。<a id="a-Mc"></a>即便有娠。<a id="a-Md"></a>日月满足。<a id="a-Me"></a>来至仙人所。<a id="a-Mf"></a>生一女子。<a id="a-Mg"></a>端正殊妙。<a id="a-Mh"></a>唯脚似鹿。<a id="a-Mi"></a>梵志取之。<a id="a-Mj"></a>养育长成。<a id="a-Mk"></a>梵志之法。<a id="a-Ml"></a>恒奉事火。<a id="a-Mm"></a>使火不绝。<a id="a-Mn"></a>此女宿火。<a id="a-Mo"></a>小不用意。<a id="a-Mp"></a>使令火灭。<a id="a-Mq"></a>此女恐怖。<a id="a-Mr"></a>畏梵志嗔。<a id="a-Ms"></a>有余梵志。<a id="a-Mt"></a>离此住处。<a id="a-Mu"></a>一拘屡者(秦言五里)。<a id="a-Mv"></a>此女速疾。<a id="a-Mw"></a>往彼梵志。<a id="a-Mx"></a>而求乞火。<a id="a-My"></a>梵志见其迹。<a id="a-Mz"></a>迹有莲华。<a id="a-N0"></a>要此女言。<a id="a-N1"></a>绕我舍七匝。<a id="a-N2"></a>当与汝火。<a id="a-N3"></a>若出去时。<a id="a-N4"></a>亦绕七匝。<a id="a-N5"></a>莫行本迹。<a id="a-N6"></a>异道而还。<a id="a-N7"></a>即如其言。<a id="a-N8"></a>取火而去。<a id="a-N9"></a>时梵豫国王。<a id="a-NA"></a>出行游猎。<a id="a-NB"></a>见彼梵志。<a id="a-NC"></a>绕舍周匝。<a id="a-ND"></a>十四重莲华。<a id="a-NE"></a>复见二道有两行莲华怪其所以。<a id="a-NF"></a>问梵志言。<a id="a-NG"></a>都无水池。<a id="a-NH"></a>云何有此妙好莲华。<a id="a-NI"></a>答言。<a id="a-NJ"></a>彼仙住处有一女。<a id="a-NK"></a>来从我乞火。<a id="a-NL"></a>此女足迹。<a id="a-NM"></a>皆生莲华。<a id="a-NN"></a>我便要之。<a id="a-NO"></a>若欲得火。<a id="a-NP"></a>绕舍七匝。<a id="a-NQ"></a>将去之时。<a id="a-NR"></a>亦复七匝。<a id="a-NS"></a>是以有此周匝莲华。<a id="a-NT"></a>王寻华迹。<a id="a-NU"></a>至梵志所从索女看。<a id="a-NV"></a>见其端正。<a id="a-NW"></a>甚适悦意。<a id="a-NX"></a>即从梵志。<a id="a-NY"></a>求索此女。<a id="a-NZ"></a>梵志即与王。<a id="a-Na"></a>王即立为第二夫人。<a id="a-Nb"></a>此女少小。<a id="a-Nc"></a>仙人养育。<a id="a-Nd"></a>受性端直。<a id="a-Ne"></a>不解妇女妖[薩/女]之事。<a id="a-Nf"></a>后时有娠。<a id="a-Ng"></a>相师占言。<a id="a-Nh"></a>当生千子。<a id="a-Ni"></a>王大夫人。<a id="a-Nj"></a>闻此语已。<a id="a-Nk"></a>心生妒忌。<a id="a-Nl"></a>渐作计校。<a id="a-Nm"></a>恩厚招喻鹿女夫人左右侍从。<a id="a-Nn"></a>饶与钱财珍宝。<a id="a-No"></a>尔时鹿女。<a id="a-Np"></a>日月满足。<a id="a-Nq"></a>便生千叶莲华。<a id="a-Nr"></a>欲生之时。<a id="a-Ns"></a>大夫人以物瞒眼。<a id="a-Nt"></a>不听自看。<a id="a-Nu"></a>捉臭烂马肺。<a id="a-Nv"></a>承着其下。<a id="a-Nw"></a>取千叶莲华。<a id="a-Nx"></a>盛着槛里。<a id="a-Ny"></a>掷于河中。<a id="a-Nz"></a>还为解眼而语之言。<a id="a-O0"></a>看汝所生。<a id="a-O1"></a>唯见一段臭烂马肺。<a id="a-O2"></a>王遣人问。<a id="a-O3"></a>为生何物。<a id="a-O4"></a>而答王言。<a id="a-O5"></a>唯生臭烂马肺之物。<a id="a-O6"></a>时大夫人而语王言。<a id="a-O7"></a>王喜到惑。<a id="a-O8"></a>此畜生所生。<a id="a-O9"></a>仙人所养。<a id="a-OA"></a>生此不祥臭秽之物。<a id="a-OB"></a>王大夫人。<a id="a-OC"></a>即便退其夫人之职。<a id="a-OD"></a>不复听见。<a id="a-OE"></a>时乌耆延王。<a id="a-OF"></a>将诸徒从夫人婇女。<a id="a-OG"></a>下流游戏。<a id="a-OH"></a>见黄云盖。<a id="a-OI"></a>从河上流。<a id="a-OJ"></a>随水而来。<a id="a-OK"></a>王作是念。<a id="a-OL"></a>此云盖下。<a id="a-OM"></a>必有神物。<a id="a-ON"></a>遣人往看。<a id="a-OO"></a>于黄云下。<a id="a-OP"></a>见有一槛。<a id="a-OQ"></a>即便接取。<a id="a-OR"></a>开而看之。<a id="a-OS"></a>见千叶莲华。<a id="a-OT"></a>一叶有一小儿。<a id="a-OU"></a>取之养育。<a id="a-OV"></a>以渐长大。<a id="a-OW"></a>各皆有大力士之力。<a id="a-OX"></a>乌耆延王。<a id="a-OY"></a>岁常贡献梵豫王。<a id="a-OZ"></a>集诸献物。<a id="a-Oa"></a>遣使欲去。<a id="a-Ob"></a>诸子问言。<a id="a-Oc"></a>欲作何等。<a id="a-Od"></a>时王答言。<a id="a-Oe"></a>欲贡献彼梵豫国王。<a id="a-Of"></a>诸子各言。<a id="a-Og"></a>若有一子。<a id="a-Oh"></a>犹望能伏天下使来贡献。<a id="a-Oi"></a>况有我等千子。<a id="a-Oj"></a>而当献他。<a id="a-Ok"></a>千子即时将诸军众。<a id="a-Ol"></a>降伏诸国。<a id="a-Om"></a>次第来到梵豫王国。<a id="a-On"></a>王闻军至。<a id="a-Oo"></a>募其国中。<a id="a-Op"></a>谁能攘却如此之敌。<a id="a-Oq"></a>都无有人能攘却者。<a id="a-Or"></a>第二夫人。<a id="a-Os"></a>来受募言。<a id="a-Ot"></a>我能却之。<a id="a-Ou"></a>问言。<a id="a-Ov"></a>云何得攘却之。<a id="a-Ow"></a>夫人答言。<a id="a-Ox"></a>但为我作百丈之台。<a id="a-Oy"></a>我坐其上。<a id="a-Oz"></a>必能攘却。<a id="a-P0"></a>作台已竟。<a id="a-P1"></a>第二夫人。<a id="a-P2"></a>在上而坐。<a id="a-P3"></a>尔时千子。<a id="a-P4"></a>欲举弓射。<a id="a-P5"></a>自然手不能举。<a id="a-P6"></a>夫人语言。<a id="a-P7"></a>汝慎莫举手向于父母。<a id="a-P8"></a>我是汝母。<a id="a-P9"></a>千子问言。<a id="a-PA"></a>何以为验得知我母。<a id="a-PB"></a>答言。<a id="a-PC"></a>我若按乳。<a id="a-PD"></a>一乳有五百岐。<a id="a-PE"></a>各入汝口。<a id="a-PF"></a>是汝之母。<a id="a-PG"></a>若当不尔非是汝母。<a id="a-PH"></a>即时两手按乳。<a id="a-PI"></a>一乳之中。<a id="a-PJ"></a>有五百岐。<a id="a-PK"></a>入千子口中。<a id="a-PL"></a>其余军众。<a id="a-PM"></a>无有得者。<a id="a-PN"></a>千子降伏。<a id="a-PO"></a>向父母忏悔。<a id="a-PP"></a>诸子于是和合。<a id="a-PQ"></a>二国无复怨仇。<a id="a-PR"></a>自相劝率。<a id="a-PS"></a>以五百子。<a id="a-PT"></a>与亲父母以五百子。<a id="a-PU"></a>与养父母。<a id="a-PV"></a>时二国王。<a id="a-PW"></a>分阎浮提。<a id="a-PX"></a>各畜五百子。<a id="a-PY"></a>佛言。<a id="a-PZ"></a>欲知彼时千子者。<a id="a-Pa"></a>贤劫千佛是也。<a id="a-Pb"></a>尔时嫉妒夫人瞒他目者。<a id="a-Pc"></a>交鳞瞽目龙是。<a id="a-Pd"></a>尔时父者。<a id="a-Pe"></a>白净王是。<a id="a-Pf"></a>尔时母者。<a id="a-Pg"></a>摩耶夫人是。<a id="a-Ph"></a>诸比丘白佛言。<a id="a-Pi"></a>此女有何因缘。<a id="a-Pj"></a>生鹿腹中。<a id="a-Pk"></a>足下生莲华。<a id="a-Pl"></a>复有何因缘。<a id="a-Pm"></a>为王夫人。<a id="a-Pn"></a>佛言。<a id="a-Po"></a>此女过去世时。<a id="a-Pp"></a>生贫贱家。<a id="a-Pq"></a>母子二人。<a id="a-Pr"></a>田中锄谷。<a id="a-Ps"></a>见一辟支佛。<a id="a-Pt"></a>持钵乞食。<a id="a-Pu"></a>母语女言。<a id="a-Pv"></a>我欲家中取我食分与是快士。<a id="a-Pw"></a>女言。<a id="a-Px"></a>亦取我分并与母即归家。<a id="a-Py"></a>取母子二人食分。<a id="a-Pz"></a>来与辟支佛。<a id="a-Q0"></a>女取草采华。<a id="a-Q1"></a>为之敷草坐。<a id="a-Q2"></a>散华着上。<a id="a-Q3"></a>请辟支佛坐。<a id="a-Q4"></a>女怪母迟。<a id="a-Q5"></a>上一高处。<a id="a-Q6"></a>遥望其母。<a id="a-Q7"></a>已见其母。<a id="a-Q8"></a>而语母言。<a id="a-Q9"></a>何不急疾。<a id="a-QA"></a>鹿骤而来。<a id="a-QB"></a>母既至已。<a id="a-QC"></a>嫌母迟故。<a id="a-QD"></a>寻作恨言。<a id="a-QE"></a>我生在母边。<a id="a-QF"></a>不如鹿边生也。<a id="a-QG"></a>母即以二分食。<a id="a-QH"></a>与辟支佛。<a id="a-QI"></a>余残母子共食。<a id="a-QJ"></a>辟支佛食讫。<a id="a-QK"></a>掷钵着虚空中。<a id="a-QL"></a>寻逐飞去。<a id="a-QM"></a>到虚空中。<a id="a-QN"></a>作十八变。<a id="a-QO"></a>时母欢喜。<a id="a-QP"></a>即发誓愿。<a id="a-QQ"></a>使我将来恒生圣子。<a id="a-QR"></a>如今圣人。<a id="a-QS"></a>以是业缘。<a id="a-QT"></a>后生五百子。<a id="a-QU"></a>皆得辟支佛。<a id="a-QV"></a>一作养母。<a id="a-QW"></a>一作所生母。<a id="a-QX"></a>以语母鹿骤对言因缘。<a id="a-QY"></a>生鹿腹中。<a id="a-QZ"></a>脚似鹿甲。<a id="a-Qa"></a>以采华散辟支佛故。<a id="a-Qb"></a>迹中一百华生。<a id="a-Qc"></a>以敷草故。<a id="a-Qd"></a>常得为王夫人。<a id="a-Qe"></a>其母后身。<a id="a-Qf"></a>作梵豫王。<a id="a-Qg"></a>其女后身。<a id="a-Qh"></a>作莲华夫人。<a id="a-Qi"></a>由是业缘。<a id="a-Qj"></a>后生贤劫千圣。<a id="a-Qk"></a>以誓愿力。<a id="a-Ql"></a>常生贤圣。<a id="a-Qm"></a>诸比丘。<a id="a-Qn"></a>闻是语已。<a id="a-Qo"></a>欢喜奉行。</p>
 </body>
</html>