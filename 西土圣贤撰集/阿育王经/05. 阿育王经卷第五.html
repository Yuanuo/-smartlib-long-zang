<!doctype html>
<html id="z3IBWJX1Fw" data-ver="240">
 <head>
  <meta charset="utf-8">
  <meta author="僧伽婆罗">
  <meta library="龙藏">
  <meta catalog="西土圣贤撰集">
  <meta period="梁">
 </head>
 <body>
  <h1 id="a1">阿育王经卷第五</h1>
  <h2 id="a2">半庵摩勒施僧因缘品第五</h2>
  <p id="a3">尔时阿育王得坚固信问诸比丘。<a id="a-4"></a>谁已能于佛法之中最大布施。<a id="a-5"></a>诸比丘答言。<a id="a-6"></a>孤独长者已大布施。<a id="a-7"></a>王复问言。<a id="a-8"></a>其能几许佛法中施。<a id="a-9"></a>比丘答言。<a id="a-A"></a>用百千万金。<a id="a-B"></a>阿育王闻即便思惟。<a id="a-C"></a>孤独长者用百千万金。<a id="a-D"></a>我于今者亦以百千万金以用布施。<a id="a-E"></a>阿育大王已起八万四千塔。<a id="a-F"></a>又于初生得道转法轮入涅槃及诸罗汉涅槃之处。<a id="a-G"></a>各以十万金施。<a id="a-H"></a>四部大会亦已作讫。<a id="a-I"></a>又三十万众僧一分阿罗汉二分学人及精进凡夫。<a id="a-J"></a>于一日中一时施食。<a id="a-K"></a>又阿育王唯留珍宝。<a id="a-L"></a>一切大地宫人大臣鸠那罗。<a id="a-M"></a>及以自身悉施众僧。<a id="a-N"></a>复以四十万金布施众僧。<a id="a-O"></a>又以无数之金赎此大地。<a id="a-P"></a>乃至自身后以九十六千万金布施众僧。<a id="a-Q"></a>时阿育王得病困笃生大忧恼。<a id="a-R"></a>大臣成护。<a id="a-S"></a>是其先世随喜施沙知识。<a id="a-T"></a>闻大王病。<a id="a-U"></a>便往王所而礼王足。<a id="a-V"></a>即说偈言。</p>
  <p id="aW">昔面如莲花　　尘垢不能污</p>
  <p id="aX">大力诸怨家　　不得见大王</p>
  <p id="aY">犹如日炎盛　　人所不能视</p>
  <p id="aZ">何故于今者　　悲泣而流泪</p>
  <p id="aa">阿育王以偈答言。</p>
  <p id="ab">我今生忧恼　　不为身命财</p>
  <p id="ac">别离圣众故　　是以我忧恼</p>
  <p id="ad">世尊诸弟子　　成就诸功德</p>
  <p id="ae">以种种饮食　　日日常供养</p>
  <p id="af">当思惟此事　　是故我流泪</p>
  <p id="ag">复次成护。<a id="a-h"></a>我昔欲以百千万金供养三宝。<a id="a-i"></a>而意未满。<a id="a-j"></a>我今欲以四十千万金布施满我本心。<a id="a-k"></a>思惟已便欲遣四十千万金送与鸡寺。<a id="a-l"></a>是时鸠那罗儿名三波地(翻具足)为太子。<a id="a-m"></a>大臣语太子言。<a id="a-n"></a>阿育大王须臾应终。<a id="a-o"></a>而今欲遣四十千万金送与鸡寺。<a id="a-p"></a>一切国王以物为力。<a id="a-q"></a>太子应当勒守物人勿令金出。<a id="a-r"></a>于是太子即便勒之。<a id="a-s"></a>阿育王敕不复施行。<a id="a-t"></a>唯有金器供王食用。<a id="a-u"></a>王食讫已便令送此金器与彼鸡寺。<a id="a-v"></a>复断金器听以银器。<a id="a-w"></a>王食竟已复令送此银器与彼鸡寺。<a id="a-x"></a>复断银器乃至以铁器供王王食已复令送与鸡寺。<a id="a-y"></a>复断铁器听用瓦器。<a id="a-z"></a>时阿育王无复有物。<a id="a-10"></a>唯半庵罗果在其手。<a id="a-11"></a>中时阿育王心大悲恼。<a id="a-12"></a>召诸大臣及以人民一切和合而语之言。<a id="a-13"></a>谁于今日为此地主。<a id="a-14"></a>大臣起而作礼合掌说言。<a id="a-15"></a>唯天为主。<a id="a-16"></a>更无异人。<a id="a-17"></a>时阿育王泪落如雨。<a id="a-18"></a>而说偈言。</p>
  <p id="a19">今我阿育王　　无复自在力</p>
  <p id="a1A">唯半阿摩勒　　于我得自在</p>
  <p id="a1B">何用是富贵　　如恒河流水</p>
  <p id="a1C">先所领国土　　豪富最第一</p>
  <p id="a1D">今忽贫穷至　　不复得自在</p>
  <p id="a1E">一切诸合会　　皆悉当分离</p>
  <p id="a1F">如来正法言　　无有能知者</p>
  <p id="a1G">我先所敕令　　一切无障挂</p>
  <p id="a1H">犹如心意识　　于缘得自在</p>
  <p id="a1I">我今所教敕　　如水碍于石</p>
  <p id="a1J">一切诸怨贼　　我先悉降伏</p>
  <p id="a1K">王领一切地　　摄一切贫苦</p>
  <p id="a1L">今者无光明　　如云障于月</p>
  <p id="a1M">如阿输迦树　　花叶悉枯落</p>
  <p id="a1N">是我阿输迦　　贫悴亦如是</p>
  <p id="a1O">是时阿育王即呼傍臣。<a id="a-1P"></a>名曰跋陀罗目阿(翻贤面)而语之言。<a id="a-1Q"></a>我失自在。<a id="a-1R"></a>汝今于我为最后使。<a id="a-1S"></a>唯此一事汝应当作。<a id="a-1T"></a>此半阿摩勒果送与鸡寺宣我语曰。<a id="a-1U"></a>阿育王礼众僧足。<a id="a-1V"></a>昔领一切阎浮提地今者唯有半阿摩勒果。<a id="a-1W"></a>是我最后所行布施。<a id="a-1X"></a>愿僧受之。<a id="a-1Y"></a>此物虽小。<a id="a-1Z"></a>以施众僧福德广大。<a id="a-1a"></a>而说偈言。</p>
  <p id="a1b">我本为人王　　于宫得自在</p>
  <p id="a1c">无常为自相　　不久而磨灭</p>
  <p id="a1d">能为疗治者　　唯有圣福田</p>
  <p id="a1e">今我无医药　　愿今见济度</p>
  <p id="a1f">此半阿摩勒　　是我最后施</p>
  <p id="a1g">小施而福广　　是故应摄受</p>
  <p id="a1h">时此使人。<a id="a-1i"></a>受王敕已。<a id="a-1j"></a>将半阿摩勒果往至鸡寺。<a id="a-1k"></a>于上座前以阿摩勒果供养众僧。<a id="a-1l"></a>合掌说偈。</p>
  <p id="a1m">一切地一伞　　王领无障碍</p>
  <p id="a1n">犹如日光明　　遍照一切处</p>
  <p id="a1o">以自欺诳业　　功德于今尽</p>
  <p id="a1p">譬如日入时　　无复有光明</p>
  <p id="a1q">以恭敬顶礼　　施半阿摩勒</p>
  <p id="a1r">显其福德尽　　今为最后施</p>
  <p id="a1s">是时上座集诸比丘而语之言。<a id="a-1t"></a>汝等今当起怖畏心。<a id="a-1u"></a>如佛所说。<a id="a-1v"></a>见他无常是处可畏。<a id="a-1w"></a>谁能于此不生厌离何以故。</p>
  <p id="a1x">勇猛能布施　　孔雀阿育王</p>
  <p id="a1y">王领于大地　　阎浮提自在</p>
  <p id="a1z">今日果报尽　　唯有阿摩勒</p>
  <p id="a20">大地诸珍宝　　悉为他所护</p>
  <p id="a21">今此阿育王　　舍半阿摩勒</p>
  <p id="a22">诸有凡夫人　　福德力生慢</p>
  <p id="a23">当为说无常　　令其生厌离</p>
  <p id="a24">时诸众僧得阿育王半阿摩罗果。<a id="a-25"></a>碎以为末以置羹中遍行众僧。<a id="a-26"></a>时阿育王语成护言。<a id="a-27"></a>谁今为王。<a id="a-28"></a>成护礼足合掌说言天为地主。<a id="a-29"></a>更无有人。<a id="a-2A"></a>时阿育王以人扶起遍观四方。<a id="a-2B"></a>向众僧处合掌而言。<a id="a-2C"></a>今留珍宝此外大地乃至大海一切施僧。<a id="a-2D"></a>又说偈言。</p>
  <p id="a2E">水为大地衣　　七宝严地面</p>
  <p id="a2F">持一切众生　　及以诸山等</p>
  <p id="a2G">我今以舍此　　布施诸众僧</p>
  <p id="a2H">于众僧得果　　是故我今施</p>
  <p id="a2I">以此布施福　　不求帝释处</p>
  <p id="a2J">亦不乐梵天　　及诸大地主</p>
  <p id="a2K">唯欲以此福　　愿求心自在</p>
  <p id="a2L">得共圣人法　　人所不能夺</p>
  <p id="a2M">乃至阿育王。<a id="a-2N"></a>以多罗叶。<a id="a-2O"></a>书此偈语。<a id="a-2P"></a>以齿印之。<a id="a-2Q"></a>执书合掌向彼僧处而作是言。<a id="a-2R"></a>以此大地一切施僧。<a id="a-2S"></a>说己便终。<a id="a-2T"></a>乃至大臣用五色彩以庄严舆供养王身。<a id="a-2U"></a>供养已便水欲以灌太子顶以授王位。<a id="a-2V"></a>成护语诸臣言。<a id="a-2W"></a>一切大地阿育大王已施众僧。<a id="a-2X"></a>诸臣答言。<a id="a-2Y"></a>我等今者当作云何。<a id="a-2Z"></a>成护答言。<a id="a-2a"></a>先阿育王作意。<a id="a-2b"></a>我用百千万金施佛法僧。<a id="a-2c"></a>已与九十六千万金。<a id="a-2d"></a>欲更满之。<a id="a-2e"></a>而诸臣不听。<a id="a-2f"></a>王意不满。<a id="a-2g"></a>故以一切大地布施众僧。<a id="a-2h"></a>诸臣即便取四十千万金以赎大地。<a id="a-2i"></a>即以海水灌太子三波地顶。<a id="a-2j"></a>令登王位。<a id="a-2k"></a>三波地儿名毗梨诃钵底(翻太白星)。<a id="a-2l"></a>太白有儿名毗梨沙斯那(翻牛毕)。<a id="a-2m"></a>牛毕有儿名弗沙跋摩(翻尾铠星)。<a id="a-2n"></a>尾铠有儿名弗沙蜜多罗(翻差友)。<a id="a-2o"></a>乃至弗沙蜜多罗得登王位。<a id="a-2p"></a>集诸大臣。<a id="a-2q"></a>以何方便能令我名恒住不失。<a id="a-2r"></a>诸臣答言。<a id="a-2s"></a>大王之姓从阿育王来。<a id="a-2t"></a>是阿育王起八万四千塔乃至佛法未灭。<a id="a-2u"></a>阿育大王名闻亦在。<a id="a-2v"></a>王今应当起八万四千塔。<a id="a-2w"></a>时王答言。<a id="a-2x"></a>阿育大王有大神力人无及者。<a id="a-2y"></a>更有方便得流名不。<a id="a-2z"></a>是时有婆罗门咒愿第一。<a id="a-30"></a>而是凡夫不信佛法。<a id="a-31"></a>白王言。<a id="a-32"></a>有二种因名得常住。<a id="a-33"></a>一者作恶。<a id="a-34"></a>二者作善。<a id="a-35"></a>阿育大王起八万四千塔。<a id="a-36"></a>天今坏之名则常在。<a id="a-37"></a>乃至弗沙蜜多罗王。<a id="a-38"></a>严驾四兵欲坏佛法。<a id="a-39"></a>往至鸡寺。<a id="a-3A"></a>至已于寺门闻有师子吼。<a id="a-3B"></a>王大怖畏。<a id="a-3C"></a>复还波吒利弗国。<a id="a-3D"></a>如是三反往至鸡寺亦复如是。<a id="a-3E"></a>还于本国集彼众僧而作是言。<a id="a-3F"></a>我于今者欲坏佛法。<a id="a-3G"></a>诸众僧中。<a id="a-3H"></a>于塔及寺各有所护。<a id="a-3I"></a>宜各说之。<a id="a-3J"></a>诸僧皆言。<a id="a-3K"></a>我等护塔。<a id="a-3L"></a>王于是时即杀上座次及诸僧。<a id="a-3M"></a>时有沙柯罗国是其所领。<a id="a-3N"></a>语彼国人。<a id="a-3O"></a>若有能得一比丘首。<a id="a-3P"></a>与其金钱。<a id="a-3Q"></a>彼国有寺。<a id="a-3R"></a>名曰法王。<a id="a-3S"></a>时彼寺中有一罗汉。<a id="a-3T"></a>人欲取头而白王言。<a id="a-3U"></a>彼有比丘。<a id="a-3V"></a>今欲取头送与大王。<a id="a-3W"></a>时王闻已自欲取之。<a id="a-3X"></a>是时比丘入灭尽定。<a id="a-3Y"></a>以定力故。<a id="a-3Z"></a>刀杖火毒不能侵害。<a id="a-3a"></a>既不得杀。<a id="a-3b"></a>复往余处至拘瑟他歌(翻库藏)国。<a id="a-3c"></a>彼国有一夜叉神守护佛牙。<a id="a-3d"></a>是夜叉思惟佛法当灭。<a id="a-3e"></a>我既受戒。<a id="a-3f"></a>不复杀生。<a id="a-3g"></a>我有女儿已利履(亡失反)夜叉本欲求之。<a id="a-3h"></a>以其先常作恶业故而我不许。<a id="a-3i"></a>为护佛法今应与之。<a id="a-3j"></a>复有一大力夜叉常护弗沙蜜多罗王。<a id="a-3k"></a>以其力故人无侵害。<a id="a-3l"></a>是护佛牙神将护王夜叉至于南海。<a id="a-3m"></a>是时已利履夜叉取太山。<a id="a-3n"></a>压弗沙蜜多罗王及其四兵。<a id="a-3o"></a>一时皆死。<a id="a-3p"></a>是故此山名修尼喜多。<a id="a-3q"></a>弗沙蜜多罗王既被杀已。<a id="a-3r"></a>孔雀大姓从此而灭。</p>
 </body>
</html>