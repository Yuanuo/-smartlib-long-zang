<!doctype html>
<html id="z3IBWJS1Ft" data-ver="437">
 <head>
  <meta charset="utf-8">
  <meta author="僧伽婆罗">
  <meta library="龙藏">
  <meta catalog="西土圣贤撰集">
  <meta period="梁">
 </head>
 <body>
  <h1 id="a1">阿育王经卷第二</h1>
  <h2 id="a2">见优波笈多因缘品第二</h2>
  <p id="a3">尔时阿育王。<a id="a-4"></a>起八万四千舍利塔已生大欢喜。<a id="a-5"></a>与诸大臣共往鸡寺。<a id="a-6"></a>到已于上座前合掌礼拜而作是言。<a id="a-7"></a>佛一切见者记我以沙施佛今得是报。<a id="a-8"></a>更复有人佛所记不。<a id="a-9"></a>彼时上座比丘名耶舍(翻名闻)答阿育王言亦有。<a id="a-A"></a>世尊未涅槃时有龙王名阿波罗啰(翻无留)。<a id="a-B"></a>复有陶师及旃陀罗(翻恶)龙王。<a id="a-C"></a>佛化是等竟至摩偷罗国。<a id="a-D"></a>于摩偷罗国告长老阿难言。<a id="a-E"></a>此摩偷罗国如来涅槃百年之后。<a id="a-F"></a>当有卖香商主名曰笈多。<a id="a-G"></a>其后生儿名优波笈多。<a id="a-H"></a>最胜教化为无相佛。<a id="a-I"></a>我涅槃后当作佛事。<a id="a-J"></a>复告阿难汝今见彼远青林不。<a id="a-K"></a>阿难答言已见。<a id="a-L"></a>佛言彼有山名优楼漫陀。<a id="a-M"></a>如来涅槃百年之后。<a id="a-N"></a>当于彼山起寺。<a id="a-O"></a>名那哆婆哆最胜坐禅处。<a id="a-P"></a>于时世尊而说偈言。</p>
  <p id="aQ">教化弟子中　　智慧最第一</p>
  <p id="aR">世尊之所记　　名优波笈多</p>
  <p id="aS">大德于此世　　当广作佛事</p>
  <p id="aT">弥时阿育王复问上座耶舍。<a id="a-U"></a>优波笈多为生以未。<a id="a-V"></a>大德耶舍答言已生在优楼漫陀山。<a id="a-W"></a>除一切烦恼。<a id="a-X"></a>诸阿罗汉悉随从之摄受世间。<a id="a-Y"></a>故如一切智于天人阿修罗。<a id="a-Z"></a>及诸龙神等而为说法。<a id="a-a"></a>是时长老优波笈多。<a id="a-b"></a>为一万八千阿罗汉之所围绕。<a id="a-c"></a>在那哆婆哆寺。<a id="a-d"></a>时阿育王为诸大臣。<a id="a-e"></a>而说偈言。</p>
  <p id="af">汝当速庄严　　象马车步兵</p>
  <p id="ag">我欲往彼国　　优楼漫陀山</p>
  <p id="ah">为欲见大德　　名优波笈多</p>
  <p id="ai">勤精进尽漏　　乃至阿罗汉</p>
  <p id="aj">时诸大臣白阿育王言。<a id="a-k"></a>王应遣使报彼诸人令优波笈多来至王门。<a id="a-l"></a>王答诸臣。<a id="a-m"></a>阿罗汉者不可轻屈我等今应自往礼拜。<a id="a-n"></a>而说偈言。</p>
  <p id="ao">处世同如来　　名优波笈多</p>
  <p id="ap">若不受其教　　其心金刚造</p>
  <p id="aq">乃至阿育王遣使往优波笈多所白优波笈多言。<a id="a-r"></a>我欲至大德处。<a id="a-s"></a>优波笈多闻使语已即便思惟。<a id="a-t"></a>若阿育王来必多人随从当损此国。<a id="a-u"></a>思惟已即语使言。<a id="a-v"></a>我当至彼不须王来王即造船迎优波笈多。<a id="a-w"></a>处处道路无不修治。<a id="a-x"></a>至摩偷罗国是时优波笈多将一万八千阿罗汉。<a id="a-y"></a>为摄受阿育王。<a id="a-z"></a>故一切入船乃至往波吒利弗多国时阿育王民白大王言。<a id="a-10"></a>优波笈多为摄受王。<a id="a-11"></a>故已至此国。<a id="a-12"></a>大王当知佛法如地。<a id="a-13"></a>王今修善由之得正渡三有海至无为岸。<a id="a-14"></a>优波笈多至明清旦当步至王所。<a id="a-15"></a>王闻欢喜即解璎珞价直千万以赏此人。<a id="a-16"></a>复令此人击鼓宣令。<a id="a-17"></a>使波吒利弗多国一切闻知优波笈多明当入国。<a id="a-18"></a>复令此人说此偈言。</p>
  <p id="a19">若人乐富乐　　及天解脱因</p>
  <p id="a1A">一切应当见　　彼优波笈多</p>
  <p id="a1B">若人不见佛　　两足中最尊</p>
  <p id="a1C">自然大慈悲　　无漏大师等</p>
  <p id="a1D">彼见当供养　　名优波笈多</p>
  <p id="a1E">乃至阿育王。<a id="a-1F"></a>令一切人民闻此偈言。<a id="a-1G"></a>又复令其严治道路。<a id="a-1H"></a>时王出城至半由旬共诸臣民严持香花。<a id="a-1I"></a>种种伎乐迎优波笈多。<a id="a-1J"></a>时阿育王遥见优波笈多已在岸上。<a id="a-1K"></a>与一万八千阿罗汉。<a id="a-1L"></a>如半月形而自围绕。<a id="a-1M"></a>即便下象步至优波笈多处。<a id="a-1N"></a>时阿育王一足在船一足在岸。<a id="a-1O"></a>以两手捧优波笈多以置船中。<a id="a-1P"></a>五体投地敬礼其足犹如大树摧折堕地。<a id="a-1Q"></a>又复以舌舐其两足长跪合掌瞻仰无厌而说偈言。</p>
  <p id="a1R">大地海为衣　　山庄严一伞</p>
  <p id="a1S">除怨得此地　　令我生欢喜</p>
  <p id="a1T">不如于今日　　与大德相见</p>
  <p id="a1U">我今见大德　　倍生于心念</p>
  <p id="a1V">是故我生喜　　谓已见世尊</p>
  <p id="a1W">佛已入涅槃　　大德作佛事</p>
  <p id="a1X">世间为无明　　汝如日月光</p>
  <p id="a1Y">以智慧庄严　　犹如大师等</p>
  <p id="a1Z">第一教化人　　众生所归依</p>
  <p id="a1a">应当见教化　　我当如说行</p>
  <p id="a1b">尔时大德优波笈多。<a id="a-1c"></a>以右手摩阿育王顶。<a id="a-1d"></a>而说偈言。</p>
  <p id="a1e">王今得自在　　当修不放逸</p>
  <p id="a1f">三宝值遇难　　王应常供养</p>
  <p id="a1g">世尊付法藏　　于王及我等</p>
  <p id="a1h">当守护佛法　　为摄受众生</p>
  <p id="a1i">阿育王答言。<a id="a-1j"></a>如世尊记我今已作。<a id="a-1k"></a>而说偈言。</p>
  <p id="a1l">我今已供养　　世尊舍利像</p>
  <p id="a1m">处处广起塔　　以珍宝庄严</p>
  <p id="a1n">唯不能出家　　修行于梵行</p>
  <p id="a1o">优波笈多言。<a id="a-1p"></a>大王善哉善哉如此之事。<a id="a-1q"></a>是王应作。<a id="a-1r"></a>何以故。</p>
  <p id="a1s">王于身命财　　应当修真实</p>
  <p id="a1t">王若在异世　　不受异世苦</p>
  <p id="a1u">时阿育王以大供养。<a id="a-1v"></a>将优波笈多入城。<a id="a-1w"></a>手捧大德以置高座。<a id="a-1x"></a>优波笈多其身软滑如兜罗绵。<a id="a-1y"></a>阿育王既触其身合掌而言。</p>
  <p id="a1z">大德身软滑　　如绵迦尸等</p>
  <p id="a20">今我体鹿涩　　而触大德身</p>
  <p id="a21">时优波笈多复说偈言。</p>
  <p id="a22">我以胜供养　　供养佛世尊</p>
  <p id="a23">不及王以沙　　奉施于如来</p>
  <p id="a24">时阿育王复以偈言。</p>
  <p id="a25">我先小儿意　　以沙奉世尊</p>
  <p id="a26">值遇功德田　　是故今为王</p>
  <p id="a27">时优波笈多。<a id="a-28"></a>为令阿育生欢喜故。<a id="a-29"></a>而说偈言。</p>
  <p id="a2A">王值功德田　　而生布施种</p>
  <p id="a2B">是故得此报　　不可思议乐</p>
  <p id="a2C">王闻是已心大欢喜。<a id="a-2D"></a>复说偈言。</p>
  <p id="a2E">昔以沙布施　　世尊大福田</p>
  <p id="a2F">今得无比乐　　四分转轮王</p>
  <p id="a2G">谁闻如此事　　不供养如来</p>
  <p id="a2H">是时阿育王礼优波笈多足白言。<a id="a-2I"></a>大德我欲于佛行住坐处悉皆供养。<a id="a-2J"></a>又欲作相令未来众生知佛如来行住坐卧所在之处。<a id="a-2K"></a>为摄受故即说偈言。</p>
  <p id="a2L">我欲于如来　　行住坐卧处</p>
  <p id="a2M">悉皆修供养　　为离生死苦</p>
  <p id="a2N">又欲作如来　　行住坐卧相</p>
  <p id="a2O">使未来众生　　起见佛因缘</p>
  <p id="a2P">优波笈多答言。<a id="a-2Q"></a>大王善哉善哉王今此心最为难及。<a id="a-2R"></a>今欲现王如来世尊四威仪处令王作相。<a id="a-2S"></a>为欲摄受诸众生故。<a id="a-2T"></a>是时阿育王即严四兵。<a id="a-2U"></a>香花伎乐与优波笈多。<a id="a-2V"></a>即往彼处时优波笈多将阿育王至佛生处入岚毗尼林(翻解脱处)举右手指言。<a id="a-2W"></a>阿育王。<a id="a-2X"></a>此是佛生处。<a id="a-2Y"></a>而说偈言。</p>
  <p id="a2Z">世尊第一处　　生便行七步</p>
  <p id="a2a">净眼观四方　　而作师子吼</p>
  <p id="a2b">是我最后生　　处胎住亦然</p>
  <p id="a2c">时阿育王五体投地。<a id="a-2d"></a>顶礼如来初生之处。<a id="a-2e"></a>合掌说偈。</p>
  <p id="a2f">有人见佛者　　彼具大功德</p>
  <p id="a2g">若闻师子吼　　功德亦如是</p>
  <p id="a2h">优波笈多为阿育王生大信心。<a id="a-2i"></a>而问王言。<a id="a-2j"></a>有天见佛初生行七步。<a id="a-2k"></a>及闻师子吼王欲见耶。<a id="a-2l"></a>王答言大德。<a id="a-2m"></a>我今欲见优波笈多言。<a id="a-2n"></a>如来初生摩耶夫人所攀树枝天在其中。<a id="a-2o"></a>即便以手指示其处。<a id="a-2p"></a>而说偈言。</p>
  <p id="a2q">若有诸天人　　住在此林中</p>
  <p id="a2r">得见世尊生　　复闻师子吼</p>
  <p id="a2s">当现其自身　　为阿育生信</p>
  <p id="a2t">是时天人便现其身。<a id="a-2u"></a>于优波笈多前立合掌说言。</p>
  <p id="a2v">大德令我欲何所作。<a id="a-2w"></a>时优波笈多语阿育王。<a id="a-2x"></a>此天见佛生时。<a id="a-2y"></a>阿育王合掌向天。<a id="a-2z"></a>而说偈言。</p>
  <p id="a30">汝见佛初生　　百福庄严身</p>
  <p id="a31">佛面如莲花　　世间所爱乐</p>
  <p id="a32">复闻师子吼　　依此大林中</p>
  <p id="a33">是时天人复以偈答。</p>
  <p id="a34">我已见佛身　　光明如金色</p>
  <p id="a35">七步行虚空　　二足中最胜</p>
  <p id="a36">亦闻师子吼　　为天人中尊</p>
  <p id="a37">时王问言。<a id="a-38"></a>如来生时有何瑞相。<a id="a-39"></a>天人答言。<a id="a-3A"></a>我今不能广说妙事。<a id="a-3B"></a>略说少分。<a id="a-3C"></a>即说偈言。</p>
  <p id="a3D">放金色光明　　照于盲世间</p>
  <p id="a3E">人天所爱乐　　及山海地动</p>
  <p id="a3F">乃至阿育王。<a id="a-3G"></a>以十万两金供养如来初生之处。<a id="a-3H"></a>即便起塔复往余处。<a id="a-3I"></a>时优波笈多将阿育王入迦比罗婆修斗仙人住处(翻苍色)。<a id="a-3J"></a>举手示王此处。<a id="a-3K"></a>人以菩萨与白饭王。<a id="a-3L"></a>三十二相可爱之色庄严其身。<a id="a-3M"></a>王见已五体投地向彼作礼。<a id="a-3N"></a>释迦(人姓)跋陀那(翻正当)是天神处。<a id="a-3O"></a>菩萨至彼欲礼天神。<a id="a-3P"></a>是时天神不受其礼。<a id="a-3Q"></a>而礼菩萨。<a id="a-3R"></a>时白饭王见是事己即便说言。<a id="a-3S"></a>我今此儿为天之天。<a id="a-3T"></a>即为立名谓之天天。<a id="a-3U"></a>又言此是相师婆罗门相菩萨处。<a id="a-3V"></a>又言此是仙人记菩萨处。<a id="a-3W"></a>云此儿生已当应作佛。<a id="a-3X"></a>又言此是摩诃波阇波提养菩萨处。<a id="a-3Y"></a>又言此是菩萨学书之处。<a id="a-3Z"></a>又言此是菩萨乘象车马等种种技术之处。<a id="a-3a"></a>又言此是菩萨究竟诸道满足之处。<a id="a-3b"></a>又言此是菩萨转石轮处。<a id="a-3c"></a>又言此是共六万婇女娱乐之处。<a id="a-3d"></a>又言此是菩萨见老病死生悲心处。<a id="a-3e"></a>又言此是菩萨阎浮树下修诸禅定离欲恶法。<a id="a-3f"></a>有觉有观离生喜乐入初禅处。<a id="a-3g"></a>菩萨坐禅日已过中荫菩萨树其影不移。<a id="a-3h"></a>其余诸树影随日转。<a id="a-3i"></a>时白饭王见如此事五体投地礼菩萨足。<a id="a-3j"></a>又此间有一万天人。<a id="a-3k"></a>随侍菩萨从迦毗罗城中夜而出。<a id="a-3l"></a>又此是菩萨脱宝冠并遣马与车匿还处。<a id="a-3m"></a>而说偈言。</p>
  <p id="a3n">舍宝冠缨络　　并马与车匿</p>
  <p id="a3o">令其还本国　　一身无侍卫</p>
  <p id="a3p">为修精进行　　便入山学道</p>
  <p id="a3q">菩萨于此处。<a id="a-3r"></a>以迦尸衣易猎师袈裟而便出家。<a id="a-3s"></a>此是娑罗伽婆(翻姓)请菩萨处。<a id="a-3t"></a>此处频毗娑罗(翻摸实)王与菩萨半国。<a id="a-3u"></a>是处问郁头蓝弗复说偈言。</p>
  <p id="a3v">此处有仙人　　名郁头蓝弗</p>
  <p id="a3w">闻其法舍去　　人王无余师</p>
  <p id="a3x">此处六年苦行。<a id="a-3y"></a>复说偈言。</p>
  <p id="a3z">六年中苦行　　难行我已行</p>
  <p id="a40">知苦行非道　　舍仙人所行</p>
  <p id="a41">此处是菩萨。<a id="a-42"></a>受难陀难陀波罗二女奉十六转乳糜受已食之复说偈言。</p>
  <p id="a43">菩萨在此处　　食难陀乳糜</p>
  <p id="a44">大勇最胜语　　往菩提树间</p>
  <p id="a45">此处迦梨龙王赞叹菩萨。<a id="a-46"></a>如偈所说。</p>
  <p id="a47">龙王名迦梨　　赞叹而说言</p>
  <p id="a48">以此道当往　　于菩提树间</p>
  <p id="a49">是时阿育王。<a id="a-4A"></a>礼优波笈多足合掌说言。<a id="a-4B"></a>我欲见龙王其先见如来行如象王。<a id="a-4C"></a>从于此路往菩提树。<a id="a-4D"></a>时优波笈多往迦梨住处。<a id="a-4E"></a>以手指而说偈言。</p>
  <p id="a4F">龙王中最胜　　汝当起现身</p>
  <p id="a4G">汝见菩萨行　　往诣菩提树</p>
  <p id="a4H">是时迦梨龙王即现其身。<a id="a-4I"></a>于优波笈多前合掌说言。<a id="a-4J"></a>大德教我欲何所作。<a id="a-4K"></a>优波笈多语阿育王言。<a id="a-4L"></a>此迦梨龙王。<a id="a-4M"></a>菩萨从此路往菩提树时是其赞叹。<a id="a-4N"></a>时阿育王合掌向迦梨龙王。<a id="a-4O"></a>而说偈言。</p>
  <p id="a4P">汝见佛世尊　　光明如金色</p>
  <p id="a4Q">于世间无等　　面如秋满月</p>
  <p id="a4R">十力大功德　　汝当说一分</p>
  <p id="a4S">云何从此行　　佛神力具足</p>
  <p id="a4T">迦梨龙王答言。<a id="a-4U"></a>我今不能广说当略说之王当谛听而说偈言。</p>
  <p id="a4V">菩萨履地时　　六种大震动</p>
  <p id="a4W">及大海诸山　　放光过于日</p>
  <p id="a4X">乃至阿育王于龙王处起塔已便去。<a id="a-4Y"></a>时优波笈多将阿育王往菩提树举手指言。<a id="a-4Z"></a>大王此处菩萨以慈悲为伴胜魔王军。<a id="a-4a"></a>觉得阿耨多罗三藐三菩提。<a id="a-4b"></a>而说偈言。</p>
  <p id="a4c">满足王于此　　胜种种魔军</p>
  <p id="a4d">得无比醍醐　　无上正遍知</p>
  <p id="a4e">时阿育王以十万金供养菩提树。<a id="a-4f"></a>及起塔已便去。<a id="a-4g"></a>优波笈多复白王言。<a id="a-4h"></a>此是佛受四天王四钵合为一钵处。<a id="a-4i"></a>又此处受二商主提谓波利所奉之食。<a id="a-4j"></a>佛从此处往波罗奈国。<a id="a-4k"></a>时有外道名优波只叹如来处。<a id="a-4l"></a>优波笈多复将阿育王往仙面处举手指言。<a id="a-4m"></a>此是世尊三转十二行法轮处。<a id="a-4n"></a>即说偈言。</p>
  <p id="a4o">是此处三转　　十二行法轮</p>
  <p id="a4p">真实法所造　　为度生死苦</p>
  <p id="a4q">此是一千外道出家之处。<a id="a-4r"></a>又此是佛为频婆娑罗王说法得见谛处。<a id="a-4s"></a>及八万诸天摩伽陀国婆罗门长者无数人等说法得见谛处。<a id="a-4t"></a>此是佛为帝释天王说法及八万诸天得见谛处。<a id="a-4u"></a>此是世尊为母说法夏安居竟与无数诸天从彼来处。<a id="a-4v"></a>乃至广说。<a id="a-4w"></a>优波笈多将阿育王至拘尸那城佛涅槃处。<a id="a-4x"></a>举手示言。<a id="a-4y"></a>大王此是如来所作已办入无余涅槃处。<a id="a-4z"></a>而说偈言。</p>
  <p id="a50">天人阿修罗　　夜叉龙神等</p>
  <p id="a51">及一切世间　　教化彼已竟</p>
  <p id="a52">大慈悲精进　　是故入涅槃</p>
  <p id="a53">时阿育王闻是语已闷绝躄地。<a id="a-54"></a>乃至以冷水洒面寻得醒寤。<a id="a-55"></a>从地而起以十万金。<a id="a-56"></a>供养如来涅槃之处及起塔已。<a id="a-57"></a>礼优波笈多足而说言。<a id="a-58"></a>我是世尊所说大弟子。<a id="a-59"></a>我欲供养舍利。<a id="a-5A"></a>优波笈多答言。<a id="a-5B"></a>善哉善哉王心极善。<a id="a-5C"></a>是时优波笈多将阿育王入祇洹林。<a id="a-5D"></a>举右手指言。<a id="a-5E"></a>大王此是舍利弗塔自当供养。<a id="a-5F"></a>阿育王问优波笈多言。<a id="a-5G"></a>舍利弗功德智慧其事云何。<a id="a-5H"></a>答言是第二佛为法之将。<a id="a-5I"></a>能随如来而转法轮。<a id="a-5J"></a>佛弟子中智慧第一。<a id="a-5K"></a>一切世间所有智慧。<a id="a-5L"></a>十六分中不及其一。<a id="a-5M"></a>唯除如来。<a id="a-5N"></a>而说偈言。</p>
  <p id="a5O">无等正法轮　　佛为世间转</p>
  <p id="a5P">舍利弗随转　　以利益世间</p>
  <p id="a5Q">谁能说其人　　功德智慧海</p>
  <p id="a5R">时阿育王心大欢喜。<a id="a-5S"></a>以十万金供养舍利弗塔。<a id="a-5T"></a>合掌说偈言。</p>
  <p id="a5U">我礼舍利弗　　以恭敬心念</p>
  <p id="a5V">大慧离烦恼　　为世间光明</p>
  <p id="a5W">优波笈多复示阿育王目揵连塔说言。<a id="a-5X"></a>大王此是目揵连塔王当供养。<a id="a-5Y"></a>王问言其人功德神力云何。<a id="a-5Z"></a>长老答言。<a id="a-5a"></a>佛说其神力弟子之中最为第一。<a id="a-5b"></a>能以足指动天帝释最胜法堂。<a id="a-5c"></a>亦能降伏难陀优波难陀龙王。<a id="a-5d"></a>即说偈言。</p>
  <p id="a5e">目揵连神力　　佛说为第一</p>
  <p id="a5f">能以足指动　　帝释最胜殿</p>
  <p id="a5g">降伏二龙王　　难陀波难陀</p>
  <p id="a5h">神力功德海　　无有能称量</p>
  <p id="a5i">时阿育王以十万金供养目揵连塔。<a id="a-5j"></a>合掌说偈。</p>
  <p id="a5k">最胜之神力　　离生死苦恼</p>
  <p id="a5l">我今以顶礼　　名闻目揵连</p>
  <p id="a5m">优波笈多复指示言。<a id="a-5n"></a>此是摩诃迦葉塔应当供养。<a id="a-5o"></a>阿育王问言其人功德云何。<a id="a-5p"></a>长老答言。<a id="a-5q"></a>于少欲知足乃至八种及头陀苦行。<a id="a-5r"></a>佛说其人最为第一。<a id="a-5s"></a>佛以半座与其令坐。<a id="a-5t"></a>又以自身袈裟覆之。<a id="a-5u"></a>摄受苦人受持法藏。<a id="a-5v"></a>复说偈言。</p>
  <p id="a5w">最胜大福田　　行少欲知足</p>
  <p id="a5x">受持佛法藏　　能摄苦众生</p>
  <p id="a5y">佛与其半座　　及以衣覆身</p>
  <p id="a5z">无有人能说　　其大功德海</p>
  <p id="a60">时阿育王复以十万金。<a id="a-61"></a>供养大迦葉塔。<a id="a-62"></a>合掌说偈。</p>
  <p id="a63">常在山石窟　　具少欲知足</p>
  <p id="a64">除诸烦恼怨　　获得解脱果</p>
  <p id="a65">无比功德力　　是故今顶礼</p>
  <p id="a66">时优波笈多。<a id="a-67"></a>复示阿育王薄拘罗塔说言。<a id="a-68"></a>大王。<a id="a-69"></a>此是薄拘罗塔应当供养。<a id="a-6A"></a>阿育王问言。<a id="a-6B"></a>其人功德云何。<a id="a-6C"></a>答言。<a id="a-6D"></a>佛弟子中精进无病最为第一。<a id="a-6E"></a>不曾为人说一二句法。<a id="a-6F"></a>时王令人以二十贝子供养其塔。<a id="a-6G"></a>时有大臣问阿育王。<a id="a-6H"></a>等是罗汉。<a id="a-6I"></a>何故余塔皆以金供养。<a id="a-6J"></a>而薄拘罗塔独与二十贝子以为供养。<a id="a-6K"></a>阿育王言。<a id="a-6L"></a>汝当听说。</p>
  <p id="a6M">以智慧为灯　　除于无明闇</p>
  <p id="a6N">住意为舍宅　　少利益世间</p>
  <p id="a6O">是故以贝子　　供养于其塔</p>
  <p id="a6P">是时二十贝子从塔处来着阿育王足。<a id="a-6Q"></a>时大臣见深生惊怪而说言。<a id="a-6R"></a>此阿罗汉少欲之力。<a id="a-6S"></a>乃至已入涅槃而不受施。<a id="a-6T"></a>时优波笈多。<a id="a-6U"></a>复将阿育王至阿难塔说言。<a id="a-6V"></a>大王。<a id="a-6W"></a>此阿难塔应当供养。<a id="a-6X"></a>其是如来给事弟子能持佛语。<a id="a-6Y"></a>佛说。<a id="a-6Z"></a>其人弟子之中多闻第一。<a id="a-6a"></a>而说偈言。</p>
  <p id="a6b">是长老阿难　　诸天人所贵</p>
  <p id="a6c">常护持佛钵　　具足念慧心</p>
  <p id="a6d">多闻为大海　　口说微妙语</p>
  <p id="a6e">方便正觉意　　明了一切法</p>
  <p id="a6f">为诸功德藏　　世尊所赞叹</p>
  <p id="a6g">时阿育王以十万金供养阿难塔。<a id="a-6h"></a>大臣问言。<a id="a-6i"></a>何故于此最胜供养。<a id="a-6j"></a>阿育王答言。<a id="a-6k"></a>当听我说。</p>
  <p id="a6l">佛世尊法身　　清净无与等</p>
  <p id="a6m">其能摄受持　　故我上供养</p>
  <p id="a6n">其然佛法灯　　除诸烦恼闇</p>
  <p id="a6o">其力故法住　　故我上供养</p>
  <p id="a6p">如以牛迹水　　不及于大海</p>
  <p id="a6q">阿难智慧水　　不及佛智海</p>
  <p id="a6r">于修多罗中　　佛与登王位</p>
  <p id="a6s">故我于今日　　设最上供养</p>
  <p id="a6t">时阿育王供养已竟生大欢喜。<a id="a-6u"></a>礼优波笈多足。<a id="a-6v"></a>而说偈言。</p>
  <p id="a6w">我今生人中　　不失善业果</p>
  <p id="a6x">以先功德力　　得作自在王</p>
  <p id="a6y">以不真实法　　获得于真实</p>
  <p id="a6z">世尊舍利塔　　庄严于世间</p>
  <p id="a70">云何修苦行　　于我所未作</p>
  <p id="a71">时阿育王礼优波笈多足。<a id="a-72"></a>还其本国。</p>
 </body>
</html>