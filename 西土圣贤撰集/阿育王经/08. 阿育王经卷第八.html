<!doctype html>
<html id="z3IBWJb1Fz" data-ver="636">
 <head>
  <meta charset="utf-8">
  <meta author="僧伽婆罗">
  <meta library="龙藏">
  <meta catalog="西土圣贤撰集">
  <meta period="梁">
 </head>
 <body>
  <h1 id="a1">阿育王经卷第八</h1>
  <h2 id="a2">佛弟子五人传授法藏因缘品第七之二</h2>
  <h2 id="a3">优波笈多因缘</h2>
  <p id="a4">尔时舍那婆私于大醍醐山起寺已。<a id="a-5"></a>即便思惟。<a id="a-6"></a>卖香商主名笈多。<a id="a-7"></a>生已未生。<a id="a-8"></a>见其已生。<a id="a-9"></a>其儿名优波笈多。<a id="a-A"></a>世尊所记无相佛。<a id="a-B"></a>我入涅槃百年后能作佛事。<a id="a-C"></a>生已未生。<a id="a-D"></a>见其未生。<a id="a-E"></a>舍那婆私以方便力。<a id="a-F"></a>教化卖香商主令其精进。<a id="a-G"></a>时舍那婆私一日多将弟子入其家。<a id="a-H"></a>别日与一弟子入其家。<a id="a-I"></a>复于一日独入其家。<a id="a-J"></a>笈多当作佛事。<a id="a-K"></a>见舍那婆私独来其家。<a id="a-L"></a>问言。<a id="a-M"></a>圣人何故独无弟子随从。<a id="a-N"></a>长老语言。<a id="a-O"></a>我是老人。<a id="a-P"></a>何得有人随从于我。<a id="a-Q"></a>若有人乐精进出家则有随从。<a id="a-R"></a>笈多语言。<a id="a-S"></a>我乐在家受五欲乐不能出家。<a id="a-T"></a>若我生儿当随长老。<a id="a-U"></a>长老言。<a id="a-V"></a>如是如是。<a id="a-W"></a>恒作此愿。<a id="a-X"></a>勿令退失。<a id="a-Y"></a>乃至笈多生儿。<a id="a-Z"></a>名阿波笈多(翻不正护)。<a id="a-a"></a>至其长大。<a id="a-b"></a>舍那婆私往至笈多所语言。<a id="a-c"></a>汝先有愿。<a id="a-d"></a>若我生儿。<a id="a-e"></a>当与长老。<a id="a-f"></a>今儿已生。<a id="a-g"></a>此儿有德汝当听其随我出家。<a id="a-h"></a>笈多言。<a id="a-i"></a>我今唯有一儿。<a id="a-j"></a>若第二儿生当与长老。<a id="a-k"></a>时舍那婆私思惟。<a id="a-l"></a>此儿是优波笈多不。<a id="a-m"></a>见其非是。<a id="a-n"></a>语笈多言。<a id="a-o"></a>如是。<a id="a-p"></a>乃至第二儿生名陀那笈多(翻宝护)。<a id="a-q"></a>至其长大。<a id="a-r"></a>舍那婆私往笈多处语言。<a id="a-s"></a>汝先愿第二儿生当与我。<a id="a-t"></a>今儿已生。<a id="a-u"></a>汝当听其随我出家。<a id="a-v"></a>笈多答言。<a id="a-w"></a>长老勿嗔。<a id="a-x"></a>我有二儿共治家业。<a id="a-y"></a>一令觅物。<a id="a-z"></a>一令守护。<a id="a-10"></a>若第三儿生。<a id="a-11"></a>当与长老。<a id="a-12"></a>舍那婆私复更思惟。<a id="a-13"></a>此是优波笈多不。<a id="a-14"></a>见其非是。<a id="a-15"></a>语笈多言。<a id="a-16"></a>如是。<a id="a-17"></a>乃至第三儿生。<a id="a-18"></a>端正好色甚可爱乐。<a id="a-19"></a>过人之色不及天色。<a id="a-1A"></a>是故名为优波笈多。<a id="a-1B"></a>是儿长大。<a id="a-1C"></a>其父留之以法治生多获其利。<a id="a-1D"></a>时舍那婆私往笈多处语言。<a id="a-1E"></a>善男子。<a id="a-1F"></a>汝先愿第三儿生当以与我。<a id="a-1G"></a>今儿已生。<a id="a-1H"></a>汝当听其随我出家。<a id="a-1I"></a>笈多答言。<a id="a-1J"></a>我当作誓令其治生。<a id="a-1K"></a>若长若退不得出家。<a id="a-1L"></a>不长不退乃听出家。<a id="a-1M"></a>是时魔王令摩偷罗国一切人众悉买其物令其得利。<a id="a-1N"></a>乃至舍那婆私往笈多所。<a id="a-1O"></a>时优波笈多正在卖香。<a id="a-1P"></a>长老语言。<a id="a-1Q"></a>汝心心法生。<a id="a-1R"></a>云何为善。<a id="a-1S"></a>云何为恶。<a id="a-1T"></a>优波笈多答言。<a id="a-1U"></a>我今不知心心法。<a id="a-1V"></a>云何为善。<a id="a-1W"></a>云何为恶。<a id="a-1X"></a>长老语言。<a id="a-1Y"></a>若心心法与贪嗔痴相应。<a id="a-1Z"></a>是名为恶。<a id="a-1a"></a>与不贪不嗔不痴相应。<a id="a-1b"></a>是名为善。<a id="a-1c"></a>乃至长老复于异时更往优波笈多所语言。<a id="a-1d"></a>善男子。<a id="a-1e"></a>汝云何心心法生。<a id="a-1f"></a>为善为恶。<a id="a-1g"></a>答言。<a id="a-1h"></a>我今不知心心法。<a id="a-1i"></a>云何为善。<a id="a-1j"></a>云何为恶。<a id="a-1k"></a>长老言。<a id="a-1l"></a>汝今欲知心心法为善恶者。<a id="a-1m"></a>若能受道除心心法恶。<a id="a-1n"></a>我当作事。<a id="a-1o"></a>时长老以黑白土为丸而语之言。<a id="a-1p"></a>若汝黑心起取黑丸。<a id="a-1q"></a>若白心起取白丸。<a id="a-1r"></a>当作不净观。<a id="a-1s"></a>如所说念佛应当思惟。<a id="a-1t"></a>是时优波笈多欲善作心心法而取多黑丸。<a id="a-1u"></a>乃至不得一白丸。<a id="a-1v"></a>复更思惟取二分黑丸一分白丸。<a id="a-1w"></a>复更思惟取。<a id="a-1x"></a>半黑丸半白丸。<a id="a-1y"></a>复更思惟取。<a id="a-1z"></a>二分白丸。<a id="a-20"></a>一分黑丸。<a id="a-21"></a>复更思惟乃至一切白心起悉取白丸。<a id="a-22"></a>是时摩偷罗国有淫女。<a id="a-23"></a>名婆娑婆达多(翻天主与)。<a id="a-24"></a>其有一婢。<a id="a-25"></a>往优波笈多处买香。<a id="a-26"></a>多得香还。<a id="a-27"></a>其主问言。<a id="a-28"></a>汝于何处得此多香。<a id="a-29"></a>将不于估客偷此香来。<a id="a-2A"></a>婢答言。<a id="a-2B"></a>有估客名优波笈多。<a id="a-2C"></a>形色具足言语微妙。<a id="a-2D"></a>以法卖物。<a id="a-2E"></a>其主闻已。<a id="a-2F"></a>于优波笈多起淫欲心。<a id="a-2G"></a>复令其婢至优波笈多处。<a id="a-2H"></a>汝当语彼云。<a id="a-2I"></a>我欲与汝共相娱乐。<a id="a-2J"></a>乃至其婢白优波笈多。<a id="a-2K"></a>优波笈多言。<a id="a-2L"></a>汝可答彼。<a id="a-2M"></a>我今相见。<a id="a-2N"></a>未是其时。<a id="a-2O"></a>婢还白其主。<a id="a-2P"></a>其主云。<a id="a-2Q"></a>彼不能以五百银钱与我。<a id="a-2R"></a>是故不来。<a id="a-2S"></a>复令婢往而语之言。<a id="a-2T"></a>我不须钱。<a id="a-2U"></a>但须汝来共相娱乐。<a id="a-2V"></a>其婢复往优波笈多所说其此言。<a id="a-2W"></a>优波笈多犹答言。<a id="a-2X"></a>我今相见。<a id="a-2Y"></a>未是其时。<a id="a-2Z"></a>乃至别有长者子。<a id="a-2a"></a>往婆娑婆达多所。<a id="a-2b"></a>复有一商主。<a id="a-2c"></a>从北天竺来。<a id="a-2d"></a>将五百匹马及种种物至摩偷罗国。<a id="a-2e"></a>至已问摩偷罗国人。<a id="a-2f"></a>此国何处有第一端正女人。<a id="a-2g"></a>国人答言。<a id="a-2h"></a>有女人第一端正。<a id="a-2i"></a>名婆娑婆达多。<a id="a-2j"></a>商主又言。<a id="a-2k"></a>我今欲以五百银钱及种种宝物往至其处。<a id="a-2l"></a>是时淫女贪其物故。<a id="a-2m"></a>杀长者子取其身骸置不净处。<a id="a-2n"></a>与后商主共相娱乐。<a id="a-2o"></a>是长者子亲善知识于不净处觅得身骸往白国王。<a id="a-2p"></a>国王语言。<a id="a-2q"></a>汝可取彼婆娑婆达多。<a id="a-2r"></a>截其手脚及以耳鼻散置野外。<a id="a-2s"></a>乃至如王教令截其手脚散置野外。<a id="a-2t"></a>是时优波笈多。<a id="a-2u"></a>闻婆娑婆达多手脚被截散在野外。<a id="a-2v"></a>即便思惟。<a id="a-2w"></a>我于本时不乐见之共受五欲。<a id="a-2x"></a>今时欲见观其手脚及其耳鼻。<a id="a-2y"></a>复说偈曰。</p>
  <p id="a2z">昔以最胜衣　　及种种宝饰</p>
  <p id="a30">如是等众具　　庄严于其身</p>
  <p id="a31">若人乐解脱　　欲厌离于世</p>
  <p id="a32">是时不当见　　宝饰庄严身</p>
  <p id="a33">今时应往观　　无慢无欢喜</p>
  <p id="a34">其色还本相　　视之生厌离</p>
  <p id="a35">尔时优波笈多。<a id="a-36"></a>将一小儿捉伞随从行至野外。<a id="a-37"></a>是时其婢忆念其恩住其身边。<a id="a-38"></a>驱逐乌鸟不令侵啄。<a id="a-39"></a>乃至其婢语之。<a id="a-3A"></a>先数遣唤优波笈多。<a id="a-3B"></a>其人今来起欲心耶。<a id="a-3C"></a>其主闻之。<a id="a-3D"></a>即便说言。<a id="a-3E"></a>我好形容。<a id="a-3F"></a>今已毁坏。<a id="a-3G"></a>实为大苦。<a id="a-3H"></a>于此地上为血所污举身皆赤。<a id="a-3I"></a>我身如是。<a id="a-3J"></a>云何见之而起欲心。<a id="a-3K"></a>语其婢言。<a id="a-3L"></a>我手脚耳鼻集之一处无令得见。<a id="a-3M"></a>乃至其婢集在一处以衣覆之。<a id="a-3N"></a>是时优波笈多至已。<a id="a-3O"></a>对婆娑婆达多立而观之。<a id="a-3P"></a>婆娑婆达多见优波笈多语言。<a id="a-3Q"></a>圣善至。<a id="a-3R"></a>昔时我身堪受五欲。<a id="a-3S"></a>于时遣使而言非时今手脚被截在血泥。<a id="a-3T"></a>何故而来。<a id="a-3U"></a>复说偈言。</p>
  <p id="a3V">前时之身　　犹如莲花　　大价宝衣</p>
  <p id="a3W">以为庄严　　而无功德　　故不见汝</p>
  <p id="a3X">我今如此。<a id="a-3Y"></a>汝何故来。<a id="a-3Z"></a>即身离庄严离欢喜。<a id="a-3a"></a>血为涂香见之惊惋。<a id="a-3b"></a>优波笈多答言。<a id="a-3c"></a>我今非是起欲心来。<a id="a-3d"></a>为见贪欲想及不净想。<a id="a-3e"></a>是故我来。<a id="a-3f"></a>复说偈曰。</p>
  <p id="a3g">以诸宝衣　　及种种花　　庄严汝身</p>
  <p id="a3h">见者心乱　　一切众人　　有欲见者</p>
  <p id="a3i">以无物故　　而不得见　　今汝此身</p>
  <p id="a3j">散在诸处　　一切众人　　无不见者</p>
  <p id="a3k">色还本相　　离于庄严　　臭处如是</p>
  <p id="a3l">尸骸共住　　身薄皮覆　　以血灌之</p>
  <p id="a3m">薄皮覆之　　以肉泥之　　千脉缠缚</p>
  <p id="a3n">处处周遍　　此身如是　　云何起爱</p>
  <p id="a3o">复说姊妹　　外可爱色　　世间人见</p>
  <p id="a3p">起于欲心　　若知其内　　即得解脱</p>
  <p id="a3q">贵贱尊卑　　皆有臭尸　　愚者见之</p>
  <p id="a3r">起于净见　　智者见之　　起不净见</p>
  <p id="a3s">此身臭秽　　是不净处　　以种种香</p>
  <p id="a3t">用以熏身　　此身可恶　　垢腻脓血</p>
  <p id="a3u">种种衣服　　以自庄严　　身不净箧</p>
  <p id="a3v">以水净之　　愚夫罪人　　爱着此身</p>
  <p id="a3w">若有人闻　　佛说善法　　随从受持</p>
  <p id="a3x">厌离五欲　　乐解脱心　　入寂静林</p>
  <p id="a3y">依道为筏　　渡有彼岸</p>
  <p id="a3z">婆娑婆达多闻其言深畏生死。<a id="a-40"></a>闻佛功德变其意乐于涅槃。<a id="a-41"></a>即便说偈答优波笈多。</p>
  <p id="a42">如是如是　　如汝所说　　汝实智慧</p>
  <p id="a43">有大慈悲　　今当更说　　如来妙法</p>
  <p id="a44">乃至优波笈多。<a id="a-45"></a>次第说法。<a id="a-46"></a>所谓四谛。<a id="a-47"></a>优波笈多更观其身。<a id="a-48"></a>观其身竟得厌欲界。<a id="a-49"></a>以自说法故通达四谛得那含果。<a id="a-4A"></a>婆娑婆达多得须陀洹果。<a id="a-4B"></a>是时婆娑婆达多语优波笈多言。<a id="a-4C"></a>善哉善哉。<a id="a-4D"></a>摩诃萨埵。<a id="a-4E"></a>以汝力故覆三恶道大苦恼处。<a id="a-4F"></a>开发天堂涅槃之道。<a id="a-4G"></a>复次如来应等正觉及以法僧我今归依。<a id="a-4H"></a>复说偈言。</p>
  <p id="a4I">我往归依佛　　两足第一尊</p>
  <p id="a4J">佛眼若青莲　　天人中可贵</p>
  <p id="a4K">清净离欲法　　无上应真僧</p>
  <p id="a4L">乃至优波笈多。<a id="a-4M"></a>以说法故。<a id="a-4N"></a>令其欢喜还归本处。<a id="a-4O"></a>去已未久。<a id="a-4P"></a>婆娑婆达多即便命终生于天上。<a id="a-4Q"></a>是时诸天为摩偷罗国人说其生天。<a id="a-4R"></a>诸人闻已供养其身。<a id="a-4S"></a>是时长老舍那婆私。<a id="a-4T"></a>往笈多所语言。<a id="a-4U"></a>汝当听优波笈多随我出家。<a id="a-4V"></a>笈多答言。<a id="a-4W"></a>我先有约。<a id="a-4X"></a>令其治生不利不锐。<a id="a-4Y"></a>乃听出家。<a id="a-4Z"></a>乃至长老舍那婆私。<a id="a-4a"></a>以神通力令其治生不利不锐。<a id="a-4b"></a>是时优波笈多即自思惟。<a id="a-4c"></a>称量算计不利不锐。<a id="a-4d"></a>舍那婆私更至笈多所而语言。<a id="a-4e"></a>汝此儿是佛所记。<a id="a-4f"></a>我入涅槃百年后当作佛事。<a id="a-4g"></a>汝当听其随我出家。<a id="a-4h"></a>乃至笈多听其出家。<a id="a-4i"></a>是时长老舍那婆私将优波笈多往那哆婆哆寺。<a id="a-4j"></a>与其出家受具足戒。<a id="a-4k"></a>至第四羯磨除一切结得阿罗汉果。<a id="a-4l"></a>是时舍那婆私语优波笈多言。<a id="a-4m"></a>善男子。<a id="a-4n"></a>如佛所记。<a id="a-4o"></a>我入涅槃百年后。<a id="a-4p"></a>有比丘名优波笈多无相佛当作佛事。<a id="a-4q"></a>如是再说。<a id="a-4r"></a>佛弟子中教化第一。<a id="a-4s"></a>善男子。<a id="a-4t"></a>汝当作佛法饶益。<a id="a-4u"></a>优波笈多答言。<a id="a-4v"></a>如是。<a id="a-4w"></a>舍那婆私教其说法。<a id="a-4x"></a>摩偷罗国一切人民闻有比丘名优波笈多无相佛当说法。<a id="a-4y"></a>无量千人皆欲往听。<a id="a-4z"></a>乃至长老优波笈多入三昧思惟。<a id="a-50"></a>见佛说法处四众围绕如半月形。<a id="a-51"></a>复更思惟。<a id="a-52"></a>世尊说法次第云何。<a id="a-53"></a>即见次第。<a id="a-54"></a>谓欲味欲过欲出及四信等。<a id="a-55"></a>如是次第乃至涅槃。<a id="a-56"></a>优波笈多亦如是说法。<a id="a-57"></a>是时魔王于大众中雨于真珠以乱人心。<a id="a-58"></a>众人乱故无有一人能见四谛。<a id="a-59"></a>优波笈多见众心乱。<a id="a-5A"></a>即自念言。<a id="a-5B"></a>谁作此事以乱众心。<a id="a-5C"></a>即见知是魔王所作。<a id="a-5D"></a>至第二日倍多人来。<a id="a-5E"></a>优波笈多更次第说四谛真法。<a id="a-5F"></a>是时魔王复更雨金以乱众心。<a id="a-5G"></a>无有一人能见四谛。<a id="a-5H"></a>优波笈多见众心乱。<a id="a-5I"></a>即自念言。<a id="a-5J"></a>谁作此事以乱众心。<a id="a-5K"></a>即见知是魔王所作。<a id="a-5L"></a>至第三日复倍多人来。<a id="a-5M"></a>优波笈多复更说法。<a id="a-5N"></a>是时魔王更杂雨珠金及作天伎乐。<a id="a-5O"></a>是时众人未得离欲。<a id="a-5P"></a>见色闻声其心变动。<a id="a-5Q"></a>不复听法。<a id="a-5R"></a>是时魔王即以花鬘系优波笈多项。<a id="a-5S"></a>乃至优波笈多思惟。<a id="a-5T"></a>谁作此事。<a id="a-5U"></a>即知是魔王所作。<a id="a-5V"></a>优波笈多生意。<a id="a-5W"></a>此魔王于世尊法藏常作乱事。<a id="a-5X"></a>何故世尊不教化之。<a id="a-5Y"></a>即自思惟。<a id="a-5Z"></a>是我可化。<a id="a-5a"></a>佛记于我为无相佛。<a id="a-5b"></a>教化人摄受故。<a id="a-5c"></a>乃至思惟。<a id="a-5d"></a>今欲化之是其时不。<a id="a-5e"></a>即见魔王受化时至。<a id="a-5f"></a>是时长老优波笈多取三死尸。<a id="a-5g"></a>一者死蛇。<a id="a-5h"></a>二者死狗。<a id="a-5i"></a>三者死人。<a id="a-5j"></a>以神通力变三死尸以作花鬘往魔王处。<a id="a-5k"></a>魔王见优波笈多生大欢喜。<a id="a-5l"></a>优波笈多已受我化。<a id="a-5m"></a>即便以身欲受花鬘。<a id="a-5n"></a>优波笈多自手缚之。<a id="a-5o"></a>即以死蛇系其顶上。<a id="a-5p"></a>死狗死人系其颈下。<a id="a-5q"></a>优波笈多语魔王言。<a id="a-5r"></a>如汝先以非法之花以辱于我。<a id="a-5s"></a>如是我今还以死尸系缚于汝。<a id="a-5t"></a>汝今已与佛子和合。<a id="a-5u"></a>若有神力可以现我。<a id="a-5v"></a>譬如大风能动海水以为波浪。<a id="a-5w"></a>而不能动摩罗耶山(翻离垢山)。<a id="a-5x"></a>是时魔王欲脱死尸。<a id="a-5y"></a>用力极多而不能脱。<a id="a-5z"></a>譬如蚋子不能移山。<a id="a-60"></a>魔王嗔忿上升虚空。<a id="a-61"></a>而说偈言。</p>
  <p id="a62">若我自不能　　从颈脱死尸</p>
  <p id="a63">有余天能脱　　其力则大我</p>
  <p id="a64">长老优波笈多复以偈言。</p>
  <p id="a65">汝往归依梵　　及日月帝释</p>
  <p id="a66">入火及大海　　不燥烂不脱</p>
  <p id="a67">我以此死尸　　系着于汝颈</p>
  <p id="a68">神力之所作　　无有能脱者</p>
  <p id="a69">尔时魔王往摩醯首罗及帝释等三十三天四天王。<a id="a-6A"></a>为脱死尸而不得。<a id="a-6B"></a>脱复往大梵天处。<a id="a-6C"></a>大梵语言。<a id="a-6D"></a>善男子。<a id="a-6E"></a>十力弟子神力所作。<a id="a-6F"></a>谁能脱之。<a id="a-6G"></a>如大海岸水不能破。<a id="a-6H"></a>复说偈曰。</p>
  <p id="a6I">如莲花丝　　缚于雪山　　有能称举</p>
  <p id="a6J">此不为难　　神通之力　　死尸系身</p>
  <p id="a6K">我今不能　　为汝脱之　　若我诸天</p>
  <p id="a6L">所有之力　　不及如来　　弟子之力</p>
  <p id="a6M">譬如余光　　不及火光　　如此火光</p>
  <p id="a6N">不及日光</p>
  <p id="a6O">魔王语言。<a id="a-6P"></a>云何教我所作。<a id="a-6Q"></a>我于今者当归依谁。<a id="a-6R"></a>大梵语言。<a id="a-6S"></a>汝今速往归依优波笈多。<a id="a-6T"></a>如人于此地堕即于是地得起。<a id="a-6U"></a>汝今从其神力堕。<a id="a-6V"></a>还从其神力起。<a id="a-6W"></a>是时魔王方知佛子神力为大。<a id="a-6X"></a>即便思惟复说偈言。</p>
  <p id="a6Y">若梵王归依　　佛弟子法藏</p>
  <p id="a6Z">谁复能思量　　如来之神力</p>
  <p id="a6a">如来之神力　　实能降伏我</p>
  <p id="a6b">但以慈悲故　　是故不降伏</p>
  <p id="a6c">我今已知佛力不复广说。<a id="a-6d"></a>复说偈言。</p>
  <p id="a6e">今我已知　　世尊慈悲　　心离烦恼</p>
  <p id="a6f">譬如金山　　我无明故　　处处乱佛</p>
  <p id="a6g">处处作恶　　而不降伏</p>
  <p id="a6h">尔时欲界主魔王无逃避处离优波笈多而思惟。<a id="a-6i"></a>即舍慢心往优波笈多处。<a id="a-6j"></a>礼其足说言长老我从菩提树间乃至今日。<a id="a-6k"></a>于世尊所起种种恶无量无数。<a id="a-6l"></a>复于娑罗国婆罗门舍。<a id="a-6m"></a>佛往彼处令不得食。<a id="a-6n"></a>是我所作。<a id="a-6o"></a>我所作恶佛亦不嗔我。<a id="a-6p"></a>或时化作龙蛇恶鬼种种可畏以怖。<a id="a-6q"></a>世尊亦不嗔我。<a id="a-6r"></a>长老今日无有慈悲。<a id="a-6s"></a>令一切世间天人阿修罗皆见怪笑令我羞愧。<a id="a-6t"></a>优波笈多言。<a id="a-6u"></a>汝无智慧不能思惟。<a id="a-6v"></a>欲以如来慈悲功德比于比丘。<a id="a-6w"></a>譬如芥子比须弥山。<a id="a-6x"></a>无异萤火等彼日光。<a id="a-6y"></a>取一掬水同于大海。<a id="a-6z"></a>如是沙门慈悲不得比十力慈悲佛。<a id="a-70"></a>以是因缘。<a id="a-71"></a>汝所作罪佛忍受之。<a id="a-72"></a>魔王言。<a id="a-73"></a>佛断一切惑。<a id="a-74"></a>除一切疑。<a id="a-75"></a>有大忍辱。<a id="a-76"></a>我以烦恼恶故常欲恼佛。<a id="a-77"></a>世尊以慈悲覆护于我。<a id="a-78"></a>以是故。<a id="a-79"></a>佛不伏我。<a id="a-7A"></a>长老当说。<a id="a-7B"></a>优波笈多答言。<a id="a-7C"></a>善男子。<a id="a-7D"></a>汝今当听。<a id="a-7E"></a>汝于佛多作众恶种不善法。<a id="a-7F"></a>除于如来生信敬心无以除灭。<a id="a-7G"></a>是故佛见当来久远不伏于汝。<a id="a-7H"></a>复说偈言。</p>
  <p id="a7I">汝心少敬重　　如来则发起</p>
  <p id="a7J">从小增长大　　当得涅槃果</p>
  <p id="a7K">汝所作众罪　　今但略说之</p>
  <p id="a7L">当以念慧水　　洗除烦恼垢</p>
  <p id="a7M">尔时魔王念佛举身毛竖。<a id="a-7N"></a>如歌昙婆花(不解翻)。<a id="a-7O"></a>复说偈言。</p>
  <p id="a7P">我多种种　　苦恼世尊　　世尊不嗔</p>
  <p id="a7Q">我愿相应　　如儿罪过　　父不责之</p>
  <p id="a7R">尔时魔王多时思惟佛恩。<a id="a-7S"></a>以念佛故令其心冷礼长老之足而说偈言。</p>
  <p id="a7T">长老今日　　已摄受我　　能令于我</p>
  <p id="a7U">恭敬世尊　　今以死尸　　系缚我颈</p>
  <p id="a7V">以为庄严　　唯愿大仙　　以慈悲力</p>
  <p id="a7W">为我脱之</p>
  <p id="a7X">长老优波笈多言。<a id="a-7Y"></a>若能有约当为脱之。<a id="a-7Z"></a>魔王问言。<a id="a-7a"></a>云何为约。<a id="a-7b"></a>优波笈多言。<a id="a-7c"></a>汝从今去莫恼比丘。<a id="a-7d"></a>魔王答言如是如是。<a id="a-7e"></a>复当云何教我所作。<a id="a-7f"></a>长老答言。<a id="a-7g"></a>世尊法藏当广流布。<a id="a-7h"></a>是我所作。<a id="a-7i"></a>是时魔王惊而复说。<a id="a-7j"></a>教我所作。<a id="a-7k"></a>长老答言。<a id="a-7l"></a>汝今当知如来。<a id="a-7m"></a>入涅槃百年后我时出家。<a id="a-7n"></a>世尊法身我已得见。<a id="a-7o"></a>世尊色身我所未见。<a id="a-7p"></a>汝今为我所摄受故。<a id="a-7q"></a>如来色身汝当现我。<a id="a-7r"></a>我于今者更无所乐。<a id="a-7s"></a>唯乐见佛身。<a id="a-7t"></a>魔王偈答。</p>
  <p id="a7u">当共作约　　若见我作　　如来身色</p>
  <p id="a7v">不得见礼　　此是一切　　智恭敬故</p>
  <p id="a7w">长老礼我　　我当自灭　　令无有力</p>
  <p id="a7x">担圣人礼　　如伊兰芽　　不能胜持</p>
  <p id="a7y">象牙所担　　故先共约</p>
  <p id="a7z">长老优波笈多答言。<a id="a-80"></a>如是。<a id="a-81"></a>我不礼汝。<a id="a-82"></a>魔王复言。<a id="a-83"></a>小待须臾。<a id="a-84"></a>乃至我入林中犹如往昔有一长者名曰首罗。<a id="a-85"></a>我于尔时欲乱彼故化作佛身。<a id="a-86"></a>金色晃曜圆光一寻犹如日光。<a id="a-87"></a>如是色身不可思议。<a id="a-88"></a>我今故作令人见者悉生信乐。<a id="a-89"></a>是时长老优波笈多答言。<a id="a-8A"></a>如是。<a id="a-8B"></a>即便为除三种死尸。<a id="a-8C"></a>为欲见于如来色身故。<a id="a-8D"></a>是时魔王即入林中化作佛身。<a id="a-8E"></a>作佛身竟从林而出。<a id="a-8F"></a>譬如女人入屏帐里。<a id="a-8G"></a>种种庄严。<a id="a-8H"></a>庄严既竟然后乃出。<a id="a-8I"></a>如来色相无有譬喻。<a id="a-8J"></a>令人见者无不欢喜。<a id="a-8K"></a>譬如采画有种种色。<a id="a-8L"></a>尔时魔王以变化色庄严林竟。<a id="a-8M"></a>又复作舍利弗以置右边。<a id="a-8N"></a>作目揵连以置左边。<a id="a-8O"></a>复作阿难持钵在后。<a id="a-8P"></a>摩诃迦葉阿[少/兔]楼驮须菩提等。<a id="a-8Q"></a>一千二百五十诸大声闻。<a id="a-8R"></a>围绕化佛如半月形。<a id="a-8S"></a>作是化已。<a id="a-8T"></a>往至优波笈多所。<a id="a-8U"></a>优波笈多见佛身色生欢喜心。<a id="a-8V"></a>即从坐起观佛色身目不暂舍。<a id="a-8W"></a>即说偈言。</p>
  <p id="a8X">无常无慈悲　　破坏如来色</p>
  <p id="a8Y">如来无常故　　灭色入涅槃</p>
  <p id="a8Z">优波笈多缘念佛故心不能舍。<a id="a-8a"></a>我今见此化身见真佛无异。<a id="a-8b"></a>一心合掌略以偈赞。</p>
  <p id="a8c">面胜于莲花　　眼胜优波罗</p>
  <p id="a8d">色胜众花林　　亦胜于真金</p>
  <p id="a8e">可爱过于月　　光明过于日</p>
  <p id="a8f">智深过于海　　不动过须弥</p>
  <p id="a8g">行胜师子王　　眼瞬胜牛王</p>
  <p id="a8h">复次欢喜满心大声而说偈言。</p>
  <p id="a8i">以心清净业　　今得此妙果</p>
  <p id="a8j">以自业所造　　不由他所作</p>
  <p id="a8k">无量无数劫　　修净身口业</p>
  <p id="a8l">具足行六度　　庄严不障身</p>
  <p id="a8m">见者皆欢喜　　怨家亦生爱</p>
  <p id="a8n">我今见如来　　云何不欢喜</p>
  <p id="a8o">是时优波笈多。<a id="a-8p"></a>思惟念佛故不觉是魔。<a id="a-8q"></a>以一切身礼魔王足。<a id="a-8r"></a>譬如大树根折躄地。<a id="a-8s"></a>尔时魔王惊而说言。<a id="a-8t"></a>长老今者不应乖约。<a id="a-8u"></a>长老答言。<a id="a-8v"></a>云何为约。<a id="a-8w"></a>魔王言。<a id="a-8x"></a>先共作约。<a id="a-8y"></a>若我作佛不应作礼。<a id="a-8z"></a>云何于今而见礼耶。<a id="a-90"></a>长老从地起。<a id="a-91"></a>小声答言。<a id="a-92"></a>我非不知如来涅槃如水灭火。<a id="a-93"></a>但见如来其色微妙。<a id="a-94"></a>是故作礼不礼汝也。<a id="a-95"></a>魔王问言。<a id="a-96"></a>汝一切身分顶礼我足。<a id="a-97"></a>云何而言不礼我耶。<a id="a-98"></a>优波笈多言。<a id="a-99"></a>我不礼汝。<a id="a-9A"></a>亦不乖约。<a id="a-9B"></a>汝今当听。<a id="a-9C"></a>譬如以土为佛。<a id="a-9D"></a>若礼敬者。<a id="a-9E"></a>但作佛想不作土想。<a id="a-9F"></a>我今见汝。<a id="a-9G"></a>但作佛想不作魔想。<a id="a-9H"></a>尔时魔王即舍佛形。<a id="a-9I"></a>供养优波笈多还归本处。<a id="a-9J"></a>克后四日魔王即自打钟。<a id="a-9K"></a>令一切人悉皆闻知。<a id="a-9L"></a>若欲生天及得涅槃。<a id="a-9M"></a>皆应往优波笈多所咨受正法。<a id="a-9N"></a>若有人未见佛者。<a id="a-9O"></a>当往观优波笈多。<a id="a-9P"></a>于是魔王说偈言。</p>
  <p id="a9Q">若人欲富贵　　不乐于贫穷</p>
  <p id="a9R">若乐天上乐　　及大涅槃乐</p>
  <p id="a9S">悉当听受法　　思惟其义趣</p>
  <p id="a9T">若人未曾见　　最胜两足尊</p>
  <p id="a9U">大师有慈悲　　自然得圣法</p>
  <p id="a9V">悉皆应当往　　优波笈多所</p>
  <p id="a9W">此人为世间　　而作于明灯</p>
  <p id="a9X">尔时此声遍满摩偷罗国。<a id="a-9Y"></a>优波笈多降伏魔王已。<a id="a-9Z"></a>摩偷罗国诸婆罗门等。<a id="a-9a"></a>一切人民皆往优波笈多所。<a id="a-9b"></a>时优波笈多坐师子座为众说法。<a id="a-9c"></a>心无所畏犹如师子。<a id="a-9d"></a>即说偈言。</p>
  <p id="a9e">若人无有智　　不登师子座</p>
  <p id="a9f">如苟登高座　　深生大怖畏</p>
  <p id="a9g">如师子无畏　　摧伏外道论</p>
  <p id="a9h">若能如是者　　堪登师子座</p>
  <p id="a9i">是时优波笈多。<a id="a-9j"></a>初所说法已次第说。<a id="a-9k"></a>所谓四谛。<a id="a-9l"></a>是时无数人有得阿那含果斯陀含果须陀洹果。<a id="a-9m"></a>乃至一万八千人出家思惟坐禅精进修道得阿罗汉果。<a id="a-9n"></a>于大醍醐山有石窟。<a id="a-9o"></a>长十八肘广十二肘。<a id="a-9p"></a>是时诸弟子已作所作竟。<a id="a-9q"></a>长老优波笈多语诸弟子。<a id="a-9r"></a>诸弟子中我已教化证阿罗汉果。<a id="a-9s"></a>得阿罗汉者取四寸筹置石窟中。<a id="a-9t"></a>乃至一日中有万八千阿罗汉。<a id="a-9u"></a>取筹置石窟中。<a id="a-9v"></a>是时乃至海边大地广闻名声。<a id="a-9w"></a>知摩偷罗国有优波笈多。<a id="a-9x"></a>教化第一佛之所记。</p>
  <p data-pb></p>
  <h2 id="a9y">舍那婆私得道因缘</h2>
  <p id="a9z">尔时舍那婆私与优波笈多出家竟。<a id="a-A0"></a>优波笈多教化降伏魔王已。<a id="a-A1"></a>为摄受众生故。<a id="a-A2"></a>舍那婆私思惟摄受正法已竟。<a id="a-A3"></a>我今欲向罽宾国受三昧乐世尊所记。<a id="a-A4"></a>罽宾国是第一坐禅处。<a id="a-A5"></a>是时舍那婆私即往彼处。<a id="a-A6"></a>入于石窟受三昧乐。<a id="a-A7"></a>有清净凉风以吹其身。<a id="a-A8"></a>即得阿罗汉果受解脱乐。<a id="a-A9"></a>而说偈言。</p>
  <p id="aAA">着舍那婆衣　　触五种三昧</p>
  <p id="aAB">于最胜山中　　端坐入禅定</p>
  <p id="aAC">令风中出声　　遍告罽宾国</p>
  <p id="aAD">是舍那婆私　　今已得道乐</p>
  <p id="aAE">以清净自誓　　得无漏解脱</p>
  <p id="aAF">今舍那婆私　　自说如是偈</p>
 </body>
</html>