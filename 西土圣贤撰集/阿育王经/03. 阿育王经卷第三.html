<!doctype html>
<html id="z3IBWJU1Fu" data-ver="696">
 <head>
  <meta charset="utf-8">
  <meta author="僧伽婆罗">
  <meta library="龙藏">
  <meta catalog="西土圣贤撰集">
  <meta period="梁">
 </head>
 <body>
  <h1 id="a1">阿育王经卷第三</h1>
  <h2 id="a2">供养菩提树因缘品第三</h2>
  <p id="a3">尔时阿育王。<a id="a-4"></a>于佛生处得道转法轮入般涅槃。<a id="a-5"></a>于一一处。<a id="a-6"></a>各以十万金供养于菩提树。<a id="a-7"></a>倍生信乐作是思惟。<a id="a-8"></a>此是世尊得阿耨多罗三藐三菩提处。<a id="a-9"></a>日日之中最胜珍宝供养此树。<a id="a-A"></a>是时阿育王第一夫人名微妙落起多(翻光护)生嗔恚心。<a id="a-B"></a>大王既爱念我。<a id="a-C"></a>云何以好珍宝与菩提树。<a id="a-D"></a>即唤旃陀利女(翻下姓)而语言。<a id="a-E"></a>菩提树是我怨。<a id="a-F"></a>汝能杀不。<a id="a-G"></a>答言能。<a id="a-H"></a>汝当与我金。<a id="a-I"></a>夫人语言如是。<a id="a-J"></a>时旃陀利女即便咒树以綖缚之。<a id="a-K"></a>是菩提树渐渐枯死。<a id="a-L"></a>有人白王。<a id="a-M"></a>是菩提树渐渐枯死。<a id="a-N"></a>而说偈言。</p>
  <p id="aO">佛坐菩提树　　知一切世间</p>
  <p id="aP">得一切种智　　此树今日死</p>
  <p id="aQ">时王闻是语已闷绝躄地。<a id="a-R"></a>诸臣以水洒王。<a id="a-S"></a>良久乃醒。<a id="a-T"></a>即便啼泣而说偈言。</p>
  <p id="aU">我见此树王　　即是见如来</p>
  <p id="aV">树王若枯死　　我命亦随灭</p>
  <p id="aW">时彼夫人见王忧恼便白王言。<a id="a-X"></a>若我不能令菩提树生者。<a id="a-Y"></a>我亦不能令王欢喜。<a id="a-Z"></a>王答言。<a id="a-a"></a>汝若能令菩提树生者。<a id="a-b"></a>汝非女人。<a id="a-c"></a>何以故。<a id="a-d"></a>佛住此处得阿耨多罗三藐三菩提。<a id="a-e"></a>是时夫人唤旃陀利女而语言。<a id="a-f"></a>汝能令树更生。<a id="a-g"></a>如其先不。<a id="a-h"></a>答言。<a id="a-i"></a>若菩提树其根不死能令更生。<a id="a-j"></a>乃至栴陀利除所缚綖。<a id="a-k"></a>周匝掘坑日日以罂乳灌之坑中。<a id="a-l"></a>少日之间树渐还生遂得如本。<a id="a-m"></a>时人白王。<a id="a-n"></a>王于今者大生功德。<a id="a-o"></a>菩提之树今得生故。<a id="a-p"></a>王闻此言心大欢喜。<a id="a-q"></a>即便往至菩提树间。<a id="a-r"></a>瞻菩提树目不能舍。<a id="a-s"></a>而说偈言。</p>
  <p id="at">从于瓶沙王　　及诸余国王</p>
  <p id="au">无上二因缘　　悉所不能作</p>
  <p id="av">当于菩提树　　灌以香色乳</p>
  <p id="aw">复当修供养　　圣众五部僧</p>
  <p id="ax">时阿育王。<a id="a-y"></a>以千金银琉璃罂盛以香水。<a id="a-z"></a>复持种种饮食及香花等千罂香水浴菩提树。<a id="a-10"></a>以种种彩衣而以衣之。<a id="a-11"></a>王于是时复受八戒。<a id="a-12"></a>受八戒竟手执香炉而登殿上。<a id="a-13"></a>请四方僧说言。<a id="a-14"></a>世尊弟子在四方者。<a id="a-15"></a>为摄受我故悉应来此。<a id="a-16"></a>而说偈言。</p>
  <p id="a17">正行善逝子　　根寂静离欲</p>
  <p id="a18">应供大福田　　天人所归依</p>
  <p id="a19">最胜善逝子　　行禅离爱着</p>
  <p id="a1A">阿修罗所依　　当来摄受我</p>
  <p id="a1B">于罽宾国处　　大林及暗林</p>
  <p id="a1C">有诸阿罗汉　　当来摄受我</p>
  <p id="a1D">如来子乐禅　　住阿耨达池</p>
  <p id="a1E">及江山石窟　　当来作慈悲</p>
  <p id="a1F">善言如来子　　住舍利沙殿</p>
  <p id="a1G">无忧慈悲心　　当来摄受我</p>
  <p id="a1H">大勇之神力　　住于香醉山</p>
  <p id="a1I">我请阿罗汉　　当悉来此处</p>
  <p id="a1J">时阿育王说此言已。<a id="a-1K"></a>有三十万比丘和合阿罗汉十万学人二十万。<a id="a-1L"></a>及精进凡夫无数。<a id="a-1M"></a>于众僧中上座一处无有人坐。<a id="a-1N"></a>时阿育王白六通上座耶舍言。<a id="a-1O"></a>第一坐处何故无人。<a id="a-1P"></a>答言。<a id="a-1Q"></a>此是第一上座之处。<a id="a-1R"></a>王又白言。<a id="a-1S"></a>除大德外更有上座耶。<a id="a-1T"></a>答言有佛说弟子中有能师子吼此为第一。<a id="a-1U"></a>姓颇罗堕名宾头卢。<a id="a-1V"></a>第一坐处是其所坐。<a id="a-1W"></a>时阿育王闻其此言。<a id="a-1X"></a>身毛为竖如柯昙婆花。<a id="a-1Y"></a>又说言。<a id="a-1Z"></a>大德有比丘见佛未入涅槃今犹在者不。<a id="a-1a"></a>长老答言有。<a id="a-1b"></a>姓颇罗堕名宾头卢。<a id="a-1c"></a>其人见佛。<a id="a-1d"></a>王又问言。<a id="a-1e"></a>我于今者得见其人不。<a id="a-1f"></a>长老答言。<a id="a-1g"></a>王寻当见其今应来。<a id="a-1h"></a>时王闻已大生欢喜。<a id="a-1i"></a>而说偈言。</p>
  <p id="a1j">我今得大利　　及无比摄受</p>
  <p id="a1k">以得见大德　　名曰宾头卢</p>
  <p id="a1l">时阿育王。<a id="a-1m"></a>合掌仰看空中目不暂舍。<a id="a-1n"></a>时宾头卢。<a id="a-1o"></a>与无数阿罗汉随从围绕如半月形。<a id="a-1p"></a>犹若雁王从空中下。<a id="a-1q"></a>于第一处坐。<a id="a-1r"></a>是时阿育王见颇罗堕宾头卢来。<a id="a-1s"></a>及见十万比丘皆从坐起。<a id="a-1t"></a>又见宾头卢头发皓白额皮眉毛悉垂覆面如。<a id="a-1u"></a>缘觉身。<a id="a-1v"></a>见已五体投地礼宾头卢足如大树倒。<a id="a-1w"></a>舌舐其足长跪合掌瞻仰啼泣。<a id="a-1x"></a>而说偈言。</p>
  <p id="a1y">大地海为衣　　山庄严一伞</p>
  <p id="a1z">除怨得此地　　令我生欢喜</p>
  <p id="a20">不如于今日　　与大德相见</p>
  <p id="a21">我今见大德　　倍生于心念</p>
  <p id="a22">复次大德见世尊不。<a id="a-23"></a>是时宾头卢以两手举其眉毛视阿育王。<a id="a-24"></a>便说偈言。</p>
  <p id="a25">我数见如来　　无等无譬类</p>
  <p id="a26">有三十二相　　面如秋满月</p>
  <p id="a27">梵音除烦恼　　入无诤三昧</p>
  <p id="a28">阿育王复问。<a id="a-29"></a>大德于何处云何见。<a id="a-2A"></a>长老答言。<a id="a-2B"></a>大王。<a id="a-2C"></a>世尊与五百漏尽阿罗汉随从。<a id="a-2D"></a>最初于王舍城安居。<a id="a-2E"></a>是时在此众中得具足见佛。<a id="a-2F"></a>便说偈言。</p>
  <p id="a2G">无欲无欲从　　摩诃牟尼尊</p>
  <p id="a2H">是时此安居　　我具足见佛</p>
  <p id="a2I">如汝今见我　　如是我见佛</p>
  <p id="a2J">复次大王。<a id="a-2K"></a>世尊又于舍卫国为胜外道故。<a id="a-2L"></a>现种种神力。<a id="a-2M"></a>作无数化佛。<a id="a-2N"></a>相好庄严。<a id="a-2O"></a>次第而上至阿迦腻吒天。<a id="a-2P"></a>我于尔时亦在其中。<a id="a-2Q"></a>见佛种种神变。<a id="a-2R"></a>而说偈言。</p>
  <p id="a2S">时有诸外道　　行种种邪道</p>
  <p id="a2T">世尊以神力　　示现降伏之</p>
  <p id="a2U">是时我见佛　　令世间欢喜</p>
  <p id="a2V">复次大王。<a id="a-2W"></a>世尊于三十三天上安居。<a id="a-2X"></a>为母说法竟与诸天众围绕下僧柯奢(翻光明)国。<a id="a-2Y"></a>我于尔时在大众中见诸天众。<a id="a-2Z"></a>复见比丘尼。<a id="a-2a"></a>名郁波罗(翻青莲华)槃尼柯(翻色)见其化作转轮圣王具足七宝。<a id="a-2b"></a>而说偈言。</p>
  <p id="a2c">上天安居竟　　佛便从彼下</p>
  <p id="a2d">我时在众中　　是故得见佛</p>
  <p id="a2e">复次大王。<a id="a-2f"></a>修摩陀伽(不解翻)孤独女儿。<a id="a-2g"></a>请佛及五百阿罗汉。<a id="a-2h"></a>佛以神力至分陀跋陀国(不解翻)。<a id="a-2i"></a>我以神力举山从虚空中亦至彼国。<a id="a-2j"></a>是时如来诫敕于我。<a id="a-2k"></a>汝不得入涅槃。<a id="a-2l"></a>至我法住。<a id="a-2m"></a>而说偈言。</p>
  <p id="a2n">修摩伽陀请　　佛神力至彼</p>
  <p id="a2o">我以力举山　　随至分陀国</p>
  <p id="a2p">是时佛诫敕　　令我至法住</p>
  <p id="a2q">以是因缘故　　得具足见佛</p>
  <p id="a2r">复次大王。<a id="a-2s"></a>汝先小时。<a id="a-2t"></a>以小儿意。<a id="a-2u"></a>佛入王舍城乞食。<a id="a-2v"></a>我奉佛麨。<a id="a-2w"></a>汝奉佛沙。<a id="a-2x"></a>成护尔时起随喜心。<a id="a-2y"></a>如佛所记。<a id="a-2z"></a>此小儿于我涅槃百年后。<a id="a-30"></a>当生波吒利城名阿输柯。<a id="a-31"></a>为四分转轮主领法王。<a id="a-32"></a>当广供养舍利起八万四千法王塔。<a id="a-33"></a>我于是时亦在其中。<a id="a-34"></a>而说偈言。</p>
  <p id="a35">王昔为小儿　　合掌以沙施</p>
  <p id="a36">我亦于是时　　具足见此事</p>
  <p id="a37">阿育王复问宾头卢。<a id="a-38"></a>大德何处住。<a id="a-39"></a>以偈答言。</p>
  <p id="a3A">北方阿耨池　　于香醉山中</p>
  <p id="a3B">我住于彼处　　及诸同学众</p>
  <p id="a3C">阿育王复问宾头卢。<a id="a-3D"></a>大德几人随从。<a id="a-3E"></a>以偈答言。</p>
  <p id="a3F">六万阿罗汉　　围绕随于我</p>
  <p id="a3G">我及诸大众　　悉尽烦恼毒</p>
  <p id="a3H">复次大王何事此疑当速施僧食。<a id="a-3I"></a>众僧食竟当更共语。<a id="a-3J"></a>王答言尔。<a id="a-3K"></a>如大德教。<a id="a-3L"></a>以念佛教我当观菩提树。<a id="a-3M"></a>观菩提竟当与僧食。<a id="a-3N"></a>以种种饮食当以供养。<a id="a-3O"></a>时阿育王语比丘名一切友。<a id="a-3P"></a>我当施僧十万金及一千金银琉璃罂。<a id="a-3Q"></a>于大众中当说我名供养五部僧。<a id="a-3R"></a>时阿育王儿名鸠那罗(鸟名不解翻)住王右边。<a id="a-3S"></a>是时王子畏其父故不敢发言。<a id="a-3T"></a>便举二指示唱导比丘。<a id="a-3U"></a>表其修福倍多其父。<a id="a-3V"></a>时大众见鸠那罗一倍作福。<a id="a-3W"></a>悉皆大笑。<a id="a-3X"></a>时王见大众笑。<a id="a-3Y"></a>语大臣成护。<a id="a-3Z"></a>汝所作非是。<a id="a-3a"></a>故人笑。<a id="a-3b"></a>成护答言。<a id="a-3c"></a>多人欲作功德。<a id="a-3d"></a>若作功德必以一倍是为正当。<a id="a-3e"></a>阿育王答言。<a id="a-3f"></a>我当以三十万金供养众僧。<a id="a-3g"></a>以三千宝罂盛以香水灌菩提树。<a id="a-3h"></a>当以我名在大众说供养五众。<a id="a-3i"></a>乃至鸠那罗复举四指以示比丘。<a id="a-3j"></a>时大王嗔语成护大臣我修功德。<a id="a-3k"></a>谁今与我而欲诤。<a id="a-3l"></a>大不识世法。<a id="a-3m"></a>成护见大王嗔。<a id="a-3n"></a>礼大王足。<a id="a-3o"></a>谁敢与王争作功德。<a id="a-3p"></a>而说偈言。</p>
  <p id="a3q">谁敢与王　　诤修功德　　是拘摩罗</p>
  <p id="a3r">与王诤作</p>
  <p id="a3s">是时阿育转身右边见拘那罗王子。<a id="a-3t"></a>向宾头卢说言。<a id="a-3u"></a>大德。<a id="a-3v"></a>我今唯除七宝库藏。<a id="a-3w"></a>一切大地宫人大臣并以我身及鸠那罗悉施众僧。<a id="a-3x"></a>当以我名在大众说供养五众。<a id="a-3y"></a>复说偈言。</p>
  <p id="a3z">一切宫内　　唯除珍宝　　宫人大臣</p>
  <p id="a40">悉施众僧　　大众之僧　　为福田处</p>
  <p id="a41">我及王子　　具足功德</p>
  <p id="a42">是时阿育王。<a id="a-43"></a>于宾头卢等大众中布施竟。<a id="a-44"></a>于菩提树周匝起墙。<a id="a-45"></a>时阿育王自登墙上。<a id="a-46"></a>以四千罂盛以香水灌菩提树。<a id="a-47"></a>其菩提树还生如本。<a id="a-48"></a>而说偈言。</p>
  <p id="a49">已灌菩提树　　菩提树还生</p>
  <p id="a4A">枝叶极茂盛　　功德亦增长</p>
  <p id="a4B">大王灌菩提树竟还生如本。<a id="a-4C"></a>枝叶青软新芽更出。<a id="a-4D"></a>王及大臣一切人民心大欢喜。<a id="a-4E"></a>复次饮食供养众僧。<a id="a-4F"></a>于大众中有一大德名耶舍。<a id="a-4G"></a>语王言。<a id="a-4H"></a>今此大众实可爱重。<a id="a-4I"></a>王今供养勿起异心。<a id="a-4J"></a>时阿育王自手行食。<a id="a-4K"></a>从上座为始尽于一众。<a id="a-4L"></a>于众僧末有二沙弥以麨相扮欢喜丸等共戏相掷。<a id="a-4M"></a>阿育王见笑而思惟。<a id="a-4N"></a>此二沙弥为小儿戏。<a id="a-4O"></a>乃至阿育王复往上座所。<a id="a-4P"></a>次第行食至耶舍所。<a id="a-4Q"></a>时大德耶舍复语王言。<a id="a-4R"></a>大王于众僧中不得起不信心。<a id="a-4S"></a>王答言尔。<a id="a-4T"></a>复白上座耶舍言有二沙弥以糗等相戏。<a id="a-4U"></a>耶舍答言。<a id="a-4V"></a>此二沙弥。<a id="a-4W"></a>具心解脱及慧解脱皆阿罗汉。<a id="a-4X"></a>王闻是已心大欢喜。<a id="a-4Y"></a>复生心言。<a id="a-4Z"></a>我已供养众僧。<a id="a-4a"></a>复觅好衣施二沙弥。<a id="a-4b"></a>时二沙弥即知王意。<a id="a-4c"></a>便现功德之力。<a id="a-4d"></a>一沙弥化作铁器以置其前。<a id="a-4e"></a>一沙弥化作揵陀水等。<a id="a-4f"></a>王见问曰。<a id="a-4g"></a>用此何为。<a id="a-4h"></a>答言大王。<a id="a-4i"></a>我见王心供养僧竟别施我衣我欲染之。<a id="a-4j"></a>时王闻已即便生意。<a id="a-4k"></a>我本在心。<a id="a-4l"></a>未发言说。<a id="a-4m"></a>云何此人已知我心。<a id="a-4n"></a>即以五体投地敬礼其足。<a id="a-4o"></a>向二沙弥而说偈言。</p>
  <p id="a4p">我孔雀大王　　及大臣人民</p>
  <p id="a4q">功德我已作　　一切得大利</p>
  <p id="a4r">精进处生信　　可施我已施</p>
  <p id="a4s">乃至阿育王语二沙弥。<a id="a-4t"></a>我以汝故于一切僧悉施三衣。<a id="a-4u"></a>时阿育王于五众中已作功德。<a id="a-4v"></a>复于一一人悉施三衣。<a id="a-4w"></a>又以四十万金布施众僧。<a id="a-4x"></a>复以无数金银。<a id="a-4y"></a>赎此大地宫人大臣。<a id="a-4z"></a>并以末身及拘那罗。</p>
  <p data-pb></p>
  <h2 id="a50">毗多输柯因缘</h2>
  <p id="a51">是时阿育王于佛法生大信心。<a id="a-52"></a>起八万四千塔已作五众大会以饮食供养。<a id="a-53"></a>有三十万阿罗汉学人一倍精进凡夫无数。<a id="a-54"></a>阿育王倍生信心。<a id="a-55"></a>时阿育王弟毗多输柯信外道法言。<a id="a-56"></a>释迦牟尼弟子无有解脱。<a id="a-57"></a>何以故。<a id="a-58"></a>常乐乐行畏苦行故。<a id="a-59"></a>乃至阿育王语其弟言。<a id="a-5A"></a>汝于非处莫起信心。<a id="a-5B"></a>于佛法处当生信心。<a id="a-5C"></a>时阿育王于异时中欲为捕猎。<a id="a-5D"></a>阿育王弟于彼山中见一仙人五热炙身。<a id="a-5E"></a>其于苦道而起实意。<a id="a-5F"></a>往其所礼其足。<a id="a-5G"></a>说言大德住此几时。<a id="a-5H"></a>仙人答言。<a id="a-5I"></a>经十二年。<a id="a-5J"></a>复更问言。<a id="a-5K"></a>汝食何食。<a id="a-5L"></a>答言。<a id="a-5M"></a>常食树木果根。<a id="a-5N"></a>复问。<a id="a-5O"></a>汝衣何衣。<a id="a-5P"></a>答言。<a id="a-5Q"></a>结茅为衣。<a id="a-5R"></a>复问。<a id="a-5S"></a>卧处云何。<a id="a-5T"></a>答言。<a id="a-5U"></a>以草铺地。<a id="a-5V"></a>又问。<a id="a-5W"></a>汝因何事而起烦恼。<a id="a-5X"></a>答言。<a id="a-5Y"></a>见鹿行欲起我欲心。<a id="a-5Z"></a>以欲心火烧于我心。<a id="a-5a"></a>时阿育王弟心便生疑。<a id="a-5b"></a>如此苦行尚起欲心。<a id="a-5c"></a>佛之弟子常修乐行。<a id="a-5d"></a>云何见欲而不起心。<a id="a-5e"></a>既起欲心何得于欲而起厌离。<a id="a-5f"></a>即说偈言。</p>
  <p id="a5g">仙人往苦林　　食树花果根</p>
  <p id="a5h">服气除秽食　　不能灭欲爱</p>
  <p id="a5i">释迦牟尼子　　食酥酪乳味</p>
  <p id="a5j">于种种衣服　　悉皆不能舍</p>
  <p id="a5k">若伏诸根者　　频陀山能浮</p>
  <p id="a5l">阿育王弟复更说言。<a id="a-5m"></a>释迦弟子诳阿育王令作功德。<a id="a-5n"></a>时阿育王闻其此言。<a id="a-5o"></a>即设方便语大臣言。<a id="a-5p"></a>我弟于外道生信。<a id="a-5q"></a>当以方便令其得入佛法。<a id="a-5r"></a>时大臣答阿育王言。<a id="a-5s"></a>大王云何教我所作。<a id="a-5t"></a>王语大臣。<a id="a-5u"></a>我今欲洗入彼浴室。<a id="a-5v"></a>应脱天冠及衣服等。<a id="a-5w"></a>汝当以我服饰庄严我弟令登王座。<a id="a-5x"></a>臣答言尔。<a id="a-5y"></a>及至阿育王将入浴室脱庄严具。<a id="a-5z"></a>入浴室已。<a id="a-60"></a>是时大臣语阿育王弟。<a id="a-61"></a>若无阿育汝当作王。<a id="a-62"></a>是故今者试着天冠被天衣服及登王座。<a id="a-63"></a>大臣语已而便与著令登王座。<a id="a-64"></a>时大臣即白阿育王言。<a id="a-65"></a>王所敕使臣已作竟。<a id="a-66"></a>阿育王出观其弟。<a id="a-67"></a>着天冠及登王座。<a id="a-68"></a>而语言。<a id="a-69"></a>我今未灭汝已作王。<a id="a-6A"></a>阿育王嗔即命行杀之人。<a id="a-6B"></a>身着青衣披发执铃。<a id="a-6C"></a>至已礼王白言。<a id="a-6D"></a>今者欲何所作。<a id="a-6E"></a>王语言。<a id="a-6F"></a>我舍此弟汝可杀之。<a id="a-6G"></a>王语已竟。<a id="a-6H"></a>便有多人执诸器仗而围绕之。<a id="a-6I"></a>是时大臣礼阿育王足。<a id="a-6J"></a>而白王言。<a id="a-6K"></a>此是王弟愿王忍辱莫起嗔心。<a id="a-6L"></a>时阿育王答大臣言。<a id="a-6M"></a>我当忍辱。<a id="a-6N"></a>至于七日为我弟故于七日中暂与其国令其作王。<a id="a-6O"></a>种种伎乐及诸婇女以供给之。<a id="a-6P"></a>一切臣民皆往问讯。<a id="a-6Q"></a>行杀之人执刀门立。<a id="a-6R"></a>日日白王。<a id="a-6S"></a>今一日已过余六日在。<a id="a-6T"></a>如是乃至六日已过余一日在。<a id="a-6U"></a>至第七日王庄严具天冠衣服还阿育王。<a id="a-6V"></a>大臣诸人将毗多输柯共往问讯阿育大王。<a id="a-6W"></a>时王问言。<a id="a-6X"></a>汝七日为王种种伎乐好闻见不。<a id="a-6Y"></a>弟以偈答言。</p>
  <p id="a6Z">若人见色　　及闻音声　　食种种味</p>
  <p id="a6a">此能答王</p>
  <p id="a6b">王复语言。<a id="a-6c"></a>我与汝国七日为王。<a id="a-6d"></a>百种伎乐皆恣汝意。<a id="a-6e"></a>无数众人日日问讯咒愿于汝。<a id="a-6f"></a>云何而言。<a id="a-6g"></a>不见不闻不得好味。<a id="a-6h"></a>复以偈答。</p>
  <p id="a6i">我于七日中　　不见不闻声</p>
  <p id="a6j">不嗅不尝味　　亦不觉诸触</p>
  <p id="a6k">我身庄严具　　及诸婇女等</p>
  <p id="a6l">思惟惧死故　　不知如此事</p>
  <p id="a6m">伎女歌舞声　　宫殿及卧具</p>
  <p id="a6n">大地诸珍宝　　初无欢喜心</p>
  <p id="a6o">以见行杀者　　执刀在门立</p>
  <p id="a6p">又闻摇铃声　　令我怀死畏</p>
  <p id="a6q">死撅钉我心　　不知妙五欲</p>
  <p id="a6r">既着畏死病　　不得安隐眠</p>
  <p id="a6s">思惟死将至　　不觉夜已过</p>
  <p id="a6t">是时阿育王语其弟言。<a id="a-6u"></a>毗多输柯汝于一生中思惟死苦。<a id="a-6v"></a>虽得上妙五欲而不生爱。<a id="a-6w"></a>出家比丘于十二入思惟无量生死无常。<a id="a-6x"></a>云何而得起烦恼耶。<a id="a-6y"></a>又复思惟地狱之苦及诸畜生更相残害。<a id="a-6z"></a>饿鬼饥渴众苦所逼。<a id="a-70"></a>思惟人中四方驰走初无安乐。<a id="a-71"></a>思惟天上坏败之苦。<a id="a-72"></a>如是五道身心之苦无有乐处。<a id="a-73"></a>观此五阴无常苦空无我不实。<a id="a-74"></a>譬如空村无有居民。<a id="a-75"></a>如是五阴皆空无我。<a id="a-76"></a>以无常火烧诸世间。<a id="a-77"></a>佛诸弟子常作此观。<a id="a-78"></a>云何而得起烦恼耶。<a id="a-79"></a>复说偈言。</p>
  <p id="a7A">汝于一日中　　思惟生死畏</p>
  <p id="a7B">而无有欢乐　　不起贪爱心</p>
  <p id="a7C">佛诸弟子等　　日日观生死</p>
  <p id="a7D">云何生欢乐　　而起烦恼心</p>
  <p id="a7E">于饮食衣服　　及以卧具等</p>
  <p id="a7F">思惟解脱法　　而不起着心</p>
  <p id="a7G">观身如怨家　　三有如火宅</p>
  <p id="a7H">思惟何方便　　而得解脱之</p>
  <p id="a7I">深乐解脱法　　不贪于五欲</p>
  <p id="a7J">其心如莲华　　处水而不着</p>
  <p id="a7K">时阿育王。<a id="a-7L"></a>以善方便佛法教化毗多输柯。<a id="a-7M"></a>时毗多输柯合掌向王而说言。<a id="a-7N"></a>大王。<a id="a-7O"></a>我于今者归依如来及以法僧。<a id="a-7P"></a>而说偈言。</p>
  <p id="a7Q">我今归依佛　　佛面如莲华</p>
  <p id="a7R">天人所归依　　无漏法及僧</p>
  <p id="a7S">时阿育王。<a id="a-7T"></a>以两手抱其弟颈而语言。<a id="a-7U"></a>我不误汝。<a id="a-7V"></a>为欲令汝信佛法故。<a id="a-7W"></a>是故为汝现此方便。<a id="a-7X"></a>时毗多输柯以种种华香及诸伎乐供养佛塔。<a id="a-7Y"></a>以种种饮食供养众僧。<a id="a-7Z"></a>复往鸡寺耶舍上座六通罗汉所。<a id="a-7a"></a>至已对耶舍坐为欲闻法。<a id="a-7b"></a>时耶舍以神通力。<a id="a-7c"></a>见其前世已造善业。<a id="a-7d"></a>今于此生是最后身得阿罗汉。<a id="a-7e"></a>为其说法赞叹出家。<a id="a-7f"></a>既得闻法便乐出家。<a id="a-7g"></a>即起合掌白耶舍言。<a id="a-7h"></a>善说法律我得出家受具足不。<a id="a-7i"></a>于佛法中欲修梵行。<a id="a-7j"></a>耶舍答言。<a id="a-7k"></a>善男子。<a id="a-7l"></a>汝可还白阿育王听出家不。<a id="a-7m"></a>时毗多输柯即还阿育王处。<a id="a-7n"></a>至已合掌白言。<a id="a-7o"></a>大王。<a id="a-7p"></a>今当听我出家。<a id="a-7q"></a>我于佛法欲修梵行。<a id="a-7r"></a>复说偈言。</p>
  <p id="a7s">我心乱不住　　犹如象无钩</p>
  <p id="a7t">王意如铁钩　　勿制我出家</p>
  <p id="a7u">王为地中主　　当听我出家</p>
  <p id="a7v">佛作世间光　　今欲修其行</p>
  <p id="a7w">阿育王闻其言。<a id="a-7x"></a>手抱其颈。<a id="a-7y"></a>悲泣落泪而语言。<a id="a-7z"></a>毗多输柯勿作此意。<a id="a-80"></a>何以故。<a id="a-81"></a>出家之人形服粗弊饮食假人眠卧树下。<a id="a-82"></a>汝今制心勿欲出家。<a id="a-83"></a>毗多输柯答言。<a id="a-84"></a>大王。<a id="a-85"></a>我于今者不为嗔故而欲出家。<a id="a-86"></a>亦不为贪欲。<a id="a-87"></a>不为贫苦。<a id="a-88"></a>亦不为脱怨家。<a id="a-89"></a>但见世间种种诸苦生死相随无有脱处。<a id="a-8A"></a>唯见佛法正路能脱生死终无所畏。<a id="a-8B"></a>是故我今乐欲出家。<a id="a-8C"></a>阿育王闻之更增悲泣。<a id="a-8D"></a>时毗多输柯复说偈言。</p>
  <p id="a8E">生死为悬绳　　有人则恒动</p>
  <p id="a8F">在上必复堕　　和合必分离</p>
  <p id="a8G">时阿育王复语之言。<a id="a-8H"></a>汝当先习乞食。<a id="a-8I"></a>然后乃得出家。<a id="a-8J"></a>时王后园有一大树以草布地令住其下。<a id="a-8K"></a>与一瓦钵令入宫乞食。<a id="a-8L"></a>毗多输柯。<a id="a-8M"></a>即便持钵行入宫内。<a id="a-8N"></a>种种上食而便得之。<a id="a-8O"></a>时阿育王嗔宫内人。<a id="a-8P"></a>汝于今者云何乃与乞食者上食。<a id="a-8Q"></a>从今已去当以粗食施之。<a id="a-8R"></a>乃至以麦为饭。<a id="a-8S"></a>经宿臭坏乃可施与。<a id="a-8T"></a>时毗多输柯得而食之不以为恶。<a id="a-8U"></a>阿育王见而语之言。<a id="a-8V"></a>汝今勿食此食。<a id="a-8W"></a>听汝出家。<a id="a-8X"></a>出家之后恒来见我。<a id="a-8Y"></a>乃至毗多输柯往至鸡寺。<a id="a-8Z"></a>至已思惟。<a id="a-8a"></a>我若于此出家。<a id="a-8b"></a>人物乱我不得修道。<a id="a-8c"></a>当于远处而出家也。<a id="a-8d"></a>便往毗提国于彼出家。<a id="a-8e"></a>思惟精进得阿罗汉果。<a id="a-8f"></a>是时长老毗多输柯得阿罗汉已受解脱乐。<a id="a-8g"></a>复思惟言。<a id="a-8h"></a>昔与王约。<a id="a-8i"></a>出家之后恒来见王。<a id="a-8j"></a>我于今者应满本约。<a id="a-8k"></a>乃至次第行至波吒利弗多国。<a id="a-8l"></a>是时长老毗多输柯早起着衣持钵入国乞食。<a id="a-8m"></a>次第行至阿育王城。<a id="a-8n"></a>语门人言。<a id="a-8o"></a>汝入白王云。<a id="a-8p"></a>毗多输柯今左门外欲见大王。<a id="a-8q"></a>时守门人即入白王。<a id="a-8r"></a>今毗多输柯至欲见大王。<a id="a-8s"></a>时阿育王而语之言。<a id="a-8t"></a>汝可将入令至宫中。<a id="a-8u"></a>毗多输柯即便入宫。<a id="a-8v"></a>阿育王见即从座起。<a id="a-8w"></a>为其作礼如大树倒。<a id="a-8x"></a>起而合掌视之无厌。<a id="a-8y"></a>悲泣而言。</p>
  <p id="a8z">一切诸众生　　当乐于和合</p>
  <p id="a90">汝今除和合　　而味寂静心</p>
  <p id="a91">我今知汝心　　以慧无厌足</p>
  <p id="a92">时阿育大臣名曰善护。<a id="a-93"></a>见毗多输柯着粪扫衣执持瓦钵。<a id="a-94"></a>次第乞食粗好俱受心无分别。<a id="a-95"></a>见已白阿育王言。<a id="a-96"></a>毗多输柯少欲知足所作已办王当生欢喜心。<a id="a-97"></a>何以故。</p>
  <p id="a98">常行乞食　　着粪扫衣　　住于树下</p>
  <p id="a99">心常在定　　心广无漏　　其体无病</p>
  <p id="a9A">正命自活　　常生欢喜</p>
  <p id="a9B">时阿育王闻是语已心大欢喜。<a id="a-9C"></a>便说偈言。</p>
  <p id="a9D">舍于孔雀姓　　及摩伽陀国</p>
  <p id="a9E">种种诸珍宝　　上妙之五欲</p>
  <p id="a9F">乐于四圣种　　除憍慢烦恼</p>
  <p id="a9G">行于大精进　　名闻显我国</p>
  <p id="a9H">最胜十力法　　而汝能受持</p>
  <p id="a9I">时阿育王以手捧之置好座上。<a id="a-9J"></a>种种饮食自手与之。<a id="a-9K"></a>食竟洗钵置之一处。<a id="a-9L"></a>阿育大王于其前坐听其说法。<a id="a-9M"></a>是时毗多输柯为王说法。<a id="a-9N"></a>而说偈言。</p>
  <p id="a9O">王今得自在　　当修不放逸</p>
  <p id="a9P">三宝甚难值　　王应勤供养</p>
  <p id="a9Q">时阿育王。<a id="a-9R"></a>与五百大臣及国人民。<a id="a-9S"></a>以自围绕合掌恭敬送毗多输柯。<a id="a-9T"></a>大臣人民而说偈言。</p>
  <p id="a9U">大兄阿育王　　今恭敬送弟</p>
  <p id="a9V">出家有胜果　　于今为现证</p>
  <p id="a9W">是时长老毗多输柯。<a id="a-9X"></a>欲显其功德身升虚空。<a id="a-9Y"></a>一切人民皆见其去。<a id="a-9Z"></a>时阿育王与诸大众合掌观之。<a id="a-9a"></a>目不暂舍复说偈言。</p>
  <p id="a9b">无复亲友爱　　如鸟飞虚空</p>
  <p id="a9c">我以贪爱锁　　不能自在去</p>
  <p id="a9d">禅定有胜果　　于身得自在</p>
  <p id="a9e">随意之所行　　一切无挂碍</p>
  <p id="a9f">为欲爱所盲　　不能见此法</p>
  <p id="a9g">汝今以神力　　轻我起欲爱</p>
  <p id="a9h">我本有慧慢　　今汝为最胜</p>
  <p id="a9i">我等着世法　　见圣始知畏</p>
  <p id="a9j">今我等啼泣　　由汝今舍我</p>
  <p id="a9k">时长老毗多输柯。<a id="a-9l"></a>往至边地至已得病。<a id="a-9m"></a>以病重故头皆发疮。<a id="a-9n"></a>时王闻之即遣给事医药疗治。<a id="a-9o"></a>后得小差医师给事悉遣令还。<a id="a-9p"></a>其体所资唯食牛乳。<a id="a-9q"></a>为乞食故往多牛处。<a id="a-9r"></a>复有一国名分那婆陀那(翻正增长)。<a id="a-9s"></a>彼国一切信受外道。<a id="a-9t"></a>复有一人受外道法事裸形神。<a id="a-9u"></a>画作如来礼其神足。<a id="a-9v"></a>有一佛弟子见此事白阿育王。<a id="a-9w"></a>王时闻已语驶将来。<a id="a-9x"></a>阿育王所领。<a id="a-9y"></a>于虚空中半由旬上。<a id="a-9z"></a>一切夜叉悉系属王。<a id="a-A0"></a>地下一由旬一切诸龙悉系属王。<a id="a-A1"></a>是时夜叉闻王语已。<a id="a-A2"></a>于一念顷即将外道弟子并画像来。<a id="a-A3"></a>时阿育王见已生大嗔心。<a id="a-A4"></a>于分那婆陀那国一切外道悉皆杀之。<a id="a-A5"></a>于一日中杀十万八千外道。<a id="a-A6"></a>复有一外道弟子。<a id="a-A7"></a>受外道法事裸形神。<a id="a-A8"></a>画作如来礼其神足。<a id="a-A9"></a>时阿育王复闻是事。<a id="a-AA"></a>即敕余人令取此人及其亲属。<a id="a-AB"></a>置一屋中以火焚之。<a id="a-AC"></a>时王复敕。<a id="a-AD"></a>若有人能得一尼揵首者。<a id="a-AE"></a>我当与其金钱一枚。<a id="a-AF"></a>是时长老毗多输柯入养牛处一日停住。<a id="a-AG"></a>毗多输柯病来多日头须发爪悉皆长利。<a id="a-AH"></a>衣服弊恶无有光色。<a id="a-AI"></a>时养牛女窃生是念。<a id="a-AJ"></a>今此尼揵来入我舍。<a id="a-AK"></a>便语其夫。<a id="a-AL"></a>汝应杀此尼揵取头与阿育王。<a id="a-AM"></a>必当得金。<a id="a-AN"></a>其夫闻已即便拔刀往毗多输柯所欲斩其头。<a id="a-AO"></a>时此长老即自思惟。<a id="a-AP"></a>见其业至无得脱处。<a id="a-AQ"></a>即便受死。<a id="a-AR"></a>而将头至阿育王所欲求觅金。<a id="a-AS"></a>王即观之见其头发驳夺。<a id="a-AT"></a>心中生疑。<a id="a-AU"></a>即问其医师及给事人。<a id="a-AV"></a>时医师给事人即白王言。<a id="a-AW"></a>此是毗多输柯头。<a id="a-AX"></a>王闻是已闷绝躄地。<a id="a-AY"></a>以水洒之良久乃起。<a id="a-AZ"></a>时有大臣白王。<a id="a-Aa"></a>无漏之人不灭此苦。<a id="a-Ab"></a>大王当施众生无畏。<a id="a-Ac"></a>乃至阿育即随其言。<a id="a-Ad"></a>宣令一切不得复杀尼揵。<a id="a-Ae"></a>时诸比丘生疑问优波笈多。<a id="a-Af"></a>毗多输柯昔造何业今受此报为人所杀。<a id="a-Ag"></a>优波笈多答言。<a id="a-Ah"></a>长老当听。<a id="a-Ai"></a>过去世时有一猎师多杀群鹿。<a id="a-Aj"></a>于大林中有一泉水。<a id="a-Ak"></a>时此猎师张施罗网。<a id="a-Al"></a>以其绳罥取置于水边。<a id="a-Am"></a>日日之中多杀诸鹿。<a id="a-An"></a>是时佛未出世。<a id="a-Ao"></a>有一缘觉于水边食。<a id="a-Ap"></a>食竟澡洗还树下坐。<a id="a-Aq"></a>时彼群鹿闻缘觉香不往水边。<a id="a-Ar"></a>时猎师至不见鹿来。<a id="a-As"></a>即寻其迹往辟支佛所。<a id="a-At"></a>见已作是念言坐是人故令鹿不来。<a id="a-Au"></a>即便以刀杀辟支佛。<a id="a-Av"></a>长老当知。<a id="a-Aw"></a>昔猎师者而今即是毗多输柯。<a id="a-Ax"></a>以其日日多杀诸鹿。<a id="a-Ay"></a>是故今者多诸病苦。<a id="a-Az"></a>复以昔杀辟支佛故。<a id="a-B0"></a>以此业缘于无数年常在地狱受诸苦报。<a id="a-B1"></a>于五百世在人道中。<a id="a-B2"></a>生生之处常为他杀。<a id="a-B3"></a>今是最后果报虽得罗汉犹为他害。<a id="a-B4"></a>诸比丘复问优波笈多。<a id="a-B5"></a>此人云何复生大姓又得阿罗汉果。<a id="a-B6"></a>优波笈多答言。<a id="a-B7"></a>先于迦葉佛法出家乐行布施。<a id="a-B8"></a>常教檀越种种饮食供养众僧。<a id="a-B9"></a>有一佛发爪塔。<a id="a-BA"></a>以香华幡盖种种伎乐而供养之。<a id="a-BB"></a>以是业报生于大姓。<a id="a-BC"></a>十万年中常修梵行复发正愿。<a id="a-BD"></a>以是业缘得阿罗汉。</p>
 </body>
</html>