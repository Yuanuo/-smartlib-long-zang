<!doctype html>
<html id="z3IBWJa1Fy" data-ver="737">
 <head>
  <meta charset="utf-8">
  <meta author="僧伽婆罗">
  <meta library="龙藏">
  <meta catalog="西土圣贤撰集">
  <meta period="梁">
 </head>
 <body>
  <h1 id="a1">阿育王经卷第七</h1>
  <h2 id="a2">佛弟子五人传授法藏因缘品第七</h2>
  <p id="a3">世尊付法藏与摩诃迦葉(翻大龟)入涅槃。<a id="a-4"></a>摩诃迦葉付阿难(翻欢喜)入涅槃。<a id="a-5"></a>阿难付末田地(翻中)入涅槃。<a id="a-6"></a>末田地付舍那婆私(翻纻衣)入涅槃。<a id="a-7"></a>舍那婆私付优波笈多(翻大护)入涅槃。<a id="a-8"></a>优波笈多付絺征柯(翻女)优波笈多在摩偷罗国教化弟子。<a id="a-9"></a>有成阿罗汉者。<a id="a-A"></a>辄令投一四寸筹于石室中。<a id="a-B"></a>室广十二肘长十八肘。<a id="a-C"></a>自作誓言。<a id="a-D"></a>筹若满室当入涅槃。<a id="a-E"></a>筹既满已乃入涅槃。<a id="a-F"></a>以法付嘱弟子絺征柯。<a id="a-G"></a>絺征柯是满室筹中最后弟子。<a id="a-H"></a>优波笈多语絺征柯言。<a id="a-I"></a>昔佛以法藏付嘱迦葉。<a id="a-J"></a>迦葉以付嘱阿难。<a id="a-K"></a>阿难以付嘱末田地。<a id="a-L"></a>末田地以付嘱和尚。<a id="a-M"></a>我今以此法藏付嘱于汝。<a id="a-N"></a>付嘱既竟。<a id="a-O"></a>却后七日而入涅槃。<a id="a-P"></a>天人展转相告满阎浮提。<a id="a-Q"></a>阿罗汉十万人和合共来供养。<a id="a-R"></a>学人及优婆塞优婆夷不可称数。<a id="a-S"></a>乃至涅槃时至。<a id="a-T"></a>身腾虚空行住坐卧身上出水身下出火。<a id="a-U"></a>现十八变。<a id="a-V"></a>诸天世人莫不欢喜。<a id="a-W"></a>然后以筹而自阇维。<a id="a-X"></a>尔时一千罗汉同入涅槃。<a id="a-Y"></a>乃至絺征柯受护法藏。</p>
  <p data-pb></p>
  <h2 id="aZ">迦葉因缘</h2>
  <p id="aa">长老摩诃迦葉涅槃因缘。<a id="a-b"></a>尔时梯毗梨迦葉。<a id="a-c"></a>修多罗毗尼阿毗昙一切皆诵。<a id="a-d"></a>以愿智令知三藏。<a id="a-e"></a>受身证灭尽三昧。<a id="a-f"></a>得总持四辩与五百阿罗汉结集法藏。<a id="a-g"></a>佛所说法次第付嘱与诸胜人。<a id="a-h"></a>处处流布常视读诵勿令遗失。<a id="a-i"></a>于一切众而为饶益。<a id="a-j"></a>常自思惟。<a id="a-k"></a>我年已大老死无常。<a id="a-l"></a>作此思惟。<a id="a-m"></a>依佛所说依力已受。<a id="a-n"></a>善友受经法子已生。<a id="a-o"></a>以现佛恩少报佛恩。<a id="a-p"></a>谁能一切悉报佛恩。<a id="a-q"></a>一切同学于法和合。<a id="a-r"></a>多时持身以摄世间。<a id="a-s"></a>多时担身已大疲极。<a id="a-t"></a>以臭身疲极。<a id="a-u"></a>涅槃时至。<a id="a-v"></a>复说偈曰。</p>
  <p id="aw">已结修多罗　　以修治道路</p>
  <p id="ax">世尊之法语　　处处广宣说</p>
  <p id="ay">复说偈言。</p>
  <p id="az">无惭愧已除　　已摄有惭愧</p>
  <p id="a10">已作自饶益　　我涅槃时至</p>
  <p id="a11">是时摩诃迦葉往至阿难处。<a id="a-12"></a>语长老阿难言。<a id="a-13"></a>世尊付我法藏。<a id="a-14"></a>付已而入涅槃。<a id="a-15"></a>我今欲涅槃。<a id="a-16"></a>以法藏付汝。<a id="a-17"></a>汝当受持。<a id="a-18"></a>尔时王舍城当有商主儿生。<a id="a-19"></a>以舍那衣覆。<a id="a-1A"></a>是故名舍那婆私。<a id="a-1B"></a>舍那婆私入大海。<a id="a-1C"></a>后归于世尊法。<a id="a-1D"></a>当修供养。<a id="a-1E"></a>汝当教化令其出家。<a id="a-1F"></a>汝当以佛法藏以传与之。<a id="a-1G"></a>尔时摩诃迦葉以佛法藏付长老阿难。<a id="a-1H"></a>付法藏竟。<a id="a-1I"></a>作是思惟。<a id="a-1J"></a>是我世尊大慈悲。<a id="a-1K"></a>难作已作。<a id="a-1L"></a>教化周遍。<a id="a-1M"></a>无边功德以造此身。<a id="a-1N"></a>世尊舍利处处供养。<a id="a-1O"></a>我应入涅槃。<a id="a-1P"></a>汝自当知是我可作无有别事。<a id="a-1Q"></a>复说偈言。</p>
  <p id="a1R">是我世尊　　摩诃慈悲　　世尊舍利</p>
  <p id="a1S">我已供养　　菩提三昧　　之所出生</p>
  <p id="a1T">难作已作　　最后供养</p>
  <p id="a1U">摩诃迦葉以神力往四支征(音知荷反生处成道处转法轮处涅槃处)。<a id="a-1V"></a>以第一恭敬礼拜供养。<a id="a-1W"></a>八舍利塔亦复如是。<a id="a-1X"></a>复入于龙宫以修供养。<a id="a-1Y"></a>譬如师子王入于池湖。<a id="a-1Z"></a>无有怖畏深大不动清净无垢。<a id="a-1a"></a>于彼佛牙供养已竟。<a id="a-1b"></a>譬如龙王出于虚空。<a id="a-1c"></a>一瞬眼顷至忉利天宫。<a id="a-1d"></a>时帝释及诸天欢喜供养。<a id="a-1e"></a>供养既竟。<a id="a-1f"></a>意欲从彼而入涅槃。<a id="a-1g"></a>是时帝释见此事相。<a id="a-1h"></a>语迦葉言。<a id="a-1i"></a>念于净行常住山中。<a id="a-1j"></a>以何意故。<a id="a-1k"></a>而来至此。<a id="a-1l"></a>此处孤独无有归依。<a id="a-1m"></a>是时挮毗利摩诃迦葉语帝释言。<a id="a-1n"></a>憍尸迦。<a id="a-1o"></a>我乐看佛牙及佛天冠摩尼宝珠钵多罗等。<a id="a-1p"></a>是我最后。<a id="a-1q"></a>应为供养。<a id="a-1r"></a>复说偈言。</p>
  <p id="a1s">为说苦尽　　是故我来　　为看佛相</p>
  <p id="a1t">是故我来</p>
  <p id="a1u">帝释及诸天。<a id="a-1v"></a>闻迦葉语一切懊恼。<a id="a-1w"></a>恭敬彼故。<a id="a-1x"></a>而以两手。<a id="a-1y"></a>捧持佛牙以授迦葉。<a id="a-1z"></a>迦葉顶受目不暂瞬。<a id="a-20"></a>以漫陀罗华(翻圆华)薄拘罗华(翻曲华)牛头栴檀周流那(翻未香)以此供养。<a id="a-21"></a>摩诃迦葉语帝释及一千诸天。<a id="a-22"></a>汝当修不放逸。<a id="a-23"></a>是时迦葉于须弥山顶忽然不现还王舍城。<a id="a-24"></a>尔时长老迦葉以佛法藏付嘱阿难。<a id="a-25"></a>是时阿难日日随从迦葉后行。<a id="a-26"></a>阿难语迦葉言。<a id="a-27"></a>莫入涅槃。<a id="a-28"></a>是时迦葉告阿难言。<a id="a-29"></a>我今与汝各随所入。<a id="a-2A"></a>尔时阿难早起着衣持钵入城乞食。<a id="a-2B"></a>是阿难以三可爱和合。<a id="a-2C"></a>一者名可爱。<a id="a-2D"></a>二者闻可爱。<a id="a-2E"></a>三者色可爱。<a id="a-2F"></a>彼人见色不厌。<a id="a-2G"></a>闻说法不厌。<a id="a-2H"></a>迦葉亦早起着衣持钵入城乞食。<a id="a-2I"></a>迦葉思惟。<a id="a-2J"></a>我本有约。<a id="a-2K"></a>入涅槃时当往见阿阇世王。<a id="a-2L"></a>是时迦葉入王宫内语看门人。<a id="a-2M"></a>我今住此。<a id="a-2N"></a>欲见大王。<a id="a-2O"></a>汝可入宫白王令知。<a id="a-2P"></a>门人答言。<a id="a-2Q"></a>王今正眠。<a id="a-2R"></a>须王眠觉当为启闻。<a id="a-2S"></a>迦葉语言。<a id="a-2T"></a>汝可觉王。<a id="a-2U"></a>门人答言。<a id="a-2V"></a>王不可觉。<a id="a-2W"></a>觉必大嗔。<a id="a-2X"></a>嗔必治我。<a id="a-2Y"></a>长老迦葉语门人言。<a id="a-2Z"></a>王若觉时。<a id="a-2a"></a>汝当白王。<a id="a-2b"></a>迦葉今来欲入涅槃。<a id="a-2c"></a>故须见王。<a id="a-2d"></a>是时迦葉入城乞食。<a id="a-2e"></a>乞食竟入鸡足山。<a id="a-2f"></a>破山三分。<a id="a-2g"></a>于山中铺草布地。<a id="a-2h"></a>即自思惟。<a id="a-2i"></a>而语身言。<a id="a-2j"></a>如来昔以粪扫之衣覆蔽于汝。<a id="a-2k"></a>至于弥勒法藏应住。<a id="a-2l"></a>复说偈言。</p>
  <p id="a2m">我以神通力　　当持于此身</p>
  <p id="a2n">以粪扫衣覆　　至弥勒佛出</p>
  <p id="a2o">以此故弥勒　　教化诸弟子</p>
  <p id="a2p">尔时迦葉起三三昧。<a id="a-2q"></a>一者如入涅槃竟。<a id="a-2r"></a>被粪扫衣。<a id="a-2s"></a>以三山覆身。<a id="a-2t"></a>如子入母腹而不失坏。<a id="a-2u"></a>乃至弥勒法藏应住。<a id="a-2v"></a>二者若阿阇世王来山应开。<a id="a-2w"></a>迦葉思惟。<a id="a-2x"></a>若阿阇世王不见我身当吐热血死。<a id="a-2y"></a>三者若阿难来山当开。<a id="a-2z"></a>是时从三昧起舍命入涅槃。<a id="a-30"></a>入涅槃竟。<a id="a-31"></a>地六种震动。<a id="a-32"></a>帝释等无数天人以天诸花供养迦葉身。<a id="a-33"></a>三山还合以覆其身。<a id="a-34"></a>帝释及诸天远离故生懊恼。<a id="a-35"></a>即说偈言。</p>
  <p id="a36">我等今日　　远离迦葉　　心生懊恼</p>
  <p id="a37">不能自胜　　毕钵窟天　　众难法生</p>
  <p id="a38">摩伽他人　　生贫孤独　　一切世间</p>
  <p id="a39">无有归依</p>
  <p id="a3A">今此迦葉　　第二佛灭　　正法山堕</p>
  <p id="a3B">正法船动　　正法树落　　正法海涌</p>
  <p id="a3C">魔王欢喜　　摄受法乱</p>
  <p id="a3D">作如是语已忽然不现。<a id="a-3E"></a>时阿难入王舍城未出。<a id="a-3F"></a>迦葉入涅槃。<a id="a-3G"></a>长老阿难王舍城乞食竟。<a id="a-3H"></a>思惟无常乃至。<a id="a-3I"></a>阿阇世王眠中梦见其母姓灭。<a id="a-3J"></a>惊此梦故怖畏起觉。<a id="a-3K"></a>门人白王。<a id="a-3L"></a>迦葉向来欲见王当入涅槃。<a id="a-3M"></a>王闻其言。<a id="a-3N"></a>闷乱堕地。<a id="a-3O"></a>傍人以水起王。<a id="a-3P"></a>王得少醒往竹林中。<a id="a-3Q"></a>礼阿难足。<a id="a-3R"></a>礼已复起懊恼啼哭说言。<a id="a-3S"></a>我今闻长老摩诃迦葉入涅槃。<a id="a-3T"></a>阿难答言。<a id="a-3U"></a>大精进已入涅槃。<a id="a-3V"></a>尔时阿阇世王语阿难言。<a id="a-3W"></a>看迦葉身我欲供养。<a id="a-3X"></a>阿难将王至鸡足山上。<a id="a-3Y"></a>是时阿难见诸罗刹护迦葉身。<a id="a-3Z"></a>阿阇世王亦如是见又见天花覆迦葉身。<a id="a-3a"></a>见已举手拍头以一切身接足作礼。<a id="a-3b"></a>如象触树倒。<a id="a-3c"></a>礼已便欲觅薪以阇维之。<a id="a-3d"></a>是时阿难语言。<a id="a-3e"></a>大王。<a id="a-3f"></a>今何所作。<a id="a-3g"></a>王答言。<a id="a-3h"></a>我欲烧迦葉身。<a id="a-3i"></a>阿难答言。<a id="a-3j"></a>莫烧莫烧。<a id="a-3k"></a>此身神力所持。<a id="a-3l"></a>乃至正觉弥勒佛九十六千万弟子围绕来至此处。<a id="a-3m"></a>取迦葉身现诸弟子。<a id="a-3n"></a>时弥勒说言。<a id="a-3o"></a>此迦葉是释迦牟尼弟子。<a id="a-3p"></a>少欲知足最为第一。<a id="a-3q"></a>又结集释迦牟尼法藏。<a id="a-3r"></a>复说偈曰。</p>
  <p id="a3s">此仙比丘姓迦葉　　释迦牟尼大弟子</p>
  <p id="a3t">最胜善见益世间　　是其受持彼法藏</p>
  <p id="a3u">是时弥勒弟子生念。<a id="a-3v"></a>彼时人身小。<a id="a-3w"></a>释迦牟尼身。<a id="a-3x"></a>为如是。<a id="a-3y"></a>为当大。<a id="a-3z"></a>是时弥勒佛见其弟子而语言。<a id="a-40"></a>摩诃迦葉身粪扫僧伽梨。<a id="a-41"></a>是释迦牟尼世尊僧伽梨衣。<a id="a-42"></a>彼弟子闻已忧愁。<a id="a-43"></a>故九十六千万弟子当得证阿罗汉果。<a id="a-44"></a>复得受持戒行功德。<a id="a-45"></a>复次于山顶应起塔。<a id="a-46"></a>阿阇世王还其城内。<a id="a-47"></a>是时三山还合更覆其身。<a id="a-48"></a>阿阇世王即于山上更复起塔。<a id="a-49"></a>以种种香花供养。</p>
  <p data-pb></p>
  <h2 id="a4A">阿难因缘</h2>
  <p id="a4B">尔时长老迦葉入涅槃。<a id="a-4C"></a>时阿阇世王礼阿难足说言。<a id="a-4D"></a>长老佛入涅槃我不见。<a id="a-4E"></a>长老摩诃迦葉入涅槃亦不见。<a id="a-4F"></a>若长老欲入涅槃。<a id="a-4G"></a>愿来见我。<a id="a-4H"></a>阿难答言。<a id="a-4I"></a>如是。<a id="a-4J"></a>乃至舍那婆私商主从海而还。<a id="a-4K"></a>舍那婆私以其宝物。<a id="a-4L"></a>安置室内。<a id="a-4M"></a>往竹林中。<a id="a-4N"></a>是时长老阿难于讲堂门立。<a id="a-4O"></a>尔时舍那婆私往阿难所。<a id="a-4P"></a>到已礼足于一处坐。<a id="a-4Q"></a>舍那婆私语阿难言。<a id="a-4R"></a>长老当知。<a id="a-4S"></a>我从海中安隐得还。<a id="a-4T"></a>今欲于佛等一切众僧。<a id="a-4U"></a>作五年功德大会。<a id="a-4V"></a>今佛何处。<a id="a-4W"></a>阿难答言。<a id="a-4X"></a>世尊已入涅槃。<a id="a-4Y"></a>舍那婆私闻已闷乱躄地。<a id="a-4Z"></a>傍人以水起之。<a id="a-4a"></a>少时得醒。<a id="a-4b"></a>仍说言。<a id="a-4c"></a>长老舍利弗何处入涅槃。<a id="a-4d"></a>如是摩诃目健连摩诃迦葉等何处入涅槃。<a id="a-4e"></a>问已复言。<a id="a-4f"></a>长老我欲作五年功德大会。<a id="a-4g"></a>阿难言。<a id="a-4h"></a>随汝意作。<a id="a-4i"></a>乃至广设。<a id="a-4j"></a>作大会已。<a id="a-4k"></a>阿难语言。<a id="a-4l"></a>汝已于世尊法藏作五年功德竟。<a id="a-4m"></a>今日当作以法摄受。<a id="a-4n"></a>舍那婆私答言。<a id="a-4o"></a>长老。<a id="a-4p"></a>云何教我。<a id="a-4q"></a>是时阿难语舍那婆私言。<a id="a-4r"></a>汝当于佛法藏出家。<a id="a-4s"></a>舍那婆私答言。<a id="a-4t"></a>如是。<a id="a-4u"></a>长老阿难为其出家受具足戒。<a id="a-4v"></a>乃至究竟第四羯磨。<a id="a-4w"></a>舍那婆私复受大戒。<a id="a-4x"></a>受我当至死着舍那衣。<a id="a-4y"></a>长老阿难受持八万四千法门。<a id="a-4z"></a>乃至佛所说。<a id="a-50"></a>诸罗汉所说。<a id="a-51"></a>舍那婆私悉能受持。<a id="a-52"></a>具足三明通达三藏。<a id="a-53"></a>尔时长老阿难住于竹林。<a id="a-54"></a>是时有一比丘诵斯伽陀(翻不等偈)</p>
  <p id="a55">若人百年生　　不见水白鹭</p>
  <p id="a56">若人一日生　　能见水白鹭</p>
  <p id="a57">是人有智慧　　名胜彼百年</p>
  <p id="a58">是时阿难将其游行。<a id="a-59"></a>闻其所说而语言。<a id="a-5A"></a>汝诵此偈非佛所说。<a id="a-5B"></a>当言。<a id="a-5C"></a>若百年生。<a id="a-5D"></a>不见生灭。<a id="a-5E"></a>若一日生。<a id="a-5F"></a>能见生灭。<a id="a-5G"></a>是人有智。<a id="a-5H"></a>胜彼百年。<a id="a-5I"></a>复次二人谤佛。<a id="a-5J"></a>一者不信嗔恚故谤。<a id="a-5K"></a>二者虽信不如法受持修多罗义。<a id="a-5L"></a>亦名谤佛。<a id="a-5M"></a>如人无足无口此人无用。<a id="a-5N"></a>捘底(不解翻)阿票多(翻无患子)。<a id="a-5O"></a>此二人不能善受修多罗义亦如是。<a id="a-5P"></a>复说偈言。</p>
  <p id="a5Q">痴人不聪慧　　其为无可用</p>
  <p id="a5R">聪慧不受法　　具慧则为毒</p>
  <p id="a5S">正智闻可说　　则得解脱果</p>
  <p id="a5T">是时彼诵偈比丘还其师所。<a id="a-5U"></a>说阿难言。<a id="a-5V"></a>世尊所说。<a id="a-5W"></a>若百年生不见生灭。<a id="a-5X"></a>若一日生能见生灭。<a id="a-5Y"></a>胜彼百年。<a id="a-5Z"></a>彼师语弟子言。<a id="a-5a"></a>阿难已老其念无力。<a id="a-5b"></a>复说偈言。</p>
  <p id="a5c">若人老至　　失其念力　　智慧身力</p>
  <p id="a5d">一切皆老</p>
  <p id="a5e">复语弟子。<a id="a-5f"></a>依汝所诵。<a id="a-5g"></a>莫从彼语。<a id="a-5h"></a>乃至阿难复往其所闻说本偈。<a id="a-5i"></a>长老阿难语言。<a id="a-5j"></a>我已语汝。<a id="a-5k"></a>此非佛说。<a id="a-5l"></a>彼答阿难。<a id="a-5m"></a>我师说言。<a id="a-5n"></a>阿难已老其念无力。<a id="a-5o"></a>阿难思惟。<a id="a-5p"></a>欲往其师所为说此义。<a id="a-5q"></a>复观其心受我语不。<a id="a-5r"></a>即见其心不受此义。<a id="a-5s"></a>复更思惟。<a id="a-5t"></a>有余比丘能为说不。<a id="a-5u"></a>亦不见人能为其说。<a id="a-5v"></a>阿难念言。<a id="a-5w"></a>若佛在世我当白佛及舍利弗目揵连迦葉等。<a id="a-5x"></a>今佛等悉入涅槃。<a id="a-5y"></a>我今亦欲随入涅槃。<a id="a-5z"></a>以佛力故法住千年。<a id="a-60"></a>复说偈言。</p>
  <p id="a61">如彼诸仙人　　当皆已过去</p>
  <p id="a62">我今与彼等　　无有差别相</p>
  <p id="a63">今我自思惟　　犹如鸟随风</p>
  <p id="a64">彼已入涅槃　　能除诸垢结</p>
  <p id="a65">于世间为灯　　为除无明闇</p>
  <p id="a66">除彼大精进　　无量律仪者</p>
  <p id="a67">今唯我一人　　如林余一树</p>
  <p id="a68">是时阿难付嘱舍那婆私。<a id="a-69"></a>复说世尊付法藏摩诃伽叶竟入涅槃。<a id="a-6A"></a>摩诃迦葉付嘱我竟入涅槃。<a id="a-6B"></a>今我欲入涅槃。<a id="a-6C"></a>此佛法藏应当受持守护。<a id="a-6D"></a>于摩偷罗国有山名优流漫陀(翻大醍醐)。<a id="a-6E"></a>摩偷罗国有长者生二子。<a id="a-6F"></a>一名那哆(翻无)。<a id="a-6G"></a>二名婆哆(翻军)。<a id="a-6H"></a>是佛所记。<a id="a-6I"></a>于彼山中应当起寺。<a id="a-6J"></a>复有摩偷罗国卖香商主名笈多。<a id="a-6K"></a>笈多当生儿名优波笈多。<a id="a-6L"></a>汝当教化令其出家。<a id="a-6M"></a>其是世尊所记无相佛。<a id="a-6N"></a>我涅槃百年后当作佛事。<a id="a-6O"></a>是时舍那婆私答言。<a id="a-6P"></a>如是。<a id="a-6Q"></a>长老阿难已付法藏于舍那婆私竟。<a id="a-6R"></a>早起着衣持钵入王舍城乞食。<a id="a-6S"></a>阿难思惟我有约。<a id="a-6T"></a>入涅槃时。<a id="a-6U"></a>当往见阿阇世王。<a id="a-6V"></a>是时阿难即入王宫语看门人。<a id="a-6W"></a>我今住此欲见大王。<a id="a-6X"></a>汝可入宫白王令知。<a id="a-6Y"></a>门人答言。<a id="a-6Z"></a>王今正眠。<a id="a-6a"></a>须王眠觉当为启闻。<a id="a-6b"></a>阿难语言。<a id="a-6c"></a>汝可觉王。<a id="a-6d"></a>门人答言。<a id="a-6e"></a>王不可觉。<a id="a-6f"></a>觉必大嗔。<a id="a-6g"></a>嗔必治我。<a id="a-6h"></a>长老阿难语门人言。<a id="a-6i"></a>王若觉时。<a id="a-6j"></a>汝当白王。<a id="a-6k"></a>阿难今者欲入涅槃。<a id="a-6l"></a>故来见王。<a id="a-6m"></a>是时阿难入城乞食。<a id="a-6n"></a>乞食竟即自思惟。<a id="a-6o"></a>若我于此入涅槃。<a id="a-6p"></a>阿阇世王不以我身分与毗舍离人。<a id="a-6q"></a>毗舍离人于阿阇世王必当相嗔。<a id="a-6r"></a>若我于毗舍离国入涅槃。<a id="a-6s"></a>毗舍离人必不以我身分与阿阇世王。<a id="a-6t"></a>阿阇世王于毗舍离人必复相嗔。<a id="a-6u"></a>是故我于恒河中入涅槃。<a id="a-6v"></a>是时长老阿难往恒河处。<a id="a-6w"></a>阿阇世王于眠中梦见伞柄折而伞不堕。<a id="a-6x"></a>惊此梦故怖畏起觉。<a id="a-6y"></a>门人白王。<a id="a-6z"></a>阿难向来欲见大王。<a id="a-70"></a>当入涅槃。<a id="a-71"></a>王闻其言闷乱堕地。<a id="a-72"></a>傍人以水起王。<a id="a-73"></a>是时王得少醒即自思惟。<a id="a-74"></a>长老阿难欲于何处当入涅槃。<a id="a-75"></a>是时有林中天。<a id="a-76"></a>语阿阇世王言。<a id="a-77"></a>长老阿难佛法生子守护法藏。<a id="a-78"></a>其以作心令三有灭以寂静意。<a id="a-79"></a>往毗舍离国为涅槃故。<a id="a-7A"></a>是时阿阇世王集四种兵。<a id="a-7B"></a>象马车步。<a id="a-7C"></a>往恒河岸。<a id="a-7D"></a>毗舍离国复有天人说偈语毗舍离人言。</p>
  <p id="a7E">此仙阿难陀　　以除无明闇</p>
  <p id="a7F">于世间多人　　等起慈悲心</p>
  <p id="a7G">入毗舍离国　　为欲入涅槃</p>
  <p id="a7H">是时毗舍离人离车毗(不解翻)。<a id="a-7I"></a>复集四种兵。<a id="a-7J"></a>象马车步。<a id="a-7K"></a>往恒河岸。<a id="a-7L"></a>是时阿难上船往恒河中。<a id="a-7M"></a>阿阇世王来逮阿难合掌说偈。</p>
  <p id="a7N">佛子入涅槃　　于三世间等</p>
  <p id="a7O">佛面如莲花　　今已入涅槃</p>
  <p id="a7P">汝是我等归　　不应舍离我</p>
  <p id="a7Q">是时毗舍离人。<a id="a-7R"></a>礼阿难足合掌说言。<a id="a-7S"></a>汝于此处人天所念。<a id="a-7T"></a>而今欲灭。<a id="a-7U"></a>瞿昙于此世间最胜自在眼如莲花。<a id="a-7V"></a>为饶益孤独故应当摄世间。<a id="a-7W"></a>长老阿难作是思惟。<a id="a-7X"></a>若我入摩伽陀国离车毗人当懊恼。<a id="a-7Y"></a>若我入毗舍梨国时摩伽陀王复当懊恼。<a id="a-7Z"></a>我于今日当思所宜。<a id="a-7a"></a>既已知时。<a id="a-7b"></a>即说偈曰。</p>
  <p id="a7c">以半功德法　　与摩伽陀王</p>
  <p id="a7d">复以半功德　　与离车毗众</p>
  <p id="a7e">如是此二人　　当正修供养</p>
  <p id="a7f">长老阿难于涅槃时大地六种震动。<a id="a-7g"></a>尔时于雪山有一仙人五通具足。<a id="a-7h"></a>共五百弟子。<a id="a-7i"></a>彼仙思惟何故地动。<a id="a-7j"></a>其见阿难欲入涅槃。<a id="a-7k"></a>乃至共五百弟子往阿难所。<a id="a-7l"></a>到已礼足合掌说言。<a id="a-7m"></a>我于长老当得佛所说法及出家具足修净梵行。<a id="a-7n"></a>长老阿难生念。<a id="a-7o"></a>我一切弟子应当来。<a id="a-7p"></a>生此念时五百弟子阿罗汉一切来集。<a id="a-7q"></a>长老阿难即以神力转此大地。<a id="a-7r"></a>乃至仙人及五百弟子出家受具足。<a id="a-7s"></a>于第一羯磨仙人及五百弟子得须陀洹果。<a id="a-7t"></a>于第二羯磨得斯陀含果。<a id="a-7u"></a>于第三羯磨得阿那含果。<a id="a-7v"></a>于第四羯磨除一切烦恼得阿罗汉果。<a id="a-7w"></a>仙人及弟子于恒河中出家。<a id="a-7x"></a>是故名末田地。<a id="a-7y"></a>是时末田地作所作已礼阿难足说此言。<a id="a-7z"></a>如世尊最后与须跋陀出家须跋陀前入涅槃。<a id="a-80"></a>我不乐见和上涅槃。<a id="a-81"></a>和上亦当听我前入涅槃。<a id="a-82"></a>长老阿难语末田地言。<a id="a-83"></a>世尊付摩诃迦葉法藏入涅槃。<a id="a-84"></a>摩诃迦葉付我入涅槃。<a id="a-85"></a>我今欲涅槃。<a id="a-86"></a>此法藏汝应受持。<a id="a-87"></a>佛已说罽宾国第一坐禅寺。<a id="a-88"></a>我入涅槃百年后当有比丘名末田地。<a id="a-89"></a>是其应持法藏入罽宾国。<a id="a-8A"></a>是故汝应将法藏入彼国。<a id="a-8B"></a>末田地答言尔。<a id="a-8C"></a>长老阿难付法藏与末田地竟。<a id="a-8D"></a>现神通力作十八变。<a id="a-8E"></a>于虚空中行住坐卧。<a id="a-8F"></a>入火三昧。<a id="a-8G"></a>入三昧竟。<a id="a-8H"></a>从其身中出种种色青黄赤白。<a id="a-8I"></a>或身上出火身下出水。<a id="a-8J"></a>或身上出水身下出火。<a id="a-8K"></a>是时阿难其身端正。<a id="a-8L"></a>譬如名山出清流水及种种花。<a id="a-8M"></a>阿难思惟。<a id="a-8N"></a>欲分此身半与摩伽陀王。<a id="a-8O"></a>半与离车毗众。<a id="a-8P"></a>是时以神通力遂檀越心。<a id="a-8Q"></a>以智慧金刚破其身山。<a id="a-8R"></a>半与摩伽陀国。<a id="a-8S"></a>半与毗舍离众。<a id="a-8T"></a>乃至阿难入涅槃。<a id="a-8U"></a>阿阇世王与诸天人供养半身。<a id="a-8V"></a>毗舍离人复供养半身。<a id="a-8W"></a>有二塔。<a id="a-8X"></a>一在王舍城。<a id="a-8Y"></a>一在毗舍离。</p>
  <p data-pb></p>
  <h2 id="a8Z">末田地因缘</h2>
  <p id="a8a">是时长老阿难入涅槃。<a id="a-8b"></a>末田地思惟。<a id="a-8c"></a>我和上教我将佛法藏入罽宾国。<a id="a-8d"></a>时末田地往罽宾国坐于绳床。<a id="a-8e"></a>更复思惟。<a id="a-8f"></a>此罽宾国龙王所领。<a id="a-8g"></a>若不伏之不来我界。<a id="a-8h"></a>应入如是三昧。<a id="a-8i"></a>以三昧力。<a id="a-8j"></a>令罽宾国六种震动。<a id="a-8k"></a>乃至龙王不能自安。<a id="a-8l"></a>于是龙王。<a id="a-8m"></a>至末田地所。<a id="a-8n"></a>时末田地入慈三昧。<a id="a-8o"></a>龙王兴风吹袈裟角不能令动。<a id="a-8p"></a>复起雷雨。<a id="a-8q"></a>末田地神力变其雷雨。<a id="a-8r"></a>皆成天花优钵罗拘牟头分陀利花等悉皆堕地。<a id="a-8s"></a>乃至复以种种器仗欲害末田地。<a id="a-8t"></a>复以神力变其器仗亦成天花。<a id="a-8u"></a>复以大山压末田地。<a id="a-8v"></a>复变大山而成天花。<a id="a-8w"></a>即时空中而说偈曰。</p>
  <p id="a8x">大风吹动　　不移衣角　　雷雨器仗</p>
  <p id="a8y">变为天花　　譬如雪山　　日光所照</p>
  <p id="a8z">悉皆镕消　　无有遗余　　入慈三昧</p>
  <p id="a90">火不能烧　　器仗毒害　　不近其身</p>
  <p id="a91">于是龙王惊恐往末田地所说言。<a id="a-92"></a>圣人教我何作。<a id="a-93"></a>末田地言。<a id="a-94"></a>此处与我。<a id="a-95"></a>龙王答言。<a id="a-96"></a>不可得也。<a id="a-97"></a>末田地言。<a id="a-98"></a>此处佛所记。<a id="a-99"></a>当起最胜坐禅处名罽宾国。<a id="a-9A"></a>龙王复言。<a id="a-9B"></a>此是佛所记耶。<a id="a-9C"></a>末田地答言。<a id="a-9D"></a>如是。<a id="a-9E"></a>龙王复言。<a id="a-9F"></a>欲得大小地耶。<a id="a-9G"></a>末田地言。<a id="a-9H"></a>欲得如床处。<a id="a-9I"></a>龙王言。<a id="a-9J"></a>如是我与。<a id="a-9K"></a>是时末田地以神通力广其坐处。<a id="a-9L"></a>如究涂卢那筏砢(不解翻)覆此大地。<a id="a-9M"></a>龙王复言。<a id="a-9N"></a>几人相随。<a id="a-9O"></a>末田地言。<a id="a-9P"></a>有五百阿罗汉。<a id="a-9Q"></a>龙王复言。<a id="a-9R"></a>若五百阿罗汉少一人者当夺住处。<a id="a-9S"></a>是时末田地自思惟。<a id="a-9T"></a>乃至法藏当有五百阿罗汉不。<a id="a-9U"></a>其见不减乃至过数。<a id="a-9V"></a>答龙王言。<a id="a-9W"></a>如是。<a id="a-9X"></a>长老复言。<a id="a-9Y"></a>若有受施应有檀越。<a id="a-9Z"></a>我欲将白衣入罽宾国。<a id="a-9a"></a>龙王答言。<a id="a-9b"></a>如是。<a id="a-9c"></a>是时末田地。<a id="a-9d"></a>将众多白衣入罽宾国立聚落城邑。<a id="a-9e"></a>诸白衣语末田地言。<a id="a-9f"></a>我今于此云何自活。<a id="a-9g"></a>时末田地以神通力。<a id="a-9h"></a>将诸白衣入揵陀摩陀那(翻香醉山)山。<a id="a-9i"></a>至已诸白衣掘取官久摩(翻郁金香)还罽宾种。<a id="a-9j"></a>是时香醉山中诸龙王嗔。<a id="a-9k"></a>末田地教化降伏。<a id="a-9l"></a>诸龙王问末田地。<a id="a-9m"></a>世尊法藏住当几时。<a id="a-9n"></a>末田地答言。<a id="a-9o"></a>经一千年诸龙王作约。<a id="a-9p"></a>至佛法住听住彼国。<a id="a-9q"></a>末田地答言。<a id="a-9r"></a>如是。<a id="a-9s"></a>时末田地取郁金香至罽宾国种。<a id="a-9t"></a>乃至世尊法藏住。<a id="a-9u"></a>是时末田地广布法藏。<a id="a-9v"></a>现种种神力与诸檀越。<a id="a-9w"></a>共学佛法令其解悟。<a id="a-9x"></a>然后涅槃。<a id="a-9y"></a>如水灭火。<a id="a-9z"></a>以牛头旃檀种种香木阇维其身。<a id="a-A0"></a>收其舍利为之起塔。</p>
  <p data-pb></p>
  <h2 id="aA1">舍那婆私因缘</h2>
  <p id="aA2">尔时长老阿难入涅槃。<a id="a-A3"></a>时舍那婆私往摩偷罗国。<a id="a-A4"></a>于中路有寺名贫陀婆那(翻丛林)。<a id="a-A5"></a>舍那婆私住寺一宿。<a id="a-A6"></a>寺有二老比丘。<a id="a-A7"></a>论议说偈。</p>
  <p id="aA8">无犯第一戒　　择法第一闻</p>
  <p id="aA9">是比丘谓是　　舍那婆私说</p>
  <p id="aAA">时舍那婆私语二比丘。<a id="a-AB"></a>汝所说义非我所说。<a id="a-AC"></a>正法和合是我所说。<a id="a-AD"></a>长老先过去世于波罗捺国有一商主。<a id="a-AE"></a>与五百估客欲入大海。<a id="a-AF"></a>于其中路见辟支佛病。<a id="a-AG"></a>商主留诸估客看辟支佛。<a id="a-AH"></a>以医所说药商主亲自料理。<a id="a-AI"></a>时辟支佛病得小差。<a id="a-AJ"></a>尔时商主取舍那衣。<a id="a-AK"></a>衣本粗涩。<a id="a-AL"></a>更浣染治令自其软滑。<a id="a-AM"></a>浴辟支佛以衣施之。<a id="a-AN"></a>白言。<a id="a-AO"></a>世尊。<a id="a-AP"></a>此衣粗涩。<a id="a-AQ"></a>世尊浴竟愿纳受之。<a id="a-AR"></a>辟支佛答言。<a id="a-AS"></a>善男子。<a id="a-AT"></a>我老。<a id="a-AU"></a>随舍那婆私出家。<a id="a-AV"></a>以此衣覆我身得圣法。<a id="a-AW"></a>今着此衣至入涅槃。<a id="a-AX"></a>商主白言。<a id="a-AY"></a>莫入涅槃。<a id="a-AZ"></a>乃至我入海还当以衣服饮食卧具医药供养世尊。<a id="a-Aa"></a>至未入涅槃。<a id="a-Ab"></a>我今入海不得住此。<a id="a-Ac"></a>辟支佛言。<a id="a-Ad"></a>我今不得不入涅槃。<a id="a-Ae"></a>汝已大作功德。<a id="a-Af"></a>当生欢喜。<a id="a-Ag"></a>时辟支佛即为商主现十八变。<a id="a-Ah"></a>现神变已即入涅槃。<a id="a-Ai"></a>商主供养其身作此誓愿。<a id="a-Aj"></a>我于此比丘修诸功德。<a id="a-Ak"></a>以此善根如其所得我当得之。<a id="a-Al"></a>时商主者我身是也。<a id="a-Am"></a>是故我今值最胜师令我得道。<a id="a-An"></a>我着舍那婆私衣。<a id="a-Ao"></a>于世尊法藏出家。<a id="a-Ap"></a>以舍那婆私覆身得道。<a id="a-Aq"></a>以舍那婆私覆身入涅槃。<a id="a-Ar"></a>我常着舍那婆私。<a id="a-As"></a>于白衣处亦着此衣。<a id="a-At"></a>是故我名舍那婆私。<a id="a-Au"></a>我受具足第四羯磨竟复受大受。<a id="a-Av"></a>乃至未入涅槃恒着舍那婆私。<a id="a-Aw"></a>是故复名舍那婆私。<a id="a-Ax"></a>是时长老舍那婆私次第行至摩偷罗国。<a id="a-Ay"></a>往优流漫陀山坐于绳床。<a id="a-Az"></a>优流漫陀山有二龙王兄弟。<a id="a-B0"></a>与五百诸龙相随。<a id="a-B1"></a>舍那婆私思惟。<a id="a-B2"></a>我不伏之不得教化。<a id="a-B3"></a>即以神力动山。<a id="a-B4"></a>二龙王嗔往舍那婆私处。<a id="a-B5"></a>起疾风雨及以出火。<a id="a-B6"></a>舍那婆私入慈三昧能令风雨及火不近其身。<a id="a-B7"></a>变其水火悉为天花。<a id="a-B8"></a>谓优钵罗花拘牟头分陀利花等悉皆堕地。<a id="a-B9"></a>复起雷电亦以神力变其雷电皆成天花。<a id="a-BA"></a>复以种种器仗欲掷舍那婆私。<a id="a-BB"></a>亦以神力变为天花。<a id="a-BC"></a>复以大山欲压舍那婆私。<a id="a-BD"></a>亦变大山而为天花。<a id="a-BE"></a>即时空中而说偈曰。</p>
  <p id="aBF">暴风疾雨　　不能为害　　雷电器仗</p>
  <p id="aBG">变为天花　　譬如雪山　　日光所照</p>
  <p id="aBH">悉皆镕消　　无有遗余　　入慈三昧</p>
  <p id="aBI">火不能烧　　器仗毒害　　不近其身</p>
  <p id="aBJ">于是二龙王往舍那婆私处白言。<a id="a-BK"></a>圣人教我何作。<a id="a-BL"></a>舍那婆私答言。<a id="a-BM"></a>我欲于此山中起寺。<a id="a-BN"></a>汝当听我。<a id="a-BO"></a>龙王答言。<a id="a-BP"></a>不可得也。<a id="a-BQ"></a>长老言。<a id="a-BR"></a>世尊已记。<a id="a-BS"></a>我入涅槃百年后。<a id="a-BT"></a>于大醍醐山寂静最胜处当起寺。<a id="a-BU"></a>名那哆婆哆。<a id="a-BV"></a>龙王复言。<a id="a-BW"></a>世尊已记耶。<a id="a-BX"></a>长老答言。<a id="a-BY"></a>如是。<a id="a-BZ"></a>龙王言。<a id="a-Ba"></a>若世尊已记我听。<a id="a-Bb"></a>是时长老思惟观察。<a id="a-Bc"></a>那哆婆哆寺檀越为生已未。<a id="a-Bd"></a>见其已生。<a id="a-Be"></a>时舍那婆私早起着衣持钵入偷罗国乞食。<a id="a-Bf"></a>乞食已往那哆婆哆檀越处。<a id="a-Bg"></a>至已语檀越言。<a id="a-Bh"></a>善男子。<a id="a-Bi"></a>汝当与我金钱。<a id="a-Bj"></a>我欲于醍醐山起寺。<a id="a-Bk"></a>那哆婆哆兄弟二人语舍那婆私。<a id="a-Bl"></a>我不能也。<a id="a-Bm"></a>长老语言。<a id="a-Bn"></a>佛已记汝二人于大醍醐山当起寺。<a id="a-Bo"></a>二人答言。<a id="a-Bp"></a>若佛所记我当起寺。<a id="a-Bq"></a>乃至二人于山起寺。<a id="a-Br"></a>服饰等物悉皆具足。<a id="a-Bs"></a>故名此寺为那哆婆哆。</p>
 </body>
</html>