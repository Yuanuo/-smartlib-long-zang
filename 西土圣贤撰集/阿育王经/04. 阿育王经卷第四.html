<!doctype html>
<html id="z3IBWJW1Fv" data-ver="519">
 <head>
  <meta charset="utf-8">
  <meta author="僧伽婆罗">
  <meta library="龙藏">
  <meta catalog="西土圣贤撰集">
  <meta period="梁">
 </head>
 <body>
  <h1 id="a1">阿育王经卷第四</h1>
  <h2 id="a2">鸠那罗因缘品第四</h2>
  <p id="a3">是时阿育王。<a id="a-4"></a>于一日中起八万四千塔。<a id="a-5"></a>于是日中王夫人名钵摩婆底(翻有扶容华也)生一男儿。<a id="a-6"></a>形色端正眼为第一。<a id="a-7"></a>一切人见无不爱乐。<a id="a-8"></a>时有内人即白大王王有功德夫人生儿。<a id="a-9"></a>王闻欢喜而说偈言。</p>
  <p id="aA">我于今日　　大生欢喜　　我孔雀姓</p>
  <p id="aB">名闻一切　　宫人以法　　由之增长</p>
  <p id="aC">故名此儿名达磨(翻法)婆陀那(翻增长)。<a id="a-D"></a>即抱此儿示阿育王。<a id="a-E"></a>时王见已欢喜说偈。</p>
  <p id="aF">我儿目端严　　为功德所造</p>
  <p id="aG">光明甚辉曜　　如优波罗花</p>
  <p id="aH">以此功德眼　　庄严于一面</p>
  <p id="aI">其面貌端正　　譬如秋满月</p>
  <p id="aJ">乃至阿育王。<a id="a-K"></a>命诸大臣而语之言。<a id="a-L"></a>汝等尝见此儿眼不。<a id="a-M"></a>诸臣答言。<a id="a-N"></a>臣于人中实所未见。<a id="a-O"></a>于雪山有鸟名鸠那罗。<a id="a-P"></a>此鸟之眼与其相似。<a id="a-Q"></a>即说偈言。</p>
  <p id="aR">于雪山顶　　有宝花处　　鸠那罗鸟</p>
  <p id="aS">而住其上　　此儿二眼　　类彼鸟眼</p>
  <p id="aT">王便发言。<a id="a-U"></a>将此鸟来。<a id="a-V"></a>虚空上半由旬夜叉神闻其语。<a id="a-W"></a>下一由旬龙闻其语。<a id="a-X"></a>一念之顷夜叉之神即得鸟来。<a id="a-Y"></a>时阿育王以鸟眼比儿眼。<a id="a-Z"></a>见此二眼无有异相。<a id="a-a"></a>即以鸟名而以名儿。<a id="a-b"></a>复说偈言。</p>
  <p id="ac">大地人王　　以可爱眼　　鸠那罗名</p>
  <p id="ad">说为儿名　　是故大地　　其名远闻</p>
  <p id="ae">乃至鸠那罗长大。<a id="a-f"></a>为其纳妃。<a id="a-g"></a>妃名千遮那(翻金)摩罗(翻鬘花)。<a id="a-h"></a>时阿育王将鸠那罗往至鸡寺。<a id="a-i"></a>寺有上座六通罗汉名耶舍。<a id="a-j"></a>是时耶舍见鸠那罗。<a id="a-k"></a>未经几时应当失眼。<a id="a-l"></a>即白王言。<a id="a-m"></a>何故不令鸠那罗作其自业。<a id="a-n"></a>时阿育王语鸠那罗。<a id="a-o"></a>大德令汝所作。<a id="a-p"></a>汝当随之。<a id="a-q"></a>时鸠那罗礼耶舍足。<a id="a-r"></a>说言。<a id="a-s"></a>大德。<a id="a-t"></a>教我所作。<a id="a-u"></a>耶舍答言。<a id="a-v"></a>眼非是常汝当思惟。<a id="a-w"></a>即说偈言。</p>
  <p id="ax">汝鸠那罗　　常思惟眼　　无常病苦</p>
  <p id="ay">众患所集　　凡夫颠倒　　由之起过</p>
  <p id="az">时鸠那罗于宫中静处独坐。<a id="a-10"></a>思惟眼等诸入为苦无常。<a id="a-11"></a>时阿育王第一夫人名微沙落起多。<a id="a-12"></a>往鸠那罗处见其独坐观其眼故。<a id="a-13"></a>而起欲心以手抱之。<a id="a-14"></a>而说偈言。</p>
  <p id="a15">以大力爱火　　今来烧我心</p>
  <p id="a16">譬如火烧膝　　汝当遂我意</p>
  <p id="a17">鸠那罗闻其言。<a id="a-18"></a>以手掩耳。<a id="a-19"></a>而说偈言。</p>
  <p id="a1A">汝今于我所　　不应说此言</p>
  <p id="a1B">汝今为我母　　我则为汝子</p>
  <p id="a1C">今此非法爱　　应当舍离之</p>
  <p id="a1D">何故为此事　　开诸恶道门</p>
  <p id="a1E">时微沙落起多不遂意故。<a id="a-1F"></a>心生嗔忿。<a id="a-1G"></a>夫人又说偈言。</p>
  <p id="a1H">爱心住汝处　　而汝无爱心</p>
  <p id="a1I">汝心既有恶　　不久须臾灭</p>
  <p id="a1J">鸠那罗答言。</p>
  <p id="a1K">我今宁当死　　以法而清净</p>
  <p id="a1L">不愿于生中　　而起不净心</p>
  <p id="a1M">若有恶心者　　失人天善法</p>
  <p id="a1N">善法既不全　　依何而得生</p>
  <p id="a1O">微沙落起多恒伺其过而欲杀之。<a id="a-1P"></a>于北有国。<a id="a-1Q"></a>名德叉尸罗。<a id="a-1R"></a>拒逆不从阿育王令。<a id="a-1S"></a>时王闻之。<a id="a-1T"></a>意欲自往。<a id="a-1U"></a>大臣白王王。<a id="a-1V"></a>今当令鸠那罗往。<a id="a-1W"></a>不须自去。<a id="a-1X"></a>时阿育王命鸠那罗而语之言。<a id="a-1Y"></a>汝往彼国。<a id="a-1Z"></a>答王言。<a id="a-1a"></a>尔时阿育王复说偈言。</p>
  <p id="a1b">我于今者　　闻其此言　　虽为是儿</p>
  <p id="a1c">而是我心　　以心念故　　倍加庄严</p>
  <p id="a1d">是时阿育王。<a id="a-1e"></a>即便令人严治道路。<a id="a-1f"></a>老病死等悉令不现。<a id="a-1g"></a>时阿育王与鸠那罗同载一车送之近路。<a id="a-1h"></a>将欲分别。<a id="a-1i"></a>手抱儿颈。<a id="a-1j"></a>见鸠那罗眼啼泣而言。</p>
  <p id="a1k">若有人见　　鸠那罗眼　　心欢喜故</p>
  <p id="a1l">有病皆除</p>
  <p id="a1m">是时有一相师婆罗门。<a id="a-1n"></a>见鸠那罗不久失眼。<a id="a-1o"></a>见阿育王唯观儿眼。<a id="a-1p"></a>不缘余事。<a id="a-1q"></a>见已说偈。</p>
  <p id="a1r">王子眼清净　　王观之欢喜</p>
  <p id="a1s">眼光明庄严　　云何而当失</p>
  <p id="a1t">此国诸人民　　见鸠那罗眼</p>
  <p id="a1u">一切皆欢喜　　犹如天上乐</p>
  <p id="a1v">若见其失眼　　一切当苦恼</p>
  <p id="a1w">乃至鸠那罗次第行至德叉尸罗国。<a id="a-1x"></a>彼国人闻出半由旬严治诸道。<a id="a-1y"></a>处处置水以待来众。<a id="a-1z"></a>时诸人民即便说偈。</p>
  <p id="a20">德叉尸罗人　　执宝罂盛水</p>
  <p id="a21">及诸供养具　　迎鸠那罗王</p>
  <p id="a22">时王至已人民合掌而作是言。<a id="a-23"></a>我等迎王不为斗诤。<a id="a-24"></a>亦不与彼大王相嫌。<a id="a-25"></a>但王所遣大臣在我国者。<a id="a-26"></a>为治无道。<a id="a-27"></a>愿欲废之。<a id="a-28"></a>是时人民以诸供具供养鸠那罗王迎至国中。<a id="a-29"></a>时阿育王身遇重病。<a id="a-2A"></a>粪从口出。<a id="a-2B"></a>诸不净汁从毛孔出。<a id="a-2C"></a>一切良医所不能治。<a id="a-2D"></a>时阿育王即语诸臣。<a id="a-2E"></a>召鸠那罗还。<a id="a-2F"></a>我当灌顶授以王位。<a id="a-2G"></a>我于今者。<a id="a-2H"></a>不贪身命。<a id="a-2I"></a>时微沙落起多即便思惟。<a id="a-2J"></a>若鸠那罗得作王者。<a id="a-2K"></a>我必当死。<a id="a-2L"></a>思惟已白阿育王言。<a id="a-2M"></a>我能令王病得除愈。<a id="a-2N"></a>一切医师不须令进。<a id="a-2O"></a>时阿育王即受其语断诸医师。<a id="a-2P"></a>时微沙落起多语诸医师。<a id="a-2Q"></a>门外男女病如王者可将其入。<a id="a-2R"></a>时阿毗罗国有一人病。<a id="a-2S"></a>如王不异。<a id="a-2T"></a>时病人妇为觅医师说其病状。<a id="a-2U"></a>医师答言。<a id="a-2V"></a>将此人来我欲见之。<a id="a-2W"></a>当为处药。<a id="a-2X"></a>乃至妇人将此病者送与医师。<a id="a-2Y"></a>医师复送与王夫人。<a id="a-2Z"></a>时王夫人将此病者置无人处。<a id="a-2a"></a>令破其腹出生熟二藏。<a id="a-2b"></a>于熟藏中有一大虫。<a id="a-2c"></a>虫若上行粪从口出。<a id="a-2d"></a>虫若下行便从下出。<a id="a-2e"></a>若左右行诸不净汁从毛孔出。<a id="a-2f"></a>时王夫人。<a id="a-2g"></a>磨摩梨遮以置虫边。<a id="a-2h"></a>而虫不死。<a id="a-2i"></a>复以毕钵以置虫边。<a id="a-2j"></a>虫亦不死。<a id="a-2k"></a>复以干姜以置虫边。<a id="a-2l"></a>虫亦不死。<a id="a-2m"></a>乃至以大蒜置于虫边。<a id="a-2n"></a>虫便即死。<a id="a-2o"></a>时王夫人以如此事具以白王。<a id="a-2p"></a>王于今者应当食蒜。<a id="a-2q"></a>病即除愈。<a id="a-2r"></a>王答言。<a id="a-2s"></a>我是刹利。<a id="a-2t"></a>不得食蒜。<a id="a-2u"></a>夫人复言。<a id="a-2v"></a>为身命故作药意食之。<a id="a-2w"></a>乃至阿育王遂便食之。<a id="a-2x"></a>虫死病除便利如本。<a id="a-2y"></a>时阿育王清净洗浴语夫人言。<a id="a-2z"></a>汝于今者当何所求。<a id="a-30"></a>随意与之。<a id="a-31"></a>夫人白王。<a id="a-32"></a>愿王七日听我为王。<a id="a-33"></a>王语夫人。<a id="a-34"></a>若汝为王必当杀我。<a id="a-35"></a>夫人又言。<a id="a-36"></a>过七日已我当还王。<a id="a-37"></a>时阿育王遂便许之。<a id="a-38"></a>夫人思惟我欲治鸠那罗今正是时。<a id="a-39"></a>是时夫人即便假作阿育王书。<a id="a-3A"></a>与德叉尸罗人令取鸠那罗眼。<a id="a-3B"></a>书中说偈。</p>
  <p id="a3C">我今有大力　　威名甚可畏</p>
  <p id="a3D">鸠那罗王子　　于彼为罪过</p>
  <p id="a3E">今敕彼人民　　挑取其二眼</p>
  <p id="a3F">今为此一事　　汝等速为之</p>
  <p id="a3G">时王夫人。<a id="a-3H"></a>作书已竟须齿牙印之。<a id="a-3I"></a>阿育王眠夫人欲印书故便近王边。<a id="a-3J"></a>王即惊觉。<a id="a-3K"></a>夫人白王何故惊怖。<a id="a-3L"></a>王答夫人。<a id="a-3M"></a>我梦不祥。<a id="a-3N"></a>见有鹫鸟欲取鸠那罗眼。<a id="a-3O"></a>是故惊惧。<a id="a-3P"></a>夫人答言。<a id="a-3Q"></a>王不须忧。<a id="a-3R"></a>鸠那罗子今甚安隐。<a id="a-3S"></a>第二更梦。<a id="a-3T"></a>王复惊起语夫人言。<a id="a-3U"></a>我今更梦如本不祥。<a id="a-3V"></a>夫人问言。<a id="a-3W"></a>梦复云何。<a id="a-3X"></a>王答言。<a id="a-3Y"></a>我见鸠那罗头须发爪悉皆长利而不能言。<a id="a-3Z"></a>夫人答言。<a id="a-3a"></a>其今安隐。<a id="a-3b"></a>愿勿忧之。<a id="a-3c"></a>乃至后时阿育王眠。<a id="a-3d"></a>夫人即便以大王齿窃取印之。<a id="a-3e"></a>遣使送与德叉尸罗人。<a id="a-3f"></a>时阿育王又梦。<a id="a-3g"></a>自齿悉皆堕落。<a id="a-3h"></a>至明清旦澡洗已毕。<a id="a-3i"></a>为身命故。<a id="a-3j"></a>召相师来以梦所见具向其说。<a id="a-3k"></a>语言。<a id="a-3l"></a>汝当为我解释梦意。<a id="a-3m"></a>相师答言。<a id="a-3n"></a>若人有此梦者。<a id="a-3o"></a>儿当失眼。<a id="a-3p"></a>不异失儿。<a id="a-3q"></a>而说偈言。</p>
  <p id="a3r">若人梦齿落　　必当失儿眼</p>
  <p id="a3s">儿眼既已失　　不异失于儿</p>
  <p id="a3t">时阿育王。<a id="a-3u"></a>闻其此言即便起立。<a id="a-3v"></a>合掌向四方神。<a id="a-3w"></a>而咒愿言。</p>
  <p id="a3x">今一心归佛　　清净法及僧</p>
  <p id="a3y">世间诸仙人　　于世为最胜</p>
  <p id="a3z">一切诸圣众　　皆护鸠那罗</p>
  <p id="a40">使者执书至德叉尸罗国。<a id="a-41"></a>是时彼国人民见此书至。<a id="a-42"></a>念鸠那罗故共隐此书而不与之。<a id="a-43"></a>不欲令其起于恶心。<a id="a-44"></a>彼诸人民复更思惟。<a id="a-45"></a>阿育大王其甚可畏。<a id="a-46"></a>心不敬信于其自儿。<a id="a-47"></a>尚欲取眼。<a id="a-48"></a>况于我等而不起恶。<a id="a-49"></a>复说偈言。</p>
  <p id="a4A">今此鸠那罗　　如大仙不异</p>
  <p id="a4B">于一切众生　　皆能作饶益</p>
  <p id="a4C">彼阿育大王　　而不起慈念</p>
  <p id="a4D">况于余众生　　而能不残害</p>
  <p id="a4E">乃至彼人以书与鸠那罗。<a id="a-4F"></a>鸠那罗得书已语诸人言。<a id="a-4G"></a>若能取我眼者。<a id="a-4H"></a>今随汝意。<a id="a-4I"></a>时诸人即唤旃陀罗。<a id="a-4J"></a>汝当挑取鸠那罗眼。<a id="a-4K"></a>旃陀罗合掌说言。<a id="a-4L"></a>我今不能。<a id="a-4M"></a>何以故。</p>
  <p id="a4N">若人于满月　　能除其光明</p>
  <p id="a4O">是人当能除　　汝面明月眼</p>
  <p id="a4P">是时鸠那罗即脱宝冠语旃陀罗言。<a id="a-4Q"></a>汝挑我眼。<a id="a-4R"></a>我当与汝。<a id="a-4S"></a>复有一人形貌可憎十八种丑。<a id="a-4T"></a>语鸠那罗言。<a id="a-4U"></a>我能挑眼。<a id="a-4V"></a>时鸠那罗寻忆大德耶舍所说。<a id="a-4W"></a>便说偈言。</p>
  <p id="a4X">合会有离　　是真实说　　思惟此义</p>
  <p id="a4Y">知眼无常　　我善知识　　能饶益者</p>
  <p id="a4Z">是人说法　　皆苦因缘　　我常思念</p>
  <p id="a4a">一切无常　　是师之教　　深自忆持</p>
  <p id="a4b">我不畏苦　　见法不住　　当依王教</p>
  <p id="a4c">汝取我眼　　我已摄受　　无常真实</p>
  <p id="a4d">是时鸠那罗语丑人言。<a id="a-4e"></a>汝当取我一眼置我手中我欲观之。<a id="a-4f"></a>时此丑人欲取其眼。<a id="a-4g"></a>无数诸人相与嗔骂。<a id="a-4h"></a>而说偈言。</p>
  <p id="a4i">眼清净无垢　　如月在空中</p>
  <p id="a4j">汝今挑此眼　　如拔池莲华</p>
  <p id="a4k">是无数人悲号啼哭。<a id="a-4l"></a>是时丑人即出其眼。<a id="a-4m"></a>置鸠那罗手中。<a id="a-4n"></a>时鸠那罗以手受之向眼说偈。</p>
  <p id="a4o">汝于本时　　能见诸色　　而于今者</p>
  <p id="a4p">何故不见　　本令见者　　生于爱心</p>
  <p id="a4q">今观不实　　但为虚诳　　譬如水沫</p>
  <p id="a4r">空无有实　　汝无有力　　无有自在</p>
  <p id="a4s">若人见此　　则不受苦</p>
  <p id="a4t">是时鸠那罗。<a id="a-4u"></a>思惟一切诸法悉皆无常得须陀洹果。<a id="a-4v"></a>既得果已语丑人言。<a id="a-4w"></a>所余一眼随汝取之。<a id="a-4x"></a>时彼丑人复更挑之置鸠那罗手中。<a id="a-4y"></a>既失肉眼而得慧眼。<a id="a-4z"></a>复说偈言。</p>
  <p id="a50">我于今者　　舍此肉眼　　慧眼难得</p>
  <p id="a51">我今已得　　王今舍我　　我非王子</p>
  <p id="a52">我今得法　　为法王子　　今从自在</p>
  <p id="a53">苦宫殿堕　　复登自在　　法王宫殿</p>
  <p id="a54">乃至鸠那罗。<a id="a-55"></a>知取其眼是微沙落起多。<a id="a-56"></a>而说偈言。</p>
  <p id="a57">愿王夫人　　长受富乐　　寿命常存</p>
  <p id="a58">无有尽灭　　由其方便　　我得所作</p>
  <p id="a59">是时鸠那罗妇千遮那摩罗。<a id="a-5A"></a>闻鸠那罗失眼。<a id="a-5B"></a>以念夫故至其夫所。<a id="a-5C"></a>入多人处见鸠那罗失眼流血。<a id="a-5D"></a>闷绝躄地。<a id="a-5E"></a>傍人以水洒之令得醒寤。<a id="a-5F"></a>啼泣说偈。</p>
  <p id="a5G">眼光明可爱　　昔见生欢喜</p>
  <p id="a5H">今见其离身　　心生大嗔恼</p>
  <p id="a5I">鸠那罗语其妇言。<a id="a-5J"></a>汝勿啼泣。<a id="a-5K"></a>我自起业。<a id="a-5L"></a>自受此报。<a id="a-5M"></a>复说偈言。</p>
  <p id="a5N">一切世间　　以业受身　　众苦为身</p>
  <p id="a5O">汝应当知　　一切和合　　无不别离</p>
  <p id="a5P">当知此事　　不应啼泣</p>
  <p id="a5Q">是时鸠那罗共其妇。<a id="a-5R"></a>从德叉尸罗国还阿育王所。<a id="a-5S"></a>二人生来未曾履地。<a id="a-5T"></a>其身软弱不堪作业。<a id="a-5U"></a>时鸠那罗善于鼓琴。<a id="a-5V"></a>复能歌吹。<a id="a-5W"></a>随其本路乞食济命。<a id="a-5X"></a>渐渐游行至于本国欲入宫门。<a id="a-5Y"></a>时守门人不听其前。<a id="a-5Z"></a>既不得前而复还出住车马厩。<a id="a-5a"></a>于后夜中鼓琴而歌。<a id="a-5b"></a>歌曰。<a id="a-5c"></a>我眼已失。<a id="a-5d"></a>四谛已见。<a id="a-5e"></a>复说偈言。</p>
  <p id="a5f">若人有智慧　　见十二入等</p>
  <p id="a5g">以智慧为灯　　得解脱生死</p>
  <p id="a5h">三有中之苦　　悉为自心苦</p>
  <p id="a5i">三有中之过　　今应当知之</p>
  <p id="a5j">若欲求胜乐　　当思十二入</p>
  <p id="a5k">时阿育王。<a id="a-5l"></a>闻其歌声心大欢喜。<a id="a-5m"></a>而说偈言。</p>
  <p id="a5n">今此说偈　　及闻鼓琴　　似是我子</p>
  <p id="a5o">鸠那罗声　　若是其至　　何不见我</p>
  <p id="a5p">时阿育王。<a id="a-5q"></a>命一人来我所闻声似鸠那罗。<a id="a-5r"></a>而声清妙复兼悲怨。<a id="a-5s"></a>闻此声故令我心乱。<a id="a-5t"></a>如象失子而闻子声。<a id="a-5u"></a>其心回遑不安其所。<a id="a-5v"></a>汝可往看是鸠那罗不。<a id="a-5w"></a>若是鸠那罗汝可将来。<a id="a-5x"></a>乃至此人受教至车马厩。<a id="a-5y"></a>至已见其无有二眼皮肤曝露不复可识。<a id="a-5z"></a>还白大王。<a id="a-60"></a>王所令看是孤独盲人。<a id="a-61"></a>共其妇俱住车马厩非鸠那罗。<a id="a-62"></a>时阿育王闻其此言懊恼思惟。<a id="a-63"></a>而说偈言。</p>
  <p id="a64">如昔所梦见　　鸠那罗失眼</p>
  <p id="a65">今此盲人者　　鸠那罗不疑</p>
  <p id="a66">汝可更至彼　　但将此人来</p>
  <p id="a67">以思惟子故　　其心不安隐</p>
  <p id="a68">乃至此人受教更至其所。<a id="a-69"></a>语鸠那罗言。<a id="a-6A"></a>汝是谁儿。<a id="a-6B"></a>何所名姓。<a id="a-6C"></a>鸠那罗复以偈答。</p>
  <p id="a6D">父名阿输柯　　增长姓孔雀</p>
  <p id="a6E">一切诸大地　　悉为其所领</p>
  <p id="a6F">我是彼王子　　名为鸠那罗</p>
  <p id="a6G">姓日法王佛　　今为法王子</p>
  <p id="a6H">是时使人将鸠那罗及其妇至宫中。<a id="a-6I"></a>时阿育王见鸠那罗风日曝露。<a id="a-6J"></a>以草弊帛杂为衣裳。<a id="a-6K"></a>形容改异不复可识。<a id="a-6L"></a>时阿育王生心疑惑而语之言。<a id="a-6M"></a>汝是鸠那罗不。<a id="a-6N"></a>答言。<a id="a-6O"></a>我是阿育王闻闷绝堕地傍人见王而说偈言。</p>
  <p id="a6P">王见鸠那罗　　有面而无眼</p>
  <p id="a6Q">以苦恼烧心　　从床堕于地</p>
  <p id="a6R">傍人以水洒王令其得醒。<a id="a-6S"></a>还至坐处抱鸠那罗置其膝上。<a id="a-6T"></a>复抱其颈啼哭落泪手拂头面。<a id="a-6U"></a>忆其昔容而说偈言。</p>
  <p id="a6V">汝端严眼　　今何所在　　失眼因缘</p>
  <p id="a6W">汝今当说　　汝今无眼　　如空无月</p>
  <p id="a6X">形容改异　　谁之所作　　汝昔容貌</p>
  <p id="a6Y">犹如仙人　　谁无慈悲　　坏汝眼目</p>
  <p id="a6Z">汝于世间　　谁为怨仇　　我苦恼根</p>
  <p id="a6a">由之而起　　汝身妙色　　谁之所坏</p>
  <p id="a6b">懊恼心火　　今烧我身　　譬如霹雳</p>
  <p id="a6c">摧折树木　　懊恼之雷　　以破我心</p>
  <p id="a6d">如此因缘　　汝今速说</p>
  <p id="a6e">时鸠那罗以偈答言。</p>
  <p id="a6f">王不闻佛言　　果报不可脱</p>
  <p id="a6g">乃至辟支佛　　亦所不能免</p>
  <p id="a6h">一切诸凡夫　　悉由业所造</p>
  <p id="a6i">善恶之业缘　　时至必应受</p>
  <p id="a6j">一切诸众生　　自作自受报</p>
  <p id="a6k">我知此缘故　　不说坏眼人</p>
  <p id="a6l">此苦我自作　　无有他作者</p>
  <p id="a6m">如此眼因缘　　不由于人作</p>
  <p id="a6n">一切众生苦　　皆亦复如是</p>
  <p id="a6o">悉由业所作　　王当知此事</p>
  <p id="a6p">时阿育王。<a id="a-6q"></a>为懊恼火以烧其心。<a id="a-6r"></a>复说偈言。</p>
  <p id="a6s">汝但说其人　　我不生嗔心</p>
  <p id="a6t">汝若不说者　　我心乱不安</p>
  <p id="a6u">时阿育王。<a id="a-6v"></a>知是微沙落起多所作。<a id="a-6w"></a>唤微沙落起多。<a id="a-6x"></a>而说偈言。</p>
  <p id="a6y">汝今为大恶　　云何不陷地</p>
  <p id="a6z">今汝不为法　　于我为大过</p>
  <p id="a70">汝今既为恶　　从今舍于汝</p>
  <p id="a71">犹如行善人　　舍不如法利</p>
  <p id="a72">时阿育王嗔火烧心见微沙落起多。<a id="a-73"></a>复说偈言。</p>
  <p id="a74">我于今者　　欲出其眼　　欲以铁锯</p>
  <p id="a75">以解其身　　以斧破身　　以刀割舌</p>
  <p id="a76">以刀截颈　　以火烧身　　令饮毒药</p>
  <p id="a77">以除其命</p>
  <p id="a78">阿育王说如此事。<a id="a-79"></a>欲治微沙落起多。<a id="a-7A"></a>鸠那罗闻深生慈心。<a id="a-7B"></a>复说偈言。</p>
  <p id="a7C">微沙落起多　　所为诸恶业</p>
  <p id="a7D">大王于今者　　不应便杀之</p>
  <p id="a7E">一切诸大力　　无过于忍辱</p>
  <p id="a7F">世尊之所说　　其最为第一</p>
  <p id="a7G">时阿育王不受儿语。<a id="a-7H"></a>以微沙落起多置落可屋。<a id="a-7I"></a>以火焚之。<a id="a-7J"></a>又复令杀德叉尸罗人。<a id="a-7K"></a>是时比丘生疑问大德优波笈多。<a id="a-7L"></a>鸠那罗先造何业今受此报。<a id="a-7M"></a>大德答言。<a id="a-7N"></a>长老当听。<a id="a-7O"></a>过去久远。<a id="a-7P"></a>于波罗奈国有一猎师。<a id="a-7Q"></a>至雪山中多杀群鹿。<a id="a-7R"></a>又于一时复往雪山时雷电霹雳有五百鹿。<a id="a-7S"></a>以怖畏故。<a id="a-7T"></a>入石窟中。<a id="a-7U"></a>时此猎师见诸群鹿。<a id="a-7V"></a>即便捕之一切皆得。<a id="a-7W"></a>得已复作是念。<a id="a-7X"></a>若皆杀者。<a id="a-7Y"></a>肉当臭烂。<a id="a-7Z"></a>无如之何。<a id="a-7a"></a>我当挑其两眼使其不死。<a id="a-7b"></a>而不知去。<a id="a-7c"></a>后渐杀之。<a id="a-7d"></a>作是念已。<a id="a-7e"></a>一切挑眼。<a id="a-7f"></a>长老。<a id="a-7g"></a>于意云何。<a id="a-7h"></a>先猎师者鸠那罗是。<a id="a-7i"></a>以其挑鹿眼故于无数年常在地狱。<a id="a-7j"></a>从地狱出生于人中。<a id="a-7k"></a>五百世中常被挑眼。<a id="a-7l"></a>今是最后余残果报。<a id="a-7m"></a>比丘又问。<a id="a-7n"></a>以何因缘生于大姓。<a id="a-7o"></a>得端严眼复得罗汉。<a id="a-7p"></a>答言。<a id="a-7q"></a>诸长老听。<a id="a-7r"></a>过去久远人寿四万岁时。<a id="a-7s"></a>有佛正觉名迦罗鸠村大。<a id="a-7t"></a>出现于世是时如来于一切世间。<a id="a-7u"></a>所应作者皆已作讫。<a id="a-7v"></a>入无余涅槃。<a id="a-7w"></a>时有一王名曰输颇(翻庄严)为佛世尊起四宝塔。<a id="a-7x"></a>时王命过弟不信佛。<a id="a-7y"></a>起塔珍宝悉皆密取。<a id="a-7z"></a>唯土木在。<a id="a-80"></a>一切人民见塔毁坏懊恼发声。<a id="a-81"></a>时有长者子。<a id="a-82"></a>问彼诸人。<a id="a-83"></a>汝等何事懊恼发声。<a id="a-84"></a>诸人答言。<a id="a-85"></a>世尊之塔本有四宝。<a id="a-86"></a>不谓于今悉皆毁散。<a id="a-87"></a>是故我见懊恼发声。<a id="a-88"></a>时长者子即以四宝如本庄严。<a id="a-89"></a>复令高广有胜于初。<a id="a-8A"></a>又起金像以置塔中。<a id="a-8B"></a>所作已讫。<a id="a-8C"></a>复发愿言。<a id="a-8D"></a>迦罗鸠村大为世间师。<a id="a-8E"></a>愿我后师亦如今日。<a id="a-8F"></a>比丘当知。<a id="a-8G"></a>昔长者子即鸠那罗是。<a id="a-8H"></a>此其修治迦罗鸠村大如来塔故。<a id="a-8I"></a>今得生于大姓之中。<a id="a-8J"></a>以其造作如来像故。<a id="a-8K"></a>今所得身端严第一。<a id="a-8L"></a>以其发愿值善师故。<a id="a-8M"></a>今得释迦牟尼为师及见四谛。</p>
 </body>
</html>