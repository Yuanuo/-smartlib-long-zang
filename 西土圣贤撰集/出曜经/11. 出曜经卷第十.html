<!doctype html>
<html id="z3IBWGL1El" data-ver="1000">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经卷第十</h1>
  <h2 id="a2">利养品第十三</h2>
  <p id="a3">芭蕉以实死　　竹芦实亦然</p>
  <p id="a4">駏驉坐妊死　　士以贪自丧</p>
  <p id="a5">昔佛在罗阅城竹园加兰陀所。<a id="a-6"></a>尔时有比丘。<a id="a-7"></a>名曰调达。<a id="a-8"></a>聪明广学。<a id="a-9"></a>十二年中坐禅入定心不移易。<a id="a-A"></a>十二头陀初不缺减。<a id="a-B"></a>起不净观了出入息。<a id="a-C"></a>世间第一法乃至顶法一一分别。<a id="a-D"></a>所诵佛经六万。<a id="a-E"></a>象载不胜。<a id="a-F"></a>后意转转退渐生恶念。<a id="a-G"></a>意望供养深着世利。<a id="a-H"></a>往至世尊所。<a id="a-I"></a>头面礼足在一面立。<a id="a-J"></a>须臾退坐前白佛言。<a id="a-K"></a>唯然世尊。<a id="a-L"></a>愿说神足之道。<a id="a-M"></a>我闻此已当善修行。<a id="a-N"></a>使我得神足已。<a id="a-O"></a>游至他方处处教化。<a id="a-P"></a>尔时世尊告调达比丘曰。<a id="a-Q"></a>汝今且置神足。<a id="a-R"></a>何不学四非常。<a id="a-S"></a>非常义苦义空义无我之义。<a id="a-T"></a>是时调达比丘便生此念。<a id="a-U"></a>如来所以不与我说神足义者。<a id="a-V"></a>恐有胜己耻在不如。<a id="a-W"></a>调达即舍如来。<a id="a-X"></a>往至舍利弗所。<a id="a-Y"></a>白舍利弗言。<a id="a-Z"></a>唯然贤者。<a id="a-a"></a>愿为我说神足之道。<a id="a-b"></a>我闻此已当善修行。<a id="a-c"></a>使我得神足已。<a id="a-d"></a>游至他方处处教化。<a id="a-e"></a>尔时舍利弗谓调达比丘曰。<a id="a-f"></a>汝今且置神足。<a id="a-g"></a>复用学为。<a id="a-h"></a>何不修四非常。<a id="a-i"></a>非常义苦义空义非身之义。<a id="a-j"></a>时调达比丘内自思惟。<a id="a-k"></a>此舍利弗比丘者。<a id="a-l"></a>自称智慧第一。<a id="a-m"></a>如吾观之。<a id="a-n"></a>犹如萤火比于日月吾所诵习无与等者。<a id="a-o"></a>犹尚不解神足之道。<a id="a-p"></a>况复舍利弗比丘岂能解乎。<a id="a-q"></a>即便舍去至大目揵连所。<a id="a-r"></a>语目连曰。<a id="a-s"></a>吾闻族姓子。<a id="a-t"></a>神德无量神足变化无所挂碍。<a id="a-u"></a>愿为我说神足道。<a id="a-v"></a>我闻此已奉而修行。<a id="a-w"></a>游至他方处处教化。<a id="a-x"></a>目连语比丘曰。<a id="a-y"></a>止止调达。<a id="a-z"></a>何用此神足道为。<a id="a-10"></a>吾闻始行之人。<a id="a-11"></a>先学四非常。<a id="a-12"></a>苦义空义非身之义。<a id="a-13"></a>复当精修四禅。<a id="a-14"></a>尔乃得神足道耳。<a id="a-15"></a>调达闻已即兴恚怒。<a id="a-16"></a>此目连者自夸神足无与等者。<a id="a-17"></a>所以不与我说神足道者。<a id="a-18"></a>恐神足有胜。<a id="a-19"></a>如我若得神足。<a id="a-1A"></a>彼便无有名誉。<a id="a-1B"></a>是故不与我说神足道耳。<a id="a-1C"></a>调达比丘内自思惟。<a id="a-1D"></a>吾今在在处处学神足道。<a id="a-1E"></a>人皆不肯教我。<a id="a-1F"></a>吾自有弟。<a id="a-1G"></a>名曰阿难。<a id="a-1H"></a>多闻博学众德具足。<a id="a-1I"></a>大慈四等无所不覆。<a id="a-1J"></a>明古知今三世通达。<a id="a-1K"></a>吾今当往问神足道。<a id="a-1L"></a>设授我者当善修行。<a id="a-1M"></a>是时调达便至尊者阿难所。<a id="a-1N"></a>语阿难曰。<a id="a-1O"></a>吾闻卿善解神足之道。<a id="a-1P"></a>可与吾说。<a id="a-1Q"></a>吾得神足已。<a id="a-1R"></a>游至他方处处教化。<a id="a-1S"></a>是时阿难便与说神足之道。<a id="a-1T"></a>调达闻已。<a id="a-1U"></a>在闲静处。<a id="a-1V"></a>专心一意以粗入微。<a id="a-1W"></a>复从微起还至于粗。<a id="a-1X"></a>以心举身以身举心。<a id="a-1Y"></a>身心俱合渐渐离地。<a id="a-1Z"></a>初如胡麻转如胡桃渐离于地。<a id="a-1a"></a>从地至床从床至屋从屋至空。<a id="a-1b"></a>在虚空中作十八变涌没自由。<a id="a-1c"></a>身上出火身下出水。<a id="a-1d"></a>身下出火身上出水。<a id="a-1e"></a>东出西没西出东没。<a id="a-1f"></a>四方皆尔。<a id="a-1g"></a>或分身无数还合为一。<a id="a-1h"></a>是时调达复作是念。<a id="a-1i"></a>吾今已得神足。<a id="a-1j"></a>石壁皆过无所挂碍。<a id="a-1k"></a>吾今宁可化作婴孩小儿。<a id="a-1l"></a>形貌端正头上五处面如桃华。<a id="a-1m"></a>在阿阇世太子膝上。<a id="a-1n"></a>或笑或号现婴儿能。<a id="a-1o"></a>然太子阿阇世独知是调达身。<a id="a-1p"></a>终日玩弄无有厌足。<a id="a-1q"></a>或呜嗽唾或擎身传左右手中。<a id="a-1r"></a>时太子阿阇世内自思惟。<a id="a-1s"></a>调达神足胜彼瞿昙沙门。<a id="a-1t"></a>能作无数变化。<a id="a-1u"></a>时阿阇世日给五百釜食。<a id="a-1v"></a>随时供养不令有乏。<a id="a-1w"></a>尔时众多比丘。<a id="a-1x"></a>见阿阇世太子日给五百釜食供给调达。<a id="a-1y"></a>共相率合往至世尊所。<a id="a-1z"></a>头面礼足白世尊言。<a id="a-20"></a>向者人间分越。<a id="a-21"></a>见阿阇世供给调达五百釜食。<a id="a-22"></a>尔时世尊告诸比丘。<a id="a-23"></a>汝等诸人勿兴斯意。<a id="a-24"></a>贪利调达供养。<a id="a-25"></a>所以然者。<a id="a-26"></a>调达所得供养。<a id="a-27"></a>自陷于罪亦陷他人。<a id="a-28"></a>堕于深罪二俱堕罪。<a id="a-29"></a>比丘当知。<a id="a-2A"></a>所谓自陷罪者。<a id="a-2B"></a>犹如彼芭蕉树。<a id="a-2C"></a>愚人求实不能克获。<a id="a-2D"></a>竹芦亦复如是。<a id="a-2E"></a>駏驉怀妊二命俱丧。<a id="a-2F"></a>夫士贪货后自丧亡。<a id="a-2G"></a>调达比丘亦复如是。<a id="a-2H"></a>贪着利养。<a id="a-2I"></a>由此利养自致丧亡。<a id="a-2J"></a>佛告比丘。<a id="a-2K"></a>今当为汝说譬。<a id="a-2L"></a>智者以譬喻自解。<a id="a-2M"></a>昔有群鹫游在深山各各孚乳。<a id="a-2N"></a>鹫告其雏曰。<a id="a-2O"></a>汝若学飞玄在虚空。<a id="a-2P"></a>见地如槃慎勿上过。<a id="a-2Q"></a>所以然者。<a id="a-2R"></a>上有随蓝风。<a id="a-2S"></a>伤害于汝。<a id="a-2T"></a>头恼支节各在异处。<a id="a-2U"></a>时雏儿不随父母教诫。<a id="a-2V"></a>飞越过量为风所吹丧命。<a id="a-2W"></a>支节异处。<a id="a-2X"></a>汝等比丘勿兴斯意。<a id="a-2Y"></a>调达比丘如是受殃近在不远。<a id="a-2Z"></a>比丘复当知之。<a id="a-2a"></a>犹如群龟告语诸子。<a id="a-2b"></a>汝等自护莫至某处。<a id="a-2c"></a>彼有猎者备获汝身分为五分。<a id="a-2d"></a>时诸龟子不随其教。<a id="a-2e"></a>便至其处共相娱乐。<a id="a-2f"></a>便为猎者所获。<a id="a-2g"></a>或有安隐还得归者。<a id="a-2h"></a>龟问其子。<a id="a-2i"></a>汝等为从何来。<a id="a-2j"></a>不至彼处乎。<a id="a-2k"></a>子报父母。<a id="a-2l"></a>我等相将至彼处观。<a id="a-2m"></a>不见猎者唯睹长线而追我后。<a id="a-2n"></a>龟语其子。<a id="a-2o"></a>此线逐汝后者由来久矣。<a id="a-2p"></a>非适今也。<a id="a-2q"></a>汝先祖父母皆由此线而致丧亡。<a id="a-2r"></a>诸比丘当知。<a id="a-2s"></a>犹如野狐。<a id="a-2t"></a>昼夜伺求大便畜兽粪除已自食讫。<a id="a-2u"></a>复自于此大便而去。<a id="a-2v"></a>调达比丘贪致供养亦复如是。<a id="a-2w"></a>已自陷罪复陷他人。<a id="a-2x"></a>诸比丘莫贪着供养。<a id="a-2y"></a>如彼调达比丘。<a id="a-2z"></a>复引喻来。<a id="a-30"></a>昔大月支国风俗常仪。<a id="a-31"></a>要当酥煎麦食猪。<a id="a-32"></a>时宫马驹谓其母曰。<a id="a-33"></a>我等与王致力。<a id="a-34"></a>不计远近皆赴其命。<a id="a-35"></a>然食以草刍饮以潦水。<a id="a-36"></a>马告其子。<a id="a-37"></a>汝等慎勿兴此意。<a id="a-38"></a>羡彼酥煎麦耶。<a id="a-39"></a>如是不久自当现验。<a id="a-3A"></a>时逼节会新岁垂至。<a id="a-3B"></a>家家缚猪投于濩汤举声号唤。<a id="a-3C"></a>马母告子汝等颇忆酥煎麦不乎。<a id="a-3D"></a>欲知证验可往观之。<a id="a-3E"></a>诸马驹等知之审然。<a id="a-3F"></a>方知前[億-音+(夫*夫)]为不及也。<a id="a-3G"></a>虽复食草。<a id="a-3H"></a>时复遇麦。<a id="a-3I"></a>让而不食。<a id="a-3J"></a>时诸比丘白世尊曰。<a id="a-3K"></a>调达为人。<a id="a-3L"></a>其德云何。<a id="a-3M"></a>乃能致斯供养。<a id="a-3N"></a>佛告比丘。<a id="a-3O"></a>汝等莫兴意贪着利养。<a id="a-3P"></a>如是不久自当见调达现验之事。<a id="a-3Q"></a>尔时世尊观察此义。<a id="a-3R"></a>为后世众生示现大明。<a id="a-3S"></a>亦使正法久存于世。<a id="a-3T"></a>尔时世尊处在大众而说斯偈。</p>
  <p id="a3U">芭蕉以实死　　竹芦实亦然</p>
  <p id="a3V">駏驉坐妊死　　士以贪自丧</p>
  <p id="a3W">芭蕉以实死者。<a id="a-3X"></a>皮皮相裹叶叶相连。<a id="a-3Y"></a>欲求其实终不可得。<a id="a-3Z"></a>彼树常宜根生一芽树便辄死。<a id="a-3a"></a>竹芦实亦然。<a id="a-3b"></a>是故说芭蕉以实死竹芦实亦然也。<a id="a-3c"></a>士以贪自丧者。<a id="a-3d"></a>所谓土者勇猛大将能却外敌内奸不起。<a id="a-3e"></a>如此之比乃名大将。<a id="a-3f"></a>然彼大将思虑不出众人之表。<a id="a-3g"></a>贪入深阵不能自出于中自丧。<a id="a-3h"></a>或复有人内实怯弱外现勇悍。<a id="a-3i"></a>设遭战斗之日见敌便惧。<a id="a-3j"></a>赏赐之际思在上首。<a id="a-3k"></a>调达比丘亦复如是。<a id="a-3l"></a>受人信施日啖五百釜食自称勇悍。<a id="a-3m"></a>能与结使众敌共战反招祸患。<a id="a-3n"></a>是故说士以贪自丧也駏驉坐妊死者。<a id="a-3o"></a>犹如駏驉欲深固情交通自致其祸既自丧身复杀其子。<a id="a-3p"></a>不能自安安能安人。<a id="a-3q"></a>调达比丘由此利养身坏命终入阿鼻地狱。<a id="a-3r"></a>所谓自陷于罪。<a id="a-3s"></a>云何亦陷他人。<a id="a-3t"></a>使阿阇世太子所施财货不可称计。<a id="a-3u"></a>然不致果报不获其福。<a id="a-3v"></a>是谓亦陷他人。<a id="a-3w"></a>二罪交集故致丧身。<a id="a-3x"></a>是故说駏驉坐妊死。</p>
  <p id="a3y">如是贪无利　　当知从痴生</p>
  <p id="a3z">愚为此害贤　　首领分在地</p>
  <p id="a40">如是贪无利者。<a id="a-41"></a>调达比丘。<a id="a-42"></a>学致神足为已招祸。<a id="a-43"></a>设不得神足者。<a id="a-44"></a>其罪盖不足言。<a id="a-45"></a>既贪利养不至究竟。<a id="a-46"></a>是故说如是贪无利也。<a id="a-47"></a>当知从痴生者。<a id="a-48"></a>皆是凡夫人志不坚固。<a id="a-49"></a>或从正入邪不自觉知。<a id="a-4A"></a>设得信施快自喜庆。<a id="a-4B"></a>不虑后缘当受其报。<a id="a-4C"></a>是故说当知从痴生也。<a id="a-4D"></a>愚为此害贤者。<a id="a-4E"></a>诸善之法皆是贤人所习。<a id="a-4F"></a>非是愚者所学。<a id="a-4G"></a>是故说愚为此害贤也。<a id="a-4H"></a>首领分乎地者。<a id="a-4I"></a>谓调达比丘。<a id="a-4J"></a>通出入息起不净想。<a id="a-4K"></a>乃至顶法亦复如是。<a id="a-4L"></a>以其神通贪着利养自陷乎罪。<a id="a-4M"></a>是故说首领分乎地。</p>
  <p id="a4N">愚人贪利养　　求望名誉称</p>
  <p id="a4O">在家自兴嫉　　常求他供养</p>
  <p id="a4P">愚人贪利养者。<a id="a-4Q"></a>不能明鉴善法。<a id="a-4R"></a>内自兴嫉外望供养。<a id="a-4S"></a>欲使四部众随时致敬。<a id="a-4T"></a>是故说愚人贪利养。<a id="a-4U"></a>求望名誉称者。<a id="a-4V"></a>昼夜伺捕国王大臣一亿居士。<a id="a-4W"></a>猗豪力势贪求名称。<a id="a-4X"></a>观察前意随形应适。<a id="a-4Y"></a>趣欲悦彼以获利养。<a id="a-4Z"></a>或时在众虚谈万端欲现己智。<a id="a-4a"></a>独望尊贵。<a id="a-4b"></a>余者处卑。<a id="a-4c"></a>内怀悕望衣被饭食床卧具病瘦医药。<a id="a-4d"></a>余者不得利养。<a id="a-4e"></a>调达比丘所诵经典。<a id="a-4f"></a>六万象载不胜。<a id="a-4g"></a>十二年中恒处岩薮空闲山间。<a id="a-4h"></a>持戒牢固如护吉祥瓶。<a id="a-4i"></a>以其贪着利养故。<a id="a-4j"></a>所造功德尽为恚火所烧。<a id="a-4k"></a>是故说求望名誉称也。<a id="a-4l"></a>在家自兴嫉者。<a id="a-4m"></a>或有在家居士。<a id="a-4n"></a>家累自随每兴忌妒。<a id="a-4o"></a>吾今不欲见持行清净之人。<a id="a-4p"></a>设有梵行清净人。<a id="a-4q"></a>来至我家者。<a id="a-4r"></a>不经日夜暂息。<a id="a-4s"></a>便进各还本居。<a id="a-4t"></a>复重生念。<a id="a-4u"></a>设欲住者恒乏利养。<a id="a-4v"></a>是故说在家自兴妒也。<a id="a-4w"></a>常求他供养者。<a id="a-4x"></a>彼习行人复作是念。<a id="a-4y"></a>我今名在道检行出人表。<a id="a-4z"></a>当令蜎飞有形之类日来供养。<a id="a-50"></a>衣服饮食床卧具病瘦医药。<a id="a-51"></a>使令余者不得其养。<a id="a-52"></a>设见余人兴致利养者。<a id="a-53"></a>横生妒嫉如失宝藏。<a id="a-54"></a>是故说常求他供养也。</p>
  <p id="a55">勿猗此养　　为家舍罪　　此非至意</p>
  <p id="a56">用用何益</p>
  <p id="a57">勿猗此养者。<a id="a-58"></a>彼执行之人勇猛精进少欲知足志趣牢固。<a id="a-59"></a>常乐闲静思惟恶露不净之观。<a id="a-5A"></a>其间思惟善念。<a id="a-5B"></a>夫人处世贪着利养者。<a id="a-5C"></a>自增慢惰渐坠于罪。<a id="a-5D"></a>是故说勿猗此养也。<a id="a-5E"></a>为家舍罪者。<a id="a-5F"></a>或在国王长者一亿居士比丘比丘尼沙弥沙弥尼。<a id="a-5G"></a>不令诸人知我在某处家。<a id="a-5H"></a>论说神德戒行备具。<a id="a-5I"></a>是故说为家舍罪也。<a id="a-5J"></a>此非至意者。<a id="a-5K"></a>捐弃恶缘修无量定。<a id="a-5L"></a>设遭遇恶违本誓愿。<a id="a-5M"></a>所行事业不自为己。<a id="a-5N"></a>是故说此非意至也。<a id="a-5O"></a>用用何益者。<a id="a-5P"></a>亦复自隐不令人知。<a id="a-5Q"></a>我持戒精进修阿练行。<a id="a-5R"></a>一坐一起复不使知。<a id="a-5S"></a>漏尽意解勇猛强记。<a id="a-5T"></a>辩才捷疾智慧无量。<a id="a-5U"></a>不欲闻人称誉己德。<a id="a-5V"></a>是故说用用何益也。</p>
  <p id="a5W">愚为愚计想　　欲慢日用增</p>
  <p id="a5X">异哉夫利养　　泥洹趣不同</p>
  <p id="a5Y">愚为愚计想者。<a id="a-5Z"></a>愚人计想念念兴恶。<a id="a-5a"></a>但求他养己行不均。<a id="a-5b"></a>在众人中独尊独贵兴致礼敬。<a id="a-5c"></a>愿令余者卑贱。<a id="a-5d"></a>是故说愚为愚计想也。<a id="a-5e"></a>欲慢日用增者。<a id="a-5f"></a>夫中直之人厌患利养。<a id="a-5g"></a>戒闻施惠众德具足。<a id="a-5h"></a>解脱知见无观不入。<a id="a-5i"></a>功德已具堪任受养。<a id="a-5j"></a>福度前人已能消化复能济彼。<a id="a-5k"></a>是谓续如来种绍继贤圣。<a id="a-5l"></a>是故说欲慢日用增也。<a id="a-5m"></a>异哉夫利养者。<a id="a-5n"></a>非法之义。<a id="a-5o"></a>兴利养者日损日减。<a id="a-5p"></a>非至要处舍正就危者。<a id="a-5q"></a>当知非贤圣道教。<a id="a-5r"></a>是故说异哉夫利养也。<a id="a-5s"></a>泥洹趣不同者。<a id="a-5t"></a>至泥洹终其道不同。<a id="a-5u"></a>先学俗中妙法。<a id="a-5v"></a>次习贤圣道法。<a id="a-5w"></a>以次得须陀洹斯陀含阿那含阿罗汉。<a id="a-5x"></a>是故说泥洹趣不同也。</p>
  <p id="a5y">能谛知是者　　比丘真佛子</p>
  <p id="a5z">不乐着利养　　闲居却乱意</p>
  <p id="a60">能谛知是者。<a id="a-61"></a>彼修行人知人利养至为难消。<a id="a-62"></a>身有瑕隙受彼重施。<a id="a-63"></a>犹彼朽车轮轴不牢载以重载。<a id="a-64"></a>必坏败车定矣不疑。<a id="a-65"></a>此亦如是。<a id="a-66"></a>以无戒身受人恩施。<a id="a-67"></a>必自坠堕恶趣。<a id="a-68"></a>是故说能谛知是也。<a id="a-69"></a>比丘真佛子者。<a id="a-6A"></a>过去诸佛弟子翼从成就此德。<a id="a-6B"></a>当来诸佛世尊弟子亦当成就此德。<a id="a-6C"></a>云何名为佛弟子耶。<a id="a-6D"></a>答曰四也。<a id="a-6E"></a>须陀洹斯陀含阿那含阿罗汉。<a id="a-6F"></a>如斯四部弟子一向承佛教诫。<a id="a-6G"></a>正使外邪众恶化作若干形像。<a id="a-6H"></a>来试四种弟子者。<a id="a-6I"></a>终不能得其便也。<a id="a-6J"></a>所以然者。<a id="a-6K"></a>以其真实谛故。<a id="a-6L"></a>凡夫下劣不得称为弟子者何。<a id="a-6M"></a>答曰。<a id="a-6N"></a>所以不称者。<a id="a-6O"></a>以彼人心犹豫不定故。<a id="a-6P"></a>或时承受佛教。<a id="a-6Q"></a>或时着外道异学。<a id="a-6R"></a>如斯之类不得称为佛弟子。<a id="a-6S"></a>此贤圣弟子信根牢固。<a id="a-6T"></a>一向承受佛教敬奉三宝。<a id="a-6U"></a>此乃得名佛弟子也。<a id="a-6V"></a>或有说者于如来所得无疑信根。<a id="a-6W"></a>是故说比丘真佛子也。<a id="a-6X"></a>不乐贪利养者。<a id="a-6Y"></a>何以故。<a id="a-6Z"></a>皆由如来言无二故。<a id="a-6a"></a>如佛契经所说告诸比丘。<a id="a-6b"></a>利养甜美内人恶趣不得至道。<a id="a-6c"></a>能离此者可成果证。<a id="a-6d"></a>问曰。<a id="a-6e"></a>已得阿罗汉果。<a id="a-6f"></a>有何不具而复修道。<a id="a-6g"></a>答曰。<a id="a-6h"></a>根门未具分别故。<a id="a-6i"></a>于退转法当求方便至不退根不退根人。<a id="a-6j"></a>当求方便进至念法人所。<a id="a-6k"></a>念法人复当求方便至护法人所。<a id="a-6l"></a>护法根人。<a id="a-6m"></a>当求方便至定住根人所。<a id="a-6n"></a>定住根人。<a id="a-6o"></a>当求方便至无碍根人所。<a id="a-6p"></a>如是渐进功德之业。<a id="a-6q"></a>犹如不动牢固之行自致无愿无想空定。<a id="a-6r"></a>是故说不乐贪利养也。<a id="a-6s"></a>闲居却乱意者。<a id="a-6t"></a>常当五闲净法。<a id="a-6u"></a>一为喜。<a id="a-6v"></a>喜已所得。<a id="a-6w"></a>二为安。<a id="a-6x"></a>安止众生。<a id="a-6y"></a>三为自守。<a id="a-6z"></a>守行不失。<a id="a-70"></a>四为念。<a id="a-71"></a>念定不乱。<a id="a-72"></a>五为待。<a id="a-73"></a>待善去恶。<a id="a-74"></a>所谓欲界者众乱之原。<a id="a-75"></a>善求巧便勤求解脱。<a id="a-76"></a>愿不生欲界。<a id="a-77"></a>是故说闲居却乱意也。</p>
  <p id="a78">夫欲安命　　息心自省　　不知计数</p>
  <p id="a79">衣被饮食</p>
  <p id="a7A">夫欲安命者。<a id="a-7B"></a>安命有二事。<a id="a-7C"></a>一为身命。<a id="a-7D"></a>二智慧命。<a id="a-7E"></a>有身命则有慧命。<a id="a-7F"></a>设无身命何有慧命。<a id="a-7G"></a>如是行人常当自护将育慧命。<a id="a-7H"></a>是故说夫欲安命也。<a id="a-7I"></a>息心自省者云何。<a id="a-7J"></a>息心而自省己。<a id="a-7K"></a>所谓省己者戒闻施惠。<a id="a-7L"></a>是为妙法。<a id="a-7M"></a>若在第一义。<a id="a-7N"></a>便逮须陀洹果斯陀含果阿那含果阿罗汉果。<a id="a-7O"></a>是故说息心自省也。<a id="a-7P"></a>不知计数者。<a id="a-7Q"></a>昔有一比丘往至世尊所。<a id="a-7R"></a>头面礼足叉手白佛言。<a id="a-7S"></a>唯然世尊。<a id="a-7T"></a>听诸比丘露其形体。<a id="a-7U"></a>人间游化与世殊异岂不快耶。<a id="a-7V"></a>佛告比丘。<a id="a-7W"></a>咄愚所白不入圣律违于道教。<a id="a-7X"></a>倮形露体者外道异学尼干子法。<a id="a-7Y"></a>非我贤圣法律所应之行。<a id="a-7Z"></a>设当我众倮形游世者。<a id="a-7a"></a>与彼畜兽有何差别。<a id="a-7b"></a>则不知尊卑贵贱父母宗亲。<a id="a-7c"></a>复有异比丘。<a id="a-7d"></a>往至世尊所。<a id="a-7e"></a>白佛言。<a id="a-7f"></a>唯然大圣。<a id="a-7g"></a>听诸比丘着织发衣。<a id="a-7h"></a>佛告比丘。<a id="a-7i"></a>斯是外道异学所服衣被。<a id="a-7j"></a>非我贤圣法律所容受也。<a id="a-7k"></a>愚人当知。<a id="a-7l"></a>着织发衣者有五瑕秽。<a id="a-7m"></a>云何为五。<a id="a-7n"></a>一为臭秽二为难近三为饶虱四为饶虮。<a id="a-7o"></a>五为热时佐热。<a id="a-7p"></a>寒时佐寒。<a id="a-7q"></a>夫为道士披僧伽梨者。<a id="a-7r"></a>过去诸佛贤圣标式。<a id="a-7s"></a>是故说不知计数也。<a id="a-7t"></a>衣服饮食者。<a id="a-7u"></a>已说僧伽梨复说衣被饮食耶。<a id="a-7v"></a>报曰。<a id="a-7w"></a>所谓衣被者。<a id="a-7x"></a>泥洹僧僧祇支安陀卫郁多罗僧。<a id="a-7y"></a>所谓饮者甘蔗浆黑石蜜浆蒲桃浆石蜜浆。<a id="a-7z"></a>所谓食者。<a id="a-80"></a>食本有五穄粟[麩-夫+黃]麦[麩-夫+黃]麦头麸。<a id="a-81"></a>正根本食者粳米为首。<a id="a-82"></a>种种饮食者恶生畏。<a id="a-83"></a>王请一比丘敕太官。<a id="a-84"></a>与比丘精细饮食令如吾食。<a id="a-85"></a>比丘食已辞王出外。<a id="a-86"></a>王问比丘饮食讫耶。<a id="a-87"></a>答曰已讫。<a id="a-88"></a>王意自念。<a id="a-89"></a>比丘所食必当粗恶。<a id="a-8A"></a>观色不悦必然不疑。<a id="a-8B"></a>重请明日更食。<a id="a-8C"></a>比丘辞还精舍。<a id="a-8D"></a>明日更来。<a id="a-8E"></a>王躬自斟酌若干甘馔食彼比丘已。<a id="a-8F"></a>问比丘曰。<a id="a-8G"></a>云何道士食为甘美耶。<a id="a-8H"></a>比丘答曰如食所食。<a id="a-8I"></a>王内兴恚吾躬自具食。<a id="a-8J"></a>道士故言如食所食。<a id="a-8K"></a>王复重请比丘。<a id="a-8L"></a>明日更食以苦酒煮[嘹-口+豆]豆食之。<a id="a-8M"></a>食已问曰。<a id="a-8N"></a>云何道士食为甘美耶。<a id="a-8O"></a>答曰如食所食。<a id="a-8P"></a>王问道士食好饮食亦言如食所食。<a id="a-8Q"></a>得斯恶食亦言如食所食。<a id="a-8R"></a>将有何故愿闻其意。<a id="a-8S"></a>比丘答曰。</p>
  <p id="a8T">如笮瞻卜华　　出油用膏车</p>
  <p id="a8U">臭脂膏致远　　岂贵好以丑</p>
  <p id="a8V">百味食续命　　支形得行道</p>
  <p id="a8W">苦酒[嘹-口+豆]豆食　　全命何假彼</p>
  <p id="a8X">时王闻已内自惭愧无颜仰瞻。<a id="a-8Y"></a>我之所为极为可耻。<a id="a-8Z"></a>乃兴恶意触娆贤圣。<a id="a-8a"></a>犹如愚人不自顾虑。<a id="a-8b"></a>便自兴意叉须弥山不损于彼而自伤手。<a id="a-8c"></a>以小升斗欲量海水。<a id="a-8d"></a>我今所行其犹如此。<a id="a-8e"></a>自以褊狭小意。<a id="a-8f"></a>量度贤圣王。<a id="a-8g"></a>复思惟夫修行人不自为己但欲支命。<a id="a-8h"></a>得修行道亦复不望现身受报。<a id="a-8i"></a>今身施好后获好报。<a id="a-8j"></a>施秽得秽如影随形。<a id="a-8k"></a>是以智者当清净施。<a id="a-8l"></a>莫怀妄想。<a id="a-8m"></a>是故说衣被饮食也。</p>
  <p id="a8n">不自望利　　不谄于人　　不依他活</p>
  <p id="a8o">守己法行</p>
  <p id="a8p">不自望利者。<a id="a-8q"></a>昔诸比丘初学日浅。<a id="a-8r"></a>贪着乞求所在分越得食。<a id="a-8s"></a>皆恶粗弊不甘。<a id="a-8t"></a>所游乞处正使得食。<a id="a-8u"></a>或迟或疾意转欲退不堪习行。<a id="a-8v"></a>内怀忧戚渐兴权诈。<a id="a-8w"></a>转习世法不复论讲契经律阿毗昙。<a id="a-8x"></a>世尊告曰汝等比丘。<a id="a-8y"></a>当观宿缘皆有果报。<a id="a-8z"></a>犹如尸婆罗比丘。<a id="a-90"></a>阿那律比丘。<a id="a-91"></a>功德满足不求自至余。<a id="a-92"></a>虽有福不相为。<a id="a-93"></a>譬能知宿缘有高下者。<a id="a-94"></a>不当兴意起憎嫉心。<a id="a-95"></a>是故说不自望利也。<a id="a-96"></a>不谄于人者。<a id="a-97"></a>行当专一身心相应。<a id="a-98"></a>外现愚惑内智勇猛。<a id="a-99"></a>心念口发无所差违。<a id="a-9A"></a>奸伪邪意常当远离。<a id="a-9B"></a>昔罽宾国拘秀那罗村。<a id="a-9C"></a>时有一人好事谄伪奸者。<a id="a-9D"></a>彼有塔寺名婆槃那。<a id="a-9E"></a>有一比丘恒给众僧清净水。<a id="a-9F"></a>此比丘皆欲现权诈佯如奸宄集聚阿练。<a id="a-9G"></a>比丘皆着百补纳衣。<a id="a-9H"></a>其色若干。<a id="a-9I"></a>往至彼村与主人相见。<a id="a-9J"></a>相问讯讫各一面坐。<a id="a-9K"></a>其人悲泣五体投地。<a id="a-9L"></a>谓诸道士。<a id="a-9M"></a>为从何来而至贫家。<a id="a-9N"></a>为从莲华池来。<a id="a-9O"></a>为从他方世界。<a id="a-9P"></a>为从神仙山来。<a id="a-9Q"></a>意甚爱敬即请诸比丘。<a id="a-9R"></a>愿明日于贫家食。<a id="a-9S"></a>诸比丘报曰。<a id="a-9T"></a>吾等所以来者。<a id="a-9U"></a>正为君一人耳。<a id="a-9V"></a>今以相造岂得受余人请耶。<a id="a-9W"></a>虽尔欲求度人之首良祐福田者。<a id="a-9X"></a>斯有尔许人无有过者。<a id="a-9Y"></a>即入家内敕诸仆使。<a id="a-9Z"></a>速办种种甘馔饮食。<a id="a-9a"></a>有诸神人道士来造我家吾欲食之。<a id="a-9b"></a>时诸比丘报语主人。<a id="a-9c"></a>贤士竟为知不。<a id="a-9d"></a>我等涉学积有年岁。<a id="a-9e"></a>经行进止常有法则。<a id="a-9f"></a>六时行道不与常同。<a id="a-9g"></a>意欲经行清旦至暮暮达平晓。<a id="a-9h"></a>日出则食不违典律。<a id="a-9i"></a>彼众中上座入语檀越。<a id="a-9j"></a>吾一人者名曰一坐一食。<a id="a-9k"></a>饭食诸馔及以果蓏。<a id="a-9l"></a>一时赍来吾当咒愿。<a id="a-9m"></a>檀越闻已欢喜踊跃不能自胜。<a id="a-9n"></a>办具种种诸馔饮食投于钵中。<a id="a-9o"></a>别上果蓏前受咒愿。<a id="a-9p"></a>复以酥饼蜜和麨别贡上座。<a id="a-9q"></a>望道士食已钵中遗。<a id="a-9r"></a>吾得食之必获其福。<a id="a-9s"></a>比丘受食咒愿已讫问檀越曰。<a id="a-9t"></a>颇有甘浆美饮不。<a id="a-9u"></a>檀越报曰。<a id="a-9v"></a>如贫家中浆有数种。<a id="a-9w"></a>[菘-公+甫]桃甘蔗石蜜诸浆种种皆有。<a id="a-9x"></a>不审尊者上座为须何浆。<a id="a-9y"></a>道人报曰。<a id="a-9z"></a>向所论浆。<a id="a-A0"></a>生来不饮初不历口。<a id="a-A1"></a>吾所问浆淳清重。<a id="a-A2"></a>甘储在积年味不变者吾乃饮耳。<a id="a-A3"></a>檀越闻已甚怪所以。<a id="a-A4"></a>咄咄祸灾乃置此变。<a id="a-A5"></a>吾生斯念谓诸道士皆获六通罗汉清澈。<a id="a-A6"></a>今观其踪正是大贼。<a id="a-A7"></a>檀越寻语道人。<a id="a-A8"></a>自少以来酒不过口。<a id="a-A9"></a>岂敢以酒施于道人。<a id="a-AA"></a>道人即以奢勒里钱语檀越曰。<a id="a-AB"></a>家若无酒可持此钱为我酤来。<a id="a-AC"></a>檀越闻已以手掩耳。<a id="a-AD"></a>咄咄甚为可怪。<a id="a-AE"></a>何意道士持生业自随。<a id="a-AF"></a>此诸人等皆是赖鞮。<a id="a-AG"></a>道士有何道心。<a id="a-AH"></a>即语道人别更使人。<a id="a-AI"></a>吾非汝仆使乃令吾酤酒室。<a id="a-AJ"></a>赖鞮道人吾先不谙堕汝欺中。<a id="a-AK"></a>我今终不为汝所诳。<a id="a-AL"></a>比丘报曰。<a id="a-AM"></a>止止檀越勿兴斯谤。<a id="a-AN"></a>吾等所以来者。<a id="a-AO"></a>欲觉寤卿一人耳。<a id="a-AP"></a>汝前后以来费耗财货施不值主。<a id="a-AQ"></a>檀越若下意者听我说譬喻。<a id="a-AR"></a>报曰大佳愿欲闻之。<a id="a-AS"></a>可善听之。<a id="a-AT"></a>犹如善射之士。<a id="a-AU"></a>百步射毛时时乃中。<a id="a-AV"></a>或高或下或左或右不中其的。<a id="a-AW"></a>若以地为的而取射者。<a id="a-AX"></a>高下东西南北。<a id="a-AY"></a>所射皆着终不失地。<a id="a-AZ"></a>今此大众亦复如是。<a id="a-Aa"></a>不选择施者必值真人。<a id="a-Ab"></a>若选择施者时时乃值。<a id="a-Ac"></a>多有空出费而不益。<a id="a-Ad"></a>大众之中四果备足四双八辈十二贤士。<a id="a-Ae"></a>皆悉具有欲取珍宝。<a id="a-Af"></a>当诣大海至须弥宝山。<a id="a-Ag"></a>欲求贤人得道罗汉者当诣大众。<a id="a-Ah"></a>檀越明听更说一譬。<a id="a-Ai"></a>开意受持明者。<a id="a-Aj"></a>以譬喻自解。<a id="a-Ak"></a>昔此贵邦有一侨士适南天竺。<a id="a-Al"></a>同伴一人与彼奢婆罗咒术家女人交通。<a id="a-Am"></a>其人发意欲还归家。<a id="a-An"></a>辄化为驴不能得归。<a id="a-Ao"></a>同伴语曰。<a id="a-Ap"></a>我等积年离家吉凶灾变永无消息。<a id="a-Aq"></a>汝意云何为欲归不。<a id="a-Ar"></a>设欲去者可时庄严。<a id="a-As"></a>其人报曰。<a id="a-At"></a>吾无远虑遭值恶缘。<a id="a-Au"></a>与咒术女人交通。<a id="a-Av"></a>意适欲归便化为驴。<a id="a-Aw"></a>神识倒错天地洞燃。<a id="a-Ax"></a>为一不知东西南北。<a id="a-Ay"></a>以是故不能得归。<a id="a-Az"></a>同伴报曰。<a id="a-B0"></a>汝何愚惑乃至如此。<a id="a-B1"></a>此南山顶有草名遮罗波罗。<a id="a-B2"></a>其有人被咒术镇压者。<a id="a-B3"></a>食彼药草即还服形。<a id="a-B4"></a>其人报曰。<a id="a-B5"></a>不识此草知当如何。<a id="a-B6"></a>同伴语曰。<a id="a-B7"></a>汝以次啖草自当遇之。<a id="a-B8"></a>其人随语如彼教诫。<a id="a-B9"></a>设成为驴即诣南山。<a id="a-BA"></a>以次啖草还服人形。<a id="a-BB"></a>采取奇珍异宝。<a id="a-BC"></a>得与同伴安隐归家。<a id="a-BD"></a>檀越当知此亦如是愚惑之人。<a id="a-BE"></a>一向直信施求罗汉得道者何曰可果。<a id="a-BF"></a>所在推觅终不可值。<a id="a-BG"></a>欲求真人罗汉者。<a id="a-BH"></a>当从大众索之。<a id="a-BI"></a>以次供养必值贤圣获果不疑。<a id="a-BJ"></a>檀越复当明听。<a id="a-BK"></a>昔佛在世大爱道瞿昙弥亲佛夷母。<a id="a-BL"></a>以金缕织成衣奉献如来。<a id="a-BM"></a>佛告大爱道。<a id="a-BN"></a>夫欲施者当诣大众。<a id="a-BO"></a>何为独向我耶。<a id="a-BP"></a>吾亦是大众之一数。<a id="a-BQ"></a>亦有微分可持此金缕织成衣往施圣众。<a id="a-BR"></a>如来三界特尊。<a id="a-BS"></a>犹尚不能偏受信施。<a id="a-BT"></a>辞让圣众不自专己。<a id="a-BU"></a>檀越颇闻此界南城内婆槃那寺主。<a id="a-BV"></a>给施众僧水者不乎。<a id="a-BW"></a>檀越报曰。<a id="a-BX"></a>久闻消息生年已来不睹其形。<a id="a-BY"></a>今方乃知贤圣之人。<a id="a-BZ"></a>比丘答曰。<a id="a-Ba"></a>前后已来奸伪虚诈诳惑万端。<a id="a-Bb"></a>侵欺檀越如我比者非徒一人。<a id="a-Bc"></a>自今已始若欲设福。<a id="a-Bd"></a>当诣大众所求果报如愿克获。<a id="a-Be"></a>时彼比丘即说颂曰。</p>
  <p id="aBf">毒蛇擎持颈　　被服虎斑文</p>
  <p id="aBg">行如鹤伺鱼　　闭塞寂无声</p>
  <p id="aBh">内无四等心　　欺诈于主人</p>
  <p id="aBi">是故离谕谄　　以真练精神</p>
  <p id="aBj">如来广普教　　三界廓然明</p>
  <p id="aBk">所以致利养　　由有贤圣道</p>
  <p id="aBl">施者忘悭贪　　尽心事三宝</p>
  <p id="aBm">是以离欺诈　　以法成其性</p>
  <p id="aBn">尔时檀越即从坐起五体投地敬礼圣众愿受忏悔。<a id="a-Bo"></a>今蒙润泽昔所未闻。<a id="a-Bp"></a>虽言父母尊长犹不能导引。<a id="a-Bq"></a>真要遭蒙圣恩永除心垢。<a id="a-Br"></a>自今已始设当惠施不问多少。<a id="a-Bs"></a>尽当诣众不敢自专。<a id="a-Bt"></a>今重自归愿诸贤圣尽为我师。<a id="a-Bu"></a>当以四事供养衣被饭食床卧具病瘦医药。<a id="a-Bv"></a>是故说不谄于人也。<a id="a-Bw"></a>不依他活者。<a id="a-Bx"></a>昔调达比丘将五百比丘。<a id="a-By"></a>受王重养供给什物。<a id="a-Bz"></a>随时瞻视不失其意。<a id="a-C0"></a>此五百人皆仰调达得致利养。<a id="a-C1"></a>自无功德不足为贵。<a id="a-C2"></a>要当己身备具众法。<a id="a-C3"></a>自致供养乃可为贵。<a id="a-C4"></a>是故说不依他活也。<a id="a-C5"></a>守己法行者。<a id="a-C6"></a>法者诸善之法恒念备具。<a id="a-C7"></a>不于余人受教授。<a id="a-C8"></a>沙门白衣以己内教授。<a id="a-C9"></a>息心令常精勤不失法度。<a id="a-CA"></a>恒随正法不堕邪部。<a id="a-CB"></a>是故说守己法行也。<a id="a-CC"></a>自得不恃不从他望望彼比丘不至正定自得不恃者。<a id="a-CD"></a>夫人执德而不见其德。<a id="a-CE"></a>为而不见其为。<a id="a-CF"></a>自不恃德陵彼无德调达门徒。<a id="a-CG"></a>已实无德虚受信施。<a id="a-CH"></a>皆兴愿求独尊无等。<a id="a-CI"></a>是故说自得不恃也。<a id="a-CJ"></a>不从他望者。<a id="a-CK"></a>调达弟子各立限制。<a id="a-CL"></a>不得共相诽谤。<a id="a-CM"></a>称叹名誉一人不说逐出众外。<a id="a-CN"></a>正说无德强说有德。<a id="a-CO"></a>是故世尊告诸比丘。<a id="a-CP"></a>各各自守慎莫虚称功德。<a id="a-CQ"></a>行不合己则致其殃不致究竟。<a id="a-CR"></a>是故说不从他望也。<a id="a-CS"></a>望彼比丘不至正定者。<a id="a-CT"></a>意常侥幸有所希望。<a id="a-CU"></a>心意不专不履正行。<a id="a-CV"></a>于中终不能得出受定意。<a id="a-CW"></a>夫人入定要当专意无他异念。<a id="a-CX"></a>是故说曰。<a id="a-CY"></a>望彼比丘不至正定也。</p>
  <p id="aCZ">夫欲安命　　息心自省　　如鼠藏穴</p>
  <p id="aCa">潜隐习教</p>
  <p id="aCb">夫欲安命者。<a id="a-Cc"></a>所谓安命者。<a id="a-Cd"></a>众善普集阐扬幽玄以为营命。<a id="a-Ce"></a>非但衣服饮食而已。<a id="a-Cf"></a>是故说曰。<a id="a-Cg"></a>夫欲安命也。<a id="a-Ch"></a>息心自省者。<a id="a-Ci"></a>戒闻惠施智慧解脱。<a id="a-Cj"></a>解脱见慧而自璎珞。<a id="a-Ck"></a>是故说曰。<a id="a-Cl"></a>沙门自省也。<a id="a-Cm"></a>如鼠藏穴者。<a id="a-Cn"></a>夫穴处之虫深则牢固无所畏惧。<a id="a-Co"></a>不为恶人弊虫所见侵害。<a id="a-Cp"></a>不为暴火溢水所见烧溺。<a id="a-Cq"></a>是故说曰如鼠藏穴。<a id="a-Cr"></a>潜隐习教者。<a id="a-Cs"></a>尽具沙门内禁之法潜居隐处。<a id="a-Ct"></a>心意游寂节食知足。<a id="a-Cu"></a>人若非人不得其便。<a id="a-Cv"></a>是故说潜隐习教也。</p>
  <p id="aCw">夫欲安命　　息心自省　　趣得知足</p>
  <p id="aCx">念修一法</p>
  <p id="aCy">夫欲安命者。<a id="a-Cz"></a>夫人所以周流四海。<a id="a-D0"></a>超越崄难遂增艰苦。<a id="a-D1"></a>无毫厘之善。<a id="a-D2"></a>是故说曰夫欲安命也。<a id="a-D3"></a>息心自省者。<a id="a-D4"></a>食知止足不广殷勤。<a id="a-D5"></a>设欲得衣被饭食床卧具。<a id="a-D6"></a>终无荣冀。<a id="a-D7"></a>是故说曰趣得知足也。<a id="a-D8"></a>念修一法者。<a id="a-D9"></a>云何为一法。<a id="a-DA"></a>所谓一法者于诸善法而悉知足。<a id="a-DB"></a>是故说曰念修一法也。</p>
  <p id="aDC">约利约可　　奉戒思惟　　为慧所称</p>
  <p id="aDD">清洁勿殆</p>
  <p id="aDE">约利约可者。<a id="a-DF"></a>谨慎其行不为流耶所屈。<a id="a-DG"></a>设得利养先劝施大众然后自受。<a id="a-DH"></a>当为四部弟子比丘比丘尼优婆塞优婆夷。<a id="a-DI"></a>或为国王大臣一亿居士豪富长者。<a id="a-DJ"></a>日夜咨受恒以推让为先。<a id="a-DK"></a>然后自表。<a id="a-DL"></a>是故说曰约利约可也。<a id="a-DM"></a>奉戒思惟者。<a id="a-DN"></a>专意奉戒毫厘不犯。<a id="a-DO"></a>出入行来不失威仪。<a id="a-DP"></a>持心修戒如经火难。<a id="a-DQ"></a>是故说曰奉戒思惟。<a id="a-DR"></a>为慧所称者。<a id="a-DS"></a>诸有智人志崇高显耻不上及。<a id="a-DT"></a>见有执行之人共相扶佐成就其行。<a id="a-DU"></a>便共称叹誉其名德。<a id="a-DV"></a>是故说曰为慧所称也。<a id="a-DW"></a>清洁勿殆者。<a id="a-DX"></a>昼夜精勤坐卧经行不失本业。<a id="a-DY"></a>清旦至暮暮经达晓。<a id="a-DZ"></a>思惟止观食息不废。<a id="a-Da"></a>是故说曰清洁勿殆也。</p>
  <p id="aDb">比丘三达　　解脱无漏　　寡知鲜识</p>
  <p id="aDc">智者忆念</p>
  <p id="aDd">比丘三达者。<a id="a-De"></a>利根高德无疑解脱弃八除入。<a id="a-Df"></a>是谓一明亦名一达。<a id="a-Dg"></a>诸漏已尽是谓二明。<a id="a-Dh"></a>得诸神通是谓三明。<a id="a-Di"></a>复有说者。<a id="a-Dj"></a>诸漏永尽是谓一明。<a id="a-Dk"></a>知所从生是谓二明自识宿命是谓三明。<a id="a-Dl"></a>是故说曰比丘三明也。<a id="a-Dm"></a>解脱无漏者。<a id="a-Dn"></a>彼执行人已去老死。<a id="a-Do"></a>死有四义。<a id="a-Dp"></a>一为结使死二为阴死三为至竟死四为自在天死。<a id="a-Dq"></a>是谓四死。<a id="a-Dr"></a>三达比丘永降二魔。<a id="a-Ds"></a>云何降二魔。<a id="a-Dt"></a>一者结使魔二者天魔。<a id="a-Du"></a>是故说解脱无漏也。<a id="a-Dv"></a>寡知鲜识者。<a id="a-Dw"></a>己身智慧广普无崖。<a id="a-Dx"></a>然不与人间周旋。<a id="a-Dy"></a>不与知识往反唯有智者乃能分别。<a id="a-Dz"></a>是故说寡知鲜识也。<a id="a-E0"></a>智者忆念者。<a id="a-E1"></a>为诸梵行所见爱敬。<a id="a-E2"></a>知其神力信得自在无所挂碍。<a id="a-E3"></a>是故说智者忆念也。</p>
  <p id="aE4">其于饮食　　从人得利　　而有恶法</p>
  <p id="aE5">从供养嫉</p>
  <p id="aE6">其于饮食从人得利者。<a id="a-E7"></a>皆由前身好喜惠施。<a id="a-E8"></a>颜貌端正面如桃华。<a id="a-E9"></a>生豪族家饶财多宝。<a id="a-EA"></a>先笑后言和颜悦色。<a id="a-EB"></a>神识了朗聪明智慧。<a id="a-EC"></a>高才博学无事不知。<a id="a-ED"></a>所至到处增益法事。<a id="a-EE"></a>是故说其于饮食从人得利也。<a id="a-EF"></a>而有恶法从供养嫉者。<a id="a-EG"></a>或有学人展转相承而得供养。<a id="a-EH"></a>互相法则从一人得养。<a id="a-EI"></a>后人效之复来供养。<a id="a-EJ"></a>亦不能分别智慧深浅道德多少。<a id="a-EK"></a>有智慧人反更轻慢巧诈虚名。<a id="a-EL"></a>反更恭奉以真为伪以伪为真。<a id="a-EM"></a>转相是非共兴诽谤。<a id="a-EN"></a>我智慧才技出过于人汝所知浅。<a id="a-EO"></a>各伺其便枉杀良善死者无限。<a id="a-EP"></a>令诸智人隐而不出。<a id="a-EQ"></a>愚惑恶人在世纵逸。<a id="a-ER"></a>是故说而有恶法从供养嫉也。</p>
  <p id="aES">多集知识　　强服法衣　　但望饮食</p>
  <p id="aET">床卧之具</p>
  <p id="aEU">多集知识强服法衣者。<a id="a-EV"></a>或巧伪之人着补纳衣。<a id="a-EW"></a>外阳下密内共同情人间同处安行法步自不离前。<a id="a-EX"></a>是故说多集知识强服法衣也。<a id="a-EY"></a>但望饮食床卧具者。<a id="a-EZ"></a>其有清信士女。<a id="a-Ea"></a>出逢见者皆兴恭敬善心生焉。<a id="a-Eb"></a>当见之际如华开敷见日鲜明。<a id="a-Ec"></a>心意哀愍不能去离。<a id="a-Ed"></a>然彼人虽被纳衣心如豺狼。<a id="a-Ee"></a>如狸伺鼠。<a id="a-Ef"></a>无戒受施不惟道德。<a id="a-Eg"></a>欺惑世人不以经戒。<a id="a-Eh"></a>众生奔趣如柱崩颓。<a id="a-Ei"></a>犹渴须饮裸者得衣。<a id="a-Ej"></a>心意敬待立望其福。<a id="a-Ek"></a>谓为良祐福田不复是过。<a id="a-El"></a>是故说但望饮食床卧具也。</p>
  <p id="aEm">当知是过　　养为大畏　　寡取无忧</p>
  <p id="aEn">比丘释意</p>
  <p id="aEo">当知是过养为大畏者。<a id="a-Ep"></a>利养为病入骨彻髓。<a id="a-Eq"></a>死堕恶趣必然不疑。<a id="a-Er"></a>多诸恐畏终已无安。<a id="a-Es"></a>若处人间多诸危害。<a id="a-Et"></a>欲自防护复无善助。<a id="a-Eu"></a>住则畏死去则畏贼。<a id="a-Ev"></a>是故说当知是过养为大畏也。<a id="a-Ew"></a>寡取无忧比丘释意者。<a id="a-Ex"></a>或有族姓男女执信牢固。<a id="a-Ey"></a>捐舍妻息出家学道。<a id="a-Ez"></a>剃除须发着三法衣。<a id="a-F0"></a>到时持钵广福众生。<a id="a-F1"></a>得食粗细咒愿施家。<a id="a-F2"></a>缘是蒙祐尽得度脱。<a id="a-F3"></a>然少于知识。<a id="a-F4"></a>不广周旋。<a id="a-F5"></a>捷疾辩才应适无方。<a id="a-F6"></a>复为天龙鬼神八部之众所见尊待。<a id="a-F7"></a>来听正法受三自归。<a id="a-F8"></a>无数鬼神诸尘垢尽得法眼净。<a id="a-F9"></a>是故说寡取无忧比丘释意也。</p>
  <p id="aFA">非食命不济　　孰能不揣食</p>
  <p id="aFB">夫立食为先　　知是不宜嫉</p>
  <p id="aFC">非食命不济者。<a id="a-FD"></a>一切众生有形之类。<a id="a-FE"></a>依食得全其命。<a id="a-FF"></a>或有贪着饮食。<a id="a-FG"></a>以其贪故伤害众生数千万众。<a id="a-FH"></a>复有众生心无悭吝。<a id="a-FI"></a>于诸饮食不大殷勤。<a id="a-FJ"></a>所以然者皆由起八大人念。<a id="a-FK"></a>饮食知足取支形命。<a id="a-FL"></a>是故说非食命不济也。<a id="a-FM"></a>孰能不揣食者。<a id="a-FN"></a>人得饮食便有出入息。<a id="a-FO"></a>神识得定进经行道。<a id="a-FP"></a>虽有四食揣食为先。<a id="a-FQ"></a>进趣行来皆能成办。<a id="a-FR"></a>是故说孰能不揣食也。<a id="a-FS"></a>夫立食为先者。<a id="a-FT"></a>彼修行人意常观食。<a id="a-FU"></a>食从何来为从何去。<a id="a-FV"></a>一一分别由食成果。<a id="a-FW"></a>是故说夫立食为先也。<a id="a-FX"></a>知是不宜嫉者。<a id="a-FY"></a>或有行人深山隐处独乐闲静。<a id="a-FZ"></a>骐驎戴一独无伴侣。<a id="a-Fa"></a>各住只居亦无徒众。<a id="a-Fb"></a>所以不乐贪在世者。<a id="a-Fc"></a>见讥知微防虑未然。<a id="a-Fd"></a>患出于对水溢于原。<a id="a-Fe"></a>设无对者则我无患。<a id="a-Ff"></a>是以圣人教人闲居不处愦闹。<a id="a-Fg"></a>则无复有憎嫉之想。<a id="a-Fh"></a>是故说知是不宜嫉也。</p>
  <p id="aFi">嫉先创己　　而后创人　　击人得击</p>
  <p id="aFj">是不得除</p>
  <p id="aFk">嫉先创己者。<a id="a-Fl"></a>犹如有人没在污泥。<a id="a-Fm"></a>不能得济拔彼厄难。<a id="a-Fn"></a>己不能度安能度人。<a id="a-Fo"></a>当求方便免济其厄。<a id="a-Fp"></a>是故说嫉先创己也。<a id="a-Fq"></a>而后创人者。<a id="a-Fr"></a>己既得度复求方便济彼未度。<a id="a-Fs"></a>是故说而后创人也。<a id="a-Ft"></a>击人得击者。<a id="a-Fu"></a>皆由人心未去是非。<a id="a-Fv"></a>此现法报犹仰睡虚空还下着面。<a id="a-Fw"></a>不能计彼。<a id="a-Fx"></a>音响寂静无形为人所骂。<a id="a-Fy"></a>但有音声吾耳往听了无形质。<a id="a-Fz"></a>何为空寂法中横生喜怒。<a id="a-G0"></a>愚人无虑自生识想。<a id="a-G1"></a>互相是非遂致丧亡。<a id="a-G2"></a>是故说击人得击也。<a id="a-G3"></a>是不得除。<a id="a-G4"></a>愚人执意至死不改。<a id="a-G5"></a>设遇利养计为己有。<a id="a-G6"></a>于中生嫉不能广及。<a id="a-G7"></a>是故说是不得除也。</p>
 </body>
</html>