<!doctype html>
<html id="z3IBWGJ1Ek" data-ver="1518">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经卷第九</h1>
  <h2 id="a2">沙门品第十一</h2>
  <p id="a3">截流而渡　　无欲如梵　　知行已尽</p>
  <p id="a4">逮无量德</p>
  <p id="a5">截流而渡者。<a id="a-6"></a>流者结使之本。<a id="a-7"></a>漏出色声香味细滑意法。<a id="a-8"></a>犹如江河诸流尽趣于海。<a id="a-9"></a>凡夫结使亦复如是。<a id="a-A"></a>漏出尘劳色声香味细滑意法。<a id="a-B"></a>彼修行人执智慧剑。<a id="a-C"></a>断而使住不复漏出结使缠缚。<a id="a-D"></a>是故说截流而渡也。<a id="a-E"></a>无欲如梵者。<a id="a-F"></a>思惟断欲犹如梵志昼夜精勤。<a id="a-G"></a>劳形苦体曝露尸骸。<a id="a-H"></a>日夜翘足仰事日月。<a id="a-I"></a>愿生梵天。<a id="a-J"></a>受彼天福为梵豪尊。<a id="a-K"></a>便于此间专精一意。<a id="a-L"></a>思惟断欲修清净行。<a id="a-M"></a>是故说无欲如梵也。<a id="a-N"></a>知行已尽者。<a id="a-O"></a>无欲之人内外清净练精。<a id="a-P"></a>其心无复尘垢。<a id="a-Q"></a>是故说知行已尽也。<a id="a-R"></a>逮无量德者。<a id="a-S"></a>如此之人受供无量。<a id="a-T"></a>施一切凡夫人。<a id="a-U"></a>不如施一须陀洹。<a id="a-V"></a>所以然者。<a id="a-W"></a>毕当尽一切生死。<a id="a-X"></a>更不处三有故。<a id="a-Y"></a>斯陀含阿那含。<a id="a-Z"></a>众行具足功德无量。<a id="a-a"></a>施百须陀洹。<a id="a-b"></a>不如施一斯陀含。<a id="a-c"></a>施百斯陀含不如。<a id="a-d"></a>施一阿那含是故说逮无量德。</p>
  <p id="ae">智者立行　　精勤果获　　行人执缓</p>
  <p id="af">转更增尘</p>
  <p id="ag">智者立行。<a id="a-h"></a>或时诵习精微。<a id="a-i"></a>入定坐禅诵经佐助众事。<a id="a-j"></a>执意勇健不怀怯弱。<a id="a-k"></a>昼夜孜孜不怀懈惓。<a id="a-l"></a>是故说智者立行精勤果获也。<a id="a-m"></a>行人执缓者。<a id="a-n"></a>夫人出家要犹精勤。<a id="a-o"></a>昼则经行夜则禅定。<a id="a-p"></a>不能顺从佛教佐助众事礼拜塔庙。<a id="a-q"></a>方更懈怠不勤三业。<a id="a-r"></a>遂堕凡夫不至究竟。<a id="a-s"></a>是故说行人执缓也。<a id="a-t"></a>转更增尘者。<a id="a-u"></a>凡夫人行不牢固。<a id="a-v"></a>淫怒痴增以出家学受他信施。<a id="a-w"></a>不能思惟道德。<a id="a-x"></a>方更虚论万端行不真正不诵习受。<a id="a-y"></a>是故说转更增尘也。</p>
  <p id="az">夫行舒缓　　善之与恶　　梵行不净</p>
  <p id="a10">不获大果</p>
  <p id="a11">夫行舒缓者。<a id="a-12"></a>人欲建行要当究竟。<a id="a-13"></a>所愿毕果终不中退。<a id="a-14"></a>然彼行人心意舒迟不能究竟。<a id="a-15"></a>亦复不能诵习有所成办。<a id="a-16"></a>不坐禅诵经佐助众事。<a id="a-17"></a>是故说夫行舒缓也。<a id="a-18"></a>善之与恶者。<a id="a-19"></a>人欲习行为善为恶。<a id="a-1A"></a>要当建志必果所愿。<a id="a-1B"></a>意欲趣善必成其善。<a id="a-1C"></a>意欲趣恶必成其恶。<a id="a-1D"></a>习垢多者结使随之。<a id="a-1E"></a>习善多者结使寻灭。<a id="a-1F"></a>或复苦行具诸威仪。<a id="a-1G"></a>劳形苦体曝露尸骸。<a id="a-1H"></a>仰事日月五火自炙。<a id="a-1I"></a>卧寝荆棘断谷服气。<a id="a-1J"></a>或食果蓏欲成所愿。<a id="a-1K"></a>是故说善之与恶也。<a id="a-1L"></a>不净梵行者或复持戒模贸天福求生梵天。<a id="a-1M"></a>或求帝释六天魔王。<a id="a-1N"></a>复以戒福求作圣王典主四域。<a id="a-1O"></a>是故说不净梵行也。<a id="a-1P"></a>不获大果者。<a id="a-1Q"></a>果中上者解脱果也。<a id="a-1R"></a>最上最尊无与等者。<a id="a-1S"></a>但受报果不受证果。<a id="a-1T"></a>是故说不获大果也。<a id="a-1U"></a>譬如执[卄/((女/女)*干)]草。<a id="a-1V"></a>执缓则伤手。<a id="a-1W"></a>沙门不禁制狱录乃自贼。<a id="a-1X"></a>犹如学术战斗相势乘马御车飞轮掷索拨桥马蹈比当了知。<a id="a-1Y"></a>复当次学在家田业。<a id="a-1Z"></a>收拾藏举望风烧野。<a id="a-1a"></a>收刈苗谷知草刚软。<a id="a-1b"></a>刚者牢执缓则伤手。<a id="a-1c"></a>软者缓持无所伤损。<a id="a-1d"></a>是故说譬如执[卄/((女/女)*干)]草。<a id="a-1e"></a>执缓则伤手也。<a id="a-1f"></a>沙门习行亦复如是。<a id="a-1g"></a>习戒不牢违失禁法。<a id="a-1h"></a>或修或舍。<a id="a-1i"></a>若有学人先不学戒入定径路分别慧明。<a id="a-1j"></a>或全失戒本。<a id="a-1k"></a>或漏脱半。<a id="a-1l"></a>皆由不随善知识习近恶知识。<a id="a-1m"></a>便生地狱中。<a id="a-1n"></a>是故说沙门不禁制狱录乃自贼也。</p>
  <p id="a1o">譬如拔[卄/((女/女)*干)]草　　执牢不伤手</p>
  <p id="a1p">沙门禁制戒　　渐近泥洹路</p>
  <p id="a1q">譬如执[卄/((女/女)*干)]草者。<a id="a-1r"></a>凡学之法当尽师术。<a id="a-1s"></a>才伎六艺尽当备具。<a id="a-1t"></a>犹如战斗当有战具。<a id="a-1u"></a>安脚定心手执弓矢。<a id="a-1v"></a>随意所趣必果其心。<a id="a-1w"></a>及获家业收拾藏举。<a id="a-1x"></a>[卄/((女/女)*干)]草苗谷亦复如是。<a id="a-1y"></a>是故说执牢不伤手沙门禁制戒渐近泥洹路也。<a id="a-1z"></a>沙门持戒难动如山不可移转。<a id="a-20"></a>不为外邪所见沮坏。<a id="a-21"></a>已离恶知识。<a id="a-22"></a>与牢固善知识从事知泥洹所趣。<a id="a-23"></a>斯亦复是沙门禁戒灭尽泥洹也。</p>
  <p id="a24">难晓难了　　沙门少智　　多诸扰乱</p>
  <p id="a25">愚者致苦</p>
  <p id="a26">难晓难了者。<a id="a-27"></a>学道求佛难。<a id="a-28"></a>出家遇师难。<a id="a-29"></a>实为难晓上法妙业贤圣所学。<a id="a-2A"></a>是故说难晓难了。<a id="a-2B"></a>沙门少智者少智人者。<a id="a-2C"></a>不得为沙门或处在居家。<a id="a-2D"></a>染着非要不能舍离。<a id="a-2E"></a>或同釜窖漏坏不完不能舍离。<a id="a-2F"></a>或同床褥秽漏不净不能舍离。<a id="a-2G"></a>设有一妇盲跛憔悴不能舍离。<a id="a-2H"></a>是故佛说蝇困于蜘蛛网。<a id="a-2I"></a>鸟困于罗。<a id="a-2J"></a>象困刚锁系。<a id="a-2K"></a>恶马困于策。<a id="a-2L"></a>学人观此已能永舍居业。<a id="a-2M"></a>捐弃妻息除去五欲永离八法。<a id="a-2N"></a>便得为道不着世累。<a id="a-2O"></a>少智之者犹蝇投网鸟入罗里求出甚难。<a id="a-2P"></a>是故说沙门少智也。<a id="a-2Q"></a>多诸扰乱者。<a id="a-2R"></a>或以道心无数百千方便劝语前人。<a id="a-2S"></a>使出家学不肯信用。<a id="a-2T"></a>心如藕叶水不着污。<a id="a-2U"></a>不但劝出家亦复劝持八关斋。<a id="a-2V"></a>亦不信用。<a id="a-2W"></a>不但劝八关斋。<a id="a-2X"></a>弹指之顷使念其善亦不信用。<a id="a-2Y"></a>况能舍家学道此事不然。<a id="a-2Z"></a>犹如国主赦囚出狱牢系罪人。<a id="a-2a"></a>厌患狱者闻辄寻出如避火灾。<a id="a-2b"></a>愚人乐狱恋慕不出。<a id="a-2c"></a>如来出现于世放大慈赦。<a id="a-2d"></a>又遍三千大千世界。<a id="a-2e"></a>解俗缚着牢固之结。<a id="a-2f"></a>渐当离彼生死。<a id="a-2g"></a>其中智人有目之士。<a id="a-2h"></a>闻大慈赦音者。<a id="a-2i"></a>即舍家业出家为道。<a id="a-2j"></a>愚痴少福心不开寤。<a id="a-2k"></a>染着世累不肯出家。<a id="a-2l"></a>虽闻赦音不入其心。<a id="a-2m"></a>是故说多诸扰乱愚者致苦。</p>
  <p id="a2n">沙门为何行　　如意不自禁</p>
  <p id="a2o">步步数着粘　　但随思想走</p>
  <p id="a2p">沙门为何行者。<a id="a-2q"></a>修沙门法息意不起。<a id="a-2r"></a>愚人起惑谓为沙门当趣何行。<a id="a-2s"></a>于中息心不乐出家。<a id="a-2t"></a>是故说沙门为何行也。<a id="a-2u"></a>如意不自禁者。<a id="a-2v"></a>当禁制不令色声香味细滑法得入。<a id="a-2w"></a>犹如收苗家恒遮畜生不令侵暴。<a id="a-2x"></a>如钩调象人心亦复如是。<a id="a-2y"></a>恒当将御不令色声香味细滑法得其便。<a id="a-2z"></a>是故说如意不自禁也。<a id="a-30"></a>步步数着粘者。<a id="a-31"></a>其中行人执意不牢。<a id="a-32"></a>犹如轻衣随风东西。<a id="a-33"></a>亦如轻羽得风则移。<a id="a-34"></a>兴念众想流驰万端为三想所牵。<a id="a-35"></a>云何为三。<a id="a-36"></a>一者欲想。<a id="a-37"></a>二者恚想。<a id="a-38"></a>三者悭嫉想。<a id="a-39"></a>是谓三想。<a id="a-3A"></a>难御难制去无踪迹来亦无形。<a id="a-3B"></a>想为心使求定难获。<a id="a-3C"></a>是故说步步数着粘但随思想走也。</p>
  <p id="a3D">学难舍罪难　　居在家亦难</p>
  <p id="a3E">会止同利难　　艰难不过有</p>
  <p id="a3F">比丘出家心恒着俗。<a id="a-3G"></a>追念家业不修福事。<a id="a-3H"></a>中间自念有变悔心。<a id="a-3I"></a>何为出家修沙门法。<a id="a-3J"></a>怀抱忧虑如人遭丧。<a id="a-3K"></a>鹿惊奔走执意多误。<a id="a-3L"></a>心如猿猴彼心不定亦复如是。<a id="a-3M"></a>但念色声香味细滑法。<a id="a-3N"></a>违失戒律进无道心退念家累。<a id="a-3O"></a>遂自积罪不至永寂。<a id="a-3P"></a>是故说学难舍罪难居在家亦难会止同利难者。<a id="a-3Q"></a>如契经所说。<a id="a-3R"></a>佛告比丘侨寄他乡难。<a id="a-3S"></a>素贫乞求难。<a id="a-3T"></a>会止同利难。<a id="a-3U"></a>汝今比丘若造家乞者。<a id="a-3V"></a>恒自下意莫随彼娆。<a id="a-3W"></a>设得好丑勿生是非。<a id="a-3X"></a>是故说会止同利难也。<a id="a-3Y"></a>艰难不过有者。<a id="a-3Z"></a>经历地狱有畜生有饿鬼有。<a id="a-3a"></a>佛告比丘。<a id="a-3b"></a>汝等所以出家者。<a id="a-3c"></a>欲断三有不生三有。<a id="a-3d"></a>捐弃家业永舍妻息。<a id="a-3e"></a>皆欲灭有不愿生有。<a id="a-3f"></a>汝等比丘积有以来。<a id="a-3g"></a>经无数世涉苦无量。<a id="a-3h"></a>是故说艰难不过有。</p>
  <p id="a3i">袈裟被肩　　为恶不捐　　恶恶行者</p>
  <p id="a3j">斯堕恶道</p>
  <p id="a3k">袈裟被肩者。<a id="a-3l"></a>或有人学道外被袈裟内行不纯。<a id="a-3m"></a>昔有众多比丘。<a id="a-3n"></a>居在山薮无人之处。<a id="a-3o"></a>村落郡县追饷无量。<a id="a-3p"></a>其中比丘贪着鲜洁。<a id="a-3q"></a>所被衣裳极细微妙。<a id="a-3r"></a>昼夜谈论心不离欲。<a id="a-3s"></a>时彼树神山神。<a id="a-3t"></a>观诸比丘心意所趣。<a id="a-3u"></a>皆兴欲想欲制止之。<a id="a-3v"></a>即现人身。<a id="a-3w"></a>而说颂曰。</p>
  <p id="a3x">畏死而怀惧　　假名为沙门</p>
  <p id="a3y">身被僧袈裟　　如老牛长尾</p>
  <p id="a3z">尔时众多比丘。<a id="a-40"></a>闻天说偈嗔恚隆盛。<a id="a-41"></a>寻报天曰。<a id="a-42"></a>我等是汝老牛耶。<a id="a-43"></a>时彼天神报道人以此偈。</p>
  <p id="a44">吾不称姓字　　亦不选择人</p>
  <p id="a45">其中秽行者　　吾故说此人</p>
  <p id="a46">是故说袈裟被肩也。<a id="a-47"></a>为恶不捐者。<a id="a-48"></a>彼修行人成就恶法。<a id="a-49"></a>贪欲无忌不守护身口意诸根不具。<a id="a-4A"></a>纵姿自由不自收摄。<a id="a-4B"></a>是故说为恶不捐。<a id="a-4C"></a>恶恶行者。<a id="a-4D"></a>昼夜为恶勤而不怠。<a id="a-4E"></a>如佛说瞿昙契经。<a id="a-4F"></a>佛告阿难。<a id="a-4G"></a>吾善逝后。<a id="a-4H"></a>当来之世。<a id="a-4I"></a>有名种姓比丘。<a id="a-4J"></a>不修立戒习诸恶法。<a id="a-4K"></a>身被袈裟不自禁制。<a id="a-4L"></a>是故说恶恶行者。<a id="a-4M"></a>斯堕恶者以恶自缠。<a id="a-4N"></a>不能离恶死。<a id="a-4O"></a>后便入三恶道。<a id="a-4P"></a>是故说斯堕恶道也。</p>
  <p id="a4Q">至竟犯戒人　　葛藤缠树枯</p>
  <p id="a4R">斯作自为身　　为恚火所烧</p>
  <p id="a4S">至竟犯戒人者。<a id="a-4T"></a>无毫厘戒存在心怀。<a id="a-4U"></a>亦无清白之法。<a id="a-4V"></a>如彼契经所说。<a id="a-4W"></a>佛告阿难。<a id="a-4X"></a>吾不见调达有毫厘清白法存在心者。<a id="a-4Y"></a>设当有毫厘善法存在心者。<a id="a-4Z"></a>吾不记调达入地狱。<a id="a-4a"></a>犹如有人溺堕深厕不能动转。<a id="a-4b"></a>复有慈哀人欲济其命。<a id="a-4c"></a>观彼人身颇有净处屎尿不污。<a id="a-4d"></a>吾欲捉而挽出。<a id="a-4e"></a>遍观其人无处不污。<a id="a-4f"></a>无毫厘净处。<a id="a-4g"></a>至竟犯戒人罪与彼同。<a id="a-4h"></a>是故说至竟犯戒人也。<a id="a-4i"></a>葛藤缠树枯者。<a id="a-4j"></a>犹如萨卢好树枝叶繁茂。<a id="a-4k"></a>为葛藤所缠凋落枯死。<a id="a-4l"></a>是故说葛藤缠树枯也。<a id="a-4m"></a>斯作自为身者。<a id="a-4n"></a>自招其祸以自克伐。<a id="a-4o"></a>为众所嫉不叹其德。<a id="a-4p"></a>是故说斯作自为身也。<a id="a-4q"></a>为恚火所烧者。<a id="a-4r"></a>北方雪山有草名伊罗叉天分含毒。<a id="a-4s"></a>随风所吹草木悉死。<a id="a-4t"></a>海水有鱼其名自害。<a id="a-4u"></a>在水岸侧卧深草。<a id="a-4v"></a>中风吹草动触彼鱼身。<a id="a-4w"></a>恚毒炽盛身体浮肿。<a id="a-4x"></a>再三触身身坏自终。<a id="a-4y"></a>是故说为恚火所烧也。</p>
  <p id="a4z">所谓长老　　不以耆年　　形熟发白</p>
  <p id="a50">蠢愚而已</p>
  <p id="a51">所谓长老者。<a id="a-52"></a>不以耆年。<a id="a-53"></a>形骸老朽以离少壮不知法禁。<a id="a-54"></a>亦复不知善恶之法好丑进趣。<a id="a-55"></a>亦复不知戒与不戒犯与不犯。<a id="a-56"></a>不知轻重。<a id="a-57"></a>不知二百五十戒威仪进趣。<a id="a-58"></a>形熟面皱肌皮舒缓。<a id="a-59"></a>犹如老牛老象。<a id="a-5A"></a>虽为年至蠢愚而已。<a id="a-5B"></a>可谓食年非智慧年。<a id="a-5C"></a>不诵契经律阿毗昙。<a id="a-5D"></a>不观三义徒自受苦。<a id="a-5E"></a>是故说所谓长老不以年耆也。<a id="a-5F"></a>形熟发白蠢愚而已者。<a id="a-5G"></a>形骸已熟命在旦夕。<a id="a-5H"></a>当往至彼阎罗王所。<a id="a-5I"></a>为王所诘无言可对。<a id="a-5J"></a>存在世时愚心自缠不作善果。<a id="a-5K"></a>徒寿于世不观三业。<a id="a-5L"></a>是故说形熟发白蠢愚而已。</p>
  <p id="a5M">谓舍罪福　　净修梵行　　明远清洁</p>
  <p id="a5N">是谓长老</p>
  <p id="a5O">谓能舍罪福者。<a id="a-5P"></a>生天人中是谓为福。<a id="a-5Q"></a>入地狱畜生是谓为罪。<a id="a-5R"></a>其人已断更不复生。<a id="a-5S"></a>尽其根原不种当来有。<a id="a-5T"></a>是故说能舍罪福也。<a id="a-5U"></a>净修梵行者。<a id="a-5V"></a>贤圣八道亦是梵行。<a id="a-5W"></a>依此梵行得至善处尽苦原底。<a id="a-5X"></a>是故说净修梵行。<a id="a-5Y"></a>明远清洁者。<a id="a-5Z"></a>彼长老者成就老法。<a id="a-5a"></a>昔波斯匿王治化无外远近敬附。<a id="a-5b"></a>六师相率至王波斯匿所。<a id="a-5c"></a>切教王曰。<a id="a-5d"></a>沙门瞿昙夸世自称谓为第一独步无侣。<a id="a-5e"></a>王可造沙门所语彼沙门。<a id="a-5f"></a>汝今瞿昙审成无上等正觉道耶。<a id="a-5g"></a>若彼报言成等正觉者。<a id="a-5h"></a>王当以此言报之。<a id="a-5i"></a>不兰迦葉等少出家学年在耆艾。<a id="a-5j"></a>形熟神疲犹不得佛道。<a id="a-5k"></a>汝今学以来日浅。<a id="a-5l"></a>二十九出家。<a id="a-5m"></a>自云六年苦行。<a id="a-5n"></a>云何能成等正觉乎。<a id="a-5o"></a>时波斯匿王受六师教诫。<a id="a-5p"></a>往至世尊所共相问讯。<a id="a-5q"></a>在一面坐须臾退坐前白佛言。<a id="a-5r"></a>瞿昙沙门审成等正觉道耶。<a id="a-5s"></a>佛报王曰如王所言成等正觉。<a id="a-5t"></a>不兰六师等。<a id="a-5u"></a>少出家学道。<a id="a-5v"></a>于今积年形神俱乏不能得成无上道。<a id="a-5w"></a>况瞿昙少在王宫。<a id="a-5x"></a>五欲自恣不更寒苦。<a id="a-5y"></a>年二十九出家求道。<a id="a-5z"></a>夸世自称成无上道耶。<a id="a-60"></a>佛告王曰。<a id="a-61"></a>世有四事最不可轻。<a id="a-62"></a>何谓为四。<a id="a-63"></a>一者毒蛇嗔恚兴盛口吐毒火焚烧山野。<a id="a-64"></a>有形之类皆被其毒。<a id="a-65"></a>是谓一不可轻。<a id="a-66"></a>二者火虽小亦不可轻。<a id="a-67"></a>焚烧万物。<a id="a-68"></a>是谓二不可轻。<a id="a-69"></a>三者比丘年虽盛壮亦不可轻。<a id="a-6A"></a>神足自在变化无常。<a id="a-6B"></a>权慧化人亦无穷极。<a id="a-6C"></a>是谓三不可轻。<a id="a-6D"></a>四者王子虽小亦不可轻。<a id="a-6E"></a>所以然者。<a id="a-6F"></a>斩断自由随意出教无不从命。<a id="a-6G"></a>是谓大王四不可轻。<a id="a-6H"></a>时波斯匿王闻佛教诫欢喜踊跃。<a id="a-6I"></a>即从坐起头面礼足便退而去。<a id="a-6J"></a>是故说明远清洁是谓长老也。</p>
  <p id="a6K">所谓沙门　　非必除发　　妄语贪取</p>
  <p id="a6L">有欲如凡</p>
  <p id="a6M">所谓沙门非必除发者。<a id="a-6N"></a>昔佛在罗阅只城竹园迦兰陀所。<a id="a-6O"></a>尔时世尊告诸比丘。<a id="a-6P"></a>摩竭国界快得善利。<a id="a-6Q"></a>遭遇如来贤圣弟子围绕。<a id="a-6R"></a>于此国界罗阅只城。<a id="a-6S"></a>夏坐九十日。<a id="a-6T"></a>尔时名声彻十六大国。<a id="a-6U"></a>闻如来叹说。<a id="a-6V"></a>贤圣弟子及比丘僧。<a id="a-6W"></a>国界人民倍怀欢喜。<a id="a-6X"></a>兴敬供养衣被饮食床褥卧具病瘦医药。<a id="a-6Y"></a>有无量众生在家穷乏。<a id="a-6Z"></a>昼夜救命不能自存。<a id="a-6a"></a>见诸比丘受自然供。<a id="a-6b"></a>既自营已复无官私。<a id="a-6c"></a>思惟权宜各自相率出家为道。<a id="a-6d"></a>既为沙门不能纂修法教诵契经律阿毗昙。<a id="a-6e"></a>亦复不坐禅诵经佐助众事。<a id="a-6f"></a>受人信施论不要事。<a id="a-6g"></a>佛告诸比丘汝等本在家时。<a id="a-6h"></a>不理家业乏于衣裳。<a id="a-6i"></a>见诸比丘得自然供养。<a id="a-6j"></a>汝等贪着故出家为道。<a id="a-6k"></a>形如沙门心如饿虎。<a id="a-6l"></a>有何道德饶润我法。<a id="a-6m"></a>尔时如来便说此偈。</p>
  <p id="a6n">世称卿沙门　　汝亦言沙门</p>
  <p id="a6o">形虽似沙门　　如鹤伺于鱼</p>
  <p id="a6p">佛告比丘。<a id="a-6q"></a>剃除须发着三法衣。<a id="a-6r"></a>受他信施谓法应尔。<a id="a-6s"></a>报应一至亿佛不救。<a id="a-6t"></a>其中利根捷疾智者。<a id="a-6u"></a>即自改往修来承如来教。<a id="a-6v"></a>诸有钝根不能改更。<a id="a-6w"></a>遂自招祸。<a id="a-6x"></a>是故说所谓沙门非必除发也。<a id="a-6y"></a>妄语贪取有欲如凡者。<a id="a-6z"></a>汝等比丘与恶智相应。<a id="a-70"></a>永离善法实非沙门。<a id="a-71"></a>自称为沙门。<a id="a-72"></a>外视法服似如沙门。<a id="a-73"></a>如来复说此偈。</p>
  <p id="a74">如离实不离　　袈裟除不除</p>
  <p id="a75">持钵实不持　　非俗非沙门</p>
  <p id="a76">重云而无雨　　苗茂不获果</p>
  <p id="a77">比丘离比丘　　如昼灯无光</p>
  <p id="a78">是故说妄语贪取有欲如凡。</p>
  <p id="a79">所谓沙门　　恢廓弘道　　息心灭意</p>
  <p id="a7A">粗结不兴</p>
  <p id="a7B">所谓沙门者。<a id="a-7C"></a>昔有愚人志性游荡不别是非好恶。<a id="a-7D"></a>见数十人舁死者出城。<a id="a-7E"></a>复值众人以香华散于死尸。<a id="a-7F"></a>时彼愚人还家寝卧。<a id="a-7G"></a>先有郁金华裹悬于屋栋。<a id="a-7H"></a>绳解华散堕于愚人上。<a id="a-7I"></a>愚人举声唤家室告曰。<a id="a-7J"></a>吾今已死何不舁我捐弃。<a id="a-7K"></a>家人问曰。<a id="a-7L"></a>汝云何为死。<a id="a-7M"></a>报曰汝不见华散我身上乎。<a id="a-7N"></a>家室答曰不。<a id="a-7O"></a>以华散身上谓以为死。<a id="a-7P"></a>所谓死者无出入息。<a id="a-7Q"></a>身如枯木。<a id="a-7R"></a>风去火弃神识断去。<a id="a-7S"></a>身体刚强无所复任。<a id="a-7T"></a>如斯比者乃谓为死。<a id="a-7U"></a>汝虽言死像死而不死。<a id="a-7V"></a>此比丘众亦复如是。<a id="a-7W"></a>汝今比丘像比丘非比丘也。<a id="a-7X"></a>真实比丘者。<a id="a-7Y"></a>威仪具足见小隙畏惧。<a id="a-7Z"></a>况于大者。<a id="a-7a"></a>众行不阙志趣三道。<a id="a-7b"></a>佛辟支佛阿罗汉道。<a id="a-7c"></a>具足威仪戒律如此之比乃谓沙门。<a id="a-7d"></a>汝等剃除须发外被袈裟内怀奸宄。<a id="a-7e"></a>所谓沙门恢廓弘道也。<a id="a-7f"></a>息心灭意粗结不兴者。<a id="a-7g"></a>诸弊恶法已尽已灭更不复兴。<a id="a-7h"></a>粗者谓结中根本。<a id="a-7i"></a>根本已除则无枝叶。<a id="a-7j"></a>是故说息心灭意粗结不兴也。</p>
  <p id="a7k">谓能舍恶　　是谓沙门　　梵志除恶</p>
  <p id="a7l">沙门执行　　自除己垢　　可谓为道</p>
  <p id="a7m">谓能舍恶是谓沙门者。<a id="a-7n"></a>已息诸恶如契经所说。<a id="a-7o"></a>佛告比丘。<a id="a-7p"></a>如人称卿皆云沙门沙门。<a id="a-7q"></a>诸比丘对曰。<a id="a-7r"></a>如是世尊愚人皆云沙门沙门。<a id="a-7s"></a>佛告比丘。<a id="a-7t"></a>若应尔者当执沙门行。<a id="a-7u"></a>若为梵志当持梵志行。<a id="a-7v"></a>是故比丘行如沙门亦如梵志。<a id="a-7w"></a>所以然者。<a id="a-7x"></a>沙门梵志其行清净。<a id="a-7y"></a>意欲所愿必如所念。<a id="a-7z"></a>云何为沙门梵志法。<a id="a-80"></a>所谓沙门梵志法。<a id="a-81"></a>身行清净或复作是念。<a id="a-82"></a>我所作已办已成。<a id="a-83"></a>口意亦复如是便得养寿。<a id="a-84"></a>是谓沙门梵志法。<a id="a-85"></a>梵志除恶沙门执行。<a id="a-86"></a>梵志修行恒以贡高为首。<a id="a-87"></a>自恃技术自相谓曰。<a id="a-88"></a>吾等婆罗门从梵口生。<a id="a-89"></a>刹利种者从梵天齐生。<a id="a-8A"></a>毗奢种者从梵天胁生。<a id="a-8B"></a>输陀罗种者从梵天脚生。<a id="a-8C"></a>以梵为父贡高夸说自谓第一。<a id="a-8D"></a>尔时世尊告诸比丘。<a id="a-8E"></a>梵志法者其实不然。<a id="a-8F"></a>修梵行人至竟清净除不善法。<a id="a-8G"></a>今诸梵志为身招祸。<a id="a-8H"></a>畜妻养子男女列堂己行不纯。<a id="a-8I"></a>反更称说吾从梵天口生。<a id="a-8J"></a>是故说梵志除恶沙门执行也。<a id="a-8K"></a>自除己垢可谓为道者。<a id="a-8L"></a>修行比丘自除己垢。<a id="a-8M"></a>诸恶不善法永尽无余。<a id="a-8N"></a>游戏于贤圣八品道。<a id="a-8O"></a>是故说自除己垢可谓为道。<a id="a-8P"></a>垢有三品上中下。<a id="a-8Q"></a>垢上上上中上下。<a id="a-8R"></a>中上中中中下。<a id="a-8S"></a>下上下中下下。<a id="a-8T"></a>如此缠结染污人心。<a id="a-8U"></a>尽当舍离修清净行。<a id="a-8V"></a>或有梵志兴邪见。<a id="a-8W"></a>意谓为内无尘垢病由外来。<a id="a-8X"></a>或入江水或入三华池。<a id="a-8Y"></a>或入人非人泉。<a id="a-8Z"></a>沐浴澡洗除去外垢。<a id="a-8a"></a>不能除心缚着。<a id="a-8b"></a>世尊说曰。<a id="a-8c"></a>夫人习行至竟清净除尘垢者。<a id="a-8d"></a>当执无上等智能去其垢。<a id="a-8e"></a>何以故。<a id="a-8f"></a>身外尘垢为人所疾。<a id="a-8g"></a>以第一义除心垢者。<a id="a-8h"></a>诸天世人所见尊敬。<a id="a-8i"></a>人间尘垢令人堕地狱畜生饿鬼。<a id="a-8j"></a>人间尘垢虽以香华薰之犹故复生。<a id="a-8k"></a>已舍诸结使戒香所薰终以香香莫不闻者。<a id="a-8l"></a>是故说曰自除己垢。<a id="a-8m"></a>可谓为道。</p>
  <p data-pb></p>
  <h2 id="a8n">道品第十二</h2>
  <p id="a8o">八直最正道　　四谛为法迹</p>
  <p id="a8p">是道名无为　　以锭灭爱冥</p>
  <p id="a8q">八直最正道者。<a id="a-8r"></a>云何名为正直。<a id="a-8s"></a>四谛为义处为四为缘果为四。<a id="a-8t"></a>以聚故为四。<a id="a-8u"></a>若义故为四者是谓三也。<a id="a-8v"></a>记苦则无习记习则无苦。<a id="a-8w"></a>是谓一尽二道三苦。<a id="a-8x"></a>缘果为四者是谓五。<a id="a-8y"></a>由苦有缘亦缘有果。<a id="a-8z"></a>道亦如是尽谛为五。<a id="a-90"></a>若以聚为四者是谓八。<a id="a-91"></a>先从欲界断苦。<a id="a-92"></a>后色界无色界为二。<a id="a-93"></a>乃至道亦如是。<a id="a-94"></a>立此义已复有说者。<a id="a-95"></a>从缘果义名为五。<a id="a-96"></a>苦者亦由缘亦由果尽名苦迹。<a id="a-97"></a>有迹贪迹悭迹也。<a id="a-98"></a>有难者道亦有缘有果尽名苦迹。<a id="a-99"></a>亦名有迹亦名悭迹。<a id="a-9A"></a>何以故。<a id="a-9B"></a>此中不立二谛。<a id="a-9C"></a>答曰制彼论故亦有因缘也。<a id="a-9D"></a>于彼苦习兴二论。<a id="a-9E"></a>亦无苦亦无习。<a id="a-9F"></a>欲制此二论故有苦有习。<a id="a-9G"></a>道者有缘有果。<a id="a-9H"></a>则生一论言无道也。<a id="a-9I"></a>欲制此一论故有道。<a id="a-9J"></a>是故说有四谛非五谛。<a id="a-9K"></a>更有说者以聚故立此论言有八。<a id="a-9L"></a>答曰。<a id="a-9M"></a>以聚义一相。<a id="a-9N"></a>欲界苦色无色界苦尽集聚已。<a id="a-9O"></a>欲界行缘色无色行缘尽集已兴出生相。<a id="a-9P"></a>欲界行尽色无色行尽尽集已名休息相。<a id="a-9Q"></a>欲界行对色无色行对尽集已名出要相。<a id="a-9R"></a>是故说名为四谛。<a id="a-9S"></a>如慧所观者。<a id="a-9T"></a>知有累无累念知出要。<a id="a-9U"></a>是故说四谛为法迹。<a id="a-9V"></a>是道名无为者。<a id="a-9W"></a>安隐泥洹灭尽无为尽舍诸苦。<a id="a-9X"></a>是故说是道名无为。<a id="a-9Y"></a>以锭灭爱冥者。<a id="a-9Z"></a>爱有亦有三。<a id="a-9a"></a>欲有色有无色有。<a id="a-9b"></a>彼牢固爱缚着爱主生乱想多诸苦恼由何而断。<a id="a-9c"></a>答曰贤圣八道永断不生。<a id="a-9d"></a>是故说以锭灭爱冥。</p>
  <p id="a9e">慧离诸渊　　如风却云　　已灭思想</p>
  <p id="a9f">是为慧见</p>
  <p id="a9g">慧离诸渊者。<a id="a-9h"></a>非图一类渊有若干。<a id="a-9i"></a>或言风尘或言深水。<a id="a-9j"></a>尘者污人身体老少不别。<a id="a-9k"></a>令人目视不明衣裳垢坋。<a id="a-9l"></a>上弊日月使无精光。<a id="a-9m"></a>妨人远视真伪不别。<a id="a-9n"></a>时龙王慈愍愍世愚惑。<a id="a-9o"></a>欲使离此诸难。<a id="a-9p"></a>便降凉风细雨。<a id="a-9q"></a>掩尘灭雾曤然大明。<a id="a-9r"></a>是故说慧离诸渊如风却云也。<a id="a-9s"></a>彼执行人专精一意灭内尘想。<a id="a-9t"></a>想者有三。<a id="a-9u"></a>欲想恚想痴想。<a id="a-9v"></a>此三想者亦不为尘主生乱念。<a id="a-9w"></a>败坏智慧不至究竟。<a id="a-9x"></a>遮智慧目不睹四谛。<a id="a-9y"></a>垢染法身使不清明。<a id="a-9z"></a>能制此意不兴诸想。<a id="a-A0"></a>是故说已。<a id="a-A1"></a>灭思想是为慧见。</p>
  <p id="aA2">智为世长　　惔乐无为　　智受正教</p>
  <p id="aA3">生老死尽</p>
  <p id="aA4">智为世长者。<a id="a-A5"></a>为最为上为微为妙。<a id="a-A6"></a>亦名三义。<a id="a-A7"></a>云何为三。<a id="a-A8"></a>一为事义。<a id="a-A9"></a>二为见义。<a id="a-AA"></a>三为缘义。<a id="a-AB"></a>亦名眼义首义道义觉义贤圣出要义。<a id="a-AC"></a>以此普照诸法。<a id="a-AD"></a>犹如外物有所照明。<a id="a-AE"></a>外物者日月星宿衣服宫殿。<a id="a-AF"></a>名入一界入一入入一阴入一道入一界色界也。<a id="a-AG"></a>入一入色入也。<a id="a-AH"></a>入一阴者色阴也。<a id="a-AI"></a>入一道者现在道也。<a id="a-AJ"></a>以此智慧光明照十八界十二入五阴。<a id="a-AK"></a>当来过去现在世以智慧普有所照。<a id="a-AL"></a>多所饶益多所成就。<a id="a-AM"></a>是故说智为世长也。<a id="a-AN"></a>惔乐无为者。<a id="a-AO"></a>乘此智慧远离生死。<a id="a-AP"></a>善能分别不怀犹豫。<a id="a-AQ"></a>亦复分别四谛。<a id="a-AR"></a>不怀狐疑。<a id="a-AS"></a>是故说惔乐无为也。<a id="a-AT"></a>知受正教生老死尽者。<a id="a-AU"></a>所以受苦者由其有生。<a id="a-AV"></a>若无生者何有苦哉。<a id="a-AW"></a>犹如培的众箭竞射。<a id="a-AX"></a>是身如是众苦染着。<a id="a-AY"></a>是故说智受正教生老死尽也。</p>
  <p id="aAZ">道为八直妙　　圣谛四句上</p>
  <p id="aAa">无欲法之最　　明眼二足尊</p>
  <p id="aAb">道为八直妙者。<a id="a-Ac"></a>外道异学意欲习道。<a id="a-Ad"></a>断谷绝粮以为净行。<a id="a-Ae"></a>或卧灰粪不著文饰。<a id="a-Af"></a>或露形倮跣形体不覆。<a id="a-Ag"></a>或卧棘刺枕石漱流。<a id="a-Ah"></a>或编发为衣。<a id="a-Ai"></a>或观树叶习算咒术。<a id="a-Aj"></a>或事水火日月星辰。<a id="a-Ak"></a>或投高山或入深水谓为成道。<a id="a-Al"></a>世尊说曰。<a id="a-Am"></a>此非真道非至要处。<a id="a-An"></a>非善知识所习。<a id="a-Ao"></a>此道非妙非贤圣所习。<a id="a-Ap"></a>如此众道。<a id="a-Aq"></a>贤圣八品道为最为上。<a id="a-Ar"></a>是故说道为八直妙也。<a id="a-As"></a>圣谛四句上者。<a id="a-At"></a>犹众多外道异学皆修妄谛。<a id="a-Au"></a>在闲静处日夜苦行。<a id="a-Av"></a>或事山鸟秃枭鸱鸺。<a id="a-Aw"></a>或事獐鹿鸡狗蛇蚖。<a id="a-Ax"></a>谓为真实得至灭度无为无作。<a id="a-Ay"></a>得至泥洹至解脱门永离忧恼。<a id="a-Az"></a>世尊说曰。<a id="a-B0"></a>此非真道非至要处。<a id="a-B1"></a>真实谛者四谛是也。<a id="a-B2"></a>得至无为灭尽之处。<a id="a-B3"></a>是故说圣谛四句上也。<a id="a-B4"></a>无欲法之最者。<a id="a-B5"></a>如契经所说。<a id="a-B6"></a>三事最第一也。<a id="a-B7"></a>一为佛二为法三为众。<a id="a-B8"></a>所谓法者有为法无为法。<a id="a-B9"></a>爱尽无欲灭尽泥洹。<a id="a-BA"></a>真实法者最尊最上无能过者。<a id="a-BB"></a>是故说无欲法之最也。<a id="a-BC"></a>明眼二足尊者。<a id="a-BD"></a>诸有众生无足二足四足及众多足。<a id="a-BE"></a>有色无色有想无想。<a id="a-BF"></a>乃至非想非无想如来。<a id="a-BG"></a>于中最尊最上无能过者。<a id="a-BH"></a>是故说明眼二足尊也。</p>
  <p id="aBI">一切行无常　　如慧所观见</p>
  <p id="aBJ">若能觉此苦　　行道净其迹</p>
  <p id="aBK">一切行无常者。<a id="a-BL"></a>变易不停不可恃怙。<a id="a-BM"></a>犹电过目琢石见火焰现已灭。<a id="a-BN"></a>是故说一切行无常也。<a id="a-BO"></a>如慧所观见者。<a id="a-BP"></a>知之秽漏非真非实。<a id="a-BQ"></a>为磨灭法皆归灭尽。<a id="a-BR"></a>是故说如慧所观见者。<a id="a-BS"></a>若能觉此苦者。<a id="a-BT"></a>厌患此苦意不愿乐。<a id="a-BU"></a>念求解脱永欲舍离。<a id="a-BV"></a>是故说若能觉此苦也。<a id="a-BW"></a>行道净其迹者。<a id="a-BX"></a>常念修持无上正道见谛所断能净其迹。<a id="a-BY"></a>是故说行道净其迹也。</p>
  <p id="aBZ">一切众行苦　　如慧之所见</p>
  <p id="aBa">若能觉此苦　　行道净其迹</p>
  <p id="aBb">一切众行苦者。<a id="a-Bc"></a>从欲界上至有顶斯是苦际。<a id="a-Bd"></a>若在欲界求离苦难。<a id="a-Be"></a>若在色界数变易苦。<a id="a-Bf"></a>若在无色界受行为苦。<a id="a-Bg"></a>是故世尊说生死炽然一切为苦。<a id="a-Bh"></a>流转五趣不免其苦。<a id="a-Bi"></a>谁当乐此众苦之中。<a id="a-Bj"></a>是故说一切众行苦也。<a id="a-Bk"></a>如慧之所见者。<a id="a-Bl"></a>夫博学之士探古知今。<a id="a-Bm"></a>三世通达如掌观珠皆悉分明。<a id="a-Bn"></a>是故说如慧之所见。<a id="a-Bo"></a>若能觉此苦者。<a id="a-Bp"></a>以知此苦欲得远离。<a id="a-Bq"></a>意常厌患不与同处。<a id="a-Br"></a>是故说若能觉此苦也。<a id="a-Bs"></a>行道净其迹者。<a id="a-Bt"></a>唯有贤圣道能净苦迹。<a id="a-Bu"></a>是故说行道净其迹也。</p>
  <p id="aBv">一切众行空　　如慧之所见</p>
  <p id="aBw">若能觉此苦　　行道净其迹</p>
  <p id="aBx">一切众行空者。<a id="a-By"></a>众行转变不可恃怙。<a id="a-Bz"></a>亦不常住生生即灭流逝不停。<a id="a-C0"></a>苦空无我空性自尔。<a id="a-C1"></a>亦非不尔。<a id="a-C2"></a>是故说一切众行空也。<a id="a-C3"></a>如慧之所见者。<a id="a-C4"></a>犹如大士观彼净水。<a id="a-C5"></a>自见其形皆悉分明。<a id="a-C6"></a>彼修行人亦复如是。<a id="a-C7"></a>观诸众行起者灭者无所挂碍。<a id="a-C8"></a>是故说如慧之所见也。<a id="a-C9"></a>若能觉此苦者。<a id="a-CA"></a>从初积行乃至成道。<a id="a-CB"></a>其间涉苦不自觉知。<a id="a-CC"></a>为苦所惑不至究竟。<a id="a-CD"></a>如吾今日成得人身。<a id="a-CE"></a>遭遇佛世贤圣相值。<a id="a-CF"></a>长夜染着五盛阴身。<a id="a-CG"></a>今乃自觉知为非真。<a id="a-CH"></a>如我今日观此五盛阴众苦集凑。<a id="a-CI"></a>是故说若能觉此苦也。<a id="a-CJ"></a>行道净其迹者。<a id="a-CK"></a>以苦未知智而灭其迹。<a id="a-CL"></a>至竟清净而无瑕秽。<a id="a-CM"></a>尽苦原本令得清净。<a id="a-CN"></a>是故说行道净其迹也。</p>
  <p id="aCO">一切行无我　　如慧之所见</p>
  <p id="aCP">若能觉此苦　　行道净其迹</p>
  <p id="aCQ">一切行无我者。<a id="a-CR"></a>无欲无作故一切法无我。<a id="a-CS"></a>以不坚固故一切法无我。<a id="a-CT"></a>不自由故一切法无我。<a id="a-CU"></a>是故说一切行无我。<a id="a-CV"></a>如慧之所见者。<a id="a-CW"></a>慧之所鉴照察。<a id="a-CX"></a>三十七道品之法。<a id="a-CY"></a>犹如有人照于明镜。<a id="a-CZ"></a>悉自见形无所挂碍。<a id="a-Ca"></a>此亦如是以慧观察皆悉分明。<a id="a-Cb"></a>是故说如慧之所见也。<a id="a-Cc"></a>若能觉此苦者。<a id="a-Cd"></a>彼修行人长夜之中。<a id="a-Ce"></a>为此五盛阴身所见侵欺。<a id="a-Cf"></a>计是我有我是彼所。<a id="a-Cg"></a>以实观之便生厌患能离解脱。<a id="a-Ch"></a>是故说若能觉此苦也。<a id="a-Ci"></a>行道净其迹者。<a id="a-Cj"></a>住十五心以见谛道断无常苦空无我永尽无余。<a id="a-Ck"></a>以其四行由苦而生苦谛。<a id="a-Cl"></a>所录苦未知智断。<a id="a-Cm"></a>是故说行道净其迹。</p>
  <p id="aCn">吾已说道　　爱箭为射　　宜以自勖</p>
  <p id="aCo">受如来言</p>
  <p id="aCp">吾已说道者。<a id="a-Cq"></a>或有众生懈怠慢惰自相谓言。<a id="a-Cr"></a>若使如来神力自在者。<a id="a-Cs"></a>何能不使我等早成道果。<a id="a-Ct"></a>又复不能躬自执道内我形中。<a id="a-Cu"></a>犹如契经所说。<a id="a-Cv"></a>有异梵志来至世尊所。<a id="a-Cw"></a>而问斯义说偈曰。</p>
  <p id="aCx">我观天世人　　梵志行清净</p>
  <p id="aCy">今我重自归　　解我狐疑滞</p>
  <p id="aCz">此为何义。<a id="a-D0"></a>说曰彼梵志者受性顽钝懈怠慢惰。<a id="a-D1"></a>欲使瞿昙沙门与我说道早成其果。<a id="a-D2"></a>使我体中结使速得灭尽。<a id="a-D3"></a>世尊说偈报曰。</p>
  <p id="aD4">吾不解脱卿　　净行世梵志</p>
  <p id="aD5">欲求极妙道　　如是得度流</p>
  <p id="aD6">此为何义。<a id="a-D7"></a>报曰梵志已欲求道不假他得。<a id="a-D8"></a>若假他得者。<a id="a-D9"></a>我坐树王下。<a id="a-DA"></a>则能灭一切众生心意结使。<a id="a-DB"></a>亦以大慈加被众生。<a id="a-DC"></a>梵志当知不究病根错投其药。<a id="a-DD"></a>欲蒙祐者其义不然也。<a id="a-DE"></a>此亦如是已不修道望彼果报。<a id="a-DF"></a>除己结使此义不然。<a id="a-DG"></a>犹如梵志良师达鉴审病根原随病所生而投其药。<a id="a-DH"></a>便得瘳愈终无错谬。<a id="a-DI"></a>此亦如是以贤圣道观病根原而投其药。<a id="a-DJ"></a>身中结使永得除尽。<a id="a-DK"></a>或有比丘内自思惟。<a id="a-DL"></a>如来出现于世。<a id="a-DM"></a>大慈大悲广被众生。<a id="a-DN"></a>何须劳苦躬自行道。<a id="a-DO"></a>为结使所逼不能得度。<a id="a-DP"></a>若使如来普慈一切。<a id="a-DQ"></a>自当为我演说道教。<a id="a-DR"></a>何故不独与我除去结使。<a id="a-DS"></a>尔时世尊知彼心中所念。<a id="a-DT"></a>是故说吾已说道也。<a id="a-DU"></a>爱箭为射者。<a id="a-DV"></a>我先觉知后与人说。<a id="a-DW"></a>犹如医师先学方略审病根原毫厘不失然后投药。<a id="a-DX"></a>此亦如是先成道果知己结使永尽无余。<a id="a-DY"></a>然后与人说结使病一一分别。<a id="a-DZ"></a>乃投道药永无尘曀。<a id="a-Da"></a>以无上利箭射彼结使。<a id="a-Db"></a>是故说爱箭为射也。<a id="a-Dc"></a>宜以自勖者。<a id="a-Dd"></a>演道之人为人说道直趣一向。<a id="a-De"></a>不随邪曲者成道则易得受果证。<a id="a-Df"></a>如来世尊。<a id="a-Dg"></a>亦复如是与人说。<a id="a-Dh"></a>道者无形无为无作。<a id="a-Di"></a>安隐灭尽泥洹。<a id="a-Dj"></a>出言如教亦无虚妄。<a id="a-Dk"></a>犹如父爱子随时瞻养推燥去湿。<a id="a-Dl"></a>复以甘馔饮食食彼诸子。<a id="a-Dm"></a>诸子放逸不从父教。<a id="a-Dn"></a>贪着五欲不从正教。<a id="a-Do"></a>如来世尊亦复如是。<a id="a-Dp"></a>广与众生演甘露法。<a id="a-Dq"></a>复以善权方便重说微妙法。<a id="a-Dr"></a>众生不肯承受。<a id="a-Ds"></a>是故说宜以自勖受如来言也。</p>
  <p id="aDt">吾已说道　　除爱固刺　　宜以自勖</p>
  <p id="aDu">受如来言</p>
  <p id="aDv">夫如来言教终不复重出言成教。<a id="a-Dw"></a>更不重演所说。<a id="a-Dx"></a>安详终不卒暴。<a id="a-Dy"></a>所畅法本与义相从。<a id="a-Dz"></a>观前受化应问。<a id="a-E0"></a>何法辄往度之。<a id="a-E1"></a>已说当说随时布现。<a id="a-E2"></a>是故说吾已说道。<a id="a-E3"></a>除爱固刺者爱之为病。<a id="a-E4"></a>坠人恶趣不可恃怙。<a id="a-E5"></a>于中自拔御以止观不兴爱心。<a id="a-E6"></a>犹如毒箭入人胸掖不可得拔。<a id="a-E7"></a>此爱箭亦复如是。<a id="a-E8"></a>入人心识不可得拔。<a id="a-E9"></a>是故说除毒固刺也。<a id="a-EA"></a>宜以自勖者。<a id="a-EB"></a>常念精勤求其巧便。<a id="a-EC"></a>志趣无上终不中悔。<a id="a-ED"></a>亦不退转。<a id="a-EE"></a>是故说宜以自勖也。<a id="a-EF"></a>受如来言者。<a id="a-EG"></a>如来出世所演言教。<a id="a-EH"></a>上中下善义理深邃。<a id="a-EI"></a>众德具足得修梵行。<a id="a-EJ"></a>是故说受如来言也。</p>
  <p id="aEK">是道无有余　　见谛之所净</p>
  <p id="aEL">趣向灭众苦　　此能坏魔兵</p>
  <p id="aEM">是道无有余者。<a id="a-EN"></a>长阿鋡契经说。<a id="a-EO"></a>七佛如来等正觉。<a id="a-EP"></a>亦说七世父母种族姓号。<a id="a-EQ"></a>寿命长短翼从多少。<a id="a-ER"></a>神足智慧遗腹儿息。<a id="a-ES"></a>毗婆尸如来至真等正觉出现于世。<a id="a-ET"></a>人寿八万岁生婆罗门种。<a id="a-EU"></a>取要言之。<a id="a-EV"></a>侍者名无忧。<a id="a-EW"></a>集说戒时忍辱为第一。<a id="a-EX"></a>广说如契经。<a id="a-EY"></a>式弃如来至真等正觉出现世时生婆罗门种。<a id="a-EZ"></a>人寿七万岁。<a id="a-Ea"></a>略说其要。<a id="a-Eb"></a>侍者名吉祥行。<a id="a-Ec"></a>集说戒时眼莫视非邪。<a id="a-Ed"></a>广说如契经。<a id="a-Ee"></a>毗舍婆如来至真等正觉出现世时人寿六万岁。<a id="a-Ef"></a>生刹利种。<a id="a-Eg"></a>略说其要。<a id="a-Eh"></a>侍者名休息。<a id="a-Ei"></a>集说戒时不害亦不杀。<a id="a-Ej"></a>广说如契经。<a id="a-Ek"></a>拘留孙如来至真等正觉出现世时人寿五万岁。<a id="a-El"></a>生婆罗门种。<a id="a-Em"></a>侍者名佛堤。<a id="a-En"></a>集说戒时譬如蜂采华。<a id="a-Eo"></a>广说如契经。<a id="a-Ep"></a>拘那含牟尼如来至真等正觉出现世时人寿四万岁。<a id="a-Eq"></a>生刹利种。<a id="a-Er"></a>略说其要。<a id="a-Es"></a>侍者名吉祥。<a id="a-Et"></a>集说戒时亦不触娆。<a id="a-Eu"></a>彼广说如契经迦葉如来至真等正觉出现世时人寿二万岁。<a id="a-Ev"></a>生婆罗门种。<a id="a-Ew"></a>略说其要。<a id="a-Ex"></a>侍者名等睹。<a id="a-Ey"></a>集说戒时。<a id="a-Ez"></a>诸恶莫作。<a id="a-F0"></a>广说如契经。<a id="a-F1"></a>如我今日释迦文佛如来至真等正觉出现世时。<a id="a-F2"></a>人寿百岁。<a id="a-F3"></a>生刹利种。<a id="a-F4"></a>略说其要。<a id="a-F5"></a>侍者名阿难。<a id="a-F6"></a>集说戒时。<a id="a-F7"></a>护口为第一。<a id="a-F8"></a>广说如契经。<a id="a-F9"></a>尔时世尊说七佛根原七世父母名号姓字翼从多少。<a id="a-FA"></a>说戒本末。<a id="a-FB"></a>时诸比丘闻佛所说。<a id="a-FC"></a>各生此念。<a id="a-FD"></a>过去诸佛姓族名号各各不同。<a id="a-FE"></a>翼从弟子亦有多少。<a id="a-FF"></a>所行道禁亦有差别。<a id="a-FG"></a>道以不同法亦当异。<a id="a-FH"></a>如来世尊知比丘心中所念。<a id="a-FI"></a>即于大众而说斯偈。</p>
  <p id="aFJ">是道无有余　　见谛之所净</p>
  <p id="aFK">趣向灭众苦　　此能坏魔兵</p>
  <p id="aFL">过去恒沙诸佛。<a id="a-FM"></a>亦以此道而自觉寤。<a id="a-FN"></a>将诸翼从坏破结聚。<a id="a-FO"></a>竖解脱幢击大法鼓。<a id="a-FP"></a>生死已尽。<a id="a-FQ"></a>梵行已立。<a id="a-FR"></a>所作已办。<a id="a-FS"></a>更不受有。<a id="a-FT"></a>如实知之已。<a id="a-FU"></a>入无忧之境。<a id="a-FV"></a>无复生老病死。<a id="a-FW"></a>寂然泥洹。<a id="a-FX"></a>亦无起灭无复往还。<a id="a-FY"></a>是故说是道无有余见谛之所净也。<a id="a-FZ"></a>趣向灭众苦者。<a id="a-Fa"></a>向斯陀含得斯陀含向阿那含得阿那含。<a id="a-Fb"></a>直行成就觉行成就等业成就。<a id="a-Fc"></a>志不颠倒渐至于道。<a id="a-Fd"></a>是故说趣向灭众苦也。<a id="a-Fe"></a>此能坏魔兵者。<a id="a-Ff"></a>魔有诸缚何者是。<a id="a-Fg"></a>欲界行结染着人者。<a id="a-Fh"></a>于中求便永断无余。<a id="a-Fi"></a>灭重灭。<a id="a-Fj"></a>坏重坏。<a id="a-Fk"></a>尽重尽。<a id="a-Fl"></a>打重打剥重剥越魔。<a id="a-Fm"></a>局界入色无色界。<a id="a-Fn"></a>是故说此能坏魔兵也。</p>
  <p id="aFo">唯是更无过　　壹趣如渊流</p>
  <p id="aFp">如能仁入定　　在众数演道</p>
  <p id="aFq">唯是更无过者。<a id="a-Fr"></a>直至无为径趣泥洹。<a id="a-Fs"></a>越过生死中不退还。<a id="a-Ft"></a>住生死岸顾瞻众生。<a id="a-Fu"></a>欲与同归。<a id="a-Fv"></a>已得至彼更不还转。<a id="a-Fw"></a>是故说唯是更无过也。<a id="a-Fx"></a>壹趣如渊流者。<a id="a-Fy"></a>犹如澄静泉深且清彻。<a id="a-Fz"></a>亿百千众生。<a id="a-G0"></a>怀饥渴者皆能充足。<a id="a-G1"></a>亦无饥渴之想。<a id="a-G2"></a>以法味润之除去结使此亦如是。<a id="a-G3"></a>依贤圣道亿百千众生饥渴于道。<a id="a-G4"></a>以甘露法味充饱一切。<a id="a-G5"></a>永无饥渴想。<a id="a-G6"></a>兼除结使终无热恼。<a id="a-G7"></a>去不善行更不复生。<a id="a-G8"></a>是故说一趣如渊流。<a id="a-G9"></a>如能仁入定者。<a id="a-GA"></a>释迦文佛如来至真等正觉。<a id="a-GB"></a>系意入定有四事因缘。<a id="a-GC"></a>云何为四一者于现在法而自娱乐。<a id="a-GD"></a>二者游戏法供。<a id="a-GE"></a>三者扶危救羸定意不乱。<a id="a-GF"></a>四者劝进必至究竟。<a id="a-GG"></a>是故说如能仁入定也。<a id="a-GH"></a>在众数演道者。<a id="a-GI"></a>欲使弟子不错其众。<a id="a-GJ"></a>救拔生死安处无为。<a id="a-GK"></a>沐浴清净不染尘垢。<a id="a-GL"></a>永离轮转不兴八法。<a id="a-GM"></a>亦复不造四百四病。<a id="a-GN"></a>是故说在众数演道也。</p>
  <p id="aGO">一入见生死　　道为得祐助</p>
  <p id="aGP">此道度当度　　截流至彼岸</p>
  <p id="aGQ">一入见生死者。<a id="a-GR"></a>谁能觉知生死原本。<a id="a-GS"></a>维卫世尊本履菩萨行。<a id="a-GT"></a>乃能觉知生死原本。<a id="a-GU"></a>后与弟子演说微妙法。<a id="a-GV"></a>谁能分别滓浊法。<a id="a-GW"></a>唯有一入道乃能觉知。<a id="a-GX"></a>是故说一入见生死也。<a id="a-GY"></a>道为得祐助者。<a id="a-GZ"></a>菩萨处众起大慈悲。<a id="a-Ga"></a>愍一切众生如母爱子。<a id="a-Gb"></a>演甚深道令得解脱。<a id="a-Gc"></a>是故说道为得祐助也。<a id="a-Gd"></a>此道度当度者。<a id="a-Ge"></a>于过去世佛辟支佛声闻。<a id="a-Gf"></a>尽以此道度爱欲海。<a id="a-Gg"></a>是故说道为得祐助也。<a id="a-Gh"></a>此道度当度者。<a id="a-Gi"></a>当来诸佛世尊。<a id="a-Gj"></a>如弥勒比度不可计阿僧祇众生。<a id="a-Gk"></a>是故说此道度当度也。<a id="a-Gl"></a>截流至彼岸者。<a id="a-Gm"></a>现在释迦文佛如来至真等正觉。<a id="a-Gn"></a>度不可计阿僧祇众生。<a id="a-Go"></a>是故说截流至彼岸也。</p>
  <p id="aGp">究竟道清净　　以尽生死本</p>
  <p id="aGq">辩才无数界　　佛说是得道</p>
  <p id="aGr">究竟道清净者。<a id="a-Gs"></a>究竟有二义。<a id="a-Gt"></a>一名事究竟。<a id="a-Gu"></a>二名定究竟。<a id="a-Gv"></a>事究竟者。<a id="a-Gw"></a>所作事办必然不疑。<a id="a-Gx"></a>定究竟者。<a id="a-Gy"></a>游戏诸定。<a id="a-Gz"></a>从一定起复入一定。<a id="a-H0"></a>如是经历数千万定。<a id="a-H1"></a>意欲有所感动随意成办。<a id="a-H2"></a>是谓定究竟。<a id="a-H3"></a>以此正行蠲除心所念法断诸结使。<a id="a-H4"></a>令得清净。<a id="a-H5"></a>犹如尘垢衣浣令清净。<a id="a-H6"></a>此亦如是。<a id="a-H7"></a>以八解脱清净水。<a id="a-H8"></a>洗浴心垢永无尘曀。<a id="a-H9"></a>是故说究竟道清净也。<a id="a-HA"></a>以尽生死本者。<a id="a-HB"></a>人有生分必当有老死。<a id="a-HC"></a>亦由生众生流转回趣五道。<a id="a-HD"></a>亦由神识迁转不停。<a id="a-HE"></a>是故说以尽生死本也。<a id="a-HF"></a>辩才无数界者。<a id="a-HG"></a>如来神德适化无方。<a id="a-HH"></a>以辩才慧游于无量无数刹土。<a id="a-HI"></a>观察众生有利根钝根。<a id="a-HJ"></a>有虚有实。<a id="a-HK"></a>有修正真行者。<a id="a-HL"></a>不修正真行者。<a id="a-HM"></a>如来皆悉知之。<a id="a-HN"></a>是故说辩才无数刹也。<a id="a-HO"></a>佛说是得道者。<a id="a-HP"></a>夫言世界皆有三义。<a id="a-HQ"></a>一者阴世。<a id="a-HR"></a>二者器世。<a id="a-HS"></a>三者众生世。<a id="a-HT"></a>阴世者。<a id="a-HU"></a>所谓五盛阴是。<a id="a-HV"></a>器世者。<a id="a-HW"></a>三千大千刹土是。<a id="a-HX"></a>众生世者。<a id="a-HY"></a>谓有形之类乃至四生。<a id="a-HZ"></a>皆名众生世。<a id="a-Ha"></a>谁能分别了知此生。<a id="a-Hb"></a>答曰。<a id="a-Hc"></a>唯有如来至真乃能知耳。<a id="a-Hd"></a>犹如有目之士掌中观阿摩勒果。<a id="a-He"></a>斤两大小悉能了知。<a id="a-Hf"></a>如来等觉亦复如是。<a id="a-Hg"></a>观众生类心意根本悉能分别。<a id="a-Hh"></a>是故说佛说是得道也。</p>
  <p id="aHi">驶流澍于海　　翻水羡疾满</p>
  <p id="aHj">故为智道说　　可趣服甘露</p>
  <p id="aHk">驶流澍于海者。<a id="a-Hl"></a>有大河。<a id="a-Hm"></a>名曰恒伽。<a id="a-Hn"></a>从阿耨大泉出。<a id="a-Ho"></a>从牛口流。<a id="a-Hp"></a>新头大河者。<a id="a-Hq"></a>亦从阿耨泉。<a id="a-Hr"></a>从师子口出。<a id="a-Hs"></a>婆叉大河亦由阿耨大泉。<a id="a-Ht"></a>从马口出。<a id="a-Hu"></a>私陀大河者。<a id="a-Hv"></a>亦从阿耨达泉。<a id="a-Hw"></a>从象口出。<a id="a-Hx"></a>恒伽河者。<a id="a-Hy"></a>梵志所事以为师范。<a id="a-Hz"></a>外道异学自相谓言。<a id="a-I0"></a>若有学人去恒伽河百由旬外。<a id="a-I1"></a>遥三称扬恒伽名者。<a id="a-I2"></a>恒伽恒伽恒伽者。<a id="a-I3"></a>虽住百由旬外。<a id="a-I4"></a>一切众恶尽如蛇脱故皮。<a id="a-I5"></a>恒伽水者悉归于海澄净无众秽。<a id="a-I6"></a>是故说曰驶流澍于海也。<a id="a-I7"></a>翻水羡疾满者。<a id="a-I8"></a>以至于海昼夜不息。<a id="a-I9"></a>从海复至入焦炭山。<a id="a-IA"></a>从焦炭山复至雪根本山。<a id="a-IB"></a>如是渐渐还至本原。<a id="a-IC"></a>昼夜流逝周而复始。<a id="a-ID"></a>海亦不满流亦不停。<a id="a-IE"></a>是故说翻水羡疾满也。<a id="a-IF"></a>故为智说道者。<a id="a-IG"></a>诸佛世尊皆名善逝。<a id="a-IH"></a>至泥洹灭尽处。<a id="a-II"></a>已得至彼。<a id="a-IJ"></a>无有生老病死愁忧苦恼。<a id="a-IK"></a>亦复无有饥寒勤苦。<a id="a-IL"></a>尽离此苦故曰善逝。<a id="a-IM"></a>是故说故为智说道也。<a id="a-IN"></a>可趣服甘露者。<a id="a-IO"></a>可趣至泥洹境涉求甘露。<a id="a-IP"></a>犹如江河驶流皆名海。<a id="a-IQ"></a>具成办海业。<a id="a-IR"></a>此贤圣法律亦复如是。<a id="a-IS"></a>渐渐得至泥洹境界。<a id="a-IT"></a>是故说可趣服甘露也。</p>
  <p id="aIU">前未闻法轮　　转为哀众生</p>
  <p id="aIV">于是奉事者　　礼之度三有</p>
  <p id="aIW">昔佛在婆罗奈国仙人鹿野苑中。<a id="a-IX"></a>河名婆犁。<a id="a-IY"></a>因彼名故故名婆罗奈国。<a id="a-IZ"></a>仙人鹿野苑者。<a id="a-Ia"></a>诸有神仙得道五通学者。<a id="a-Ib"></a>皆游学彼国。<a id="a-Ic"></a>纯善之人非凡夫所住。<a id="a-Id"></a>时彼国王出野游猎。<a id="a-Ie"></a>值群鹿千头悉入网裹。<a id="a-If"></a>王布步兵围绕一匝。<a id="a-Ig"></a>群鹿惊惧有失声唐突于弶。<a id="a-Ih"></a>或有伏地自隐形者。<a id="a-Ii"></a>释迦文佛昔为菩萨时。<a id="a-Ij"></a>生彼群鹿中为众导首。<a id="a-Ik"></a>告诸群鹿。<a id="a-Il"></a>汝等安意。<a id="a-Im"></a>勿怀恐惧。<a id="a-In"></a>吾设方便向王求哀。<a id="a-Io"></a>必得济命各令无他。<a id="a-Ip"></a>时鹿王即向人王下膝求哀。<a id="a-Iq"></a>王遥见之敕诸左右。<a id="a-Ir"></a>各勿举手伤害此鹿。<a id="a-Is"></a>鹿复举声跪向王曰。<a id="a-It"></a>今观王意欲杀千鹿一日供厨。<a id="a-Iu"></a>今且盛热肉叵久停。<a id="a-Iv"></a>愿王哀愍日杀一鹿以供厨宰。<a id="a-Iw"></a>不烦王使鹿自当往诣厨受死。<a id="a-Ix"></a>肉供不断鹿得增多。<a id="a-Iy"></a>王问鹿曰。<a id="a-Iz"></a>汝在群鹿中最为长大耶。<a id="a-J0"></a>答曰。<a id="a-J1"></a>如是。<a id="a-J2"></a>最为长大。<a id="a-J3"></a>王复问鹿。<a id="a-J4"></a>汝审实不。<a id="a-J5"></a>答曰。<a id="a-J6"></a>审实。<a id="a-J7"></a>王即舍鹿摄阵入城。<a id="a-J8"></a>时菩萨将鹿五百。<a id="a-J9"></a>调达亦将鹿五百。<a id="a-JA"></a>日差一鹿诣王供厨。<a id="a-JB"></a>时次调达遣鹿诣王。<a id="a-JC"></a>值一鹿母怀妊数月。<a id="a-JD"></a>次应供厨。<a id="a-JE"></a>鹿母向王自陈哀苦。<a id="a-JF"></a>次应供厨诚不敢辞。<a id="a-JG"></a>今垂欲产与子分身。<a id="a-JH"></a>我次应至子次未至。<a id="a-JI"></a>愿见差次小听在后。<a id="a-JJ"></a>调达恚曰。<a id="a-JK"></a>何不速往。<a id="a-JL"></a>谁能代汝先死。<a id="a-JM"></a>鹿母哀泣悲鸣唤呼。<a id="a-JN"></a>辄就菩萨自陈启曰。<a id="a-JO"></a>怀妊日满产日垂至。<a id="a-JP"></a>愿王开恕听在后次。<a id="a-JQ"></a>分身适讫。<a id="a-JR"></a>自当诣厨。<a id="a-JS"></a>菩萨问鹿。<a id="a-JT"></a>汝主听汝自陈不。<a id="a-JU"></a>答曰。<a id="a-JV"></a>主不见听。<a id="a-JW"></a>菩萨闻已八九叹息。<a id="a-JX"></a>慰劳彼鹿。<a id="a-JY"></a>汝且自安勿怀恐惧。<a id="a-JZ"></a>吾今代汝以供厨宰。<a id="a-Ja"></a>菩萨鹿王即召千鹿恳切诫敕。<a id="a-Jb"></a>汝等各各勿怀懈慢。<a id="a-Jc"></a>亦莫侵王秋苗谷食。<a id="a-Jd"></a>调达闻已嗔彼鹿母。<a id="a-Je"></a>汝死应至何为辞訢不时就死。<a id="a-Jf"></a>时菩萨寻语调达。<a id="a-Jg"></a>止止勿陈此言。<a id="a-Jh"></a>鹿母诚应次死。<a id="a-Ji"></a>但为愍彼胎子未应死耳。<a id="a-Jj"></a>吾今当代济彼胎命。<a id="a-Jk"></a>菩萨所念。<a id="a-Jl"></a>群鹿跪向菩萨各各自陈。<a id="a-Jm"></a>吾等愿欲代王受死。<a id="a-Jn"></a>王在我存得食水草。<a id="a-Jo"></a>随意自游无所畏忌。<a id="a-Jp"></a>王遂意盛舍而诣厨。<a id="a-Jq"></a>群鹿追逐随到王宫。<a id="a-Jr"></a>鹿王就厨自求供宰。<a id="a-Js"></a>厨士见鹿王分明识知。<a id="a-Jt"></a>即往白王。<a id="a-Ju"></a>鹿王入厨次应供宰。<a id="a-Jv"></a>不审大王为可杀不。<a id="a-Jw"></a>王闻斯语自投床下。<a id="a-Jx"></a>诸臣水洒扶令还坐。<a id="a-Jy"></a>王敕诸臣。<a id="a-Jz"></a>速将鹿王来。<a id="a-K0"></a>吾欲见之。<a id="a-K1"></a>寻将至王所。<a id="a-K2"></a>王问鹿曰。<a id="a-K3"></a>千鹿尽耶汝何为来。<a id="a-K4"></a>鹿白王言。<a id="a-K5"></a>千鹿孚乳遂成大群。<a id="a-K6"></a>日有增多无有减少。<a id="a-K7"></a>复向人王说鹿根原。<a id="a-K8"></a>王自垦责自怨不及。<a id="a-K9"></a>吾为人王。<a id="a-KA"></a>不别真伪抂杀生类。<a id="a-KB"></a>乃至于斯王告大臣。<a id="a-KC"></a>普令国界其有游猎杀害鹿者当取诛戮。<a id="a-KD"></a>即遣鹿王将诸群鹿还山自安。<a id="a-KE"></a>复令国内不得食鹿肉。<a id="a-KF"></a>其有食鹿肉者当枭其首。<a id="a-KG"></a>因是立名鹿野苑也。<a id="a-KH"></a>尔时世尊在鹿野苑中而转法轮。<a id="a-KI"></a>是故说前未闻法轮也。<a id="a-KJ"></a>转为哀众生者。<a id="a-KK"></a>最初与五人说法。<a id="a-KL"></a>及与八万天人。<a id="a-KM"></a>反覆说四谛真如法。<a id="a-KN"></a>本所未闻本所未见。<a id="a-KO"></a>亦非沙门婆罗门释梵诸天魔若魔天所能转者。<a id="a-KP"></a>是故说转为哀众生也。<a id="a-KQ"></a>于是奉事者。<a id="a-KR"></a>诸天世人所见恭敬。<a id="a-KS"></a>处阎浮利地流化教授。<a id="a-KT"></a>从六天已下皆蒙济度。<a id="a-KU"></a>问曰。<a id="a-KV"></a>何以故但与天人说法。<a id="a-KW"></a>不与余处说耶。<a id="a-KX"></a>答曰。<a id="a-KY"></a>诸天及人得成道果越次取证。<a id="a-KZ"></a>众知自在除就八关斋法。<a id="a-Ka"></a>除鬼神三自归。<a id="a-Kb"></a>犹如畜兽佉频阇罗鸟勤精梵行。<a id="a-Kc"></a>昔有三兽处在深山。<a id="a-Kd"></a>一者象。<a id="a-Ke"></a>二者猕猴。<a id="a-Kf"></a>三者佉频阇罗鸟。<a id="a-Kg"></a>象语二兽。<a id="a-Kh"></a>我等三兽不相敬待。<a id="a-Ki"></a>各无礼节。<a id="a-Kj"></a>今当推让。<a id="a-Kk"></a>谁应耆旧推为上首。<a id="a-Kl"></a>时有大树高而且广。<a id="a-Km"></a>荫五百车。<a id="a-Kn"></a>猕猴自陈。<a id="a-Ko"></a>吾昔食其栽。<a id="a-Kp"></a>象言。<a id="a-Kq"></a>吾食其树。<a id="a-Kr"></a>猕猴言。<a id="a-Ks"></a>应推我为年耆。<a id="a-Kt"></a>象即举猕猴负于脊上。<a id="a-Ku"></a>佉频阇罗鸟复自陈曰。<a id="a-Kv"></a>吾昔游雪山北食甘美果。<a id="a-Kw"></a>于此大便处即生此树。<a id="a-Kx"></a>吾应宿旧。<a id="a-Ky"></a>应在上首。<a id="a-Kz"></a>猕猴复负脊上。<a id="a-L0"></a>从国至国。<a id="a-L1"></a>从村至村。<a id="a-L2"></a>斋戒自守共相敬待。<a id="a-L3"></a>设得饮食推让老者。<a id="a-L4"></a>城郭村落人民见者怪未曾有。<a id="a-L5"></a>四面云集。<a id="a-L6"></a>问其原由。<a id="a-L7"></a>三兽自陈昔所经历。<a id="a-L8"></a>象虽形大年幼处小。<a id="a-L9"></a>敬上二兽如子事父。<a id="a-LA"></a>人民感兽各生善心。<a id="a-LB"></a>鸟兽犹然。<a id="a-LC"></a>况我人乎。<a id="a-LD"></a>共相劝励上下相事。<a id="a-LE"></a>举国人民孝敬者众。<a id="a-LF"></a>自可有此孝顺之义。<a id="a-LG"></a>但不能越次取证成其道果。<a id="a-LH"></a>唯有天人最可奉敬。<a id="a-LI"></a>是故说于是奉事者也礼之度三有者。<a id="a-LJ"></a>兴敬众生在在处处见如来形承事礼敬。<a id="a-LK"></a>却行久久乃回心不离佛。<a id="a-LL"></a>三有者。<a id="a-LM"></a>欲有色有无色有。<a id="a-LN"></a>谁能度此三有。<a id="a-LO"></a>唯有佛世尊乃得度耳。<a id="a-LP"></a>次有声闻弟子。<a id="a-LQ"></a>承佛威神得度三有。<a id="a-LR"></a>是故说礼之度三有也。</p>
  <p id="aLS">三念可念善　　三念当离恶</p>
  <p id="aLT">从念而有行　　灭之为正断</p>
  <p id="aLU">三念可念善者。<a id="a-LV"></a>随时兴念食息不废。<a id="a-LW"></a>常当念善具众德本。<a id="a-LX"></a>渐得越次受诸果证尽生死原。<a id="a-LY"></a>尽有漏成无漏。<a id="a-LZ"></a>是故说三念可念善也。<a id="a-La"></a>三念当离恶者。<a id="a-Lb"></a>已离恶念获何功德。<a id="a-Lc"></a>答曰。<a id="a-Ld"></a>不为心垢所染污。<a id="a-Le"></a>除诸结使染着。<a id="a-Lf"></a>亦不为彼结使所使。<a id="a-Lg"></a>是故说三念当离恶也。<a id="a-Lh"></a>从念而有行者。<a id="a-Li"></a>有觉有观游戏初禅乃至第四禅。<a id="a-Lj"></a>除弊恶心诸不善法。<a id="a-Lk"></a>日进其行终不退转。<a id="a-Ll"></a>是故说从念而有行也。<a id="a-Lm"></a>灭之为正断者。<a id="a-Ln"></a>以断智慧智以此灭之。<a id="a-Lo"></a>云何为灭。<a id="a-Lp"></a>或为乱想抑制善心。<a id="a-Lq"></a>不随行三十七品。<a id="a-Lr"></a>覆蔽诸道果不得露现。<a id="a-Ls"></a>犹如风尘卒起覆蔽日月不睹光明。<a id="a-Lt"></a>龙降甘雨随时掩尘。<a id="a-Lu"></a>便睹日月精光。<a id="a-Lv"></a>此亦如是。<a id="a-Lw"></a>以贤圣甘露灭心尘垢。<a id="a-Lx"></a>曤然大悟无复微曀。<a id="a-Ly"></a>贤圣道果皆悉露现。<a id="a-Lz"></a>是故说灭之为正断也。</p>
  <p id="aM0">三观为转念　　逮获无上道</p>
  <p id="aM1">得三除三窟　　无量修念持</p>
  <p id="aM2">三观为转念者。<a id="a-M3"></a>昔佛在舍卫国祇树给孤独园。<a id="a-M4"></a>尔时世尊告诸比丘。<a id="a-M5"></a>昔我未成佛道时。<a id="a-M6"></a>兴三不善念欲念恚念害念。<a id="a-M7"></a>问曰。<a id="a-M8"></a>尔时菩萨云何生欲念恚念害念耶。<a id="a-M9"></a>答曰。<a id="a-MA"></a>菩萨苦行六年。<a id="a-MB"></a>勤劳从苦起退。<a id="a-MC"></a>自还念昔日所更。<a id="a-MD"></a>追忆本时歌笑伎乐作倡。<a id="a-ME"></a>由是便生欲想。<a id="a-MF"></a>复闻调达窃自兴意欲。<a id="a-MG"></a>夺宫人婇女。<a id="a-MH"></a>尔时便生恚想。<a id="a-MI"></a>二垢和同于中便生害想。<a id="a-MJ"></a>复次菩萨从苦行起。<a id="a-MK"></a>难陀难陀波罗二女。<a id="a-ML"></a>以苏麻油涂菩萨身。<a id="a-MM"></a>诸女天身极自柔软状如天女。<a id="a-MN"></a>于彼便生欲想爱想。<a id="a-MO"></a>时菩萨便作是念。<a id="a-MP"></a>设彼五人给使我不舍。<a id="a-MQ"></a>吾去者何由。<a id="a-MR"></a>使此女以油涂吾身。<a id="a-MS"></a>尔时菩萨便兴恚想亦兴害想。<a id="a-MT"></a>二垢和同于中便生害想。<a id="a-MU"></a>尔时菩萨复生是念。<a id="a-MV"></a>我今已生欲想自损亦损他人二事俱损。<a id="a-MW"></a>自损者。<a id="a-MX"></a>诸善功德尽舍而去。<a id="a-MY"></a>是谓自损。<a id="a-MZ"></a>云何损他人。<a id="a-Ma"></a>若食他信施衣被饭食状卧具病瘦医药不能消化。<a id="a-Mb"></a>遂增尘劳不获果实众德有阙。<a id="a-Mc"></a>是谓损他也。<a id="a-Md"></a>取要言之。<a id="a-Me"></a>二垢和同者便生害想。<a id="a-Mf"></a>是时菩萨厌患二事。<a id="a-Mg"></a>求灭不善想。<a id="a-Mh"></a>以忍之力降魔劳怨。<a id="a-Mi"></a>永弃乱想不生恶念速成道果。<a id="a-Mj"></a>是故说三观为转念也。<a id="a-Mk"></a>逮获无上道者。<a id="a-Ml"></a>云何为无上道。<a id="a-Mm"></a>所谓无上道者。<a id="a-Mn"></a>答曰。<a id="a-Mo"></a>志求出要无欲想无恚想。<a id="a-Mp"></a>是故说三观为转念也。<a id="a-Mq"></a>逮获无上道者。<a id="a-Mr"></a>菩萨坐树王下。<a id="a-Ms"></a>弃三十四意。<a id="a-Mt"></a>成无上道。<a id="a-Mu"></a>所谓无上道者。<a id="a-Mv"></a>出过世间天人上。<a id="a-Mw"></a>三千大千刹土蜎飞蠕动之类。<a id="a-Mx"></a>于中最上无有过者。<a id="a-My"></a>如彼契经所说。<a id="a-Mz"></a>七微为一忽。<a id="a-N0"></a>所谓微者。<a id="a-N1"></a>不长不短。<a id="a-N2"></a>不圆不方。<a id="a-N3"></a>不高不下。<a id="a-N4"></a>无形不可睹。<a id="a-N5"></a>非眼识所摄。<a id="a-N6"></a>所以然者。<a id="a-N7"></a>以其微细不可见故。<a id="a-N8"></a>唯有转轮圣王。<a id="a-N9"></a>补处菩萨贤圣天眼通者。<a id="a-NA"></a>乃能见耳。<a id="a-NB"></a>正使有法过此极微细者。<a id="a-NC"></a>如来通达即觉即知。<a id="a-ND"></a>是故说逮获无上道也。<a id="a-NE"></a>得三除三窟者。<a id="a-NF"></a>住于四禅入清净定。<a id="a-NG"></a>不兴想着结使。<a id="a-NH"></a>疾灭系意不忘进修不懈。<a id="a-NI"></a>游志三四专一除结。<a id="a-NJ"></a>是故说得三除三窟也。<a id="a-NK"></a>无量修念持者。<a id="a-NL"></a>住初禅地思惟念持。<a id="a-NM"></a>或于四禅摄内外法。<a id="a-NN"></a>亦有念持。<a id="a-NO"></a>初禅内有不定想。<a id="a-NP"></a>有觉有观炽燃似火焚烧法体。<a id="a-NQ"></a>外有不定想为火所烧。<a id="a-NR"></a>二禅内有不定想意爱似水。<a id="a-NS"></a>外有不定想为水所渍。<a id="a-NT"></a>第三禅内有不定想。<a id="a-NU"></a>犹风有出入息。<a id="a-NV"></a>外有不定想便为风所动。<a id="a-NW"></a>第四禅中内无不定想。<a id="a-NX"></a>不为外法所摄。<a id="a-NY"></a>已得念护除内不定想无量者。<a id="a-NZ"></a>于诸初禅地无量地种所系。<a id="a-Na"></a>入此三昧定者亦复如兹。<a id="a-Nb"></a>无量无限不可称计。<a id="a-Nc"></a>阿僧祇人成就众行。<a id="a-Nd"></a>是故说无量修念持也。</p>
  <p id="aNe">能除三有垢　　摄定用缚意</p>
  <p id="aNf">智慧禅定力　　已定摄外乱</p>
  <p id="aNg">能除三有垢者。<a id="a-Nh"></a>从欲界至色界无色界。<a id="a-Ni"></a>名曰众垢之室。<a id="a-Nj"></a>众生所居处也。<a id="a-Nk"></a>能求巧便离三有者。<a id="a-Nl"></a>是谓上尊道出过三界。<a id="a-Nm"></a>是故说能除三有垢也。<a id="a-Nn"></a>摄定用缚意者。<a id="a-No"></a>不使粗心游逸在外。<a id="a-Np"></a>恒专心意不令外色得便。<a id="a-Nq"></a>由其三昧难沮坏故。<a id="a-Nr"></a>是故说摄定用缚意也。<a id="a-Ns"></a>智慧禅定力者。<a id="a-Nt"></a>以智慧利戟。<a id="a-Nu"></a>无所不任断诸结使尽其源本。<a id="a-Nv"></a>是故说智慧禅定力也。<a id="a-Nw"></a>已定摄外乱者。<a id="a-Nx"></a>己身入定能摄外人。<a id="a-Ny"></a>是故说己定摄外乱也。</p>
  <p id="aNz">积善得善行　　处处得名誉</p>
  <p id="aO0">逮贤圣八品　　修道甘露果</p>
  <p id="aO1">积善得善行者。<a id="a-O2"></a>夫欲学道当用渐渐。<a id="a-O3"></a>如初禅所行二禅所行三禅为妙。<a id="a-O4"></a>三禅所行四禅为妙。<a id="a-O5"></a>是故说积善得善行也。<a id="a-O6"></a>处处得名誉者。<a id="a-O7"></a>如彼昼度树契经所说。<a id="a-O8"></a>忉利诸天遥观世间。<a id="a-O9"></a>某村某落某甲弟子以信坚固。<a id="a-OA"></a>出家学道剃除须发着三法衣。<a id="a-OB"></a>生死已尽。<a id="a-OC"></a>所作已办。<a id="a-OD"></a>梵行已立。<a id="a-OE"></a>更不受胎。<a id="a-OF"></a>如实知之。<a id="a-OG"></a>是故说处处得名誉也。<a id="a-OH"></a>逮贤圣八品者。<a id="a-OI"></a>如彼学人一趣贤圣八品道。<a id="a-OJ"></a>灭尽泥洹无为无作。<a id="a-OK"></a>是故说逮贤圣八品也。<a id="a-OL"></a>修道甘露果者。<a id="a-OM"></a>彼修行人躬自行道。<a id="a-ON"></a>欲至无上安隐之处。<a id="a-OO"></a>服食甘露无终无始。<a id="a-OP"></a>所谓甘露者。<a id="a-OQ"></a>灭尽泥洹是。<a id="a-OR"></a>若有学人得至彼者。<a id="a-OS"></a>不生不老不病不死。<a id="a-OT"></a>是故说修道甘露果也。</p>
 </body>
</html>