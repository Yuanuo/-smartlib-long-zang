<!doctype html>
<html id="z3IBWGR1Ep" data-ver="1249">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经卷第十四</h1>
  <h2 id="a2">如来品第二十一</h2>
  <p id="a3">最正觉自得　　不染一切法</p>
  <p id="a4">一切智无畏　　自然无师保</p>
  <p id="a5">最正觉自得者。<a id="a-6"></a>昔六师在世贪着利养。<a id="a-7"></a>竞自称己独谓为尊。<a id="a-8"></a>闻佛出世神德过人。<a id="a-9"></a>六师云集各共结誓。<a id="a-A"></a>我等六人世无等伦。<a id="a-B"></a>近闻有佛出世。<a id="a-C"></a>神德威力踰越我等。<a id="a-D"></a>宜可同议心齐意等语不相违。<a id="a-E"></a>然后乃得胜彼瞿昙。<a id="a-F"></a>即遣一人往观如来。<a id="a-G"></a>颜色视瞻为如人不。<a id="a-H"></a>即往观见视无厌足。<a id="a-I"></a>还白六师如其所见。<a id="a-J"></a>瞿昙颜貌世之希有。<a id="a-K"></a>威神光明踰于日月。<a id="a-L"></a>如我所见无譬可喻。<a id="a-M"></a>六人复念。<a id="a-N"></a>其人出于王种。<a id="a-O"></a>理应端正何足复怪。<a id="a-P"></a>今且更遣一人往观瞿昙容仪无畏。<a id="a-Q"></a>为躁疾局促耶。<a id="a-R"></a>即往观相。<a id="a-S"></a>如师子王在群兽中无所畏难。<a id="a-T"></a>还告六师。<a id="a-U"></a>瞿昙在众。<a id="a-V"></a>如兽中王。<a id="a-W"></a>无所畏难。<a id="a-X"></a>六人复念。<a id="a-Y"></a>愚人希更事故。<a id="a-Z"></a>贪彼光明故围绕之耳。<a id="a-a"></a>此是常宜何足复怪。<a id="a-b"></a>彼瞿昙者出自王宫。<a id="a-c"></a>六万婇女昼夜娱乐。<a id="a-d"></a>未更师法曾不造学。<a id="a-e"></a>更可遣人往听所说。<a id="a-f"></a>颇有经理为如凡夫耶。<a id="a-g"></a>即遣明达一人往观视之具闻所说。<a id="a-h"></a>还白六人。<a id="a-i"></a>彼瞿昙所演。<a id="a-j"></a>达古知今前知无极却睹无穷。<a id="a-k"></a>判义析理理不烦重。<a id="a-l"></a>六师闻已复作是念。<a id="a-m"></a>世多有人辩辞揵疾悦可人心。<a id="a-n"></a>然不存理不可寻究。<a id="a-o"></a>复可遣人往观瞿昙。<a id="a-p"></a>众人闻其所说寂然听受为愦乱不听耶。<a id="a-q"></a>即往观听。<a id="a-r"></a>见诸大众渴仰闻法专一心意。<a id="a-s"></a>渴仰如来目未曾眴。<a id="a-t"></a>还白六师。<a id="a-u"></a>瞿昙所演。<a id="a-v"></a>味如甘露。<a id="a-w"></a>众人渴仰听无厌足。<a id="a-x"></a>六人复作是念。<a id="a-y"></a>人集徒众。<a id="a-z"></a>初心极猛久必退散复何疑怪。<a id="a-10"></a>更遣一人往瞻瞿昙。<a id="a-11"></a>义理深邃为浅薄无绪耶。<a id="a-12"></a>即遣高胜一人往观瞿昙具闻所说。<a id="a-13"></a>还白六师。<a id="a-14"></a>瞿昙所演如海无崖我等所见如牛蹄水。<a id="a-15"></a>今我一人且欲就彼求为弟子。<a id="a-16"></a>焉知其余者。<a id="a-17"></a>前后使人各共相将诣如来所。<a id="a-18"></a>复有无数众生云隤竞至到如来所。<a id="a-19"></a>即闻佛说此偈曰。</p>
  <p id="a1A">最正觉自得　　不染一切法</p>
  <p id="a1B">一切智无畏　　自然无师保</p>
  <p id="a1C">最正觉自得者。<a id="a-1D"></a>觉悟一切诸法。<a id="a-1E"></a>无细不入。<a id="a-1F"></a>无微不察。<a id="a-1G"></a>以神通力如实知之。<a id="a-1H"></a>是故说最正觉自得也。<a id="a-1I"></a>不染一切法者。<a id="a-1J"></a>利衰毁誉称讥苦乐。<a id="a-1K"></a>不为此八法所染。<a id="a-1L"></a>是故说不染一切法也。<a id="a-1M"></a>一切智无畏者。<a id="a-1N"></a>离一切患无复众恼。<a id="a-1O"></a>不为水火恶贼所见陷溺。<a id="a-1P"></a>超越厄难独善无忧。<a id="a-1Q"></a>是故说一切智无畏也。<a id="a-1R"></a>自然无师保者。<a id="a-1S"></a>独王三千大千国土。<a id="a-1T"></a>无有俦侣。<a id="a-1U"></a>等者犹无。<a id="a-1V"></a>况欲出耶。<a id="a-1W"></a>是故说自然无师保。</p>
  <p id="a1X">志独无等伦　　自获于正道</p>
  <p id="a1Y">如来天人尊　　一切智力具</p>
  <p id="a1Z">志独无等伦者。<a id="a-1a"></a>我以天眼观三千大千刹土。<a id="a-1b"></a>颇有斯类与我等耶。<a id="a-1c"></a>遍而观之无有等者。<a id="a-1d"></a>况欲出耶。<a id="a-1e"></a>此事不然。<a id="a-1f"></a>是故说志独无伦也。<a id="a-1g"></a>自获正道者。<a id="a-1h"></a>吾求于道无师教授自然获之。<a id="a-1i"></a>亦无伴侣独步无畏。<a id="a-1j"></a>是故说曰自获于正道也。<a id="a-1k"></a>如来天人尊者。<a id="a-1l"></a>何故名为如来。<a id="a-1m"></a>如过去等正觉来。<a id="a-1n"></a>吾从彼来。<a id="a-1o"></a>于三阿僧祇劫执行勤苦。<a id="a-1p"></a>或施国财妻子头目髓脑能自拔济。<a id="a-1q"></a>从中来故名如来。<a id="a-1r"></a>复从如来法性就世间义故。<a id="a-1s"></a>谓如来如过去诸佛世尊。<a id="a-1t"></a>具足十力四无所畏十八不共殊胜之法大慈大悲。<a id="a-1u"></a>广度一切不离如性。<a id="a-1v"></a>我今亦尔故谓如来。<a id="a-1w"></a>何以故名为天人尊。<a id="a-1x"></a>曰所以称天人尊者。<a id="a-1y"></a>天人缘彼得修善本。<a id="a-1z"></a>越次取证成于圣道。<a id="a-20"></a>尽有漏成无漏。<a id="a-21"></a>三达神通无所挂碍。<a id="a-22"></a>是故说如来天人尊也。<a id="a-23"></a>一切智力具者。<a id="a-24"></a>如来遗体力者。<a id="a-25"></a>体有百二十节。<a id="a-26"></a>一节有百二十八臂。<a id="a-27"></a>神力是乳哺力非神通力。<a id="a-28"></a>是故说一切智力具也。</p>
  <p id="a29">我为世尊　　断漏无淫　　诸天世人</p>
  <p id="a2A">一群从心</p>
  <p id="a2B">我为世尊者。<a id="a-2C"></a>世者有三一者阴世。<a id="a-2D"></a>二者器世。<a id="a-2E"></a>三者众生世。<a id="a-2F"></a>何以故名为无著者。<a id="a-2G"></a>三义故名为无著。<a id="a-2H"></a>一者断结故谓无著。<a id="a-2I"></a>二者堪受人施故谓无著。<a id="a-2J"></a>三者三界无种。<a id="a-2K"></a>亦无根本亦不复生故谓无著。<a id="a-2L"></a>是故说我为无著也。<a id="a-2M"></a>断漏无淫者。<a id="a-2N"></a>谓无上义无有过上者。<a id="a-2O"></a>亦无俦匹。<a id="a-2P"></a>觉悟一切诸法。<a id="a-2Q"></a>无微不入无细不达。<a id="a-2R"></a>复为坐中众生解狐疑故说无上义。<a id="a-2S"></a>过去无数恒沙诸佛寿命极长。<a id="a-2T"></a>弟子徒众不可称计。<a id="a-2U"></a>国土清净无有瑕秽。<a id="a-2V"></a>谓为过佛神力多。<a id="a-2W"></a>我今日莫作斯观。<a id="a-2X"></a>所以然者。<a id="a-2Y"></a>神通智力一而不二。<a id="a-2Z"></a>但众生心自有增减。<a id="a-2a"></a>是故说断漏无淫也。<a id="a-2b"></a>诸天世人一群从心者。<a id="a-2c"></a>诸天世人沙门婆罗门魔。<a id="a-2d"></a>若魔天释梵四王。<a id="a-2e"></a>吾为独尊独悟无与等者。<a id="a-2f"></a>是故说诸天世人一群从心也。<a id="a-2g"></a>尔时六师弟子。<a id="a-2h"></a>闻佛说此偈已。<a id="a-2i"></a>心坚固者即求为道。<a id="a-2j"></a>心怀犹豫者。<a id="a-2k"></a>还至师所具白所闻。<a id="a-2l"></a>三界独尊典领十方实无等伦。<a id="a-2m"></a>宜各驰散各求所安。</p>
  <p id="a2n">我既无师保　　亦独无伴侣</p>
  <p id="a2o">积一行得佛　　自然通圣道</p>
  <p id="a2p">尔时世尊于树王下。<a id="a-2q"></a>为梵天所请即从坐起。<a id="a-2r"></a>诣波罗奈国。<a id="a-2s"></a>尔时忧毗梵志。<a id="a-2t"></a>遥见世尊来便作是念。<a id="a-2u"></a>瞿昙今日颜色容悦内外清彻。<a id="a-2v"></a>将有何故。<a id="a-2w"></a>师为是谁从谁学道。<a id="a-2x"></a>为学何法修何技术。<a id="a-2y"></a>尔时世尊即向梵志。<a id="a-2z"></a>而说此偈。</p>
  <p id="a30">我既无师保　　亦独无伴侣</p>
  <p id="a31">积一行得佛　　自然通圣道</p>
  <p id="a32">我既无师保者。<a id="a-33"></a>如来至真等正觉。<a id="a-34"></a>观达三世无事不知。<a id="a-35"></a>为后众生未觉悟者而说斯偈。<a id="a-36"></a>吾善逝后当有比丘。<a id="a-37"></a>一名摩诃僧祇。<a id="a-38"></a>二名婆蔡审鞞。<a id="a-39"></a>称言文殊师利。<a id="a-3A"></a>释迦文师欲除彼犹豫故。<a id="a-3B"></a>是故说此偈也。<a id="a-3C"></a>复有说者。<a id="a-3D"></a>诸外道异学各作是论。<a id="a-3E"></a>沙门瞿昙。<a id="a-3F"></a>从阿兰迦兰闻法。<a id="a-3G"></a>然后成道。<a id="a-3H"></a>欲除彼犹豫。<a id="a-3I"></a>故说我既无师保也。<a id="a-3J"></a>亦独无伴侣者。<a id="a-3K"></a>如来等正觉。<a id="a-3L"></a>观达三世当来过去现在。<a id="a-3M"></a>无事不察。<a id="a-3N"></a>当来二部比丘。<a id="a-3O"></a>一名摩诃僧祇。<a id="a-3P"></a>二名婆蔡审鞞。<a id="a-3Q"></a>舍本就末有人界土则佛出世。<a id="a-3R"></a>下方地狱畜生饿鬼。<a id="a-3S"></a>上方天乐自娱终不出佛。<a id="a-3T"></a>如来所化无处不遍。<a id="a-3U"></a>若一处不遍不名为佛。<a id="a-3V"></a>彼二部者谓为不遍。<a id="a-3W"></a>如来神力登一须弥顶。<a id="a-3X"></a>如是所经历教化周旋无有穷极。<a id="a-3Y"></a>是故说亦独无伴侣也。<a id="a-3Z"></a>积一行得佛者。<a id="a-3a"></a>于此三世成最正觉。<a id="a-3b"></a>佛兴出世要在阎浮利地。<a id="a-3c"></a>生于中国不在边地。<a id="a-3d"></a>所以生此阎浮利地者。<a id="a-3e"></a>东西南北亿千阎浮利地。<a id="a-3f"></a>此间阎浮利地最在其中。<a id="a-3g"></a>土界神力胜余方。<a id="a-3h"></a>余方刹土转不如此。<a id="a-3i"></a>是故说积一行得佛也。<a id="a-3j"></a>自然通圣道者。<a id="a-3k"></a>舍热恼结使冷而无熅。<a id="a-3l"></a>人有忧心颜常不欢。<a id="a-3m"></a>无忧心者颜常和悦。<a id="a-3n"></a>如来世尊亦复如是。<a id="a-3o"></a>众患已尽无复热恼。<a id="a-3p"></a>是故说自然通圣道也。<a id="a-3q"></a>尔时有忧毗梵志前白佛言。<a id="a-3r"></a>君今自称为最胜耶。<a id="a-3s"></a>尔时世尊以偈报梵志曰。</p>
  <p id="a3t">己胜不受恶　　一切胜世间</p>
  <p id="a3u">睿智廓无疆　　开蒙我为胜</p>
  <p id="a3v">己胜不受恶者一切胜世间。<a id="a-3w"></a>能胜怨世称曰胜。<a id="a-3x"></a>此胜非为胜。<a id="a-3y"></a>断漏尽诸使。<a id="a-3z"></a>众结永尽乃称为胜。<a id="a-40"></a>独王世界无能及者。<a id="a-41"></a>是故说己胜不受恶一切胜世间也。<a id="a-42"></a>睿智廓无疆开蒙我为胜者。<a id="a-43"></a>世间恶法坠随罪恶者。<a id="a-44"></a>吾已永灭得不起法忍。<a id="a-45"></a>当来受有生爱十二牵连永灭无余。<a id="a-46"></a>是故说睿智廓无疆开蒙我为胜也。<a id="a-47"></a>尔时忧毗梵志前白佛言。<a id="a-48"></a>瞿昙今日为欲何趣。<a id="a-49"></a>尔时世尊复以偈报曰。</p>
  <p id="a4A">今往波罗奈　　欲击甘露鼓</p>
  <p id="a4B">当转于法轮　　未曾有转者</p>
  <p id="a4C">梵志问佛为审尔不。<a id="a-4D"></a>佛告梵志。<a id="a-4E"></a>如来言无有二。<a id="a-4F"></a>梵志闻已颔头叹吒而去。</p>
  <p id="a4G">智人不处愚　　观世随而化</p>
  <p id="a4H">说于无垢迹　　永息无有上</p>
  <p id="a4I">智人不处愚观世随而化者。<a id="a-4J"></a>谓佛及诸弟子先观世间。<a id="a-4K"></a>谁应得度谁不应度。<a id="a-4L"></a>周遍观察谁堪受化谁不受化。<a id="a-4M"></a>谁种解脱根栽谁不种解脱根栽。<a id="a-4N"></a>是故说智人不处愚观世随而化也。<a id="a-4O"></a>说于无垢迹永息无有上者。<a id="a-4P"></a>无垢迹者。<a id="a-4Q"></a>贤圣八道。<a id="a-4R"></a>永息者灭尽泥洹。<a id="a-4S"></a>圣人降世接度群生恒以贤圣道。<a id="a-4T"></a>初不离无漏行。<a id="a-4U"></a>是故说说于无垢迹永息无有上也。</p>
  <p id="a4V">勇猛大吼　　正法如来　　法说义说</p>
  <p id="a4W">觉者永安</p>
  <p id="a4X">勇猛大吼正法如来者。<a id="a-4Y"></a>勇猛者佛及诸弟子。<a id="a-4Z"></a>释迦文佛勇猛超越九劫。<a id="a-4a"></a>是故名为勇猛。<a id="a-4b"></a>六师纵逸好修非法不按正律。<a id="a-4c"></a>如来所演如法所行越过世法。<a id="a-4d"></a>是故说勇猛大吼正法如来也。<a id="a-4e"></a>法说义说觉者永安者。<a id="a-4f"></a>人法非为法人所嗤众所憎恶。<a id="a-4g"></a>如来所说法说义说闻者欢悦。<a id="a-4h"></a>除忧热恼永无苦患。<a id="a-4i"></a>常得安隐心识淡然。<a id="a-4j"></a>是故说法说义说觉者永安也。</p>
  <p id="a4k">勇健立一心　　出家日夜灭</p>
  <p id="a4l">诸天常卫护　　为佛所称记</p>
  <p id="a4m">勇健立一心者。<a id="a-4n"></a>彼修行人定意一心无他余念。<a id="a-4o"></a>众德具足意不可坏。<a id="a-4p"></a>入定之人所愿必果。<a id="a-4q"></a>是故说勇健立一心也。<a id="a-4r"></a>出家日夜灭者。<a id="a-4s"></a>所谓出家不但舍妻息离五欲。<a id="a-4t"></a>求出欲界修上界道。<a id="a-4u"></a>初禅休息行无起灭。<a id="a-4v"></a>是故说出家日夜灭也。<a id="a-4w"></a>诸天常卫护者。<a id="a-4x"></a>入定之人诸天卫护承事礼敬。<a id="a-4y"></a>欲使增其功德。<a id="a-4z"></a>是故说诸天常卫护也。<a id="a-50"></a>为佛所称记者。<a id="a-51"></a>从此世界上至净居天。<a id="a-52"></a>叹说立根人。<a id="a-53"></a>阎浮利地众生快得善利。<a id="a-54"></a>如来现在广说法味。<a id="a-55"></a>所度众生不可称限。<a id="a-56"></a>是故说为佛所称记也。</p>
  <p id="a57">彼于天人中　　叹说等正觉</p>
  <p id="a58">速得而自觉　　最后离胎身</p>
  <p id="a59">彼于天人中叹说等正觉者。<a id="a-5A"></a>诸天世人恒咏佛功德。<a id="a-5B"></a>各献善心至于成佛未曾违离。<a id="a-5C"></a>是故说彼于天人中叹说等正觉也。<a id="a-5D"></a>速得而自觉者。<a id="a-5E"></a>人民之类叹未曾有。<a id="a-5F"></a>如来功德甚奇甚特。<a id="a-5G"></a>我等众人谓为如来在于斯坐。<a id="a-5H"></a>何图如来游于无量百千世界。<a id="a-5I"></a>教化众生不以为惓是故说速得而自觉也。<a id="a-5J"></a>最后离胎身者。<a id="a-5K"></a>最后受身临欲泥洹。<a id="a-5L"></a>佛自叹说告语阿难。<a id="a-5M"></a>如来此身更不受生。<a id="a-5N"></a>无为永寂不复起灭。<a id="a-5O"></a>阿难当知。<a id="a-5P"></a>吾观方域及上空界。<a id="a-5Q"></a>更不受之生分毕矣。<a id="a-5R"></a>阿难我更不染俗。<a id="a-5S"></a>俗中躁扰吾不复更。<a id="a-5T"></a>是故说最后离胎身。</p>
  <p id="a5U">诸谓过去佛　　及已当来者</p>
  <p id="a5V">现在等正觉　　多除众人忧</p>
  <p id="a5W">彼杂阿鋡契经所说。<a id="a-5X"></a>昔佛在舍卫国祇树给孤独园。<a id="a-5Y"></a>尔时世尊告诸比丘。<a id="a-5Z"></a>世人共会不相恭敬甚为苦哉。<a id="a-5a"></a>我恒发此念。<a id="a-5b"></a>世颇有人沙门婆罗门有胜我者。<a id="a-5c"></a>我当承事供养礼敬。<a id="a-5d"></a>然我观察沙门婆罗门。<a id="a-5e"></a>可恭敬者乎。<a id="a-5f"></a>时比丘我复作是念。<a id="a-5g"></a>昔我成佛由四意止四意断四神足五根五力七觉意八直行。<a id="a-5h"></a>我今承事供养如敬尊长。<a id="a-5i"></a>过去恒沙诸佛世尊。<a id="a-5j"></a>亦由此法成最正觉。<a id="a-5k"></a>当来恒沙诸佛。<a id="a-5l"></a>亦缘此法而得成道。<a id="a-5m"></a>我今现在如来至真等正觉。<a id="a-5n"></a>亦缘此法成于道果。<a id="a-5o"></a>我今躬自思惟分别此法。<a id="a-5p"></a>是故说诸过去佛及已当来者现在等正觉多除众人忧也。</p>
  <p id="a5q">尽共敬重法　　已敬今敬者</p>
  <p id="a5r">若当甫恭敬　　是谓佛法要</p>
  <p id="a5s">欲引三世恭敬故说此偈。</p>
  <p id="a5t">若欲自求要　　正身为第一</p>
  <p id="a5u">恭敬于正法　　忆念佛教诫</p>
  <p id="a5v">若欲自求要正身为第一者。<a id="a-5w"></a>人欲成道必自求要。<a id="a-5x"></a>进趣于道恭敬于诸法。<a id="a-5y"></a>追忆过去洹沙诸佛所说教诫。<a id="a-5z"></a>如现在前亦不漏失。<a id="a-60"></a>是故说若欲自求要正身为第一恭敬于正法忆念佛教诫也。</p>
  <p id="a61">诸有不信佛　　如此众生类</p>
  <p id="a62">当就于厄道　　如商遇罗刹</p>
  <p id="a63">诸有不信佛者。<a id="a-64"></a>阎浮利地有众多贾客。<a id="a-65"></a>共相率合入海采宝。<a id="a-66"></a>正值回波恶风吹坏大船。<a id="a-67"></a>复有诸人乘弊坏船。<a id="a-68"></a>顺风流迸堕罗刹界。<a id="a-69"></a>众多罗刹女辈。<a id="a-6A"></a>颜貌端正众宝自璎珞身前迎贾客。<a id="a-6B"></a>善来男子此间饶财多宝。<a id="a-6C"></a>随意明珠无价杂珍恣意取之无守之者。<a id="a-6D"></a>我等既无夫主汝无妻妾。<a id="a-6E"></a>可止此间共相娱乐。<a id="a-6F"></a>后得善风良伴归家不远。<a id="a-6G"></a>又诸君当知。<a id="a-6H"></a>海水昼夜回波无有定方。<a id="a-6I"></a>若见左面有道者。<a id="a-6J"></a>慎莫随从。<a id="a-6K"></a>设于梦中左面道亦莫陈说。<a id="a-6L"></a>时商客中有一智达者。<a id="a-6M"></a>内自思惟此诸妇女所说左道事。<a id="a-6N"></a>不徒尔会当有缘。<a id="a-6O"></a>即设权诈窃为阴谋。<a id="a-6P"></a>向暮与女共卧交接。<a id="a-6Q"></a>伺女已睡窃即起。<a id="a-6R"></a>进涉左道行数里。<a id="a-6S"></a>中闻一城里数千万人称怨唤呼。<a id="a-6T"></a>或呼父母及己兄弟姊妹妻息。<a id="a-6U"></a>云何舍阎浮利地就此命终。<a id="a-6V"></a>贾客闻已衣毛皆竖。<a id="a-6W"></a>还摄心意直前诣城。<a id="a-6X"></a>周匝观察见城铸铁垣墙。<a id="a-6Y"></a>亦无门户出入处所。<a id="a-6Z"></a>去城不远尸梨师树高广且大。<a id="a-6a"></a>即往攀树见城里。<a id="a-6b"></a>数千万人啼哭号唤。<a id="a-6c"></a>遥问城里人曰。<a id="a-6d"></a>何为称唤父母兄弟耶。<a id="a-6e"></a>城里人报曰。<a id="a-6f"></a>我等入海采致宝物为风所漂。<a id="a-6g"></a>又为罗刹女所诳堕此鬼界。<a id="a-6h"></a>闭在牢城。<a id="a-6i"></a>前有五百人渐渐取杀。<a id="a-6j"></a>今有二百五十人在。<a id="a-6k"></a>君莫呼此女谓为是人皆是罗刹鬼耳。<a id="a-6l"></a>其人闻已即还下树诣彼女村窃就女卧。<a id="a-6m"></a>明日晨旦语诸同伴。<a id="a-6n"></a>吾有匿事欲共论说各往闲静处。<a id="a-6o"></a>慎莫男女自随。<a id="a-6p"></a>诸人响应各诣隐处。<a id="a-6q"></a>即便告曰。<a id="a-6r"></a>卿等知不。<a id="a-6s"></a>昨夜吾欻生此念斯女人等何故殷勤说莫从左面道。<a id="a-6t"></a>见女睡眠窃起往观见大铁城。<a id="a-6u"></a>闭数百人[口*睪]哭唤呼吾上树头遥问意故。<a id="a-6v"></a>众人报我为摩竭鱼所见坏船。<a id="a-6w"></a>恶风吹浪堕此鬼界。<a id="a-6x"></a>闭在铁城高数十丈。<a id="a-6y"></a>劝我还家善求方计卿等今日意欲云何。<a id="a-6z"></a>众人答曰。<a id="a-70"></a>卿昨夜何不重问。<a id="a-71"></a>彼人颇有权宜方计。<a id="a-72"></a>众人及我身得安隐归家不乎。<a id="a-73"></a>人即报曰。<a id="a-74"></a>我昨夜退不问此事。<a id="a-75"></a>今暮窃起当往重问之。<a id="a-76"></a>说此语已各还所在。<a id="a-77"></a>彼智达人向暮与女交接已。<a id="a-78"></a>相女睡眠窃起诣彼树上。<a id="a-79"></a>问城里人曰。<a id="a-7A"></a>颇有权宜方计。<a id="a-7B"></a>卿等诸人复及我身。<a id="a-7C"></a>得还阎浮利地不耶。<a id="a-7D"></a>城里人报曰。<a id="a-7E"></a>我等适生念欲还阎浮利地。<a id="a-7F"></a>此铁城便作数重不可败坏。<a id="a-7G"></a>死者日次无由得免。<a id="a-7H"></a>唯卿外人少有权宜。<a id="a-7I"></a>可得度脱还至本土。<a id="a-7J"></a>十五日清旦有一马王。<a id="a-7K"></a>从郁单越食自然粳米。<a id="a-7L"></a>来至此鬼界住高山顶。<a id="a-7M"></a>三自唤呼谁欲还归阎浮利地。<a id="a-7N"></a>卿等若闻马王声者。<a id="a-7O"></a>皆往礼敬求还本乡。<a id="a-7P"></a>其人闻是语已。<a id="a-7Q"></a>即还伴中具陈情状。<a id="a-7R"></a>众人报曰今可去不。<a id="a-7S"></a>智者答曰。<a id="a-7T"></a>须十五日至。<a id="a-7U"></a>马王当来乃得去耳。<a id="a-7V"></a>未经数日马王便至在高山顶。<a id="a-7W"></a>三自唤呼谁欲还归阎浮利地。<a id="a-7X"></a>声极远震。<a id="a-7Y"></a>商客闻已皆往至马王所前白王言。<a id="a-7Z"></a>我等咸欲还本乡里。<a id="a-7a"></a>愿见将接得归无为。<a id="a-7b"></a>马王告曰。<a id="a-7c"></a>卿等专意听我所说。<a id="a-7d"></a>各欲归家还本乡者。<a id="a-7e"></a>心意专正便得归家。<a id="a-7f"></a>心不专正不得归也。<a id="a-7g"></a>此诸妇女各抱男女。<a id="a-7h"></a>追逐卿后啼哭唤呼。<a id="a-7i"></a>其中诸人兴恋慕心。<a id="a-7j"></a>正使在我脊上犹不得去。<a id="a-7k"></a>若能舍恩爱正心一意无所恋着。<a id="a-7l"></a>至心捉我一毛便得归家。<a id="a-7m"></a>如其所语诸妇女至。<a id="a-7n"></a>各语夫曰。<a id="a-7o"></a>诚可舍我贱身。<a id="a-7p"></a>何为捐弃儿女。<a id="a-7q"></a>先教儿女往抱父颈啼哭唤呼。<a id="a-7r"></a>舍我等为欲何去。<a id="a-7s"></a>心意恋著者便不得还。<a id="a-7t"></a>唯有大智师子一人即安隐还归。<a id="a-7u"></a>是故说诸有不信佛如此众生类当就于厄道如商遇罗刹。</p>
  <p id="a7v">诸有信佛者如此众生类安隐还得归皆由马王度唯有师子一人安隐得归余者由恋慕心皆堕厄难也。<a id="a-7w"></a>时罗刹妇抱其男女。<a id="a-7x"></a>往逐师子商客在在处处。<a id="a-7y"></a>告诸村落师子身者是我夫主。<a id="a-7z"></a>共生男女舍我逃走不知所趣。<a id="a-80"></a>诸人闻已问师子曰。<a id="a-81"></a>观卿妇女体性容貌人中英妙。<a id="a-82"></a>儿女可愍何为舍之。<a id="a-83"></a>师子报曰。<a id="a-84"></a>此亦非人是罗刹鬼耳。<a id="a-85"></a>住海渚中杀啖商贾不可称数。<a id="a-86"></a>吾伴数百闭在铁城。<a id="a-87"></a>唯我一人幸得免济。<a id="a-88"></a>今此鬼女复遂我后。<a id="a-89"></a>规欲害我恐不免济。<a id="a-8A"></a>说此语已转复前行还至本国鬼亦逐后到其国土鬼往白王我与师子共为夫妇。<a id="a-8B"></a>生此男女后望得力。<a id="a-8C"></a>非图今日永已见舍。<a id="a-8D"></a>师子意不用我身当录取男女。<a id="a-8E"></a>我故年少岂更不能适趣耶。<a id="a-8F"></a>王召师子问其情实。<a id="a-8G"></a>卿妇幼少颜貌端正。<a id="a-8H"></a>男子殊异有君子相。<a id="a-8I"></a>何为舍之不肯纳受。<a id="a-8J"></a>师子白王。<a id="a-8K"></a>此非人形乃是啖人罗刹鬼。<a id="a-8L"></a>化作男女追遂我后。<a id="a-8M"></a>望人意倾欲取我杀。<a id="a-8N"></a>前将五百贾客入海采宝。<a id="a-8O"></a>尽为罗刹所啖食。<a id="a-8P"></a>唯我一人得免济耳。<a id="a-8Q"></a>今复见逐将知如何。<a id="a-8R"></a>王告师子设卿不用可持与我。<a id="a-8S"></a>师子报曰。<a id="a-8T"></a>此实非人是罗刹鬼。<a id="a-8U"></a>备有愆咎后莫见怨。<a id="a-8V"></a>师子复语左右诸臣。<a id="a-8W"></a>斯鬼至此间必有伤害王。<a id="a-8X"></a>今不信欲内深宫。<a id="a-8Y"></a>如是不久王及内宫尽当灰灭。<a id="a-8Z"></a>王复嗔恚语师子曰。<a id="a-8a"></a>女中恣容如天玉女。<a id="a-8b"></a>何缘复称为罗刹鬼耶。<a id="a-8c"></a>速出在外吾自观察之。<a id="a-8d"></a>王将鬼女入内宫中。<a id="a-8e"></a>牢固门合已入一宿。<a id="a-8f"></a>明日食时宫门不开。<a id="a-8g"></a>诸臣共议王新纳妻。<a id="a-8h"></a>意相贪乐故门不开耳。<a id="a-8i"></a>师子说曰。<a id="a-8j"></a>不如来议。<a id="a-8k"></a>王及夫人并诸婇女。<a id="a-8l"></a>必为罗刹所食啖尽故门不开耳。<a id="a-8m"></a>即施高梯踰墙入内。<a id="a-8n"></a>见死人骸骨满数间舍。<a id="a-8o"></a>复见坑孔新出土壤。<a id="a-8p"></a>诸臣问师子曰。<a id="a-8q"></a>王今已死内宫丧亡。<a id="a-8r"></a>骨成于积不可识别。<a id="a-8s"></a>云何葬送王身。<a id="a-8t"></a>师子报曰尽聚诸骨一处焚烧。<a id="a-8u"></a>但言葬王余者不在其例。<a id="a-8v"></a>葬送已讫诸臣责师子曰。<a id="a-8w"></a>正坐汝身将罗刹鬼。<a id="a-8x"></a>杀王丧国宫殿灭亡。<a id="a-8y"></a>卿今意欲云何。<a id="a-8z"></a>师子答曰。<a id="a-90"></a>吾先有言契。<a id="a-91"></a>此非人身是罗刹鬼。<a id="a-92"></a>备有愆咎后莫见怨。<a id="a-93"></a>卿等何为复见责数。<a id="a-94"></a>诸臣人民前白师子。<a id="a-95"></a>王今已死更无胤嗣。<a id="a-96"></a>唯愿师子当登王位。<a id="a-97"></a>统理人民永得康宁。<a id="a-98"></a>使我诸臣尊奉有处。<a id="a-99"></a>师子告曰。<a id="a-9A"></a>若欲举我为王者当随我教。<a id="a-9B"></a>设不从我教尽为罗刹所啖。<a id="a-9C"></a>诸人异形同响咸皆称善即随王教。<a id="a-9D"></a>王告诸臣彼罗刹子女。<a id="a-9E"></a>睡眠有时当共集兵乘船入海攻击。<a id="a-9F"></a>即往攻击杀罗刹男女。<a id="a-9G"></a>大小不可称数无有遗在。<a id="a-9H"></a>复往破坏铁城出其中人。<a id="a-9I"></a>因彼住止人民。<a id="a-9J"></a>炽盛富乐自然。<a id="a-9K"></a>珍奇异物不可称量。<a id="a-9L"></a>因名彼城号曰师子迸落。<a id="a-9M"></a>诸罗刹鬼不在例者。<a id="a-9N"></a>移在山西。<a id="a-9O"></a>铁围东垂土俗常法。<a id="a-9P"></a>若一人不事佛者。<a id="a-9Q"></a>当送山西付鬼啖之。<a id="a-9R"></a>自尔已来佛法炽盛得道无数。<a id="a-9S"></a>是故说诸有信佛者如此众生类安隐还得归皆由马王度。<a id="a-9T"></a>又彼国常仪国王生子。<a id="a-9U"></a>若十若百若至无数。<a id="a-9V"></a>尽出作道诵习佛经。<a id="a-9W"></a>三藏备举还复罢道登陟王位。<a id="a-9X"></a>梵语不通经籍不举。<a id="a-9Y"></a>则不得陟王位也。<a id="a-9Z"></a>住在外渚故。<a id="a-9a"></a>称师子渚国。</p>
  <p id="a9b">如来无等伦　　思惟二观行</p>
  <p id="a9c">善观二闲静　　除冥超神仙</p>
  <p id="a9d">如来无等伦者。<a id="a-9e"></a>如来处世神德无量。<a id="a-9f"></a>行过虚空所化无限。<a id="a-9g"></a>普引众生导示慧明。<a id="a-9h"></a>四等育养见者得度。<a id="a-9i"></a>是故说如来无等伦思惟二观行善观二闲静除冥超神仙也。</p>
  <p id="a9j">善获获自在　　爱尽无所积</p>
  <p id="a9k">解脱心无漏　　恩惠天世人</p>
  <p id="a9l">善获获自在者。<a id="a-9m"></a>众生处在荼炭。<a id="a-9n"></a>流转五趣回波七使。<a id="a-9o"></a>欲趣于道不知何路得至。<a id="a-9p"></a>是故如来不舍弘誓之心。<a id="a-9q"></a>拔济苦难普处众生类指示自在堂。<a id="a-9r"></a>是故说善获获自在也。<a id="a-9s"></a>爱尽无所积者。<a id="a-9t"></a>得四无畏永尽于爱。<a id="a-9u"></a>是故说爱尽无所积也。<a id="a-9v"></a>解脱心无漏者。<a id="a-9w"></a>心永得解脱无所挂碍。<a id="a-9x"></a>复获无漏永除诸垢。<a id="a-9y"></a>是故说解脱心无漏也。<a id="a-9z"></a>恩惠天世人者。<a id="a-A0"></a>一切众生皆来归仰。<a id="a-A1"></a>是以圣人应时适化救济无乏。<a id="a-A2"></a>是故说恩惠天世人也。</p>
  <p id="aA3">犹人立山顶　　遍见人村落</p>
  <p id="aA4">审观法如是　　如登楼观园</p>
  <p id="aA5">人忧除无忧　　令知生死趣</p>
  <p id="aA6">犹人立山顶遍见人村落者。<a id="a-A7"></a>如有目之士遍见村落。<a id="a-A8"></a>行者坐者出入行来。<a id="a-A9"></a>啼哭歌舞喜笑皆悉观之如来世尊亦复如是。<a id="a-AA"></a>立智慧山顶。<a id="a-AB"></a>观五趣众生。<a id="a-AC"></a>黠者愚者有至无至。<a id="a-AD"></a>皆能分别而往化之。<a id="a-AE"></a>是故说犹人立山顶遍见人村落也。<a id="a-AF"></a>审观法如是如登楼观园者。<a id="a-AG"></a>如来天眼一切遍见乘高楼观一一分别难度易度可与言者与。<a id="a-AH"></a>言不可与言者而自默然。<a id="a-AI"></a>随其前人所念成道。<a id="a-AJ"></a>是故说审观法如是如登楼观园也。<a id="a-AK"></a>人忧除无忧令知生死趣者。<a id="a-AL"></a>如来观察有忧无忧有少智多智。<a id="a-AM"></a>皆悉分别。<a id="a-AN"></a>教示众生令知生死之趣。<a id="a-AO"></a>是故说人忧除无忧令知生死趣也。</p>
  <p data-pb></p>
  <h2 id="aAP">闻品第二十二</h2>
  <p id="aAQ">善闻好行　　善好闲静　　所行不左</p>
  <p id="aAR">安如沙门</p>
  <p id="aAS">善闻好行者。<a id="a-AT"></a>多闻学士为人所誉善哉善哉。<a id="a-AU"></a>人之有闻所行必善。<a id="a-AV"></a>是故说善闻好行也。<a id="a-AW"></a>善好闲静者。<a id="a-AX"></a>求出欲界色界无色界。<a id="a-AY"></a>不乐愦乱无所系缚志趣闲静。<a id="a-AZ"></a>是故说善好闲静。<a id="a-Aa"></a>所行不左者。<a id="a-Ab"></a>身口意所行常顺正理终不左也。<a id="a-Ac"></a>最胜最妙无有出者。<a id="a-Ad"></a>是故说所行不左也安如沙门者。<a id="a-Ae"></a>顺沙门行不逆沙门行。<a id="a-Af"></a>如彼所行所修。<a id="a-Ag"></a>是故说安如沙门也。</p>
  <p id="aAh">愚者不觉知　　好行不死法</p>
  <p id="aAi">善解知法者　　病如芭蕉树</p>
  <p id="aAj">愚者不觉知好行不死法者。<a id="a-Ak"></a>愚者所习恒习弊行。<a id="a-Al"></a>不别善法恶法。<a id="a-Am"></a>若好若丑尽不觉知。<a id="a-An"></a>不计无常变易之法营一身之资谓千年不尽保物久常无有耗减。<a id="a-Ao"></a>是故说愚者不觉知好行不死法也。<a id="a-Ap"></a>善解知法者病如芭蕉树者。<a id="a-Aq"></a>虽善解于法经耳便过。<a id="a-Ar"></a>如芭蕉树遇风则叶落。<a id="a-As"></a>病者顿极加以毒汤。<a id="a-At"></a>是故说善解知法者病如芭蕉树也。</p>
  <p id="aAu">犹如盖屋密　　闇冥无所睹</p>
  <p id="aAv">虽有众妙色　　有目不见明</p>
  <p id="aAw">犹如盖屋密闇冥无所睹者。<a id="a-Ax"></a>犹如造屋舍闭塞窗牖。<a id="a-Ay"></a>内外致密冥然不见明。<a id="a-Az"></a>是故说犹如盖屋密闇冥无所睹也。<a id="a-B0"></a>虽有众妙色有目不见明者。<a id="a-B1"></a>彼屋舍里虽有众妙色罗列姝好。<a id="a-B2"></a>有目者入中永不见色。<a id="a-B3"></a>是故说虽有众妙色有目不见明也。</p>
  <p id="aB4">彼如有一人　　智达广博学</p>
  <p id="aB5">不闻则不知　　善法及恶法</p>
  <p id="aB6">彼如有一人智达广博学者。<a id="a-B7"></a>世傥有人优婆塞优婆夷刹利长者居士及诸庶人。<a id="a-B8"></a>心慧意朗先不闻者则知善恶之法。<a id="a-B9"></a>极智慧人。<a id="a-BA"></a>先不闻法者则无所别知。<a id="a-BB"></a>是故说不闻则不知善法及恶法也。</p>
  <p id="aBC">犹如人执烛　　悉见诸色相</p>
  <p id="aBD">闻已尽能知　　善恶之所趣</p>
  <p id="aBE">犹如人执烛悉见诸色相者。<a id="a-BF"></a>犹如智达之人手执明灯尽能分别好恶诸色。<a id="a-BG"></a>是故说犹如人执烛悉见诸色相也。<a id="a-BH"></a>闻已尽能如善恶之所趣者。<a id="a-BI"></a>彼知学人闻法即知善恶诸法。<a id="a-BJ"></a>近法远法有记无记尽能了知。<a id="a-BK"></a>是故说闻已尽能知善恶之所趣。</p>
  <p id="aBL">虽称为多闻　　禁戒不具足</p>
  <p id="aBM">为法律所弹　　所闻便有阙</p>
  <p id="aBN">虽称为多闻禁戒不具足者。<a id="a-BO"></a>多闻博智善分别法。<a id="a-BP"></a>于禁戒不大殷勤触有所犯戒律不具。<a id="a-BQ"></a>是故说虽称为多闻禁戒不具足也为法律所弹于闻便有阙者。<a id="a-BR"></a>戒律之人以法弹举。<a id="a-BS"></a>斯人犯律不行正法为人所讥行惭愧事。<a id="a-BT"></a>是故说为法律所弹于闻便有阙也。</p>
  <p id="aBU">行人虽少闻　　禁戒尽具足</p>
  <p id="aBV">为法律所称　　于闻便有阙</p>
  <p id="aBW">行人虽少闻禁戒尽具足者持戒完具无有缺失不广习学。<a id="a-BX"></a>是故说行人虽少闻禁戒尽具足也。<a id="a-BY"></a>为法律所称于闻便有阙者。<a id="a-BZ"></a>彼持戒人为人所称。<a id="a-Ba"></a>某甲某村有持戒人可敬可贵。<a id="a-Bb"></a>昼夜精勤行道不废。<a id="a-Bc"></a>不广博学达古知今于闻便有阙。<a id="a-Bd"></a>是故说为法律所称于闻便有阙也。</p>
  <p id="aBe">虽少多有闻　　持戒不完具</p>
  <p id="aBf">二俱被诃责　　所愿者便失</p>
  <p id="aBg">虽少多有闻持戒不完具者。<a id="a-Bh"></a>既自少闻戒律不具。<a id="a-Bi"></a>为众多人民所见嗤笑。<a id="a-Bj"></a>人修人本必全一行。<a id="a-Bk"></a>云何斯人尽拔善本。<a id="a-Bl"></a>或有兴念怜愍彼人。<a id="a-Bm"></a>身后长夜受恼无量。<a id="a-Bn"></a>是故说虽少多有闻持戒不全具二俱被诃责所愿者便失也。</p>
  <p id="aBo">智博为多闻　　持戒悉完具</p>
  <p id="aBp">二俱得称誉　　所愿者尽获</p>
  <p id="aBq">多闻戒具足不犯于众恶。<a id="a-Br"></a>便为天世人龙鬼神阿须伦真陀罗摩休勒等。<a id="a-Bs"></a>悉见恭敬承事尊奉。<a id="a-Bt"></a>是故说智博为多闻持戒悉完具二俱得称誉所愿者尽获也。</p>
  <p id="aBu">多闻能奉法　　智慧常定意</p>
  <p id="aBv">如彼阎浮金　　孰能说有瑕</p>
  <p id="aBw">多闻能奉法者。<a id="a-Bx"></a>思惟正法无所缺漏。<a id="a-By"></a>分别一句义演出无量。<a id="a-Bz"></a>复能略说还至一句。<a id="a-C0"></a>是故说多闻能奉法也。<a id="a-C1"></a>智慧常定意者。<a id="a-C2"></a>分别慧明欲尽有漏至无为处。<a id="a-C3"></a>亦无造作成就贤圣无漏智。<a id="a-C4"></a>心常禅寂而无乱想。<a id="a-C5"></a>是故说智慧常定意也。<a id="a-C6"></a>如彼阎浮金者。<a id="a-C7"></a>余弊恶金多有瑕者。<a id="a-C8"></a>此阎浮金内外无瑕亦无尘垢。<a id="a-C9"></a>是故说如阎浮金也。<a id="a-CA"></a>孰能说有瑕者。<a id="a-CB"></a>犹如戒行清净人。<a id="a-CC"></a>内外清彻行无玷缺无所违失。<a id="a-CD"></a>无有能讥彼行人者。<a id="a-CE"></a>是故说孰能说有瑕也。</p>
  <p id="aCF">诸有称己色　　有叹说名德</p>
  <p id="aCG">斯皆谓贪欲　　然自不觉知</p>
  <p id="aCH">佛契经说。<a id="a-CI"></a>如来世尊先当成二业。<a id="a-CJ"></a>一眼知色二耳知声。<a id="a-CK"></a>愚者错闻一者谓如来着色。<a id="a-CL"></a>二者谓如来贪声。<a id="a-CM"></a>如来声者如梵羯毗鸟。<a id="a-CN"></a>佛言不尔。<a id="a-CO"></a>吾所说异义不如此。<a id="a-CP"></a>智者分别解如来义。<a id="a-CQ"></a>如来积行于阿僧祇劫。<a id="a-CR"></a>先净眼耳声。<a id="a-CS"></a>然后方修余行。<a id="a-CT"></a>是故说诸有称已色有叹说名德斯皆谓贪欲然自不觉知也。</p>
  <p id="aCU">内无自知　　外无所见　　内不见果</p>
  <p id="aCV">便随声往</p>
  <p id="aCW">昔王波斯匿集四种兵。<a id="a-CX"></a>夜非人时出城游行。<a id="a-CY"></a>时有一比丘名罗婆那拔提。<a id="a-CZ"></a>寂然闲静呗声清彻。<a id="a-Ca"></a>令四种兵莫不闻者。<a id="a-Cb"></a>时波斯匿王于彼众中便生此念。<a id="a-Cc"></a>若我明日见此呗比丘者。<a id="a-Cd"></a>当赐三百千两金。<a id="a-Ce"></a>王复渐近内自思惟。<a id="a-Cf"></a>声音如似近然复不见。<a id="a-Cg"></a>转复前进见其人。<a id="a-Ch"></a>身在一函里。<a id="a-Ci"></a>便赐三贝珠。<a id="a-Cj"></a>是故说。</p>
  <p id="aCk">内既知之　　外无所见　　内见果实</p>
  <p id="aCl">便随声往　　内既不知　　外有所见</p>
  <p id="aCm">二果俱成</p>
  <p id="aCn">便随声往　　内有所知　　外有所见</p>
  <p id="aCo">彼有朗智　　不随声往</p>
  <p id="aCp">时波斯匿王前白佛言。<a id="a-Cq"></a>向呗道人今为所在吾欲观之。<a id="a-Cr"></a>佛告王曰。<a id="a-Cs"></a>欲见者勿兴懈慢。<a id="a-Ct"></a>佛即遣信唤比丘来。<a id="a-Cu"></a>王寻见之生变悔心。<a id="a-Cv"></a>悔夜所许极为奢侈。<a id="a-Cw"></a>寻与三枚贝珠意犹欲悔。<a id="a-Cx"></a>王白佛言。<a id="a-Cy"></a>今此比丘本行何德得此妙声。<a id="a-Cz"></a>复作何行受此小形。<a id="a-D0"></a>唯愿世尊敷演其义。<a id="a-D1"></a>尔时世尊即以宿命智。<a id="a-D2"></a>观察当来过去现在。<a id="a-D3"></a>便告王曰。<a id="a-D4"></a>往昔久远世时人寿二十千岁。<a id="a-D5"></a>人民之类共相敬待谦逊承事。<a id="a-D6"></a>时世有佛名曰迦葉。<a id="a-D7"></a>在世游化教诫周讫便取灭度。<a id="a-D8"></a>是时国王臣民兴恋慕心。<a id="a-D9"></a>即起偷婆高而且广。<a id="a-DA"></a>其人尔时亦在其侧称言。<a id="a-DB"></a>造此偷婆河为高广。<a id="a-DC"></a>即夜以一铃悬于佛图竿寻发誓愿。<a id="a-DD"></a>若我后生在在处处。<a id="a-DE"></a>声响清彻上彻梵天。<a id="a-DF"></a>遭遇彼圣得尽诸漏。<a id="a-DG"></a>于弟子中声响清彻。<a id="a-DH"></a>缘昔吐言嫌寺广大。<a id="a-DI"></a>由此果报受身极小。<a id="a-DJ"></a>复以鸣铃悬寺上。<a id="a-DK"></a>蒙此果报得致妙声。<a id="a-DL"></a>内既知之者。<a id="a-DM"></a>自观己身内无所有。<a id="a-DN"></a>若好悉能分别。<a id="a-DO"></a>内自知者知内六根。<a id="a-DP"></a>是故说内自知之也。<a id="a-DQ"></a>外有所见者。<a id="a-DR"></a>便观外身一一分别。<a id="a-DS"></a>若见剥割斫刺亦无所觉解知虚诈。<a id="a-DT"></a>又言。<a id="a-DU"></a>外有所见者。<a id="a-DV"></a>外见六入。<a id="a-DW"></a>是故说外有所见也。<a id="a-DX"></a>彼有朗智者。<a id="a-DY"></a>分别内外身一一思惟。<a id="a-DZ"></a>善察无滞解知所有。<a id="a-Da"></a>以智观之悉无所有。<a id="a-Db"></a>是故说彼有朗智也。<a id="a-Dc"></a>不随声往者。<a id="a-Dd"></a>人之声响乱人善念之原首。<a id="a-De"></a>彼入定者外声不入内乱不出。<a id="a-Df"></a>解知彼声犹如空等。<a id="a-Dg"></a>是故说不随声往也。<a id="a-Dh"></a>了知四偈义各如是。</p>
  <p id="aDi">耳识多所闻　　眼识多所见</p>
  <p id="aDj">闻见不牢固　　事由义析理</p>
  <p id="aDk">耳识多所闻者。<a id="a-Dl"></a>或闻佛经。<a id="a-Dm"></a>或外道异学歌咏诗诵。<a id="a-Dn"></a>好者便受恶者舍离。<a id="a-Do"></a>是故说耳识多所闻也。<a id="a-Dp"></a>眼识多所见者。<a id="a-Dq"></a>眼识亦多所见。<a id="a-Dr"></a>若好若丑善色恶色。<a id="a-Ds"></a>是故说眼识多所见也。<a id="a-Dt"></a>闻见不牢固事由义折理者。<a id="a-Du"></a>若见闻念知尽能了别。<a id="a-Dv"></a>见当说见闻当说闻。<a id="a-Dw"></a>是故说闻见不牢固事由义折理也。</p>
  <p id="aDx">智牢善说快　　闻知定意快</p>
  <p id="aDy">彼不用知定　　速行放逸者</p>
  <p id="aDz">智牢善说快者。<a id="a-E0"></a>彼善思惟。<a id="a-E1"></a>言不错乱承受不忘失则应行此行。<a id="a-E2"></a>是故说智牢善说快也。<a id="a-E3"></a>闻知定意快者。<a id="a-E4"></a>皆由闻故然后得定。<a id="a-E5"></a>已得定意所适无碍。<a id="a-E6"></a>是故说闻知定意快也。<a id="a-E7"></a>彼不用知定速行放逸者。<a id="a-E8"></a>放逸之人转能行恶不顾后缘。<a id="a-E9"></a>不念后世犹如以谷子投火。<a id="a-EA"></a>欲望苗干者事终不然。<a id="a-EB"></a>犹如小块塞江。<a id="a-EC"></a>欲以止流者终不可得。<a id="a-ED"></a>放逸之人意行暴虐。<a id="a-EE"></a>欲求毫厘善者吾亦不见。<a id="a-EF"></a>是故说彼不用知定速行放逸者也。</p>
  <p id="aEG">贤圣乐于法　　所行应于口</p>
  <p id="aEH">以忍思惟定　　闻意则牢固</p>
  <p id="aEI">贤圣乐于法者。<a id="a-EJ"></a>乐应贤圣法。<a id="a-EK"></a>未始去离终已玩习意无厌足。<a id="a-EL"></a>皆是诸佛贤圣之所演说。<a id="a-EM"></a>是故说贤圣乐于法也。<a id="a-EN"></a>所行应于口者。<a id="a-EO"></a>行如禁法无所违失。<a id="a-EP"></a>是故说所行应于口也。<a id="a-EQ"></a>以忍思惟定者。<a id="a-ER"></a>受人教诫一心奉行。<a id="a-ES"></a>不兴憎嫉彼此之心。<a id="a-ET"></a>闻其善言甘心禀受。<a id="a-EU"></a>昼夜诵习不离定意。<a id="a-EV"></a>是故说以忍思惟定也。<a id="a-EW"></a>闻意则牢固者。<a id="a-EX"></a>佛所说法从初至竟。<a id="a-EY"></a>上中下义终日讽诵初不忘失。<a id="a-EZ"></a>是故说闻意则牢固也。</p>
  <p data-pb></p>
  <h2 id="aEa">我品第二十三</h2>
  <p id="aEb">当学善言　　沙门坐起　　一坐所乐</p>
  <p id="aEc">求欲息心</p>
  <p id="aEd">当学善言者。<a id="a-Ee"></a>昼夜诵习善言好语。<a id="a-Ef"></a>采取众妙度世之要。<a id="a-Eg"></a>是故说当学善言也。<a id="a-Eh"></a>沙门坐起者。<a id="a-Ei"></a>比丘常当作是念。<a id="a-Ej"></a>分别上下不侵他坐。<a id="a-Ek"></a>斯是食坐斯是行道坐。<a id="a-El"></a>吾当坐此舍此。<a id="a-Em"></a>是故说沙门坐起也。<a id="a-En"></a>一坐所乐者。<a id="a-Eo"></a>专其一心求于定意。<a id="a-Ep"></a>分别诸情摄取诸根。<a id="a-Eq"></a>一坐心乱者非为一坐。<a id="a-Er"></a>意不外驰。<a id="a-Es"></a>便能超越度魔境界。<a id="a-Et"></a>是故说曰一坐所乐也。<a id="a-Eu"></a>求欲息心者。<a id="a-Ev"></a>藏匿心识不摄心者多诸思想。<a id="a-Ew"></a>若更受形趣三恶道。<a id="a-Ex"></a>地狱畜生饿鬼中。<a id="a-Ey"></a>不遇三宝诸佛世尊。<a id="a-Ez"></a>不值清净诸梵行人。<a id="a-F0"></a>不知惭耻。<a id="a-F1"></a>当从一生至百千生。<a id="a-F2"></a>求欲息心则无生死。<a id="a-F3"></a>是故说曰求欲息心也。</p>
  <p id="aF4">一坐一卧　　独步无伴　　当自降伏</p>
  <p id="aF5">只乐山林</p>
  <p id="aF6">一坐一卧者。<a id="a-F7"></a>降伏内外生死炽然。<a id="a-F8"></a>虽复一坐一卧。<a id="a-F9"></a>心意不定非为坐卧也。<a id="a-FA"></a>复当思惟三有之难。<a id="a-FB"></a>恒当系意使不分散。<a id="a-FC"></a>是故说曰一坐一卧也。<a id="a-FD"></a>独步无伴者。<a id="a-FE"></a>在众若野心恒一定。<a id="a-FF"></a>若行若坐心不驰骋。<a id="a-FG"></a>如彼行人随时乞食。<a id="a-FH"></a>内自思惟食所从来。<a id="a-FI"></a>受施之人求报其恩自知止足。<a id="a-FJ"></a>复当念佛身相功德。<a id="a-FK"></a>持意忍辱亦不分散。<a id="a-FL"></a>有如是心者便可入村求度众生。<a id="a-FM"></a>不兴乱想。<a id="a-FN"></a>如彼山林而不有异。<a id="a-FO"></a>是故说曰独步无伴也。<a id="a-FP"></a>当自降伏者。<a id="a-FQ"></a>恒自息意令不驰散。<a id="a-FR"></a>常能挍计内外诸物以能降伏。<a id="a-FS"></a>便为诸天世人承事供养。<a id="a-FT"></a>八部鬼神随时拥护为佛世尊所见叹誉是故说曰当自降伏也。<a id="a-FU"></a>只乐山林者。<a id="a-FV"></a>持心专意恒乐空闲。<a id="a-FW"></a>虽入大众意如空无。<a id="a-FX"></a>天雷地动心不错乱。<a id="a-FY"></a>然后乃应如来圣典。<a id="a-FZ"></a>是故说曰只乐山林也。</p>
  <p id="aFa">千千为敌　　一夫胜之　　莫若自伏</p>
  <p id="aFb">为战中胜</p>
  <p id="aFc">千千为敌一夫胜者。<a id="a-Fd"></a>或有众生。<a id="a-Fe"></a>一人胜千不自降者则非为胜。<a id="a-Ff"></a>便为堕落不至究竟。<a id="a-Fg"></a>能自摄意内外降伏。<a id="a-Fh"></a>乃得越次至无为境。<a id="a-Fi"></a>胜诸怨仇无所畏忌。<a id="a-Fj"></a>乃谓为胜。<a id="a-Fk"></a>能灭三界结使。<a id="a-Fl"></a>根本永尽无余名为健夫。<a id="a-Fm"></a>三界结本已灭无余更不造新。<a id="a-Fn"></a>或有众生一人胜千。<a id="a-Fo"></a>或胜万人非为健夫。<a id="a-Fp"></a>何以故犹在生死不远八难。<a id="a-Fq"></a>是故说曰。<a id="a-Fr"></a>千千为敌一夫胜之莫若自伏为战中胜也。</p>
  <p id="aFs">自胜为上　　如彼众生　　自降之士</p>
  <p id="aFt">众行具足</p>
  <p id="aFu">自胜为上者。<a id="a-Fv"></a>夫人在世。<a id="a-Fw"></a>能自降伏精神不错。<a id="a-Fx"></a>复为天龙鬼神揵沓和阿须伦迦留罗旃陀罗所见供养。<a id="a-Fy"></a>天魔波旬虽统六天。<a id="a-Fz"></a>亦不能得其便。<a id="a-G0"></a>是故说曰自胜为上也。<a id="a-G1"></a>如彼众生者。<a id="a-G2"></a>如彼修行人既自慕学。<a id="a-G3"></a>复能使人执行。<a id="a-G4"></a>此心内不兴垢外尘不入。<a id="a-G5"></a>乃应净清无为。<a id="a-G6"></a>处是故说曰如彼众生也。<a id="a-G7"></a>自降之士众行具足者。<a id="a-G8"></a>人有十名号亦不同。<a id="a-G9"></a>或言众生。<a id="a-GA"></a>我人寿命有形之类。<a id="a-GB"></a>皆名众生。<a id="a-GC"></a>如斯之辈能自降伏不生外想。<a id="a-GD"></a>实谛第一义无形不可见。<a id="a-GE"></a>欲求无为道者。<a id="a-GF"></a>念自降伏不生十八本持不漏诸界。<a id="a-GG"></a>斯亦复名自降之士。<a id="a-GH"></a>诸根具足功德备具。<a id="a-GI"></a>随时行道不失时节。<a id="a-GJ"></a>是故说曰自降之士众行具足也。</p>
  <p id="aGK">非天犍沓和　　非魔及梵天</p>
  <p id="aGL">弃胜最为上　　如智慧比丘</p>
  <p id="aGM">非天犍沓和非魔及梵天者。<a id="a-GN"></a>或有世人祭祠诸天欲求恩福。<a id="a-GO"></a>或事犍沓和修其净行。<a id="a-GP"></a>或事魔天望得豪尊。<a id="a-GQ"></a>或事梵天谓天为道。<a id="a-GR"></a>外道异学心想梵天。<a id="a-GS"></a>众生根本皆由梵天而生。<a id="a-GT"></a>以是之故事于梵天。<a id="a-GU"></a>如来说曰此非真道自既迷惑。<a id="a-GV"></a>复使他人内于邪迳。<a id="a-GW"></a>亦非坚固不可恃怙。<a id="a-GX"></a>所谓真正道者智慧比丘是也。<a id="a-GY"></a>执心清净不漏诸结。<a id="a-GZ"></a>为人说法无彼此心。<a id="a-Ga"></a>意如虚空不可沮坏。<a id="a-Gb"></a>利根速疾亦不滞碍。<a id="a-Gc"></a>意之所念无往不克。<a id="a-Gd"></a>是故说曰非天犍沓和非魔及梵天弃胜最为上如智慧比丘也。</p>
  <p id="aGe">先自正己　　然后正人　　夫自正者</p>
  <p id="aGf">乃谓为上</p>
  <p id="aGg">先自正己然后正人者。<a id="a-Gh"></a>夫人修习自守为上。<a id="a-Gi"></a>昼则教诫夜则经行。<a id="a-Gj"></a>孜孜汲汲终日匪懈。<a id="a-Gk"></a>然后训诲众生安处大道。<a id="a-Gl"></a>如佛契经所说。<a id="a-Gm"></a>佛告均头。<a id="a-Gn"></a>如人己自没在深泥。<a id="a-Go"></a>复欲权宜拔挽彼溺者。<a id="a-Gp"></a>此事不然。<a id="a-Gq"></a>犹人无戒欲得教诫前人者。<a id="a-Gr"></a>亦无此事。<a id="a-Gs"></a>广说如契经。<a id="a-Gt"></a>如器完具所盛不漏。<a id="a-Gu"></a>人神淡泊堪受深法。<a id="a-Gv"></a>亦能教化一切众生。<a id="a-Gw"></a>其闻法者莫不信乐。<a id="a-Gx"></a>是故说曰。<a id="a-Gy"></a>先自正己然后正人。<a id="a-Gz"></a>夫自正者乃谓为上也。</p>
  <p id="aH0">先自正己　　然后正人　　夫自正者</p>
  <p id="aH1">不侵智者</p>
  <p id="aH2">夫人习行不唐其功毕竟其学。<a id="a-H3"></a>不辞劳苦以己所信平等无二。<a id="a-H4"></a>勤加精进日有新业。<a id="a-H5"></a>附近明智不亲弊友。<a id="a-H6"></a>夫人有智。<a id="a-H7"></a>皆由明哲成人之慧。<a id="a-H8"></a>非师不克。<a id="a-H9"></a>是故说曰不侵智者也。</p>
  <p id="aHA">当自克修　　随其教训　　己不被训</p>
  <p id="aHB">焉能训彼</p>
  <p id="aHC">当自克修随其教训者。<a id="a-HD"></a>如人习行备具诸行。<a id="a-HE"></a>戒闻施慧以自庄严。<a id="a-HF"></a>念定三昧尽诸有漏。<a id="a-HG"></a>然后乃得训诲一切。<a id="a-HH"></a>其闻法者自归笃信不怀狐疑。<a id="a-HI"></a>是故说曰当自克修随其教训也。<a id="a-HJ"></a>己不被训焉能训彼者。<a id="a-HK"></a>如人修学素无善师。<a id="a-HL"></a>无有将导便致踬碍。<a id="a-HM"></a>遇善师者能自修责。<a id="a-HN"></a>必获所愿无事不克。<a id="a-HO"></a>犹如善御。<a id="a-HP"></a>马将随马良善。<a id="a-HQ"></a>善者育养。<a id="a-HR"></a>恶者加捶。<a id="a-HS"></a>然后乃知善恶有别。<a id="a-HT"></a>方之贤愚亦复不异。<a id="a-HU"></a>善者生天恶者入狱。<a id="a-HV"></a>方当经历毕诸罪苦。<a id="a-HW"></a>其间艰难何能具宣。<a id="a-HX"></a>如人出行必求良祐。<a id="a-HY"></a>意欲所至无愿不获。<a id="a-HZ"></a>是故说曰当自克修随其教训己不被训焉能训彼也。</p>
  <p id="aHa">念自克修　　使彼信解　　我己意专</p>
  <p id="aHb">智者所习</p>
  <p id="aHc">念自克修者。<a id="a-Hd"></a>恒当专精使意不乱。<a id="a-He"></a>灭十迹行应身口意。<a id="a-Hf"></a>使无数众生莫不渴仰。<a id="a-Hg"></a>迟闻所说欲修奉行。<a id="a-Hh"></a>是故说曰念自克修也。<a id="a-Hi"></a>使彼信解者。<a id="a-Hj"></a>比丘比丘尼优婆塞优婆夷刹利婆罗门长者居士。<a id="a-Hk"></a>闻正言教心意信乐终不违逆。<a id="a-Hl"></a>是故说曰使彼信解也。<a id="a-Hm"></a>我已意专智者所习者。<a id="a-Hn"></a>如人习术意专乃克。<a id="a-Ho"></a>若失良师便自坠落不能自拔。<a id="a-Hp"></a>出入进止为天世人所见爱敬。<a id="a-Hq"></a>若至他方异域刹土。<a id="a-Hr"></a>见者心欢终不中退。<a id="a-Hs"></a>是故说曰我已意专智者所习也。</p>
  <p id="aHt">为己或为彼　　多有不成就</p>
  <p id="aHu">其有觉此者　　正己乃训彼</p>
  <p id="aHv">为己或为彼多有不成就者。<a id="a-Hw"></a>人之习行以己所修邪见之业。<a id="a-Hx"></a>复以己智授彼使学此。<a id="a-Hy"></a>则坠堕不至无为。<a id="a-Hz"></a>如复有人己身专正习正受行。<a id="a-I0"></a>以己所见教训前人。<a id="a-I1"></a>受者信解不唐其功。<a id="a-I2"></a>是故说曰为己或为彼多有不成就也。<a id="a-I3"></a>其有觉此者。<a id="a-I4"></a>明人所习当究本行如佛所说。<a id="a-I5"></a>不能自利焉能利人。<a id="a-I6"></a>习行之人当念观察思惟非常苦空非身。<a id="a-I7"></a>悉解非有彼无我空。<a id="a-I8"></a>岂有身也。<a id="a-I9"></a>是以圣人示人轨则。<a id="a-IA"></a>导以微教布见切禁。<a id="a-IB"></a>是故说曰其有觉此者正己乃训彼也。</p>
  <p id="aIC">身全得存道　　尔时岂容彼</p>
  <p id="aID">已以被降伏　　智者演其义</p>
  <p id="aIE">身全得存道者。<a id="a-IF"></a>由彼习行之人专精克己。<a id="a-IG"></a>为尊为贵为无有成。<a id="a-IH"></a>进止行来不逢凶虐。<a id="a-II"></a>恒为诸天世人天龙鬼神揵沓和阿须伦旃陀罗摩休勒。<a id="a-IJ"></a>所见供养卫护其身便不遭患。<a id="a-IK"></a>是故说曰身全得道存尔时岂容彼也。<a id="a-IL"></a>已以被降伏智者演其义者。<a id="a-IM"></a>如人慕修深奥之法。<a id="a-IN"></a>得第一义越过三界。<a id="a-IO"></a>便得成就四意止四意断四神足五根五力七觉意贤圣八品道。<a id="a-IP"></a>是谓如来甘露法门。<a id="a-IQ"></a>所愿者得四事供养。<a id="a-IR"></a>衣被饮食床卧具病瘦医药。<a id="a-IS"></a>是故说曰已以被降伏智者演其义者也。<a id="a-IT"></a>取要言之偈成三句。<a id="a-IU"></a>其文一同。<a id="a-IV"></a>但益智者获其法一句也。<a id="a-IW"></a>法谓二义。<a id="a-IX"></a>一名字礼义体。<a id="a-IY"></a>第二者。<a id="a-IZ"></a>所谓第一义四沙门果是也。<a id="a-Ia"></a>智者得其戒此二句也。<a id="a-Ib"></a>戒有二种。<a id="a-Ic"></a>一名二百五十戒二名无漏身戒。<a id="a-Id"></a>智者被叹誉此三句也。<a id="a-Ie"></a>此亦二义。<a id="a-If"></a>一者俗所叹誉二者为内藏所叹誉。<a id="a-Ig"></a>所谓俗者。<a id="a-Ih"></a>言语辩才和颜悦色不伤人意。<a id="a-Ii"></a>其闻法者欢喜承受乐闻其法。<a id="a-Ij"></a>无漏身戒者。<a id="a-Ik"></a>所行不左常遇贤圣。<a id="a-Il"></a>离八不闲处。<a id="a-Im"></a>其有见者心开意解。<a id="a-In"></a>共相告令欢说其德。<a id="a-Io"></a>智者闻其名此四句也。<a id="a-Ip"></a>或有学人俗闻其名道闻其名。<a id="a-Iq"></a>智者获其乐。<a id="a-Ir"></a>乐有二种俗乐道乐。<a id="a-Is"></a>在俗受其福德。<a id="a-It"></a>为檀越施主所见念待受其供养。<a id="a-Iu"></a>衣被饭食床卧具病瘦医药。<a id="a-Iv"></a>道乐者。<a id="a-Iw"></a>受禅定福根力觉意贤圣八道。<a id="a-Ix"></a>智者获其慧。<a id="a-Iy"></a>慧有二种。<a id="a-Iz"></a>或有俗慧。<a id="a-J0"></a>或有道慧。<a id="a-J1"></a>所谓俗慧者。<a id="a-J2"></a>分别名字众不滞碍。<a id="a-J3"></a>所谓道慧者。<a id="a-J4"></a>得须陀洹道斯陀含道阿那含道阿罗汉道。<a id="a-J5"></a>得诸根具足空无相愿。<a id="a-J6"></a>是故说曰智者获其慧也。<a id="a-J7"></a>智者获其心。<a id="a-J8"></a>心者众行之本。<a id="a-J9"></a>若心不正流驰万端。<a id="a-JA"></a>外着色声香味细滑法。<a id="a-JB"></a>若能降伏摄心不乱。<a id="a-JC"></a>便能成就无为道果。<a id="a-JD"></a>然彼行人服其心意思惟。<a id="a-JE"></a>曩昔为心所惑。<a id="a-JF"></a>劫数难量经历生死皆由于心。<a id="a-JG"></a>然我今日觉心所为。<a id="a-JH"></a>更不造新为心所使也。<a id="a-JI"></a>智者获其道。<a id="a-JJ"></a>众生流转从劫至劫不可称记。<a id="a-JK"></a>如契经所说。<a id="a-JL"></a>众生入地狱者。<a id="a-JM"></a>多于大地尘土。<a id="a-JN"></a>如我今日越过三界。<a id="a-JO"></a>以天眼观众生之类。<a id="a-JP"></a>蜎飞蠕动共相伤害无有竟已。<a id="a-JQ"></a>由如陶家脚蹴轮转成其坏器。<a id="a-JR"></a>或轮上坏者。<a id="a-JS"></a>或在地坏者。<a id="a-JT"></a>或入陶坏者。<a id="a-JU"></a>人亦如是。<a id="a-JV"></a>是故学人当念慕修。<a id="a-JW"></a>又复引经。<a id="a-JX"></a>吾以天眼观众生。<a id="a-JY"></a>生天者如爪上土。<a id="a-JZ"></a>盖不足言。<a id="a-Ja"></a>是故说曰智者获其道处天久游观。<a id="a-Jb"></a>若有众生久生天者。<a id="a-Jc"></a>胜后生天三事。<a id="a-Jd"></a>何谓三事。<a id="a-Je"></a>一者天寿二者天色。<a id="a-Jf"></a>三者福禄。<a id="a-Jg"></a>是故说曰处天久游观也。<a id="a-Jh"></a>处天久受福共相娱乐视东忘西。<a id="a-Ji"></a>是故说曰处天久受福也。<a id="a-Jj"></a>处在宗族中如日贯云。<a id="a-Jk"></a>出为父母兄弟姊妹。<a id="a-Jl"></a>中外所见爱敬。<a id="a-Jm"></a>断诸一切缚。<a id="a-Jn"></a>尽能断一切。<a id="a-Jo"></a>诸结使永尽无余。<a id="a-Jp"></a>缚着爱染悉皆除弃。<a id="a-Jq"></a>是故说曰尽能断一切诸结使处忧。<a id="a-Jr"></a>不己忧心解是非解知无常。<a id="a-Js"></a>恩爱别离世之常法。<a id="a-Jt"></a>有乐必苦生当有死不生则无死岂可避。<a id="a-Ju"></a>以是义推忧为是谁乐所从来。<a id="a-Jv"></a>是故说曰处忧无忧心如死灰澹然。<a id="a-Jw"></a>无为尽灭一切恶趣。<a id="a-Jx"></a>所已恶趣者。<a id="a-Jy"></a>地狱饿鬼畜生。<a id="a-Jz"></a>边地夷狄之中。<a id="a-K0"></a>亦名恶趣。<a id="a-K1"></a>是故说曰灭一切恶趣也。<a id="a-K2"></a>脱一切苦恼脱八苦根。<a id="a-K3"></a>生苦老苦病苦死苦怨憎会苦恩爱别离苦所欲不得苦。<a id="a-K4"></a>取要言之五盛阴苦。<a id="a-K5"></a>行者于中脱此众苦。<a id="a-K6"></a>泥洹为第一。<a id="a-K7"></a>无为无作无有众变。<a id="a-K8"></a>是故名为泥洹也。</p>
 </body>
</html>