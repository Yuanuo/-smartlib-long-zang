<!doctype html>
<html id="z3IBWGF1Eh" data-ver="1339">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经卷第六</h1>
  <h2 id="a2">念品第五</h2>
  <p id="a3">念喜生忧　　念喜生畏　　无所念喜</p>
  <p id="a4">何忧何畏</p>
  <p id="a5">昔佛在舍卫国祇树给孤独园。<a id="a-6"></a>时有外道梵志素少子息唯有一子卒便命终昼夜追忆不能饮食脱衣露形在塳啼哭恒忆亡儿行来进止处所。<a id="a-7"></a>是时梵志出舍卫城到祇洹精舍。<a id="a-8"></a>至世尊所共相问讯在一面坐。<a id="a-9"></a>是时世尊告梵志曰。<a id="a-A"></a>汝今梵志诸根不定心意倒错。<a id="a-B"></a>有何事故乃至于是。<a id="a-C"></a>梵志白佛。<a id="a-D"></a>唯有一子舍我命终不能逐亡苟存而已诸根岂能得定意不倒错耶。<a id="a-E"></a>少小养育冀望得力。<a id="a-F"></a>今便舍我无常心意懊恼不能去怀。<a id="a-G"></a>自死已来昼夜追忆不离食息脱衣露形在冢啼哭恒忆行来进止处所。<a id="a-H"></a>世尊告曰如是梵志如汝所言。<a id="a-I"></a>皆由恩爱生愁忧苦恼。<a id="a-J"></a>梵志白佛不如瞿昙所说世人恩爱皆生欢乐。<a id="a-K"></a>时彼梵志闻佛所说亦不然可。<a id="a-L"></a>即从坐起俨头而去。<a id="a-M"></a>道经戏村见有二人对坐博戏。<a id="a-N"></a>梵志见已便兴斯念。<a id="a-O"></a>夫人处世高才智慧博古揽今敷于幽奥。<a id="a-P"></a>无有出此博戏之人。<a id="a-Q"></a>我今可以瞿昙所说向彼二人宣耶。<a id="a-R"></a>时梵志即向二人说瞿昙所说言教。<a id="a-S"></a>时彼戏人谓梵志曰如是如是如汝所言恩爱合会皆生欢乐。<a id="a-T"></a>梵志心自生念我之所念与彼不异。<a id="a-U"></a>即从坐起欢喜踊跃涉道而去。<a id="a-V"></a>如是展转闻波斯匿王。<a id="a-W"></a>时波斯匿王语末利夫人曰。<a id="a-X"></a>卿颇闻瞿昙沙门所说恩爱合会皆生愁忧苦恼耶夫人白王。<a id="a-Y"></a>如王所说恩爱合会皆生愁忧苦恼。<a id="a-Z"></a>王告夫人。<a id="a-a"></a>汝是瞿昙弟子瞿昙是汝师。<a id="a-b"></a>岂得不说恩爱合会生愁忧苦恼耶。<a id="a-c"></a>末利当知。<a id="a-d"></a>恩爱合会皆生欢乐喜情内发共相娱乐何以故说生愁忧苦恼耶。<a id="a-e"></a>是时夫人前白言。<a id="a-f"></a>愿听微言。<a id="a-g"></a>以自陈启。<a id="a-h"></a>若见听者敢有所宣。<a id="a-i"></a>王报夫人恣汝所说。<a id="a-j"></a>夫人白王。<a id="a-k"></a>云何大王颇念婆耆利王女不耶。<a id="a-l"></a>复念流离大将军不。<a id="a-m"></a>复念禹翅刹利夫人不。<a id="a-n"></a>王告夫人。<a id="a-o"></a>我甚爱念婆耆王女流离大将军禹翅刹利夫人。<a id="a-p"></a>不去心怀。<a id="a-q"></a>斯须顷夫人白王言。<a id="a-r"></a>云何大王斯诸人等设当变易。<a id="a-s"></a>各就后世当有愁忧苦恼不耶。<a id="a-t"></a>王告夫人。<a id="a-u"></a>彼等诸人变易迁转。<a id="a-v"></a>甚怀忧愁痛切叵言。<a id="a-w"></a>夫人白言。<a id="a-x"></a>王念爱我不。<a id="a-y"></a>王报夫人。<a id="a-z"></a>甚爱于卿。<a id="a-10"></a>夫人白言。<a id="a-11"></a>设我迁转变易不住者王复当愁忧不。<a id="a-12"></a>王告夫人。<a id="a-13"></a>甚怀愁忧不去食息心意倒错。<a id="a-14"></a>或成狂病。<a id="a-15"></a>云何大王颇念迦尸拘萨罗国界人民不。<a id="a-16"></a>王报夫人。<a id="a-17"></a>甚爱敬念。<a id="a-18"></a>所以然者。<a id="a-19"></a>如我今日五乐自娱。<a id="a-1A"></a>皆由拘萨罗国界人民得此欢乐。<a id="a-1B"></a>云何大王若使拘萨罗国界人民变易迁转当生愁忧苦恼不耶。<a id="a-1C"></a>王告夫人。<a id="a-1D"></a>若无彼人民则无我身。<a id="a-1E"></a>那得不生愁忧苦恼乎。<a id="a-1F"></a>如今大王以自证明恩爱离苦怨憎会苦。<a id="a-1G"></a>如来所说正谓此义耳。<a id="a-1H"></a>时波斯匿王心开意悟。<a id="a-1I"></a>即敕夫人自今已后。<a id="a-1J"></a>我为瞿昙弟子。<a id="a-1K"></a>瞿昙为我师。<a id="a-1L"></a>我今末利。<a id="a-1M"></a>遥归命瞿昙沙门归命法归命比丘僧。<a id="a-1N"></a>尽我形寿不复杀生。<a id="a-1O"></a>是故说曰。<a id="a-1P"></a>念喜生忧念喜生畏无所念喜何忧何畏。<a id="a-1Q"></a>念喜生畏者。<a id="a-1R"></a>人得疾患瞻养病者恒生忧畏恐病不差。<a id="a-1S"></a>或欲至他方或为王使或入海采宝。<a id="a-1T"></a>家人畏惧恐行不全济。<a id="a-1U"></a>家人谏谕家有余财足毕命生活。<a id="a-1V"></a>何为远涉艰难采致贵货。<a id="a-1W"></a>设汝去者两头俱衰或行安住衰或行衰住安。<a id="a-1X"></a>是故说曰。<a id="a-1Y"></a>念喜生畏也。<a id="a-1Z"></a>无所念喜何忧何畏者云何。<a id="a-1a"></a>设无所念喜能除欲爱。<a id="a-1b"></a>何以故。<a id="a-1c"></a>以其欲界忧根坚固掘根甚难。<a id="a-1d"></a>是故说曰。<a id="a-1e"></a>无所念喜何忧何畏。<a id="a-1f"></a>有忧则有畏无忧何有畏耶。<a id="a-1g"></a>忧尽则畏尽五灭十八灭此之谓也。<a id="a-1h"></a>念喜生忧念喜生畏。<a id="a-1i"></a>念喜已离。<a id="a-1j"></a>遂舍狂惑。<a id="a-1k"></a>昔佛在舍卫国祇树给孤独园。<a id="a-1l"></a>时有梵志大种稻田。<a id="a-1m"></a>唯有一子在田守卫。<a id="a-1n"></a>时天大雹雨伤杀稻子并杀其儿。<a id="a-1o"></a>时彼梵志心怀苦恼驰走城市倮形露跣不避豪贱。<a id="a-1p"></a>展转以次到只桓精舍。<a id="a-1q"></a>然彼梵志应得受化。<a id="a-1r"></a>如来玄鉴知应得度。<a id="a-1s"></a>即化祇洹门外尽为稻田。<a id="a-1t"></a>复作化人如梵志子梵志见已意即开悟稻田我子今故存在。<a id="a-1u"></a>横自劳苦在外驰走心意还定不复狂惑。<a id="a-1v"></a>往至世尊所头面礼足在一面坐。<a id="a-1w"></a>是时如来见彼坐定。<a id="a-1x"></a>诸佛世尊常所说法苦习尽道四谛真如。<a id="a-1y"></a>尽为彼梵志一一说之。<a id="a-1z"></a>逆顺三昧空无想愿一一分别。<a id="a-20"></a>使彼梵志曤然大悟诸尘垢尽得法眼净。<a id="a-21"></a>彼已得法成法无虚妄法无狐疑法自处如来众无所畏法。<a id="a-22"></a>即从座起礼如来足。<a id="a-23"></a>自今已始受三自归。<a id="a-24"></a>归命佛归命法归命比丘僧。<a id="a-25"></a>尽形寿不复杀生。<a id="a-26"></a>是故说曰。<a id="a-27"></a>念喜已离便舍狂惑心意还正皆由佛力。<a id="a-28"></a>不遇佛者则不成办。</p>
  <p id="a29">夫人怀愁忧　　世苦无数端</p>
  <p id="a2A">斯由念恩爱　　无念则无畏</p>
  <p id="a2B">夫人怀愁忧者。<a id="a-2C"></a>众生之类昼夜愁忧相对号哭。<a id="a-2D"></a>或时失性遂致狂惑皆由恩爱恋慕所致。<a id="a-2E"></a>是故说曰。<a id="a-2F"></a>夫人怀愁忧也。<a id="a-2G"></a>世苦无数端者。<a id="a-2H"></a>衣不盖形食不充口颜色萎黄身体垢坌五亲分离废诸伎术。<a id="a-2I"></a>皆由恩爱致此灾患。<a id="a-2J"></a>人在世间遇诸苦恼。<a id="a-2K"></a>亦由恩爱不能舍离。<a id="a-2L"></a>是故说曰世苦无数端也。<a id="a-2M"></a>斯由念恩爱者。<a id="a-2N"></a>生死久长苦本难寻。<a id="a-2O"></a>愚者处中不自觉知。<a id="a-2P"></a>人相恋慕非徒一类。<a id="a-2Q"></a>或念父母兄弟宗亲知识。<a id="a-2R"></a>死者生者于中兴念。<a id="a-2S"></a>追号啼哭。<a id="a-2T"></a>是故说曰。<a id="a-2U"></a>斯由念恩爱也。<a id="a-2V"></a>无念则无畏者。<a id="a-2W"></a>人去想念无所恋慕则无愁忧苦恼。<a id="a-2X"></a>有家忧家有财忧财。<a id="a-2Y"></a>有车乘鞍马则忧车乘鞍马。<a id="a-2Z"></a>无车乘鞍马则无所恋。<a id="a-2a"></a>无想念者何者。<a id="a-2b"></a>是所谓欲爱尽人永断无余。<a id="a-2c"></a>何者断欲爱人。<a id="a-2d"></a>所谓径取阿那含不由二道是谓断欲爱人。<a id="a-2e"></a>无有想念永处究竟不还欲界。<a id="a-2f"></a>凡夫爱未尽虽获五通不离三有。<a id="a-2g"></a>若失神足恚怒隆盛弹指之顷还堕恶趣。<a id="a-2h"></a>方当经历劫数乃还复身。<a id="a-2i"></a>是故说曰。<a id="a-2j"></a>无念则无畏也。</p>
  <p id="a2k">是故不生念　　念者是恶累</p>
  <p id="a2l">彼则无诸缚　　无念无不念</p>
  <p id="a2m">是故不生念者。<a id="a-2n"></a>人生世间由念生恩爱由念变易。<a id="a-2o"></a>诸有愁忧苦恼皆缘念而生。<a id="a-2p"></a>是故说曰。<a id="a-2q"></a>不生念也。<a id="a-2r"></a>念者是恶累云何。<a id="a-2s"></a>犹世有狂夫身抱困病以其病故。<a id="a-2t"></a>或杀五生或杀百生以救病者谓蒙瘳降。<a id="a-2u"></a>不知病者受罪无数。<a id="a-2v"></a>或有病人杀生祠祀亦望救命。<a id="a-2w"></a>正使病人藏置百重铁笼里者。<a id="a-2x"></a>于一重间尽安卫守共相括证。<a id="a-2y"></a>不听司命来录死者此事不然。<a id="a-2z"></a>皆由恩爱致此灾变。<a id="a-30"></a>或复有人知亲别久远来归家念彼人故。<a id="a-31"></a>杀害虫兽不可称计共相庆贺以积殃祸之根。<a id="a-32"></a>是故说曰。<a id="a-33"></a>念者是恶累也。<a id="a-34"></a>彼则无诸缚者。<a id="a-35"></a>所谓缚者羁绊人。<a id="a-36"></a>神不至无为如契经所说。<a id="a-37"></a>夫人染着爱心未尽者有缘有因所趣生处。<a id="a-38"></a>或彼终生此。<a id="a-39"></a>有因有缘系所系缚所缚结所结。<a id="a-3A"></a>犹如智人及智弟子。<a id="a-3B"></a>若能作华鬘先作长绳为本因上织华鬘以花为缘得成华鬘。<a id="a-3C"></a>爱心未尽者亦复如是。<a id="a-3D"></a>有缘有因所趣生处彼终生此。<a id="a-3E"></a>有缘有因得果证之人。<a id="a-3F"></a>不复经此诸缚之难。<a id="a-3G"></a>是故说曰。<a id="a-3H"></a>彼则无诸缚。<a id="a-3I"></a>无念无不念也。<a id="a-3J"></a>以离恼热念而无恩爱。<a id="a-3K"></a>无为乐游戏第一义。<a id="a-3L"></a>是故说曰。<a id="a-3M"></a>无念无不念。</p>
  <p id="a3N">念为求方便　　非义未设权</p>
  <p id="a3O">权慧致大义　　自致第一尊</p>
  <p id="a3P">念为求方便者。<a id="a-3Q"></a>欲得修习无上智慧分别深义无有欺诈。<a id="a-3R"></a>已成此慧终已无乱。<a id="a-3S"></a>是故说曰。<a id="a-3T"></a>念为求方便也。<a id="a-3U"></a>非义未设权者云何。<a id="a-3V"></a>非义与此深义亦不相应令人堕恶。<a id="a-3W"></a>不兴善根为诸智人所见嗤笑。<a id="a-3X"></a>若能改已往失者。<a id="a-3Y"></a>令作将来福也。<a id="a-3Z"></a>便为天人所叹誉权得消咎舋于当时殖善本于来世。<a id="a-3a"></a>是故说曰。<a id="a-3b"></a>非义未设权也。<a id="a-3c"></a>权慧致大义者云何。<a id="a-3d"></a>与善知识从事教人正见不顺邪业。<a id="a-3e"></a>亦复不习外道异术承受其义。<a id="a-3f"></a>所谓义者无漏慧义禅义观义。<a id="a-3g"></a>是故说曰。<a id="a-3h"></a>权慧致大义也。<a id="a-3i"></a>自致第一尊者。<a id="a-3j"></a>诸佛世尊奉持禁戒不放逸人执心牢固不入邪聚恒以禁戒训诲众生常求三业。<a id="a-3k"></a>是故说曰。<a id="a-3l"></a>自致第一尊也。</p>
  <p id="a3m">莫与爱念会　　亦莫不念俱</p>
  <p id="a3n">爱念不见苦　　不念爱忧戚</p>
  <p id="a3o">于中生愁戚　　消灭人根原</p>
  <p id="a3p">莫与爱念会者。<a id="a-3q"></a>昔有二人共相爱敬不能相离。<a id="a-3r"></a>行则俱进食则同甘。<a id="a-3s"></a>中共离别各在异处。<a id="a-3t"></a>后复追忆思共相见。<a id="a-3u"></a>屡遣信唤欲得同处。<a id="a-3v"></a>卿若不来益吾愁矣。<a id="a-3w"></a>此人怨家与彼人亲亲。<a id="a-3x"></a>彼其来唤宁可共赴其命耶。<a id="a-3y"></a>遂便从命相与共往。<a id="a-3z"></a>别久相见内怀欢喜。<a id="a-40"></a>见彼怨家情愤不悦。<a id="a-41"></a>在其隐处亲亲义言。<a id="a-42"></a>奚复与我怨家游止同行我不喜见。<a id="a-43"></a>得此言说爱着偏多便共俱还。<a id="a-44"></a>其后思想复遣信唤如是再三。<a id="a-45"></a>复语亲亲何故与彼人游处耶。<a id="a-46"></a>其人报曰。<a id="a-47"></a>爱至待厚退忘来言。<a id="a-48"></a>即复报曰。<a id="a-49"></a>思见所欢复见恶缘。<a id="a-4A"></a>我今何为乃尔恋着亲亲两不相适耶。<a id="a-4B"></a>即便捐家妻息出家学道。<a id="a-4C"></a>复有一人唯有一子为罗刹鬼所持。<a id="a-4D"></a>昼夜忧念不能舍离。<a id="a-4E"></a>时罗刹鬼全举小儿诣鬼住处经十余日。<a id="a-4F"></a>彼人不见其子昼夜忧念死而复稣。<a id="a-4G"></a>罗刹鬼复将儿还。<a id="a-4H"></a>父见儿喜不能自胜终日抱弄视无厌足。<a id="a-4I"></a>若见罗刹复怀愁忧衣毛为竖。<a id="a-4J"></a>复经十日罗刹鬼复将小儿还诣鬼国。<a id="a-4K"></a>父后追忆不离食息如是数反遂成忧疾。<a id="a-4L"></a>其父思惟人生忧恼其苦万端。<a id="a-4M"></a>我今宜可舍家为道。<a id="a-4N"></a>即便出家得在道次。<a id="a-4O"></a>尔时世尊欲度彼人等。<a id="a-4P"></a>示现权慧安处无为。<a id="a-4Q"></a>在大众中而说此偈。</p>
  <p id="a4R">莫与爱念会　　亦莫不念俱</p>
  <p id="a4S">爱念不见苦　　不念爱忧戚</p>
  <p id="a4T">于中生愁戚　　消灭人根原</p>
  <p id="a4U">世尊说曰。<a id="a-4V"></a>恩爱犹尚不可恋慕。<a id="a-4W"></a>况非恩爱而可亲近。<a id="a-4X"></a>时二比丘内自思惟。<a id="a-4Y"></a>如来所训正为我等。<a id="a-4Z"></a>宜自谨慎修无上梵行。<a id="a-4a"></a>昼则经行夜则坐禅。<a id="a-4b"></a>未经旬日即获道迹身能飞行眼能彻视六通清彻无所挂碍。<a id="a-4c"></a>于如来佛法为有反复。<a id="a-4d"></a>咄嗟恩爱不可恃怙。<a id="a-4e"></a>诸结使尽得罗汉果。<a id="a-4f"></a>善哉福报如影追形。<a id="a-4g"></a>福业冥报如油津衣。<a id="a-4h"></a>身自衰丧罪福不朽。</p>
  <p id="a4i">爱念就后世　　朋友知亲多</p>
  <p id="a4j">长夜愁忧思　　念离甚为苦</p>
  <p id="a4k">爱念就后世者。<a id="a-4l"></a>父母兄弟姊妹中表及诸知识男女大小。<a id="a-4m"></a>从今世至后世流转不停。<a id="a-4n"></a>是故说曰。<a id="a-4o"></a>爱念就后世朋友知亲多也。<a id="a-4p"></a>长夜忧思啼泣号哭蓬头乱发捶胸懊恼。<a id="a-4q"></a>是故说曰。<a id="a-4r"></a>长夜愁忧思。<a id="a-4s"></a>念离甚为苦者。<a id="a-4t"></a>恩爱已离或在他方或复命终所求不得所念不从。<a id="a-4u"></a>是故说曰。<a id="a-4v"></a>念离甚为苦。</p>
  <p id="a4w">念色善色容　　天身而别住</p>
  <p id="a4x">极乐而害至　　为死王所录</p>
  <p id="a4y">念色善色容者。<a id="a-4z"></a>昔佛在舍卫国祇树给孤独园。<a id="a-50"></a>尔时世尊告诸比丘。<a id="a-51"></a>上空界有天名欢乐。<a id="a-52"></a>过差展转共集作倡伎乐终日无厌。<a id="a-53"></a>由其欢乐过故从彼命终今生此间比丘当知复有天名曰喜笑。<a id="a-54"></a>展转共集举声大笑终日无厌。<a id="a-55"></a>以其笑过差故从彼命终来生此间。<a id="a-56"></a>是故说曰。<a id="a-57"></a>念色善色容也。<a id="a-58"></a>天身而别住者。<a id="a-59"></a>昼夜戏笑不计无常对至。<a id="a-5A"></a>谓为受天之福无有穷已。<a id="a-5B"></a>极乐而害至作倡伎乐举声大唤。<a id="a-5C"></a>皆是害本皆当捐弃。<a id="a-5D"></a>寿非久保便为死王所摄。<a id="a-5E"></a>随形料简科量罪福分别善恶。<a id="a-5F"></a>重罪付镬汤轻付鬲子。<a id="a-5G"></a>平正如水齐量如概。<a id="a-5H"></a>是故说曰。<a id="a-5I"></a>为死王所摄也。</p>
  <p id="a5J">若人处昼夜　　消灭念爱色</p>
  <p id="a5K">自掘深根本　　不越死径路</p>
  <p id="a5L">若人处昼夜者。<a id="a-5M"></a>专精一意断欲界欲爱永尽无余。<a id="a-5N"></a>昼则勤精夜则讽诵。<a id="a-5O"></a>是故说曰。<a id="a-5P"></a>若人处昼夜也。<a id="a-5Q"></a>消灭念爱色者。<a id="a-5R"></a>已灭已尽度有至无无复恚怒。<a id="a-5S"></a>是故说曰。<a id="a-5T"></a>消灭念爱色也。<a id="a-5U"></a>自掘深根本者。<a id="a-5V"></a>或时掘念根或掘爱根或掘恋慕宗亲缚着之根。<a id="a-5W"></a>着勇猛服执智慧钁掘三毒根永使不生是故说曰自掘深根本也。<a id="a-5X"></a>不越死径路者。<a id="a-5Y"></a>爱着田业财宝七珍皆为死径。<a id="a-5Z"></a>心意恋着初不舍离亦是死径。<a id="a-5a"></a>当求方便超越死路至不死处。<a id="a-5b"></a>是故说曰。<a id="a-5c"></a>不越死径路也。</p>
  <p id="a5d">不善像善色　　爱色言非爱</p>
  <p id="a5e">苦谓为乐色　　放逸之所使</p>
  <p id="a5f">不善像善色者。<a id="a-5g"></a>善者意所贪乐终日玩习而不舍离为人称讥。<a id="a-5h"></a>如此众善除舍远离。<a id="a-5i"></a>为智者所讥为智者所弃为智者所责。<a id="a-5j"></a>是故说曰。<a id="a-5k"></a>不善像善色也。<a id="a-5l"></a>云何爱色言非爱。<a id="a-5m"></a>爱者无欺无诈。<a id="a-5n"></a>令人忧恼所欲不果遂生爱恋。<a id="a-5o"></a>是故说曰。<a id="a-5p"></a>爱色言非爱。<a id="a-5q"></a>云何苦谓为乐色。<a id="a-5r"></a>乐者身中诸根寂静不乱。<a id="a-5s"></a>志性安和不兴乱想。<a id="a-5t"></a>亦能使人生众苦恼。<a id="a-5u"></a>先欢而后忧。<a id="a-5v"></a>是故说曰。<a id="a-5w"></a>苦谓为乐想。<a id="a-5x"></a>放逸所使者。<a id="a-5y"></a>放逸之人心不常定与诸五亲共相娱乐。<a id="a-5z"></a>生欣怒心放意自恣。<a id="a-60"></a>是故说曰。<a id="a-61"></a>放逸之所使也。</p>
  <p id="a62">夫欲自念者　　不与恶共居</p>
  <p id="a63">此则难获得　　乐为恶根本</p>
  <p id="a64">夫欲自念者。<a id="a-65"></a>若人欲自爱身当先爱彼。<a id="a-66"></a>不由此爱伤害生命。<a id="a-67"></a>是故说曰。<a id="a-68"></a>夫欲自念身也。<a id="a-69"></a>云何不与恶人共居。<a id="a-6A"></a>世间多诸畏惧。<a id="a-6B"></a>与恶从事遂积重罪。<a id="a-6C"></a>不与恶共居者。<a id="a-6D"></a>身口意常清净。<a id="a-6E"></a>是故说曰。<a id="a-6F"></a>不与恶共居也。<a id="a-6G"></a>此则难获得者。<a id="a-6H"></a>不修善本不教一切众生立于根门。<a id="a-6I"></a>亦复不能广化未悟。<a id="a-6J"></a>是故说曰。<a id="a-6K"></a>此则难获得也。<a id="a-6L"></a>乐为恶根本者。<a id="a-6M"></a>夫行恶人终无有乐心在杀害修不善本。<a id="a-6N"></a>是故说曰。<a id="a-6O"></a>乐为恶根本也。</p>
  <p id="a6P">夫欲自念者　　善宜自守护</p>
  <p id="a6Q">犹如防边城　　深堑固乃牢</p>
  <p id="a6R">失三离三者　　智者宜自悟</p>
  <p id="a6S">夫欲自念者。<a id="a-6T"></a>犹如边城常当守护。<a id="a-6U"></a>自防护身亦复如是。<a id="a-6V"></a>或畏外寇来入境内。<a id="a-6W"></a>复恐自下私窃叛逆。<a id="a-6X"></a>复畏内人与外情通。<a id="a-6Y"></a>内心城者亦当如是。<a id="a-6Z"></a>常当三事防护。<a id="a-6a"></a>恐外结使贼来入境内。<a id="a-6b"></a>复畏心所念法与外尘同。<a id="a-6c"></a>内不思惟挍计。<a id="a-6d"></a>尘劳心城危险难赏难护多诸恐畏。<a id="a-6e"></a>守护坚牢无有恐惧。<a id="a-6f"></a>心城亦如是。<a id="a-6g"></a>守护牢固无有恐惧。<a id="a-6h"></a>是故说曰夫欲自念者也善宜自守护犹如防边城深堑固乃牢失三离三者智者宜自悟也。</p>
  <p id="a6i">夫欲自念者　　藏而使牢固</p>
  <p id="a6j">犹如防边城　　内外悉牢固</p>
  <p id="a6k">昔佛在舍卫国祇树给孤独园。<a id="a-6l"></a>是时世尊告诸比丘。<a id="a-6m"></a>若边境郭七业成就四食充实易护易满。<a id="a-6n"></a>外寇欲来攻者终不能得。<a id="a-6o"></a>除其内人与外通也。<a id="a-6p"></a>云何边境七业成就。<a id="a-6q"></a>于是边境鹿角外防牢固不可移动。<a id="a-6r"></a>是谓边城初业成就。<a id="a-6s"></a>外寇不能得坏。<a id="a-6t"></a>复次边城掘堑深广修饰极妙。<a id="a-6u"></a>是谓边城二业成就。<a id="a-6v"></a>外寇不能得坏也。<a id="a-6w"></a>复次边城造其却歒以俟战斗。<a id="a-6x"></a>是谓边城成就三业。<a id="a-6y"></a>外寇不能得坏。<a id="a-6z"></a>复次边城战具备足。<a id="a-70"></a>弓弩机关飞轮水道融铁雷石戈矛利槊内备退道是谓边城成就四业者外寇不能得坏。<a id="a-71"></a>复次边城四面安四种军象军马军车军步军。<a id="a-72"></a>除其内人与外通者。<a id="a-73"></a>是谓边城成就五业。<a id="a-74"></a>外寇不能得坏。<a id="a-75"></a>复次边城。<a id="a-76"></a>瞻守门户持时晓夜解知号令即别善恶识者听入不识者不听入是谓边城成就六业外寇不能得坏复次边城高峻内外刬治。<a id="a-77"></a>除其内人与外通者。<a id="a-78"></a>是谓边城成就七业。<a id="a-79"></a>外寇不能得坏。<a id="a-7A"></a>云何边城裹四食充满外寇不能得攻。<a id="a-7B"></a>复次边城饶薪多水。<a id="a-7C"></a>除其内人与外通者。<a id="a-7D"></a>是谓成就初食。<a id="a-7E"></a>外寇不能得其便。<a id="a-7F"></a>复次边城丰饶谷米库藏充满。<a id="a-7G"></a>除其内人与外通者。<a id="a-7H"></a>是谓边城成就二食。<a id="a-7I"></a>外不寇能得便。<a id="a-7J"></a>复次边城饶稻麦豆。<a id="a-7K"></a>除其内人与外通者。<a id="a-7L"></a>是谓边城成就三食。<a id="a-7M"></a>外寇不能得其便。<a id="a-7N"></a>复次边城饶诸熟食。<a id="a-7O"></a>油酥脂膏鱼脯干肉。<a id="a-7P"></a>是谓边城成就四食。<a id="a-7Q"></a>佛说此偈内外牢固奸宄寇贼不得其便。<a id="a-7R"></a>是故说曰犹如边城内外牢固。<a id="a-7S"></a>常当专意内无色想除外色。<a id="a-7T"></a>外无色想除内色。<a id="a-7U"></a>内外无色想除内外色也。</p>
  <p id="a7V">当自防护　　时不再遇　　时过生忧</p>
  <p id="a7W">坠堕地狱</p>
  <p id="a7X">当自防护者。<a id="a-7Y"></a>执心不乱诸根寂定。<a id="a-7Z"></a>目见生死灾害炽然修诸善法。<a id="a-7a"></a>知泥洹城清凉无为防护秽浊心垢之恼。<a id="a-7b"></a>是故说曰。<a id="a-7c"></a>当自防护。<a id="a-7d"></a>时不再遇者。<a id="a-7e"></a>于亿千万劫乃遇一良时。<a id="a-7f"></a>虽复遭遇或前或后或生中国与贤圣相遇诸根不缺宿种功德。<a id="a-7g"></a>遭值佛世汝等宿缘堪任断结越次取证。<a id="a-7h"></a>尽诸有漏成无漏行。<a id="a-7i"></a>是故说曰。<a id="a-7j"></a>时不再遇。<a id="a-7k"></a>时过生忧者。<a id="a-7l"></a>从无数劫积善所致乃遇良时。<a id="a-7m"></a>良时已过悔无所及。<a id="a-7n"></a>有八事中间不得向王有所陈启。<a id="a-7o"></a>云何为八。<a id="a-7p"></a>王遭丧难不得有所陈启。<a id="a-7q"></a>王身遇热患不得有所陈启。<a id="a-7r"></a>王饥未食不得有所陈启。<a id="a-7s"></a>王入深宫不得有所陈启。<a id="a-7t"></a>王或入库藏或侵他境不得有所陈启。<a id="a-7u"></a>王或与鼎臣共议不得有所陈启。<a id="a-7v"></a>有人发举阴谋之事不得有所陈启。<a id="a-7w"></a>王独坐静默意有所规不得有所陈启。<a id="a-7x"></a>俗间八事有所禁忌不得自宣。<a id="a-7y"></a>今此内法亦复如是。<a id="a-7z"></a>在八无闲不得兴发善心。<a id="a-80"></a>云何为八。<a id="a-81"></a>或遭丧难亲族死亡不得兴发善心。<a id="a-82"></a>在八地狱十六鬲子刀山剑树火车炉炭受诸苦恼身烂心焦于其中间不容善心念道。<a id="a-83"></a>或在饿鬼腹如泰山纵广数十由延。<a id="a-84"></a>咽如细针长数十丈一寸千鬲。<a id="a-85"></a>尔时意荒心念饮食。<a id="a-86"></a>于其中间不容善心念道。<a id="a-87"></a>若生六天一男服饰百亿庄严食以甘露玉女围绕视东忘西视右忘左。<a id="a-88"></a>如数疾轮无有端绪。<a id="a-89"></a>于其中间不容善心念道。<a id="a-8A"></a>若生边地夷狄之中。<a id="a-8B"></a>无佛法众不闻三法之音语。<a id="a-8C"></a>不真正心无笃信生在邪见。<a id="a-8D"></a>或生长寿天于其中间不容善心念道。<a id="a-8E"></a>或生中国手脚不具六情不完。<a id="a-8F"></a>或聋盲喑哑于其中间不容善心念道。<a id="a-8G"></a>或生佛后五无间处于其中间不容善心念道。<a id="a-8H"></a>若佛兴出于世其人在邪见家不信三宝。<a id="a-8I"></a>与颠倒相应。<a id="a-8J"></a>于其中间不容善心念道。<a id="a-8K"></a>是谓八不闲处。<a id="a-8L"></a>善不与恶俱恶不与恶善俱。<a id="a-8M"></a>佛告比丘如我今出现于世。<a id="a-8N"></a>如来至真等正觉十号具足敷演道义。<a id="a-8O"></a>上中下善志趣灭度度未度者。<a id="a-8P"></a>是故说曰时过生忧堕地狱中。</p>
  <p id="a8Q">遍于诸方求　　念心中间察</p>
  <p id="a8R">颇有斯等类　　不爱己爱彼</p>
  <p id="a8S">以己喻彼命　　是故不害人</p>
  <p id="a8T">遍于诸方求者。<a id="a-8U"></a>心念十方何等众生不畏死不怀恐惧。<a id="a-8V"></a>复有何等众生不念乐不患苦。<a id="a-8W"></a>复有何等众生具一切众行。<a id="a-8X"></a>而自娱乐。<a id="a-8Y"></a>是故说曰。<a id="a-8Z"></a>遍于诸方求也。<a id="a-8a"></a>念心中间察者。<a id="a-8b"></a>心常忆念行业之本。<a id="a-8c"></a>行业有二种。<a id="a-8d"></a>一者净观。<a id="a-8e"></a>二者不净观智者净观不智者不净观。<a id="a-8f"></a>是故说曰。<a id="a-8g"></a>念心中间察也。<a id="a-8h"></a>云何颇有斯等类者。<a id="a-8i"></a>若大若小若好若丑。<a id="a-8j"></a>各自有性彼彼自相念如念己身无异。<a id="a-8k"></a>是故说曰。<a id="a-8l"></a>颇有斯等类也。<a id="a-8m"></a>不爱己爱彼者。<a id="a-8n"></a>人之受形四大俱等命根一类无有高下。<a id="a-8o"></a>彼命此命俱终变易。<a id="a-8p"></a>是故说曰。<a id="a-8q"></a>不爱己爱彼也以己喻彼命是故不害人也。</p>
  <p id="a8r">一切皆惧死　　莫不畏杖痛</p>
  <p id="a8s">恕己可为譬　　勿杀勿行杖</p>
  <p id="a8t">一切皆惧死者五道众生回转四流皆畏楚毒自护已命。<a id="a-8u"></a>世尊说曰。<a id="a-8v"></a>若欲护己者。<a id="a-8w"></a>不当行楚毒世间狂夫横行罪业。<a id="a-8x"></a>或以刀杖共相伤害。<a id="a-8y"></a>戏笑为恶号哭受痛怀毒阴谋祸及门族是故智者绝祸于未生。<a id="a-8z"></a>资福于无形。<a id="a-90"></a>是故说曰。<a id="a-91"></a>一切皆惧死莫不畏杖痛恕己可为譬勿杀勿行杖夫行杀者生辄短命是故汝等当避于杀也。</p>
  <p id="a92">譬人久行　　从远吉还　　亲厚并安</p>
  <p id="a93">归来喜欢</p>
  <p id="a94">昔佛在舍卫国祇树给孤独园。<a id="a-95"></a>时舍卫城里有人名曰钟磬。<a id="a-96"></a>宗族五亲不可称限。<a id="a-97"></a>己身贫匮乏诸财产衣不覆形食不充口。<a id="a-98"></a>五亲相见皆伭头而过。<a id="a-99"></a>钟磬自念五宿少福生不遇时。<a id="a-9A"></a>自知贫困五亲离薄。<a id="a-9B"></a>出则为人所笑入则为妻儿所责宁出此国造他方土死活由天安知余事。<a id="a-9C"></a>正使处他国土宁彼死亡不在此求活。<a id="a-9D"></a>时彼钟磬即出国界适他邦域。<a id="a-9E"></a>卖庸客作勤力生活。<a id="a-9F"></a>忆本穷悴为五亲所薄。<a id="a-9G"></a>昼夜勤勤不暇食息。<a id="a-9H"></a>渐渐积财无数。<a id="a-9I"></a>金银珍宝车磲马瑙珊瑚虎珀骆驼驴骡及以车舆载致珍宝归还本国。<a id="a-9J"></a>诸五亲闻钟磬多获珍宝还来归家尽出迎逆与家别久乱发鬓长衣裳垢坌步负钱财。<a id="a-9K"></a>五亲不识而问曰。<a id="a-9L"></a>钟磬今为所在。<a id="a-9M"></a>钟磬报曰。<a id="a-9N"></a>乃在于后斯须自到。<a id="a-9O"></a>五亲留待复问后人钟磬所在。<a id="a-9P"></a>后人报曰。<a id="a-9Q"></a>钟磬最在前如是经久不见钟磬。<a id="a-9R"></a>钟磬但言在后。<a id="a-9S"></a>后人复言在前遂欲至家不识钟磬。<a id="a-9T"></a>时诸五亲捉钟磬奴指示钟磬五亲得与相见与卿别久各不相识人存形变乃至于斯。<a id="a-9U"></a>今我五亲故来迎卿何为面欺故言在后。<a id="a-9V"></a>钟磬报曰。<a id="a-9W"></a>我非钟磬。<a id="a-9X"></a>后车载宝货乃是钟磬。<a id="a-9Y"></a>曩昔贫悴为诸五亲所见轻忽对面相见伭头而过。<a id="a-9Z"></a>汝今何为求于钟磬。<a id="a-9a"></a>五亲报曰。<a id="a-9b"></a>我等接遇卿者。<a id="a-9c"></a>今日何由得致此财。<a id="a-9d"></a>虽尔五亲不多如本不及尽。<a id="a-9e"></a>往城外共相问讯。<a id="a-9f"></a>沐浴澡洗。<a id="a-9g"></a>更着新衣入城归家。<a id="a-9h"></a>至明清旦辞五亲。<a id="a-9i"></a>违远如来日久欲往礼觐问讯诸亲报曰。<a id="a-9j"></a>我等亦欲随从。<a id="a-9k"></a>是时五亲相将共至世尊所头面礼足在一面坐。<a id="a-9l"></a>尔时世尊见众坐已定便说斯偈譬人久行从远吉还亲厚共安归来喜欢。<a id="a-9m"></a>尔时钟磬及诸五亲欢喜踊跃善心生焉即起长跪请佛及僧至家设供。<a id="a-9n"></a>如来默然受请。<a id="a-9o"></a>明日时到着衣持钵。<a id="a-9p"></a>比丘僧众前后围绕往造磬家各各次坐。<a id="a-9q"></a>钟磬手自斟酌行甘馔饮食。<a id="a-9r"></a>食讫行水更取小坐在如来前。<a id="a-9s"></a>而受咒愿。<a id="a-9t"></a>如来说偈。</p>
  <p id="a9u">好行福者　　从此到彼　　自受福祚</p>
  <p id="a9v">如亲来喜　　起从圣教　　禁制不善</p>
  <p id="a9w">近道见爱　　离道莫亲　　近与不近</p>
  <p id="a9x">所往者异　　近道升天　　不近堕狱</p>
  <p id="a9y">尔时钟磬及诸五亲闻佛所说心开意悟。<a id="a-9z"></a>即于坐上得尽信之法。</p>
  <p id="aA0">乐法戒成就　　诚信乐而习</p>
  <p id="aA1">能自敕身者　　为人所爱敬</p>
  <p id="aA2">乐法戒成就者。<a id="a-A3"></a>众生之类习于法教修诸善法戒成就者云何。<a id="a-A4"></a>若有众生奉持禁戒无毫厘失持此戒福。<a id="a-A5"></a>复生梵天受福无穷。<a id="a-A6"></a>此则缺戒不奉禁律。<a id="a-A7"></a>何以故。<a id="a-A8"></a>由其摸质天福故。<a id="a-A9"></a>若复有人奉持禁戒毫厘不失持禁戒福不求生天为梵身帝释。<a id="a-AA"></a>不求作魔王不求作转轮王典四天下。<a id="a-AB"></a>我今持戒之福求于无上等正觉。<a id="a-AC"></a>是谓名为戒成就。<a id="a-AD"></a>是故说曰。<a id="a-AE"></a>乐法戒成就也。<a id="a-AF"></a>诚信乐而习者。<a id="a-AG"></a>执信坚固常乐修习心不恐惧亦无乱念。<a id="a-AH"></a>一一笃信所行真实常处有记不处无记。<a id="a-AI"></a>出言至诚不说彼此。<a id="a-AJ"></a>是故说曰。<a id="a-AK"></a>诚信乐而习。<a id="a-AL"></a>云何能自敕身。<a id="a-AM"></a>夫行善者自为己身以物惠施自爱其福。<a id="a-AN"></a>奉持禁戒舍放逸意求于济神为后世作桥梁。<a id="a-AO"></a>论经说义广采异同亦为己身。<a id="a-AP"></a>是故说曰。<a id="a-AQ"></a>能自敕身也。<a id="a-AR"></a>为人所爱敬者。<a id="a-AS"></a>执行之人所游方域为人所敬叹说其德福。<a id="a-AT"></a>由人弘名称外被。<a id="a-AU"></a>是故说曰。<a id="a-AV"></a>为人所爱敬也。</p>
  <p id="aAW">为人所爱敬　　皆由己所造</p>
  <p id="aAX">现世得称誉　　后生于天上</p>
  <p id="aAY">为人所爱敬者。<a id="a-AZ"></a>人之行全则名显。<a id="a-Aa"></a>外来为数千万人所见尊奉。<a id="a-Ab"></a>言从语用为人摽首。<a id="a-Ac"></a>斯由积行无亏损故。<a id="a-Ad"></a>是故说曰。<a id="a-Ae"></a>为人所爱敬。<a id="a-Af"></a>皆由己所造者。<a id="a-Ag"></a>人修善行求免厄难。<a id="a-Ah"></a>受人信施衣被饭食床卧具病瘦医药则不损耗于禁律法。<a id="a-Ai"></a>内有真诚外能消化。<a id="a-Aj"></a>是故说曰。<a id="a-Ak"></a>皆由己所造也。<a id="a-Al"></a>现世所称誉者。<a id="a-Am"></a>为天人所叹德可敬可贵所游之方无所挂碍。<a id="a-An"></a>是故说曰。<a id="a-Ao"></a>现世所称誉也。<a id="a-Ap"></a>后生于天上者。<a id="a-Aq"></a>身坏命终生善处天上七宝殿堂受福自然。<a id="a-Ar"></a>是故说曰后生于天上。</p>
  <p id="aAs">教习使禀受　　制止非法行</p>
  <p id="aAt">善者之所念　　恶者当远离</p>
  <p id="aAu">教习使禀受者。<a id="a-Av"></a>在于法功德中教授正法。<a id="a-Aw"></a>随彼所须而演其教。<a id="a-Ax"></a>是故说曰。<a id="a-Ay"></a>教习使禀受。<a id="a-Az"></a>制止非法行者。<a id="a-B0"></a>非法行者人所憎恶多兴乱念。<a id="a-B1"></a>众恶之原令人堕地狱饿鬼畜生。<a id="a-B2"></a>是故说曰。<a id="a-B3"></a>制止非法行也。<a id="a-B4"></a>善者之所念者。<a id="a-B5"></a>修善之人善德具足。<a id="a-B6"></a>终不使人至于恶道。<a id="a-B7"></a>是故说曰。<a id="a-B8"></a>善者之所念也。<a id="a-B9"></a>恶者当远离者。<a id="a-BA"></a>要知识者即是恶也。<a id="a-BB"></a>行不至要动与恶俱。<a id="a-BC"></a>心中所念以恶为首。<a id="a-BD"></a>是故说曰。<a id="a-BE"></a>恶者当远离也。</p>
  <p id="aBF">善与不善者　　此二俱不别</p>
  <p id="aBG">不善生地狱　　善者生天上</p>
  <p id="aBH">善与不善者。<a id="a-BI"></a>各自别异。<a id="a-BJ"></a>一者妙。<a id="a-BK"></a>二者非妙。<a id="a-BL"></a>一者定。<a id="a-BM"></a>二者乱。<a id="a-BN"></a>一趣善道。<a id="a-BO"></a>二趣恶道。<a id="a-BP"></a>一得善誉。<a id="a-BQ"></a>二致诽谤。<a id="a-BR"></a>是故说曰。<a id="a-BS"></a>善与不善也。<a id="a-BT"></a>此二俱不别者。<a id="a-BU"></a>从此人间终亦从行地死从此造业而致来变。<a id="a-BV"></a>是故说曰。<a id="a-BW"></a>此二俱不别也。<a id="a-BX"></a>不善生地狱者。<a id="a-BY"></a>恶知识人修不善行己所施为。<a id="a-BZ"></a>亦欲使人同己。<a id="a-Ba"></a>是故说曰。<a id="a-Bb"></a>不善生地狱也。<a id="a-Bc"></a>善者生天上者。<a id="a-Bd"></a>所谓四双八辈十二贤士。<a id="a-Be"></a>修善本游虚无不乐世烦。<a id="a-Bf"></a>是故说曰。<a id="a-Bg"></a>善者生天上也。</p>
  <p data-pb></p>
  <h2 id="aBh">戒品第六</h2>
  <p id="aBi">慧人护戒　　福致三宝　　名闻得利</p>
  <p id="aBj">后上天乐</p>
  <p id="aBk">昔佛在舍卫国祇树给孤独园。<a id="a-Bl"></a>尔时世尊告诸比丘。<a id="a-Bm"></a>慧人欲求三法者。<a id="a-Bn"></a>常当护于禁戒。<a id="a-Bo"></a>云何为三法。<a id="a-Bp"></a>一谓善者称之慎以法律。<a id="a-Bq"></a>二者设得利养无能遏绝。<a id="a-Br"></a>三者身坏命终上生天上。<a id="a-Bs"></a>是谓持戒之人。<a id="a-Bt"></a>行此三法终受其福。<a id="a-Bu"></a>尔时世尊在大众中而说此偈。</p>
  <p id="aBv">慧人护戒　　福致三宝　　名闻得利</p>
  <p id="aBw">后上天乐　　常见法处　　护戒为明</p>
  <p id="aBx">得成真见　　辈中吉祥　　持戒者安</p>
  <p id="aBy">令身无恼　　夜卧恬惔　　寤则常欢</p>
  <p id="aBz">尔时众会闻佛所说欢喜奉行。</p>
  <p id="aC0">戒终老安　　戒善安止　　慧为人宝</p>
  <p id="aC1">福盗不取</p>
  <p id="aC2">戒终老安者。<a id="a-C3"></a>持戒之人虽复年耆老朽。<a id="a-C4"></a>天龙神祇常随护助。<a id="a-C5"></a>阿须伦迦留罗真陀罗摩休勒人与非人鸠槃荼匹奢遮罗杀鬼。<a id="a-C6"></a>如此等类常护长老持戒之人。<a id="a-C7"></a>昼夜禁卫如影随形。<a id="a-C8"></a>是故说曰。<a id="a-C9"></a>戒终老安也。<a id="a-CA"></a>戒善安止者。<a id="a-CB"></a>若有众生信向如来信根成就。<a id="a-CC"></a>信有二业。<a id="a-CD"></a>一无狐疑信。<a id="a-CE"></a>二有根本信。<a id="a-CF"></a>在诸众中若沙门梵志婆罗门众梵众魔众。<a id="a-CG"></a>不能使持戒之人回心就恶。<a id="a-CH"></a>为天人所供养。<a id="a-CI"></a>是故说曰。<a id="a-CJ"></a>戒善安止也。<a id="a-CK"></a>慧为人宝者慧者。<a id="a-CL"></a>亦名为光。<a id="a-CM"></a>亦名为明。<a id="a-CN"></a>亦名为炬。<a id="a-CO"></a>亦名为锭。<a id="a-CP"></a>亦名为眼。<a id="a-CQ"></a>亦名为日。<a id="a-CR"></a>亦名为月。<a id="a-CS"></a>亦名为大火聚。<a id="a-CT"></a>亦名诸法之晖曜。<a id="a-CU"></a>犹如世人多财珍宝乃得居里。<a id="a-CV"></a>慧人宝者亦复如是。<a id="a-CW"></a>功德慧明二事具者乃名为人宝。<a id="a-CX"></a>是故说曰。<a id="a-CY"></a>慧为人宝也。<a id="a-CZ"></a>福盗不取。<a id="a-Ca"></a>犹如杂阿含契经说。<a id="a-Cb"></a>有天至如来所而问斯义。<a id="a-Cc"></a>何物火不烧何物风。<a id="a-Cd"></a>不飘何物风不动何物水不渍何物地不败。<a id="a-Ce"></a>何物王盗贼暴雷所不损。<a id="a-Cf"></a>何物在库藏不守不耗损。<a id="a-Cg"></a>尔时世尊告彼天曰。<a id="a-Ch"></a>福火不烧。<a id="a-Ci"></a>福风不动。<a id="a-Cj"></a>福水不渍。<a id="a-Ck"></a>福地不败。<a id="a-Cl"></a>福王贼不劫。<a id="a-Cm"></a>暴雷无所害。<a id="a-Cn"></a>福致诸库藏。<a id="a-Co"></a>不守亦不损。<a id="a-Cp"></a>尔时诸天闻佛所说欢喜踊跃。<a id="a-Cq"></a>复以此偈赞颂如来。</p>
  <p id="aCr">善哉世最胜　　为现世光明</p>
  <p id="aCs">我等修善行　　得受诸天福</p>
  <p id="aCt">是时诸天复重以颂问曰。</p>
  <p id="aCu">何终为善　　何善安止　　何为人宝</p>
  <p id="aCv">何盗不取</p>
  <p id="aCw">世尊以颂报曰。</p>
  <p id="aCx">戒终老安　　戒善安止　　慧为人宝</p>
  <p id="aCy">福盗不取</p>
  <p id="aCz">时彼天人闻佛所说戢在心怀。<a id="a-D0"></a>即从坐起绕佛三匝。<a id="a-D1"></a>忽然不现还于天上。</p>
  <p id="aD2">修戒布施　　作福为福　　从是适彼</p>
  <p id="aD3">常到安处</p>
  <p id="aD4">修戒布施者。<a id="a-D5"></a>施有二事。<a id="a-D6"></a>若持戒牢固兼行布施于天世间自然受善报。<a id="a-D7"></a>若施持戒之人多获果报。<a id="a-D8"></a>是故说曰。<a id="a-D9"></a>持戒布施也。<a id="a-DA"></a>作福为福者。<a id="a-DB"></a>或复有人持戒完具。<a id="a-DC"></a>不广多闻所获功德盖不足言。<a id="a-DD"></a>若复有人持戒完具加复大智多闻惠施。<a id="a-DE"></a>彼者获福无量。<a id="a-DF"></a>是故说曰。<a id="a-DG"></a>作福为福也。<a id="a-DH"></a>从是适彼者。<a id="a-DI"></a>从今世至后世心常欢悦心无悔吝。<a id="a-DJ"></a>是故说曰。<a id="a-DK"></a>从是适彼。<a id="a-DL"></a>常到安处者。<a id="a-DM"></a>冀望具足自然欢乐心意悦豫。<a id="a-DN"></a>自知戒具布施清净必受功报不堕邪部。<a id="a-DO"></a>昼夜欢喜不怀热恼。<a id="a-DP"></a>施持戒人及多闻者亦复如是。<a id="a-DQ"></a>是故说曰。<a id="a-DR"></a>常到安处。</p>
  <p id="aDS">比丘立戒　　守摄诸根　　食知自节</p>
  <p id="aDT">寤意令应</p>
  <p id="aDU">比丘立戒者。<a id="a-DV"></a>执志坚固不可沮坏。<a id="a-DW"></a>不为色声香味细滑法所牵。<a id="a-DX"></a>是故说曰。<a id="a-DY"></a>比丘立戒也。<a id="a-DZ"></a>守摄诸根者。<a id="a-Da"></a>具足眼根耳鼻舌身根意根皆悉具足无所缺漏意不错乱亦无他念。<a id="a-Db"></a>尽随诸根修其妙行。<a id="a-Dc"></a>是故说曰。<a id="a-Dd"></a>守摄诸根也。<a id="a-De"></a>食知自节者。<a id="a-Df"></a>量腹而食亦不畜积亦不贪餮。<a id="a-Dg"></a>尊者昙摩难提说曰。<a id="a-Dh"></a>多食致患苦少食气力衰。<a id="a-Di"></a>处中而食者如称无高下。<a id="a-Dj"></a>尊者僧迦罗刹造立修行经亦作是说。<a id="a-Dk"></a>犹如多捕众鸟藏在大器。<a id="a-Dl"></a>随时瞻视养食以时。<a id="a-Dm"></a>毛尾既长随时剪落选其肥者日用供厨。<a id="a-Dn"></a>中有一鸟内自思惟。<a id="a-Do"></a>若我食多肥则致死。<a id="a-Dp"></a>若饿不食复致丧身。<a id="a-Dq"></a>宜自料量少食损肤衣毛悦泽当从笼出。<a id="a-Dr"></a>如其所念即便少食。<a id="a-Ds"></a>衣毛悦泽便从其愿。<a id="a-Dt"></a>彼修行人亦复如是。<a id="a-Du"></a>内自校计如我多食便自瞢瞢不得修道。<a id="a-Dv"></a>不获思惟善法。<a id="a-Dw"></a>诸恶法日夜滋甚。<a id="a-Dx"></a>贪欲嗔恚愚痴皆由多食。<a id="a-Dy"></a>不获至竟。<a id="a-Dz"></a>佛契经说多食之人有五苦患。<a id="a-E0"></a>云何为五。<a id="a-E1"></a>一者大便数。<a id="a-E2"></a>二者小便数。<a id="a-E3"></a>三者饶睡眠四者身重不堪修业。<a id="a-E4"></a>五者多患食不消化。<a id="a-E5"></a>多食之人有此五苦自坠苦际不至究竟。<a id="a-E6"></a>是故佛说食知自节也。<a id="a-E7"></a>悟意令应者。<a id="a-E8"></a>昼夜警悟系意在禅。<a id="a-E9"></a>若睡欲至时当舒一脚垂于床下。<a id="a-EA"></a>若睡缠绵不解。<a id="a-EB"></a>当垂两脚到于床下。<a id="a-EC"></a>若睡重当经行。<a id="a-ED"></a>经行睡重者以水洒面。<a id="a-EE"></a>若复不解仰观星宿以寤其志。<a id="a-EF"></a>初夜中夜后夜令无懈怠。<a id="a-EG"></a>是故说曰。<a id="a-EH"></a>寤意令应。</p>
  <p id="aEI">意常觉悟　　昼夜力学　　漏尽意解</p>
  <p id="aEJ">可致泥洹</p>
  <p id="aEK">意常觉寤者。<a id="a-EL"></a>身口意常得觉寤。<a id="a-EM"></a>淫怒痴至寻能除断。<a id="a-EN"></a>不遇烦恼所游安隐。<a id="a-EO"></a>是故说曰。<a id="a-EP"></a>意常觉寤。<a id="a-EQ"></a>昼夜力学昼习夜亦尔夜习昼亦尔。<a id="a-ER"></a>初夜中夜后夜亦复如是。<a id="a-ES"></a>持心专一无他异念。<a id="a-ET"></a>唯从于道思惟心所念法。<a id="a-EU"></a>是故说曰。<a id="a-EV"></a>昼夜力学。<a id="a-EW"></a>漏尽意解者。<a id="a-EX"></a>意勇刚强乃能尽漏。<a id="a-EY"></a>持心懈慢者。<a id="a-EZ"></a>不能尽漏不能精勤于行。<a id="a-Ea"></a>是故退转堕于凡夫部。<a id="a-Eb"></a>然彼行人昼夜精勤如救头然。<a id="a-Ec"></a>持心勇捍不虑崄难。<a id="a-Ed"></a>志崇断结灭漏为先。<a id="a-Ee"></a>是故说曰。<a id="a-Ef"></a>漏尽意解也。<a id="a-Eg"></a>可致泥洹者。<a id="a-Eh"></a>众行已办世患诸恼永不复生。<a id="a-Ei"></a>求入泥洹大化诸结缚着染污人者隐而不起。<a id="a-Ej"></a>趣泥洹境无有挂碍。<a id="a-Ek"></a>舍现在业入泥洹境。<a id="a-El"></a>是故说曰。<a id="a-Em"></a>可致泥洹也。</p>
  <p id="aEn">慧者立禁戒　　专心习其智</p>
  <p id="aEo">比丘无热恼　　可果尽苦际</p>
  <p id="aEp">慧者立禁戒者。<a id="a-Eq"></a>戒不移动善住牢固亦不可移。<a id="a-Er"></a>慧者除去愚闇终不处在愚惑之中。<a id="a-Es"></a>犹如猛将身被重铠。<a id="a-Et"></a>手无剑者则不能克定强敌。<a id="a-Eu"></a>有剑无铠者亦复不能降彼强敌。<a id="a-Ev"></a>若使猛将身被重铠手执利剑。<a id="a-Ew"></a>前后固崄与贼共战必有所办则无狐疑。<a id="a-Ex"></a>修行之人亦复如是。<a id="a-Ey"></a>身被戒铠心无慧剑者。<a id="a-Ez"></a>则不能坏结使原首。<a id="a-F0"></a>正使有慧身无戒铠。<a id="a-F1"></a>则不能坏其结使。<a id="a-F2"></a>若彼猛将身被戒铠心执慧剑。<a id="a-F3"></a>前后固崄与结使共战必能果办。<a id="a-F4"></a>是故说曰。<a id="a-F5"></a>慧者立禁戒也。<a id="a-F6"></a>专心习智者。<a id="a-F7"></a>以慧炼心寻究诸垢。<a id="a-F8"></a>犹如矿铁数入百炼之炉。<a id="a-F9"></a>柔可为刚伪可为真。<a id="a-FA"></a>犹如大海日夜沸动浊滓下沉变成宝珍。<a id="a-FB"></a>人亦如是昼夜役心不止便获果证。<a id="a-FC"></a>是故说曰。<a id="a-FD"></a>专心习智也。<a id="a-FE"></a>比丘无热恼者。<a id="a-FF"></a>虽复天地融烂形。<a id="a-FG"></a>处其中终不热恼无所伤损。<a id="a-FH"></a>何以故。<a id="a-FI"></a>比丘立根得力志不退还所愿必果。<a id="a-FJ"></a>比丘者坏诸结使永尽无余。<a id="a-FK"></a>身被袈裟手执应器。<a id="a-FL"></a>到时诣家正惭愧颜。<a id="a-FM"></a>获施无粗细愿及灭度故曰比丘。<a id="a-FN"></a>是故说曰。<a id="a-FO"></a>比丘无热恼也。<a id="a-FP"></a>可果尽苦际者。<a id="a-FQ"></a>尽其苦原永灭无余。<a id="a-FR"></a>更不复涉历苦难。<a id="a-FS"></a>从是苦灭功福日滋。<a id="a-FT"></a>是故说曰。<a id="a-FU"></a>可果尽苦际。</p>
  <p id="aFV">以戒降心　　守意正定　　内学止观</p>
  <p id="aFW">无忘正智</p>
  <p id="aFX">以戒降心者。<a id="a-FY"></a>常系心不失亦不游荡纵逸。<a id="a-FZ"></a>是故说曰。<a id="a-Fa"></a>以戒降心也。<a id="a-Fb"></a>守意正定者。<a id="a-Fc"></a>定有三品。<a id="a-Fd"></a>或善不善无记。<a id="a-Fe"></a>护善定者不使不善定得伺其便。<a id="a-Ff"></a>恒念思惟吾今已获正定要究竟原本。<a id="a-Fg"></a>何缘使不善定错乱其间。<a id="a-Fh"></a>是故说曰。<a id="a-Fi"></a>守护正定也。<a id="a-Fj"></a>内学止观者。<a id="a-Fk"></a>常念系心念明除去闇冥为示炬锭观察爱根推寻痴本止而不生。<a id="a-Fl"></a>是故说曰。<a id="a-Fm"></a>内学止观无忘正智者。<a id="a-Fn"></a>智之所照无往不在。<a id="a-Fo"></a>心念智随如两牛共一轭。<a id="a-Fp"></a>犹如漏尽通役形轻重。<a id="a-Fq"></a>以身持心以心持身。<a id="a-Fr"></a>身心已应所适无碍石壁皆过。<a id="a-Fs"></a>斯为炼心入微炼微入身。<a id="a-Ft"></a>心念形随无所触碍。<a id="a-Fu"></a>是故说曰。<a id="a-Fv"></a>无忘正智也。</p>
  <p id="aFw">蠲除诸垢　　尽慢勿生　　终身求法</p>
  <p id="aFx">勿暂离圣</p>
  <p id="aFy">蠲除诸垢者。<a id="a-Fz"></a>意中诸垢缚使缚着诸受阴入已尽已灭无复茎节枝叶。<a id="a-G0"></a>是故说曰。<a id="a-G1"></a>蠲除诸垢。<a id="a-G2"></a>尽慢勿生者。<a id="a-G3"></a>憍慢增上慢执意持心制慢使灭。<a id="a-G4"></a>阴种结种二迹俱灭。<a id="a-G5"></a>是故说曰。<a id="a-G6"></a>尽慢勿生也。<a id="a-G7"></a>终身求法者。<a id="a-G8"></a>夫言身者。<a id="a-G9"></a>皆是形器之数结。<a id="a-GA"></a>亦名身阴身聚身养生之业。<a id="a-GB"></a>亦名为身象马车步四色兵众。<a id="a-GC"></a>亦名为身。<a id="a-GD"></a>身中甚者莫过结身。<a id="a-GE"></a>能坏结身求正法者是谓离缚。<a id="a-GF"></a>不处有为不念七处三观真佛弟子与坚信坚法相应能坏结聚。<a id="a-GG"></a>是故说曰。<a id="a-GH"></a>终身求法也。<a id="a-GI"></a>勿暂离圣者。<a id="a-GJ"></a>常念从贤圣绍继宗徒。<a id="a-GK"></a>心所喜乐贤圣所居其事有三智。<a id="a-GL"></a>诸结使尽一智也。<a id="a-GM"></a>有余泥洹界二智也。<a id="a-GN"></a>无余泥洹界三智也。<a id="a-GO"></a>是故说曰。<a id="a-GP"></a>勿暂离圣也。</p>
  <p id="aGQ">戒定慧解　　是当善惟　　都已离垢</p>
  <p id="aGR">无祸除有</p>
  <p id="aGS">戒定慧解者。<a id="a-GT"></a>彼修行人。<a id="a-GU"></a>戒品定品慧品三业具足以自缨络。<a id="a-GV"></a>摧结使聚何往不坏。<a id="a-GW"></a>犹如国王财富人盛才技过人。<a id="a-GX"></a>便能安恤国民外寇不加。<a id="a-GY"></a>今此行人亦复如是。<a id="a-GZ"></a>三业具足坏结使寇亦无疑难。<a id="a-Ga"></a>戒为立志定捡乱心慧断结使。<a id="a-Gb"></a>是故说曰。<a id="a-Gc"></a>戒定慧解也。<a id="a-Gd"></a>是当善惟者。<a id="a-Ge"></a>思惟三品昼夜履行初不远离。<a id="a-Gf"></a>是故说曰。<a id="a-Gg"></a>是当善惟也。<a id="a-Gh"></a>都已离垢者。<a id="a-Gi"></a>所弘究竟知生死苦。<a id="a-Gj"></a>于中拔济极净无瑕亦无诸垢。<a id="a-Gk"></a>是故说曰都已离垢也。<a id="a-Gl"></a>无祸除有者。<a id="a-Gm"></a>已离苦恼鼎沸之患尽诸三有。<a id="a-Gn"></a>更不受胎如实知之。<a id="a-Go"></a>是故说曰。<a id="a-Gp"></a>无祸除有也。</p>
  <p id="aGq">着解则度　　余不复生　　越诸魔界</p>
  <p id="aGr">如日清明</p>
  <p id="aGs">着解则度者。<a id="a-Gt"></a>行有六品。<a id="a-Gu"></a>欲界色界无色界结聚缚垢。<a id="a-Gv"></a>欲界所出痴慢愚惑以自缠络。<a id="a-Gw"></a>是故说曰。<a id="a-Gx"></a>着解则度也。<a id="a-Gy"></a>余不复生者。<a id="a-Gz"></a>彼修行人思惟观察如实知之即求方便求灭彼结生死已尽更不受胎梵行已立所作已办。<a id="a-H0"></a>是故说曰。<a id="a-H1"></a>余不复生也。<a id="a-H2"></a>越诸魔界者。<a id="a-H3"></a>六天以下皆是魔界。<a id="a-H4"></a>多诸苦恼闭塞道心不令人至无为之处。<a id="a-H5"></a>阎浮利内有异类众生。<a id="a-H6"></a>名曰摩佉。<a id="a-H7"></a>昼则隐藏处在生熟藏间堕魔部界。<a id="a-H8"></a>是谓欲界为魔所害多诸患祸。<a id="a-H9"></a>贤圣之人越于邪境。<a id="a-HA"></a>是故说曰。<a id="a-HB"></a>越诸魔界如日清明者。<a id="a-HC"></a>犹如日明无有五蔽。<a id="a-HD"></a>云何为五蔽。<a id="a-HE"></a>一者云。<a id="a-HF"></a>二者烟。<a id="a-HG"></a>三者尘。<a id="a-HH"></a>四者雾。<a id="a-HI"></a>五者阿须伦手。<a id="a-HJ"></a>无此五患者即日月清明。<a id="a-HK"></a>修行比丘亦复如是。<a id="a-HL"></a>离五阴盖。<a id="a-HM"></a>云何为五盖。<a id="a-HN"></a>一者贪欲盖。<a id="a-HO"></a>二者嗔恚盖。<a id="a-HP"></a>三者睡眠盖。<a id="a-HQ"></a>四者调戏盖。<a id="a-HR"></a>五者疑盖。<a id="a-HS"></a>修行比丘离此五盖者。<a id="a-HT"></a>即得清明内外通达如紫磨金。<a id="a-HU"></a>是故说曰。<a id="a-HV"></a>如日清明。</p>
  <p id="aHW">狂惑自恣　　比丘外避　　戒定慧行</p>
  <p id="aHX">求满勿离</p>
  <p id="aHY">狂惑自恣者。<a id="a-HZ"></a>愚惑凡夫所行卒暴。<a id="a-Ha"></a>犹如猿猴舍一取一。<a id="a-Hb"></a>心如疾风驰念万端。<a id="a-Hc"></a>是故说曰。<a id="a-Hd"></a>狂惑自恣也。<a id="a-He"></a>比丘外避者。<a id="a-Hf"></a>持行如水忍恕如地。<a id="a-Hg"></a>所谓比丘不猗豪族能自制情闭塞六门乃谓比丘。<a id="a-Hh"></a>是故说曰。<a id="a-Hi"></a>比丘外避。<a id="a-Hj"></a>戒定慧行者。<a id="a-Hk"></a>戒品定品慧品昼夜精勤不兴放逸。<a id="a-Hl"></a>欲度巨海当乘大舫。<a id="a-Hm"></a>欲趣灭度当须戒定慧行。<a id="a-Hn"></a>损不善法增益善法。<a id="a-Ho"></a>违此正教不顺法律者。<a id="a-Hp"></a>则于佛法圣众便有相累。<a id="a-Hq"></a>是故说曰。<a id="a-Hr"></a>戒定慧行求满勿离也。</p>
  <p id="aHs">既不自恣　　又不想念　　是故舍慢</p>
  <p id="aHt">如是不生</p>
  <p id="aHu">既不自恣者。<a id="a-Hv"></a>不驰于色声香味细滑法。<a id="a-Hw"></a>是故说曰既不自恣也。<a id="a-Hx"></a>又不想念者。<a id="a-Hy"></a>心所念法于其中间唯修定意。<a id="a-Hz"></a>亦不想念色声香味细滑法。<a id="a-I0"></a>是故说曰。<a id="a-I1"></a>又不想念也。<a id="a-I2"></a>是故舍慢者。<a id="a-I3"></a>内思止观制去意乱。<a id="a-I4"></a>恒入定意不得布现。<a id="a-I5"></a>憍慢色声香味细滑法。<a id="a-I6"></a>是故说曰舍慢也。<a id="a-I7"></a>如是不生者。<a id="a-I8"></a>犹如彼不在色声香味细滑法。<a id="a-I9"></a>心所念法亦复如是。<a id="a-IA"></a>心之所念犹如天雨如车翻弃谷。<a id="a-IB"></a>心所念恶复多于彼。<a id="a-IC"></a>是故说曰如是不生也。</p>
  <p id="aID">智者学牢固　　于诸禁戒律</p>
  <p id="aIE">直趣泥洹路　　速得至灭度</p>
  <p id="aIF">智者学牢固者。<a id="a-IG"></a>承佛教诫受师训诲去邪就正。<a id="a-IH"></a>心常坚固不为弊心沮坏。<a id="a-II"></a>是故说曰。<a id="a-IJ"></a>智者学牢固也。<a id="a-IK"></a>于诸禁戒律者。<a id="a-IL"></a>随时行道守护禁戒。<a id="a-IM"></a>智者所修非愚者所行。<a id="a-IN"></a>是故说曰。<a id="a-IO"></a>于诸禁戒律也。<a id="a-IP"></a>直趣泥洹路者。<a id="a-IQ"></a>永息无为亦无终始寂灭无生。<a id="a-IR"></a>是故说曰。<a id="a-IS"></a>直趣泥洹路也。<a id="a-IT"></a>速得至灭度者。<a id="a-IU"></a>中间无碍犹河暴溢尽趣于海。<a id="a-IV"></a>是故说曰。<a id="a-IW"></a>速得至灭度。</p>
  <p id="aIX">华香不逆风　　芙蓉栴檀香</p>
  <p id="aIY">德香逆风熏　　德人遍闻香</p>
  <p id="aIZ">昔佛在罗阅只迦兰陀竹园所。<a id="a-Ia"></a>尔时尊者大迦葉在耆阇崛山中。<a id="a-Ib"></a>然大迦葉生长豪族。<a id="a-Ic"></a>身体柔软食则甘细不曾粗[麩-夫+廣]。<a id="a-Id"></a>意所开化多愍贫穷。<a id="a-Ie"></a>至贫家乞得食粗恶食便生疾。<a id="a-If"></a>内风变动遂成暴下。<a id="a-Ig"></a>是时世尊告大目连。<a id="a-Ih"></a>汝今随我问诸疾人。<a id="a-Ii"></a>对曰如是。<a id="a-Ij"></a>世尊即将目连诣耆阇崛山。<a id="a-Ik"></a>时大迦葉独坐闲房无有瞻病之人。<a id="a-Il"></a>如来即往诣大迦葉窟。<a id="a-Im"></a>迦葉见佛欲从坐起。<a id="a-In"></a>尔时世尊告大迦葉曰。<a id="a-Io"></a>汝今抱患但坐勿起吾自有坐具自随。<a id="a-Ip"></a>尔时世尊知而问迦葉曰。<a id="a-Iq"></a>汝今独空房无有瞻视病者。<a id="a-Ir"></a>云何能乐此空山中。<a id="a-Is"></a>时释提桓因在迦葉后立。<a id="a-It"></a>时大迦葉白世尊曰。<a id="a-Iu"></a>而说此偈。</p>
  <p id="aIv">舍天王位　　为德不惓　　心怀欢喜</p>
  <p id="aIw">枸翼瞻视</p>
  <p id="aIx">尔时世尊告释提桓因而说此偈。</p>
  <p id="aIy">天身性清净　　香熏以自涂</p>
  <p id="aIz">云何降神意　　瞻视臭秽身</p>
  <p id="aJ0">尔时释提桓因叉手合掌而白佛言。<a id="a-J1"></a>重说此偈。</p>
  <p id="aJ2">最胜今当知　　戒香无等伦</p>
  <p id="aJ3">我今嗅功德　　不计丑陋形</p>
  <p id="aJ4">然今世尊天上诸香增炽结本长益尘劳。<a id="a-J5"></a>贤圣戒香断诸结使闭塞祸门不漏诸欲。<a id="a-J6"></a>然今世尊如此凡香流转生死涉历劫数。<a id="a-J7"></a>不能令人永入寂静。<a id="a-J8"></a>贤圣戒香亿千百劫时时乃有。<a id="a-J9"></a>尔时世尊微察释提桓因而说此偈。</p>
  <p id="aJA">善哉天帝因　　今意甚希有</p>
  <p id="aJB">能于放逸中　　摄意修德本</p>
  <p id="aJC">尔时世尊因此法本处在大众而说此颂。</p>
  <p id="aJD">华香不逆风　　芙蓉旃檀香</p>
  <p id="aJE">德香逆风熏　　德人遍闻香</p>
  <p id="aJF">夫世间诸华香尽顺风香不逆风香。<a id="a-JG"></a>戒德之香亦逆风香亦顺风香。<a id="a-JH"></a>世间华香齐熏欲界不熏色界。<a id="a-JI"></a>或直熏一方不熏三方。<a id="a-JJ"></a>持戒之香香彻十方。<a id="a-JK"></a>华香逼近乃别。<a id="a-JL"></a>持戒之香上彻一究竟天。<a id="a-JM"></a>是故说曰。<a id="a-JN"></a>华香不逆风德人遍闻香。</p>
  <p id="aJO">旃檀多香　　青莲芳华　　虽谓是真</p>
  <p id="aJP">不如戒香</p>
  <p id="aJQ">旃檀多香者诸世所说。<a id="a-JR"></a>沉水木榓旃檀都良此是根香。<a id="a-JS"></a>华香者。<a id="a-JT"></a>青莲芙蓉瞻卜须干提末须干提华至解脱华纯日精华分陀利华。<a id="a-JU"></a>如是众华数十百种于持戒香百倍千倍万倍巨亿万倍不可以譬喻为比非心所思非意所度。<a id="a-JV"></a>今此众香随人一世现身娱乐。<a id="a-JW"></a>不能随人至于后世。<a id="a-JX"></a>持戒之香现世蒙祐于百千劫未曾唐捐。<a id="a-JY"></a>是故说曰。<a id="a-JZ"></a>虽谓是真不如戒香也。</p>
  <p id="aJa">华香气微　　不可谓真　　持戒之香</p>
  <p id="aJb">到天殊胜</p>
  <p id="aJc">华香气微者。<a id="a-Jd"></a>旃檀木榓中国所贵边土所无。<a id="a-Je"></a>戒德之香上熏过诸天。<a id="a-Jf"></a>下彻十方弥满世界无不闻者。<a id="a-Jg"></a>是故说曰。<a id="a-Jh"></a>华香气微不可谓真持戒之香到天殊胜者。<a id="a-Ji"></a>忉利诸天纵情放意所念自由犹尚叹誉。<a id="a-Jj"></a>持戒之人修善得福为恶堕罪。<a id="a-Jk"></a>诸在戒品定品慧品解脱见慧品度知见品可敬可贵为无上道。<a id="a-Jl"></a>何以故。<a id="a-Jm"></a>如此之人为人导师牵示正路。<a id="a-Jn"></a>开人愚冥令见慧明。<a id="a-Jo"></a>是故说曰。<a id="a-Jp"></a>持戒之香到天殊胜。</p>
  <p id="aJq">戒具成就　　定意度脱　　魔迷失道</p>
  <p id="aJr">魔不知道</p>
  <p id="aJs">戒具成就者。<a id="a-Jt"></a>四部之众比丘比丘尼优婆塞优婆夷。<a id="a-Ju"></a>斯戒具清净无有毫厘缺漏。<a id="a-Jv"></a>魔王虽有豪势统领欲界于中独尊。<a id="a-Jw"></a>然不能知四部之众所获果证。<a id="a-Jx"></a>亦复不知从何道果得尽漏结。<a id="a-Jy"></a>是时弊魔口与心语。<a id="a-Jz"></a>此诸黑服之士。<a id="a-K0"></a>剃发露譬偏袒右肩修禅习定。<a id="a-K1"></a>或有进至离我浊境。<a id="a-K2"></a>或有往还不由我教。<a id="a-K3"></a>或有永灭不知神识所处。<a id="a-K4"></a>或有舍寿知识所趣。<a id="a-K5"></a>是故说曰。<a id="a-K6"></a>魔迷于道魔不知道。</p>
  <p id="aK7">此道为究竟　　此道无有上</p>
  <p id="aK8">向得能究原　　禅定是缚魔</p>
  <p id="aK9">此道为究竟者。<a id="a-KA"></a>安隐无为快乐无穷。<a id="a-KB"></a>趣向一道至泥洹门。<a id="a-KC"></a>是故说曰。<a id="a-KD"></a>此道为究竟也。<a id="a-KE"></a>此道无有上者。<a id="a-KF"></a>于此道更无有上。<a id="a-KG"></a>诸天龙鬼敬心承事兴致供养。<a id="a-KH"></a>尊者舍利弗有一沙弥名曰纯头。<a id="a-KI"></a>长年八岁得六神通飞腾虚空至阿耨泉。<a id="a-KJ"></a>有五通梵志名曰须拔。<a id="a-KK"></a>亦至彼泉。<a id="a-KL"></a>时彼耨泉守泉青衣鬼。<a id="a-KM"></a>驱逐五通梵志。<a id="a-KN"></a>瓦石打掷不使逼近神泉。<a id="a-KO"></a>纯头沙弥乘虚空至。<a id="a-KP"></a>彼青衣神鬼数百之众皆前迎逆。<a id="a-KQ"></a>或前收摄衣者。<a id="a-KR"></a>或持净水洗手足者。<a id="a-KS"></a>或以净巾拂拭首面者。<a id="a-KT"></a>或以香汤沐浴身体者。<a id="a-KU"></a>须拔梵志放声说曰。<a id="a-KV"></a>我今以得五通神德无量。<a id="a-KW"></a>力能移山住流回转。<a id="a-KX"></a>天地犹掌回珠。<a id="a-KY"></a>自学道以来百二十余年。<a id="a-KZ"></a>劳形苦体形神疲极。<a id="a-Ka"></a>或事五明四处然火日光上照。<a id="a-Kb"></a>或卧灰粪。<a id="a-Kc"></a>或卧荆棘崄难之中无道不学。<a id="a-Kd"></a>然更驱逐不得至泉。<a id="a-Ke"></a>然此黑衣小儿年在七八未离乳哺。<a id="a-Kf"></a>身体秽臭故存。<a id="a-Kg"></a>然更待敬过重迎逆承事用何等故。<a id="a-Kh"></a>时青衣鬼语梵志曰。<a id="a-Ki"></a>今此学士形年虽小行过三界。<a id="a-Kj"></a>得贤圣八品道。<a id="a-Kk"></a>汝今无是故不兴敬。<a id="a-Kl"></a>有一婆罗门名曰阅叉。<a id="a-Km"></a>兴立一寺亦名阅叉。<a id="a-Kn"></a>恒供给酥油供寺然灯。<a id="a-Ko"></a>时有远方婆罗门来至阅叉寺中。<a id="a-Kp"></a>又闻阅叉梵志高才明德。<a id="a-Kq"></a>偏信佛法建立神庙与共相见共相问讯。<a id="a-Kr"></a>时有一沙弥复来迎。<a id="a-Ks"></a>取油酥供寺然灯。<a id="a-Kt"></a>众多梵志语阅叉婆罗门曰。<a id="a-Ku"></a>汝审向色衣人礼耶。<a id="a-Kv"></a>言语未讫沙弥已至。<a id="a-Kw"></a>即复礼之。<a id="a-Kx"></a>众多梵志语此梵志曰。<a id="a-Ky"></a>汝出四姓才艺过人天文地理无不观练。<a id="a-Kz"></a>神咒感灵无事不克。<a id="a-L0"></a>今此色衣之人出众多姓种非真正。<a id="a-L1"></a>何为违本法而向恭礼。<a id="a-L2"></a>又卿梵志执行清净自修。<a id="a-L3"></a>内藏图谶秘记行道成福何愿不克。<a id="a-L4"></a>文字章印无不周悉。<a id="a-L5"></a>佛行寡鲜有何可贵。<a id="a-L6"></a>舍本取末是我所疾。<a id="a-L7"></a>盖闻沙门寒贱巧诈繁滋。<a id="a-L8"></a>幻惑世人所行短促。<a id="a-L9"></a>齐荣一身不能延致梵福。<a id="a-LA"></a>正使相见正可擎拳而已。<a id="a-LB"></a>何为五体投地恭敬作礼耶。<a id="a-LC"></a>我等亲见甚怪所以。<a id="a-LD"></a>况先学大人岂能恕卿此罪耶。<a id="a-LE"></a>阅叉报众多婆罗门曰。<a id="a-LF"></a>诸人静默听我所说妙偈之颂。</p>
  <p id="aLG">贤圣德难量　　八直无上道</p>
  <p id="aLH">是为沙门梵　　如来口所宣</p>
  <p id="aLI">睹此形虽小　　以果贤圣道</p>
  <p id="aLJ">是故今自归　　梵志何为嗤</p>
  <p id="aLK">是故说曰。<a id="a-LL"></a>此道无有上也。<a id="a-LM"></a>向得能究原者。<a id="a-LN"></a>须陀洹斯陀含能断欲界缚诸缠阴入。<a id="a-LO"></a>是故说曰。<a id="a-LP"></a>向得能尽原也。<a id="a-LQ"></a>禅定是缚魔者。<a id="a-LR"></a>入定坐禅之人。<a id="a-LS"></a>乐处闲静志崇一意。<a id="a-LT"></a>计出入息执意牢固。<a id="a-LU"></a>能断魔缚反缚于魔。<a id="a-LV"></a>入定之人能使役鬼神如意即至。<a id="a-LW"></a>佛契经亦说我于天上人间遍观察之。<a id="a-LX"></a>缚中牢者不过魔缚。<a id="a-LY"></a>然为漏尽罗汉所见摧辱。<a id="a-LZ"></a>于当来变更不受生。<a id="a-La"></a>是故比丘当作是学当求方便断魔牢缚。</p>
 </body>
</html>