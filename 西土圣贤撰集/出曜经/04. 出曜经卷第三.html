<!doctype html>
<html id="z3IBWGA1Ee" data-ver="1691">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经卷第三</h1>
  <h2 id="a2">欲品第二</h2>
  <p id="a3">欲我知汝本　　意以思想生</p>
  <p id="a4">我不思想汝　　则汝而不有</p>
  <p id="a5">昔佛在舍卫国祇树给孤独园。<a id="a-6"></a>尔时世尊并侍者阿难。<a id="a-7"></a>着衣持钵入舍卫城中。<a id="a-8"></a>乞食已周还出城外。<a id="a-9"></a>有一妇人抱儿持瓶诣井汲水。<a id="a-A"></a>有一男子颜貌端正座井右边弹瑟自娱。<a id="a-B"></a>时彼女人欲意偏多耽着彼人。<a id="a-C"></a>彼人亦复欲意炽盛耽着女人。<a id="a-D"></a>女人欲意迷荒。<a id="a-E"></a>以索系小儿颈悬于井中。<a id="a-F"></a>寻还挽出小儿即死。<a id="a-G"></a>愁忧伤结呼天堕泪而说颂曰。</p>
  <p id="aH">欲我知汝本　　意以思想生</p>
  <p id="aI">我不思想汝　　则汝而不有</p>
  <p id="aJ">尔时世尊告阿难曰。<a id="a-K"></a>向所闻偈过去恒沙诸佛所说。<a id="a-L"></a>汝善诵习日晡集众。<a id="a-M"></a>在众人中宣畅此偈。<a id="a-N"></a>尔时世尊食后收摄三衣。<a id="a-O"></a>即集大众诣普会讲堂在众人中坐。<a id="a-P"></a>尔时世尊告诸比丘。<a id="a-Q"></a>我向清旦将阿难入城乞食已。<a id="a-R"></a>复周遍还出城外。<a id="a-S"></a>见有妇人抱儿持瓶诣井汲水。<a id="a-T"></a>去井不远复有一人弹瑟自娱。<a id="a-U"></a>二人相见各兴欲意。<a id="a-V"></a>熟视相看目不移转。<a id="a-W"></a>错系儿颈悬于井中。<a id="a-X"></a>寻还挽出儿已命终。<a id="a-Y"></a>愁忧号悲。<a id="a-Z"></a>寻说颂曰。</p>
  <p id="aa">欲我知汝本　　意以思想生</p>
  <p id="ab">我不思想汝　　则汝而不有</p>
  <p id="ac">佛告比丘。<a id="a-d"></a>淫火炽盛便能燔烧诸善之本。<a id="a-e"></a>淫荒之士不识善恶。<a id="a-f"></a>亦复不别清白之行。<a id="a-g"></a>不知缚解出要之道。<a id="a-h"></a>如斯辈人遂无惭愧。<a id="a-i"></a>宁丧亲族分受形辱。<a id="a-j"></a>不阙淫性以违其志。<a id="a-k"></a>或因淫欲。<a id="a-l"></a>杀害父母兄弟姊妹。<a id="a-m"></a>斯受其殃。<a id="a-n"></a>或因淫逸罪及五逆。<a id="a-o"></a>王者所戮死受恶报。<a id="a-p"></a>犹野火行傍树为燋。<a id="a-q"></a>既罪自深复及宗亲。<a id="a-r"></a>人由淫欲违佛慢法。<a id="a-s"></a>谤毁圣众为诸圣贤之所嗤笑。<a id="a-t"></a>我今当说犯淫之本。<a id="a-u"></a>汝等善听。<a id="a-v"></a>昔有一人奸淫不止。<a id="a-w"></a>父母所生唯此一子。<a id="a-x"></a>夜非人时天阴雷电。<a id="a-y"></a>带刀持箭至他淫女村中。<a id="a-z"></a>时母觉知即捉晓谕。<a id="a-10"></a>今夜冥喑阴曀雷电。<a id="a-11"></a>设不果者便为人所害。<a id="a-12"></a>吾宿鲜德唯有一子。<a id="a-13"></a>会遇恶者吾无所恃。<a id="a-14"></a>子报母曰。<a id="a-15"></a>子要当去不得复住。<a id="a-16"></a>母知意正便向儿拜。<a id="a-17"></a>今暮且住须明日乃往。<a id="a-18"></a>儿语母曰。<a id="a-19"></a>速放我去。<a id="a-1A"></a>若违我情当取母杀。<a id="a-1B"></a>母报儿言。<a id="a-1C"></a>宁取我杀。<a id="a-1D"></a>不忍见汝为他所害。<a id="a-1E"></a>儿复语母。<a id="a-1F"></a>可时放我。<a id="a-1G"></a>及闇至彼。<a id="a-1H"></a>若不见听正尔杀母。<a id="a-1I"></a>母语儿曰。<a id="a-1J"></a>死死不放汝。<a id="a-1K"></a>儿即拔刀取母刺杀。<a id="a-1L"></a>不虑后世殃罪深重。<a id="a-1M"></a>即至彼家打门微唤。<a id="a-1N"></a>女人应曰。<a id="a-1O"></a>汝是何人。<a id="a-1P"></a>其人以颂报曰。</p>
  <p id="a1Q">淫恚诸根羸　　为想所谬误</p>
  <p id="a1R">不虑众事业　　为愚闇覆盖</p>
  <p id="a1S">念汝取母害　　折伏犹汝奴</p>
  <p id="a1T">翘立在门外　　如客附使役</p>
  <p id="a1U">尔时女人复遥见问曰。<a id="a-1V"></a>审杀母耶。<a id="a-1W"></a>报曰审杀。<a id="a-1X"></a>女人问曰。<a id="a-1Y"></a>何故杀母男子报曰。<a id="a-1Z"></a>母不见放来至此间。<a id="a-1a"></a>女人报曰。<a id="a-1b"></a>不须入家裹。<a id="a-1c"></a>是时女人以颂报曰。</p>
  <p id="a1d">咄嗟背恩养　　害母种罪灾</p>
  <p id="a1e">何忍见汝颜　　宜速远吾家</p>
  <p id="a1f">父母抱育养　　为子历众苦</p>
  <p id="a1g">害母行地上　　地不陷汝杀</p>
  <p id="a1h">立身无慈仁　　加害诸亲族</p>
  <p id="a1i">我是外种类　　岂能恩德将</p>
  <p id="a1j">尔时彼男子复报曰。<a id="a-1k"></a>由汝害母造无边罪。<a id="a-1l"></a>小见宽恕见为开门。<a id="a-1m"></a>暂得言谈便复还家。<a id="a-1n"></a>女人报曰。<a id="a-1o"></a>听我偈言。</p>
  <p id="a1p">宁入投炭炉　　从山投幽谷</p>
  <p id="a1q">生把七步蛇　　不与愚从事</p>
  <p id="a1r">是时二人各各共相别离。<a id="a-1s"></a>男子还家道逢恶寇为贼所害。<a id="a-1t"></a>死入阿鼻地狱受罪无数劫。<a id="a-1u"></a>淫之为病受殃无量。<a id="a-1v"></a>以微积大渐致烧身。<a id="a-1w"></a>自陷于道亦及他人。<a id="a-1x"></a>不至究竟。<a id="a-1y"></a>犹自饮毒复饮他人。<a id="a-1z"></a>是故说曰淫不可从。</p>
  <p id="a20">爱欲生忧　　爱欲生畏　　无所爱欲</p>
  <p id="a21">何忧何畏</p>
  <p id="a22">爱欲生忧或遭妇丧为人所夺。<a id="a-23"></a>或抱久患夫。<a id="a-24"></a>或远行积久不归。<a id="a-25"></a>是故说曰。<a id="a-26"></a>爱欲生忧。<a id="a-27"></a>爱欲生畏者。<a id="a-28"></a>为豪贵见夺其妇。<a id="a-29"></a>或抱久患命在旦夕。<a id="a-2A"></a>或适他方。<a id="a-2B"></a>是故说曰。<a id="a-2C"></a>爱欲生畏。<a id="a-2D"></a>无所爱欲者。<a id="a-2E"></a>云何无所爱欲。<a id="a-2F"></a>阿那含阿罗汉者。<a id="a-2G"></a>别二人者无忧无畏。<a id="a-2H"></a>何以故。<a id="a-2I"></a>已离诸忧无所畏难。<a id="a-2J"></a>有忧畏者欲界色界。<a id="a-2K"></a>阿那含者欲界忧畏尽。<a id="a-2L"></a>阿罗汉者三界结使尽。<a id="a-2M"></a>于中不生忧畏想。<a id="a-2N"></a>是故说曰。<a id="a-2O"></a>无所爱欲何忧何畏。</p>
  <p id="a2P">好乐生忧　　好乐生畏　　无所好乐</p>
  <p id="a2Q">何忧何畏</p>
  <p id="a2R">好乐生忧者。<a id="a-2S"></a>作倡伎乐五欲自娱为王所嫌。<a id="a-2T"></a>欲夺乐器缘此起忧。<a id="a-2U"></a>或为王所使远适他方于中生忧。<a id="a-2V"></a>或抱久病缠绵着褥于中失明。<a id="a-2W"></a>恐丧命根便生畏惧。<a id="a-2X"></a>缘此乐器以致丧身。<a id="a-2Y"></a>或有王者种亡国失位。<a id="a-2Z"></a>事不由己忆本豪贵所游戏处。<a id="a-2a"></a>便生愁忧遂致笃疾。<a id="a-2b"></a>或为宿仇欲害其命昼夜伺捕复于其中生忧恼想。<a id="a-2c"></a>是故说曰。<a id="a-2d"></a>好乐生忧好乐生畏也。<a id="a-2e"></a>云何无所好乐者。<a id="a-2f"></a>阿那含阿罗汉舍诸五乐。<a id="a-2g"></a>以法乐自娱。<a id="a-2h"></a>犹如难陀前白佛言。<a id="a-2i"></a>不睹我孙陀利意终不乐。<a id="a-2j"></a>世尊告难陀曰。</p>
  <p id="a2k">无厌有何足　　不足有何乐</p>
  <p id="a2l">无乐有何爱　　无爱有何乐</p>
  <p id="a2m">汝今放意　　无有厌足　　志常炽盛</p>
  <p id="a2n">何时当息</p>
  <p id="a2o">是故汝今思惟内观不净之想。<a id="a-2p"></a>便当自悟意中得解。<a id="a-2q"></a>汝今所以不得解者。<a id="a-2r"></a>斯由不思惟想故。<a id="a-2s"></a>以不思惟淫怒痴炽盛。<a id="a-2t"></a>是故难陀忍精勤一意思惟恶露不净。<a id="a-2u"></a>何以故。<a id="a-2v"></a>求人身难。<a id="a-2w"></a>与贤圣相值亦复难。<a id="a-2x"></a>得诸根不缺亦复难。<a id="a-2y"></a>遇诸佛兴出亦不可遇。<a id="a-2z"></a>如优昙钵华时时乃现。<a id="a-30"></a>欲闻正法亦不可值。<a id="a-31"></a>休息无为常乐安宁。<a id="a-32"></a>皆由正法得至彼岸。<a id="a-33"></a>是故难陀念自谨慎思惟正法兴不净想。<a id="a-34"></a>便当得至处无为境。<a id="a-35"></a>是故说曰。<a id="a-36"></a>好乐生忧好乐生畏无所好乐何忧何畏。<a id="a-37"></a>佛复颂曰。</p>
  <p id="a38">果先甜后苦　　淫怒亦如斯</p>
  <p id="a39">后受苦痛报　　经历无数劫</p>
  <p id="a3A">愚者受烧煮　　恒在盛火焰</p>
  <p id="a3B">为狱伺所执　　如钩制伏象</p>
  <p id="a3C">昔佛与诸弟子说苦阴。<a id="a-3D"></a>契经云。<a id="a-3E"></a>着欲之人自共叹说。<a id="a-3F"></a>沙门瞿昙婆罗门。<a id="a-3G"></a>恒自谈说豫防未然虑将来。<a id="a-3H"></a>欲秽污不净。<a id="a-3I"></a>不如我等意染妙色。<a id="a-3J"></a>五欲自娱细滑更乐有何可失。<a id="a-3K"></a>若有众生固猗此法造不善行。<a id="a-3L"></a>身坏命终入地狱中。<a id="a-3M"></a>已生地狱方自觉悟共相悔责。<a id="a-3N"></a>我等为人不信沙门婆罗门语云欲秽污不净之行。<a id="a-3O"></a>由此淫秽受无量苦求出无期。<a id="a-3P"></a>己身自造向谁怨诉。<a id="a-3Q"></a>是故说曰。<a id="a-3R"></a>果先甜后苦。<a id="a-3S"></a>犹如有果入口甘美。<a id="a-3T"></a>当时悦意后必患生。<a id="a-3U"></a>即说譬喻悦解智者。<a id="a-3V"></a>或有智人由劝励成就。<a id="a-3W"></a>或有智人呵制禁止。<a id="a-3X"></a>或有智人观其志趣而得受化。<a id="a-3Y"></a>或有智人渐诱劝进而得度者。<a id="a-3Z"></a>或有智人远游观俗意自悟者。<a id="a-3a"></a>世尊观察随意所染。<a id="a-3b"></a>以何疗治。<a id="a-3c"></a>即投其药。<a id="a-3d"></a>众生渐渐意得开悟。<a id="a-3e"></a>承如来教羞意[億-音+(夫*夫)]负。<a id="a-3f"></a>渐尽诸结有漏心得解脱。<a id="a-3g"></a>然后乃知淫欲之为病。<a id="a-3h"></a>先甘而后苦也。</p>
  <p id="a3i">坚材铁铜锡　　此牢不为固</p>
  <p id="a3j">好染着彼色　　此牢最为固</p>
  <p id="a3k">昔有人遇事闭在铁牢。<a id="a-3l"></a>窃作方宜以自免罪。<a id="a-3m"></a>或依豪强或用财货或依姓族。<a id="a-3n"></a>用免其愆。<a id="a-3o"></a>欲爱牢缚非凡夫所能解。<a id="a-3p"></a>唯有诸佛出世。<a id="a-3q"></a>以智慧之赫焰。<a id="a-3r"></a>烧燔山野之结藂。<a id="a-3s"></a>以刃利剑割断七使原本。<a id="a-3t"></a>然后乃得解脱。<a id="a-3u"></a>昔有一人遇事被系。<a id="a-3v"></a>会遇众僧在讲说法。<a id="a-3w"></a>罪人求吏暂诣讲听法。<a id="a-3x"></a>值一比丘夜半寂静诵经。<a id="a-3y"></a>为老所缚为生所缚为病所缚为死所缚。<a id="a-3z"></a>今世后世所缚。<a id="a-40"></a>时人宗族求王脱过即得免罪。<a id="a-41"></a>时诸五亲知识朋友至罪人家共相庆贺闻汝得出甚用庆贺其人报曰。<a id="a-42"></a>汝等何为见诳。<a id="a-43"></a>如我昨暮闻比丘诵经。<a id="a-44"></a>我所被系甚过王者。<a id="a-45"></a>众人问曰。<a id="a-46"></a>汝虽得出故复荒错耶。<a id="a-47"></a>其人报曰。<a id="a-48"></a>我不荒错。<a id="a-49"></a>但诸君自误耳。<a id="a-4A"></a>我所被缚非王者所解也。<a id="a-4B"></a>汝等诸亲设见爱我者。<a id="a-4C"></a>愿听出家得在道次。<a id="a-4D"></a>诸亲劝谏为说留难。<a id="a-4E"></a>父母宗亲男女成就。<a id="a-4F"></a>何由捐舍苟贪为道。<a id="a-4G"></a>其人报曰。<a id="a-4H"></a>我先誓愿要出家学。<a id="a-4I"></a>诸亲重求且停住止。<a id="a-4J"></a>复经七日并解疲劳还服气力。<a id="a-4K"></a>其人出门复遇道人静寂诵习。<a id="a-4L"></a>而说斯偈。</p>
  <p id="a4M">坚材铁铜锡　　此牢不为固</p>
  <p id="a4N">好染着彼色　　此牢最为固</p>
  <p id="a4O">复还入屋语诸五亲。<a id="a-4P"></a>我意志趣不乐在家。<a id="a-4Q"></a>愿听出学修无上梵行。<a id="a-4R"></a>时诸五亲即听出学。<a id="a-4S"></a>进修其行昼夜不息。<a id="a-4T"></a>得阿罗汉果。<a id="a-4U"></a>永离缚着不复流转生死。</p>
  <p id="a4V">缚中牢固者　　流室缓难解</p>
  <p id="a4W">能断此为要　　不观断欲爱</p>
  <p id="a4X">缚中牢固者。<a id="a-4Y"></a>恩爱恋着皆是缚着。<a id="a-4Z"></a>唯有诸佛兴出。<a id="a-4a"></a>执金刚心牢固难沮坏。<a id="a-4b"></a>众德自缨络。<a id="a-4c"></a>捐弃诸恶不兴罪缘能断诸恶。<a id="a-4d"></a>是故名曰缚中牢固。<a id="a-4e"></a>流室缓难解者。<a id="a-4f"></a>流者流在界中有中生中趣中。<a id="a-4g"></a>今当与汝说譬。<a id="a-4h"></a>智者以譬喻自解。<a id="a-4i"></a>昔有国王。<a id="a-4j"></a>恩惠普润大赦天下。<a id="a-4k"></a>诸在牢狱重系者皆悉放出。<a id="a-4l"></a>其中生类厌患缚着不堪牢狱。<a id="a-4m"></a>志常远离速出离狱心不愿住。<a id="a-4n"></a>复有生类乐在狱中心意恋慕乐闻苦恼之音。<a id="a-4o"></a>即住狱中不肯去离。<a id="a-4p"></a>是故说曰流室缓难解。<a id="a-4q"></a>所以缓者。<a id="a-4r"></a>遭赦被恩而不肯离。<a id="a-4s"></a>昔所积善作诸功德乃能断之。<a id="a-4t"></a>故言能断此为要。<a id="a-4u"></a>不顾慕兄弟家业宗亲。<a id="a-4v"></a>不观断欲爱。<a id="a-4w"></a>欲爱已断永无遗余。<a id="a-4x"></a>度世八事以二盟誓。<a id="a-4y"></a>何谓为二。<a id="a-4z"></a>一者智誓。<a id="a-50"></a>二为尽誓。<a id="a-51"></a>以此二誓誓度众生。</p>
  <p id="a52">世容众妙色　　此不名为欲</p>
  <p id="a53">世欲久存世　　唯贤能觉知</p>
  <p id="a54">昔佛在世。<a id="a-55"></a>诸比丘自相谓言。<a id="a-56"></a>我等宜可舍众僧食在人间乞求。<a id="a-57"></a>所以然者。<a id="a-58"></a>诸乞求比丘者游观人间。<a id="a-59"></a>便得睹见极妙之色。<a id="a-5A"></a>耳闻极妙之音。<a id="a-5B"></a>鼻嗅极妙之香。<a id="a-5C"></a>身近极妙细滑。<a id="a-5D"></a>尔时世尊以天耳清净寂寞无尘垢。<a id="a-5E"></a>闻诸比丘自相谓言。<a id="a-5F"></a>各生恋慕染着世荣。<a id="a-5G"></a>尔时世尊即遣信唤集普会讲堂。<a id="a-5H"></a>诸比丘即集讲堂。<a id="a-5I"></a>佛告诸比丘。<a id="a-5J"></a>云何比丘。<a id="a-5K"></a>我曾与汝说诸乞食。<a id="a-5L"></a>比丘游在人间便得睹极妙之色。<a id="a-5M"></a>耳闻极妙之音。<a id="a-5N"></a>鼻嗅极妙之香。<a id="a-5O"></a>身近极妙细滑。<a id="a-5P"></a>云何比丘。<a id="a-5Q"></a>心为轻飘。<a id="a-5R"></a>汝等方念色声香味细滑之法。<a id="a-5S"></a>犹如炽火焰极隆盛。<a id="a-5T"></a>复以脂酥而益之倍复增益。<a id="a-5U"></a>汝等倍益色声香味细滑之法。<a id="a-5V"></a>诸有比丘能自禁制。<a id="a-5W"></a>在外乞求心恒怀惧。<a id="a-5X"></a>受他信施为可易不。<a id="a-5Y"></a>令诸檀越奔趣四方。<a id="a-5Z"></a>劳情役思乃得财货。<a id="a-5a"></a>信有后世减割布施。<a id="a-5b"></a>我今鲜德恐不消化。<a id="a-5c"></a>观彼檀越当施之时。<a id="a-5d"></a>意欲受信施如不欲受想。<a id="a-5e"></a>自观己身如抱重病想。<a id="a-5f"></a>施物如药想。<a id="a-5g"></a>念空闲处如遭死亡想。<a id="a-5h"></a>意常系念修诸善本。<a id="a-5i"></a>观诸妇女如塳墓想。<a id="a-5j"></a>如是比类人间乞求。<a id="a-5k"></a>诸有贪着色声香味细滑法。<a id="a-5l"></a>依猗道者是谓大贼。<a id="a-5m"></a>时尊者舍利弗问摩诃拘絺罗曰。<a id="a-5n"></a>云何拘絺罗。<a id="a-5o"></a>眼为色相色为眼相。<a id="a-5p"></a>耳鼻舌身细滑法。<a id="a-5q"></a>法为意相意为法相。<a id="a-5r"></a>时摩诃拘絺罗报舍利弗曰。<a id="a-5s"></a>眼非色相色非眼相。<a id="a-5t"></a>耳鼻舌身意。<a id="a-5u"></a>意非法相法非意相。<a id="a-5v"></a>所谓相者贪欲自用是谓与相。<a id="a-5w"></a>复引喻自解。<a id="a-5x"></a>犹如白牛黑牛同系一处。<a id="a-5y"></a>或同一轭与缚系相应。<a id="a-5z"></a>云何舍利弗。<a id="a-60"></a>颇有人说白牛系黑牛黑牛系白牛。<a id="a-61"></a>为平等系不。<a id="a-62"></a>对曰。<a id="a-63"></a>非也。<a id="a-64"></a>舍利弗。<a id="a-65"></a>非白牛系黑牛。<a id="a-66"></a>非黑牛系白牛。<a id="a-67"></a>所谓缚者。<a id="a-68"></a>或索或靷或轭。<a id="a-69"></a>是谓缚也。<a id="a-6A"></a>如是舍利弗。<a id="a-6B"></a>眼非色相色非眼相。<a id="a-6C"></a>耳鼻舌身意。<a id="a-6D"></a>意非法相法非意相。<a id="a-6E"></a>于中生贪欲自用者。<a id="a-6F"></a>是谓为相。<a id="a-6G"></a>是故说曰。<a id="a-6H"></a>世容众妙色此不名为欲也。</p>
  <p id="a6I">人间欲无常　　内欲缚是常</p>
  <p id="a6J">此灭不受有　　余趣不受生</p>
  <p id="a6K">人间欲无常者。<a id="a-6L"></a>欲是无常为衰耗法。<a id="a-6M"></a>变易不停不可恃怙。<a id="a-6N"></a>人间欲者。<a id="a-6O"></a>不久停住。<a id="a-6P"></a>或亡或失或为人所夺。<a id="a-6Q"></a>是故非常不可久保。<a id="a-6R"></a>内欲深固与神相染。<a id="a-6S"></a>心为祸首殃及身口。<a id="a-6T"></a>是故说曰。<a id="a-6U"></a>内欲缚是常。<a id="a-6V"></a>或为豪强伺命所害。<a id="a-6W"></a>如是欲者难制难禁。<a id="a-6X"></a>不可以己力留住不更趣诸有。<a id="a-6Y"></a>亦不愿生世后世。<a id="a-6Z"></a>是故说曰。<a id="a-6a"></a>世欲久存世唯贤能觉知。</p>
  <p id="a6b">欲生无漏行　　意愿常充满</p>
  <p id="a6c">于欲心不缚　　上流一究竟</p>
  <p id="a6d">欲生无漏行者。<a id="a-6e"></a>欲亦是善亦是不善。<a id="a-6f"></a>欲善者或是有漏。<a id="a-6g"></a>或是无漏。<a id="a-6h"></a>无漏欲者灭一切爱。<a id="a-6i"></a>此中不说有漏。<a id="a-6j"></a>意愿常充满者。<a id="a-6k"></a>一切诸善之法。<a id="a-6l"></a>普充满体中。<a id="a-6m"></a>于欲心不缚者。<a id="a-6n"></a>心于彼心不染着亦无所污。<a id="a-6o"></a>是故说曰。<a id="a-6p"></a>于欲心不缚。<a id="a-6q"></a>上流一究竟者。<a id="a-6r"></a>即阿那含是。<a id="a-6s"></a>所以然者。<a id="a-6t"></a>因说阿那含果。<a id="a-6u"></a>因说五下分结。<a id="a-6v"></a>因说断欲爱。<a id="a-6w"></a>此亦复说上流一究竟。</p>
  <p id="a6x">智者不越次　　渐渐以微微</p>
  <p id="a6y">巧匠渐刈垢　　净除诸秽污</p>
  <p id="a6z">智者不越次者。<a id="a-70"></a>博古明今分别是非。<a id="a-71"></a>于慧无减损。<a id="a-72"></a>受性不懈怠。<a id="a-73"></a>是故说曰。<a id="a-74"></a>智者不越次也。<a id="a-75"></a>渐渐以微者。<a id="a-76"></a>渐渐日进勿怀中息。<a id="a-77"></a>犹如巧匠除刈重垢积日乃成。<a id="a-78"></a>人去心垢亦复如是。<a id="a-79"></a>为诸天阿须伦真陀罗摩休勒等。<a id="a-7A"></a>所见称誉。</p>
  <p id="a7B">犹如车巧匠　　善能修治朴</p>
  <p id="a7C">随欲能灭欲　　后必受永康</p>
  <p id="a7D">犹如彼巧匠者。<a id="a-7E"></a>观彼朽车严治修饰。<a id="a-7F"></a>远致重载无所缺损。<a id="a-7G"></a>便成二义云何为二。<a id="a-7H"></a>一为名誉远布。<a id="a-7I"></a>二为得其财货。<a id="a-7J"></a>彼巧比丘亦复如是。<a id="a-7K"></a>唯舍于欲便得二称。<a id="a-7L"></a>名声远布诸天所誉。<a id="a-7M"></a>于现法中受无量乐。<a id="a-7N"></a>是故说曰。</p>
  <p id="a7O">犹如车巧匠　　善能修治朴</p>
  <p id="a7P">随欲能灭欲　　后必受永康</p>
  <p id="a7Q">时诸众会闻佛所说。<a id="a-7R"></a>欢喜而去。</p>
  <p id="a7S">欲受一切乐　　当舍诸爱欲</p>
  <p id="a7T">已舍诸爱欲　　永受无穷乐</p>
  <p id="a7U">若有众生欲受一切乐者。<a id="a-7V"></a>当念四支五支禅乐行神通乐道出要乐。<a id="a-7W"></a>彼人当念舍一切欲。<a id="a-7X"></a>已舍诸欲倍获功德受乐无穷。<a id="a-7Y"></a>得游戏乐遇诸福业乐。<a id="a-7Z"></a>于现法中俗财无乏。<a id="a-7a"></a>昔外道异学各作是说。<a id="a-7b"></a>二二合会者。<a id="a-7c"></a>彼即清净寻得解脱亦得出要。<a id="a-7d"></a>复有说者。<a id="a-7e"></a>欲妙欲净当与欲共相娱乐欲无厌足。<a id="a-7f"></a>欲除彼狐疑故。<a id="a-7g"></a>是故说曰。<a id="a-7h"></a>随欲能灭欲。<a id="a-7i"></a>后必受永康。</p>
  <p id="a7j">不念欲有厌　　岂能修禅定</p>
  <p id="a7k">变悔寻行本　　智慧疗乃止</p>
  <p id="a7l">若有众生。<a id="a-7m"></a>念欲不去心怀遂生尘垢。<a id="a-7n"></a>犹如有人近大火坑遂近遂热。<a id="a-7o"></a>欲避其热当求巧便求灭彼火。<a id="a-7p"></a>人亦如是。<a id="a-7q"></a>遂不念欲欲自然灭。<a id="a-7r"></a>犹如毒药颜色成就香美且甘若人遇病而服此药咽喉通利。<a id="a-7s"></a>入腹未久即丧命根。<a id="a-7t"></a>贪欲亦如是。<a id="a-7u"></a>当时悦意非法行欲。<a id="a-7v"></a>身坏命终入地狱中。<a id="a-7w"></a>今当引喻。<a id="a-7x"></a>智者以譬喻自解。<a id="a-7y"></a>昔阎浮利地。<a id="a-7z"></a>有顶生王出现于世。<a id="a-80"></a>寿十四亿。<a id="a-81"></a>时顶生王四方游观。<a id="a-82"></a>至忉利天。<a id="a-83"></a>三十六释取命终故住彼天宫。<a id="a-84"></a>时彼人王经历久远心作是念。<a id="a-85"></a>我今寿命过于天寿。<a id="a-86"></a>躬自眼见三十六释尽取命终。<a id="a-87"></a>我今宜可杀释提桓因。<a id="a-88"></a>即于此治遥王四天下。<a id="a-89"></a>领人天王。<a id="a-8A"></a>岂不乐也。<a id="a-8B"></a>以生此念便失神足。<a id="a-8C"></a>还堕世间住阎浮利。<a id="a-8D"></a>患身疼痛受诸苦恼。<a id="a-8E"></a>时王大臣问讯王曰。<a id="a-8F"></a>王今患重或就后世。<a id="a-8G"></a>若有人民来见问者。<a id="a-8H"></a>顶生王临欲终时有何言教。<a id="a-8I"></a>时顶生王告诸大臣。<a id="a-8J"></a>若有人民来问卿等当以此语报。<a id="a-8K"></a>顶生王者贪着五欲七宝无厌足。<a id="a-8L"></a>顶生王者生千子无厌足。<a id="a-8M"></a>顶生王者领四天下无厌足。<a id="a-8N"></a>而取命终。<a id="a-8O"></a>顶生王者七日七夜。<a id="a-8P"></a>于宫殿上雨七宝而无厌足。<a id="a-8Q"></a>而取命终。<a id="a-8R"></a>顶生王者游观至忉利天宫。<a id="a-8S"></a>兴意欲害释提桓因。<a id="a-8T"></a>而取命终。<a id="a-8U"></a>是故说曰。</p>
  <p id="a8V">不念欲有厌　　岂能修禅定</p>
  <p id="a8W">变悔寻行本　　智慧疗乃止</p>
  <p id="a8X">尔时诸来会者。<a id="a-8Y"></a>皆离爱欲无贪着心。<a id="a-8Z"></a>皆发无上正真道意。</p>
  <p id="a8a">智慧厌足者　　不复观欲爱</p>
  <p id="a8b">人以智慧厌　　不随爱踪迹</p>
  <p id="a8c">智慧厌足者。<a id="a-8d"></a>何以故。<a id="a-8e"></a>言智慧厌足者。<a id="a-8f"></a>与诸世尊共同法室。<a id="a-8g"></a>与真人罗汉。<a id="a-8h"></a>观不净行起厌患心。<a id="a-8i"></a>除诸患苦知苦原本。<a id="a-8j"></a>诸佛世尊思惟智慧。<a id="a-8k"></a>是故说曰。<a id="a-8l"></a>智慧厌足者不复观欲爱。<a id="a-8m"></a>欲者知其体实而不亲近。<a id="a-8n"></a>曾所爱着今已远离。<a id="a-8o"></a>智者谨慎不染着欲。<a id="a-8p"></a>是时众会闻说此欲兴不净想。<a id="a-8q"></a>即于坐上逮得摠持。</p>
  <p id="a8r">人贪着爱欲　　习于非法行</p>
  <p id="a8s">不观死命至　　谓命为久长</p>
  <p id="a8t">昔佛在舍卫国祇树给孤独园。<a id="a-8u"></a>有一男子居业贫。<a id="a-8v"></a>匮多乏财货躬自困苦劳功役力。<a id="a-8w"></a>周遍四方而乃获宝。<a id="a-8x"></a>所获无量从远归家。<a id="a-8y"></a>与父母五亲共相娱乐。<a id="a-8z"></a>在大众中而自夸说。<a id="a-90"></a>吾今获宝价直数亿。<a id="a-91"></a>今当娉娶豪族女。<a id="a-92"></a>人中盛壮不肥不瘦不白不黑。<a id="a-93"></a>妇女姿态一以备悉。<a id="a-94"></a>既自端正面如桃华色。<a id="a-95"></a>复以香华脂粉庄严其身。<a id="a-96"></a>日共娱乐不能舍离。<a id="a-97"></a>肴馔饮食日日不同。<a id="a-98"></a>杀害众生不可称计。<a id="a-99"></a>纵情放恣独胜无匹。<a id="a-9A"></a>会复遇疾即便命终。<a id="a-9B"></a>见妇去世心迷意乱。<a id="a-9C"></a>遂致狂颠游诸街巷。<a id="a-9D"></a>称怨而行一何酷毒。<a id="a-9E"></a>杀鬼无道害我妇命。<a id="a-9F"></a>亦是诸人宗族五亲怀嫉妒心。<a id="a-9G"></a>各兴斯意欲夺我妇。<a id="a-9H"></a>恐事彰露窃共阴谋中陷我妇。<a id="a-9I"></a>如是怨诉日日不止。<a id="a-9J"></a>尔时世尊以天眼观清净无瑕秽。<a id="a-9K"></a>见此男子怨诉街巷心意迷惑不识正真。<a id="a-9L"></a>尔时世尊欲现其义寻究本末。<a id="a-9M"></a>为后世众生示现大明。<a id="a-9N"></a>亦使正法久存于世。<a id="a-9O"></a>过去如来神口印封。<a id="a-9P"></a>而印封之在大众中。<a id="a-9Q"></a>而说颂曰。</p>
  <p id="a9R">人贪着爱欲　　习于非法行</p>
  <p id="a9S">不观死命至　　谓命为久长</p>
  <p id="a9T">尔时众会闻说此偈。<a id="a-9U"></a>诸尘垢尽得法眼净。</p>
  <p id="a9V">愚以贪自缚　　不求度彼岸</p>
  <p id="a9W">贪为财爱故　　害人亦自害</p>
  <p id="a9X">昔佛在舍卫国祇树给孤独园。<a id="a-9Y"></a>时有长者名曰难陀。<a id="a-9Z"></a>饶财多宝金银珍宝。<a id="a-9a"></a>车磲马瑙珊瑚虎珀。<a id="a-9b"></a>象马车乘奴婢仆使。<a id="a-9c"></a>服饰田业不可限量。<a id="a-9d"></a>居一国之富无有过者。<a id="a-9e"></a>虽处荣富无有信心悭贪妒嫉。<a id="a-9f"></a>门合七重立守门人。<a id="a-9g"></a>有人来者不妄得入于中庭。<a id="a-9h"></a>虚空上安铁笼疏。<a id="a-9i"></a>恐有飞鸟食啖谷米。<a id="a-9j"></a>四壁墙下以白噤泥。<a id="a-9k"></a>恐鼠穿穴伤缺财物。<a id="a-9l"></a>然彼长者无常对至。<a id="a-9m"></a>唯有一子名栴檀香。<a id="a-9n"></a>即唤子前敕告子曰。<a id="a-9o"></a>吾今患苦必不济度。<a id="a-9p"></a>设我无常后所有财宝七珍之具勿妄费耗。<a id="a-9q"></a>亦莫施与沙门婆罗门。<a id="a-9r"></a>有乞丐者莫持一钱施与。<a id="a-9s"></a>此诸财宝足七世父母食啖。<a id="a-9t"></a>作此教敕已即取命终。<a id="a-9u"></a>即生舍卫城中处盲栴陀妇腹中。<a id="a-9v"></a>经八九月出生在外生盲无目。<a id="a-9w"></a>左右人问为生男女耶。<a id="a-9x"></a>母报生男。<a id="a-9y"></a>自念若生男者。<a id="a-9z"></a>吾今目冥须儿扶侍供养。<a id="a-A0"></a>左右报曰虽遇此儿生无两目。<a id="a-A1"></a>母闻此已倍增愁忧悲泣说曰。</p>
  <p id="aA2">子盲吾亦盲　　二俱无两目</p>
  <p id="aA3">遇此衰耗物　　益我愁忧苦</p>
  <p id="aA4">尔时世尊将侍者阿难。<a id="a-A5"></a>在祇洹精舍门外经行。<a id="a-A6"></a>奋手而说曰祸灾祸灾。<a id="a-A7"></a>是时阿难叉手长跪白佛言。<a id="a-A8"></a>向者世尊称言祸灾。<a id="a-A9"></a>有何因缘愿闻其意。<a id="a-AA"></a>佛告阿难。<a id="a-AB"></a>汝颇闻舍卫城中有长者难陀不耶。<a id="a-AC"></a>阿难白佛。<a id="a-AD"></a>舍卫城里曾有长者久以命终。<a id="a-AE"></a>世尊告曰。<a id="a-AF"></a>此长者神还处舍卫城里。<a id="a-AG"></a>为盲旃陀妇作子生无两目。<a id="a-AH"></a>昔所居业豪富无量。<a id="a-AI"></a>今故观者斯为所在。<a id="a-AJ"></a>象马七珍不可称计。<a id="a-AK"></a>然复悭贪妒嫉禁忌。<a id="a-AL"></a>是故说曰祸灾。<a id="a-AM"></a>阿难白佛而说颂曰。</p>
  <p id="aAN">生死有畏惧　　幻化非有真</p>
  <p id="aAO">有成必有败　　智者谁可乐</p>
  <p id="aAP">是时盲母养儿年八九岁堪能行来。<a id="a-AQ"></a>母以杖一枚食器一具而告子曰。<a id="a-AR"></a>吾今养汝堪能行来。<a id="a-AS"></a>宜求自活不须住此。<a id="a-AT"></a>吾亦无目复当乞求以济余命。<a id="a-AU"></a>此盲小儿家家乞求。<a id="a-AV"></a>渐至栴檀香长者家。<a id="a-AW"></a>在门外立而自说曰。</p>
  <p id="aAX">饥饿切已困　　兼复无两目</p>
  <p id="aAY">众苦无端绪　　谁当愍而施</p>
  <p id="aAZ">时守门人闻此语已。<a id="a-Aa"></a>嗔恚炽盛即前捉手远掷深坑。<a id="a-Ab"></a>寻伤左臂复打头破。<a id="a-Ac"></a>所乞饭食尽捐在地。<a id="a-Ad"></a>其中有人临坑见者甚怜愍伤。<a id="a-Ae"></a>往语盲母。<a id="a-Af"></a>汝子为守门人所打甚见困苦。<a id="a-Ag"></a>伤臂破头痛不可堪。<a id="a-Ah"></a>时母闻已匍匐拄杖到盲儿所抱着膝上。<a id="a-Ai"></a>而说颂曰。</p>
  <p id="aAj">汝今有何愆　　子今速说之</p>
  <p id="aAk">与谁谁与子　　遭此苦戹难</p>
  <p id="aAl">子报母曰。</p>
  <p id="aAm">母我向者乞　　至此栴檀家</p>
  <p id="aAn">暂立此门外　　便遇恶人手</p>
  <p id="aAo">尔时世尊慈育众生如母如父。<a id="a-Ap"></a>兴大慈悲欲有所济。<a id="a-Aq"></a>过食后着衣端严。<a id="a-Ar"></a>比丘僧前后围绕。<a id="a-As"></a>入舍卫城至栴檀长者门外。<a id="a-At"></a>尔时城里长者人民。<a id="a-Au"></a>见如来非时入城。<a id="a-Av"></a>必当有缘。<a id="a-Aw"></a>或能演说过去当来现在事。<a id="a-Ax"></a>尽共翼从随如来后。<a id="a-Ay"></a>普共至栴檀门外。<a id="a-Az"></a>至盲小儿所。<a id="a-B0"></a>栴檀香闻如来至。<a id="a-B1"></a>寻出门外头面礼足在一面立。<a id="a-B2"></a>尔时世尊观大众已集。<a id="a-B3"></a>复见栴檀长者集在门外。<a id="a-B4"></a>复欲演说悭贪妒嫉受罪无量。<a id="a-B5"></a>加说惠施受报无量。<a id="a-B6"></a>欲使离有不着三界指授泥洹趣无为道。<a id="a-B7"></a>尔时世尊告小儿曰。<a id="a-B8"></a>汝是难陀非也。<a id="a-B9"></a>小儿报曰实是难陀。<a id="a-BA"></a>佛复重问是难陀耶。<a id="a-BB"></a>即报佛言实是难陀。<a id="a-BC"></a>其城中人民闻佛小儿相问字。<a id="a-BD"></a>皆共愕然。<a id="a-BE"></a>云何难陀长者乃受此形。<a id="a-BF"></a>尔时世尊。<a id="a-BG"></a>欲与栴檀长者拔地狱苦。<a id="a-BH"></a>除悭贪心安立福田。<a id="a-BI"></a>佛告栴檀香而说偈言。</p>
  <p id="aBJ">昔父今难陀　　悭贪意缠裹</p>
  <p id="aBK">本不造善行　　遭此众苦恼</p>
  <p id="aBL">设当从此终　　当入无择狱</p>
  <p id="aBM">成恶众生室　　系以宿缘强</p>
  <p id="aBN">尔时栴檀长者。<a id="a-BO"></a>悲泣堕泪不能自止。<a id="a-BP"></a>头面礼足前白佛言。<a id="a-BQ"></a>唯愿世尊慈愍见怜拔济罪根。<a id="a-BR"></a>于如来所得蒙遗福。<a id="a-BS"></a>唯愿世尊今请佛及比丘僧。<a id="a-BT"></a>尔时世尊为彼长者默然受请。<a id="a-BU"></a>时世尊明清旦着衣持钵。<a id="a-BV"></a>比丘僧前后围绕。<a id="a-BW"></a>至彼长者家。<a id="a-BX"></a>各次第坐。<a id="a-BY"></a>长者躬自行水清净饭食。<a id="a-BZ"></a>供养饮食已讫。<a id="a-Ba"></a>行清净水取一小床。<a id="a-Bb"></a>在如来前坐欲得闻法。<a id="a-Bc"></a>尔时世尊以权方便。<a id="a-Bd"></a>渐与长者说微妙法。<a id="a-Be"></a>论讲如来深奥之藏。<a id="a-Bf"></a>所谓论者施论戒论生天之论。<a id="a-Bg"></a>欲不净行淫为秽浊。<a id="a-Bh"></a>如是说法不可思议。<a id="a-Bi"></a>尔时长者即于座上。<a id="a-Bj"></a>诸尘垢尽得法眼净。<a id="a-Bk"></a>长者自察得法见法。<a id="a-Bl"></a>分别诸法。<a id="a-Bm"></a>得无所畏。<a id="a-Bn"></a>即从坐起礼世尊足。<a id="a-Bo"></a>我今于如来受三自归。<a id="a-Bp"></a>归命佛法僧。<a id="a-Bq"></a>自今已后听为优婆塞。<a id="a-Br"></a>尽形寿不复杀生。<a id="a-Bs"></a>尔时世尊欲呵难陀长者。<a id="a-Bt"></a>而说此偈。</p>
  <p id="aBu">愚者丧财货　　亦非自为己</p>
  <p id="aBv">愚者贪财货　　自没沟为狱</p>
  <p id="aBw">如是贪无利　　当知从痴生</p>
  <p id="aBx">愚为此害贤　　首领分于地</p>
  <p id="aBy">愚者丧财货者。<a id="a-Bz"></a>所谓丧者已尽已灭更无有余。<a id="a-C0"></a>是故说曰丧财货也。<a id="a-C1"></a>愚者无智无所觉了。<a id="a-C2"></a>或贮聚财产。<a id="a-C3"></a>不能自食。<a id="a-C4"></a>复不施人。<a id="a-C5"></a>愚中之愚不过此人。<a id="a-C6"></a>人有财货。<a id="a-C7"></a>一者施与。<a id="a-C8"></a>二者自食。<a id="a-C9"></a>然彼长者自既不食。<a id="a-CA"></a>又不施人。<a id="a-CB"></a>自不为己者悭嫉是也。<a id="a-CC"></a>缠裹心本不能自解不能自为。<a id="a-CD"></a>愚者贪财货爱心染着不能舍离。<a id="a-CE"></a>是故智者去欲而守静。<a id="a-CF"></a>是故说曰。</p>
  <p id="aCG">如是贪无利　　当知从痴生</p>
  <p id="aCH">愚为此害贤　　首领分于地</p>
  <p id="aCI">时诸大会闻佛所说。<a id="a-CJ"></a>欢喜而去。</p>
  <p id="aCK">天雨七宝　　犹欲无厌　　乐少苦多</p>
  <p id="aCL">觉之为贤</p>
  <p id="aCM">昔佛与顶生王而说此偈。<a id="a-CN"></a>是时顶生王宫天雨七宝七日七夜。<a id="a-CO"></a>时王临见心无厌足。<a id="a-CP"></a>贪欲者苦多乐少。<a id="a-CQ"></a>是时彼王游在天上。<a id="a-CR"></a>受天五乐。<a id="a-CS"></a>游四方域快乐无穷。<a id="a-CT"></a>临知欲命终受无量苦。<a id="a-CU"></a>智者观察恒防未然。<a id="a-CV"></a>是故说曰。<a id="a-CW"></a>觉者为贤也。</p>
  <p id="aCX">虽有天欲　　惠舍不贪　　乐离恩爱</p>
  <p id="aCY">三佛弟子</p>
  <p id="aCZ">昔佛在摩头罗国尼拘类园中。<a id="a-Ca"></a>尔时有一比丘。<a id="a-Cb"></a>静室坐禅形不移动。<a id="a-Cc"></a>复有毒蛇床下蟠卧。<a id="a-Cd"></a>比丘为睡所屈。<a id="a-Ce"></a>或低或仰。<a id="a-Cf"></a>毒蛇自念。<a id="a-Cg"></a>此人见恐必欲害我。<a id="a-Ch"></a>毒蛇即举身投掷螫坐禅比丘。<a id="a-Ci"></a>比丘命终即生忉利天上。<a id="a-Cj"></a>诸天玉女各来卫侍。<a id="a-Ck"></a>天子告曰。<a id="a-Cl"></a>汝等诸妹莫近我身。<a id="a-Cm"></a>设当近者必犯于戒诸女自念。<a id="a-Cn"></a>此天前身。<a id="a-Co"></a>必是沙门故生此间受天之福。<a id="a-Cp"></a>时诸天女。<a id="a-Cq"></a>各执镜前照。<a id="a-Cr"></a>天子见镜衣天之服头串天冠。<a id="a-Cs"></a>天自念言咄嗟形变。<a id="a-Ct"></a>云何吾身舍人形今来生天。<a id="a-Cu"></a>即自悲泣从坐而起。<a id="a-Cv"></a>行诸天阙。<a id="a-Cw"></a>见诸卫从。<a id="a-Cx"></a>有端正者有丑陋者。<a id="a-Cy"></a>渐从行至园坐一树下。<a id="a-Cz"></a>端坐思惟求定三昧。<a id="a-D0"></a>池水之中有异类奇鸟。<a id="a-D1"></a>相对悲鸣声哀响响鸟形若干形色不同。<a id="a-D2"></a>欲求成道不能得办。<a id="a-D3"></a>是时天子尽其天寿。<a id="a-D4"></a>从三十三天至阎浮利。<a id="a-D5"></a>到世尊所。<a id="a-D6"></a>头面礼足叉手向佛。<a id="a-D7"></a>以偈问义。</p>
  <p id="aD8">天女无数众　　侍卫有丑陋</p>
  <p id="aD9">后园名迷惑　　何由而拔济</p>
  <p id="aDA">然我世尊竟不见谛而取命终。<a id="a-DB"></a>虽生为天受天之福。<a id="a-DC"></a>福尽还入泰山地狱。<a id="a-DD"></a>如是流转无有穷已。<a id="a-DE"></a>如今处穷所向无趣。<a id="a-DF"></a>唯凭如来当见愍念。<a id="a-DG"></a>是时世尊以偈报曰。</p>
  <p id="aDH">道名直一向　　彼方名无畏</p>
  <p id="aDI">车名无曲戾　　观法所成就</p>
  <p id="aDJ">尔时天子闻佛所说。<a id="a-DK"></a>即于坐上诸尘垢尽得法眼净。<a id="a-DL"></a>尔时天子欢喜踊跃不能自胜。<a id="a-DM"></a>绕佛七匝作礼而去。<a id="a-DN"></a>尔时世尊观察此义寻究本末。<a id="a-DO"></a>示现大明。<a id="a-DP"></a>亦使正法久存于世。<a id="a-DQ"></a>在大众中而说此偈。</p>
  <p id="aDR">虽有天欲　　惠舍不贪　　乐离恩爱</p>
  <p id="aDS">三佛弟子</p>
  <p id="aDT">尔时众会闻佛所说。<a id="a-DU"></a>欢喜而去。</p>
  <p id="aDV">众山尽为金　　犹如铁围山</p>
  <p id="aDW">此犹无厌足　　唯圣能觉知</p>
  <p id="aDX">尔时世尊亦与顶生而说此偈。<a id="a-DY"></a>未断欲之人。<a id="a-DZ"></a>意所规郭境界方域。<a id="a-Da"></a>得一复念一。<a id="a-Db"></a>意贪无厌足。<a id="a-Dc"></a>彼顶生王由贪着故。<a id="a-Dd"></a>山中大者莫过此铁围。<a id="a-De"></a>尽化为金弥满世界。<a id="a-Df"></a>犹无厌足也。</p>
  <p id="aDg">不观苦原本　　爱生焉能别</p>
  <p id="aDh">解知世爱刺　　进意修学戒</p>
  <p id="aDi">不观苦原本者。<a id="a-Dj"></a>诸有众生奔趣四方经历崄难。<a id="a-Dk"></a>或遇虎狼盗贼毒虺恶鬼荆棘深林无人踪迹。<a id="a-Dl"></a>或遇刀剑所见屠割。<a id="a-Dm"></a>复入大海遭诸众难。<a id="a-Dn"></a>或遇暴风回波曲折伤坏大船。<a id="a-Do"></a>或遇黑山鬼魅堕罗刹界。<a id="a-Dp"></a>由此因缘。<a id="a-Dq"></a>是故说曰。<a id="a-Dr"></a>不观苦原本也。<a id="a-Ds"></a>爱生焉能别者。<a id="a-Dt"></a>皆由贪欲展转相生也。<a id="a-Du"></a>解知世爱刺者。<a id="a-Dv"></a>结使亦名为刺。<a id="a-Dw"></a>四大亦名为刺。<a id="a-Dx"></a>人有此二刺。<a id="a-Dy"></a>不离生死受诸苦恼。<a id="a-Dz"></a>刺者亦名爱刺。<a id="a-E0"></a>亦名见刺。<a id="a-E1"></a>进意修学戒者。<a id="a-E2"></a>进名为智。<a id="a-E3"></a>演说幽奥舍非就是智慧成就。</p>
  <p data-pb></p>
  <h2 id="aE4">爱品第三</h2>
  <p id="aE5">夫人无止观　　多欲观清净</p>
  <p id="aE6">倍增生爱着　　缚结遂固深</p>
  <p id="aE7">夫人无止观者。<a id="a-E8"></a>如有人不善观染着。<a id="a-E9"></a>身心缠裹不解。<a id="a-EA"></a>于其中间不能思惟善法。<a id="a-EB"></a>是故说曰。<a id="a-EC"></a>夫人无止观。<a id="a-ED"></a>不得至于道。<a id="a-EE"></a>多欲观清净者。<a id="a-EF"></a>或有众生。<a id="a-EG"></a>染着于欲。<a id="a-EH"></a>不染着于结。<a id="a-EI"></a>或有染着于结不染着于欲。<a id="a-EJ"></a>或有亦染着于欲。<a id="a-EK"></a>亦染着于结。<a id="a-EL"></a>或有不染着于结。<a id="a-EM"></a>亦不染着于欲。<a id="a-EN"></a>云何众生染着于欲。<a id="a-EO"></a>不染着于结。<a id="a-EP"></a>于是有人。<a id="a-EQ"></a>初习于欲。<a id="a-ER"></a>后更不犯。<a id="a-ES"></a>是谓染着于欲不染着于结。<a id="a-ET"></a>或复有人数数习结而不去离。<a id="a-EU"></a>是谓习结不习欲。<a id="a-EV"></a>云何亦习结亦习欲。<a id="a-EW"></a>或有众生数数习欲亦习结。<a id="a-EX"></a>是谓习欲亦习结。<a id="a-EY"></a>云何亦不习欲亦不习结。<a id="a-EZ"></a>或有众生。<a id="a-Ea"></a>恩爱意断不着世累。<a id="a-Eb"></a>亦不专意数数习近。<a id="a-Ec"></a>或复有人从头至足。<a id="a-Ed"></a>观身万物计齿白净手爪殊妙发绀青色。<a id="a-Ee"></a>于中起想不能舍离。<a id="a-Ef"></a>遂增爱根缚结转复坚固。<a id="a-Eg"></a>为诸结所缚。<a id="a-Eh"></a>今当引喻。<a id="a-Ei"></a>智者以譬喻自解。<a id="a-Ej"></a>犹如有人。<a id="a-Ek"></a>而被二系。<a id="a-El"></a>一者革索二者龙须索。<a id="a-Em"></a>将至火边。<a id="a-En"></a>以火炙之。<a id="a-Eo"></a>革索便急龙须索缓。<a id="a-Ep"></a>若将入水革索便缓龙须索急。<a id="a-Eq"></a>未断欲众生亦复如是。<a id="a-Er"></a>为二缚所系。<a id="a-Es"></a>云何为二缚。<a id="a-Et"></a>一者爱缚。<a id="a-Eu"></a>二者见结。<a id="a-Ev"></a>或时众生思惟不净观爱结便缓见结便急。<a id="a-Ew"></a>有时众生思惟安般守意见结便缓。<a id="a-Ex"></a>爱结便急。<a id="a-Ey"></a>是故说缚结遂固深。</p>
  <p id="aEz">若有乐止观　　专意念不净</p>
  <p id="aF0">爱此便得除　　如此消灭结</p>
  <p id="aF1">若有乐止观者。<a id="a-F2"></a>若使有人乐舍观不善。<a id="a-F3"></a>思惟善观恒常亲近修学不离系念。<a id="a-F4"></a>在前修行不净念。<a id="a-F5"></a>自校计前所意着。<a id="a-F6"></a>发毛爪齿从头至足。<a id="a-F7"></a>皆是我所。<a id="a-F8"></a>后复思惟秽污不净。<a id="a-F9"></a>三十六物无可贪者。<a id="a-FA"></a>一一分别。<a id="a-FB"></a>寻得不净观身观身意止内外意法也。<a id="a-FC"></a>爱此便得除者以慧证尽证而除去爱思惟不净者。<a id="a-FD"></a>便能去爱着亦不能缚着。<a id="a-FE"></a>永弃诸结更不习近。<a id="a-FF"></a>是故说曰。<a id="a-FG"></a>如是消灭结也。</p>
  <p id="aFH">以欲网自弊　　以爱盖自覆</p>
  <p id="aFI">自恣缚于狱　　如鱼入于狱</p>
  <p id="aFJ">为老死所伺　　若犊求母乳</p>
  <p id="aFK">以欲网自弊者。<a id="a-FL"></a>网者覆弊人目损智不明。<a id="a-FM"></a>不能出要至无为道。<a id="a-FN"></a>网者不能专意思惟校计。<a id="a-FO"></a>以无明自覆弊以爱盖自覆者。<a id="a-FP"></a>以爱自缠裹求出无期。<a id="a-FQ"></a>犹如刚火灰覆不现。<a id="a-FR"></a>无智之士。<a id="a-FS"></a>以脚蹈践烧足乃觉。<a id="a-FT"></a>爱所覆盖亦复如是。<a id="a-FU"></a>犹如刀剑仰向。<a id="a-FV"></a>无目之士。<a id="a-FW"></a>以手把持即自被伤。<a id="a-FX"></a>诸众生类亦复如是。<a id="a-FY"></a>以爱结自覆不观善不善法。<a id="a-FZ"></a>缘是兴起忧悲苦恼。<a id="a-Fa"></a>轮转生死不离五道。<a id="a-Fb"></a>是故说曰。<a id="a-Fc"></a>以爱盖自覆也。<a id="a-Fd"></a>自恣缚于狱者。<a id="a-Fe"></a>诸有自恣不顺正教。<a id="a-Ff"></a>为爱缚所缚。<a id="a-Fg"></a>不自恣者。<a id="a-Fh"></a>便离于缚。<a id="a-Fi"></a>如鱼入于狱者。<a id="a-Fj"></a>犹如鱼猎执罗网捕鱼。<a id="a-Fk"></a>以入罗网无有出期。<a id="a-Fl"></a>此众生类亦复如是。<a id="a-Fm"></a>舍于善法习于秽浊不要之道。<a id="a-Fn"></a>如来说法时会众生大众之中。<a id="a-Fo"></a>有如鱼入于狱求出无有期。<a id="a-Fp"></a>此众生类亦复如是。<a id="a-Fq"></a>为爱结所缠。<a id="a-Fr"></a>不能得至泥洹无为之道。<a id="a-Fs"></a>时彼猎人闻佛说颂各自惊愕。<a id="a-Ft"></a>如来说法不为余人正为我等。<a id="a-Fu"></a>各自悔责。<a id="a-Fv"></a>改所修习更不为恶。<a id="a-Fw"></a>是故说曰。<a id="a-Fx"></a>犹鱼入于狱。<a id="a-Fy"></a>诸佛常所说法。<a id="a-Fz"></a>接有缘众生不唐举义。<a id="a-G0"></a>犹如医师。<a id="a-G1"></a>审病根原。<a id="a-G2"></a>而后授药。<a id="a-G3"></a>是时师瞻知病轻重。<a id="a-G4"></a>相颜视色然后授药。<a id="a-G5"></a>当授药时。<a id="a-G6"></a>不增不减处中瞻视。<a id="a-G7"></a>所以然者。<a id="a-G8"></a>恐病不除。<a id="a-G9"></a>诸佛世尊为人说法亦复如是。<a id="a-GA"></a>观察众人心意所趣。<a id="a-GB"></a>知病轻重然后说法。<a id="a-GC"></a>使得开解。<a id="a-GD"></a>心无减少要处中说。<a id="a-GE"></a>除诸结使。<a id="a-GF"></a>观众生心。<a id="a-GG"></a>须一偈者便说一偈。<a id="a-GH"></a>须五句者与说五句。<a id="a-GI"></a>须一句半者与说一句半。<a id="a-GJ"></a>尔时世尊观察猎者意故。<a id="a-GK"></a>说斯偈。<a id="a-GL"></a>其中自恣放逸意者。<a id="a-GM"></a>便与说此为老死所伺。<a id="a-GN"></a>如犊求母乳也。<a id="a-GO"></a>犹如新生犊子。<a id="a-GP"></a>其心终不离母。<a id="a-GQ"></a>此众生类亦复如是。<a id="a-GR"></a>为老死所追。<a id="a-GS"></a>如影随形。<a id="a-GT"></a>若利根众生善察分别。<a id="a-GU"></a>便得离此众患苦恼增益善本。<a id="a-GV"></a>若钝根众生不作此观则无所成。<a id="a-GW"></a>是故说曰。<a id="a-GX"></a>为老死所伺如犊求母乳。</p>
  <p id="aGY">意如放逸者　　犹如摩楼树</p>
  <p id="aGZ">在在处处游　　如猿游求果</p>
  <p id="aGa">意如放逸者。<a id="a-Gb"></a>若刹利长者居士比丘比丘尼优婆塞优婆夷少壮处中长老。<a id="a-Gc"></a>未至于道者。<a id="a-Gd"></a>意增于放逸。<a id="a-Ge"></a>增爱欲根如摩楼树。<a id="a-Gf"></a>初生为葛藤所缠。<a id="a-Gg"></a>长便枯死。<a id="a-Gh"></a>爱欲之意亦如是。<a id="a-Gi"></a>使诸众生根本燋尽。<a id="a-Gj"></a>是故说曰。<a id="a-Gk"></a>犹如摩楼树。<a id="a-Gl"></a>在在处处游者。<a id="a-Gm"></a>地狱饿鬼畜生流转五趣犹如坏轮。<a id="a-Gn"></a>是故说曰。<a id="a-Go"></a>在在处处游。<a id="a-Gp"></a>如猿游求果者。<a id="a-Gq"></a>犹如猕猴求诸果蓏。<a id="a-Gr"></a>从树至树。<a id="a-Gs"></a>从林至林。<a id="a-Gt"></a>是故说曰。<a id="a-Gu"></a>如猿游求果。</p>
  <p id="aGv">夫从爱润泽　　思想为滋蔓</p>
  <p id="aGw">爱欲深无底　　老死是用增</p>
  <p id="aGx">夫从爱润泽者。<a id="a-Gy"></a>此爱流溢。<a id="a-Gz"></a>如泉出水漏。<a id="a-H0"></a>诸色声香味细滑法。<a id="a-H1"></a>忆本所造五乐自娱。<a id="a-H2"></a>是故说曰。<a id="a-H3"></a>夫从爱润泽。<a id="a-H4"></a>夫为润泽酥麻膏油不为润泽。<a id="a-H5"></a>如此所润。<a id="a-H6"></a>可以灰土澡尽除去膏油。<a id="a-H7"></a>爱欲润泽者。<a id="a-H8"></a>唯有诸佛世尊。<a id="a-H9"></a>出现于世以智慧刀乃能割断。<a id="a-HA"></a>是故说曰。<a id="a-HB"></a>爱为润泽。<a id="a-HC"></a>思想为滋蔓者。<a id="a-HD"></a>火之炽热不过于思想。<a id="a-HE"></a>火所烧疮可以药疗。<a id="a-HF"></a>思想火被烧不可疗治。<a id="a-HG"></a>若有杀父杀母不与取淫逸作众罪过。<a id="a-HH"></a>诸佛世尊所不能疗治。<a id="a-HI"></a>是故说曰。<a id="a-HJ"></a>思想为滋蔓。<a id="a-HK"></a>老死是用增者。<a id="a-HL"></a>生有分身忧。<a id="a-HM"></a>老有四百四病痛。<a id="a-HN"></a>死有刀风恼。<a id="a-HO"></a>是故说曰。<a id="a-HP"></a>老死是用增。</p>
  <p id="aHQ">众生爱缠裹　　犹兔在于罝</p>
  <p id="aHR">为结使所缠　　数数受苦恼</p>
  <p id="aHS">众生爱缠裹者。<a id="a-HT"></a>爱恒在前导流转生死不得出三界。<a id="a-HU"></a>犹兔在于罝者。<a id="a-HV"></a>犹如兔在罝网。<a id="a-HW"></a>驰走东西无有出要。<a id="a-HX"></a>此众生类亦复如是。<a id="a-HY"></a>为爱迷惑流转生死。<a id="a-HZ"></a>周旋五道沈弱四流。<a id="a-Ha"></a>为结使所缠者。<a id="a-Hb"></a>此众生类。<a id="a-Hc"></a>为爱系所缠。<a id="a-Hd"></a>不能离生死。<a id="a-He"></a>愚者受苦愚者心口意行皆非真正不别善恶。<a id="a-Hf"></a>受于地狱饿鬼畜生形。<a id="a-Hg"></a>是故说曰。<a id="a-Hh"></a>数数受苦恼也。</p>
  <p id="aHi">众生为爱使　　染着三有中</p>
  <p id="aHj">方便求解脱　　须权乃得出</p>
  <p id="aHk">众生为爱使者。<a id="a-Hl"></a>为使所使。<a id="a-Hm"></a>为结所结。<a id="a-Hn"></a>为缚所缚。<a id="a-Ho"></a>是故说曰。<a id="a-Hp"></a>众生为爱所使。<a id="a-Hq"></a>染着三有者。<a id="a-Hr"></a>欲有色有无色有。<a id="a-Hs"></a>是故说曰。<a id="a-Ht"></a>染着三有中。<a id="a-Hu"></a>方便求解脱者。<a id="a-Hv"></a>云何求方便。<a id="a-Hw"></a>欲使有使无明使见使。<a id="a-Hx"></a>如此众生染着诸使。<a id="a-Hy"></a>云何得免生死苦恼。<a id="a-Hz"></a>犹如两牛共一轭。<a id="a-I0"></a>有人随后捶。<a id="a-I1"></a>岂得不挽重。<a id="a-I2"></a>此众生类亦复如是。<a id="a-I3"></a>以四流为重。<a id="a-I4"></a>安处四轭。<a id="a-I5"></a>岂得免生老死病也。<a id="a-I6"></a>须权乃得出者。<a id="a-I7"></a>以求方便与父母兄弟宗亲和同。<a id="a-I8"></a>无常对至。<a id="a-I9"></a>各自离别。<a id="a-IA"></a>是故说曰。<a id="a-IB"></a>为生老病死所逼。<a id="a-IC"></a>须权乃得出。<a id="a-ID"></a>诸有众生欲爱未尽。<a id="a-IE"></a>恒有生老病死。<a id="a-IF"></a>追在于后。<a id="a-IG"></a>欲爱已尽者。<a id="a-IH"></a>无复生老病死。<a id="a-II"></a>是故说曰。<a id="a-IJ"></a>生老病死须权乃得出。</p>
  <p id="aIK">若能灭彼爱　　三有无复爱</p>
  <p id="aIL">比丘已离爱　　寂灭归泥洹</p>
  <p id="aIM">若能灭彼爱者。<a id="a-IN"></a>爱之为病众苦凑集。<a id="a-IO"></a>诸天世人所见叹誉。<a id="a-IP"></a>是故说曰。<a id="a-IQ"></a>若能灭彼爱。<a id="a-IR"></a>三有无复爱者。<a id="a-IS"></a>已除爱已除热已除众恼已除去愁忧。<a id="a-IT"></a>三有者。<a id="a-IU"></a>欲有色有。<a id="a-IV"></a>无色有。<a id="a-IW"></a>是故说曰。<a id="a-IX"></a>三有无复爱。<a id="a-IY"></a>比丘已离爱者。<a id="a-IZ"></a>诸有爱所缠所裹所持。<a id="a-Ia"></a>比丘破诸结使是名为比丘。<a id="a-Ib"></a>着弊衣持钵亦名为比丘。<a id="a-Ic"></a>是故说曰。<a id="a-Id"></a>比丘已离爱。<a id="a-Ie"></a>寂灭归泥洹。<a id="a-If"></a>亦无是意处。<a id="a-Ig"></a>是不受是都无想着。<a id="a-Ih"></a>是故归泥洹。<a id="a-Ii"></a>亦无结使影。<a id="a-Ij"></a>亦无更生影。<a id="a-Ik"></a>是故说曰寂灭归泥洹。</p>
  <p id="aIl">以为爱忍苦　　贪欲着世间</p>
  <p id="aIm">忧患日夜长　　莚如蔓草生</p>
  <p id="aIn">以为爱忍苦者。<a id="a-Io"></a>诸有心趣不能去离。<a id="a-Ip"></a>多诸患害无处不染着。<a id="a-Iq"></a>是故说曰。<a id="a-Ir"></a>以为爱忍苦。<a id="a-Is"></a>贪欲着世间者。<a id="a-It"></a>难舍难离怀抱不忘世间者。<a id="a-Iu"></a>五阴亦名世间受盛。<a id="a-Iv"></a>亦名世间。<a id="a-Iw"></a>是故说曰。<a id="a-Ix"></a>贪欲着世间。<a id="a-Iy"></a>忧患日夜长者。<a id="a-Iz"></a>常有忧患有热恼有疾痛。<a id="a-J0"></a>今引譬喻。<a id="a-J1"></a>智者以譬喻自解。<a id="a-J2"></a>莚如蔓草日莚如蔓草生。</p>
  <p id="aJ3">人为恩爱惑　　不能舍情欲</p>
  <p id="aJ4">如是忧爱多　　潺潺盈于池</p>
  <p id="aJ5">人为恩爱惑者。<a id="a-J6"></a>恩爱牢固永劫不朽戢在心识不能舍怀。<a id="a-J7"></a>以此恩爱不能越次取证。<a id="a-J8"></a>一往不还不可制持。<a id="a-J9"></a>亦不可灭。<a id="a-JA"></a>是故说曰。<a id="a-JB"></a>人为恩爱惑。<a id="a-JC"></a>如是忧爱多者。<a id="a-JD"></a>由此恩爱增诸苦恼入骨彻髓。<a id="a-JE"></a>犹如流水流入于池。<a id="a-JF"></a>亦如莲花池水不着。<a id="a-JG"></a>此亦如是。<a id="a-JH"></a>恩爱缠结深固心怀。<a id="a-JI"></a>以解脱水洗其爱心。<a id="a-JJ"></a>亦复不着。<a id="a-JK"></a>是故说曰。<a id="a-JL"></a>潺潺盈于池也。</p>
  <p id="aJM">诸贤我今说　　众会咸共听</p>
  <p id="aJN">共拔爱根本　　如择取细新</p>
  <p id="aJO">以拔爱根本　　无忧何有惧</p>
  <p id="aJP">诸贤我今说者。<a id="a-JQ"></a>我者如来一切智三达六通众相具足分别诸法。<a id="a-JR"></a>诸贤者大众之名。<a id="a-JS"></a>成就圣贤诸法所行众法。<a id="a-JT"></a>仁贤过于三界所为皆办。<a id="a-JU"></a>是故说曰诸贤。<a id="a-JV"></a>我今说众会咸共听者。<a id="a-JW"></a>众会者。<a id="a-JX"></a>刹利波罗门比丘比丘尼优婆塞优婆夷。<a id="a-JY"></a>尽集一处思惟法本。<a id="a-JZ"></a>志所趣向皆得其愿。<a id="a-Ja"></a>是故说曰。<a id="a-Jb"></a>众会咸共听。<a id="a-Jc"></a>共拔爱根本者。<a id="a-Jd"></a>何者是无明。<a id="a-Je"></a>是如所说。<a id="a-Jf"></a>诸向此五趣。<a id="a-Jg"></a>从今世至后世无明为根本。<a id="a-Jh"></a>皆由贪欲生。<a id="a-Ji"></a>更有说者。<a id="a-Jj"></a>前有痴心后爱染着。<a id="a-Jk"></a>是故说曰。<a id="a-Jl"></a>拔爱根本者。<a id="a-Jm"></a>如选择细新者。<a id="a-Jn"></a>所以称说择细新者有二因缘。<a id="a-Jo"></a>一者除病。<a id="a-Jp"></a>二者贩卖。<a id="a-Jq"></a>思惟选择好者便取。<a id="a-Jr"></a>病者得愈。<a id="a-Js"></a>贩者得利。<a id="a-Jt"></a>彼修行者亦复如是。<a id="a-Ju"></a>爱根深固须慧分别应行。<a id="a-Jv"></a>众生寻得受化。<a id="a-Jw"></a>便成就大事已。<a id="a-Jx"></a>拔爱根便得阿罗汉。<a id="a-Jy"></a>是故说曰。<a id="a-Jz"></a>如择细新者。<a id="a-K0"></a>已拔爱根本者。<a id="a-K1"></a>所谓爱根本。<a id="a-K2"></a>根本是无明枝叶余结使。<a id="a-K3"></a>故曰爱本也。<a id="a-K4"></a>无忧何有惧者。<a id="a-K5"></a>有忧当有惧。<a id="a-K6"></a>无忧何有惧。<a id="a-K7"></a>忧者欲界非色无色界。<a id="a-K8"></a>何以故。<a id="a-K9"></a>忧欲界非色无色界耶。<a id="a-KA"></a>答曰。<a id="a-KB"></a>以其彼界性无忧故。<a id="a-KC"></a>所以生忧者。<a id="a-KD"></a>有父有母国城妻子仆从奴僮田宅财谷。<a id="a-KE"></a>此诸居业皆亦为忧。<a id="a-KF"></a>永无此者终无有忧。<a id="a-KG"></a>是故说曰。<a id="a-KH"></a>拔爱根本。</p>
  <p id="aKI">有爱以有死　　为致亲属多</p>
  <p id="aKJ">涉忧之长涂　　爱苦常堕厄</p>
  <p id="aKK">为道行者　　不与俗会　　先诛爱本</p>
  <p id="aKL">无所殖根　　勿如刈苇　　令心复生</p>
  <p id="aKM">有爱以有死者。<a id="a-KN"></a>犹如未断欲众生。<a id="a-KO"></a>众结使具足爱在其中。<a id="a-KP"></a>说曰。<a id="a-KQ"></a>凡此众生贪求无厌皆由爱心。<a id="a-KR"></a>求三有者。<a id="a-KS"></a>亦是爱心。<a id="a-KT"></a>意所贪着妻息财货皆由爱心。<a id="a-KU"></a>是故说曰。<a id="a-KV"></a>有爱以有死为致亲属多。<a id="a-KW"></a>涉忧之长涂者。<a id="a-KX"></a>前过不可寻。<a id="a-KY"></a>此诸众生。<a id="a-KZ"></a>流转回趣五道生死。<a id="a-Ka"></a>地狱饿鬼畜生死此生彼。<a id="a-Kb"></a>缘此四大身爱结所缠。<a id="a-Kc"></a>是故说曰。<a id="a-Kd"></a>涉忧之长涂。<a id="a-Ke"></a>爱苦常堕厄。<a id="a-Kf"></a>数数处胎受形无量。<a id="a-Kg"></a>处生熟藏间屎尿所染污臭秽不净数数入胎亦无厌足亦无惭愧。<a id="a-Kh"></a>是故说曰。<a id="a-Ki"></a>当以巧便修其道会不与俗会。<a id="a-Kj"></a>数数者生生不息来往不已。<a id="a-Kk"></a>于此生在彼没。<a id="a-Kl"></a>此生者此现身分。<a id="a-Km"></a>彼生者彼异趣也。<a id="a-Kn"></a>此生者此人身。<a id="a-Ko"></a>彼生者彼五道也。<a id="a-Kp"></a>是故说曰。<a id="a-Kq"></a>先诛爱本无所殖根。<a id="a-Kr"></a>恒处五道生处五道复有轻重。<a id="a-Ks"></a>有福便轻无福便重。<a id="a-Kt"></a>虽有轻重莫若于道。<a id="a-Ku"></a>无为道中都无轻重。<a id="a-Kv"></a>无生灭着断设不求道染污秽者。<a id="a-Kw"></a>如刈芦苇及刈[卄/((女/女)*干)]草生生不息。</p>
  <p id="aKx">无欲无所畏　　恬惔无忧患</p>
  <p id="aKy">欲除使结解　　是为长出渊</p>
  <p id="aKz">无欲无所畏者。<a id="a-L0"></a>圣人已离于欲无畏无忧。<a id="a-L1"></a>志性恬静。<a id="a-L2"></a>是故说曰。<a id="a-L3"></a>无欲无所畏。<a id="a-L4"></a>恬惔无忧患者。<a id="a-L5"></a>已离诸欲永尽无余。<a id="a-L6"></a>若有众生不能离爱。<a id="a-L7"></a>犹河趣海昼夜不息。<a id="a-L8"></a>是故说曰。<a id="a-L9"></a>恬惔无忧患。<a id="a-LA"></a>以能尽爱名灭体尽。<a id="a-LB"></a>无复根本。<a id="a-LC"></a>欲除使结解是为长出渊不复处有累。<a id="a-LD"></a>亦不作行非作不行。<a id="a-LE"></a>是故说曰。<a id="a-LF"></a>长出于渊。</p>
  <p id="aLG">诸天世人民　　依爱而住止</p>
  <p id="aLH">爱往众结随　　时流亦不停</p>
  <p id="aLI">时过复生忧　　入狱乃自觉</p>
  <p id="aLJ">诸天世人民者。<a id="a-LK"></a>何以故说天及人民乎。<a id="a-LL"></a>以其为爱所使。<a id="a-LM"></a>若生为天玉女营从共相娱乐。<a id="a-LN"></a>视东忘西。<a id="a-LO"></a>若生为人多所染着。<a id="a-LP"></a>养妻育子心不舍离。<a id="a-LQ"></a>若入地狱受诸苦恼无复爱心。<a id="a-LR"></a>饿鬼畜生虽有爱心微少不足言。<a id="a-LS"></a>诸天及人爱心最多。<a id="a-LT"></a>是故说曰。<a id="a-LU"></a>诸天及人民。<a id="a-LV"></a>依爱而住止者。<a id="a-LW"></a>众生之类依爱住染污与爱共俱。<a id="a-LX"></a>是故说曰。<a id="a-LY"></a>依爱而住止。<a id="a-LZ"></a>爱往众结随者。<a id="a-La"></a>犹如有人渡江河海导正从亦正爱亦如是。<a id="a-Lb"></a>趣三恶道众结亦随。<a id="a-Lc"></a>是故说曰。<a id="a-Ld"></a>爱往众结随。<a id="a-Le"></a>时流不停者。<a id="a-Lf"></a>一时中间生处人中。<a id="a-Lg"></a>处在中国平正之土得种善本。<a id="a-Lh"></a>无有山河石壁饶出珍奇异物。<a id="a-Li"></a>得信坚固于佛法众有反复心。<a id="a-Lj"></a>慈愍一切殖众德本诸佛出生皆与此国。<a id="a-Lk"></a>虽处中国亦是过去不得久住。<a id="a-Ll"></a>是故说曰。<a id="a-Lm"></a>时流亦不停。<a id="a-Ln"></a>时过复生忧者。<a id="a-Lo"></a>边地佛后在八无闲处。<a id="a-Lp"></a>追本寻末自耻不及于中。<a id="a-Lq"></a>便生愁忧苦恼椎胸唤呼念过去事。<a id="a-Lr"></a>是故说曰。<a id="a-Ls"></a>时过复生忧入狱乃自觉。<a id="a-Lt"></a>咄嗟老苦。<a id="a-Lu"></a>我等在世间时。<a id="a-Lv"></a>闻诸学道之人修善得福。<a id="a-Lw"></a>为恶入狱习爱心者殖三界病。<a id="a-Lx"></a>沙门亦说。<a id="a-Ly"></a>奉持五戒修行十善。<a id="a-Lz"></a>得生天上人中。<a id="a-M0"></a>我等愚痴不从教诫。<a id="a-M1"></a>今反入狱受诸苦恼。<a id="a-M2"></a>刀山剑树火车炉炭。<a id="a-M3"></a>皆由爱心种此诸根。<a id="a-M4"></a>是故说曰。<a id="a-M5"></a>入狱乃自觉。</p>
  <p id="aM6">缘爱流不住　　阴根欲网覆</p>
  <p id="aM7">枝叶增饥渴　　爱苦数数增</p>
  <p id="aM8">缘爱流不住者。<a id="a-M9"></a>为缘何等。<a id="a-MA"></a>缘者地狱饿鬼人及诸天缘爱。<a id="a-MB"></a>未来有阴持入诸爱。<a id="a-MC"></a>亦缘境界出法所由。<a id="a-MD"></a>是故说曰缘也。<a id="a-ME"></a>爱流者犹如驶河流逝于海。<a id="a-MF"></a>此爱流者亦复如是。<a id="a-MG"></a>漏出诸色声香味细滑法。<a id="a-MH"></a>是故说曰爱流也。<a id="a-MI"></a>不住者犹如谷种子。<a id="a-MJ"></a>入地即变易随时溉灌萌芽得长。<a id="a-MK"></a>爱谷种子亦复如是。<a id="a-ML"></a>遍满人身随气回转增诸不善根。<a id="a-MM"></a>不住三界流转四生奔趣五道。<a id="a-MN"></a>是故说不住也。<a id="a-MO"></a>阴根者五盛阴身。<a id="a-MP"></a>是谓五盛阴。<a id="a-MQ"></a>深固难动。<a id="a-MR"></a>如说阴根痴刺苦无常苦空无我亦复如是。<a id="a-MS"></a>是故说阴根也。<a id="a-MT"></a>欲者有二事欲。<a id="a-MU"></a>上至空际下遍十方境界。<a id="a-MV"></a>地狱饿鬼畜生缘欲不断故曰欲也。<a id="a-MW"></a>网覆者犹如世人以罗网捕鸟。<a id="a-MX"></a>以罝弶捕鹿。<a id="a-MY"></a>以深阱捕虎。<a id="a-MZ"></a>其有鸟兽遭此难者无有出期。<a id="a-Ma"></a>此众生类亦复如是。<a id="a-Mb"></a>以欲网所覆。<a id="a-Mc"></a>不见善恶。<a id="a-Md"></a>意常甘乐妙色香味细滑法。<a id="a-Me"></a>为爱所缠不能去离。<a id="a-Mf"></a>其有众生堕于爱网者。<a id="a-Mg"></a>必败正道不至究竟。<a id="a-Mh"></a>是故说爱网覆也。<a id="a-Mi"></a>犹如葛藤缠树至末。<a id="a-Mj"></a>遍则树枯。<a id="a-Mk"></a>爱亦如是。<a id="a-Ml"></a>遍满人身从头至足。<a id="a-Mm"></a>无空缺处。<a id="a-Mn"></a>犹如人堕厕。<a id="a-Mo"></a>尽污人身体。<a id="a-Mp"></a>有智之士欲济彼命。<a id="a-Mq"></a>遍观其人颇有净处。<a id="a-Mr"></a>挽而出之。<a id="a-Ms"></a>彼无净处可挽出之。<a id="a-Mt"></a>然此人身爱心。<a id="a-Mu"></a>遍满不可疗治。<a id="a-Mv"></a>是故说曰。<a id="a-Mw"></a>枝叶增爱也。<a id="a-Mx"></a>饥渴者世人饥渴。<a id="a-My"></a>可以水浆以济其命。<a id="a-Mz"></a>或食草根果蓏。<a id="a-N0"></a>或以消息服气。<a id="a-N1"></a>或以药草神咒。<a id="a-N2"></a>可得延寿。<a id="a-N3"></a>此爱心饥渴者饮四海水。<a id="a-N4"></a>犹不渍爱一尺之地。<a id="a-N5"></a>是故说爱渴而难济也。<a id="a-N6"></a>爱苦者爱未除尽。<a id="a-N7"></a>数数增多长诸苦原。<a id="a-N8"></a>是故说曰。<a id="a-N9"></a>爱苦数数增。</p>
  <p id="aNA">伐树不尽根　　虽伐犹复生</p>
  <p id="aNB">伐爱不尽本　　数数复生苦</p>
  <p id="aNC">昔佛在舍卫国祇树给孤独园。<a id="a-ND"></a>时有守园人瞻守官园。<a id="a-NE"></a>当园中间生一毒树。<a id="a-NF"></a>诸有男女入园游观停息此树下者。<a id="a-NG"></a>或头痛欲裂。<a id="a-NH"></a>或腰脊疼痛。<a id="a-NI"></a>或即于树下便命终者。<a id="a-NJ"></a>时守园人知为毒树。<a id="a-NK"></a>复见众人遭诸苦难。<a id="a-NL"></a>即施[金*斧]柯柯长一丈余。<a id="a-NM"></a>遥斫毒树。<a id="a-NN"></a>未经旬日即生如故。<a id="a-NO"></a>然彼毒树枝叶团足树中之妙。<a id="a-NP"></a>众人见者。<a id="a-NQ"></a>无不欢喜其中众生。<a id="a-NR"></a>不知忌讳未遭此难。<a id="a-NS"></a>共往奔彼自荫其身。<a id="a-NT"></a>影未移间复遭苦戹。<a id="a-NU"></a>时守园人复于异日以[金*斧]往斫树生如故。<a id="a-NV"></a>倍复殊妙。<a id="a-NW"></a>如是数斫生生如旧。<a id="a-NX"></a>彼守园人宗族五亲妻息仆使。<a id="a-NY"></a>贪乐树荫尽取命终。<a id="a-NZ"></a>其人单孑一己昼夜愁忧号悲。<a id="a-Na"></a>而行路遇智者。<a id="a-Nb"></a>自陈酸苦其痛万端。<a id="a-Nc"></a>是时智者。<a id="a-Nd"></a>告园人曰。<a id="a-Ne"></a>此众苦恼卿自为耳。<a id="a-Nf"></a>夫欲止流莫若高隐。<a id="a-Ng"></a>欲伐树者。<a id="a-Nh"></a>当尽根原。<a id="a-Ni"></a>卿所施功。<a id="a-Nj"></a>但种生栽何言伐树。<a id="a-Nk"></a>汝今速往掘出根本。<a id="a-Nl"></a>其人意迷复虑死至。<a id="a-Nm"></a>设我往彼掘出树根。<a id="a-Nn"></a>定死无疑。<a id="a-No"></a>若我死后官当更立守此园者。<a id="a-Np"></a>我族正尔灭尽无余。<a id="a-Nq"></a>亦无继嗣续我后者。<a id="a-Nr"></a>宜自逃走出家学道。<a id="a-Ns"></a>至舍卫国祇洹精舍。<a id="a-Nt"></a>诣诸道人得作沙门。<a id="a-Nu"></a>然彼园人昔种善福根栽。<a id="a-Nv"></a>垂熟应入律行。<a id="a-Nw"></a>是时世尊还顾视彼比丘。<a id="a-Nx"></a>在大众中而说此偈。</p>
  <p id="aNy">伐树不尽根　　虽伐犹复生</p>
  <p id="aNz">伐爱不尽本　　数数复生苦</p>
  <p id="aO0">时彼比丘闻说斯偈。<a id="a-O1"></a>便自追本自所经历。<a id="a-O2"></a>即自心悟。<a id="a-O3"></a>内自克责。<a id="a-O4"></a>思惟四大秽漏之患。<a id="a-O5"></a>念彼毒树数数往伐生生不息。<a id="a-O6"></a>今四大身与彼无异。<a id="a-O7"></a>爱根深固不伐根者。<a id="a-O8"></a>枝流不断。<a id="a-O9"></a>便当就于生老病死。<a id="a-OA"></a>没彼生此没此生彼如是流转。<a id="a-OB"></a>永无休息。<a id="a-OC"></a>犹如毒树自伐其根复害众人。<a id="a-OD"></a>此爱结使亦复如是。<a id="a-OE"></a>自毁其命。<a id="a-OF"></a>复能外损智慧之性。<a id="a-OG"></a>尔时比丘。<a id="a-OH"></a>反覆重叠观此五阴。<a id="a-OI"></a>从头至足无一可贪。<a id="a-OJ"></a>即于座上。<a id="a-OK"></a>得须陀洹果斯陀含阿那含阿罗汉果。<a id="a-OL"></a>六通清彻。<a id="a-OM"></a>在大众中。<a id="a-ON"></a>心自感激。<a id="a-OO"></a>三自称善快哉。<a id="a-OP"></a>大道不距微细。<a id="a-OQ"></a>今蒙圣恩。<a id="a-OR"></a>得尽诸漏。<a id="a-OS"></a>即从座起。<a id="a-OT"></a>绕佛三匝。<a id="a-OU"></a>还复本座。<a id="a-OV"></a>现十八变。<a id="a-OW"></a>于无余泥洹界而取泥洹。</p>
  <p id="aOX">犹如自造箭　　还自伤其身</p>
  <p id="aOY">内箭亦如是　　爱箭伤众生</p>
  <p id="aOZ">昔佛在摩竭国甘黎园中城北石室窟中。<a id="a-Oa"></a>有众多猎师。<a id="a-Ob"></a>入山游猎。<a id="a-Oc"></a>广施罗网。<a id="a-Od"></a>杀鹿无数。<a id="a-Oe"></a>复还上山。<a id="a-Of"></a>时有一鹿。<a id="a-Og"></a>堕彼弶中。<a id="a-Oh"></a>大声唤呼。<a id="a-Oi"></a>猎师闻已。<a id="a-Oj"></a>各各驰奔。<a id="a-Ok"></a>自还堕弶。<a id="a-Ol"></a>伤害人民不可称数。<a id="a-Om"></a>虽复不死被疮极重。<a id="a-On"></a>痛不可言。<a id="a-Oo"></a>各相扶持劣得到舍。<a id="a-Op"></a>求诸膏药以傅其疮。<a id="a-Oq"></a>室家五亲各迎尸丧归还耶。<a id="a-Or"></a>旬之其中被疮众生。<a id="a-Os"></a>自知疮差。<a id="a-Ot"></a>厌患游猎。<a id="a-Ou"></a>宿缘应度种诸善本。<a id="a-Ov"></a>便自舍家学道作沙门。<a id="a-Ow"></a>尔时世尊。<a id="a-Ox"></a>与无央数百千众生。<a id="a-Oy"></a>前后围绕而为说法。<a id="a-Oz"></a>尔时世尊。<a id="a-P0"></a>为彼众生。<a id="a-P1"></a>欲拔其根修立功德示现教诫。<a id="a-P2"></a>永离生死。<a id="a-P3"></a>常处福堂。<a id="a-P4"></a>于大众中。<a id="a-P5"></a>而说此偈。</p>
  <p id="aP6">犹如自造箭　　还自伤其身</p>
  <p id="aP7">内箭亦如是　　爱箭伤众生</p>
  <p id="aP8">时彼猎者。<a id="a-P9"></a>虽为沙门不自觉知。<a id="a-PA"></a>如来今日证明我等定为猎师。<a id="a-PB"></a>内自惭愧。<a id="a-PC"></a>自省本过。<a id="a-PD"></a>在闲静处思惟止观。<a id="a-PE"></a>系意不乱所以族姓子。<a id="a-PF"></a>剃除须发着三法衣。<a id="a-PG"></a>出家学道修无上梵行。<a id="a-PH"></a>自身作证而自娱乐。<a id="a-PI"></a>生死已尽。<a id="a-PJ"></a>梵行已立。<a id="a-PK"></a>所作已办。<a id="a-PL"></a>更不复受生死。<a id="a-PM"></a>如实知之。<a id="a-PN"></a>尔时诸比丘。<a id="a-PO"></a>皆得阿罗汉。<a id="a-PP"></a>六通清彻。<a id="a-PQ"></a>无所挂碍。<a id="a-PR"></a>是故说此偈。</p>
  <p id="aPS">能觉知是者　　爱苦共生有</p>
  <p id="aPT">无欲无有想　　比丘专念度</p>
  <p id="aPU">能觉知是者。<a id="a-PV"></a>爱者众病之首。<a id="a-PW"></a>犹如城郭。<a id="a-PX"></a>聚集人民凭地自怙。<a id="a-PY"></a>云何爱众病之首。<a id="a-PZ"></a>如佛所说。<a id="a-Pa"></a>泥梨受苦其数难量。<a id="a-Pb"></a>皆由爱所造。<a id="a-Pc"></a>凡在地狱受诸苦恼。<a id="a-Pd"></a>皆由爱病。<a id="a-Pe"></a>诸杀生者。<a id="a-Pf"></a>亦由爱致。<a id="a-Pg"></a>不与取淫劮妄语。<a id="a-Ph"></a>十不善行亦复如是。<a id="a-Pi"></a>皆由爱心。<a id="a-Pj"></a>造斯诸恶。<a id="a-Pk"></a>十恶已具死入地狱。<a id="a-Pl"></a>十三火炙烧炙其身。<a id="a-Pm"></a>云何为十三。<a id="a-Pn"></a>有二火山当前向身入腹穿脊过。<a id="a-Po"></a>又二火山从背后来入脊从腹出。<a id="a-Pp"></a>又二火山从左胁入右胁出。<a id="a-Pq"></a>又二火山从右胁入左胁出。<a id="a-Pr"></a>又二火山从下入上出。<a id="a-Ps"></a>又二火山从上入下出。<a id="a-Pt"></a>第十三火山何者。<a id="a-Pu"></a>是自身所造。<a id="a-Pv"></a>渴爱者是也。<a id="a-Pw"></a>十二火山其痛可忍。<a id="a-Px"></a>自身所造渴爱火山者不可疗治。<a id="a-Py"></a>如佛契经。<a id="a-Pz"></a>狱卒阿旁问诸罪人。<a id="a-Q0"></a>汝等为从何来。<a id="a-Q1"></a>罪人报曰。<a id="a-Q2"></a>我等饥困亦不自知。<a id="a-Q3"></a>为从何来。<a id="a-Q4"></a>尔时狱卒。<a id="a-Q5"></a>即以热铁丸。<a id="a-Q6"></a>强令使食。<a id="a-Q7"></a>狱卒斯须复问罪人。<a id="a-Q8"></a>汝等为从何来。<a id="a-Q9"></a>我等甚渴。<a id="a-QA"></a>亦不自知为从何来。<a id="a-QB"></a>尔时狱卒。<a id="a-QC"></a>偃卧罪人。<a id="a-QD"></a>洋铜灌口烧口咽喉皆悉下过。<a id="a-QE"></a>取要言之。<a id="a-QF"></a>地狱苦痛忧恼万端。<a id="a-QG"></a>受畜生形众苦无数。<a id="a-QH"></a>云何为畜生受苦。<a id="a-QI"></a>如佛契经所说。<a id="a-QJ"></a>于是比丘。<a id="a-QK"></a>生畜生者。<a id="a-QL"></a>多诸苦恼。<a id="a-QM"></a>比丘当知。<a id="a-QN"></a>若有众生堕畜生者。<a id="a-QO"></a>生冥长冥于冥无常。<a id="a-QP"></a>此等何者。<a id="a-QQ"></a>是所谓入地蛰虫。<a id="a-QR"></a>是皆由前身贪乐爱欲。<a id="a-QS"></a>身口意行恶身坏命终。<a id="a-QT"></a>死为地中蛰虫。<a id="a-QU"></a>是谓冥生冥长于冥命终。<a id="a-QV"></a>是谓比丘畜生甚苦甚痛难忍。<a id="a-QW"></a>或有众生。<a id="a-QX"></a>缘四大生缘四大长缘四大终。<a id="a-QY"></a>此何者是所谓疱生。<a id="a-QZ"></a>是皆由前身贪着爱味故。<a id="a-Qa"></a>身口意恶。<a id="a-Qb"></a>身坏命终生疱虫中。<a id="a-Qc"></a>缘四大生缘四大长缘四大命终。<a id="a-Qd"></a>是谓比丘畜生甚苦甚痛难忍。<a id="a-Qe"></a>比丘当知复有众生。<a id="a-Qf"></a>生畜生中闻人大小便臭气驰走奔向。<a id="a-Qg"></a>我等食是饮是。<a id="a-Qh"></a>此等何者。<a id="a-Qi"></a>是所谓鸡狗猪豚驴野狐乌鸟等是也。<a id="a-Qj"></a>比丘当知饿鬼甚苦。<a id="a-Qk"></a>云何饿鬼苦。<a id="a-Ql"></a>或有饿鬼食啖须发或食身毛。<a id="a-Qm"></a>或食指爪齿身垢薄膜至厚皮。<a id="a-Qn"></a>至革筋骨心脾肾肝胆大小肠胃屎脑髓泪汗涕唾脓血脂腻胆尿。<a id="a-Qo"></a>如此众类。<a id="a-Qp"></a>饿鬼所食受此众苦。<a id="a-Qq"></a>皆由前身贪着爱味悭贪独食。<a id="a-Qr"></a>设施人食咒诅骂詈。<a id="a-Qs"></a>汝等啖我食如食脓血大小便亦复如是。<a id="a-Qt"></a>后为饿鬼食此众秽。<a id="a-Qu"></a>复有饿鬼本为人时。<a id="a-Qv"></a>独食无耻初不施人一粒之米。<a id="a-Qw"></a>若见人施者抑遮使止。<a id="a-Qx"></a>后为饿鬼经历久远。<a id="a-Qy"></a>耳曾不闻饮食之名。<a id="a-Qz"></a>况得食乎。<a id="a-R0"></a>此饿鬼苦不可具宣。<a id="a-R1"></a>此三恶趣受苦无量。<a id="a-R2"></a>斯由前身爱心坚固种此诸苦。<a id="a-R3"></a>是故佛说爱者众病之首也。<a id="a-R4"></a>爱苦共生有者无欲无有想。<a id="a-R5"></a>欲已去离永尽无余。<a id="a-R6"></a>已吐已舍。<a id="a-R7"></a>无有热恼众患之本。<a id="a-R8"></a>是故说曰。<a id="a-R9"></a>无欲无有想。<a id="a-RA"></a>比丘专念度者。<a id="a-RB"></a>比丘专意初不错乱离边至无边。<a id="a-RC"></a>从此彼岸入泥洹境。<a id="a-RD"></a>清无热恼。<a id="a-RE"></a>一切恋爱心寂然不起。<a id="a-RF"></a>是故说曰。<a id="a-RG"></a>比丘专念度也。</p>
 </body>
</html>