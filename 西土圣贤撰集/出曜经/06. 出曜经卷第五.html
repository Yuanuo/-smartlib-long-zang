<!doctype html>
<html id="z3IBWGD1Eg" data-ver="913">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经卷第五</h1>
  <h2 id="a2">无放逸品第四之余</h2>
  <p id="a3">说法虽微少　　一意专听受</p>
  <p id="a4">此名护法人　　除去淫怒痴</p>
  <p id="a5">众结永尽者　　故名为沙门</p>
  <p id="a6">说法虽微少者。<a id="a-7"></a>少而有要义味相应。<a id="a-8"></a>昔有二比丘在深山中学。<a id="a-9"></a>一人多闻一人寡浅。<a id="a-A"></a>时少闻者持戒完具所诵经文唯有一句。<a id="a-B"></a>日日讽诵更不求受。<a id="a-C"></a>时虚空神及山林神日日称善。<a id="a-D"></a>愿乐欲闻道人所说。<a id="a-E"></a>时彼多闻比丘。<a id="a-F"></a>以已所知众妙之义甚深经句高声讽诵。<a id="a-G"></a>山林诸神默然不对。<a id="a-H"></a>亦不唱善。<a id="a-I"></a>时多闻比丘。<a id="a-J"></a>寻怀恚怒语彼山神。<a id="a-K"></a>今此晚学比丘所学浅薄唯诵一句。<a id="a-L"></a>天便称善哉。<a id="a-M"></a>我今多闻义理甚深。<a id="a-N"></a>釆拾众经言词妙语。<a id="a-O"></a>与汝诵习。<a id="a-P"></a>然诸天神亦不应对亦不称善。<a id="a-Q"></a>天神报曰。<a id="a-R"></a>比丘不自责方复责我。<a id="a-S"></a>此少闻比丘言与行相应。<a id="a-T"></a>汝今比丘虽诵三藏行与经。<a id="a-U"></a>违佛所演出曜。<a id="a-V"></a>亦有此偈。</p>
  <p id="aW">说法虽微少　　一意专听受</p>
  <p id="aX">此名护法人　　除去淫怒痴</p>
  <p id="aY">此比丘与法相应。<a id="a-Z"></a>虽未尽淫怒痴方便令尽。<a id="a-a"></a>汝虽多闻昼夜习淫怒痴贪着色声香味细滑法。<a id="a-b"></a>此少闻比丘昼夜禅思念不分散。<a id="a-c"></a>是故恒与称善。<a id="a-d"></a>汝虽多闻意不专一。<a id="a-e"></a>是故不称善。<a id="a-f"></a>时彼比丘闻诸天语即怀惭愧自耻所作。<a id="a-g"></a>山神由尚见我秽行。<a id="a-h"></a>况神通得道而不观见耶。<a id="a-i"></a>我今自改思惟妙智。<a id="a-j"></a>不复兴念着淫怒痴。<a id="a-k"></a>如其所行言行相应。<a id="a-l"></a>诸天日日称善无量。<a id="a-m"></a>夫人履行随朋友诱于善法得具足成就。<a id="a-n"></a>尔时比丘执行精勤。<a id="a-o"></a>得世俗妙法不净安般念四意止暖法顶法忍法世间第一法。<a id="a-p"></a>以次得证须陀洹果斯陀含果阿那含果阿罗汉果。<a id="a-q"></a>比丘得道已报谢诸天。<a id="a-r"></a>遭蒙劝诱拔濯清渊。<a id="a-s"></a>我今得道尽蒙神祇之力。<a id="a-t"></a>多所饶益多所成就。<a id="a-u"></a>复重与诸天说法心开意解得法眼净。<a id="a-v"></a>是故说曰说法虽微少。</p>
  <p id="aw">不放而得称　　放逸致毁谤</p>
  <p id="ax">不逸摩竭人　　缘净得生天</p>
  <p id="ay">过去久远无数世时有佛出世名曰迦葉。<a id="a-z"></a>至真等正觉在世教化所度有缘众生已讫。<a id="a-10"></a>于无余泥洹界而般泥洹。<a id="a-11"></a>尔时众生四部之众耶旬舍利起七宝塔兴敬供养。<a id="a-12"></a>复经数世塔遂凋坏无补治者。<a id="a-13"></a>是时义合邑众九万二千人。<a id="a-14"></a>时瓶沙王最为上首。<a id="a-15"></a>瓶沙王告诸大众。<a id="a-16"></a>汝等各自劝励共造福德。<a id="a-17"></a>佛世难遇人身难得。<a id="a-18"></a>虽得为人或堕边地生邪见家。<a id="a-19"></a>我等何为贪着世俗欢乐。<a id="a-1A"></a>不如开意修治朽故塔寺。<a id="a-1B"></a>诸人靡从受王教。<a id="a-1C"></a>令即共修治朽故塔寺。<a id="a-1D"></a>复共发愿。<a id="a-1E"></a>我等诸人心齐意同共治此寺。<a id="a-1F"></a>设有毫厘福德者。<a id="a-1G"></a>不堕三涂八难之中。<a id="a-1H"></a>便生天上人中同处不异。<a id="a-1I"></a>复闻将来有佛出现名释迦文。<a id="a-1J"></a>彼初说法使我大众最初得度。<a id="a-1K"></a>以王为首。<a id="a-1L"></a>是时九万二千人。<a id="a-1M"></a>随其世寿各各命终。<a id="a-1N"></a>尽生天上处忉利天宫。<a id="a-1O"></a>复经数世。<a id="a-1P"></a>阎浮利内有佛出世名释迦文至真等正觉。<a id="a-1Q"></a>十号具足。<a id="a-1R"></a>三十二相八十种好紫磨金色圆光七尺。<a id="a-1S"></a>语声八种如羯毗鸟音。<a id="a-1T"></a>是时九万二千天。<a id="a-1U"></a>受天福已各各命终生摩竭国界。<a id="a-1V"></a>瓶沙王长年八岁系嗣王后以法治化。<a id="a-1W"></a>无有阿曲修治正法恩慈下及不害生命。<a id="a-1X"></a>分檀布施周穷济戹远行经过暂停息者尽供给之。<a id="a-1Y"></a>是时儒童菩萨。<a id="a-1Z"></a>舍八万婇女捐王重位。<a id="a-1a"></a>夜非人时舍国求道自剃头发。<a id="a-1b"></a>复脱宝衣所乘白马尽付车匿还国白王。<a id="a-1c"></a>生死苦恼忧劳无数。<a id="a-1d"></a>子今学道要求果证。<a id="a-1e"></a>若成所愿还当度王。<a id="a-1f"></a>是时菩萨转复前进。<a id="a-1g"></a>道逢猎师着其法服状如沙门。<a id="a-1h"></a>菩萨问猎者所著法服名为何等。<a id="a-1i"></a>猎师报曰。<a id="a-1j"></a>此名袈裟被着游猎群鹿见已谓为学道之人。<a id="a-1k"></a>皆来敬附各无恐惧。<a id="a-1l"></a>我等以次取杀用自存命。<a id="a-1m"></a>菩萨闻此倍兴悲慈。</p>
  <p id="a1n">夫人依四等　　拔济众生类</p>
  <p id="a1o">袈裟如来服　　除秽而造秽</p>
  <p id="a1p">我今有此着身天衣极细软好可共博贸。<a id="a-1q"></a>猎师报曰。<a id="a-1r"></a>王子生长深宫身体软细。<a id="a-1s"></a>不更寒苦恐坏王子身。<a id="a-1t"></a>菩萨报曰。<a id="a-1u"></a>但贸无苦。<a id="a-1v"></a>此是古圣贤人幖式。<a id="a-1w"></a>猎师报曰。<a id="a-1x"></a>王子宝衣价直无数。<a id="a-1y"></a>今此袈裟无所任施何为苟欲博贸。<a id="a-1z"></a>菩萨报曰。<a id="a-20"></a>意欲所须不计贵贱。<a id="a-21"></a>猎师报曰。<a id="a-22"></a>此衣垢秽脓血臭处不敢博贸。<a id="a-23"></a>菩萨报曰。<a id="a-24"></a>臭之与香开意见与自当浣濯。<a id="a-25"></a>猎师即脱衣贸菩萨宝衣。<a id="a-26"></a>是时菩萨着法衣手执藕华叶。<a id="a-27"></a>入罗阅城乞食。<a id="a-28"></a>尔时数千万众普集一处。<a id="a-29"></a>逢见菩萨举手赞叹。<a id="a-2A"></a>或言。<a id="a-2B"></a>善来。<a id="a-2C"></a>或言。<a id="a-2D"></a>日月。<a id="a-2E"></a>或有叉手自归命者。<a id="a-2F"></a>或相问讯。<a id="a-2G"></a>为是天耶。<a id="a-2H"></a>梵耶。<a id="a-2I"></a>释提桓因耶。<a id="a-2J"></a>众人所围不容乞求。<a id="a-2K"></a>寻执华叶还至城外径至东山。<a id="a-2L"></a>人众追逐前后相次。<a id="a-2M"></a>时瓶沙王在高楼上。<a id="a-2N"></a>遥见人众追逐菩萨。<a id="a-2O"></a>即问左右此诸人众皆奔趣山为有何故。<a id="a-2P"></a>有一大臣审识菩萨。<a id="a-2Q"></a>即白王曰。<a id="a-2R"></a>此是释种子辞家出学游荡在外。<a id="a-2S"></a>或能谋图国事当往诛杀。<a id="a-2T"></a>瓶沙闻已告彼臣曰。<a id="a-2U"></a>护卿种族勿吐此言。<a id="a-2V"></a>正使释子绍王位者作转轮圣王。<a id="a-2W"></a>我等便为臣佐。<a id="a-2X"></a>若使出家学道自致佛者。<a id="a-2Y"></a>我等愿为上首弟子。<a id="a-2Z"></a>最初说法先在其例。<a id="a-2a"></a>是瓶沙王车载饮食种种甘馔。<a id="a-2b"></a>往就山中与菩萨相见寻前礼足。<a id="a-2c"></a>自称姓字摩竭国界瓶沙王者我身是也。<a id="a-2d"></a>菩萨报曰。<a id="a-2e"></a>我先识矣何须致敬。<a id="a-2f"></a>瓶沙王启曰。<a id="a-2g"></a>今献微贡供食之余愿见纳受以示微心。<a id="a-2h"></a>菩萨默然受食食讫行清净水。<a id="a-2i"></a>王前白言。<a id="a-2j"></a>若使王子成无上道者。<a id="a-2k"></a>当见先度永离世苦。<a id="a-2l"></a>时瓶沙王礼足取别。<a id="a-2m"></a>菩萨进路到阿兰所。<a id="a-2n"></a>阿兰诸弟子等。<a id="a-2o"></a>遥见菩萨来即白其师。<a id="a-2p"></a>今有一人端正殊特径趣师门必求为弟子也。<a id="a-2q"></a>时阿兰即告弟子而说此颂。</p>
  <p id="a2r">吾观远来士　　众相不缺漏</p>
  <p id="a2s">此必王世界　　终不宗奉师</p>
  <p id="a2t">是时菩萨问阿兰曰。<a id="a-2u"></a>汝学积久涉苦无数为获何证而自娱乐。<a id="a-2v"></a>阿兰报曰。<a id="a-2w"></a>吾所游学度于色想上至空处。<a id="a-2x"></a>于其中间而自娱乐。<a id="a-2y"></a>是时菩萨便作是念。<a id="a-2z"></a>阿兰无智独吾有智阿兰无信独吾有信。<a id="a-30"></a>阿兰犹尚得此空定。<a id="a-31"></a>况我进学不成无上等正觉乎。<a id="a-32"></a>是时菩萨思惟色想。<a id="a-33"></a>反覆校计即获空定。<a id="a-34"></a>即问阿兰。<a id="a-35"></a>汝所获定齐是空耶复出空耶。<a id="a-36"></a>阿兰曰。<a id="a-37"></a>菩萨所学定意齐是而已。<a id="a-38"></a>更无余定可狎习者。<a id="a-39"></a>是时菩萨内自思惟。<a id="a-3A"></a>吾今宜可至郁头蓝弗所。<a id="a-3B"></a>即至蓝弗所问蓝弗曰。<a id="a-3C"></a>汝今在此学来积久为获何定而自娱乐。<a id="a-3D"></a>蓝弗报曰。<a id="a-3E"></a>吾所游学从不用处。<a id="a-3F"></a>至有想无想处。<a id="a-3G"></a>菩萨闻已即自入定。<a id="a-3H"></a>便获不用处至有想无想处。<a id="a-3I"></a>是时菩萨便作是念。<a id="a-3J"></a>蓝弗无智独吾有智蓝弗无信独吾有信。<a id="a-3K"></a>蓝弗犹尚能获此定。<a id="a-3L"></a>况我进学不成无上等正觉乎。<a id="a-3M"></a>菩萨舍此定已不由此法。<a id="a-3N"></a>得成无上等正觉。<a id="a-3O"></a>内自思惟说此偈曰。</p>
  <p id="a3P">众生贪自丧　　乐获世俗定</p>
  <p id="a3Q">轮转堕生死　　祸灾入世冥</p>
  <p id="a3R">是时菩萨复自思惟此。<a id="a-3S"></a>非至要泥洹之道。<a id="a-3T"></a>我当更求出要之路。<a id="a-3U"></a>复向蓝弗说此偈曰。</p>
  <p id="a3V">我当暴尸骸　　露现钩锁骨</p>
  <p id="a3W">要当方便求　　生老病死本</p>
  <p id="a3X">是时菩萨便复前进在闲静处。<a id="a-3Y"></a>勤形苦体日进一麻一米六年苦行。<a id="a-3Z"></a>意欲起行起则前倒坐则却偃。<a id="a-3a"></a>是时兜术诸天下降卫侍菩萨。<a id="a-3b"></a>观见菩萨无出入息。<a id="a-3c"></a>或言命终或言灭度。<a id="a-3d"></a>悲哀感结而说斯偈。</p>
  <p id="a3e">本执弘誓心　　拯世无边境</p>
  <p id="a3f">舍彼忉利宫　　今方取命终</p>
  <p id="a3g">尔时有天前问菩萨。<a id="a-3h"></a>若使尊人厌患人间饮食精气。<a id="a-3i"></a>当以天上自然精气益菩萨力。<a id="a-3j"></a>是时菩萨复作是念。<a id="a-3k"></a>若我今日受天上精气。<a id="a-3l"></a>断人间食者则非其宜。<a id="a-3m"></a>是时菩萨便不受诸天所贡饮食精气。<a id="a-3n"></a>菩萨勤苦苦行已经六年。<a id="a-3o"></a>便自校计身中我今气力羸劣。<a id="a-3p"></a>夫成无上等正觉道不以苦行劳身然后成道。<a id="a-3q"></a>我今宜可饮食人间之食。<a id="a-3r"></a>食粳米蜜麨膏油涂身。<a id="a-3s"></a>是时菩萨便说此偈。</p>
  <p id="a3t">煎熬湿爱本　　以心智断别</p>
  <p id="a3u">心为万想本　　计身无有仇</p>
  <p id="a3v">尔时菩萨即如所念。<a id="a-3w"></a>人奉蜜麨乳糜膏油涂身。<a id="a-3x"></a>时菩萨左右有梵志二女供给所须。<a id="a-3y"></a>时彼二女[穀-禾+牛]五百牛乳饮二百五十牛。<a id="a-3z"></a>复[穀-禾+牛]二百五十牛乳饮百二十五牛。<a id="a-40"></a>复[穀-禾+牛]百二十五牛。<a id="a-41"></a>饮六十牛。<a id="a-42"></a>[穀-禾+牛]六十牛饮三十。<a id="a-43"></a>复[穀-禾+牛]三十饮十五。<a id="a-44"></a>[穀-禾+牛]十五饮七复[穀-禾+牛]七。<a id="a-45"></a>便为菩萨作食。<a id="a-46"></a>乳沸出釜上一仞复还入釜。<a id="a-47"></a>时有相师梵志。<a id="a-48"></a>见釜乳沸还相谓言。<a id="a-49"></a>若有立根得力食此乳糜者便成无上等正觉道。<a id="a-4A"></a>时二女人以金盂盛糜贡上菩萨。<a id="a-4B"></a>菩萨纳受食已澡漱以金器投于水中。<a id="a-4C"></a>释提桓因接取持诣天上。<a id="a-4D"></a>菩萨气力充体渡尼连禅水。<a id="a-4E"></a>是时水侧有一人。<a id="a-4F"></a>名曰吉祥。<a id="a-4G"></a>执剑刈草。<a id="a-4H"></a>菩萨直前语吉祥曰。<a id="a-4I"></a>见与少草敷地结跏趺坐。<a id="a-4J"></a>吉祥奉上草往诣树下躬自敷草结跏趺坐。<a id="a-4K"></a>发大弘誓我今已坐此树下终不坏坐要成无上等正觉道。<a id="a-4L"></a>乃起于座。<a id="a-4M"></a>是时弊魔将十八亿众并魔子萨陀至菩萨所。<a id="a-4N"></a>或兽头人身或一头两体。<a id="a-4O"></a>或为猿猴师子虎兕毒蛇恶兽魔鬼形体若干。<a id="a-4P"></a>担山吐火手执刀剑戈矛戟楯。<a id="a-4Q"></a>侧塞虚空跳踔吼唤来恐菩萨。<a id="a-4R"></a>菩萨慈力一毛不动。<a id="a-4S"></a>便成无上等正觉道魔即退还。<a id="a-4T"></a>是时如来熟视道树目未曾眴。<a id="a-4U"></a>时有三贾客远涉道来欲还本土。<a id="a-4V"></a>诸天固遮不使时过牛车顿踬。<a id="a-4W"></a>诸天告曰。<a id="a-4X"></a>如来成道已经七日可往奉献饮食。<a id="a-4Y"></a>即以器盛蜜酪酥往至如来所贡上饮食。<a id="a-4Z"></a>是时如来不欲纳受。<a id="a-4a"></a>所以然者。<a id="a-4b"></a>若我舒手取食者与外道梵志不别。<a id="a-4c"></a>我今当观过去诸佛世尊为用何食。<a id="a-4d"></a>适作是念。<a id="a-4e"></a>诸天空中曰。<a id="a-4f"></a>过去诸佛皆用钵食发语已讫。<a id="a-4g"></a>四天王奉上四钵。<a id="a-4h"></a>非是巧匠所造自然成就。<a id="a-4i"></a>是时如来复作是念。<a id="a-4j"></a>今四天王奉上四钵。<a id="a-4k"></a>若我取一舍三取三舍一则非其宜。<a id="a-4l"></a>今尽取四钵拍为一钵。<a id="a-4m"></a>时彼贾人以蜜酥酪奉上如来。<a id="a-4n"></a>即为嚫愿。<a id="a-4o"></a>今所布施欲使食者得充气力。<a id="a-4p"></a>当令施家世世受福安快无病终保年寿终受吉祥。<a id="a-4q"></a>两足安隐四足安隐远来安隐现在安隐夜安隐昼安隐日中安隐一切诸[穀-禾+卵]子安隐居家尽安隐无病内安隐。<a id="a-4r"></a>及诸一切眷属安隐。<a id="a-4s"></a>多诸净洁饮食治百秋见百秋。<a id="a-4t"></a>尔时世尊七七四十九日默然不说法。<a id="a-4u"></a>内自思惟。<a id="a-4v"></a>欲使前人自来请受。<a id="a-4w"></a>时摩竭人民闻菩萨已成佛道。<a id="a-4x"></a>昼夜恳恻追念如来。<a id="a-4y"></a>摩竭国界疫气纵横。<a id="a-4z"></a>应度众生八万人死尽生天上。<a id="a-50"></a>尔时世尊渐复前进先降五。<a id="a-51"></a>次二五次三十七次十三村人。<a id="a-52"></a>尔时阎浮利地有六十罗汉如来六十一。<a id="a-53"></a>尔时世尊告诸比丘。<a id="a-54"></a>汝等人间分卫两两为伴慎勿独行。<a id="a-55"></a>所以然者。<a id="a-56"></a>众生处世或有利根或有钝根。<a id="a-57"></a>不遇沙门者便失泥洹。<a id="a-58"></a>尔时世尊转诣郁毗黎梵志村聚。<a id="a-59"></a>尔时世尊降千梵志转向罗阅城。<a id="a-5A"></a>瓶沙王闻如来转诣罗阅城人间分卫。<a id="a-5B"></a>即严四种兵欲出城外。<a id="a-5C"></a>诸天闭城门不使王出。<a id="a-5D"></a>王问左右何故不出城。<a id="a-5E"></a>虚空报曰大王当知。<a id="a-5F"></a>有缘众生幽系在狱。<a id="a-5G"></a>若王放大赦者乃得见如来耳。<a id="a-5H"></a>尔时大王寻放大赦牢狱系囚悉得开解。<a id="a-5I"></a>是时王寻得出城往迎世尊。<a id="a-5J"></a>如来遥见瓶沙即下道诣尼拘留树下坐。<a id="a-5K"></a>时瓶沙王即下步进往趣如来头面礼足。<a id="a-5L"></a>三自称字姓名我是摩竭国界瓶沙王也。<a id="a-5M"></a>世尊告曰。<a id="a-5N"></a>我先以知摩竭王耳。<a id="a-5O"></a>尔时世尊命王复坐渐与说法。<a id="a-5P"></a>使摩竭人民万二千人诸天八万诸尘垢尽法眼得生。<a id="a-5Q"></a>是故说曰不逸摩竭人缘净得生天。</p>
  <p id="a5R">不欲致名誉　　智者分别义</p>
  <p id="a5S">无逸义丰饶　　智者所承受</p>
  <p id="a5T">不欲致名誉者。<a id="a-5U"></a>为诸贤圣正见之人。<a id="a-5V"></a>复为诸佛贤圣弟子所见叹誉。<a id="a-5W"></a>如此之人能去放逸习清净行。<a id="a-5X"></a>不放逸之人于诸善法增益功德多所饶益。<a id="a-5Y"></a>夫人处世从今世至后世。<a id="a-5Z"></a>与善法相遇遭贤遇圣闻法辄得蒙度。<a id="a-5a"></a>皆由不放逸得此名誉。<a id="a-5b"></a>在在处处绍继佛种正法久存。<a id="a-5c"></a>是故说曰不欲致名誉。<a id="a-5d"></a>智者分别义者。<a id="a-5e"></a>广学之人亦知俗义复知道义。<a id="a-5f"></a>云何知俗义。<a id="a-5g"></a>或习耕田种作或入海采宝或学书文辞或算计历数或学刻印封藏或为王者执使通致远近或和合二寇各处无为。<a id="a-5h"></a>如此俗义皆由不放逸得办此事。<a id="a-5i"></a>云何智者解了道义。<a id="a-5j"></a>坐禅诵经佐助众事。<a id="a-5k"></a>云何坐禅。<a id="a-5l"></a>夫坐禅。<a id="a-5m"></a>入定者得须陀洹果斯陀含果阿那含果阿罗汉果。<a id="a-5n"></a>得初禅二禅三禅四禅。<a id="a-5o"></a>空处识处不用处有想无想处。<a id="a-5p"></a>复得四等慈悲喜护神足天耳。<a id="a-5q"></a>知他人心智自识宿命。<a id="a-5r"></a>复见众生逝者生者不憍慢之人入禅定意。<a id="a-5s"></a>办此诸法成第一义。<a id="a-5t"></a>斯由不放逸也。<a id="a-5u"></a>放逸之人终不成办。<a id="a-5v"></a>是谓坐禅之人所获功德。<a id="a-5w"></a>云何诵经堪任诵习。<a id="a-5x"></a>契经律阿毗昙杂藏及外异学所诵经典。<a id="a-5y"></a>有人禀受不吝其义。<a id="a-5z"></a>若有外学来诘问者。<a id="a-60"></a>便能詶答无有狐疑。<a id="a-61"></a>放逸人不能习此法。<a id="a-62"></a>放逸人者不能成办。<a id="a-63"></a>云何佐助众事。<a id="a-64"></a>是时无放逸人能劝四辈供事三宝兴起塔寺。<a id="a-65"></a>或起讲堂冬温夏凉或作食堂修治补缺散华烧香香汁洒地供给当来过去现在众僧。<a id="a-66"></a>不放逸之人能成办此事。<a id="a-67"></a>放逸人者不能成办。<a id="a-68"></a>是故说曰智者分别义。<a id="a-69"></a>无逸义丰饶者。<a id="a-6A"></a>不放逸人饶财多宝。<a id="a-6B"></a>于世技术无所乏短。<a id="a-6C"></a>意欲施行出众人表。<a id="a-6D"></a>采致真珠车磲马瑙虎珀水精琉璃无价摩尼珠。<a id="a-6E"></a>此是俗间不放逸所得。<a id="a-6F"></a>出家学道得阿罗汉。<a id="a-6G"></a>获第一妙智见致身证。<a id="a-6H"></a>得空入空三昧。<a id="a-6I"></a>得无愿入无愿三昧。<a id="a-6J"></a>得无想入无想三昧。<a id="a-6K"></a>得此泥洹要路者。<a id="a-6L"></a>皆由不放逸也。<a id="a-6M"></a>是故说曰无逸义丰饶也。<a id="a-6N"></a>智者所承受者。<a id="a-6O"></a>所以言智者。<a id="a-6P"></a>言无漏失。<a id="a-6Q"></a>语常含笑不怀憍慢。<a id="a-6R"></a>便能兴致如此之德。<a id="a-6S"></a>无智之人不能成办。<a id="a-6T"></a>是故说曰智者所承受。</p>
  <p id="a6U">现在所存义　　亦及后世缘</p>
  <p id="a6V">勇士能演说　　是谓明智士</p>
  <p id="a6W">现在所存义者。<a id="a-6X"></a>不放逸人于现在法中。<a id="a-6Y"></a>多获财宝自然受福。<a id="a-6Z"></a>为人所念言从语用承受其教。<a id="a-6a"></a>放逸人则无是也。<a id="a-6b"></a>是故说曰现在所存义也。<a id="a-6c"></a>亦及后世缘者。<a id="a-6d"></a>不放逸人得为人次便能布施持戒守齐。<a id="a-6e"></a>见诸行道者伐其欢喜。<a id="a-6f"></a>以诸善法香熏身体。<a id="a-6g"></a>于百千世颜貌端容。<a id="a-6h"></a>是故说曰亦及后世缘也。<a id="a-6i"></a>勇士能演义者。<a id="a-6j"></a>随时应适不失其所。<a id="a-6k"></a>所谓勇士者佛及弟子是也。<a id="a-6l"></a>是故说曰勇士能演义也。<a id="a-6m"></a>是谓明智士者。<a id="a-6n"></a>能成就众法分别思惟为人。<a id="a-6o"></a>导将示人之善除人之恶。</p>
  <p id="a6p">比丘谨慎乐　　放逸多忧愆</p>
  <p id="a6q">能免深海难　　如象拔淤泥</p>
  <p id="a6r">昔佛在舍卫国祇树给孤独园。<a id="a-6s"></a>尔时国王波斯匿有一暴象。<a id="a-6t"></a>恒入军阵所在征伐无不降伏。<a id="a-6u"></a>然彼暴象饮酒过多没在深泥。<a id="a-6v"></a>将诸大象人众数千共挽此象不能移动。<a id="a-6w"></a>有一智人见而问曰。<a id="a-6x"></a>汝等众人何等作为。<a id="a-6y"></a>众人报曰。<a id="a-6z"></a>王家大象暴战没在深泥。<a id="a-70"></a>以数千象力及以人众共挽不能移动。<a id="a-71"></a>智人问曰。<a id="a-72"></a>此象先时力为多少。<a id="a-73"></a>众人报曰。<a id="a-74"></a>此象战斗力无涯限。<a id="a-75"></a>智人复告众人。<a id="a-76"></a>汝等还舍象众吾能拔出使得无他。<a id="a-77"></a>是时智人即集鼓角椎钟鸣鼓。<a id="a-78"></a>像如战斗。<a id="a-79"></a>复使众人皆着器仗。<a id="a-7A"></a>象闻鼓声谓为大寇入境共相攻伐。<a id="a-7B"></a>即从深泥越奔趣军众驰奔四面求索战斗。<a id="a-7C"></a>时波斯匿王问左右。<a id="a-7D"></a>拔象淤泥是谁之力。<a id="a-7E"></a>左右白王。<a id="a-7F"></a>有一远侨智人。<a id="a-7G"></a>设此权谋得免象难。<a id="a-7H"></a>王寻赏用以为辅佐。<a id="a-7I"></a>时有众多比丘眼见耳闻。<a id="a-7J"></a>便自校计象为六畜无有慧明。<a id="a-7K"></a>堕无闲处闻战斗声。<a id="a-7L"></a>便从淤泥而自拔济。<a id="a-7M"></a>然我众人没在生死之海。<a id="a-7N"></a>不离五道之难。<a id="a-7O"></a>有生老病死毒畏之患不能自拔。<a id="a-7P"></a>共相追逐一身灭坏。<a id="a-7Q"></a>复受一身动与罪连。<a id="a-7R"></a>还转六趣求出无期。<a id="a-7S"></a>是时诸比丘日夜精勤不暇食息。<a id="a-7T"></a>如救火然如避劫烧炽然。<a id="a-7U"></a>诸法焚烧结使。<a id="a-7V"></a>如铁百炼成器必利。<a id="a-7W"></a>人亦如是。<a id="a-7X"></a>结去心存曤然大悟。<a id="a-7Y"></a>得阿罗汉果。<a id="a-7Z"></a>六通清彻存亡自由。<a id="a-7a"></a>尔时世尊以天眼观清净无瑕秽。<a id="a-7b"></a>知诸比丘执志坚固信不怀惓各相克励。<a id="a-7c"></a>复知战象自拔淤泥。<a id="a-7d"></a>为后众生作大炬明。<a id="a-7e"></a>亦使正法久存于世。<a id="a-7f"></a>阐扬大教远近听闻。<a id="a-7g"></a>在诸大众而说此偈。</p>
  <p id="a7h">比丘谨慎乐　　放逸多忧愆</p>
  <p id="a7i">能免深海难　　如象拔淤泥</p>
  <p id="a7j">比丘谨慎乐者。<a id="a-7k"></a>持行比丘心不放逸。<a id="a-7l"></a>内外清彻无有瑕垢。<a id="a-7m"></a>游志无为无染无污。<a id="a-7n"></a>是故说曰比丘谨慎乐。<a id="a-7o"></a>放逸多忧愆者。<a id="a-7p"></a>众畏之原首多诸愆咎。<a id="a-7q"></a>亡国破家无不由之。<a id="a-7r"></a>犹火犹贼亦如毒药。<a id="a-7s"></a>放逸之人心意倒错堕入恶趣自入深渊。<a id="a-7t"></a>复教人入渊多诸恐畏初无欢乐之心。<a id="a-7u"></a>是故说曰放逸多忧愆也。<a id="a-7v"></a>能免深海难者。<a id="a-7w"></a>云何名为深海难。<a id="a-7x"></a>饿鬼畜生地狱。<a id="a-7y"></a>是欲从三趣求毫厘善而不可得。<a id="a-7z"></a>能自拔济者得须陀洹果。<a id="a-80"></a>能拔饿鬼畜生之难以离世患不与罪俱。<a id="a-81"></a>是故说曰能免深海难也。<a id="a-82"></a>如象拔淤泥者。<a id="a-83"></a>是时战象内心自念。<a id="a-84"></a>吾前后来受王宠待甘美饮食。<a id="a-85"></a>吾先服食与王斗战无不降伏。<a id="a-86"></a>设我今日没在淤泥不自拔出与王进斗者。<a id="a-87"></a>则我失由来之名。<a id="a-88"></a>亦使一国被其毁辱。<a id="a-89"></a>是故说曰如象拔淤泥。</p>
  <p id="a8A">比丘谨慎乐　　放逸多忧愆</p>
  <p id="a8B">散洒诸恶法　　如风飘落叶</p>
  <p id="a8C">昔佛在摩竭国界甘梨园石室窟中。<a id="a-8D"></a>是时众多比丘在彼众中日夜行道。<a id="a-8E"></a>树木繁茂荫厚昼闇各不相见。<a id="a-8F"></a>贼寇纵逸在彼暴虐。<a id="a-8G"></a>恐怖诸行道比丘。<a id="a-8H"></a>及至秋节风飘叶落。<a id="a-8I"></a>各得相见贼自隐藏。<a id="a-8J"></a>时诸比丘复作是念。<a id="a-8K"></a>荫厚叶茂寇贼纵逸外事如是内亦当尔。<a id="a-8L"></a>毛发爪齿形容殊妙。<a id="a-8M"></a>覆诸结使奸爱游荡。<a id="a-8N"></a>得伺其便。<a id="a-8O"></a>劫善本财货。<a id="a-8P"></a>众多比丘到时。<a id="a-8Q"></a>持钵入城乞食。<a id="a-8R"></a>还诣精舍自敷座具。<a id="a-8S"></a>端意正心系念在前。<a id="a-8T"></a>思惟方便伐结使贼渐渐除垢。<a id="a-8U"></a>断欲爱色爱无色爱。<a id="a-8V"></a>尔时世尊以天眼观清净无瑕秽。<a id="a-8W"></a>见诸比丘共相笃励恳恻其心。<a id="a-8X"></a>各在闲静思惟校计。<a id="a-8Y"></a>各除欲爱色爱无色爱。<a id="a-8Z"></a>尔时世尊。<a id="a-8a"></a>欲使大法久存于世。<a id="a-8b"></a>为后众生作大炬明。<a id="a-8c"></a>阐扬大教远近听闻。<a id="a-8d"></a>在诸大众而说斯偈。</p>
  <p id="a8e">比丘谨慎乐　　放逸多忧愆</p>
  <p id="a8f">散洒诸恶法　　如风飘落叶</p>
  <p id="a8g">结使大聚智慧火然。<a id="a-8h"></a>斯不由师自然觉悟。<a id="a-8i"></a>后学众生能法此者学中之上。<a id="a-8j"></a>从师承受学不进者学中下也。<a id="a-8k"></a>如是比丘。<a id="a-8l"></a>当求上学勿为下学。</p>
  <p id="a8m">比丘谨慎乐　　放逸多忧愆</p>
  <p id="a8n">结使所缠裹　　为火烧已尽</p>
  <p id="a8o">昔佛在摩竭国界甘梨园石室窟中。<a id="a-8p"></a>是时众多比丘日夜行道。<a id="a-8q"></a>地中众草极大茂盛各不相见。<a id="a-8r"></a>贼寇纵逸在彼暴虐。<a id="a-8s"></a>恐怖诸行道比丘。<a id="a-8t"></a>及至秋节风飘叶落各得相见贼自隐藏。<a id="a-8u"></a>时诸比丘复作是念。<a id="a-8v"></a>荫厚草茂寇贼纵逸外事犹然。<a id="a-8w"></a>况复于内发毛爪齿形容端正殊妙覆诸结使。<a id="a-8x"></a>奸爱游荡得伺其便劫善本财货。<a id="a-8y"></a>众多比丘至时持钵入城乞食。<a id="a-8z"></a>还诣精舍自敷座具。<a id="a-90"></a>端意正心系念在前。<a id="a-91"></a>思惟方便伐结使贼渐渐除垢。<a id="a-92"></a>断欲爱色爱无色爱。<a id="a-93"></a>尔时世尊以天眼。<a id="a-94"></a>观清净无瑕秽。<a id="a-95"></a>见诸比丘共相笃励恳恻其心。<a id="a-96"></a>各在闲静思惟校计。<a id="a-97"></a>各除欲爱色爱无色爱。<a id="a-98"></a>尔时世尊。<a id="a-99"></a>欲使大法久存于世。<a id="a-9A"></a>为后众生作大炬明。<a id="a-9B"></a>阐扬大教远近听闻。<a id="a-9C"></a>在诸大众而说斯偈。</p>
  <p id="a9D">比丘谨慎乐　　放逸多忧愆</p>
  <p id="a9E">结使所缠裹　　为火烧已尽</p>
  <p id="a9F">犹如野火烧尽茂草永灭无余。<a id="a-9G"></a>此亦如是除欲界结使亦无遗余。</p>
  <p id="a9H">比丘谨慎乐　　放逸多忧愆</p>
  <p id="a9I">各各以次第　　得尽诸结使</p>
  <p id="a9J">昔佛在摩竭国界甘梨园石室窟中。<a id="a-9K"></a>是时众多比丘日夜行道。<a id="a-9L"></a>到时入城分卫。<a id="a-9M"></a>道逢王者收估取利送诣王藏。<a id="a-9N"></a>诸比丘见已内自思惟。<a id="a-9O"></a>王者教令民悉靡从。<a id="a-9P"></a>况今如来有无量之藏何者是耶。<a id="a-9Q"></a>所谓四意止四意断四神足五根五力七觉意八直行。<a id="a-9R"></a>有此诸道之法。<a id="a-9S"></a>得尽结使为良为美无过上者。<a id="a-9T"></a>是故说曰各各以次第得尽诸结使。</p>
  <p id="a9U">比丘谨慎乐　　放逸多忧愆</p>
  <p id="a9V">义解分别句　　行息永安宁</p>
  <p id="a9W">昔佛在摩竭国界甘梨园石室窟中。<a id="a-9X"></a>是时众多比丘。<a id="a-9Y"></a>到时着衣持钵入罗阅只城乞食。<a id="a-9Z"></a>见诸王子及长者子数十之众。<a id="a-9a"></a>共学射御筈筈相拄无空漏者。<a id="a-9b"></a>时诸比丘见已便作是念。<a id="a-9c"></a>此诸贵族子。<a id="a-9d"></a>学此射术者希望称誉兼俟外寇令敌不入国。<a id="a-9e"></a>虽学是术不成学术能以毫厘。<a id="a-9f"></a>四谛分别思惟系在心者乃为学术。<a id="a-9g"></a>众多比丘乞食讫还出城到精舍。<a id="a-9h"></a>澡洗手脚敷尼师坛。<a id="a-9i"></a>结跏趺坐系念在前。<a id="a-9j"></a>昼夜不息便获四谛。<a id="a-9k"></a>尔时世尊以天眼观清净无瑕秽。<a id="a-9l"></a>见诸比丘共相笃励恳恻其心。<a id="a-9m"></a>各在闲静思惟校计各除欲爱色爱无色爱。<a id="a-9n"></a>尔时世尊欲使大法久存于世。<a id="a-9o"></a>为后众生作大炬明。<a id="a-9p"></a>阐扬大教远近听闻。<a id="a-9q"></a>在诸大众而说斯偈。</p>
  <p id="a9r">比丘谨慎乐　　放逸多忧愆</p>
  <p id="a9s">义解分别句　　行息永安宁</p>
  <p id="a9t">比丘谨慎乐　　放逸多忧愆</p>
  <p id="a9u">恋诤小致大　　积恶入火焚</p>
  <p id="a9v">昔佛在舍卫国祇树给孤独园。<a id="a-9w"></a>时佛弟子名拘提。<a id="a-9x"></a>于罗汉果六反退还。<a id="a-9y"></a>至第七头自觉得证。<a id="a-9z"></a>即求利剑复恐退还自害其命。<a id="a-A0"></a>是时弊魔波旬驰奔四面求觅比丘。<a id="a-A1"></a>神为生何处不知神所生之处。<a id="a-A2"></a>往至问佛。<a id="a-A3"></a>奔趣四方求觅神识不能知处。<a id="a-A4"></a>求觅拘提亦不知处。<a id="a-A5"></a>世尊告曰。<a id="a-A6"></a>拘提比丘已取灭度神识处空与空合体弊魔闻已心兴郁毒。<a id="a-A7"></a>举身自投青莲香浴池中。<a id="a-A8"></a>池水涌沸水性鼋鮀之属尽皆命终。<a id="a-A9"></a>是时拘提比丘求于道果七反退转。<a id="a-AA"></a>诸罗汉等见其退转复恐却退。<a id="a-AB"></a>昼夜精勤修贤圣道而现在前。<a id="a-AC"></a>尔时世尊以天眼观清净无瑕秽见诸得道比丘各自精勤于证恐退复还欲使大法久存于世。<a id="a-AD"></a>为后众生作大炬明。<a id="a-AE"></a>在大众中而说此偈。</p>
  <p id="aAF">比丘谨慎乐　　放逸多忧愆</p>
  <p id="aAG">恋诤小致大　　积恶入火焚</p>
  <p id="aAH">恚怒隆盛　　冷水扬沸</p>
  <p id="aAI">恶至罪牵　　受报无穷</p>
  <p id="aAJ">昼夜当精勤　　牢持于禁戒</p>
  <p id="aAK">为善友所敬　　恶友所不念</p>
  <p id="aAL">昼夜当精勤者。<a id="a-AM"></a>何以故说精勤远离非法之相貌去离不善法精勤于善法精勤灭有漏邪见。<a id="a-AN"></a>颠倒狐疑犹豫皆悉除尽。<a id="a-AO"></a>复求方便去诸习结。<a id="a-AP"></a>是故说曰昼夜当精勤。<a id="a-AQ"></a>牢持于禁戒者。<a id="a-AR"></a>身口意威仪善念修习。<a id="a-AS"></a>心如金刚不可沮坏。<a id="a-AT"></a>执戒牢固不为外邪得其便。<a id="a-AU"></a>禁戒者二百五十戒。<a id="a-AV"></a>牢持守护不为慢怠。<a id="a-AW"></a>防戒当如不度弃捐法。<a id="a-AX"></a>淫怒痴起息令不起。<a id="a-AY"></a>是故说曰牢持于禁戒。<a id="a-AZ"></a>为善友所敬恶友所不念者。<a id="a-Aa"></a>善友者正见之人。<a id="a-Ab"></a>修于真正之法等成就者。<a id="a-Ac"></a>尽为彼人所敬念恶无放逸。<a id="a-Ad"></a>是故说曰为善友所敬也。<a id="a-Ae"></a>恶友者恶知识。<a id="a-Af"></a>离彼此岸见诸善人。<a id="a-Ag"></a>修道德者心怀嫉妒不欲闻见。<a id="a-Ah"></a>是故说曰恶友所不念。</p>
  <p id="aAi">无念及放逸　　亦不习所修</p>
  <p id="aAj">睡眠不求悟　　是谓入深渊</p>
  <p id="aAk">无念及放逸者。<a id="a-Al"></a>多喜忘误性意错乱心所施为尽。<a id="a-Am"></a>为不善善念遂灭恶念增生。<a id="a-An"></a>已生恶念便堕恶趣为人所憎嫉。<a id="a-Ao"></a>放逸之人昼夜思念。<a id="a-Ap"></a>吾当舍此至彼或生害心起若干念。<a id="a-Aq"></a>是故说曰无念及放逸。<a id="a-Ar"></a>无念及所修者。<a id="a-As"></a>意常慢惰已生慢惰为道俗所弃。<a id="a-At"></a>云何为俗所弃如佛契经说。<a id="a-Au"></a>长者子慢惰之人有六非义受罪之法。<a id="a-Av"></a>云何为六事。<a id="a-Aw"></a>应速行而不行事。<a id="a-Ax"></a>应挽行而不行饱食。<a id="a-Ay"></a>应作而不作极饥。<a id="a-Az"></a>应作而不作极热。<a id="a-B0"></a>应作而不作极寒。<a id="a-B1"></a>应作而不作。<a id="a-B2"></a>是谓长者子慢惰之人。<a id="a-B3"></a>有此六非义受罪之法不得至无上正真之道。<a id="a-B4"></a>是谓俗所弃。<a id="a-B5"></a>云何为道所弃。<a id="a-B6"></a>于是比丘不诵契经律阿毗昙及以杂藏。<a id="a-B7"></a>不坐禅诵经佐助众事。<a id="a-B8"></a>于现法中不至究竟不肯修习。<a id="a-B9"></a>于道俗中永无所习。<a id="a-BA"></a>云何于俗无所修习。<a id="a-BB"></a>意不汲汲修习命财非命财。<a id="a-BC"></a>所谓命财者。<a id="a-BD"></a>象马牛羊奴僮仆使是谓命财。<a id="a-BE"></a>云何非命财金银七宝谷食田业养生之具。<a id="a-BF"></a>是谓非命财。<a id="a-BG"></a>藏置不牢为贼所侵。<a id="a-BH"></a>是谓俗所不修习。<a id="a-BI"></a>云何于道所不修习不守护诸根。<a id="a-BJ"></a>前念生后念续念念恶随不容善想。<a id="a-BK"></a>如河于山而下流。<a id="a-BL"></a>有人意欲中断绝而不流者终不可得。<a id="a-BM"></a>放逸之人亦复如是。<a id="a-BN"></a>念念恶随。<a id="a-BO"></a>有人欲于前念后念中间生善心者终不可得。<a id="a-BP"></a>所以然者以其恶念念念相随。<a id="a-BQ"></a>是故说曰亦不习所修也。<a id="a-BR"></a>睡眠不求悟者。<a id="a-BS"></a>犹如有人或时在众听法为睡眠所逼不能觉寤。<a id="a-BT"></a>或时与人言语辄便睡眠。<a id="a-BU"></a>唯有智者方宜谏谕。<a id="a-BV"></a>或以苦言谏谕。<a id="a-BW"></a>或以骂詈加彼。<a id="a-BX"></a>或以方便先嗔后喜。<a id="a-BY"></a>是故世尊出五鼎沸世为人演说生死炽然之法。<a id="a-BZ"></a>设能分别知苦原本。<a id="a-Ba"></a>则无复此众患之法。<a id="a-Bb"></a>不求巧便于诸善法。<a id="a-Bc"></a>日衰日耗增有漏行。<a id="a-Bd"></a>是故说曰睡眠不求悟。<a id="a-Be"></a>是谓入深渊者。<a id="a-Bf"></a>戒有二业。<a id="a-Bg"></a>云何为二。<a id="a-Bh"></a>一者二百五十戒清净如真金。<a id="a-Bi"></a>二者于诸善法不广修学求尽有漏得无漏证。<a id="a-Bj"></a>亦复不求向须陀洹得须陀洹果。<a id="a-Bk"></a>向斯陀含得斯陀含果。<a id="a-Bl"></a>向阿那含得阿那含果。<a id="a-Bm"></a>向阿罗汉得阿罗汉果。<a id="a-Bn"></a>于斯诸法不肯狎习。<a id="a-Bo"></a>便自堕于深渊不至究竟。<a id="a-Bp"></a>是谓道者入深渊也。<a id="a-Bq"></a>云何俗入渊。<a id="a-Br"></a>若人处俗不习乘象御马执钩掷索相斗崄伪应进应退尽不修习。<a id="a-Bs"></a>便自沉没不能显其名德家业不成就。<a id="a-Bt"></a>是故说曰是谓入深渊也。</p>
  <p id="aBu">常求除前愆　　使不失其念</p>
  <p id="aBv">随时不兴慢　　快习于善法</p>
  <p id="aBw">善法善安寐　　今世亦后世</p>
  <p id="aBx">当求除前愆者。<a id="a-By"></a>犹如曾入海人谙知入海孔穴道路所经过处。<a id="a-Bz"></a>某处某处水浆某处博戏家某处淫种家。<a id="a-C0"></a>如此诸家当念远离。<a id="a-C1"></a>设至海中有果名摩檀那亦莫取食。<a id="a-C2"></a>设食此果者便不能采致珍宝。<a id="a-C3"></a>彼执律者亦复如是。<a id="a-C4"></a>示人径路常念避去非法之聚。<a id="a-C5"></a>设入非法聚者则不能采致深法。<a id="a-C6"></a>犹如有人素不明道意欲所趣。<a id="a-C7"></a>则有留碍亡失财物。<a id="a-C8"></a>能按大道不从邪径者便安隐归家。<a id="a-C9"></a>内法亦复如是。<a id="a-CA"></a>守护善法使外恶不入。<a id="a-CB"></a>常念思惟不去心怀。<a id="a-CC"></a>是故说曰当求除前愆使不失其念。<a id="a-CD"></a>云何随时不兴慢者。<a id="a-CE"></a>常念随时不兴于嫉慢。<a id="a-CF"></a>恒有勇猛心不怀懈怠。<a id="a-CG"></a>志离放逸诸法并集众善具足。<a id="a-CH"></a>犹如勇士能却外难着铠持仗。<a id="a-CI"></a>心不怯弱手执弓矢脚不移转。<a id="a-CJ"></a>便不复畏外敌。<a id="a-CK"></a>比丘亦复如是。<a id="a-CL"></a>执心牢固兴弘誓意而自缠络除结使贼亦无疑难。<a id="a-CM"></a>是故说曰随时不兴慢也。<a id="a-CN"></a>云何快习于善法。<a id="a-CO"></a>所谓法者善不善无记。<a id="a-CP"></a>世尊说曰念除不善无记当修于善法。<a id="a-CQ"></a>何以故不善法者令人入恶。<a id="a-CR"></a>无记法者令人堕愚惑之中。<a id="a-CS"></a>善法者令人生善处天上人中。<a id="a-CT"></a>或入无为泥洹境界是故说曰快习于善法。<a id="a-CU"></a>云何善法善安寐者。<a id="a-CV"></a>不复畏堕地狱饿鬼畜生。<a id="a-CW"></a>若人毁辱不怀畏惧。<a id="a-CX"></a>卧寐恬淡寤则常安。<a id="a-CY"></a>是故说曰善法善安寐。<a id="a-CZ"></a>今世亦后世若在今世无有愁忧苦恼。<a id="a-Ca"></a>何以故尔。<a id="a-Cb"></a>以其善修法故。<a id="a-Cc"></a>若生后世遭遇贤圣不离善处。<a id="a-Cd"></a>斯由身身相续习善所致。<a id="a-Ce"></a>是故说曰今世亦后世也。</p>
  <p id="aCf">思惟不放逸　　为仁学仁迹</p>
  <p id="aCg">从是无有忧　　当念自灭意</p>
  <p id="aCh">思惟不放逸者。<a id="a-Ci"></a>去五缚着不住五处终日思惟导引比丘修持禁戒。<a id="a-Cj"></a>戒有二业云何为二业。<a id="a-Ck"></a>一者二百五十戒。<a id="a-Cl"></a>二者柔顺戒。<a id="a-Cm"></a>业出言柔软不复害人。<a id="a-Cn"></a>受诸梵行人教诲之法所闻法教闻能遵奉。<a id="a-Co"></a>不失贤圣出要之路。<a id="a-Cp"></a>是故说曰思惟不放逸也。<a id="a-Cq"></a>为仁学仁迹从是无有忧者。<a id="a-Cr"></a>定意不乱内怀慈仁加被众生。<a id="a-Cs"></a>不习欲爱嗔恚愚痴。<a id="a-Ct"></a>但念思惟去离出爱求入寂定之室。<a id="a-Cu"></a>是故说曰为仁学仁迹。<a id="a-Cv"></a>从是无有忧云何。<a id="a-Cw"></a>当念自灭意常当专念守意不乱。<a id="a-Cx"></a>莫求彼短幸望其行。<a id="a-Cy"></a>已得正定。<a id="a-Cz"></a>外邪不入。<a id="a-D0"></a>弊魔波旬不得其便。<a id="a-D1"></a>或变其被服作父母兄弟来入。<a id="a-D2"></a>诡娆善男子者不能得其便。<a id="a-D3"></a>心已得定终不忘失无漏善法。<a id="a-D4"></a>已得善法便受如来名号。<a id="a-D5"></a>已受名号佛法便得久存。<a id="a-D6"></a>是故说曰当念自灭意。</p>
  <p id="aD7">善求出要　　顺从佛法</p>
  <p id="aD8">当灭死众　　象出华室</p>
  <p id="aD9">善求出要者。<a id="a-DA"></a>疾求方便善求伴侣。<a id="a-DB"></a>厌患生死贪欲远离。<a id="a-DC"></a>复求思惟恶露之观。<a id="a-DD"></a>虽处生死心不染着于生死。<a id="a-DE"></a>出要者出生死也。<a id="a-DF"></a>亦出三有更不受生。<a id="a-DG"></a>出要者。<a id="a-DH"></a>所谓出家学道。<a id="a-DI"></a>修无上道离于家业。<a id="a-DJ"></a>出要者露精自暴不求覆盖。<a id="a-DK"></a>是故说曰善求出要也。<a id="a-DL"></a>顺从佛法者。<a id="a-DM"></a>云何顺从佛法守一正见不着邪部。<a id="a-DN"></a>与行相应不缺道心。<a id="a-DO"></a>行相应者何者是谓得阿罗汉。<a id="a-DP"></a>不缺道心何者是谓除诸结诸不善法无邪倒见。<a id="a-DQ"></a>违此法者则不与佛法相应。<a id="a-DR"></a>是故说曰顺从佛法也。<a id="a-DS"></a>当灭死众者。<a id="a-DT"></a>云何名为死众百八结是也。<a id="a-DU"></a>求方便灭使不生。<a id="a-DV"></a>复重说曰云何为死众。<a id="a-DW"></a>所谓生老病是。<a id="a-DX"></a>亦求方便灭使不生。<a id="a-DY"></a>竖弘誓幢击四等鼓召受化人去生老病死。<a id="a-DZ"></a>悬解脱幡布大音声遍满世界。<a id="a-Da"></a>普告蜎飞蠕动之类。<a id="a-Db"></a>吾今已成等正觉道。<a id="a-Dc"></a>生死已尽梵行已立所作已办更不受有。<a id="a-Dd"></a>如实知之。<a id="a-De"></a>汝等亦当如我尽生死原入无畏城。<a id="a-Df"></a>无复众恼涉历生死。<a id="a-Dg"></a>是故说曰当灭死众也。<a id="a-Dh"></a>象出华室者。<a id="a-Di"></a>昔有一人捕得大象系以铁锁属王波斯匿。<a id="a-Dj"></a>象甚匈暴伤害人民不可称计。<a id="a-Dk"></a>或还害象破坏市肆生拔果树不可禁止。<a id="a-Dl"></a>波斯匿王即遣人众围捕缚束闭在华室。<a id="a-Dm"></a>系靽不与食犹暴难禁制。<a id="a-Dn"></a>是时王家更被暴象。<a id="a-Do"></a>皆着器仗有所征伐。<a id="a-Dp"></a>夫象战法有所攻伐必同声唤。<a id="a-Dq"></a>时彼系象闻知有外寇来侵境者。<a id="a-Dr"></a>象怀嗔恚顿锁自掷踏坏华室驰走东西命敌而行。<a id="a-Ds"></a>众人见已皆怀恐怖。<a id="a-Dt"></a>尔时世尊以天眼观清净无瑕秽。<a id="a-Du"></a>见此暴象被系得脱自命大敌欲摧灭之自求永安。<a id="a-Dv"></a>如来将欲现其勇猛为彼众生现其大明亦使正法久存于世。<a id="a-Dw"></a>在大众中而说斯偈。</p>
  <p id="aDx">善求出要　　顺从佛法</p>
  <p id="aDy">当灭死众　　象出华室</p>
  <p id="aDz">尔时世尊告诸比丘。<a id="a-E0"></a>龙象出现必有所益。<a id="a-E1"></a>虽为畜兽宿识极深生八难处离于仁义。<a id="a-E2"></a>闻众多象被钾着仗欲攻外寇奉教齐唤。<a id="a-E3"></a>象王闻者顿系驰奔恐不免难。<a id="a-E4"></a>畜兽愚暗犹尚乃尔。<a id="a-E5"></a>况汝等比丘躬从如来。<a id="a-E6"></a>闻句义味义句身味。<a id="a-E7"></a>身不能断缚着结使远离生死自系牢狱。<a id="a-E8"></a>复告四部众。<a id="a-E9"></a>夫世间系者无有牢固为危为脆为磨灭法不能舍家断慈慕心去俗因缘自不念道复不教人自行其道。<a id="a-EA"></a>象之被系未经旬日便自求脱得处无为。<a id="a-EB"></a>汝等众生染着生死。<a id="a-EC"></a>追忆受身积如十方山岳。<a id="a-ED"></a>目睹死者泪如十方四海。<a id="a-EE"></a>人之遗发计如十方生草。<a id="a-EF"></a>犹尚不能得免众难。<a id="a-EG"></a>犹如重罪之人一岁三移出狱复入狱不自改愆求出无为。<a id="a-EH"></a>何为贪着放逸不求解脱。<a id="a-EI"></a>常处在家业多诸秽污养妻畜子家之重靽念求方术舍慈着心。<a id="a-EJ"></a>时诸人民佥然心悟心开意解求出为道。<a id="a-EK"></a>我等以断世俗羁靽。<a id="a-EL"></a>复当方宜断生死羁靽。<a id="a-EM"></a>用意精勤昼夜不停。<a id="a-EN"></a>各各以次得须陀洹果斯陀含果阿那含果阿罗汉果。<a id="a-EO"></a>是时如来见诸比丘各获道迹叹说善哉。<a id="a-EP"></a>为大族姓子行应真正。<a id="a-EQ"></a>所以族姓子剃除须发被三法衣出家学道修无上梵行生死已尽梵行已立所作已办更不受有。<a id="a-ER"></a>如实知之。<a id="a-ES"></a>受人信施不唐其功堪能为人福田。<a id="a-ET"></a>不但我今赞叹汝身。<a id="a-EU"></a>诸得道者皆赞叹之。<a id="a-EV"></a>亦能自利复能利人。<a id="a-EW"></a>展转相利则佛种不断。<a id="a-EX"></a>正法亦久存于世若有众生以其衣被饮食床卧具病瘦医药。<a id="a-EY"></a>时惠施者获福无量不可称计。</p>
  <p id="aEZ">若于此正法　　不怀放逸意</p>
  <p id="aEa">断生老病死　　越苦度彼岸</p>
  <p id="aEb">若于此正法者。<a id="a-Ec"></a>内所修学皆谓正法。<a id="a-Ed"></a>不怀放逸纵情自用更不涉胎受若干生。<a id="a-Ee"></a>虽复受生生于中国尽其苦原。<a id="a-Ef"></a>是故我说苦之原本。<a id="a-Eg"></a>是故说曰。</p>
  <p id="aEh">若于此正法　　不怀放逸意</p>
  <p id="aEi">断生老病死　　越苦度彼岸</p>
 </body>
</html>