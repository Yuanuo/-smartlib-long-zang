<!doctype html>
<html id="z3IBWGI1Ej" data-ver="1639">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经卷第八</h1>
  <h2 id="a2">行品第九</h2>
  <p id="a3">一法过去　　谓妄语人</p>
  <p id="a4">不免后世　　无恶不更</p>
  <p id="a5">昔佛在舍卫国祇树给孤独园。<a id="a-6"></a>尔时世尊像如经行。<a id="a-7"></a>渐渐以次至罗云房中。<a id="a-8"></a>时罗云遥见世尊。<a id="a-9"></a>即从坐起更拂拭坐具清净水。<a id="a-A"></a>世尊至房偏踞罗云床。<a id="a-B"></a>取清净水洗手足。<a id="a-C"></a>留少残水告罗云曰。<a id="a-D"></a>汝见留此水不。<a id="a-E"></a>唯然已见。<a id="a-F"></a>佛告罗云。<a id="a-G"></a>沙门执行亦复如是。<a id="a-H"></a>不知惭愧无有耻辱。<a id="a-I"></a>罗云当知。<a id="a-J"></a>设有比丘。<a id="a-K"></a>如此行者。<a id="a-L"></a>无恶不更无痛不遭。<a id="a-M"></a>犹此恶垢水不可净用。<a id="a-N"></a>尔时世尊躬自写水于地告罗云曰。<a id="a-O"></a>汝见吾写水在地不乎。<a id="a-P"></a>唯然已见。<a id="a-Q"></a>其有至诚执意妄语不知惭愧无有耻辱。<a id="a-R"></a>如此之行无恶不涉。<a id="a-S"></a>尔时世尊手执水器覆地语罗云曰。<a id="a-T"></a>汝见我覆此器不。<a id="a-U"></a>唯然已见。<a id="a-V"></a>若有至诚执意妄语人。<a id="a-W"></a>不知惭愧无有羞辱。<a id="a-X"></a>如此之类无恶不涉。<a id="a-Y"></a>尔时世尊告罗云曰。<a id="a-Z"></a>汝今当作是学。<a id="a-a"></a>弹指戏笑之间不得妄语。<a id="a-b"></a>况至诚妄语乎。<a id="a-c"></a>如是罗云当作是学。<a id="a-d"></a>是故说曰一法过去谓妄语人。<a id="a-e"></a>二百五十戒威仪内禁七法所说。<a id="a-f"></a>犯一法者则受其愆。<a id="a-g"></a>是故说曰一法过去谓妄语人也。<a id="a-h"></a>不免后世者。<a id="a-i"></a>已舍后世功勋善本。<a id="a-j"></a>夫人妄语众人证知。<a id="a-k"></a>况言重作罪涉历艰苦无不周遍。<a id="a-l"></a>是故说曰不免后世无恶不更。</p>
  <p id="am">宁啖烧铁　　吞饮洋铜</p>
  <p id="an">不以无戒　　食人信施</p>
  <p id="ao">宁啖烧铁者。<a id="a-p"></a>犹如铁丸猛父烧赤。<a id="a-q"></a>取而吞之。<a id="a-r"></a>烧唇烧舌烧咽烧腹下过虽有此苦自致死亡。<a id="a-s"></a>不缘此入地狱饿鬼畜生受苦无量。<a id="a-t"></a>是故说曰宁啖烧铁吞饮洋铜也。<a id="a-u"></a>不以无戒食人信施者。<a id="a-v"></a>不持戒人外荷法服内怀奸诡。<a id="a-w"></a>信无实行自大憍人。<a id="a-x"></a>少有所知夸世自誉。<a id="a-y"></a>受人信施谓宜应尔。<a id="a-z"></a>不虑后世万毒加形。<a id="a-10"></a>见诸持梵行人兴轻蔑心。<a id="a-11"></a>死辄堕恶身口意不具。<a id="a-12"></a>亦不修威仪礼节。<a id="a-13"></a>出入行来违失禁限。<a id="a-14"></a>见人得养生嫉妒心。<a id="a-15"></a>死辄受困无罪不受。<a id="a-16"></a>是故说曰不以无戒食人信施也。</p>
  <p id="a17">若人畏苦　　亦不乐苦</p>
  <p id="a18">勿造恶行　　念寻变悔</p>
  <p id="a19">若人畏苦者。<a id="a-1A"></a>己身畏苦不得施苦于人。<a id="a-1B"></a>施苦于人者后受其报。<a id="a-1C"></a>是身如地随其所种各获其果。<a id="a-1D"></a>众生之类亦复如是。<a id="a-1E"></a>随其种罪后受其报。<a id="a-1F"></a>人心不同犹如形像。<a id="a-1G"></a>罪苦追身无有脱者。<a id="a-1H"></a>是故说曰若人畏苦亦不乐苦也。<a id="a-1I"></a>勿造恶行者。<a id="a-1J"></a>不得为恶加被一切。<a id="a-1K"></a>夫人自利乃得利人。<a id="a-1L"></a>不能自益安得益人。<a id="a-1M"></a>若处闹中若在闲静。<a id="a-1N"></a>若大若小。<a id="a-1O"></a>可见不可见。<a id="a-1P"></a>当远离于恶如避劫烧。<a id="a-1Q"></a>是故说曰勿造恶行念寻变悔也。</p>
  <p id="a1R">至诚为恶　　已作当作</p>
  <p id="a1S">不免于苦　　欲避何益</p>
  <p id="a1T">至诚为恶者。<a id="a-1U"></a>或复有人已作当作方作。<a id="a-1V"></a>已作过去方作现在当作未来。<a id="a-1W"></a>三世作恶不知苦至。<a id="a-1X"></a>是故说至诚为恶已作当作也不免于苦者。<a id="a-1Y"></a>众生之类心好为恶。<a id="a-1Z"></a>不知后罪报至。<a id="a-1a"></a>若于现身犯王者禁。<a id="a-1b"></a>随罪轻重料简决断。<a id="a-1c"></a>此内法禁亦复如是。<a id="a-1d"></a>习恶不自觉纵情弛意是。<a id="a-1e"></a>故说不免于恶欲避何益也。<a id="a-1f"></a>死王阎罗遣狱卒阿傍。<a id="a-1g"></a>迎罪人魂神。<a id="a-1h"></a>身被五系。<a id="a-1i"></a>将至阎罗王所。<a id="a-1j"></a>王问罪人。<a id="a-1k"></a>汝颇见第一天使不耶对曰不见。<a id="a-1l"></a>王问罪人。<a id="a-1m"></a>云何男子。<a id="a-1n"></a>汝生在人间时。<a id="a-1o"></a>经过村落城郭郡县。<a id="a-1p"></a>见诸男女父母怀抱未能离大小便。<a id="a-1q"></a>父母推燥处湿。<a id="a-1r"></a>沐浴澡洗澥浣衣裳。<a id="a-1s"></a>汝为见不。<a id="a-1t"></a>对曰已见。<a id="a-1u"></a>王告罪人曰。<a id="a-1v"></a>汝何不作是虑。<a id="a-1w"></a>于现法中见善恶报当自谨慎。<a id="a-1x"></a>净身口意修诸善法。<a id="a-1y"></a>罪人报曰。<a id="a-1z"></a>处在人间放意自恣愚不识真。<a id="a-20"></a>本我所造今受其报。<a id="a-21"></a>王告罪人。<a id="a-22"></a>如卿来语。<a id="a-23"></a>卿本自造今当受报。<a id="a-24"></a>使放逸人知禁制难犯。<a id="a-25"></a>汝所作罪业非父母为。<a id="a-26"></a>亦非兄弟五亲沙门婆罗门所造。<a id="a-27"></a>尔时阎罗王以此第一天使教诫。<a id="a-28"></a>次复第二天使教诫之。<a id="a-29"></a>汝颇见第二天使不耶。<a id="a-2A"></a>对曰不见。<a id="a-2B"></a>王问罪人。<a id="a-2C"></a>云何男子。<a id="a-2D"></a>汝在人间经过村落郡县城邑。<a id="a-2E"></a>见诸男女疾病困笃坐床褥上或坐或卧。<a id="a-2F"></a>罪人报曰。<a id="a-2G"></a>已见。<a id="a-2H"></a>云何男子。<a id="a-2I"></a>汝何不作是念。<a id="a-2J"></a>于现在法中其罪如此。<a id="a-2K"></a>当自谨慎净身口意修诸善法。<a id="a-2L"></a>罪人报曰。<a id="a-2M"></a>处在人间放逸自恣愚不识真。<a id="a-2N"></a>本我所造今受其殃。<a id="a-2O"></a>王告罪人。<a id="a-2P"></a>如卿所说。<a id="a-2Q"></a>卿本自造今当受报。<a id="a-2R"></a>使放逸人知制难犯。<a id="a-2S"></a>汝所作罪非父母为。<a id="a-2T"></a>亦非兄弟五亲沙门婆罗门所造。<a id="a-2U"></a>亦非诸天世人教卿所作。<a id="a-2V"></a>尔时王以此第二天使教诫已。<a id="a-2W"></a>次与第三天使重教诫之。<a id="a-2X"></a>汝颇见第三天使不耶。<a id="a-2Y"></a>对曰不见。<a id="a-2Z"></a>王问罪人。<a id="a-2a"></a>云何男子。<a id="a-2b"></a>汝在人间经过村落城郭郡县。<a id="a-2c"></a>见诸老人柱杖呻吟行步脊偻头白齿落饮食苦竭命在旦夕。<a id="a-2d"></a>汝为见不。<a id="a-2e"></a>罪人对曰。<a id="a-2f"></a>唯然见之。<a id="a-2g"></a>王问罪人。<a id="a-2h"></a>云何男子。<a id="a-2i"></a>汝何不作是念。<a id="a-2j"></a>于现法中其事如此。<a id="a-2k"></a>当自谨慎净身口意修诸善法。<a id="a-2l"></a>罪人报曰。<a id="a-2m"></a>处在人间放逸自恣愚不识真。<a id="a-2n"></a>本我所造今受其殃。<a id="a-2o"></a>王告罪人。<a id="a-2p"></a>如卿所说。<a id="a-2q"></a>卿本自造今当受报。<a id="a-2r"></a>使放逸人知禁制难犯。<a id="a-2s"></a>汝所作罪非父母为。<a id="a-2t"></a>亦非兄弟五亲沙门婆罗门所造。<a id="a-2u"></a>亦非诸天世人教卿使作。<a id="a-2v"></a>时阎罗王以此第三天使教诫已。<a id="a-2w"></a>次以第四天使重教诫之。<a id="a-2x"></a>汝颇见第四天使不。<a id="a-2y"></a>对曰不见。<a id="a-2z"></a>王问罪人。<a id="a-30"></a>云何男子。<a id="a-31"></a>汝在人间经过城郭郡县村落。<a id="a-32"></a>见诸男女有终亡者。<a id="a-33"></a>或死经一日二日乃至七日。<a id="a-34"></a>身体膖胀脓血流出。<a id="a-35"></a>或为乌鹊虎狼所见啖食。<a id="a-36"></a>汝见不耶。<a id="a-37"></a>罪人报曰。<a id="a-38"></a>唯然见之。<a id="a-39"></a>云何男子。<a id="a-3A"></a>汝何不作是念。<a id="a-3B"></a>于现法中其事如此。<a id="a-3C"></a>当自谨慎净身口意修诸善法。<a id="a-3D"></a>罪人报曰。<a id="a-3E"></a>处在人间放逸自恣愚不识真。<a id="a-3F"></a>本我所造今受其殃。<a id="a-3G"></a>王告罪人。<a id="a-3H"></a>如卿所说。<a id="a-3I"></a>卿本自造今当受报。<a id="a-3J"></a>使放逸人知禁制难犯。<a id="a-3K"></a>汝所作罪。<a id="a-3L"></a>亦非父母兄弟五亲沙门婆罗门所造亦非诸天世人教卿使作。<a id="a-3M"></a>时阎罗王以此第四天使教诫已。<a id="a-3N"></a>次以第五天使重教诫之。<a id="a-3O"></a>汝颇见第五天使不。<a id="a-3P"></a>对曰不见。<a id="a-3Q"></a>王问罪人。<a id="a-3R"></a>云何男子。<a id="a-3S"></a>汝在人间经过城郭郡县村落。<a id="a-3T"></a>见诸男子偷盗作贼为王所缚。<a id="a-3U"></a>或截手截脚或截耳截鼻或生剥其皮或拔头筋或以锯锯颈或以长橛刺臗从口出或融铜灌身或支节解其形或倒悬于树。<a id="a-3V"></a>经于七日以箭射杀。<a id="a-3W"></a>或生革络头反缚野地上弃之旷野。<a id="a-3X"></a>或开腹抽肠以草充之。<a id="a-3Y"></a>汝为见不。<a id="a-3Z"></a>对曰。<a id="a-3a"></a>唯然见之。<a id="a-3b"></a>云何男子。<a id="a-3c"></a>汝何不作是念。<a id="a-3d"></a>于现法中其事如此。<a id="a-3e"></a>当自谨慎净身口意修诸善法。<a id="a-3f"></a>罪人报曰。<a id="a-3g"></a>处在人间放逸自恣愚不识真。<a id="a-3h"></a>本我所造今受其报。<a id="a-3i"></a>王告罪人。<a id="a-3j"></a>如卿所说。<a id="a-3k"></a>卿本自造今当受报。<a id="a-3l"></a>使放逸人知禁制难犯。<a id="a-3m"></a>汝所作罪。<a id="a-3n"></a>亦非父母兄弟五亲沙门婆罗门所造。<a id="a-3o"></a>亦非诸天世人教卿使作。<a id="a-3p"></a>时阎罗王以此第五天使教诫已。<a id="a-3q"></a>即以罪人付狱卒。<a id="a-3r"></a>将诣镬汤所随罪轻重。<a id="a-3s"></a>使入百三十六镬汤。<a id="a-3t"></a>经历劫数受苦难量。<a id="a-3u"></a>是故说曰欲避何益也。</p>
  <p id="a3v">非空非海中　　非入山石间</p>
  <p id="a3w">莫能于此处　　避免宿恶殃</p>
  <p id="a3x">昔佛在释翅瘦迦惟罗越国尼鸠类园中。<a id="a-3y"></a>尔时流离王集四种兵。<a id="a-3z"></a>欲往攻伐舍夷国。<a id="a-40"></a>将诸营从退父王位自立为王。<a id="a-41"></a>有一恶臣名曰耶利。<a id="a-42"></a>白流离王。<a id="a-43"></a>王本为王子时。<a id="a-44"></a>至舍夷外家舍。<a id="a-45"></a>到佛精舍为释子所毁辱。<a id="a-46"></a>时王见敕若我为王便启此事。<a id="a-47"></a>今时已到兵马兴盛。<a id="a-48"></a>即敕严驾欲往报怨。<a id="a-49"></a>佛知其意先至道侧坐枯树下。<a id="a-4A"></a>时流离王躬率兵马。<a id="a-4B"></a>往伐舍夷国。<a id="a-4C"></a>道遇如来即前礼觐前白世尊。<a id="a-4D"></a>此间多诸好树枝叶繁茂。<a id="a-4E"></a>何以舍之坐枯树下。<a id="a-4F"></a>佛告王曰。<a id="a-4G"></a>五亲荫厚不可舍离。<a id="a-4H"></a>昔此树茂枝叶炽盛。<a id="a-4I"></a>曾经过此得树荫力。<a id="a-4J"></a>王寻退还。<a id="a-4K"></a>还诣兵众告语上下。<a id="a-4L"></a>我等宜还不应前进。<a id="a-4M"></a>所以然者。<a id="a-4N"></a>如来今日为彼五亲。<a id="a-4O"></a>必佐神力不可攻伐臣佐白王。<a id="a-4P"></a>如来岂能恒坐树下乎。<a id="a-4Q"></a>如来见流离王去后。<a id="a-4R"></a>知此宿缘不可得避。<a id="a-4S"></a>此宿命智观其所由。<a id="a-4T"></a>观诸释种必当受苦即从坐而去。<a id="a-4U"></a>还至比丘僧中在众而坐。<a id="a-4V"></a>时大目连见如来怜愍五亲如有忧悒。<a id="a-4W"></a>往到佛所前白佛言。<a id="a-4X"></a>今流离王攻舍夷国。<a id="a-4Y"></a>念其中人当遭辛苦。<a id="a-4Z"></a>欲以方便救接彼国。<a id="a-4a"></a>一者举舍夷国着虚空中。<a id="a-4b"></a>二者举舍夷国着大海中。<a id="a-4c"></a>三者举舍夷国着须弥山腹里四者举舍夷国人。<a id="a-4d"></a>着此地下他方世界。<a id="a-4e"></a>令流离王不知其处。<a id="a-4f"></a>佛告目连。<a id="a-4g"></a>知卿虽有此智德神足无量。<a id="a-4h"></a>安隐舍夷国人耳。<a id="a-4i"></a>何能安处宿对人耶。<a id="a-4j"></a>于是目连礼已便退。<a id="a-4k"></a>尔时世尊与诸大众。<a id="a-4l"></a>敷演其义。<a id="a-4m"></a>欲使正法久存于世。<a id="a-4n"></a>示现宿对永不可避。<a id="a-4o"></a>大众闻其所说怅然悲泣。<a id="a-4p"></a>愍流离王当报宿缘。<a id="a-4q"></a>在于大众而说颂曰。</p>
  <p id="a4r">非空非海中　　非入山石间</p>
  <p id="a4s">莫能于是处　　避免宿恶殃</p>
  <p id="a4t">众生有苦恼　　不得免老死</p>
  <p id="a4u">唯有仁智者　　不念人非恶</p>
  <p id="a4v">众生有苦恼者。<a id="a-4w"></a>若见他人非法之事觉寤。<a id="a-4x"></a>比丘专念五法。<a id="a-4y"></a>然后兴发人意。<a id="a-4z"></a>云何为五。<a id="a-50"></a>一者谓为前人契经不流利。<a id="a-51"></a>二者戒不成就。<a id="a-52"></a>三者定意不具。<a id="a-53"></a>四者愚无黠慧。<a id="a-54"></a>五者诸漏不尽。<a id="a-55"></a>是故说曰众生有苦恼不得免老死也。<a id="a-56"></a>唯有人智者。<a id="a-57"></a>欲止彼人当自谨慎。<a id="a-58"></a>己自为秽复止他者。<a id="a-59"></a>为人所讥嗤其所为。<a id="a-5A"></a>是故智者终已远离。<a id="a-5B"></a>缚中牢者莫若缘对。<a id="a-5C"></a>缚处在泥犁无有系缚者。<a id="a-5D"></a>随罪轻重各受其报。<a id="a-5E"></a>是故说曰唯有仁智者不念人非恶也。</p>
  <p id="a5F">妄证求赂　　行己不正　　怨谮良人</p>
  <p id="a5G">以枉治士　　罪缚斯人　　自投在坑</p>
  <p id="a5H">妄证求赂者。<a id="a-5I"></a>或有众生不自量己内不思惟。<a id="a-5J"></a>恒求人短。<a id="a-5K"></a>见非则喜见善不从。<a id="a-5L"></a>所行众事以邪为正。<a id="a-5M"></a>是故说曰妄证求赂行己不正也。<a id="a-5N"></a>怨谮良人者。<a id="a-5O"></a>或有良善之人。<a id="a-5P"></a>意在贪学。<a id="a-5Q"></a>衣不盖形食不充口。<a id="a-5R"></a>为愚者所轻障塞其德不使显现。<a id="a-5S"></a>缘是致咎。<a id="a-5T"></a>复当经历百三十六地狱。<a id="a-5U"></a>从一地狱至一地狱。<a id="a-5V"></a>其中受苦不可称计。<a id="a-5W"></a>以融铜为食。<a id="a-5X"></a>以釜汤为室。<a id="a-5Y"></a>以脓血为盛馔。<a id="a-5Z"></a>以髓脑为脂泽。<a id="a-5a"></a>毕彼罪已来入畜生。<a id="a-5b"></a>受形若干志趣不同。<a id="a-5c"></a>或高或下。<a id="a-5d"></a>食以刍草担负重载。<a id="a-5e"></a>皆由先世抵突所致。<a id="a-5f"></a>若生饿鬼以空气充腹以针刺腹。<a id="a-5g"></a>内气泄出寻还满腹。<a id="a-5h"></a>犹如罗縠观空表里悉现。<a id="a-5i"></a>是故说怨谮良人以枉治士也。<a id="a-5j"></a>罪缚斯人者。<a id="a-5k"></a>行对追身如影随形。<a id="a-5l"></a>奔趣五道涉苦无量。<a id="a-5m"></a>所至到处不离四缚五结。<a id="a-5n"></a>设处为人恒在牢狱系闭。<a id="a-5o"></a>身被考掠求死不得。<a id="a-5p"></a>是故说曰罪缚斯人自投于坑也。</p>
  <p id="a5q">夫士为行　　好之与恶　　吝自为身</p>
  <p id="a5r">终不败亡</p>
  <p id="a5s">夫士为行者。<a id="a-5t"></a>一切有形众生之类。<a id="a-5u"></a>心念口言身口意行。<a id="a-5v"></a>是故说夫士为行也。<a id="a-5w"></a>好之与恶者。<a id="a-5x"></a>或善不善若好若丑若苦若乐。<a id="a-5y"></a>或苦痛乐痛。<a id="a-5z"></a>斯名善恶皆由行兴。<a id="a-60"></a>是故说好之与恶也。<a id="a-61"></a>各自为身者。<a id="a-62"></a>人为善恶若苦若乐若好若丑尽。<a id="a-63"></a>当受报无免之者。<a id="a-64"></a>善生天上恶入地狱。<a id="a-65"></a>是故说各自为身。<a id="a-66"></a>终不败亡也。<a id="a-67"></a>夫善恶之行犹形影相追。<a id="a-68"></a>受对由行终不毁败。<a id="a-69"></a>正使天焦地融须弥崩颓海水枯涸日月堕地星宿凋落善恶之报终不毁败。<a id="a-6A"></a>于是颂曰。</p>
  <p id="a6B">动转屈申　　影常亲附　　或起或住</p>
  <p id="a6C">不离其形　　不但影随　　形亦随影</p>
  <p id="a6D">犹行善恶　　终不相离　　是故说终</p>
  <p id="a6E">不败亡也</p>
  <p id="a6F">好取之士　　自以为可　　没取彼者</p>
  <p id="a6G">人亦灭亡</p>
  <p id="a6H">好取之士者。<a id="a-6I"></a>夫人自善其身不当念彼长短。<a id="a-6J"></a>亦莫讥别。<a id="a-6K"></a>择地取要。<a id="a-6L"></a>若诡欺于人虚妄不实。<a id="a-6M"></a>于百千生没彼生此。<a id="a-6N"></a>恒为人欺展转受报不离缚着。<a id="a-6O"></a>随本作行今受其报。<a id="a-6P"></a>如种果树苦得苦果甜得甜果。<a id="a-6Q"></a>善恶之报亦复如是。<a id="a-6R"></a>善受天福恶报地狱。<a id="a-6S"></a>是故说曰好取之士自以为可没彼取者人亦没亡也。</p>
  <p id="a6T">作恶不起　　如兵所截　　牵往不觉</p>
  <p id="a6U">己堕恶道　　后受苦报　　乃知前习</p>
  <p id="a6V">作恶不起者。<a id="a-6W"></a>愚人思虑不与善俱。<a id="a-6X"></a>昼夜兴想杀盗淫劮犯十恶行。<a id="a-6Y"></a>是故说作恶不起也。<a id="a-6Z"></a>如兵所截终不还变有回顾心。<a id="a-6a"></a>何以故尔。<a id="a-6b"></a>愚人自作是念。<a id="a-6c"></a>檀越施主素自贫匮。<a id="a-6d"></a>悭嫉之人反更富贵。<a id="a-6e"></a>是以愚者见此讥变。<a id="a-6f"></a>执意遂坚心不开悟。<a id="a-6g"></a>是故说曰作恶不起如兵所截也。<a id="a-6h"></a>牵往不觉己堕恶道者。<a id="a-6i"></a>不知现世后世所作善恶诸不善行。<a id="a-6j"></a>不虑后当无有覆护。<a id="a-6k"></a>是故说曰牵往不觉己堕恶道也。<a id="a-6l"></a>后受苦报乃知前习者。<a id="a-6m"></a>昔有居士戒敕家人以雉为食。<a id="a-6n"></a>先持雉肉着釜中。<a id="a-6o"></a>然后方觅火煮之。<a id="a-6p"></a>不觉蛇堕釜中居士食法。<a id="a-6q"></a>要当问师。<a id="a-6r"></a>师曰此。<a id="a-6s"></a>不可食不。<a id="a-6t"></a>从师教遂便食之。<a id="a-6u"></a>经宿蛇毒内发。<a id="a-6v"></a>方更问师。<a id="a-6w"></a>师曰。<a id="a-6x"></a>不从我命知当如何。<a id="a-6y"></a>尔时医师向彼而说颂曰。</p>
  <p id="a6z">贪味遂食毒　　不从吾往言</p>
  <p id="a70">为毒之所困　　后乃自觉悟</p>
  <p id="a71">尔时世尊告众会人。<a id="a-72"></a>当为是离是。<a id="a-73"></a>夫人为恶死入地狱。<a id="a-74"></a>修行善者受彼天福。<a id="a-75"></a>然此众生者有来久不计无常迁变之事。<a id="a-76"></a>不受如来真实至教。<a id="a-77"></a>谓恶为善以是为非。<a id="a-78"></a>尔时世尊便说此偈。</p>
  <p id="a79">愚心不开悟　　习恶不从吾</p>
  <p id="a7A">受苦地狱痛　　后乃忆真教</p>
  <p id="a7B">后受苦报乃知前习者。<a id="a-7C"></a>地狱烧炙痛。<a id="a-7D"></a>饿鬼饥馑苦。<a id="a-7E"></a>畜生常重苦。<a id="a-7F"></a>是故说曰后受苦报乃知前习也。</p>
  <p id="a7G">凶人行虐　　沈渐数数　　快欲为之</p>
  <p id="a7H">罪报自然</p>
  <p id="a7I">昔佛在舍卫国祇树给孤独园。<a id="a-7J"></a>尔时拘萨罗国波斯匿王在闲堂空室自生想念。<a id="a-7K"></a>何等众生不自念己。<a id="a-7L"></a>时王复重思惟。<a id="a-7M"></a>诸有身口意念恶颠倒者。<a id="a-7N"></a>是谓斯人不自念己。<a id="a-7O"></a>云何众生而自念己。<a id="a-7P"></a>若有众生身口意行清净。<a id="a-7Q"></a>是谓斯人为自念己。<a id="a-7R"></a>尔时王波斯匿即从闲堂静室起。<a id="a-7S"></a>即严驾羽宝车将诸营从至世尊所。<a id="a-7T"></a>到已头面礼足在一面坐。<a id="a-7U"></a>须臾退坐前白佛言。<a id="a-7V"></a>向在闲堂静室自生心念。<a id="a-7W"></a>何等众生自念己。<a id="a-7X"></a>何等众生不自念己。<a id="a-7Y"></a>时我世尊复重思念。<a id="a-7Z"></a>诸有身口意念恶颠倒者。<a id="a-7a"></a>是谓斯人不自念己。<a id="a-7b"></a>云何众生而自念己。<a id="a-7c"></a>若有众生身口意行清净。<a id="a-7d"></a>是谓斯人为自念己。<a id="a-7e"></a>尔时世尊告波斯匿曰。<a id="a-7f"></a>如是如王所言诸有身口意行不清净者其人则不自念己。<a id="a-7g"></a>若有身口意清净者。<a id="a-7h"></a>则为自念己。<a id="a-7i"></a>所以然者。<a id="a-7j"></a>大王当知。<a id="a-7k"></a>诸有不自念己为自减损兴不善法。<a id="a-7l"></a>诸有身口意行清净者。<a id="a-7m"></a>则自为己。<a id="a-7n"></a>所以然者。<a id="a-7o"></a>以其人修清净行故。<a id="a-7p"></a>尔时尊者马声便说斯偈。</p>
  <p id="a7q">夫人习恶者　　不虑后世缘</p>
  <p id="a7r">为恶自受殃　　殃身永不灭</p>
  <p id="a7s">是故说曰凶人行虐沈渐数数快欲为之罪报自然者。<a id="a-7t"></a>所生之处受其恶报。<a id="a-7u"></a>生地狱中榜笞无量。<a id="a-7v"></a>饿鬼中愚惑为苦。<a id="a-7w"></a>生畜生中偿罪为苦。<a id="a-7x"></a>若生人中行缺为苦。<a id="a-7y"></a>是故说曰快欲为之罪报自然也。</p>
  <p id="a7z">凡人为恶　　不能自觉　　愚痴快意</p>
  <p id="a80">后受郁毒</p>
  <p id="a81">凡人为恶不能自觉者。<a id="a-82"></a>凡夫愚人恒怀愚惑恣情为恶不能改更。<a id="a-83"></a>亦不知后受其报。<a id="a-84"></a>犹如有人行过山崄。<a id="a-85"></a>两边崄峻闭眼而过。<a id="a-86"></a>不知身危或致命终。<a id="a-87"></a>此凡夫人亦复如是。<a id="a-88"></a>生盲无智亦不知后当受报。<a id="a-89"></a>是故说曰凡人为恶不能自觉也。<a id="a-8A"></a>愚痴快意后受郁毒者。<a id="a-8B"></a>有智之士明眼视瞻。<a id="a-8C"></a>犹如一趣之道有大火坑。<a id="a-8D"></a>行人经过先不谙道。<a id="a-8E"></a>明者指授语行人曰。<a id="a-8F"></a>中道有大火坑不得经过。<a id="a-8G"></a>卿等可于此息意勿复前行。<a id="a-8H"></a>诸人意勇不信其语。<a id="a-8I"></a>各共进前皆堕火坑。<a id="a-8J"></a>受痛甚苦号天唤呼悔亦无及。<a id="a-8K"></a>自相谓言。<a id="a-8L"></a>智人所敕不从其教。<a id="a-8M"></a>今受苦痛知当诉谁。<a id="a-8N"></a>此众生颠倒亦复如是。<a id="a-8O"></a>一向趣人道为智人所诃。<a id="a-8P"></a>止道多艰难有郁毒痛。<a id="a-8Q"></a>卿等设欲前进必遇此患不免其难。<a id="a-8R"></a>是故说曰愚痴快意后受郁毒也。</p>
  <p id="a8S">夫人行恶　　还自炽然　　啼泣流面</p>
  <p id="a8T">后受其报</p>
  <p id="a8U">夫人行恶者。<a id="a-8V"></a>纯恶不善不念不喜。<a id="a-8W"></a>是故说夫人行恶也。<a id="a-8X"></a>还自炽然者。<a id="a-8Y"></a>若人怀变悔心知有愁忧之恼。<a id="a-8Z"></a>昼夜忧思以致烦热。<a id="a-8a"></a>是故说曰夫人行恶还自炽然也。<a id="a-8b"></a>啼泣流面者。<a id="a-8c"></a>昼夜悲泣逢头乱发举声悲泣。<a id="a-8d"></a>是故说啼泣流面也。<a id="a-8e"></a>后受其报者。<a id="a-8f"></a>酸苦无量不可爱乐。<a id="a-8g"></a>兼有愁忧苦恼艰难无数忧虑百千是故说后受其报也。</p>
  <p id="a8h">吉人行德　　相随积增　　甘心为之</p>
  <p id="a8i">福应自然</p>
  <p id="a8j">吉人行德者。<a id="a-8k"></a>犹如有人行应得至。<a id="a-8l"></a>为天人所恭敬。<a id="a-8m"></a>叹誉其德。<a id="a-8n"></a>称扬善名。<a id="a-8o"></a>四远皆闻。<a id="a-8p"></a>无数诸人皆来供养。<a id="a-8q"></a>是故说吉人行德也。<a id="a-8r"></a>相随积增者。<a id="a-8s"></a>昼夜喜庆无有忧愁。<a id="a-8t"></a>心意欢悦无有烦热。<a id="a-8u"></a>是故说相随积增也。<a id="a-8v"></a>甘心为之福应自然者。<a id="a-8w"></a>若生天身福应自然。<a id="a-8x"></a>宫室百亿五色玄黄快乐无极。<a id="a-8y"></a>若生人间五乐自娱作倡伎乐。<a id="a-8z"></a>以自欢悦心意怡然不兴乱想。<a id="a-90"></a>是故说甘心为之福应自然。</p>
  <p id="a91">戏笑为恶　　已作身行　　号泣受报</p>
  <p id="a92">随行罪至</p>
  <p id="a93">戏笑为恶者。<a id="a-94"></a>善恶之行皆有轻重。<a id="a-95"></a>身口意造非独一类。<a id="a-96"></a>或依己身戏笑为恶触娆众生不安其所。<a id="a-97"></a>或以瓦石刀器共相伤害。<a id="a-98"></a>或合会彼此由致斗讼。<a id="a-99"></a>犹如世人好喜斗羊斗鸡斗驼斗牛斗人斗象。<a id="a-9A"></a>或以骂詈来往。<a id="a-9B"></a>见以欢喜不能自胜。<a id="a-9C"></a>若其寿终啼哭受苦。<a id="a-9D"></a>是故说戏笑为恶已作身行号泣受报随行罪至也。</p>
  <p id="a9E">恶不即时　　如[(殼-一)/牛]牛乳　　罪在阴伺</p>
  <p id="a9F">如灰覆火</p>
  <p id="a9G">恶不即时者。<a id="a-9H"></a>夫人造行报不即应。<a id="a-9I"></a>昔有异国生即应草若以彼草。<a id="a-9J"></a>着乳中者。<a id="a-9K"></a>即成为酪不移时节。<a id="a-9L"></a>是故说曰恶不即时如[(殼-一)/牛]牛乳也。<a id="a-9M"></a>若不尔者其义云何。<a id="a-9N"></a>答曰。<a id="a-9O"></a>愚者被烧然后乃悟。<a id="a-9P"></a>罪在阴伺如灰覆火者。<a id="a-9Q"></a>犹若以灰覆火。<a id="a-9R"></a>人不觉足往蹈之。<a id="a-9S"></a>渐渐热彻乃知烧足。<a id="a-9T"></a>此众生类亦复如是。<a id="a-9U"></a>当行恶时甘心悦豫。<a id="a-9V"></a>若寿终后身堕恶道五毒加治。<a id="a-9W"></a>乃自觉悟方知罪至。<a id="a-9X"></a>是故说罪在阴伺如灰覆火也。</p>
  <p id="a9Y">恶不即时　　如彼利剑　　不虑后世</p>
  <p id="a9Z">当受其报</p>
  <p id="a9a">恶不即时者。<a id="a-9b"></a>或有众生习其恶本。<a id="a-9c"></a>寿经百年自恃年寿谓为无罪。<a id="a-9d"></a>自相谓言。<a id="a-9e"></a>人之为恶皆谓有罪。<a id="a-9f"></a>我躬行之方便延寿。<a id="a-9g"></a>诸有屠儿猎师自兴诽谤谓。<a id="a-9h"></a>沙门瞿昙行不真实好行妄语虚辞万端。<a id="a-9i"></a>教敕弟子言。<a id="a-9j"></a>诸有杀生伤害人物者。<a id="a-9k"></a>身坏命终当入地狱畜生饿鬼受苦无量。<a id="a-9l"></a>是故世尊躬说偈曰。</p>
  <p id="a9m">恶为恶所缠　　为恶不自觉</p>
  <p id="a9n">至恶知恶至　　受恶恶根原</p>
  <p id="a9o">时彼屠儿闻佛所说犹不改更。<a id="a-9p"></a>是故说曰。<a id="a-9q"></a>恶不即时如[(殼-一)/牛]牛乳。<a id="a-9r"></a>不虑后世当受其报。<a id="a-9s"></a>报对卒至乃知为恶复当经历地狱饿鬼畜生。<a id="a-9t"></a>是故说不虑后世当受其报也。</p>
  <p id="a9u">如铁生垢　　反食其身　　恶生于心</p>
  <p id="a9v">还自坏形</p>
  <p id="a9w">如铁生垢者。<a id="a-9x"></a>犹如净铁及明净镜。<a id="a-9y"></a>莹治净洁无有尘垢。<a id="a-9z"></a>然其人藏隐不牢。<a id="a-A0"></a>或在土中或在湿地便生重垢。<a id="a-A1"></a>触便碎散不任本用。<a id="a-A2"></a>犹如利刀人所爱敬。<a id="a-A3"></a>恒自防备不离其身。<a id="a-A4"></a>中便忘误安置不牢。<a id="a-A5"></a>便生尘垢本铁不存。<a id="a-A6"></a>追惟此刀乃无有价。<a id="a-A7"></a>一朝坏败不可任用。<a id="a-A8"></a>是故说如铁生垢反食其身也。<a id="a-A9"></a>彼修行人亦复如是。<a id="a-AA"></a>为贪欲所覆闭。<a id="a-AB"></a>不虑后世殃亹众恼。<a id="a-AC"></a>与恶知识从事。<a id="a-AD"></a>不以善为友。<a id="a-AE"></a>缘是故殃自毁其根。<a id="a-AF"></a>不修梵行淫劮不净。<a id="a-AG"></a>已自招患而受其报。<a id="a-AH"></a>是故说曰恶生于心还自害形也。</p>
  <p data-pb></p>
  <h2 id="aAI">信品第十</h2>
  <p id="aAJ">信惭戒意财　　是法雅士誉</p>
  <p id="aAK">斯道明智说　　如是升天世</p>
  <p id="aAL">信惭戒意财者。<a id="a-AM"></a>世傥有人族姓男族姓女有此信财。<a id="a-AN"></a>惭愧戒意财者。<a id="a-AO"></a>便为亿百千众生于中独尊贵。<a id="a-AP"></a>为人所敬众生乐从不能去离。<a id="a-AQ"></a>是故说曰信惭戒意财也。<a id="a-AR"></a>是法雅士誉者。<a id="a-AS"></a>诸佛世尊及辟支佛。<a id="a-AT"></a>皆逮度无极众行不缺。<a id="a-AU"></a>为贤圣所誉。<a id="a-AV"></a>是故说是法雅士誉也。<a id="a-AW"></a>斯道明智说者。<a id="a-AX"></a>明智之人聪明黠慧。<a id="a-AY"></a>能演其道畅说旨要。<a id="a-AZ"></a>云何名为道。<a id="a-Aa"></a>道者是谁。<a id="a-Ab"></a>所谓道者无形无声寻迹不可睹。<a id="a-Ac"></a>智者所履非愚所习。<a id="a-Ad"></a>清净所修非秽浊所行。<a id="a-Ae"></a>是故说曰斯道明智说也。<a id="a-Af"></a>如是升天世者。<a id="a-Ag"></a>人欲求福安处无为。<a id="a-Ah"></a>有信有惭闻施慧智。<a id="a-Ai"></a>皆生天路。<a id="a-Aj"></a>或有人偏有信。<a id="a-Ak"></a>因信生天者其福不广。<a id="a-Al"></a>或以惭愧因惭愧生天。<a id="a-Am"></a>或以戒因戒生天。<a id="a-An"></a>或以闻因闻生天。<a id="a-Ao"></a>或以施因施生天。<a id="a-Ap"></a>或以慧因慧生天。<a id="a-Aq"></a>其福不广受福微少盖不足言。<a id="a-Ar"></a>或有众生但持戒生天者。<a id="a-As"></a>唯有一天女一伎乐己身为三。<a id="a-At"></a>或有诸天共一器食。<a id="a-Au"></a>若持一行而生天者。<a id="a-Av"></a>举手食黑覆口食之。<a id="a-Aw"></a>若众行具足而生天者。<a id="a-Ax"></a>举手食白在众显现而不匿藏。<a id="a-Ay"></a>众戒具足惭愧戒闻生彼天者。<a id="a-Az"></a>玉女营从不可称计。<a id="a-B0"></a>七宝宫殿所欲自恣。<a id="a-B1"></a>作倡伎乐极自欢悦。<a id="a-B2"></a>是故说如是升天世也。</p>
  <p id="aB3">愚不修天行　　亦不誉布施</p>
  <p id="aB4">信施助善者　　从是到彼安</p>
  <p id="aB5">愚不修天行者。<a id="a-B6"></a>悭嫉妒疑意性局短无惠施心。<a id="a-B7"></a>亦复不造后世良祐福田。<a id="a-B8"></a>复无勇猛诸善德本。<a id="a-B9"></a>是故说曰愚不修天行也。<a id="a-BA"></a>亦不誉布施者。<a id="a-BB"></a>愚痴之人自不布施见施便怒。<a id="a-BC"></a>好修恶业不行善法习近愚法。<a id="a-BD"></a>如所说。<a id="a-BE"></a>愚不好施智者所忌。<a id="a-BF"></a>愚人执心意性刚强。<a id="a-BG"></a>虽欲惠施意终不悟。<a id="a-BH"></a>慧人分别知之不要。<a id="a-BI"></a>是故说曰亦不誉布施也。<a id="a-BJ"></a>信施助善者。<a id="a-BK"></a>智人财施意不怯弱。<a id="a-BL"></a>信施受福悭嫉为病。<a id="a-BM"></a>是故说曰信施助善者也。<a id="a-BN"></a>从是到彼安者。<a id="a-BO"></a>若从此间上升于天。<a id="a-BP"></a>天上独王。<a id="a-BQ"></a>生于世间豪贵无极。<a id="a-BR"></a>由是自致入灭尽泥洹。<a id="a-BS"></a>无有生老病死诸患。<a id="a-BT"></a>寂然永息亦不着断。<a id="a-BU"></a>是故说曰从是到彼安也。</p>
  <p id="aBV">信者真人长　　念法所住安</p>
  <p id="aBW">近者意得上　　智寿寿中贤</p>
  <p id="aBX">昔佛在阿罗毗鬼界处。<a id="a-BY"></a>彼国中时有暴鬼名阿罗婆。<a id="a-BZ"></a>恒啖生人日数十人奴婢悉尽。<a id="a-Ba"></a>时彼国界人民自相谓言。<a id="a-Bb"></a>我等为此恶鬼所食。<a id="a-Bc"></a>死者狼籍在者无几。<a id="a-Bd"></a>我等宜可求谢彼鬼。<a id="a-Be"></a>家家以次日送一人供彼厨宰。<a id="a-Bf"></a>然后乃有生路耳。<a id="a-Bg"></a>时彼人民如其所言求鬼得恩日送一人。<a id="a-Bh"></a>先遣奴婢无复遗余。<a id="a-Bi"></a>次遣儿息。<a id="a-Bj"></a>时有那忧罗父长者。<a id="a-Bk"></a>素鲜儿息即日生一男儿。<a id="a-Bl"></a>颜貌殊特世之希有。<a id="a-Bm"></a>面如桃华视之无厌。<a id="a-Bn"></a>次应食鬼复是其日。<a id="a-Bo"></a>时彼长者饶财多宝象马七珍不可称计。<a id="a-Bp"></a>金银珍宝车磲马瑙珊瑚琥珀水精琉璃。<a id="a-Bq"></a>无价宝物充满库藏长者躬自在街巷求买奴婢。<a id="a-Br"></a>以供彼鬼而不能得。<a id="a-Bs"></a>尔时长者向天地诸神自归求哀。<a id="a-Bt"></a>奈何亡我所天。<a id="a-Bu"></a>吾今日唯生一子满我誓愿。<a id="a-Bv"></a>今日次食彼恶鬼。<a id="a-Bw"></a>复遥归命如来世尊。<a id="a-Bx"></a>当见哀愍拔斯苦难。<a id="a-By"></a>尔时世尊三达六通。<a id="a-Bz"></a>知长者心意烦炽无所恃怙。<a id="a-C0"></a>以其神力至彼鬼界。<a id="a-C1"></a>正值阿罗婆鬼大集鬼众至四王所。<a id="a-C2"></a>时有诃陀罗鬼。<a id="a-C3"></a>将乘虚过彼鬼界上。<a id="a-C4"></a>尽其力势不能得过。<a id="a-C5"></a>内自思惟计吾力势。<a id="a-C6"></a>能移山飞岳倒覆天地。<a id="a-C7"></a>神力所接无所挂碍。<a id="a-C8"></a>吾常由此经过亦无艰难。<a id="a-C9"></a>今日何为有此踬顿。<a id="a-CA"></a>即从空下诣彼鬼舍。<a id="a-CB"></a>遥见世尊光相明着。<a id="a-CC"></a>即前礼足右绕三匝便退而去。<a id="a-CD"></a>到彼大集鬼界。<a id="a-CE"></a>语阿罗婆鬼曰。<a id="a-CF"></a>汝今贤士快得善利。<a id="a-CG"></a>所以然者。<a id="a-CH"></a>瞿昙大沙门在汝界住。<a id="a-CI"></a>恶鬼闻已嗔恚兴盛。<a id="a-CJ"></a>心口自语吾行不在。<a id="a-CK"></a>便为沙门所见轻易。<a id="a-CL"></a>语彼轲陀罗鬼曰。<a id="a-CM"></a>吾今还家与沙门共斗。<a id="a-CN"></a>设我得胜则无沙门。<a id="a-CO"></a>若我不如便当自丧不行于世。<a id="a-CP"></a>阿罗婆鬼将军还诣本界。<a id="a-CQ"></a>到已语世尊曰。<a id="a-CR"></a>速出沙门不须停住。<a id="a-CS"></a>如来如其语出。<a id="a-CT"></a>还入沙门。<a id="a-CU"></a>如来如其语入。<a id="a-CV"></a>如是至三。<a id="a-CW"></a>世尊告曰。<a id="a-CX"></a>吾以从汝意三出三入。<a id="a-CY"></a>更有进退不从汝意。<a id="a-CZ"></a>鬼曰世尊。<a id="a-Ca"></a>若沙门不出者当问沙门义。<a id="a-Cb"></a>若不报义者。<a id="a-Cc"></a>当破沙门腹而饮其血。<a id="a-Cd"></a>当使沸血从面孔出。<a id="a-Ce"></a>当捉汝臂掉着江表如来告曰。<a id="a-Cf"></a>吾亦不见沙门婆罗门梵魔众圣天若非天能破我腹及使沸血从面孔出。<a id="a-Cg"></a>汝欲问义者今正是时。<a id="a-Ch"></a>吾当与汝一一分别。<a id="a-Ci"></a>即以说偈问如来曰。</p>
  <p id="aCj">人业何者上　　何行致欢乐</p>
  <p id="aCk">何要出要者　　何寿寿中上</p>
  <p id="aCl">世尊以偈告曰。</p>
  <p id="aCm">信者真人长　　念法所住安</p>
  <p id="aCn">近者意得上　　智寿寿中贤</p>
  <p id="aCo">时彼阿罗婆鬼闻佛真实之义心开意解。<a id="a-Cp"></a>即前五体投地自归如来。<a id="a-Cq"></a>我今自归大沙门足下。<a id="a-Cr"></a>归命法归命比丘僧。<a id="a-Cs"></a>自今已始不复杀生。<a id="a-Ct"></a>愿为优婆塞。<a id="a-Cu"></a>世尊告曰。<a id="a-Cv"></a>善来贤士。<a id="a-Cw"></a>可从如来修奉五戒。<a id="a-Cx"></a>于现法中获无量果报。<a id="a-Cy"></a>鬼白佛言。<a id="a-Cz"></a>自受鬼身以来。<a id="a-D0"></a>恒食生人不食死人肉血。<a id="a-D1"></a>设当修奉五戒者。<a id="a-D2"></a>云何得全其命。<a id="a-D3"></a>佛告鬼曰。<a id="a-D4"></a>去此直北有无量众生。<a id="a-D5"></a>彼国常宜国主大臣父母宗族。<a id="a-D6"></a>有死亡者以刀画面。<a id="a-D7"></a>或画胸唇血出如涌泉汝可食之。<a id="a-D8"></a>又不毁戒得全性命。<a id="a-D9"></a>即受五戒为优婆塞。<a id="a-DA"></a>尽其寿命不得杀生。<a id="a-DB"></a>亦不念杀亦不教人杀。<a id="a-DC"></a>能者报曰优鼻。<a id="a-DD"></a>为优婆塞尽其寿命。<a id="a-DE"></a>不得不与取。<a id="a-DF"></a>不得念取不得教人取。<a id="a-DG"></a>能者报曰优鼻。<a id="a-DH"></a>为优婆塞尽其寿命。<a id="a-DI"></a>不得淫劮犯他妻妇。<a id="a-DJ"></a>不得教人淫劮。<a id="a-DK"></a>能者报曰优鼻。<a id="a-DL"></a>为优婆塞尽其寿命。<a id="a-DM"></a>不得妄语不能教人妄语斗乱彼此。<a id="a-DN"></a>能者报曰优鼻。<a id="a-DO"></a>为优婆塞尽其寿命。<a id="a-DP"></a>不得饮酒。<a id="a-DQ"></a>不得尝酒。<a id="a-DR"></a>不得教人饮酒。<a id="a-DS"></a>能者报曰优鼻。<a id="a-DT"></a>时阿罗婆居土那忧罗父躬抱其儿沐浴澡洗。<a id="a-DU"></a>更着新衣将来至鬼界付与鬼将军。<a id="a-DV"></a>尔时彼鬼受已付佛。<a id="a-DW"></a>佛复受已复付其父。<a id="a-DX"></a>以其手手相付。<a id="a-DY"></a>字曰手宝。<a id="a-DZ"></a>由儿因缘故说此偈。<a id="a-Da"></a>信者真人长念法所住安。<a id="a-Db"></a>近者意得上智寿寿中贤也。<a id="a-Dc"></a>佛契经说。<a id="a-Dd"></a>告诸比丘。<a id="a-De"></a>若见豪贵长者。<a id="a-Df"></a>饶财多宝七珍具足无所缺乏。<a id="a-Dg"></a>当念亲近微说道教论施论戒生天之德。<a id="a-Dh"></a>如此众行信为原首。<a id="a-Di"></a>是故说曰信为真人长也。<a id="a-Dj"></a>念法所住安者。<a id="a-Dk"></a>念法之人当受快乐。<a id="a-Dl"></a>乐有二义。<a id="a-Dm"></a>一者世俗乐。<a id="a-Dn"></a>二者第一义乐。<a id="a-Do"></a>世俗乐者天上世间。<a id="a-Dp"></a>第一义乐者。<a id="a-Dq"></a>贤圣四禅以为乐也。<a id="a-Dr"></a>念法之人获此二乐。<a id="a-Ds"></a>是故说曰念法所住安也。<a id="a-Dt"></a>近者意得上者。<a id="a-Du"></a>生死流转周而复始。<a id="a-Dv"></a>唯贵信义真实为上。<a id="a-Dw"></a>若人妄语生辄宗族不和穆死入地狱。<a id="a-Dx"></a>千具犁牛而耕其舌。<a id="a-Dy"></a>生饿鬼畜生苦恼无量。<a id="a-Dz"></a>设生为人恒被诽谤言不信用。<a id="a-E0"></a>是故说曰近者意得上也。<a id="a-E1"></a>智寿寿中贤者。<a id="a-E2"></a>受诸果证于世无限。<a id="a-E3"></a>永舍生死寿。<a id="a-E4"></a>前进贤圣之寿。<a id="a-E5"></a>贤圣寿者心常游在百千定意。<a id="a-E6"></a>应机之辩问便能报。<a id="a-E7"></a>是故说曰智寿寿中贤。</p>
  <p id="aE8">信财乃得道　　自致法灭度</p>
  <p id="aE9">善闻从得慧　　一切缚得解</p>
  <p id="aEA">信财乃得道者。<a id="a-EB"></a>贤圣无疑信终不离三宝。<a id="a-EC"></a>一向念佛修罗汉业。<a id="a-ED"></a>至心念佛所造功德。<a id="a-EE"></a>若人信心向百须陀洹向百斯陀含向百阿那含。<a id="a-EF"></a>不如信心向一阿罗汉。<a id="a-EG"></a>信须陀洹斯陀含阿那含皆得生天。<a id="a-EH"></a>信阿罗汉者则信泥洹径路。<a id="a-EI"></a>是故说信财乃得道自致法灭度也。<a id="a-EJ"></a>善闻从得慧者。<a id="a-EK"></a>承受师教从本至竟。<a id="a-EL"></a>究畅义味执义思惟不失本际。<a id="a-EM"></a>昔有一比丘名婆耶罗。<a id="a-EN"></a>好习奇异搜求妙术。<a id="a-EO"></a>从师受法义理不失。<a id="a-EP"></a>比丘学术未尽师法。<a id="a-EQ"></a>师外遇客醉酒还归。<a id="a-ER"></a>却踞其床床脚即折。<a id="a-ES"></a>恐师颠倒以身担床。<a id="a-ET"></a>终竟一夜至晓。<a id="a-EU"></a>问其弟子。<a id="a-EV"></a>卿作何等。<a id="a-EW"></a>弟子答曰。<a id="a-EX"></a>师昨醉归踞其床床脚折。<a id="a-EY"></a>弟子以身担床耳。<a id="a-EZ"></a>师感其意我有技术尽当教卿终不惜也。<a id="a-Ea"></a>技术已备师复试其意。<a id="a-Eb"></a>师饮盐汤即吐在地。<a id="a-Ec"></a>使弟子食之。<a id="a-Ed"></a>弟子即欲食之师捉止之卿术已成吉无不利。<a id="a-Ee"></a>方忆佛语教诫之言善闻从得慧。<a id="a-Ef"></a>信哉斯言一切缚得解者。<a id="a-Eg"></a>尽能断诸七使九结诸缚。<a id="a-Eh"></a>持入十二因缘。<a id="a-Ei"></a>永尽无余已舍已离。<a id="a-Ej"></a>是故说曰一切缚得解也。</p>
  <p id="aEk">信之与戒　　慧意能行　　健夫度恚</p>
  <p id="aEl">从是脱渊</p>
  <p id="aEm">信之与戒者。<a id="a-En"></a>彼修行人执信守戒持心无乱想。<a id="a-Eo"></a>具足二业者。<a id="a-Ep"></a>便为众生所见尊奉。<a id="a-Eq"></a>在大众中独步无匹。<a id="a-Er"></a>犹如满月处在众星。<a id="a-Es"></a>若有亲近修笃信心。<a id="a-Et"></a>所生之处多饶财宝。<a id="a-Eu"></a>象马七珍无所渴乏。<a id="a-Ev"></a>斯由信心难沮坏故。<a id="a-Ew"></a>设复行人守戒不缺怀抱玩习昼夜孜孜。<a id="a-Ex"></a>犹人抱剑履冰。<a id="a-Ey"></a>守护禁戒无所缺漏。<a id="a-Ez"></a>便为无数众生而为上首。<a id="a-F0"></a>身坏命终生善处天上。<a id="a-F1"></a>是故说曰信之与戒也。<a id="a-F2"></a>慧意能行者。<a id="a-F3"></a>身口意无所伤损。<a id="a-F4"></a>思惟止观摄诸乱意。<a id="a-F5"></a>如来说偈三业具足。<a id="a-F6"></a>端坐一意多诵无厌执事劝佐。<a id="a-F7"></a>是谓三。<a id="a-F8"></a>复有三业。<a id="a-F9"></a>一者惠施。<a id="a-FA"></a>二者持戒。<a id="a-FB"></a>三者思惟。<a id="a-FC"></a>是谓三。<a id="a-FD"></a>信者属施戒摄不杀定摄思惟。<a id="a-FE"></a>是故说慧意能行也。<a id="a-FF"></a>健夫度恚者。<a id="a-FG"></a>健夫者谓立根得力已入贤圣境。<a id="a-FH"></a>怨恨恚怒永息不生。<a id="a-FI"></a>内外清彻犹天琉璃。<a id="a-FJ"></a>所作已办更不处胎。<a id="a-FK"></a>众智具足内已洁净外化无惓。<a id="a-FL"></a>是故说曰健夫度恚也。<a id="a-FM"></a>从是脱渊者。<a id="a-FN"></a>能具此众德者斯人希有。<a id="a-FO"></a>所以然者。<a id="a-FP"></a>以其脱缚着故。<a id="a-FQ"></a>正使命终名称远布。<a id="a-FR"></a>是故说从是脱渊也。</p>
  <p id="aFS">信使戒成　　亦寿智慧　　在在能行</p>
  <p id="aFT">处处见养</p>
  <p id="aFU">信使戒成者。<a id="a-FV"></a>谁成就信戒。<a id="a-FW"></a>答曰。<a id="a-FX"></a>贤圣人须陀洹斯陀含。<a id="a-FY"></a>凡夫人者已成复失。<a id="a-FZ"></a>所以然者。<a id="a-Fa"></a>皆由贪欲嗔恚愚痴所致。<a id="a-Fb"></a>与恶知识从事所致。<a id="a-Fc"></a>不与善师从事所致。<a id="a-Fd"></a>失时失果失人。<a id="a-Fe"></a>须陀洹斯陀含者。<a id="a-Ff"></a>不为此所蹈践。<a id="a-Fg"></a>正使作佛形像来试其人者作若干变化。<a id="a-Fh"></a>心不移易不为彼屈。<a id="a-Fi"></a>昔舍卫城里有最胜长者。<a id="a-Fj"></a>多饶财宝象马七珍库藏充满。<a id="a-Fk"></a>然为人悭贪不肯惠施。<a id="a-Fl"></a>其有乞者不听入内。<a id="a-Fm"></a>守瞻门户牢固门户。<a id="a-Fn"></a>七重皆作重关。<a id="a-Fo"></a>石屑涂壁恐鼠穿墙。<a id="a-Fp"></a>以铁笼盖屋以防飞鸟家不畜狗恐损米谷。<a id="a-Fq"></a>尔时世尊告阿难曰。<a id="a-Fr"></a>汝往诣彼降最胜长者。<a id="a-Fs"></a>是时阿难敬奉佛教。<a id="a-Ft"></a>即着衣持钵诣舍卫城到长者家。<a id="a-Fu"></a>语长者曰。<a id="a-Fv"></a>如来恒说。<a id="a-Fw"></a>夫人布施给穷乏者得五功德。<a id="a-Fx"></a>云何为五。<a id="a-Fy"></a>一者寿。<a id="a-Fz"></a>二者色。<a id="a-G0"></a>三者力。<a id="a-G1"></a>四者乐。<a id="a-G2"></a>五者辩。<a id="a-G3"></a>其有施者获此五德。<a id="a-G4"></a>长者自惟。<a id="a-G5"></a>吾闻瞿昙沙门高才博学所演经典八万四千亿象所载不胜。<a id="a-G6"></a>今日多闻弟子来至我家。<a id="a-G7"></a>但说布施。<a id="a-G8"></a>贪着财货。<a id="a-G9"></a>斯是乞士之法。<a id="a-GA"></a>非是贤智。<a id="a-GB"></a>尔时阿难广采经义。<a id="a-GC"></a>随时适彼长者。<a id="a-GD"></a>然其长者心如刚铁不可移易。<a id="a-GE"></a>语阿难曰。<a id="a-GF"></a>今日欲中有受请处为欲乞食。<a id="a-GG"></a>阿难报曰。<a id="a-GH"></a>亦无请处今当乞食。<a id="a-GI"></a>长者寻语阿难。<a id="a-GJ"></a>日已欲中宜知是时阿难即起舍出。<a id="a-GK"></a>更诣余家乞食。<a id="a-GL"></a>还至世尊所白世尊曰。<a id="a-GM"></a>悭贪长者执意坚固不可降伏。<a id="a-GN"></a>明日清旦佛告阿那律曰。<a id="a-GO"></a>汝往诣彼降伏悭贪长者。<a id="a-GP"></a>阿那律受教即往长者家与共相见。<a id="a-GQ"></a>渐与长者说微妙法。<a id="a-GR"></a>如来至真等正觉恒说此法。<a id="a-GS"></a>夫人布施给穷乏者获福无量。<a id="a-GT"></a>现世后身封受自然。<a id="a-GU"></a>长者复念。<a id="a-GV"></a>吾闻阿那律者舍豪族位出家为道。<a id="a-GW"></a>恒受五百钵食供养然无厌足。<a id="a-GX"></a>今复来诣吾家劝我布施。<a id="a-GY"></a>复是乞人非贤士之法。<a id="a-GZ"></a>寻语阿那律。<a id="a-Ga"></a>日欲逼中宜知是时。<a id="a-Gb"></a>阿那律即起舍出。<a id="a-Gc"></a>更适余家乞食。<a id="a-Gd"></a>还至世尊所白世尊曰。<a id="a-Ge"></a>悭贪长者执意坚固不可降伏。<a id="a-Gf"></a>佛复告大迦葉。<a id="a-Gg"></a>汝往降伏悭贪长者。<a id="a-Gh"></a>迦葉受教诣彼长者家与共相见。<a id="a-Gi"></a>复与长者说微妙法。<a id="a-Gj"></a>如来至真等正觉恒所说法。<a id="a-Gk"></a>若人布施获五功德。<a id="a-Gl"></a>所生之处人所爱敬。<a id="a-Gm"></a>长者自念。<a id="a-Gn"></a>斯人昔在家时。<a id="a-Go"></a>九百九十九具梨牛耕田。<a id="a-Gp"></a>六十箪金粟一箪三百四十斛。<a id="a-Gq"></a>黔毗罗国第一贤女以为妻室。<a id="a-Gr"></a>舍彼豪贵今作沙门。<a id="a-Gs"></a>何为至他家如乞人所说叹誉布施贪着财货。<a id="a-Gt"></a>迦葉无数方便而为说法。<a id="a-Gu"></a>意不开解亦不移易。<a id="a-Gv"></a>语迦葉曰。<a id="a-Gw"></a>今日欲中。<a id="a-Gx"></a>有受请处为欲乞食。<a id="a-Gy"></a>迦葉报曰。<a id="a-Gz"></a>亦无请处今当乞食。<a id="a-H0"></a>长者语迦葉宜知是时。<a id="a-H1"></a>即起舍出更诣余家。<a id="a-H2"></a>还白世尊。<a id="a-H3"></a>其人热心意难沮坏。<a id="a-H4"></a>佛复告目连。<a id="a-H5"></a>汝往诣彼悭贪长者。<a id="a-H6"></a>目连受教即往至彼长者家。<a id="a-H7"></a>与共相见与说布施。<a id="a-H8"></a>如来至真等正觉恒说此法。<a id="a-H9"></a>夫人布施给穷乏者获福无量。<a id="a-HA"></a>现世后身封受自然。<a id="a-HB"></a>佛告比丘。<a id="a-HC"></a>若有众生知施果报者。<a id="a-HD"></a>最后钵中遗余已不取食。<a id="a-HE"></a>开意惠施值贤圣良祐福田者。<a id="a-HF"></a>吾证明此其德无量。<a id="a-HG"></a>长者自惟。<a id="a-HH"></a>吾闻此人神足无碍。<a id="a-HI"></a>能移山飞岳翻覆天地。<a id="a-HJ"></a>或移他方世界来入此土。<a id="a-HK"></a>众生之类无觉知者。<a id="a-HL"></a>不能与吾现一神足。<a id="a-HM"></a>方说布施之福。<a id="a-HN"></a>将由悭贪故存于怀。<a id="a-HO"></a>斯是乞人非是贤士。<a id="a-HP"></a>目连复说法。<a id="a-HQ"></a>不释其意。<a id="a-HR"></a>语目连曰。<a id="a-HS"></a>今日欲中。<a id="a-HT"></a>有受请处为欲乞食。<a id="a-HU"></a>宜知是时。<a id="a-HV"></a>即适余家。<a id="a-HW"></a>佛复告舍利弗。<a id="a-HX"></a>汝往诣彼悭贪长者。<a id="a-HY"></a>即复受教诣彼长者。<a id="a-HZ"></a>与共相见在一面坐。<a id="a-Ha"></a>告长者曰。<a id="a-Hb"></a>夫智达之士当分别四法。<a id="a-Hc"></a>云何为四智。<a id="a-Hd"></a>一者分别布施。<a id="a-He"></a>二者亲近善知识。<a id="a-Hf"></a>三者当离悭嫉。<a id="a-Hg"></a>四者念修智达。<a id="a-Hh"></a>长者自惟。<a id="a-Hi"></a>吾闻斯人年至八岁越众论上。<a id="a-Hj"></a>尽堕诸幢无敢当者。<a id="a-Hk"></a>长年十六究尽阎浮利地书籍。<a id="a-Hl"></a>无事不开博古览今演畅幽奥。<a id="a-Hm"></a>天文地理书记图谶。<a id="a-Hn"></a>梵志历术尽皆通达。<a id="a-Ho"></a>瞿昙沙门弟子之中智慧第一。<a id="a-Hp"></a>谓为当说智慧微妙之教。<a id="a-Hq"></a>今乃复说布施之德。<a id="a-Hr"></a>复是乞人非贤士也。<a id="a-Hs"></a>语舍利弗。<a id="a-Ht"></a>为有请处为欲乞食。<a id="a-Hu"></a>宜知是时。<a id="a-Hv"></a>舍利弗即还至世尊所。<a id="a-Hw"></a>前白佛言。<a id="a-Hx"></a>其人悭贪执心牢固。<a id="a-Hy"></a>积薪至天以火焚烧。<a id="a-Hz"></a>融消其心意故不革。<a id="a-I0"></a>唯愿世尊躬降屈神诣彼长者。<a id="a-I1"></a>示佛威力除去悭心开发愚惑。<a id="a-I2"></a>尔时世尊。<a id="a-I3"></a>犹如力士屈申臂顷。<a id="a-I4"></a>至长者家坐于中庭。<a id="a-I5"></a>最胜长者见世尊至。<a id="a-I6"></a>头面礼足在一面坐。<a id="a-I7"></a>尔时世尊。<a id="a-I8"></a>告长者曰。<a id="a-I9"></a>夫人布施获五大功德。<a id="a-IA"></a>长者白佛。<a id="a-IB"></a>云何布施得五大功德。<a id="a-IC"></a>佛告长者。<a id="a-ID"></a>第一施者谓不杀生。<a id="a-IE"></a>是谓长者第一施也。<a id="a-IF"></a>若有众生。<a id="a-IG"></a>持不杀戒。<a id="a-IH"></a>则于一切众生慈心覆盖。<a id="a-II"></a>亦无恐惧。<a id="a-IJ"></a>是谓第一施也。<a id="a-IK"></a>长者自念。<a id="a-IL"></a>夫人杀生皆由贫贱。<a id="a-IM"></a>吾今家内饶财多宝所欲自恣。<a id="a-IN"></a>何为当复杀生。<a id="a-IO"></a>此语善矣。<a id="a-IP"></a>当顺其教。<a id="a-IQ"></a>即白佛言。<a id="a-IR"></a>愿身自归当受佛戒。<a id="a-IS"></a>尽其寿命不敢犯杀。<a id="a-IT"></a>佛复告长者。<a id="a-IU"></a>不犯不与取。<a id="a-IV"></a>若有众生持不与取戒。<a id="a-IW"></a>则于一切众生慈心覆盖。<a id="a-IX"></a>亦无恐惧。<a id="a-IY"></a>是谓第二大施。<a id="a-IZ"></a>长者自念。<a id="a-Ia"></a>窃盗人物者皆由贫贱。<a id="a-Ib"></a>吾今家内象马七珍金银杂宝车磲马瑙珊瑚琥珀充满库藏。<a id="a-Ic"></a>何为盗窃人物。<a id="a-Id"></a>斯言善矣。<a id="a-Ie"></a>当顺其教。<a id="a-If"></a>即白佛言。<a id="a-Ig"></a>愿身自归当受佛戒。<a id="a-Ih"></a>尽其寿命不犯盗戒。<a id="a-Ii"></a>佛复告长者。<a id="a-Ij"></a>若有众生不犯盗者。<a id="a-Ik"></a>则于一切众生慈心覆盖。<a id="a-Il"></a>亦无恐惧。<a id="a-Im"></a>是谓第二施也。<a id="a-In"></a>佛复告长者。<a id="a-Io"></a>不得淫劮犯他妻女。<a id="a-Ip"></a>若有众生持不淫戒者。<a id="a-Iq"></a>则于一切众生慈心覆盖。<a id="a-Ir"></a>亦无恐惧。<a id="a-Is"></a>是谓第三大施。<a id="a-It"></a>长者自念。<a id="a-Iu"></a>已无妻者则犯淫劮。<a id="a-Iv"></a>吾今家内婇女营从动有万数。<a id="a-Iw"></a>意欲幸纳意犹不遍。<a id="a-Ix"></a>况当犯他妻女。<a id="a-Iy"></a>斯言善矣。<a id="a-Iz"></a>当顺其教。<a id="a-J0"></a>即白佛言。<a id="a-J1"></a>愿身自归当受佛戒。<a id="a-J2"></a>尽其寿命不犯淫劮。<a id="a-J3"></a>佛复告长者。<a id="a-J4"></a>若有众生不犯淫劮。<a id="a-J5"></a>则于一切众生慈心覆盖。<a id="a-J6"></a>亦无恐惧。<a id="a-J7"></a>是谓第三大施也。<a id="a-J8"></a>佛复告长者。<a id="a-J9"></a>不得妄语是谓大施。<a id="a-JA"></a>长者自念。<a id="a-JB"></a>夫人处世所以妄语者。<a id="a-JC"></a>以其贫贱不能自存。<a id="a-JD"></a>是以虚称诈逸诡调为业故妄语耳。<a id="a-JE"></a>吾今家内积财无数居一亿里。<a id="a-JF"></a>岂当妄语耶。<a id="a-JG"></a>斯言善矣。<a id="a-JH"></a>当顺其教。<a id="a-JI"></a>即白佛言。<a id="a-JJ"></a>愿身自归当受佛戒。<a id="a-JK"></a>尽其寿命不犯妄语。<a id="a-JL"></a>佛告长者。<a id="a-JM"></a>不犯妄语者。<a id="a-JN"></a>则于一切众生慈心覆盖。<a id="a-JO"></a>亦无恐惧。<a id="a-JP"></a>是谓第四大施。<a id="a-JQ"></a>佛复告长者。<a id="a-JR"></a>不得饮酒。<a id="a-JS"></a>是谓第五大施。<a id="a-JT"></a>长者自念。<a id="a-JU"></a>夫人饮酒三十六失。<a id="a-JV"></a>亡国破家莫不由酒。<a id="a-JW"></a>若我饮酒客来烦闹。<a id="a-JX"></a>又损我酒加致斗乱。<a id="a-JY"></a>斯言善矣。<a id="a-JZ"></a>当奉佛教。<a id="a-Ja"></a>即白佛言。<a id="a-Jb"></a>愿身自归当受佛戒。<a id="a-Jc"></a>尽其形寿不犯酒失。<a id="a-Jd"></a>佛告长者。<a id="a-Je"></a>若有众生不犯酒者。<a id="a-Jf"></a>则于一切众生慈心覆盖。<a id="a-Jg"></a>亦无恐惧。<a id="a-Jh"></a>是谓第五大施。<a id="a-Ji"></a>时彼长者内自思惟。<a id="a-Jj"></a>如我外道异学内禁所犯。<a id="a-Jk"></a>若弟子事师承受教诫。<a id="a-Jl"></a>不问多少要当报恩。<a id="a-Jm"></a>供养财宝给其所须。<a id="a-Jn"></a>躬自入库选择白氎。<a id="a-Jo"></a>取不妙者欲以献佛。<a id="a-Jp"></a>其所选者捉辄极妙。<a id="a-Jq"></a>如是数十反覆不能得弊者。<a id="a-Jr"></a>心口共争悭贪深固意不开解。<a id="a-Js"></a>正值尔时阿须伦与忉利天共斗。<a id="a-Jt"></a>或阿须伦得胜诸天不如。<a id="a-Ju"></a>或诸天得胜阿须伦不如。<a id="a-Jv"></a>尔时世尊以天眼观清净无瑕秽。<a id="a-Jw"></a>见诸天阿须伦共斗。<a id="a-Jx"></a>复见长者施心悭心共争。<a id="a-Jy"></a>或施心得胜悭心不如。<a id="a-Jz"></a>或悭心得胜施心不如。<a id="a-K0"></a>尔时世尊便说斯偈。</p>
  <p id="aK1">施与斗共集　　此业智不处</p>
  <p id="aK2">施时非斗时　　速施何为疑</p>
  <p id="aK3">最胜长者闻如来说偈。<a id="a-K4"></a>内怀惭愧即出白氎跪受咒愿。<a id="a-K5"></a>尔时世尊渐与说微妙之法。<a id="a-K6"></a>讲论妙行。<a id="a-K7"></a>所谓论者。<a id="a-K8"></a>施论戒论生天之论。<a id="a-K9"></a>欲不净想漏为大患。<a id="a-KA"></a>长者闻已。<a id="a-KB"></a>即于坐上诸尘垢尽得法眼净。<a id="a-KC"></a>得法获法法法成就分别诸法。<a id="a-KD"></a>于如来法逮无所畏。<a id="a-KE"></a>即从坐起头面礼足前白佛言。<a id="a-KF"></a>自今已始愿为优婆塞尽形寿不杀。<a id="a-KG"></a>如来默而可之。<a id="a-KH"></a>归命佛归命法归命比丘僧。<a id="a-KI"></a>受三自归命已。<a id="a-KJ"></a>如来即从坐起而去。<a id="a-KK"></a>佛去不久。<a id="a-KL"></a>弊魔波旬化作佛形像。<a id="a-KM"></a>来至长者家。<a id="a-KN"></a>身有三十二相八十种好。<a id="a-KO"></a>紫磨金色圆光七尺。<a id="a-KP"></a>长者见已内自念曰。<a id="a-KQ"></a>如来向出还其何速。<a id="a-KR"></a>敬意如见佛而为礼之。<a id="a-KS"></a>不审如来有何教诫。<a id="a-KT"></a>伪佛告曰。<a id="a-KU"></a>吾谓长者高才博智分别机趣。<a id="a-KV"></a>谛念长者愚惑无智。<a id="a-KW"></a>吾向所说四谛者实非真谛。<a id="a-KX"></a>斯是颠倒外道所习。<a id="a-KY"></a>长者寻觉知为诈伪。<a id="a-KZ"></a>即报之曰。<a id="a-Ka"></a>止止勿语。<a id="a-Kb"></a>吾获慧眼立牢固地。<a id="a-Kc"></a>正使汝化亿千万身来至我所。<a id="a-Kd"></a>欲使退转我心者。<a id="a-Ke"></a>其事不然。<a id="a-Kf"></a>岂当以萤火之光与日竞明。<a id="a-Kg"></a>田家埠阜欲比须弥。<a id="a-Kh"></a>鸱鹫乌鹊金鸟并飞。<a id="a-Ki"></a>以汝秽形欺诈伪身。<a id="a-Kj"></a>设是幻师不应久停。<a id="a-Kk"></a>若是波旬宜速还归。<a id="a-Kl"></a>弊魔波旬闻是语已。<a id="a-Km"></a>惭形愧影即还复身。<a id="a-Kn"></a>复道而去。<a id="a-Ko"></a>若有众生信戒成就。<a id="a-Kp"></a>终不为魔所沮也。<a id="a-Kq"></a>况当须陀洹斯陀含有退还乎。<a id="a-Kr"></a>此事不然。<a id="a-Ks"></a>住凡夫地未在道检。<a id="a-Kt"></a>见此幻形则有退转。<a id="a-Ku"></a>则不成就凡夫人者先成而后退。<a id="a-Kv"></a>是故说信使戒成也。<a id="a-Kw"></a>亦寿智慧者。<a id="a-Kx"></a>能究竟施其间不有乱想。<a id="a-Ky"></a>须陀洹见谛所断八十八使。<a id="a-Kz"></a>以施心永断无余。<a id="a-L0"></a>除欲界七死七生色界无色一死一生。<a id="a-L1"></a>其余生者永尽无余。<a id="a-L2"></a>斯陀含者。<a id="a-L3"></a>以施心见谛所断八十八使淫怒痴薄。<a id="a-L4"></a>除欲界一死一生。<a id="a-L5"></a>其余生者永尽无余。<a id="a-L6"></a>阿那含三界见谛所断结。<a id="a-L7"></a>欲界思惟所断结。<a id="a-L8"></a>以施心永尽无余。<a id="a-L9"></a>舍欲界生。<a id="a-LA"></a>除色界无色界一死一生。<a id="a-LB"></a>其余生者永不生也。<a id="a-LC"></a>无复悭嫉意不想念贪着世荣。<a id="a-LD"></a>众智具足寿不中夭。<a id="a-LE"></a>是故说亦寿智慧也。<a id="a-LF"></a>在在能行者。<a id="a-LG"></a>慧人执行以教化为本意。<a id="a-LH"></a>欲所适东西南北。<a id="a-LI"></a>辄有所益兴起佛事。<a id="a-LJ"></a>是故说在在能行也。<a id="a-LK"></a>处处见养者。<a id="a-LL"></a>已至彼界便为众生所见供养。<a id="a-LM"></a>在在处处分流法化。<a id="a-LN"></a>是故说处处见养也。</p>
  <p id="aLO">比方世利　　慧信为智　　是财上宝</p>
  <p id="aLP">家产非常</p>
  <p id="aLQ">比方世利者。<a id="a-LR"></a>世利谓阎浮利地人身。<a id="a-LS"></a>何以故说世利。<a id="a-LT"></a>谓阎浮利人以其阎浮利内出诸佛世尊辟支佛阿罗汉神仙得道者行度无极。<a id="a-LU"></a>人于此间身行善口意行善。<a id="a-LV"></a>复于此间信根成就。<a id="a-LW"></a>知有佛法僧。<a id="a-LX"></a>无复愚惑染世尘劳。<a id="a-LY"></a>正使寿终后无遗患。<a id="a-LZ"></a>是故说比方世利也。<a id="a-La"></a>慧信为智者。<a id="a-Lb"></a>有信有智则能具足八十千行。<a id="a-Lc"></a>信御心本智璎珞身。<a id="a-Ld"></a>信致大富智成果证。<a id="a-Le"></a>是故说慧信为智也。<a id="a-Lf"></a>是财上宝者。<a id="a-Lg"></a>宝中真者。<a id="a-Lh"></a>谓智慧宝也。<a id="a-Li"></a>最胜最上无有过者。<a id="a-Lj"></a>极上微妙不可譬喻为比。<a id="a-Lk"></a>是故说是财上宝也。<a id="a-Ll"></a>家产非常者。<a id="a-Lm"></a>世财虽多会有衰丧者。<a id="a-Ln"></a>石室城内有三居士。<a id="a-Lo"></a>一名阇利异姓人也。<a id="a-Lp"></a>二名晡陀满。<a id="a-Lq"></a>三名婆波那。<a id="a-Lr"></a>此三人亲兄弟也。<a id="a-Ls"></a>多财饶宝财产无极。<a id="a-Lt"></a>象马七珍无所乏短。<a id="a-Lu"></a>县官盗贼水火灾变不能侵欺。<a id="a-Lv"></a>有一婆罗门。<a id="a-Lw"></a>持伊罗钵龙斋。<a id="a-Lx"></a>冀望富贵饶财多宝。<a id="a-Ly"></a>时龙现身语婆罗门。<a id="a-Lz"></a>汝今何为勤身苦体食风饮露断谷除味。<a id="a-M0"></a>在此持斋为何所求。<a id="a-M1"></a>婆罗门报曰。<a id="a-M2"></a>所以在神泉与龙斋者。<a id="a-M3"></a>冀望大富获致珍宝。<a id="a-M4"></a>龙王报曰。<a id="a-M5"></a>汝不闻乎。<a id="a-M6"></a>吾有二号。<a id="a-M7"></a>一名伊罗钵。<a id="a-M8"></a>二名财无厌。<a id="a-M9"></a>既名无厌复从吾有所求耶。<a id="a-MA"></a>婆罗门报曰。<a id="a-MB"></a>设不惠者便于此命终不能徒还。<a id="a-MC"></a>龙王即出紫磨好金以报婆罗门。<a id="a-MD"></a>石室城内有豪富长者。<a id="a-ME"></a>出自天竺姓某字某。<a id="a-MF"></a>汝往至家以此金与从彼求财。<a id="a-MG"></a>时婆罗门得金便去。<a id="a-MH"></a>至彼长者家出金示之。<a id="a-MI"></a>长者见金告语藏之勿令人见。<a id="a-MJ"></a>将诣内馆召诸五亲。<a id="a-MK"></a>此人远送斯金与我。<a id="a-ML"></a>五亲饮食欢娱藏金库内。<a id="a-MM"></a>库中杂物尽没入于地还彼龙库。<a id="a-MN"></a>不但一家左右。<a id="a-MO"></a>七家财物亦复尽没于地。<a id="a-MP"></a>声闻外布彻。<a id="a-MQ"></a>彼三居士复闻龙王与梵志金至石室城。<a id="a-MR"></a>使七豪贵人库藏尽没入于地还至龙宫。<a id="a-MS"></a>时三居士自相谓言。<a id="a-MT"></a>我等三家资财无数库藏充满。<a id="a-MU"></a>以法获致不抂滥人。<a id="a-MV"></a>终不为水火盗贼王法所夺。<a id="a-MW"></a>国人闻之谓为夸谈言与行违。<a id="a-MX"></a>普共聚集诣彼三家。<a id="a-MY"></a>问居士曰。<a id="a-MZ"></a>七家财宝尽入龙宫。<a id="a-Ma"></a>闻卿三人自相谓言。<a id="a-Mb"></a>家业财宝以法获致不榄人物。<a id="a-Mc"></a>以何为证可得知不。<a id="a-Md"></a>时三居士各出十斤分为六叚。<a id="a-Me"></a>将诸人民及七家亡失财主。<a id="a-Mf"></a>往至龙泉以金投泉。<a id="a-Mg"></a>水皆涌沸犹如镬汤。<a id="a-Mh"></a>龙王惊惧即遣龙女。<a id="a-Mi"></a>出金还归报谢使还。<a id="a-Mj"></a>顺法财者以理成办。<a id="a-Mk"></a>终不为水火盗贼所见侵欺。<a id="a-Ml"></a>非义财者抂滥人物得以非道。<a id="a-Mm"></a>便为盗贼水火王者所夺。<a id="a-Mn"></a>彼七家者即是其义。<a id="a-Mo"></a>是故说家产非常也。</p>
  <p id="aMp">欲见诸真　　乐听讲法　　能舍悭垢</p>
  <p id="aMq">此之谓信</p>
  <p id="aMr">欲见诸真者。<a id="a-Ms"></a>若有信心坚固。<a id="a-Mt"></a>往见贤圣造诸精舍塔寺。<a id="a-Mu"></a>礼觐高德法师。<a id="a-Mv"></a>问讯听受乐闻讲法如契经所说。<a id="a-Mw"></a>若有人着俗乐家无所乏。<a id="a-Mx"></a>造者便有五阙。<a id="a-My"></a>云何为五。<a id="a-Mz"></a>于是其人乐以家里谈论。<a id="a-N0"></a>若至众中便闻师教。<a id="a-N1"></a>夫人执行应当贤圣。<a id="a-N2"></a>默然其人心悔誓不至众。<a id="a-N3"></a>吾所好乐者众人见呵。<a id="a-N4"></a>于我无益复至众为。<a id="a-N5"></a>以不至众便不见圣。<a id="a-N6"></a>以不见圣便不闻法。<a id="a-N7"></a>以不闻法便坠堕凡夫趣三恶道。<a id="a-N8"></a>是谓斯人于贤圣律第一阙也。<a id="a-N9"></a>复次斯人意所爱欲者。<a id="a-NA"></a>常自在前。<a id="a-NB"></a>会至众中闻诸法师说。<a id="a-NC"></a>其滓秽其人心悔誓不至众。<a id="a-ND"></a>吾所好乐众人见呵。<a id="a-NE"></a>于我无益复至众为。<a id="a-NF"></a>以不至众便不见圣。<a id="a-NG"></a>以不见圣便不闻法。<a id="a-NH"></a>以不闻法便坠凡夫趣三恶道。<a id="a-NI"></a>是谓斯人于贤圣律第二阙也。<a id="a-NJ"></a>复次斯人知亲远行心常爱敬。<a id="a-NK"></a>行至众中便闻师教。<a id="a-NL"></a>远游妨乐知亲企望。<a id="a-NM"></a>离师离众不至究竟。<a id="a-NN"></a>其人心悔誓不至众。<a id="a-NO"></a>吾所好乐者众人讥论。<a id="a-NP"></a>于我无益复至众为。<a id="a-NQ"></a>以不至众便不见圣。<a id="a-NR"></a>以不见圣便不闻法。<a id="a-NS"></a>以不闻法便坠凡夫趣三恶道。<a id="a-NT"></a>是谓斯人于贤圣律第三阙也。<a id="a-NU"></a>复次斯人知亲为众摈弃。<a id="a-NV"></a>行至众中便闻师教诲责知亲。<a id="a-NW"></a>其人心悔誓不至众。<a id="a-NX"></a>吾所好乐众人讥论。<a id="a-NY"></a>于我无益复至众为。<a id="a-NZ"></a>以不至众便不见圣。<a id="a-Na"></a>以不见圣便不闻法。<a id="a-Nb"></a>以不闻法便坠凡夫趣三恶道。<a id="a-Nc"></a>是谓斯人于贤圣律第四阙。<a id="a-Nd"></a>复次斯人知亲命终。<a id="a-Ne"></a>追慕悲哀不离食息。<a id="a-Nf"></a>行至众中便闻师教。<a id="a-Ng"></a>身死神离当更受胎。<a id="a-Nh"></a>其人不信谓为永灭其人心悔誓不至众。<a id="a-Ni"></a>吾所好者其人讥论。<a id="a-Nj"></a>于我无益复至众为。<a id="a-Nk"></a>以不至众便不见圣。<a id="a-Nl"></a>以不见圣便不闻法。<a id="a-Nm"></a>以不闻法便坠凡夫趣三恶道。<a id="a-Nn"></a>是谓斯人于贤圣律第五阙也。<a id="a-No"></a>是谓五阙。<a id="a-Np"></a>不至大众之所致也。<a id="a-Nq"></a>是故说曰欲见诸真乐听讲法也。<a id="a-Nr"></a>能舍悭垢者。<a id="a-Ns"></a>垢中深者悭嫉为首。<a id="a-Nt"></a>染污人心不至于道。<a id="a-Nu"></a>止人施心断诸德本皆由悭嫉。<a id="a-Nv"></a>若彼行人心如死灰持意如地。<a id="a-Nw"></a>设遇财宝终不贪欲。<a id="a-Nx"></a>计彼财物瓦石不异。<a id="a-Ny"></a>唯信于道不习颠倒。<a id="a-Nz"></a>是故说能舍悭垢此之谓信。</p>
  <p id="aO0">信能渡河　　其福难夺　　能禁止盗</p>
  <p id="aO1">野沙门乐</p>
  <p id="aO2">信能渡河者。<a id="a-O3"></a>信直至心所向无碍。<a id="a-O4"></a>如所说近行若远游为人所诳。<a id="a-O5"></a>前实艰难欺言无患。<a id="a-O6"></a>斯人信已涉路而进。<a id="a-O7"></a>虽遇艰难通达无患。<a id="a-O8"></a>有一直信人欲渡江水已至岸所。<a id="a-O9"></a>问行人曰水为深浅。<a id="a-OA"></a>答曰齐踝而已。<a id="a-OB"></a>执信而渡实如所言。<a id="a-OC"></a>正使斯人戢信。<a id="a-OD"></a>命终所生之处无违言者。<a id="a-OE"></a>众人敬奉言是福人。<a id="a-OF"></a>是故说信能渡河也。<a id="a-OG"></a>其福难夺者。<a id="a-OH"></a>昔有一人犯于王法。<a id="a-OI"></a>家产诸物尽没于官。<a id="a-OJ"></a>王敕其人送汝家产财簿尽诣于官。<a id="a-OK"></a>其人赍福德名簿送诣于官。<a id="a-OL"></a>王问其人。<a id="a-OM"></a>吾敕汝送家产财簿。<a id="a-ON"></a>乃送福德簿耶。<a id="a-OO"></a>其人报曰后身家产簿者此簿是也。<a id="a-OP"></a>今身家产簿随王所录。<a id="a-OQ"></a>王闻斯语心开意悟息而不录。<a id="a-OR"></a>是故说其福难夺也。<a id="a-OS"></a>能禁止盗者。<a id="a-OT"></a>昔舍卫城里有一长者。<a id="a-OU"></a>笃信三尊慈仁惠施。<a id="a-OV"></a>苞育众生赒诸穷乏。<a id="a-OW"></a>时天暴雨电雷霹雳盗窃忽至劫掠财物。<a id="a-OX"></a>长者寻觉语彼贼曰。<a id="a-OY"></a>汝莫持去吾欲与沙门。<a id="a-OZ"></a>贼闻斯语眼则随闇手便不举。<a id="a-Oa"></a>贼帅相告寻退而去。<a id="a-Ob"></a>是故说能禁止盗野沙门乐。</p>
  <p id="aOc">沙门数至　　智者所乐　　及余笃信</p>
  <p id="aOd">其间欢喜</p>
  <p id="aOe">沙门数至者。<a id="a-Of"></a>见沙门者心开意解。<a id="a-Og"></a>给施所须随时问讯。<a id="a-Oh"></a>四事供养衣被饭食床褥卧具病瘦医药。<a id="a-Oi"></a>是故说沙门数至智者所乐也。<a id="a-Oj"></a>及余笃信者。<a id="a-Ok"></a>比近村落见其造福。<a id="a-Ol"></a>皆佐欢喜普共修善。<a id="a-Om"></a>是故说及余笃信也。<a id="a-On"></a>其间欢喜者。<a id="a-Oo"></a>或从远来躬自亲奉同发欢喜。<a id="a-Op"></a>出入行来观其威仪礼节。<a id="a-Oq"></a>是故说曰其间欢喜也。</p>
  <p id="aOr">若人怀忧　　贪他衣食　　彼人昼夜</p>
  <p id="aOs">不得定意</p>
  <p id="aOt">若人怀忧者。<a id="a-Ou"></a>昔佛未出世时。<a id="a-Ov"></a>尔时九十九种道普皆兴盛。<a id="a-Ow"></a>如来出世众邪自灭。<a id="a-Ox"></a>弟子翼从皆得供养。<a id="a-Oy"></a>外道异学内怀憎疾发心妒忌。<a id="a-Oz"></a>见人得利养者烦怨苦恼诽谤而行。<a id="a-P0"></a>是谓外道生嫉心也。<a id="a-P1"></a>或复有人。<a id="a-P2"></a>于内法中虽复出家染道不精勤。<a id="a-P3"></a>于道外像持律内行不纯。<a id="a-P4"></a>见人得利养者。<a id="a-P5"></a>兴嫉妒心吾亦出家汝亦出家。<a id="a-P6"></a>汝独受福吾不得养。<a id="a-P7"></a>犹二罗汉功齐行满俱无增减。<a id="a-P8"></a>一人招致利养追身不离。<a id="a-P9"></a>一人家家乞求不自给足。<a id="a-PA"></a>便自生念兴相似疑。<a id="a-PB"></a>吾独何为不见供养。<a id="a-PC"></a>彼独何福恒受利养。<a id="a-PD"></a>无垢道心犹尚兴想。<a id="a-PE"></a>况于凡夫能不生嫉。<a id="a-PF"></a>唯有得佛三界特尊。<a id="a-PG"></a>毁辱之不以忧戚。<a id="a-PH"></a>供养者不以加欢。<a id="a-PI"></a>持心如地亦无增减。<a id="a-PJ"></a>是故说若人怀忧贪他衣食彼人昼夜不得定意。</p>
  <p id="aPK">若人能断　　尽其根原　　彼人昼夜</p>
  <p id="aPL">而获其定</p>
  <p id="aPM">若人能断者。<a id="a-PN"></a>畏将来罪不生后世缘。<a id="a-PO"></a>尽其根萠无复生兆此亦如是。<a id="a-PP"></a>若能断意根本所念昼夜安隐。<a id="a-PQ"></a>定意不乱心之所念随意即至。<a id="a-PR"></a>是故说若人能断尽其根原彼人昼夜而获其定也。</p>
  <p id="aPS">无信不习　　好剥正言　　如拙取水</p>
  <p id="aPT">掘泉扬泥</p>
  <p id="aPU">无信不习者。<a id="a-PV"></a>亦不亲近亦不承事。<a id="a-PW"></a>言谈往反设共从事者。<a id="a-PX"></a>善法有减增诸不善。<a id="a-PY"></a>如拙取水者从高山求。<a id="a-PZ"></a>唐劳其功不获致水。<a id="a-Pa"></a>正使掘地得水扬泥不可任饮。<a id="a-Pb"></a>是故说无信不习好剥正言如拙取水掘泉扬泥。</p>
  <p id="aPc">贤夫习智　　乐仰清流　　如善取水</p>
  <p id="aPd">思冷不扰</p>
  <p id="aPe">贤夫习智者。<a id="a-Pf"></a>贤夫者谓佛弟子。<a id="a-Pg"></a>常当亲近承事供养。<a id="a-Ph"></a>随时瞻视不使有乏便获大福。<a id="a-Pi"></a>戒身未具者。<a id="a-Pj"></a>便能具足戒身定身慧身解脱身解脱见慧身。<a id="a-Pk"></a>犹如有人渴爱于法昼夜思虑。<a id="a-Pl"></a>唇口焦烂追寻不舍。<a id="a-Pm"></a>犹水澄清冷而不浊。<a id="a-Pn"></a>彼修行人亦复如是。<a id="a-Po"></a>众德具足慈悲四等。<a id="a-Pp"></a>恩及一切广及众生不自为己。<a id="a-Pq"></a>秽浊结使已尽。<a id="a-Pr"></a>不生阴持入热无复根本。<a id="a-Ps"></a>更受冷阴无复熅气。<a id="a-Pt"></a>是故说贤夫习智乐仰清流如善取水思冷不扰也。</p>
  <p id="aPu">信不染他　　唯贤与仁　　非好则远</p>
  <p id="aPv">可好则学</p>
  <p id="aPw">信不染他者。<a id="a-Px"></a>染者为沉重结使。<a id="a-Py"></a>淫怒痴具足入骨彻髓。<a id="a-Pz"></a>如此染者常当远离。<a id="a-Q0"></a>所以然者。<a id="a-Q1"></a>以其患重不可习故。<a id="a-Q2"></a>是故说曰信不染他也。<a id="a-Q3"></a>唯贤与仁者。<a id="a-Q4"></a>以得仙道离世八业。<a id="a-Q5"></a>修行清净己身无染复不染他。<a id="a-Q6"></a>所以然者。<a id="a-Q7"></a>以其染本不可近故。<a id="a-Q8"></a>是故说唯贤与仁也。<a id="a-Q9"></a>非好则远者。<a id="a-QA"></a>斯是弊友远之如舍厕。<a id="a-QB"></a>如避恶狗奔逸暴牛。<a id="a-QC"></a>如离恶马狂醉之象。<a id="a-QD"></a>如避奸道贼寇。<a id="a-QE"></a>是故说非好则离也。<a id="a-QF"></a>可好则学者。<a id="a-QG"></a>如此人等皆是贤圣奉律之人。<a id="a-QH"></a>可敬可贵。<a id="a-QI"></a>天人所尊。<a id="a-QJ"></a>犹澄清水冷而且甘。<a id="a-QK"></a>犹人渴乏求毗沙门。<a id="a-QL"></a>获致财宝无所患恨。<a id="a-QM"></a>犹人须华当诣园圃。<a id="a-QN"></a>须珍宝者当诣大海。<a id="a-QO"></a>是故说可好则学也。</p>
  <p id="aQP">无常欲爱　　无放逸念　　戒善学口</p>
  <p id="aQQ">行信为本</p>
 </body>
</html>