<!doctype html>
<html id="z3IBWG81Ed" data-ver="1439">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经卷第二</h1>
  <h2 id="a2">无常品之余</h2>
  <p id="a3">千百非一　　族姓男女　　贮聚财产</p>
  <p id="a4">无不衰丧</p>
  <p id="a5">众生居世驰趣四方。<a id="a-6"></a>贪求财货兴欲无厌。<a id="a-7"></a>盛夏冒焰冬履严霜。<a id="a-8"></a>饥寒勤苦艰难忧虑。<a id="a-9"></a>万失一获犹用自庆。<a id="a-A"></a>施心难果意不开悟。<a id="a-B"></a>既自不食复不施人。<a id="a-C"></a>虽饶宝货与无不异。<a id="a-D"></a>坐禅之人装以七宝。<a id="a-E"></a>虽目视之意不甘乐。<a id="a-F"></a>以悭贪故流转生死。<a id="a-G"></a>从今世至后世。<a id="a-H"></a>尔时世尊以天眼观清净无瑕秽观了众生驰趣四方贪求财货不顾后虑。<a id="a-I"></a>皆为愚惑所见迷误。<a id="a-J"></a>世尊以此因缘寻究本末。<a id="a-K"></a>为诸比丘导引法味。<a id="a-L"></a>亦为将来众生示现大明。<a id="a-M"></a>然炽正法久存于世。<a id="a-N"></a>三世诸佛尽见将护。<a id="a-O"></a>尔时世尊于大众中。<a id="a-P"></a>而说此偈。</p>
  <p id="aQ">千百非一　　族姓男女　　贮聚财产</p>
  <p id="aR">无不衰丧</p>
  <p id="aS">时世坐上数千万人。<a id="a-T"></a>闻佛所说专意听受。<a id="a-U"></a>各随所念成得果证。</p>
  <p id="aV">常者皆尽　　高者亦堕　　合会有离</p>
  <p id="aW">生者有死</p>
  <p id="aX">昔佛在舍卫国祇树给孤独园。<a id="a-Y"></a>尔时有异梵志至世尊所。<a id="a-Z"></a>共相问讯在一面坐。<a id="a-a"></a>尔时梵志白世尊曰。<a id="a-b"></a>愿欲所问。<a id="a-c"></a>若见听者乃敢陈启。<a id="a-d"></a>佛告梵志。<a id="a-e"></a>恣汝所问。<a id="a-f"></a>如来当为敷演其义。<a id="a-g"></a>梵志白佛。<a id="a-h"></a>云何世尊。<a id="a-i"></a>以何因缘。<a id="a-j"></a>今世众生转微转薄遂成减损。<a id="a-k"></a>于人间世不见炽盛。<a id="a-l"></a>佛告梵志。<a id="a-m"></a>有三因缘使众生类转微转薄遂成减损。<a id="a-n"></a>于人间世不见炽盛。<a id="a-o"></a>云何为三。<a id="a-p"></a>于是梵志。<a id="a-q"></a>今世众生贪欲无道。<a id="a-r"></a>悭嫉坚固习邪倒见。<a id="a-s"></a>时彼众生为此三事所见染污。<a id="a-t"></a>风雨非时灾害毒流。<a id="a-u"></a>所种谷子各失时节。<a id="a-v"></a>转不成熟。<a id="a-w"></a>若彼众生所食之物或生或熟。<a id="a-x"></a>饶诸疾疹疫气纵横。<a id="a-y"></a>死者填路不可称计是谓梵志最初因缘。<a id="a-z"></a>使今世众生转微转薄遂成减损。<a id="a-10"></a>于人间世不见炽盛。<a id="a-11"></a>风雨非时灾害纵横。<a id="a-12"></a>所种谷子失时不收。<a id="a-13"></a>转不成熟苗亦不生。<a id="a-14"></a>人民饥馑饿死者众。<a id="a-15"></a>是谓梵志第二因缘使今世众生转微转薄遂成减损不见炽盛。<a id="a-16"></a>复次梵志。<a id="a-17"></a>如今国王贪欲无道。<a id="a-18"></a>悭嫉坚固习邪倒见。<a id="a-19"></a>治化失度托境无厌。<a id="a-1A"></a>越界攻伐共相伤害。<a id="a-1B"></a>刀剑鉾箭共相斫射。<a id="a-1C"></a>杀者无数不可称量。<a id="a-1D"></a>是谓梵志由三因缘使此生类灾害横起饥馑饿死攻伐无道。<a id="a-1E"></a>佛说此已告目连曰。<a id="a-1F"></a>吾患脊痛还诣静室。<a id="a-1G"></a>汝今专意与梵志论。<a id="a-1H"></a>兼与来会永除孤疑。<a id="a-1I"></a>对曰。<a id="a-1J"></a>如是世尊。<a id="a-1K"></a>尔时世尊襞郁多罗僧枕僧伽梨右胁倚地。<a id="a-1L"></a>脚脚相累系念在明。<a id="a-1M"></a>时大目连汝今谛听善思念之。<a id="a-1N"></a>梵志对曰。<a id="a-1O"></a>愿乐欲闻。<a id="a-1P"></a>目连以偈告曰。</p>
  <p id="a1Q">今观此土境　　及诸众果树</p>
  <p id="a1R">山河流泉源　　江海逝不停</p>
  <p id="a1S">昔人瞻固守　　今为斯所在</p>
  <p id="a1T">宁转尊法轮　　示现天世人</p>
  <p id="a1U">不乐取命终　　竟知趣何方</p>
  <p id="a1V">欲觅昔旧人　　如今不见一</p>
  <p id="a1W">广说如旧文。<a id="a-1X"></a>梵志闻偈心开意解即履道迹。<a id="a-1Y"></a>是故说曰。<a id="a-1Z"></a>常者皆尽高者亦堕合会有离生者有死。<a id="a-1a"></a>此是其义。<a id="a-1b"></a>昔佛在舍卫国祇树给孤独园。<a id="a-1c"></a>尔时有一孤母而丧一子。<a id="a-1d"></a>得此忧恼愁愦失意恍惚倒错。<a id="a-1e"></a>譬如狂人意不开悟。<a id="a-1f"></a>出城至祇洹精舍。<a id="a-1g"></a>转闻人说佛为大圣天人所宗。<a id="a-1h"></a>演说经道忘忧除患。<a id="a-1i"></a>无不照鉴无不通达。<a id="a-1j"></a>于是孤母往至佛所。<a id="a-1k"></a>作礼长跪白世尊言。<a id="a-1l"></a>素少子息唯有一息。<a id="a-1m"></a>卒得重病舍我丧亡。<a id="a-1n"></a>母子情愍不能自胜。<a id="a-1o"></a>唯愿世尊。<a id="a-1p"></a>垂神开化释我忧结。<a id="a-1q"></a>佛告孤母。<a id="a-1r"></a>汝速入城遍行衢巷。<a id="a-1s"></a>有不死家者求火持还。<a id="a-1t"></a>孤母闻已欢悟踊跃。<a id="a-1u"></a>入舍卫城至一街巷。<a id="a-1v"></a>家家告曰。<a id="a-1w"></a>此中颇有不死者乎。<a id="a-1x"></a>吾欲须火还活我息。<a id="a-1y"></a>诸人报曰。<a id="a-1z"></a>我等曾祖父母今为所在。<a id="a-20"></a>汝今荒错何须至巷狂有所说。<a id="a-21"></a>所至之家皆言死亡。<a id="a-22"></a>形神疲惓所求不克。<a id="a-23"></a>便还归家。<a id="a-24"></a>抱小小儿。<a id="a-25"></a>至世尊所头面礼足白佛言。<a id="a-26"></a>受敕入城家家乞火皆言死丧。<a id="a-27"></a>是故空还。<a id="a-28"></a>佛告孤母。<a id="a-29"></a>夫人处世有四事因缘不可久保。<a id="a-2A"></a>何谓为四。<a id="a-2B"></a>一者常必无常。<a id="a-2C"></a>二者富贵必贫贱。<a id="a-2D"></a>三者合会必别离。<a id="a-2E"></a>四者强健必当死。<a id="a-2F"></a>趣死向死为死所牵无免此患。<a id="a-2G"></a>佛告孤母。<a id="a-2H"></a>汝今何为不自忧虑。<a id="a-2I"></a>何不广施持戒修斋。<a id="a-2J"></a>月八日十四日十五日。<a id="a-2K"></a>任力堪能给施孤穷沙门婆罗门远行久住暂停止者。<a id="a-2L"></a>果获其福不可计量。<a id="a-2M"></a>孤母白佛言。<a id="a-2N"></a>我今爱子入骨彻髓。<a id="a-2O"></a>为彼子故不惜身命。<a id="a-2P"></a>尔时世尊欲化彼人令得开悟。<a id="a-2Q"></a>即化作四大火坑围绕孤母之身。<a id="a-2R"></a>火气逼身以儿自障。<a id="a-2S"></a>儿复呼唤不堪火痛。<a id="a-2T"></a>佛语孤母。<a id="a-2U"></a>汝向自陈爱子情重入骨彻髓。<a id="a-2V"></a>宁自丧身不使子亡。<a id="a-2W"></a>火气逼己酸痛难堪。<a id="a-2X"></a>但当自受以子障乎。<a id="a-2Y"></a>人间微火盖不足言。<a id="a-2Z"></a>地狱火然痛苦无量。<a id="a-2a"></a>畜生愚惑怀痴为苦。<a id="a-2b"></a>饿鬼福鲜以饥为苦。<a id="a-2c"></a>能自利者乃得行道修诸善本。<a id="a-2d"></a>分檀布施持戒忍辱。<a id="a-2e"></a>不生地狱畜生饿鬼受诸苦恼。<a id="a-2f"></a>受天人福渐近泥洹。<a id="a-2g"></a>时彼孤母闻佛所说极深之法。<a id="a-2h"></a>还自思惟。<a id="a-2i"></a>内心恳责。<a id="a-2j"></a>厌患恩爱除去想着。<a id="a-2k"></a>便念世间不可乐想。<a id="a-2l"></a>思惟分别五盛阴苦。<a id="a-2m"></a>即于佛前诸尘垢尽。<a id="a-2n"></a>得法眼净成须陀洹。<a id="a-2o"></a>尔时世尊观察此义寻究本末。<a id="a-2p"></a>为后众生开演法门。<a id="a-2q"></a>便于大众而说此偈。</p>
  <p id="a2r">常者皆尽　　高者亦堕　　合会有离</p>
  <p id="a2s">生者有死　　众生相克　　以丧其命</p>
  <p id="a2t">随行所堕　　自受殃福</p>
  <p id="a2u">一切众生蜎飞蠕动蚑行喘息有形之类。<a id="a-2v"></a>皆归磨灭无免死患。<a id="a-2w"></a>随行所造而受其报。<a id="a-2x"></a>为善受福恶则祸随。<a id="a-2y"></a>如影随形有何可免。<a id="a-2z"></a>以此因缘故说此偈耳。</p>
  <p id="a30">恶行入地狱　　修善则生天</p>
  <p id="a31">若修善道者　　无漏入泥洹</p>
  <p id="a32">昔佛在罗阅城迦兰陀竹园所。<a id="a-33"></a>时彼城中疫气灾害毒出纵横。<a id="a-34"></a>人民死亡不可称限。<a id="a-35"></a>世尊以天眼观清净无瑕秽。<a id="a-36"></a>诸行恶者死入地狱。<a id="a-37"></a>复有比丘。<a id="a-38"></a>厌患生死观此四大无可贪慕臭秽难近。<a id="a-39"></a>便入无余泥洹而般泥洹。<a id="a-3A"></a>尔时世尊观察此义寻究本末。<a id="a-3B"></a>为后众生示现大明。<a id="a-3C"></a>亦使正法久存于世。<a id="a-3D"></a>时诸大会闻佛所说。<a id="a-3E"></a>皆发无上正真道意。</p>
  <p id="a3F">非空非海中　　非入山石间</p>
  <p id="a3G">无有地方所　　脱止不受死</p>
  <p id="a3H">昔者佛在王舍城迦兰陀竹园所。<a id="a-3I"></a>时有梵志兄弟四人。<a id="a-3J"></a>各得五通自知命促近在不远。<a id="a-3K"></a>却后七日皆当命终。<a id="a-3L"></a>思共议言。<a id="a-3M"></a>我等弟兄五通通达。<a id="a-3N"></a>以己神力翻覆天地。<a id="a-3O"></a>现身极大手扪日月。<a id="a-3P"></a>移山住流无所不办。<a id="a-3Q"></a>宁当不能避此难耶。<a id="a-3R"></a>第一兄曰。<a id="a-3S"></a>吾入大海上下平等正处中间。<a id="a-3T"></a>无常杀鬼安知我处。<a id="a-3U"></a>第二弟言。<a id="a-3V"></a>吾入须弥山腹中间还合其表使无际现。<a id="a-3W"></a>无常杀鬼焉知我处。<a id="a-3X"></a>第三弟言。<a id="a-3Y"></a>吾处处虚空隐形无迹。<a id="a-3Z"></a>无常杀鬼安知我处。<a id="a-3a"></a>第四弟言。<a id="a-3b"></a>吾当隐大市之中。<a id="a-3c"></a>众人猥闹各不相识。<a id="a-3d"></a>无常杀鬼趣得一人。<a id="a-3e"></a>何必取吾四人。<a id="a-3f"></a>议讫相将辞王。<a id="a-3g"></a>吾等计算余命七日。<a id="a-3h"></a>各欲逃走欲求多福。<a id="a-3i"></a>王寻告曰。<a id="a-3j"></a>善进其德。<a id="a-3k"></a>于是别去各适所至。<a id="a-3l"></a>七日期满各从其处而皆命终。<a id="a-3m"></a>处虚空者犹如熟果自然凋落。<a id="a-3n"></a>市守白王。<a id="a-3o"></a>有一梵志卒死市中。<a id="a-3p"></a>王乃醒悟祸灾无常。<a id="a-3q"></a>四人避对一人已死。<a id="a-3r"></a>其余三人岂得免乎。<a id="a-3s"></a>尔时世尊以天眼观清净无瑕秽。<a id="a-3t"></a>知四梵志避无常对。<a id="a-3u"></a>各求度世免济其难。<a id="a-3v"></a>然其宿命终不可避。<a id="a-3w"></a>以此因缘寻究本末。<a id="a-3x"></a>欲使后世人示其大明。<a id="a-3y"></a>亦使正法久存于世。<a id="a-3z"></a>尔时世尊在大众中。<a id="a-40"></a>而说此偈。</p>
  <p id="a41">非空非海中　　非入山石间</p>
  <p id="a42">无有地方所　　脱止不受死</p>
  <p id="a43">老见苦痛　　死则意去　　乐家缚狱</p>
  <p id="a44">贪世不断</p>
  <p id="a45">昔佛在罗阅城迦兰陀竹园所。<a id="a-46"></a>众多比丘白世尊曰。<a id="a-47"></a>如来今日为观何义有何事故。<a id="a-48"></a>舍人间之乐极世之美。<a id="a-49"></a>出家学道。<a id="a-4A"></a>尔时世尊与诸比丘广演生经。<a id="a-4B"></a>汝等谛听善思念之戢在心怀。<a id="a-4C"></a>吾今当说极微之法。<a id="a-4D"></a>诸比丘对曰。<a id="a-4E"></a>愿乐欲闻。<a id="a-4F"></a>世尊告曰。<a id="a-4G"></a>尔时世尊广与比丘生经。<a id="a-4H"></a>比丘当知。<a id="a-4I"></a>父真净王敕诸臣佐。<a id="a-4J"></a>吾今欲出后园观看。<a id="a-4K"></a>可速严驾羽宝之车。<a id="a-4L"></a>尔时臣佐至真净王所而白王曰。<a id="a-4M"></a>太子欲出后园观看。<a id="a-4N"></a>被敕严驾羽宝之车。<a id="a-4O"></a>时王闻此语。<a id="a-4P"></a>欢喜踊跃不能自胜。<a id="a-4Q"></a>告臣佐曰。<a id="a-4R"></a>听太子出后园游观。<a id="a-4S"></a>或能除去愁忧乱想。<a id="a-4T"></a>即自严驾集诸大众三十部军。<a id="a-4U"></a>左右翼从各十五部。<a id="a-4V"></a>除前后导引。<a id="a-4W"></a>比丘。<a id="a-4X"></a>我时至后园观看。<a id="a-4Y"></a>见有老人形衰色变皮缓面皱。<a id="a-4Z"></a>拄杖呻吟气力枯竭。<a id="a-4a"></a>时问御者。<a id="a-4b"></a>斯是何人。<a id="a-4c"></a>形衰色变乃至于斯。<a id="a-4d"></a>御者报曰。<a id="a-4e"></a>此是老人。<a id="a-4f"></a>太子问曰。<a id="a-4g"></a>何谓为老。<a id="a-4h"></a>御者报曰。<a id="a-4i"></a>所谓老者形衰年迈伺命旦夕。<a id="a-4j"></a>衰耗之法渐近死趣。<a id="a-4k"></a>故谓为老。<a id="a-4l"></a>我时比丘。<a id="a-4m"></a>复问御者。<a id="a-4n"></a>吾亦当复有此衰耶。<a id="a-4o"></a>御者报曰。<a id="a-4p"></a>尊及人天皆有斯患无免此者。<a id="a-4q"></a>时我自念。<a id="a-4r"></a>夫人受形皆有此患。<a id="a-4s"></a>贫贱富贵皆当有此。<a id="a-4t"></a>便敕御者回车归宫。<a id="a-4u"></a>清净自守思惟道德。<a id="a-4v"></a>时真净王问彼御者。<a id="a-4w"></a>太子出游观看得遂意乎。<a id="a-4x"></a>御者曰。<a id="a-4y"></a>太子出游竟不至园。<a id="a-4z"></a>王问御者曰。<a id="a-50"></a>以何因缘不至园观。<a id="a-51"></a>御者报王。<a id="a-52"></a>太子出游中道见老人。<a id="a-53"></a>形变色衰忧思而还。<a id="a-54"></a>时真净王得此罔然。<a id="a-55"></a>吾先有教令敕语街巷。<a id="a-56"></a>诸有不净秽污之物。<a id="a-57"></a>无令太子见之。<a id="a-58"></a>若有犯者左右前后当诛七家。<a id="a-59"></a>即遣寻究而无有家。<a id="a-5A"></a>所以然者。<a id="a-5B"></a>以其净居天所化故也。<a id="a-5C"></a>时我比丘复作是念。<a id="a-5D"></a>衰老年迈非适今有。<a id="a-5E"></a>人出胞胎已受形分则有衰老。<a id="a-5F"></a>及出胞胎行步出入年盛力壮渐微转衰皆有此患。<a id="a-5G"></a>时我比丘窃说偈曰。</p>
  <p id="a5H">少时意盛壮　　为老所见逼</p>
  <p id="a5I">形衰极枯槁　　气竭凭杖行</p>
  <p id="a5J">是时比丘。<a id="a-5K"></a>吾出游观先见此变。<a id="a-5L"></a>如是数日。<a id="a-5M"></a>复告御者。<a id="a-5N"></a>吾欲出游至后园观。<a id="a-5O"></a>速疾严驾羽宝之车。</p>
  <p id="a5P">尔时御者至真净王所而白王曰。<a id="a-5Q"></a>太子欲出后园观看。<a id="a-5R"></a>被敕严驾羽宝之车。<a id="a-5S"></a>王闻此语欢喜踊跃不能自胜。<a id="a-5T"></a>告臣佐曰。<a id="a-5U"></a>听太子出后园游观。<a id="a-5V"></a>或能除去愁忧乱想。<a id="a-5W"></a>即自严驾集诸大众三十部军。<a id="a-5X"></a>左右翼从各十五部。<a id="a-5Y"></a>除前后导引。<a id="a-5Z"></a>比丘。<a id="a-5a"></a>我时至后园观看见有病人。<a id="a-5b"></a>形羸吐逆卧大小便。<a id="a-5c"></a>蝇噆其身。<a id="a-5d"></a>水腹痿黄臭秽难近。<a id="a-5e"></a>时我比丘。<a id="a-5f"></a>问彼御者。<a id="a-5g"></a>斯是何人。<a id="a-5h"></a>御者对曰。<a id="a-5i"></a>病人也。<a id="a-5j"></a>何谓为病。<a id="a-5k"></a>对曰。<a id="a-5l"></a>病者风差火错心无欢乐。<a id="a-5m"></a>众疹集聚食则不消。<a id="a-5n"></a>恶闻人声故谓为病。<a id="a-5o"></a>时我问彼御者。<a id="a-5p"></a>吾亦当复有此患耶。<a id="a-5q"></a>御者报曰。<a id="a-5r"></a>尊及人天亦有此病。<a id="a-5s"></a>时我比丘。<a id="a-5t"></a>复作是念。<a id="a-5u"></a>夫人受形不免此患。<a id="a-5v"></a>至园观看竟何求乎。<a id="a-5w"></a>即敕御者回车归宫。<a id="a-5x"></a>静寂自修欲除其患时真净王问彼御者。<a id="a-5y"></a>太子出游后园观看为适意乎。<a id="a-5z"></a>御者报曰。<a id="a-60"></a>太子出游竟不至园。<a id="a-61"></a>王问御者。<a id="a-62"></a>以何因缘不至园观。<a id="a-63"></a>御者报王。<a id="a-64"></a>太子出游中道见病人。<a id="a-65"></a>形羸吐逆卧大小便。<a id="a-66"></a>蝇噆其身。<a id="a-67"></a>水腹痿黄臭秽难近。<a id="a-68"></a>时真净王得此罔然。<a id="a-69"></a>吾先有教敕语街巷。<a id="a-6A"></a>诸有不净秽污之物。<a id="a-6B"></a>无令太子见之。<a id="a-6C"></a>若有犯者左右前后当诛七家。<a id="a-6D"></a>即遣寻究无有家聚。<a id="a-6E"></a>所以然者。<a id="a-6F"></a>以其净居天所化故。<a id="a-6G"></a>时我比丘。<a id="a-6H"></a>复作是念。<a id="a-6I"></a>夫人受形必有此病。<a id="a-6J"></a>古来有是非适今也。<a id="a-6K"></a>时真净王便作是念。<a id="a-6L"></a>太子出游所见瑞应。<a id="a-6M"></a>忧念世间必不乐家。<a id="a-6N"></a>会当出学。<a id="a-6O"></a>吾今当倍彼直卫侍护左侧娱乐其志。<a id="a-6P"></a>复经数日敕告御者。<a id="a-6Q"></a>吾欲出游观看。<a id="a-6R"></a>速疾严驾羽宝之车。<a id="a-6S"></a>王闻此语欢喜踊跃不能自胜。<a id="a-6T"></a>告臣佐曰。<a id="a-6U"></a>听太子出后园游观或能除去愁忧乱想。<a id="a-6V"></a>即自严驾集诸大众三十部军。<a id="a-6W"></a>左右翼从各十五部。<a id="a-6X"></a>除前后导引。<a id="a-6Y"></a>我时比丘。<a id="a-6Z"></a>至后园看见有死人。<a id="a-6a"></a>宗族五亲散发蓬头。<a id="a-6b"></a>呼天扣地围绕啼哭。<a id="a-6c"></a>时我比丘。<a id="a-6d"></a>问彼御者。<a id="a-6e"></a>斯是何人。<a id="a-6f"></a>宗族五亲散发蓬头。<a id="a-6g"></a>呼天扣地围绕啼哭。<a id="a-6h"></a>御者报曰。<a id="a-6i"></a>死人也。<a id="a-6j"></a>问曰。<a id="a-6k"></a>何谓为死。<a id="a-6l"></a>御者报曰所谓死。<a id="a-6m"></a>人恩爱已离无复命根。<a id="a-6n"></a>妻子五亲永与世别。<a id="a-6o"></a>风逝火灭水消土散各在异处。<a id="a-6p"></a>魂神迁转形如干木无所觉知。<a id="a-6q"></a>故曰死也。<a id="a-6r"></a>我时比丘。<a id="a-6s"></a>问彼御者。<a id="a-6t"></a>吾亦当复有此死耶。<a id="a-6u"></a>御者报曰。<a id="a-6v"></a>尊及人天皆有此患无有免者。<a id="a-6w"></a>时我比丘复作是念。<a id="a-6x"></a>夫人处世不免此患。<a id="a-6y"></a>至后园观竟何求乎。<a id="a-6z"></a>即敕御者回车归宫。<a id="a-70"></a>静寂自修欲除其患。<a id="a-71"></a>时真净王问彼御者曰。<a id="a-72"></a>太子出游后园观看为何适意乎。<a id="a-73"></a>御者报曰。<a id="a-74"></a>太子出游竟不至园。<a id="a-75"></a>中道见死人于是便还。<a id="a-76"></a>时真净王得此罔然。<a id="a-77"></a>吾先有教令敕语街巷。<a id="a-78"></a>诸有不净秽污之物。<a id="a-79"></a>无令太子见之。<a id="a-7A"></a>若有犯者左右前后当诛七家。<a id="a-7B"></a>即遣寻究而无有家。<a id="a-7C"></a>所以然者。<a id="a-7D"></a>以其净居天所化故也。<a id="a-7E"></a>时我比丘。<a id="a-7F"></a>便作是念。<a id="a-7G"></a>咄老病死无免之者。<a id="a-7H"></a>吾今宜可善求巧便出家学道时我比丘即舍家出求无上道成最正觉。<a id="a-7I"></a>今得为佛度脱万民。<a id="a-7J"></a>皆由积行无恋慕心。<a id="a-7K"></a>今我出现自致正觉。<a id="a-7L"></a>尔时世尊观察此义寻究本末。<a id="a-7M"></a>为将来众生示现大明。<a id="a-7N"></a>亦使正法久存于世。<a id="a-7O"></a>尔时世尊在大众中而说此偈。</p>
  <p id="a7P">老者苦痛　　死则意去　　乐家缚狱</p>
  <p id="a7Q">贪世不断</p>
  <p id="a7R">诸比丘。<a id="a-7S"></a>闻佛所说踊跃欢喜。<a id="a-7T"></a>即从坐起。<a id="a-7U"></a>礼佛而去。</p>
  <p id="a7V">老则形变　　喻如故车　　法能除苦</p>
  <p id="a7W">宜以力学</p>
  <p id="a7X">昔佛在舍卫国祇树给孤独园。<a id="a-7Y"></a>尔时众多比丘白世尊曰。<a id="a-7Z"></a>如来今日年已耆老。<a id="a-7a"></a>肌肤舒缓不与常同。<a id="a-7b"></a>佛告比丘。<a id="a-7c"></a>如是如是。<a id="a-7d"></a>如汝所言。<a id="a-7e"></a>我年已老。<a id="a-7f"></a>设当持戒梵行。<a id="a-7g"></a>比丘以如来身安处高床周行四海。<a id="a-7h"></a>虽与恭敬以报重恩。<a id="a-7i"></a>然我本修无憍慢心自证成佛。<a id="a-7j"></a>吾不说是老则形变喻如故车。<a id="a-7k"></a>所谓故车者王家所造。<a id="a-7l"></a>或以金银刻镂作车。<a id="a-7m"></a>或水精琉璃杂厕其间。<a id="a-7n"></a>经年积岁犹有朽败。<a id="a-7o"></a>况四大身筋缠血浇。<a id="a-7p"></a>众事合集乃成此形。<a id="a-7q"></a>父母所造十月怀抱推温去湿。<a id="a-7r"></a>随时瞻视乃名为人。<a id="a-7s"></a>唯有明智能除此苦。<a id="a-7t"></a>以法自将训诲未悟。<a id="a-7u"></a>加以权化应适无方。<a id="a-7v"></a>宜以力学。<a id="a-7w"></a>称佛世尊诱导之言。<a id="a-7x"></a>以无谕谄蠲除妄见。<a id="a-7y"></a>不犯身口意行。<a id="a-7z"></a>以第一义充饱一切。<a id="a-80"></a>将育众生行不漏失无惧畏者。<a id="a-81"></a>谓佛世尊如来弟子教训弟子以禁防非。<a id="a-82"></a>尔时世尊知彼内心有所趣向寻究本末。<a id="a-83"></a>亦与后世众生示现大明。<a id="a-84"></a>使正法久存于世。<a id="a-85"></a>在大众中。<a id="a-86"></a>便说此偈。</p>
  <p id="a87">老则形变　　喻如故车　　法能除苦</p>
  <p id="a88">宜以力学</p>
  <p id="a89">诸比丘闻佛所说。<a id="a-8A"></a>欢喜作礼而去。</p>
  <p id="a8B">咄嗟老至　　色变作耄　　少时如意</p>
  <p id="a8C">老见蹈藉</p>
  <p id="a8D">昔佛在罗阅城迦兰陀竹园所。<a id="a-8E"></a>尔时尊者阿难着衣正服。<a id="a-8F"></a>偏露右臂长跪叉手白佛言。<a id="a-8G"></a>世尊。<a id="a-8H"></a>今观如来形变色微诸根舒缓形状转朽。<a id="a-8I"></a>眼根耳鼻舌身诸根不与常同。<a id="a-8J"></a>佛告阿难。<a id="a-8K"></a>如是如是。<a id="a-8L"></a>如汝所言。<a id="a-8M"></a>所谓老者。<a id="a-8N"></a>能使极妙殊特之容变为异色。<a id="a-8O"></a>诸根具满能使缺漏。<a id="a-8P"></a>与病结伴与死并流。<a id="a-8Q"></a>色力豪贵财富盈溢能使阙减。<a id="a-8R"></a>身体平正内理充满。<a id="a-8S"></a>能使偻步凭杖而行。<a id="a-8T"></a>发如绀青亦如蜜王犹如纯黑。<a id="a-8U"></a>能使变白发落不住。<a id="a-8V"></a>眼如牛眴白黑分明。<a id="a-8W"></a>能使目中生肤睆翳。<a id="a-8X"></a>额如油光晃昱照曜。<a id="a-8Y"></a>能使面皱状如皮燋。<a id="a-8Z"></a>齿如白珂亦如白雪新[穀-禾+牛]牛乳。<a id="a-8a"></a>如乌贼鱼绝白胞满。<a id="a-8b"></a>上下齐平观无厌足。<a id="a-8c"></a>能使凋落虫龋疼痛。<a id="a-8d"></a>取要言之。<a id="a-8e"></a>于揵沓和阿须伦迦留罗甄陀罗摩休勒人及非人。<a id="a-8f"></a>能使衰耗无少壮心。<a id="a-8g"></a>痛中之苦莫甚于老。<a id="a-8h"></a>是故说曰咄嗟老至色变作耄少时如意老见蹈藉。<a id="a-8i"></a>如来世尊以三十二相而自缠络。<a id="a-8j"></a>八十种好庄严其身。<a id="a-8k"></a>圆光七尺无冥不照。<a id="a-8l"></a>八种音声远震十方。<a id="a-8m"></a>犹为老病所见蹈藉。<a id="a-8n"></a>况处凡夫得免此乎。<a id="a-8o"></a>以此因缘寻究本末。<a id="a-8p"></a>为后众生示现大明。<a id="a-8q"></a>亦使正法久存于世。<a id="a-8r"></a>于大众中故说斯偈。</p>
  <p id="a8s">虽寿百岁　　亦死过去　　为老所压</p>
  <p id="a8t">病条至际</p>
  <p id="a8u">昔佛在舍卫国祇树给孤独园。<a id="a-8v"></a>为天人龙鬼众生之类广演法教。<a id="a-8w"></a>时国王波斯匿母年过百二十卒得重病。<a id="a-8x"></a>非医药所疗神祇不能救。<a id="a-8y"></a>不经日夜遂便命终。<a id="a-8z"></a>王及大臣如法葬送。<a id="a-90"></a>油酥华香事事供养。<a id="a-91"></a>安措神庙给人瞻守。<a id="a-92"></a>葬送已讫。<a id="a-93"></a>还过佛所。<a id="a-94"></a>如故王法除去五饰前礼佛足。<a id="a-95"></a>佛命令坐而问之曰。<a id="a-96"></a>王所从来衣服尘土形变色异。<a id="a-97"></a>何所施设乃至于斯。<a id="a-98"></a>王白佛言。<a id="a-99"></a>国大夫人年过百二十。<a id="a-9A"></a>间得重病奄忽无常。<a id="a-9B"></a>向送灵柩殡葬始讫。<a id="a-9C"></a>今还城池过觐世尊。<a id="a-9D"></a>佛三达智知而问曰。<a id="a-9E"></a>云何大王。<a id="a-9F"></a>夫人生世有不死者乎。<a id="a-9G"></a>王白佛言。<a id="a-9H"></a>人生于世无有不死。<a id="a-9I"></a>佛告王曰。<a id="a-9J"></a>自古迄今。<a id="a-9K"></a>大畏有五不可得避。<a id="a-9L"></a>应老之法欲使不老者此不可得。<a id="a-9M"></a>应病之法欲使不病此不可得。<a id="a-9N"></a>应死之法欲使不死此不可得。<a id="a-9O"></a>应磨灭之法欲使不磨灭此不可得。<a id="a-9P"></a>应尽之法。<a id="a-9Q"></a>欲使不尽此不可得。<a id="a-9R"></a>是谓大王此五不可得法。<a id="a-9S"></a>不与人期万物无常。<a id="a-9T"></a>难得久居一日过去。<a id="a-9U"></a>人命亦然。<a id="a-9V"></a>如五江流昼夜不息。<a id="a-9W"></a>人命驶疾亦复如是。</p>
  <p id="a9X">尔时世尊渐与波斯匿王说微妙法。<a id="a-9Y"></a>论讲不退转要。<a id="a-9Z"></a>所谓论者施论戒论生天之论。<a id="a-9a"></a>欲不净想漏为大患。<a id="a-9b"></a>大王当知。<a id="a-9c"></a>生则老至病无光泽。<a id="a-9d"></a>合会必离是世常法。<a id="a-9e"></a>如电历目击石现火。<a id="a-9f"></a>人命剧是有何可乐。<a id="a-9g"></a>衰变之法。<a id="a-9h"></a>欲使久存者。<a id="a-9i"></a>此事不然。<a id="a-9j"></a>尔时世尊以此因缘寻究本末。<a id="a-9k"></a>为后众生示现大明。<a id="a-9l"></a>亦使正法久存于世。<a id="a-9m"></a>尔时世尊在大众中。<a id="a-9n"></a>与波斯匿王。<a id="a-9o"></a>而说斯偈。</p>
  <p id="a9p">虽寿百岁　　亦死过去　　为老所压</p>
  <p id="a9q">病条至际</p>
  <p id="a9r">佛告大王。<a id="a-9s"></a>世皆有是。<a id="a-9t"></a>无长存者。<a id="a-9u"></a>皆当归死无有脱者。<a id="a-9v"></a>古者国王诸佛真人五通仙士。<a id="a-9w"></a>亦皆过去无能住者。<a id="a-9x"></a>空为悲恋亡者为福不惓。<a id="a-9y"></a>福追魂灵如饷田夫。<a id="a-9z"></a>王由此缘广设福业。<a id="a-A0"></a>福祜助人如凭强杖。<a id="a-A1"></a>佛说此已。<a id="a-A2"></a>王及四辈诸来会者。<a id="a-A3"></a>莫不欢喜。<a id="a-A4"></a>忘忧除患[火*霍]然启悟。<a id="a-A5"></a>寻从坐起绕佛三匝。<a id="a-A6"></a>作礼而去。</p>
  <p id="aA7">是日已过　　命则随减　　如少水鱼</p>
  <p id="aA8">斯有何乐</p>
  <p id="aA9">昔佛在舍卫国祇树给孤独园。<a id="a-AA"></a>时南大海卒涌大洮。<a id="a-AB"></a>越海境界有三大鱼。<a id="a-AC"></a>随上流处在浅水。<a id="a-AD"></a>自相谓言。<a id="a-AE"></a>我等三鱼处在厄地漫水未减。<a id="a-AF"></a>宜可逆上还归大海。<a id="a-AG"></a>有碍水舟不得越过。<a id="a-AH"></a>第一鱼者尽其力势跳舟越过。<a id="a-AI"></a>第二鱼者复得凭草越度。<a id="a-AJ"></a>第三鱼者气力消竭为猎者所得。<a id="a-AK"></a>时猎者。<a id="a-AL"></a>便说此偈。</p>
  <p id="aAM">第一虑未然　　必当被伤害</p>
  <p id="aAN">凭草计现在　　彼命得脱死</p>
  <p id="aAO">二鱼俱得免　　以济危脆命</p>
  <p id="aAP">愚守少水池　　受困于猎者</p>
  <p id="aAQ">尔时世尊以天眼观清净无瑕秽。<a id="a-AR"></a>见彼三鱼逐洮波。<a id="a-AS"></a>二鱼得济一鱼受困。<a id="a-AT"></a>复见猎者而作斯颂。<a id="a-AU"></a>因此缘本寻究根原。<a id="a-AV"></a>为后众生示现大明。<a id="a-AW"></a>亦使正法久存于世。<a id="a-AX"></a>即集大众说斯颂曰。</p>
  <p id="aAY">是日已过　　命则随减　　如少水鱼</p>
  <p id="aAZ">斯有何乐</p>
  <p id="aAa">所谓是日已过者。<a id="a-Ab"></a>或刹利婆罗门长者居士。<a id="a-Ac"></a>若复少壮盛年老迈俱同此日。<a id="a-Ad"></a>共有损减之逝昼夜不停。<a id="a-Ae"></a>命变形羸气衰力竭。<a id="a-Af"></a>速迅于彼如少水鱼者。<a id="a-Ag"></a>或为虚空飞鸟[壽*鳥]河白鹘鹳雀青鹤水乌黑鸡。<a id="a-Ah"></a>亦为世人男女猎师。<a id="a-Ai"></a>罗网捕取钩饵悬弶。<a id="a-Aj"></a>处在浅水一命万虑。<a id="a-Ak"></a>受形于水丧命在水。<a id="a-Al"></a>众苦难寻有何可乐。<a id="a-Am"></a>是故说曰。<a id="a-An"></a>如少水鱼斯有何乐。</p>
  <p id="aAo">逝者不还　　昼夜勤力　　鱼被炽然</p>
  <p id="aAp">生苦死厄</p>
  <p id="aAq">昔佛在摩竭国界善胜道场。<a id="a-Ar"></a>集诸修行之士。<a id="a-As"></a>处高山者。<a id="a-At"></a>或在深窟隐形不出。<a id="a-Au"></a>然彼行人随时行道瞻相时气。<a id="a-Av"></a>春节以至观诸树木悉皆蓓蕾色如水精渐转敷花。<a id="a-Aw"></a>复见沟涧水流澄清静无声响。<a id="a-Ax"></a>时彼行人。<a id="a-Ay"></a>心则念言。<a id="a-Az"></a>时不假借。<a id="a-B0"></a>万物并生尔时行人下山诣村家家乞食。<a id="a-B1"></a>见诸男女饮食欢宴共相娱乐。<a id="a-B2"></a>行人问曰。<a id="a-B3"></a>斯是何人。<a id="a-B4"></a>前人对曰。<a id="a-B5"></a>某村某家姓号如是。<a id="a-B6"></a>某家子者某父所生。<a id="a-B7"></a>时修行人复自念曰。<a id="a-B8"></a>今此内物悉皆孚乳。<a id="a-B9"></a>知其万物日滋日长。<a id="a-BA"></a>还入深山静默自修。<a id="a-BB"></a>复至秋节下山诣村人间乞食。<a id="a-BC"></a>见诸树木渐皆凋落。<a id="a-BD"></a>霜雪加被叶落凝冻。<a id="a-BE"></a>复见沟涧水竭枯涸指刺不耎。<a id="a-BF"></a>时修行人内自忖度。<a id="a-BG"></a>今外万物皆悉凋落。<a id="a-BH"></a>时不再鲜华不重茂。<a id="a-BI"></a>诚哉斯言。<a id="a-BJ"></a>复见人间村落城郭。<a id="a-BK"></a>男女大小共相携抱。<a id="a-BL"></a>散头垂发椎胸自掴。<a id="a-BM"></a>高声啼哭不能自止。<a id="a-BN"></a>时修行人问彼人曰。<a id="a-BO"></a>此是何人哀号啼哭乃至于斯。<a id="a-BP"></a>某村某家儿亡女死或父母终。<a id="a-BQ"></a>是故村落号悲如是。<a id="a-BR"></a>行人闻已而自思惟。<a id="a-BS"></a>今此内物亦复凋落已知内外衰耗法至。<a id="a-BT"></a>即还深山内自校计结跏趺坐。<a id="a-BU"></a>或坐绳床或坐树下。<a id="a-BV"></a>专心定意不兴乱想。<a id="a-BW"></a>观内外性实皆无常。<a id="a-BX"></a>便兴日转不停住想。<a id="a-BY"></a>云何为日转。<a id="a-BZ"></a>计春至秋至岁。<a id="a-Ba"></a>计岁至月。<a id="a-Bb"></a>计月至半月。<a id="a-Bc"></a>计半月至日数。<a id="a-Bd"></a>计日数至时。<a id="a-Be"></a>计时至昼夜。<a id="a-Bf"></a>计昼夜至动转。<a id="a-Bg"></a>计动转至出入息。<a id="a-Bh"></a>计出入息至尽无余。<a id="a-Bi"></a>以至于尽。<a id="a-Bj"></a>方知尽空万物无有。<a id="a-Bk"></a>已知无有则知何起本灭亦无迹。<a id="a-Bl"></a>或时行人行起有踪灭无有迹。<a id="a-Bm"></a>方自觉悟忆如来一切无常亦无窠窟。<a id="a-Bn"></a>有时行人观察前行。<a id="a-Bo"></a>积时累日乃得消灭。<a id="a-Bp"></a>复忆佛语如来亦说无常者苦也。<a id="a-Bq"></a>时修行人内自忖度。<a id="a-Br"></a>生死如是谁肯乐者。<a id="a-Bs"></a>心已厌患不染四流。<a id="a-Bt"></a>愿于泥洹速取灭度。<a id="a-Bu"></a>或于中间得须陀洹斯陀含阿那含果阿罗汉果。<a id="a-Bv"></a>尔时世尊以天眼观清净无瑕秽。<a id="a-Bw"></a>见彼行人处在深山。<a id="a-Bx"></a>精勤学道不断圣族。<a id="a-By"></a>因此缘本寻究根源。<a id="a-Bz"></a>为后众生示现大明。<a id="a-C0"></a>亦使正法久存于世。<a id="a-C1"></a>即集大众而说斯偈。</p>
  <p id="aC2">逝者不还　　尽欲勤力　　鱼被炽然</p>
  <p id="aC3">生苦死厄</p>
  <p id="aC4">人名如日夜　　或住或周行</p>
  <p id="aC5">犹如驶流河　　往而不复反</p>
  <p id="aC6">昔佛在舍卫国祇树给孤独园。<a id="a-C7"></a>诸佛世尊凡常说法。<a id="a-C8"></a>相时相宜观察人意。<a id="a-C9"></a>或有众生计身是常。<a id="a-CA"></a>昨五阴身今日不异。<a id="a-CB"></a>愚者意迷。<a id="a-CC"></a>谓阴不衰犹河逝驶。<a id="a-CD"></a>前非后流后非前流。<a id="a-CE"></a>去者永逝来者不停。<a id="a-CF"></a>人亦如是。<a id="a-CG"></a>前行非后行后行非前行。<a id="a-CH"></a>造功德人比丘比丘尼。<a id="a-CI"></a>优婆塞优婆夷。<a id="a-CJ"></a>观四大身以譬流河。<a id="a-CK"></a>分别思惟至无漏境。<a id="a-CL"></a>优婆塞优婆夷得须陀洹斯陀含阿那含果。<a id="a-CM"></a>比丘比丘尼得阿罗汉。<a id="a-CN"></a>尔时世尊以天眼观清净无瑕秽。<a id="a-CO"></a>见彼四部众分别五阴成败所趣。<a id="a-CP"></a>尔时世尊寻究本末。<a id="a-CQ"></a>为后众生示现大明。<a id="a-CR"></a>亦使正法久存于世。<a id="a-CS"></a>尔时世尊集于大众。<a id="a-CT"></a>而说颂曰。</p>
  <p id="aCU">人名如日夜　　或住或周行</p>
  <p id="aCV">犹如驶流河　　往而不复反</p>
  <p id="aCW">四部之众闻佛所说。<a id="a-CX"></a>欢喜而去。</p>
  <p id="aCY">老则色衰　　所病自坏　　形败腐朽</p>
  <p id="aCZ">命终其然</p>
  <p id="aCa">昔佛在毗舍离城弥猴池侧普集讲堂所。<a id="a-Cb"></a>佛告诸比丘。<a id="a-Cc"></a>或有众生自怙盛壮力无俦匹。<a id="a-Cd"></a>或恃无病自保康宁。<a id="a-Ce"></a>或恃财富生业无量。<a id="a-Cf"></a>或恃豪贵宗族成就。<a id="a-Cg"></a>或有老者集在众中。<a id="a-Ch"></a>为人所毁称为弃物。<a id="a-Ci"></a>尔时世尊观察其人心有是非。<a id="a-Cj"></a>欲使众人改往修来故说斯颂。<a id="a-Ck"></a>时毗舍离诸童子等闻此教诫。<a id="a-Cl"></a>或起无常无我之想。<a id="a-Cm"></a>或起不净止观之心。<a id="a-Cn"></a>或念安般守意顶法暖法忍法世间第一法。<a id="a-Co"></a>或得须陀洹果斯陀含果。<a id="a-Cp"></a>或有兴发求无上道。<a id="a-Cq"></a>或有求辟支佛阿罗汉道。<a id="a-Cr"></a>尔时世尊以此一偈。<a id="a-Cs"></a>化毗舍离无数童子。<a id="a-Ct"></a>以此因缘寻究本末。<a id="a-Cu"></a>为后世人现其大明。<a id="a-Cv"></a>亦使正法久存于世。<a id="a-Cw"></a>即于大众而说颂曰。</p>
  <p id="aCx">老则色衰　　所病自坏　　形败腐朽</p>
  <p id="aCy">命终其然</p>
  <p id="aCz">时诸童子闻佛所说。<a id="a-D0"></a>作礼而去。</p>
  <p id="aD1">是身不久　　还归于地　　神识已离</p>
  <p id="aD2">骨干独存</p>
  <p id="aD3">昔佛在毗舍离甘梨园中。<a id="a-D4"></a>尔时阿梵和利自怙色貌与世无双。<a id="a-D5"></a>进过人貌退及天形。<a id="a-D6"></a>形范端严视无厌足。<a id="a-D7"></a>然家里财富不可称限。<a id="a-D8"></a>饶财多宝七珍备足。<a id="a-D9"></a>时阿梵和利严饰羽宝之车。<a id="a-DA"></a>自严庄校饰沐浴澡洗香华芬薰。<a id="a-DB"></a>往至佛所头面礼足在一面住。<a id="a-DC"></a>是时众多比丘。<a id="a-DD"></a>欲爱未断在凡夫地。<a id="a-DE"></a>见阿梵和利来至佛所。<a id="a-DF"></a>皆兴爱欲起不净想。<a id="a-DG"></a>佛知其意即告之曰。<a id="a-DH"></a>云何比丘。<a id="a-DI"></a>阿梵和利者受四大形。<a id="a-DJ"></a>臭处秽污无一可贪。<a id="a-DK"></a>比丘当知。<a id="a-DL"></a>此阿梵和利如是不久。<a id="a-DM"></a>当卧好高广床上衣裳芬薰价直一亿。<a id="a-DN"></a>于彼床上忽然命终。<a id="a-DO"></a>舁诣冢圹取耶旬之。<a id="a-DP"></a>时诸比丘闻之愕然。<a id="a-DQ"></a>无常迅急不避老少。<a id="a-DR"></a>此人形貌世之希有。<a id="a-DS"></a>受如是形便当弃捐在于冢间。<a id="a-DT"></a>尔时世尊以此因缘寻究本末。<a id="a-DU"></a>为后世人示现大明。<a id="a-DV"></a>亦使正法久存于世。<a id="a-DW"></a>即于众中而说颂曰。<a id="a-DX"></a>其中四部众闻此教诫。<a id="a-DY"></a>或起无常无我之想。<a id="a-DZ"></a>或起不净止观之心。<a id="a-Da"></a>或念安般守意顶法暖法忍法世间第一法。<a id="a-Db"></a>或得须陀洹果斯陀含果。<a id="a-Dc"></a>或有兴发求无上道。<a id="a-Dd"></a>或有求辟支佛阿罗汉道。<a id="a-De"></a>尔时世尊以此一偈。<a id="a-Df"></a>化毗舍离无数童子。<a id="a-Dg"></a>以此因缘而说颂曰。</p>
  <p id="aDh">是身不久　　还归于地　　神识已离</p>
  <p id="aDi">骨干独存</p>
  <p id="aDj">时诸大众闻佛所说。<a id="a-Dk"></a>欢喜而去。</p>
  <p id="aDl">是身何用　　恒漏臭处　　为病所困</p>
  <p id="aDm">有老死患</p>
  <p id="aDn">昔佛在迦惟罗国尼拘类园中。<a id="a-Do"></a>彼国人民恒自恃怙。<a id="a-Dp"></a>豪族富贵躯力强壮。<a id="a-Dq"></a>所行自由夸无俦匹。<a id="a-Dr"></a>彼有一人族姓最强身生疮痍。<a id="a-Ds"></a>脓血流溢。<a id="a-Dt"></a>昼夜不息臭秽不净。<a id="a-Du"></a>见皆掩鼻疼痛苦恼。<a id="a-Dv"></a>众人见者无不厌患。<a id="a-Dw"></a>佛知其心而告之曰。<a id="a-Dx"></a>夫人受身四大一类。<a id="a-Dy"></a>六门流溢与彼不异。<a id="a-Dz"></a>一切人身患苦之室。<a id="a-E0"></a>安止苦恼忧畏万端。<a id="a-E1"></a>时诸释种闻佛教戒。<a id="a-E2"></a>或起无常无我之想。<a id="a-E3"></a>或起不净止观之心。<a id="a-E4"></a>或念安般守意顶法暖法忍法世间第一法。<a id="a-E5"></a>或得须陀洹果斯陀含果。<a id="a-E6"></a>或有兴发求无上道。<a id="a-E7"></a>或求辟支佛道阿罗汉道。<a id="a-E8"></a>尔时世尊以此一偈。<a id="a-E9"></a>化彼释种。</p>
  <p id="aEA">昔佛在舍卫国祇树给孤独园。<a id="a-EB"></a>有一长者请佛及比丘僧。<a id="a-EC"></a>时比丘僧往彼家。<a id="a-ED"></a>如来不往遣信迎食。<a id="a-EE"></a>所以如来遣信迎食有二因缘。<a id="a-EF"></a>云何为二。<a id="a-EG"></a>一者欲与诸天说法。<a id="a-EH"></a>二者瞻视病人。<a id="a-EI"></a>是时世尊遍观比丘皆悉受请。<a id="a-EJ"></a>即取钥母开一房门。<a id="a-EK"></a>见一比丘抱患顿笃卧大小便不能转侧。<a id="a-EL"></a>尔时世尊知而问曰。<a id="a-EM"></a>汝有何患卧着床褥大小便利不能转侧。<a id="a-EN"></a>时彼比丘受性质直内无奸宄。<a id="a-EO"></a>报世尊曰。<a id="a-EP"></a>受性闇钝恒怀懈慢。<a id="a-EQ"></a>初不劝佐瞻视余人。<a id="a-ER"></a>是故今日无看我者。<a id="a-ES"></a>今实孤穷所怙无处。<a id="a-ET"></a>尔时世尊躬抱出在门外。<a id="a-EU"></a>除去不净湔浣坐具。<a id="a-EV"></a>复取净水用洗其身。<a id="a-EW"></a>便与着衣敷新坐具还卧房中。<a id="a-EX"></a>如来躬自舒手为枕。<a id="a-EY"></a>告比丘曰。<a id="a-EZ"></a>汝不加勤求增上法。<a id="a-Ea"></a>未获者获未得者得。<a id="a-Eb"></a>未受果证令受果证。<a id="a-Ec"></a>设不用意受此法者。<a id="a-Ed"></a>便当更受剧是苦恼。<a id="a-Ee"></a>尔时世尊渐与说极妙法。<a id="a-Ef"></a>无数方便劝使勇猛思惟道德。<a id="a-Eg"></a>即从座起还闭房门。<a id="a-Eh"></a>诣普会讲堂敕语侍者。<a id="a-Ei"></a>汝今速集舍卫城中诸现在比丘即诣普会讲堂。<a id="a-Ej"></a>比丘已集。<a id="a-Ek"></a>世尊告曰。<a id="a-El"></a>汝等比丘。<a id="a-Em"></a>无父无母无弟无兄。<a id="a-En"></a>亦无姊妹。<a id="a-Eo"></a>亦复无有宗族五亲。<a id="a-Ep"></a>不相瞻视各相捐弃此非其宜。<a id="a-Eq"></a>便为外道异学梵志所见嗤笑。<a id="a-Er"></a>瞿昙沙门乃无毫厘慈心。<a id="a-Es"></a>视人形命如视瓦石。<a id="a-Et"></a>死者孤穷无瞻养者。<a id="a-Eu"></a>我法齐整上下和顺。<a id="a-Ev"></a>汝设尔者便屈于彼。<a id="a-Ew"></a>自今已始。<a id="a-Ex"></a>弟子侍师事如父母至死不舍。<a id="a-Ey"></a>师看弟子视如己息。<a id="a-Ez"></a>随时将息至死不舍。<a id="a-F0"></a>师徒相慈恩流永劫。<a id="a-F1"></a>所有什物平等分布。<a id="a-F2"></a>设无什物当诣广施之家劝令修福。<a id="a-F3"></a>若少知识当诣贾家分卫乞食。<a id="a-F4"></a>好者给病恶者自食。<a id="a-F5"></a>其瞻病者则瞻我身。<a id="a-F6"></a>所获功德亦无差降。<a id="a-F7"></a>时病比丘世尊去不久便自思惟。<a id="a-F8"></a>受此四大众苦凑集。<a id="a-F9"></a>是身何用漏诸不净。<a id="a-FA"></a>为病所困不脱老死。<a id="a-FB"></a>宜可自谨承修佛语。<a id="a-FC"></a>即舍形寿入无余泥洹境而般泥洹。<a id="a-FD"></a>尔时众多比丘持钥母开门。<a id="a-FE"></a>见彼比丘已舍形寿即白世尊。<a id="a-FF"></a>抱患比丘今已命终。<a id="a-FG"></a>不审魂神为生何处在何道种。<a id="a-FH"></a>佛告比丘。<a id="a-FI"></a>彼病比丘素积善行。<a id="a-FJ"></a>吾与说法意寻开悟。<a id="a-FK"></a>后便意猛向法次法分别深法。<a id="a-FL"></a>此族姓子已取泥洹。<a id="a-FM"></a>汝等宜可供养舍利。<a id="a-FN"></a>尔时世尊观察此义已。<a id="a-FO"></a>欲使正法久存于世。<a id="a-FP"></a>为将来众生示现大明。<a id="a-FQ"></a>于大众中而说颂曰。</p>
  <p id="aFR">是身何用　　恒漏臭处　　为病所困</p>
  <p id="aFS">有老死患</p>
  <p id="aFT">众生闻法欢喜奉行。</p>
  <p id="aFU">是身漏臭处　　众疾集普会</p>
  <p id="aFV">无患第一灭　　安隐永休息</p>
  <p id="aFW">是身漏臭处者。<a id="a-FX"></a>众患秽污人所恶见。<a id="a-FY"></a>疮痍苦漏诸不净众刺之首。<a id="a-FZ"></a>无常变易法应磨灭。<a id="a-Fa"></a>苦中之苦莫甚于阴。<a id="a-Fb"></a>当求巧便离四大身。<a id="a-Fc"></a>善谋权慧求于出要。<a id="a-Fd"></a>一切众恼永息无余。<a id="a-Fe"></a>故曰尽也。<a id="a-Ff"></a>已尽虚者空寂。<a id="a-Fg"></a>亦无生灭着断之二。<a id="a-Fh"></a>无患第一灭者。<a id="a-Fi"></a>安隐无忧喜想。<a id="a-Fj"></a>安隐永休息。<a id="a-Fk"></a>第一灭。<a id="a-Fl"></a>尽无余泥洹。<a id="a-Fm"></a>时诸会者闻说此义。<a id="a-Fn"></a>欢喜而受。<a id="a-Fo"></a>作礼而去。</p>
  <p id="aFp">暑当止此　　寒雪止此　　愚多豫虑</p>
  <p id="aFq">莫知来变</p>
  <p id="aFr">昔有长者造立屋舍。<a id="a-Fs"></a>春秋冬夏各立堂室。<a id="a-Ft"></a>任情自用不奉禁戒。<a id="a-Fu"></a>岁三月六初不防制。<a id="a-Fv"></a>财富无数悭贪不施。<a id="a-Fw"></a>亦不给与沙门婆罗门。<a id="a-Fx"></a>亦不信有今世后世。<a id="a-Fy"></a>放逸自恣悭贪难化。<a id="a-Fz"></a>不识道德不计无常。<a id="a-G0"></a>更作好室前庌后堂。<a id="a-G1"></a>清凉之台冬温之室。<a id="a-G2"></a>东西起舍数十余间。<a id="a-G3"></a>刀风解形忽然无常。<a id="a-G4"></a>佛以天眼清净无瑕秽。<a id="a-G5"></a>见此长者卒便命终。<a id="a-G6"></a>存在之日无有慈恩加被众生。<a id="a-G7"></a>但有劳役于余人民。<a id="a-G8"></a>意所规郭竟不充愿。<a id="a-G9"></a>尔时世尊在诸大众中。<a id="a-GA"></a>欲现其义宣畅本原。<a id="a-GB"></a>亦使将来众生善解无疑。<a id="a-GC"></a>复现过去诸佛世尊神口印封之所封印。<a id="a-GD"></a>亦使正法久存于世。<a id="a-GE"></a>寻集大众而说颂曰。</p>
  <p id="aGF">暑当止此　　寒雪止此　　愚多豫虑</p>
  <p id="aGG">莫知来变</p>
  <p id="aGH">时诸会者闻佛所说。<a id="a-GI"></a>欢喜奉行。</p>
  <p id="aGJ">生子欢豫　　爱染不离　　醉遇暴河</p>
  <p id="aGK">溺没形命</p>
  <p id="aGL">昔有居士。<a id="a-GM"></a>财富无数家里库藏七宝充满。<a id="a-GN"></a>金银珍宝车磲马瑙真珠虎珀七珍具足。<a id="a-GO"></a>奴僮仆从象马车乘谷储仓库一以无乏。<a id="a-GP"></a>唯阙无息以系后嗣。<a id="a-GQ"></a>彼以子故求祷诸神。<a id="a-GR"></a>或跽舍神城神阶陌诸神。<a id="a-GS"></a>或跽诸神先祖父母山神树神天地神。<a id="a-GT"></a>下至墓堆秽恶之神尽向跪拜。<a id="a-GU"></a>意不充愿亦不生子。<a id="a-GV"></a>昼夜愁忧渐以生疾。<a id="a-GW"></a>今我家里财宝无数。<a id="a-GX"></a>难得之宝尽在我家。<a id="a-GY"></a>又复无息承继我后。<a id="a-GZ"></a>若我命终所有财货尽没入官。<a id="a-Ga"></a>念此伤惋知复如何。<a id="a-Gb"></a>斯人有幸疾渐瘳降。<a id="a-Gc"></a>未经旬月便生一息。<a id="a-Gd"></a>端正无双世之希有。<a id="a-Ge"></a>面如桃华众相具足。<a id="a-Gf"></a>父母见已欢喜踊跃不能自胜。<a id="a-Gg"></a>复请比居诸村落人。<a id="a-Gh"></a>饮食欢宴作倡伎乐终日自娱。<a id="a-Gi"></a>或耽醉睡眠无所觉知。<a id="a-Gj"></a>时有大水暴涨驶流。<a id="a-Gk"></a>尽漂没死无存活者。<a id="a-Gl"></a>尔时世尊以天眼观清净无瑕秽。<a id="a-Gm"></a>见此长者成败所趣。<a id="a-Gn"></a>因此缘本寻究根原。<a id="a-Go"></a>欲使后世众生善解无疑。<a id="a-Gp"></a>复现过去诸佛世尊神口印封之所封印。<a id="a-Gq"></a>亦使正法久存于世。<a id="a-Gr"></a>寻集大众而说颂曰。</p>
  <p id="aGs">生子欢豫　　爱染不离　　醉遇暴河</p>
  <p id="aGt">溺没形命</p>
  <p id="aGu">尔时诸比丘。<a id="a-Gv"></a>闻佛所说。<a id="a-Gw"></a>欢喜奉行。</p>
  <p id="aGx">有子有财　　愚惟汲汲　　命非我有</p>
  <p id="aGy">何有子财　　愚蒙愚极　　自谓我智</p>
  <p id="aGz">愚而称智　　是谓极愚</p>
  <p id="aH0">昔佛在毗舍离猕猴池侧高讲堂上。<a id="a-H1"></a>尔时众多童子等善知射术。<a id="a-H2"></a>筈筈相拄于射术上彼最为第一。<a id="a-H3"></a>自恃高族与世无双。<a id="a-H4"></a>处阎浮利内无及我等。<a id="a-H5"></a>正使有忧虑者。<a id="a-H6"></a>子今与世无双。<a id="a-H7"></a>岂有奸贼侵欺我等。<a id="a-H8"></a>儿复自惟。<a id="a-H9"></a>吾父有伎必胜众人。<a id="a-HA"></a>各相凭俟竟不自济。<a id="a-HB"></a>无常对至迸在异处。<a id="a-HC"></a>是故颂曰。</p>
  <p id="aHD">在众疾姓流　　目视兄弟亲</p>
  <p id="aHE">为死使所追　　被害无有退</p>
  <p id="aHF">死使有数种　　亲族所在救</p>
  <p id="aHG">积财无有数　　为贼所娆触</p>
  <p id="aHH">火炽以水灭　　以盖除彼明</p>
  <p id="aHI">恚以毒药去　　咒术除非邪</p>
  <p id="aHJ">暴象以钩牵　　牧牛以杖将</p>
  <p id="aHK">此众皆有乐　　无常难可保</p>
  <p id="aHL">无常力势　　不可恃怙　　知死命终</p>
  <p id="aHM">然不久住　　一切皆尽　　无觉知者</p>
  <p id="aHN">为世所毁　　流转诸趣</p>
  <p id="aHO">时诸迦惟罗越国释种闻佛所说。<a id="a-HP"></a>知已射术无有挂碍。<a id="a-HQ"></a>与流离王共斗以箭相射。<a id="a-HR"></a>或残眉毛或残须鬓。<a id="a-HS"></a>无所伤损。<a id="a-HT"></a>流离王寻欲退还。<a id="a-HU"></a>诸臣前谏诸释种等。<a id="a-HV"></a>奉修戒律皆成道果。<a id="a-HW"></a>虽有射术无所损害。<a id="a-HX"></a>时流离王渐皆前进诸释退还。<a id="a-HY"></a>固守城门遣使白佛。<a id="a-HZ"></a>今日穷急为流离王所攻。<a id="a-Ha"></a>世尊告曰。<a id="a-Hb"></a>若开门者有所伤损。<a id="a-Hc"></a>不开门者无所伤损。<a id="a-Hd"></a>时彼信使还至释所。<a id="a-He"></a>而语释言。<a id="a-Hf"></a>如来有教。<a id="a-Hg"></a>若开门者为王所害。<a id="a-Hh"></a>不开门者不为王所害。<a id="a-Hi"></a>诸释闻语已重关闭固瞻守门户。<a id="a-Hj"></a>时流离王屯守城门。<a id="a-Hk"></a>语释种曰。<a id="a-Hl"></a>速开城门两家共和无所伤损。<a id="a-Hm"></a>其中释种宿缘牵者皆称开门。<a id="a-Hn"></a>无宿缘者承如来教不肯开门。<a id="a-Ho"></a>舍马释种先在城外。<a id="a-Hp"></a>与流离王战杀七万众生。<a id="a-Hq"></a>拔象牙伤杀无数众生。<a id="a-Hr"></a>舍马释种语流离曰。<a id="a-Hs"></a>室婢生子要莫退还。<a id="a-Ht"></a>须我入城更备战具。<a id="a-Hu"></a>是时城中诸释。<a id="a-Hv"></a>闻舍马释伤害人民不可称计。<a id="a-Hw"></a>即遣唤舍马释呵止责数。<a id="a-Hx"></a>非释自称释。<a id="a-Hy"></a>污染我释种。<a id="a-Hz"></a>汝今已毁名。<a id="a-I0"></a>速出国去不须住此城。<a id="a-I1"></a>速去不须住。</p>
  <p id="aI2">时舍马释即出城去。<a id="a-I3"></a>时流离王复开门。<a id="a-I4"></a>宿缘释种语诸释言。<a id="a-I5"></a>但速开门。<a id="a-I6"></a>此婢生子何所堪办。<a id="a-I7"></a>无缘释种等语诸释言。<a id="a-I8"></a>如来有教。<a id="a-I9"></a>若开门者有所杀。<a id="a-IA"></a>不开门者无所杀。<a id="a-IB"></a>时流离王复逼城门。<a id="a-IC"></a>时摩诃男释语流离王曰。<a id="a-ID"></a>听我一愿。<a id="a-IE"></a>若见许者便当自陈。<a id="a-IF"></a>王报释言。<a id="a-IG"></a>恣汝所说。<a id="a-IH"></a>吾不相违。</p>
  <p id="aII">时摩诃男释前白王言。<a id="a-IJ"></a>听我入水经时。<a id="a-IK"></a>令诸释种各得免脱。<a id="a-IL"></a>时摩诃男释。<a id="a-IM"></a>即入水以发系树根没死水底。<a id="a-IN"></a>时诸释皆得逃走。<a id="a-IO"></a>时流离王遣人入水看。<a id="a-IP"></a>舅男释入水何乃稽迟。<a id="a-IQ"></a>寻入水云。<a id="a-IR"></a>摩诃男释已死于水。<a id="a-IS"></a>时流离王取七万释种成须陀洹果者。<a id="a-IT"></a>生埋在地暴象践杀。<a id="a-IU"></a>宿缘对至无所恃怙。<a id="a-IV"></a>尔时世尊语毗舍离诸童子等。<a id="a-IW"></a>空可为地地可为空。<a id="a-IX"></a>宿对因缘不可逃避。<a id="a-IY"></a>以此因缘寻究本末。<a id="a-IZ"></a>为后世众生现示大明。<a id="a-Ia"></a>亦使正法久存于世。<a id="a-Ib"></a>在大众中而说颂曰。</p>
  <p id="aIc">非有子恃　　亦非父兄　　为死所迫</p>
  <p id="aId">无亲可怙</p>
  <p id="aIe">时诸四辈之众。<a id="a-If"></a>闻佛所说欢喜而去。</p>
  <p id="aIg">为是当行是　　行是事成是</p>
  <p id="aIh">众人自劳役　　不觉老死至</p>
  <p id="aIi">饥饿乏浆水　　如穷鹿奔驰</p>
  <p id="aIj">为猎者所射　　不念断欲爱</p>
  <p id="aIk">如是求方便　　分别此形体</p>
  <p id="aIl">老死忽然至　　不至究竟界</p>
  <p id="aIm">众多众生志行不同所作各异。<a id="a-In"></a>所修善本亦不足言。<a id="a-Io"></a>意着外役不念内法。<a id="a-Ip"></a>不念死命意恒计常。<a id="a-Iq"></a>昔罽宾国兄弟二人。<a id="a-Ir"></a>一人出家得阿罗汉道。<a id="a-Is"></a>一人在家修治居业。<a id="a-It"></a>尔时兄数至弟家教诲弟言。<a id="a-Iu"></a>布施持戒修诸善本生有名誉死堕善处。<a id="a-Iv"></a>弟报兄曰。<a id="a-Iw"></a>舍家作道。<a id="a-Ix"></a>不虑官私不念父兄妻子。<a id="a-Iy"></a>亦复不念居业财宝。<a id="a-Iz"></a>若被毁辱不怀忧戚。<a id="a-J0"></a>若遇欢乐不孚用喜。<a id="a-J1"></a>数数谏诲不从兄教。<a id="a-J2"></a>弟后遇患忽便无常。<a id="a-J3"></a>生受牛形为人所驱驮盐入城。<a id="a-J4"></a>时兄罗汉从城中出。<a id="a-J5"></a>即向彼牛而说偈曰。</p>
  <p id="aJ6">脊负为重担　　涉道无懈息</p>
  <p id="aJ7">为人所驱使　　今日为闲剧</p>
  <p id="aJ8">穿鼻为靷系　　破脊痈疽疮</p>
  <p id="aJ9">为蝇所噆[口*束]　　今日为闲剧</p>
  <p id="aJA">食以刍恶草　　饮以雨潦汁</p>
  <p id="aJB">杖捶不离身　　今日为闲剧</p>
  <p id="aJC">以受畜生形　　为行何权计</p>
  <p id="aJD">为可专意念　　三耶三佛德</p>
  <p id="aJE">时牛闻已悲哽不乐。<a id="a-JF"></a>牛主语道人曰。<a id="a-JG"></a>汝何道说使我牛不乐。<a id="a-JH"></a>道人报曰。<a id="a-JI"></a>此牛本是我弟牛主闻已语道人曰。<a id="a-JJ"></a>君弟昔日与我亲亲。<a id="a-JK"></a>罗汉说曰。<a id="a-JL"></a>我弟昔日负君一钱盐价。<a id="a-JM"></a>是时牛主即语牛曰。<a id="a-JN"></a>吾今放汝不复役使。<a id="a-JO"></a>时牛自投深涧至心念佛。<a id="a-JP"></a>即便命终得生天上。<a id="a-JQ"></a>或有众生深慕世累恋着财货不修善行。<a id="a-JR"></a>身坏命终生饿鬼中。<a id="a-JS"></a>或复有人出家学道。<a id="a-JT"></a>捐弃恩爱舍世八法修清净志。<a id="a-JU"></a>犹王太子栴陀罗女。<a id="a-JV"></a>身佩香璎颜貌端正。<a id="a-JW"></a>像如天女意欲纳娶。<a id="a-JX"></a>其王报曰。<a id="a-JY"></a>夫王者法不娶外类。<a id="a-JZ"></a>不与细民为婚。<a id="a-Ja"></a>常与长者居士共婚。<a id="a-Jb"></a>太子白王。<a id="a-Jc"></a>设不与婚此女者。<a id="a-Jd"></a>今当自杀。<a id="a-Je"></a>不堪生世。<a id="a-Jf"></a>王闻此语如食遇噎。<a id="a-Jg"></a>既不入腹又不得吐。<a id="a-Jh"></a>王遣出适到旃陀罗家。<a id="a-Ji"></a>语女父母曰。<a id="a-Jj"></a>汝当嫁女与我太子。<a id="a-Jk"></a>女母报曰。<a id="a-Jl"></a>随我种类习杀法者。<a id="a-Jm"></a>当嫁女与王太子。<a id="a-Jn"></a>王还语太子曰。<a id="a-Jo"></a>汝今要习杀生法。<a id="a-Jp"></a>舍王种类习凡细事。<a id="a-Jq"></a>何为要杀女为婚。<a id="a-Jr"></a>太子白王。<a id="a-Js"></a>意所贪乐。<a id="a-Jt"></a>要习杀法不以为难。<a id="a-Ju"></a>即舍王宫出诣杀家计婚姻。<a id="a-Jv"></a>如是积久担负薪草持筐扫。<a id="a-Jw"></a>第一大臣出行见之。<a id="a-Jx"></a>问王子曰。<a id="a-Jy"></a>竟得女不。<a id="a-Jz"></a>王子报曰。<a id="a-K0"></a>吾役使烦多。<a id="a-K1"></a>早忘失女不复忆之。<a id="a-K2"></a>臣复问曰。<a id="a-K3"></a>香璎贯珠今为所在。<a id="a-K4"></a>太子报曰。<a id="a-K5"></a>吾亦忘不复忆也。<a id="a-K6"></a>臣语王子。<a id="a-K7"></a>既不得女。<a id="a-K8"></a>亦不得珠。<a id="a-K9"></a>复失王位。<a id="a-KA"></a>无所果获欲何方宜。<a id="a-KB"></a>王子堕泪悲感不乐。<a id="a-KC"></a>此譬在众有所长益。<a id="a-KD"></a>或有王子长者居士出家学道。<a id="a-KE"></a>建功立德求为阿罗汉。<a id="a-KF"></a>离世缚着于欲离欲。<a id="a-KG"></a>彼此解脱分别无明智慧解脱无疑解脱成珍宝义。<a id="a-KH"></a>父母兄弟呵制语出家者言。<a id="a-KI"></a>人中薄贱莫过于道。<a id="a-KJ"></a>家家乞求以此为常。<a id="a-KK"></a>为人嗤笑何可堪乐。<a id="a-KL"></a>人相咒诅使汝作乞儿。<a id="a-KM"></a>不如在家五欲自娱。<a id="a-KN"></a>分檀布施作福不惓。<a id="a-KO"></a>供给当来过去现在。<a id="a-KP"></a>给施孤穷裸贱之人沙门婆罗门侨客远行。<a id="a-KQ"></a>四事供养衣被饮食床卧医药。<a id="a-KR"></a>须衣与衣须食。<a id="a-KS"></a>与食。<a id="a-KT"></a>香熏华鬘手巾六器在家可办此物。<a id="a-KU"></a>出家极辛苦。<a id="a-KV"></a>时诸学人语五亲曰。<a id="a-KW"></a>我等志趣必欲学道。<a id="a-KX"></a>不乐在家理俗因缘。<a id="a-KY"></a>五亲报曰。<a id="a-KZ"></a>不乐俗者随意出家。<a id="a-Ka"></a>即舍家为道所习非要。<a id="a-Kb"></a>不修正业经历数时。<a id="a-Kc"></a>五亲往见语诸道士。<a id="a-Kd"></a>汝等得罗汉道耶。<a id="a-Ke"></a>道人报曰。<a id="a-Kf"></a>自学道以来今乃闻阿罗汉名。<a id="a-Kg"></a>五亲复问。<a id="a-Kh"></a>于欲无欲彼此解脱除去无明智慧解脱无疑成就珍宝。<a id="a-Ki"></a>具足如此众法为得不乎。<a id="a-Kj"></a>道人报曰。<a id="a-Kk"></a>如此众法我等悉失。<a id="a-Kl"></a>不识其名况理行耶。<a id="a-Km"></a>五亲问道人。<a id="a-Kn"></a>汝等何为舍家财业捐弃五亲与恩爱别。<a id="a-Ko"></a>所习非法与世人不异。<a id="a-Kp"></a>尔时世尊以天眼观清净无瑕秽。<a id="a-Kq"></a>见彼五亲与道人论。<a id="a-Kr"></a>知习非法不顺正要。<a id="a-Ks"></a>佛欲往化因现道力。<a id="a-Kt"></a>因此因缘寻究本末。<a id="a-Ku"></a>为后世众生示现大明。<a id="a-Kv"></a>亦使正法久在于世。<a id="a-Kw"></a>在大众中而说颂曰。</p>
  <p id="aKx">为是当行是　　行是事成是</p>
  <p id="aKy">众人自劳役　　不觉老死至</p>
  <p id="aKz">尔时尊者马声。<a id="a-L0"></a>复说颂曰。</p>
  <p id="aL1">沐浴庄严身　　愚弊不习善</p>
  <p id="aL2">无常忽然至　　如母抱死女</p>
  <p id="aL3">众生相克互相是非。<a id="a-L4"></a>所习非要不顺正法。<a id="a-L5"></a>犹昔夫妇二人姿貌端正威颜具足众相备悉诸根寂静。<a id="a-L6"></a>共相待敬终日无厌。<a id="a-L7"></a>如是经曰。<a id="a-L8"></a>夫妇二人忽然失明目无所睹。<a id="a-L9"></a>夫妇相恋恐为人所欺。<a id="a-LA"></a>夫恐失妇妇恐失夫。<a id="a-LB"></a>坐共相守不远斯须。<a id="a-LC"></a>时诸五亲远方求医。<a id="a-LD"></a>将至失明夫妇所拊药治目寻得开明。<a id="a-LE"></a>夫见妇颜变易非故。<a id="a-LF"></a>举声而言谁易我妇去。<a id="a-LG"></a>妇见夫颜状变易非故。<a id="a-LH"></a>举声而言谁易我夫。<a id="a-LI"></a>五亲晓曰。<a id="a-LJ"></a>少壮之容随日迁转。<a id="a-LK"></a>气羸力竭皮缓面皱日异日变。<a id="a-LL"></a>以老朽颜望比少壮。<a id="a-LM"></a>钻冰求火不亦谬乎。<a id="a-LN"></a>何为啼哭自不相识。<a id="a-LO"></a>以镜自照容颜变易。<a id="a-LP"></a>咄嗟老至色不久停。<a id="a-LQ"></a>威容挺特一朝色异。<a id="a-LR"></a>愁思忧虑遂增苦恼。<a id="a-LS"></a>尊者昙摩也世利。<a id="a-LT"></a>因此而说颂曰。</p>
  <p id="aLU">如人眠寐睡　　贼窃开墙盗</p>
  <p id="aLV">失财不觉知　　觉乃周旋觅</p>
  <p id="aLW">愚少习放恣　　自陷没冥池</p>
  <p id="aLX">不见贼失财　　为老贼无势</p>
  <p id="aLY">是故说曰。<a id="a-LZ"></a>习不真要违道失法。<a id="a-La"></a>不觉老死至。<a id="a-Lb"></a>时诸人民闻说斯语。<a id="a-Lc"></a>欢喜而去。</p>
  <p id="aLd">是故习禅定　　生尽无热恼</p>
  <p id="aLe">比丘厌魔兵　　从生死得度</p>
  <p id="aLf">如来宣昔无常迁转。<a id="a-Lg"></a>诸比丘闻皆兴患厌去离阴持诸入之本。<a id="a-Lh"></a>世尊教诫指授正业教习正法。<a id="a-Li"></a>或在冢间树下。<a id="a-Lj"></a>或露处经行坐禅念定。<a id="a-Lk"></a>勿怀懈慢。<a id="a-Ll"></a>今不精勤后悔无益。<a id="a-Lm"></a>是谓比丘我之禁戒。<a id="a-Ln"></a>是故说曰。<a id="a-Lo"></a>是故习禅定生尽无热恼。<a id="a-Lp"></a>清旦日中向暮初夜中夜后夜。<a id="a-Lq"></a>佛告比丘。<a id="a-Lr"></a>若行若坐若来若去若睡若觉。<a id="a-Ls"></a>当念行此三昧使无漏失。<a id="a-Lt"></a>生尽无热恼者。<a id="a-Lu"></a>身口意不恼不为结火所恼。<a id="a-Lv"></a>勇猛精勤。<a id="a-Lw"></a>佛告比丘。<a id="a-Lx"></a>然头然衣以何防之。<a id="a-Ly"></a>比丘白佛。<a id="a-Lz"></a>救头护衣乃可防之。<a id="a-M0"></a>佛告比丘。<a id="a-M1"></a>不如来言观头观衣。<a id="a-M2"></a>更求方便以善法消灭恶法用意坚固。<a id="a-M3"></a>于诸善法永不越绪。<a id="a-M4"></a>生尽无热恼。<a id="a-M5"></a>生者犹生有。<a id="a-M6"></a>老病死犹生有。<a id="a-M7"></a>忧恼苦患周旋往来皆由有生。<a id="a-M8"></a>当说无常品时。<a id="a-M9"></a>时阿难便说颂曰。</p>
  <p id="aMA">吾闻一时事　　如来说出曜</p>
  <p id="aMB">众生怀愚闇　　以慈往拔济</p>
  <p id="aMC">说无常者。<a id="a-MD"></a>名身味身句身义身充足口说无瑕。</p>
  <p id="aME">闻是一时吾者阴持入相尽能分别人士。<a id="a-MF"></a>夫众生寿命生形祸身。<a id="a-MG"></a>吾从佛闻一时事如是专意不乱亦不他念。<a id="a-MH"></a>求诸善本为愚闇众生开示径路。<a id="a-MI"></a>众生处世生盲无目。<a id="a-MJ"></a>便与开目使得视瞻。<a id="a-MK"></a>以大慈哀拔济其苦。<a id="a-ML"></a>视彼众生如父如母。<a id="a-MM"></a>敷演其义。</p>
  <p id="aMN">以解深句义　　善修其道德</p>
  <p id="aMO">便得尽诸苦　　得逮无余处</p>
  <p id="aMP">或以义除结不以味身句身。<a id="a-MQ"></a>佛经亦说不施无漏等见顺正。<a id="a-MR"></a>无结去漏勿生便说生。<a id="a-MS"></a>非余是佛经。<a id="a-MT"></a>或诵佛经不尽结使。<a id="a-MU"></a>是故世尊说当深解句义。<a id="a-MV"></a>时尊者罗云往至佛所。<a id="a-MW"></a>头面礼足在一面坐。<a id="a-MX"></a>时尊者罗云白世尊曰。<a id="a-MY"></a>唯愿如来。<a id="a-MZ"></a>与我说法。<a id="a-Ma"></a>使有漏心疾得解脱。<a id="a-Mb"></a>尔时世尊告罗云曰。<a id="a-Mc"></a>汝当思惟因缘杂诵已诵讫。<a id="a-Md"></a>来至如来所。<a id="a-Me"></a>是时罗云便诵因缘杂诵流利上口至世尊所。<a id="a-Mf"></a>白世尊曰。<a id="a-Mg"></a>唯然世尊。<a id="a-Mh"></a>已诵因缘杂诵。<a id="a-Mi"></a>有漏不得解脱。<a id="a-Mj"></a>世尊告罗云。<a id="a-Mk"></a>汝讽诵五盛阴杂诵。<a id="a-Ml"></a>尔时罗云即受教诫便诵五盛阴。<a id="a-Mm"></a>复于余时至世尊所白世尊曰。<a id="a-Mn"></a>已诵五盛阴已。<a id="a-Mo"></a>有漏心不得解脱。<a id="a-Mp"></a>尔时世尊告罗云曰。<a id="a-Mq"></a>汝当诵六更乐杂诵。<a id="a-Mr"></a>时罗云受佛教已复诵六更乐。<a id="a-Ms"></a>复余时到世尊所白世尊曰。<a id="a-Mt"></a>已诵六更乐已有漏心不得解脱。<a id="a-Mu"></a>是时世尊告罗云曰。<a id="a-Mv"></a>汝当思惟观察其义。<a id="a-Mw"></a>尔时罗云承受佛教。<a id="a-Mx"></a>即自思惟分别其义。<a id="a-My"></a>渐尽结使得阿罗汉果。<a id="a-Mz"></a>皆由分别义。<a id="a-N0"></a>故越次取证。<a id="a-N1"></a>尽有漏成无漏。<a id="a-N2"></a>是故阿难说曰。<a id="a-N3"></a>以解深句义。<a id="a-N4"></a>善修道德。<a id="a-N5"></a>以道断结去诸七使缠缚。<a id="a-N6"></a>永尽无余。<a id="a-N7"></a>道者谓泥洹。<a id="a-N8"></a>灭尽无生灭着断安隐快乐。<a id="a-N9"></a>是故说曰善修其道德便得尽诸苦者。<a id="a-NA"></a>所谓苦者生苦老苦病苦死苦恩爱别离苦怨憎会苦得逮无余处。<a id="a-NB"></a>无余者。<a id="a-NC"></a>第一义无上无有过者。</p>
 </body>
</html>