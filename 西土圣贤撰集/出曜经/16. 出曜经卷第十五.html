<!doctype html>
<html id="z3IBWGV1Eq" data-ver="881">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经卷第十五</h1>
  <h2 id="a2">广演品第二十四</h2>
  <p id="a3">虽诵千章　　不义何益　　宁解一句</p>
  <p id="a4">闻可得道</p>
  <p id="a5">虽诵千章不义何益者。<a id="a-6"></a>夫人在世多诵广学不晓义理。<a id="a-7"></a>亦复不了味义句义。<a id="a-8"></a>犹如有人多负草木至百千担。<a id="a-9"></a>正可劳苦无益时用。<a id="a-A"></a>是故说曰虽诵千章不义何益也。<a id="a-B"></a>宁解一句闻可得道者。<a id="a-C"></a>如昔有士多贮财货饶诸谷食。<a id="a-D"></a>意欲远游便以家谷粜之易宝积珍无量。<a id="a-E"></a>后复以珍宝多易好银。<a id="a-F"></a>意复嫌多便以好银转博紫磨金。<a id="a-G"></a>意复嫌多时以好金转无价如意摩尼宝。<a id="a-H"></a>所愿毕果终不差违。<a id="a-I"></a>此亦如是虽多学问不解句义。<a id="a-J"></a>解一义者所获必克。<a id="a-K"></a>是故说曰宁解一句闻可得道也。</p>
  <p id="aL">虽诵千章　　法义具足　　闻一法句</p>
  <p id="aM">可从灭意</p>
  <p id="aN">虽诵千章法义具足者。<a id="a-O"></a>人多修学义味成就。<a id="a-P"></a>然复不能思惟义趣。<a id="a-Q"></a>便自坠落不至究竟。<a id="a-R"></a>是故说曰虽诵千章法义具足也。<a id="a-S"></a>闻一法句可从灭意者。<a id="a-T"></a>世多有人博学多闻。<a id="a-U"></a>能思一句至百千义。<a id="a-V"></a>义义相次不失其绪。<a id="a-W"></a>以渐得至无为大道。<a id="a-X"></a>是故说曰闻一法句可从灭意也。<a id="a-Y"></a>虽复寿百年毁戒意不定。<a id="a-Z"></a>不如一日中供养持戒人。<a id="a-a"></a>虽复寿百年毁戒意不定者。<a id="a-b"></a>夫犯戒之人不护三事。<a id="a-c"></a>坐禅诵经佐助。<a id="a-d"></a>如斯之类不可亲近。<a id="a-e"></a>虽久在世积恶无量。<a id="a-f"></a>死入地狱受无数苦。<a id="a-g"></a>火车炉炭刀山剑树。<a id="a-h"></a>畜生饿鬼亦复如是。<a id="a-i"></a>是故说曰虽复寿百年毁戒意不定也。<a id="a-j"></a>不如一日中供养持戒人者。<a id="a-k"></a>持戒之人。<a id="a-l"></a>修行定意一日功德无数无量。<a id="a-m"></a>不可以譬喻为比。<a id="a-n"></a>久处于世积德无量。<a id="a-o"></a>若生于天自然受福。<a id="a-p"></a>是故说曰不如一日中供养持戒人。</p>
  <p id="aq">虽寿百年　　无慧不定　　不如一日</p>
  <p id="ar">黠慧有定</p>
  <p id="as">虽寿百年无慧不定者。<a id="a-t"></a>世多有人不知惭愧。<a id="a-u"></a>与六畜不别。<a id="a-v"></a>犹如骆驼骡驴象马猪犬之属。<a id="a-w"></a>无有尊卑高下。<a id="a-x"></a>人之无智其譬亦尔。<a id="a-y"></a>愚闇缠裹莫知其明。<a id="a-z"></a>是故说曰虽寿百年无慧不定也。<a id="a-10"></a>不如一日黠慧有定者。<a id="a-11"></a>黠慧之人深入法典。<a id="a-12"></a>从一句义至百千义。<a id="a-13"></a>思惟反覆不以为难。<a id="a-14"></a>是故说曰不如一日黠慧有定也。</p>
  <p id="a15">虽复寿百年　　懈怠不精进</p>
  <p id="a16">不如一日中　　精进不怯弱</p>
  <p id="a17">虽复寿百年懈怠不精进者。<a id="a-18"></a>如世有人意恒懈怠所愿不成。<a id="a-19"></a>既自坠落复使他人没在生死。<a id="a-1A"></a>自陷溺者失五分法身。<a id="a-1B"></a>不至无为大道之处。<a id="a-1C"></a>自迷于道转教他人没在生死。<a id="a-1D"></a>若受檀越饭食床卧具病瘦医药。<a id="a-1E"></a>不能消化。<a id="a-1F"></a>从生至死堕于地狱饿鬼畜生。<a id="a-1G"></a>虽得为人边地佛后世智辩聪八难之处。<a id="a-1H"></a>所以然者。<a id="a-1I"></a>皆由前身不积德也。<a id="a-1J"></a>是故说曰虽复寿百年懈怠不精进也。<a id="a-1K"></a>不如一日中精进不怯弱者。<a id="a-1L"></a>或有世人勇猛精进解世非常。<a id="a-1M"></a>人身难得佛世难遇。<a id="a-1N"></a>生值中国亦复难遭。<a id="a-1O"></a>诸根完具亦复难得。<a id="a-1P"></a>于贤圣法中求作沙门。<a id="a-1Q"></a>亦不可得闻真法言。<a id="a-1R"></a>复不可得有智之人。<a id="a-1S"></a>能解此者当念精进求于道果。<a id="a-1T"></a>得至泥洹亦复不难也。<a id="a-1U"></a>已以办具便能成就无漏法身。<a id="a-1V"></a>是故说曰不如一日中精进不怯弱也。</p>
  <p id="a1W">虽复寿百岁　　不知生灭事</p>
  <p id="a1X">不如一日中　　晓了生灭事</p>
  <p id="a1Y">虽复寿百岁不知生灭事者。<a id="a-1Z"></a>人在世间无明自缠不能得解。<a id="a-1a"></a>计百年之中积罪无量。<a id="a-1b"></a>亦复不知生者灭者。<a id="a-1c"></a>虽得出家为道。<a id="a-1d"></a>在如来法中不了生灭。<a id="a-1e"></a>恒在凡夫之地不至无为也。<a id="a-1f"></a>斯非比丘沙门之业。<a id="a-1g"></a>远如来藏不近佛箧。<a id="a-1h"></a>是故说曰虽复寿百岁不知生灭事也。<a id="a-1i"></a>不如生一日晓了生灭事者。<a id="a-1j"></a>人之在世观达诸法一一虚无。<a id="a-1k"></a>生者不知所以生。<a id="a-1l"></a>灭者不知所以灭。<a id="a-1m"></a>一一别之能知根本。<a id="a-1n"></a>临死之日亦不畏惧无所怖难。<a id="a-1o"></a>所生之处神识不错。<a id="a-1p"></a>遭贤遇圣闻法得度。<a id="a-1q"></a>是故说曰不如一日中晓了生灭事也。</p>
  <p id="a1r">取要言之。<a id="a-1s"></a>观痛所从生。<a id="a-1t"></a>夫人处世不知痛灭所兴。<a id="a-1u"></a>虽为比丘。<a id="a-1v"></a>不达沙门之行。<a id="a-1w"></a>是故说曰观痛所从生也。<a id="a-1x"></a>当观有漏尽。<a id="a-1y"></a>人之习行不达有漏。<a id="a-1z"></a>便当留滞三界五趣。<a id="a-20"></a>流转生死无有出期。<a id="a-21"></a>智者习行观此有漏。<a id="a-22"></a>知所从生知所从灭。<a id="a-23"></a>生不知所以生。<a id="a-24"></a>灭不知所以灭。<a id="a-25"></a>渐渐得至无漏境界。<a id="a-26"></a>复当观察不动行迹。<a id="a-27"></a>若复有人不能观察不动行迹者。<a id="a-28"></a>便自堕落坠乎生死。<a id="a-29"></a>虽处沙门非沙门行。<a id="a-2A"></a>虽处婆罗门非婆罗门行。<a id="a-2B"></a>由四事因缘虽深奥法者。<a id="a-2C"></a>若复学人。<a id="a-2D"></a>观察了知不动行迹。<a id="a-2E"></a>意不倾动亦不移易。<a id="a-2F"></a>渐渐得至登无为岸。<a id="a-2G"></a>复当观察不死行迹。<a id="a-2H"></a>如人在世不知死生。<a id="a-2I"></a>死为神徙风去火次魂灵散矣。<a id="a-2J"></a>身体侹直无所复中。<a id="a-2K"></a>然此习道之人。<a id="a-2L"></a>荷服法衣剃除须发着三法衣。<a id="a-2M"></a>不能观察死之为死生。<a id="a-2N"></a>之为生。<a id="a-2O"></a>亦复不能修清净梵行。<a id="a-2P"></a>所谓不死行迹者。<a id="a-2Q"></a>灭尽泥洹。<a id="a-2R"></a>是以得入中无为之处。<a id="a-2S"></a>不生不老不病不死澹然快乐。<a id="a-2T"></a>是故说曰当观不死行。<a id="a-2U"></a>复当观察清净行迹。<a id="a-2V"></a>道之清净非秽浊。<a id="a-2W"></a>所学道能去垢。<a id="a-2X"></a>非习垢所学次当观察天形像。<a id="a-2Y"></a>法不可睹见习上人迹。<a id="a-2Z"></a>于一切诸法最上最尊无能及者。<a id="a-2a"></a>所谓灭尽泥洹是也。<a id="a-2b"></a>行人观察甘露行迹无饥渴想无烦热想。<a id="a-2c"></a>其不睹者永坠生死不达本。<a id="a-2d"></a>无获甘露者。<a id="a-2e"></a>福业具足以己施彼。<a id="a-2f"></a>无所吝惜也。</p>
  <p id="a2g">虽复寿百岁　　山林祭祀火</p>
  <p id="a2h">不如须臾间　　执行自修慕</p>
  <p id="a2i">虽复寿百岁山林祭祀火者。<a id="a-2j"></a>昔有梵志劳形苦体。<a id="a-2k"></a>在于旷野深山之中祭祀火神。<a id="a-2l"></a>随时瞻拜不违其文。<a id="a-2m"></a>选择净薪采取好葩。<a id="a-2n"></a>烧种种香以用供养望得恩福。<a id="a-2o"></a>时彼梵志退自念言。<a id="a-2p"></a>我在此山习学奇术。<a id="a-2q"></a>念事此火以经百年。<a id="a-2r"></a>今当自试知火恩福。<a id="a-2s"></a>若识恩养证验当见。<a id="a-2t"></a>设不尔者复祭祀为。<a id="a-2u"></a>时彼梵志意不远虑。<a id="a-2v"></a>即以两手前探炽火。<a id="a-2w"></a>寻烧手臂疼痛难言。<a id="a-2x"></a>梵志自念。<a id="a-2y"></a>吾祭祀火经尔许年。<a id="a-2z"></a>唐劳其功损而无益。<a id="a-30"></a>将是我身招此患苦。<a id="a-31"></a>尔时彼山有学道比丘相去不远。<a id="a-32"></a>知而问曰梵志当知。<a id="a-33"></a>火者体热不别恩养尊卑高下。<a id="a-34"></a>卿欲知者吾有圣师三界独尊。<a id="a-35"></a>行则蹑虚无所挂碍。<a id="a-36"></a>坐则扬光照彻十方。<a id="a-37"></a>宁可与卿往彼亲觐。<a id="a-38"></a>备得闻其深奥之法。<a id="a-39"></a>从此岸得至彼岸。<a id="a-3A"></a>梵志闻已心开意解。<a id="a-3B"></a>便与道人往至佛所。<a id="a-3C"></a>头面礼足在一面立。<a id="a-3D"></a>尔时世尊观彼梵志应得度脱。<a id="a-3E"></a>在大众中而说斯偈。</p>
  <p id="a3F">虽复寿百岁　　山林祭祀火</p>
  <p id="a3G">不如须臾间　　执行自修慕</p>
  <p id="a3H">尔时梵志。<a id="a-3I"></a>豁然心解诸尘垢尽得法眼净。<a id="a-3J"></a>佛告梵志。<a id="a-3K"></a>卿前在山百年事火祭祀诸神。<a id="a-3L"></a>唐劳其功不至究竟。<a id="a-3M"></a>汝今乃知真道之处。<a id="a-3N"></a>不如须臾间执行自修慕。<a id="a-3O"></a>世人执愚至死不克。<a id="a-3P"></a>百年事火不自觉寤。<a id="a-3Q"></a>抱愚投冥不能自改。<a id="a-3R"></a>若能自觉知之非真。<a id="a-3S"></a>恒常思惟。<a id="a-3T"></a>知病所兴为所从来为所从去。<a id="a-3U"></a>悉了非真实法。<a id="a-3V"></a>若复受他衣被饭食床卧具病瘦医药。<a id="a-3W"></a>便能消化不令有失。<a id="a-3X"></a>承事供养名华捣香杂香缯彩幢旛。<a id="a-3Y"></a>如是之福不可称计。<a id="a-3Z"></a>百岁事火。<a id="a-3a"></a>不如须臾弹指之顷一行慈心。<a id="a-3b"></a>其福最尊为无有上。<a id="a-3c"></a>难称难量不可以譬喻为比。<a id="a-3d"></a>犹如芥子仰比须弥。<a id="a-3e"></a>牛迹之水与海捔量。<a id="a-3f"></a>爪上末尘自称胜地。<a id="a-3g"></a>萤火之虫与日竞明。<a id="a-3h"></a>慈心之德其事如此。<a id="a-3i"></a>况复百年修德具足乎。<a id="a-3j"></a>乘此之福经百千劫。<a id="a-3k"></a>未曾坠堕在凡夫地。<a id="a-3l"></a>众人仰望莫不敬奉。<a id="a-3m"></a>皆由前世积行所致。<a id="a-3n"></a>是故说曰不如须臾一行慈心也。</p>
  <p id="a3o">从月至其月　　愚者用抟食</p>
  <p id="a3p">彼不信于佛　　十六不获一</p>
  <p id="a3q">从月至其月愚者用抟食者。<a id="a-3r"></a>或有生类贪着饭食以养其形。<a id="a-3s"></a>不虑后世殃祸之灾。<a id="a-3t"></a>四大之体其性不同。<a id="a-3u"></a>神处其中识别是非。<a id="a-3v"></a>智者识真愚者倒见。<a id="a-3w"></a>不知今世后世。<a id="a-3x"></a>善恶之行展转三涂八难无有出期。<a id="a-3y"></a>是故说曰从月至其月愚者用抟食也。<a id="a-3z"></a>彼不信于佛十六不获一者。<a id="a-40"></a>若有众生一日半日。<a id="a-41"></a>一时半时弹指之顷。<a id="a-42"></a>笃信于佛意不移易。<a id="a-43"></a>其福难量不可称计不可以譬喻为比。<a id="a-44"></a>福至冥报无形无像。<a id="a-45"></a>忽然自至功祚无穷。<a id="a-46"></a>是故说曰彼不信于佛十六不获一也。<a id="a-47"></a>取要言之。<a id="a-48"></a>彼不信于法十六不获一。<a id="a-49"></a>亿千万劫时闻法声。<a id="a-4A"></a>所谓法者灭尽泥洹是也。<a id="a-4B"></a>如契经所说。<a id="a-4C"></a>告诸比丘今当与汝说三第一之尊。<a id="a-4D"></a>一者佛为第一之尊。<a id="a-4E"></a>二者法为第一之尊。<a id="a-4F"></a>三者僧为第一之尊。<a id="a-4G"></a>彼云何佛为第一之尊。<a id="a-4H"></a>诸有众生之类。<a id="a-4I"></a>无足有足一足二足四足至众多足。<a id="a-4J"></a>有色无色有想无想。<a id="a-4K"></a>乃至非想非无想。<a id="a-4L"></a>如来于中为尊为最为无有上。<a id="a-4M"></a>是以比丘其有众生笃信佛者。<a id="a-4N"></a>为信第一之尊。<a id="a-4O"></a>以信第一之尊。<a id="a-4P"></a>便受第一之福。<a id="a-4Q"></a>以受第一之福。<a id="a-4R"></a>便生人天第一豪尊。<a id="a-4S"></a>是谓名曰佛为第一之尊。<a id="a-4T"></a>彼云何法为第一之尊。<a id="a-4U"></a>所谓法者。<a id="a-4V"></a>有为法无为法。<a id="a-4W"></a>灭尽无欲无生灭法泥洹法者。<a id="a-4X"></a>为尊为最为无有上。<a id="a-4Y"></a>其敬法者。<a id="a-4Z"></a>为敬第一之尊。<a id="a-4a"></a>以敬第一之尊。<a id="a-4b"></a>便获第一之福。<a id="a-4c"></a>以获第一之福。<a id="a-4d"></a>便生天上第一豪尊。<a id="a-4e"></a>是谓名曰法为第一之尊。<a id="a-4f"></a>彼云何僧为第一之尊。<a id="a-4g"></a>诸有大众大聚大会翼从之徒。<a id="a-4h"></a>如来圣众为尊为最为无有上。<a id="a-4i"></a>是以比丘其有众生笃信僧者。<a id="a-4j"></a>第一之尊。<a id="a-4k"></a>以信第一之尊。<a id="a-4l"></a>便受第一之福。<a id="a-4m"></a>以受第一之福。<a id="a-4n"></a>便生天人第一豪尊。<a id="a-4o"></a>是谓名曰僧为第一之尊。<a id="a-4p"></a>不以慈心者十六不获一。<a id="a-4q"></a>众生之类昼夜含毒嗔恚所缠共相茹食。<a id="a-4r"></a>由怀忿怒向乎二亲。<a id="a-4s"></a>岂当有慈加被众生乎。<a id="a-4t"></a>此事不然也。<a id="a-4u"></a>是故说曰。<a id="a-4v"></a>不以慈心者十六不获一也。<a id="a-4w"></a>不愍众生者十六不获一。<a id="a-4x"></a>由如境界方域。<a id="a-4y"></a>其中众生名号姓字不可称计。<a id="a-4z"></a>若有入慈定之士。<a id="a-50"></a>于中教化周穷济乏。<a id="a-51"></a>不择好丑亦不兴想。<a id="a-52"></a>斯可施与。<a id="a-53"></a>斯不可与。<a id="a-54"></a>平等无二一而不异乃谓真施。<a id="a-55"></a>是故说曰。<a id="a-56"></a>不以慈心者十六不获一也。<a id="a-57"></a>或有国土称。<a id="a-58"></a>其众生名曰蠕动之类。<a id="a-59"></a>于中勇猛不辞勤劳。<a id="a-5A"></a>适彼国界供给所须不令阙减。<a id="a-5B"></a>是谓施心。<a id="a-5C"></a>蠕动之类不以神祇故。<a id="a-5D"></a>十六不获一。<a id="a-5E"></a>不以正法故。<a id="a-5F"></a>众生自坠堕外道异学尼犍子等。<a id="a-5G"></a>自称为尊。<a id="a-5H"></a>以铁鍱腹跨行世间。<a id="a-5I"></a>自相谓曰。<a id="a-5J"></a>此诸释种沙门道士世之狂夫。<a id="a-5K"></a>露头左衽自称为尊。<a id="a-5L"></a>我等观察。<a id="a-5M"></a>正是不祥之应世人狂惑。<a id="a-5N"></a>何为尊事。<a id="a-5O"></a>若有众生施此人者。<a id="a-5P"></a>后得秽恶不净之报。<a id="a-5Q"></a>梦想见之寤则遇恶。<a id="a-5R"></a>况当行道与共相见。<a id="a-5S"></a>是故世尊告诸比丘。<a id="a-5T"></a>能于正法信心不断。<a id="a-5U"></a>遭遇百千艰苦众难心不变易。<a id="a-5V"></a>一意信向不习倒见。<a id="a-5W"></a>尔乃名曰如来正法。<a id="a-5X"></a>其不信者于十六分未获其一。<a id="a-5Y"></a>其有信心向正法者。<a id="a-5Z"></a>其福无量不可称计。<a id="a-5a"></a>百倍千倍万倍巨亿万倍。<a id="a-5b"></a>不可以譬喻为比。<a id="a-5c"></a>何以名曰十六分不获一也。<a id="a-5d"></a>所以论十六者。<a id="a-5e"></a>谓十六者。<a id="a-5f"></a>谓十六大国也。<a id="a-5g"></a>此阎浮境仁义所居。<a id="a-5h"></a>无有出此十六大国。<a id="a-5i"></a>博古揽今敷演深奥。<a id="a-5j"></a>随时决断永除狐疑使无犹豫。<a id="a-5k"></a>十六国名其号一为鸯伽。<a id="a-5l"></a>二者默偈陀蓱沙王。<a id="a-5m"></a>三者迦诗。<a id="a-5n"></a>四者拘萨罗波斯王。<a id="a-5o"></a>五者素摩。<a id="a-5p"></a>六者须罗吒。<a id="a-5q"></a>七者恶生王拔蹉。<a id="a-5r"></a>八者拔罗忧填王。<a id="a-5s"></a>九者遏波。<a id="a-5t"></a>十者阿婆檀提忧陀罗延王。<a id="a-5u"></a>十一者鸠留。<a id="a-5v"></a>十二者般遮罗阿拘岚王。<a id="a-5w"></a>十三者椓难。<a id="a-5x"></a>十四者耶般那。<a id="a-5y"></a>十五者剑桴(本阙十六)。<a id="a-5z"></a>此十六大国包识万机。<a id="a-60"></a>众事不惑众辩捷疾。<a id="a-61"></a>学不烦重畅达妙义。<a id="a-62"></a>寻究本末演布无量寻之难穷。<a id="a-63"></a>斯出十六大国之中夫修行人不能施。<a id="a-64"></a>心仰慕妙义者。<a id="a-65"></a>但当游行历十六国。<a id="a-66"></a>威仪礼节自然修成。<a id="a-67"></a>不加于师无有摸则也。</p>
  <p id="a68">若人祷神祀　　经岁望其福</p>
  <p id="a69">彼于四分中　　亦未获其一</p>
  <p id="a6A">若人祷神祀经岁望其福者。<a id="a-6B"></a>想外道异学颠倒邪见执愚不寤。<a id="a-6C"></a>祭祀神祠乃经一岁。<a id="a-6D"></a>其中费耗生民之货亦不可计。<a id="a-6E"></a>以若干种甘馔饮食焚烧于火。<a id="a-6F"></a>谓为获福反更遇祸。<a id="a-6G"></a>斯由执愚不自改更。<a id="a-6H"></a>至令死后入于闇冥。<a id="a-6I"></a>不睹大光智慧之明。<a id="a-6J"></a>是故说曰于四分中亦不获其一也。<a id="a-6K"></a>是故圣人训之以渐道之以路。<a id="a-6L"></a>获诱愚惑至安隐处。<a id="a-6M"></a>须臾行善胜彼一年也。</p>
  <p data-pb></p>
  <h2 id="a6N">亲品第二十五</h2>
  <p id="a6O">无信怀憎嫉　　斗乱彼此人</p>
  <p id="a6P">智者所屏弃　　愚习以为乐</p>
  <p id="a6Q">无信怀憎嫉斗乱彼此人者。<a id="a-6R"></a>夫人在世信心不固。<a id="a-6S"></a>亦复不信佛法圣众真如四谛苦习尽道。<a id="a-6T"></a>积财至天犹不可恃怙。<a id="a-6U"></a>舍寿之日财不自随。<a id="a-6V"></a>皆由今身不惠施故不造功德毕故不造新。<a id="a-6W"></a>犹如有鸟素贪肉食。<a id="a-6X"></a>山树有叶其像肉色。<a id="a-6Y"></a>昼夜伺捕延颈仰望。<a id="a-6Z"></a>在树像肉堕即为叶。<a id="a-6a"></a>迷惑所缠不自觉寤。<a id="a-6b"></a>如是不息丧命于彼。<a id="a-6c"></a>所以然者。<a id="a-6d"></a>皆由贪心不自改更故。<a id="a-6e"></a>此间闻语传至于彼。<a id="a-6f"></a>设从彼闻复传于此。<a id="a-6g"></a>斗乱彼此使不成就。<a id="a-6h"></a>意中兴嫉转生尘垢。<a id="a-6i"></a>是故说曰。<a id="a-6j"></a>无信怀憎嫉斗乱彼此人也。<a id="a-6k"></a>智者所屏弃者。<a id="a-6l"></a>智人知礼节避嫌远疑。<a id="a-6m"></a>不处惑乱之中。<a id="a-6n"></a>弹指之顷不与从事。<a id="a-6o"></a>况当至竟与共游乎。<a id="a-6p"></a>所谓智者明古知今。<a id="a-6q"></a>博通众事防虑未然。<a id="a-6r"></a>所行不左心口相应言无有失。<a id="a-6s"></a>分别深义意不倒错。<a id="a-6t"></a>从一句义演布无数愚者所惑。<a id="a-6u"></a>是故说曰。<a id="a-6v"></a>智者所屏弃也。<a id="a-6w"></a>愚习以为乐者。<a id="a-6x"></a>设复有人善心劝谏诱进童蒙。<a id="a-6y"></a>训之以道使见道门。<a id="a-6z"></a>不从其教反更疑惑。<a id="a-70"></a>以地狱为堂室。<a id="a-71"></a>不虑后世殃祸之根。<a id="a-72"></a>教行恶业不从善教。<a id="a-73"></a>转复堕落地狱饿鬼畜生之中。<a id="a-74"></a>是故说。<a id="a-75"></a>曰愚习以为乐。</p>
  <p id="a76">有信无憎嫉　　精进信多闻</p>
  <p id="a77">智者所敬待　　贤圣以为乐</p>
  <p id="a78">有信无憎嫉者。<a id="a-79"></a>如复有人笃信佛法圣众。<a id="a-7A"></a>至意信解苦习尽道。<a id="a-7B"></a>不怀谀谄心意柔软。<a id="a-7C"></a>承事敬待诸梵行人。<a id="a-7D"></a>昼则勤受夜则经行。<a id="a-7E"></a>孜孜汲汲不失威仪。<a id="a-7F"></a>和颜悦色先笑后言不伤人意。<a id="a-7G"></a>是故说曰。<a id="a-7H"></a>有信无憎嫉也。<a id="a-7I"></a>精进信多闻者。<a id="a-7J"></a>人之修行精进为上。<a id="a-7K"></a>况复广学采取多闻戒闻施慧广布一切。<a id="a-7L"></a>安处无为宁处道场。<a id="a-7M"></a>以己所见演示前人。<a id="a-7N"></a>是故说曰。<a id="a-7O"></a>精进信多闻也。<a id="a-7P"></a>智者所敬待者。<a id="a-7Q"></a>常当亲近承受。<a id="a-7R"></a>不及戒身不具足者令使具足定身慧身见身见解脱身。<a id="a-7S"></a>不具足者令使具足。<a id="a-7T"></a>是故说曰。<a id="a-7U"></a>智者所敬待。<a id="a-7V"></a>贤圣以为乐者。<a id="a-7W"></a>夫人修行追贤逐圣不辞寒苦。<a id="a-7X"></a>正使遭遇七千亿难能舍身命。<a id="a-7Y"></a>虽遭斯苦不分其意。<a id="a-7Z"></a>是故说曰。<a id="a-7a"></a>贤圣以为乐。</p>
  <p id="a7b">不亲恶知识　　不与非法会</p>
  <p id="a7c">亲近善知识　　恒与正法会</p>
  <p id="a7d">不亲恶知识者。<a id="a-7e"></a>彼修行人遭恶知识者日增恶行。<a id="a-7f"></a>堕入地狱饿鬼畜生。<a id="a-7g"></a>正使行清意洁随恶染其素。<a id="a-7h"></a>由若有人爱犬猪羊心不远离。<a id="a-7i"></a>猪犬随逐亦不相离。<a id="a-7j"></a>猪犬所乐粪除为上。<a id="a-7k"></a>厕溷为浴池共相染污。<a id="a-7l"></a>亲恶知识者亦复如是。<a id="a-7m"></a>共相追逐终以无善。<a id="a-7n"></a>是故说曰。<a id="a-7o"></a>不亲恶知识也。<a id="a-7p"></a>不与非法会者。<a id="a-7q"></a>非法人者五无救罪。<a id="a-7r"></a>无戒无信无闻无慧无施。<a id="a-7s"></a>如此之人不可亲近。<a id="a-7t"></a>其有追逐以为伴者。<a id="a-7u"></a>堕入恶趣不至善处。<a id="a-7v"></a>是故说曰不与非法会也。<a id="a-7w"></a>亲近善知识者。<a id="a-7x"></a>学有日新出言柔和心意相应。<a id="a-7y"></a>设有之造不伤人意。<a id="a-7z"></a>先笑后言文句相应。<a id="a-80"></a>是故说曰。<a id="a-81"></a>亲近善知识。<a id="a-82"></a>恒与正法会者。<a id="a-83"></a>所谓正法会佛辟支佛声闻是也。<a id="a-84"></a>更无众生出于佛者。<a id="a-85"></a>除佛以更无众生出于辟支佛者。<a id="a-86"></a>除佛辟支佛更无众生出于声闻者。<a id="a-87"></a>其有信心向此三者得至究竟。<a id="a-88"></a>不坠三涂厄难之处。<a id="a-89"></a>是故说曰。<a id="a-8A"></a>恒与正法会也。</p>
  <p id="a8B">行路念防虑　　持戒多闻人</p>
  <p id="a8C">思虑无量境　　闻彼善言教</p>
  <p id="a8D">各各知差别</p>
  <p id="a8E">行路念防虑者。<a id="a-8F"></a>群徒在途出言防虑。<a id="a-8G"></a>旷野之中多诸鬼神。<a id="a-8H"></a>若论恶语神即得便。<a id="a-8I"></a>论说善者鬼神营护。<a id="a-8J"></a>所至到处不遇恶人。<a id="a-8K"></a>亦复不逢劫盗人者。<a id="a-8L"></a>是故说曰。<a id="a-8M"></a>行路念防虑。<a id="a-8N"></a>持戒多闻人。<a id="a-8O"></a>受佛言教不去心首。<a id="a-8P"></a>如佛所说。<a id="a-8Q"></a>告诸比丘当修三昧正受定意。<a id="a-8R"></a>若行若坐无令违失。<a id="a-8S"></a>便为诸天鬼神所见营护。<a id="a-8T"></a>所以然者。<a id="a-8U"></a>皆由承受正佛言教。<a id="a-8V"></a>是故说曰。<a id="a-8W"></a>持戒多闻人也。<a id="a-8X"></a>思虑无量境者。<a id="a-8Y"></a>昼夜思虑坐禅诵经戒闻施慧。<a id="a-8Z"></a>是故说曰。<a id="a-8a"></a>思虑无量境也。<a id="a-8b"></a>闻彼善言教各各知差别。<a id="a-8c"></a>如彼学人闻彼善教意不错乱。<a id="a-8d"></a>文句相应便成道果。<a id="a-8e"></a>须陀洹果斯陀含果阿那含果阿罗汉果。<a id="a-8f"></a>增益善根至无为道。<a id="a-8g"></a>是故说曰。<a id="a-8h"></a>闻彼善言教各各知差别。</p>
  <p id="a8i">近恶自陷溺　　习善致名称</p>
  <p id="a8j">妙者恒自妙　　此由身真正</p>
  <p id="a8k">近恶自陷溺者。<a id="a-8l"></a>如复有人亲近恶友。<a id="a-8m"></a>但有日损不至究竟。<a id="a-8n"></a>犹若半月日有闇冥无有大明。<a id="a-8o"></a>亲近恶友亦复如是。<a id="a-8p"></a>日损善根增益恶法。<a id="a-8q"></a>是故说曰。<a id="a-8r"></a>近恶自陷溺也。<a id="a-8s"></a>习善致名称者。<a id="a-8t"></a>胜人所习日有名称。<a id="a-8u"></a>犹如月欲盛满日有光明远照无外。<a id="a-8v"></a>修善之人亦复如是。<a id="a-8w"></a>善名广著名称远布。<a id="a-8x"></a>是故说曰。<a id="a-8y"></a>习善致名称也。<a id="a-8z"></a>妙者恒自妙。<a id="a-90"></a>所行专正修无上道。<a id="a-91"></a>犹如须陀洹家仰修斯陀含道。<a id="a-92"></a>斯陀含家仰修阿那含道。<a id="a-93"></a>阿那含家仰修阿罗汉道。<a id="a-94"></a>阿罗汉家转自增益诸善功德。<a id="a-95"></a>是故说曰。<a id="a-96"></a>妙者恒自妙也。<a id="a-97"></a>此由身真正者。<a id="a-98"></a>当求巧便求诸功德璎珞其身。<a id="a-99"></a>意中欲得名称广布者。<a id="a-9A"></a>欲得诸天世人敬待。<a id="a-9B"></a>当自谨慎不与尘劳怀来道故。<a id="a-9C"></a>是故说曰。<a id="a-9D"></a>此由身真正也。</p>
  <p id="a9E">善者终以善　　斯由亲近善</p>
  <p id="a9F">智慧为最上　　禁戒永寂灭</p>
  <p id="a9G">善者终以善斯由亲近善者。<a id="a-9H"></a>智人求于智以成其圣道。<a id="a-9I"></a>犹如紫磨真金内外清彻。<a id="a-9J"></a>造作器皿无不成就。<a id="a-9K"></a>智者亦尔。<a id="a-9L"></a>贤圣相习留教在世永世不朽。<a id="a-9M"></a>是故说曰。<a id="a-9N"></a>善者终以善斯由亲近善也。<a id="a-9O"></a>智慧为最上禁戒永寂灭者。<a id="a-9P"></a>夫人习行先当求上人之法。<a id="a-9Q"></a>是故说曰。<a id="a-9R"></a>智慧为最上。<a id="a-9S"></a>禁戒永寂灭者也。</p>
  <p id="a9T">如鱼湍聚凑　　人之贪着取</p>
  <p id="a9U">意着不觉臭　　习恶亦如是</p>
  <p id="a9V">如鱼湍聚凑。<a id="a-9W"></a>人之贪着取者。<a id="a-9X"></a>犹如群鱼集聚一处秽污难近。<a id="a-9Y"></a>人意贪着不顾臭秽。<a id="a-9Z"></a>愚人执意谓为甘美。<a id="a-9a"></a>不知久久不便于身。<a id="a-9b"></a>臭气流溢布见于外。<a id="a-9c"></a>习恶之人亦复如是。<a id="a-9d"></a>与亲近者即成其恶。<a id="a-9e"></a>损减善根增益恶部。<a id="a-9f"></a>是故说曰如鱼湍聚凑人之贪着取意着不觉臭。<a id="a-9g"></a>习恶亦如是也。</p>
  <p id="a9h">木榓葵霍叶　　众生往采取</p>
  <p id="a9i">叶薰香远布　　习善亦如是</p>
  <p id="a9j">木榓霍葵叶众生往采取者。<a id="a-9k"></a>如有善察之人往采其香。<a id="a-9l"></a>虽不得根而获香叶香气苾芬。<a id="a-9m"></a>正使舍彼故处犹香。<a id="a-9n"></a>善知识从事者亦复如是。<a id="a-9o"></a>成人之德功德日积。<a id="a-9p"></a>是故说曰。<a id="a-9q"></a>木榓葵霍叶众生往采取叶薰香远布。<a id="a-9r"></a>习善亦如是也。</p>
  <p id="a9s">已自不习恶　　亲近习恶者</p>
  <p id="a9t">为人所诬笑　　恶名日增炽</p>
  <p id="a9u">已自不习恶亲近习恶者。<a id="a-9v"></a>世多有人不行恶事淫劮盗窃。<a id="a-9w"></a>性不饮酒不博弈戏乐。<a id="a-9x"></a>然彼众生或在酤酒家坐。<a id="a-9y"></a>或入淫种村中。<a id="a-9z"></a>或在博弈家坐。<a id="a-A0"></a>为主人所见。<a id="a-A1"></a>谓为斯人习此非法兴犹豫想。<a id="a-A2"></a>此人先自贞洁清净。<a id="a-A3"></a>今日何为习此非法。<a id="a-A4"></a>恶声遂显流闻四远。<a id="a-A5"></a>百千众生共相告语。<a id="a-A6"></a>诽谤之名从是日滋。<a id="a-A7"></a>是故说曰。<a id="a-A8"></a>已自不习恶亲近习恶者为人所诬笑。<a id="a-A9"></a>恶名日增炽也。</p>
  <p id="aAA">观习而习之　　知近而亲近</p>
  <p id="aAB">毒箭在其束　　净者被其污</p>
  <p id="aAC">勇夫能除污　　去恶不为伴</p>
  <p id="aAD">观习而习之知近而亲近者。<a id="a-AE"></a>世多有人未在道捡。<a id="a-AF"></a>意不坚固与恶从事。<a id="a-AG"></a>不被教训见物而习。<a id="a-AH"></a>见恶习恶见善习善。<a id="a-AI"></a>以己所见示见于人。<a id="a-AJ"></a>身自不正焉能正人。<a id="a-AK"></a>犹如毒箭污染余者。<a id="a-AL"></a>己身行恶教人习之。<a id="a-AM"></a>智者观察此已终不行其恶。<a id="a-AN"></a>是故说曰。<a id="a-AO"></a>观习而习之知近而亲近。<a id="a-AP"></a>毒箭在其束净者被其污。<a id="a-AQ"></a>勇夫能除污去恶不为伴也。</p>
  <p id="aAR">是故知果报　　智人悉分别</p>
  <p id="aAS">非亲慎莫习　　习当近于贤</p>
  <p id="aAT">比丘行于道　　忍苦尽诸漏</p>
  <p id="aAU">是故知果报智人悉分别者。<a id="a-AV"></a>众生造行果报不同。<a id="a-AW"></a>或舋轻而药妙。<a id="a-AX"></a>或罪重而易疗。<a id="a-AY"></a>唯有觉者能消灭耳。<a id="a-AZ"></a>智人所习自审明矣。<a id="a-Aa"></a>设有愆咎即能诲过。<a id="a-Ab"></a>犹马蹶踬加之杖策然后调伏。<a id="a-Ac"></a>智人习行亦复如是。<a id="a-Ad"></a>寻隙所生自悔不及。<a id="a-Ae"></a>是故说曰。<a id="a-Af"></a>圣人知果报智者悉分别也。<a id="a-Ag"></a>非亲慎莫习习当近于贤者。<a id="a-Ah"></a>所谓非亲所行非义。<a id="a-Ai"></a>口吐言教终无善响。<a id="a-Aj"></a>布毒于人以为快乐。<a id="a-Ak"></a>其有众生玩习此者。<a id="a-Al"></a>便为长夜流转生死受恼无量。<a id="a-Am"></a>神识倒错心意烦热。<a id="a-An"></a>所谓贤者包识众事万机不惑。<a id="a-Ao"></a>为人师范辩才无碍。<a id="a-Ap"></a>以己明慧演示众生。<a id="a-Aq"></a>其闻音者斯蒙度脱。<a id="a-Ar"></a>是故说曰。<a id="a-As"></a>非亲慎莫习习当近于贤也。<a id="a-At"></a>比丘行于道忍苦尽诸漏者。<a id="a-Au"></a>行人执意众业备具。<a id="a-Av"></a>贤圣八品如来圣道诸佛世尊常所修行。<a id="a-Aw"></a>复以贤圣苦忍之法。<a id="a-Ax"></a>尽诸有漏成乎无漏。<a id="a-Ay"></a>是故说曰。<a id="a-Az"></a>比丘行道忍苦尽诸漏也。</p>
  <p id="aB0">愚者尽形寿　　承事明智人</p>
  <p id="aB1">亦不知真法　　如瓢斟酌食</p>
  <p id="aB2">愚者处世虽受百年与智者同俱然意曚曚不别真法。<a id="a-B3"></a>是以圣人以瓢为喻。<a id="a-B4"></a>终日酌物不知碱酢。<a id="a-B5"></a>喻彼愚者虽遇贤圣意迷心惑不达正教。<a id="a-B6"></a>寄生于世无益于时。<a id="a-B7"></a>是故说曰。<a id="a-B8"></a>愚者尽形寿承事明智人亦不知真法。<a id="a-B9"></a>如瓢斟酌食。</p>
  <p id="aBA">智者斯须间　　承事贤圣人</p>
  <p id="aBB">一一知真法　　如舌知众味</p>
  <p id="aBC">智人所学意志捷疾。<a id="a-BD"></a>闻一知万豫达未然。<a id="a-BE"></a>随时之行亦不错谬。<a id="a-BF"></a>悉能分别亦无滞碍。<a id="a-BG"></a>犹舌尝味甜酢咸淡悉能知之。<a id="a-BH"></a>学人所习究畅本末别白黑法。<a id="a-BI"></a>知病所兴知病所灭。<a id="a-BJ"></a>斯非颠倒斯是颠倒。<a id="a-BK"></a>皆能别了投之圣药。<a id="a-BL"></a>是故说曰。<a id="a-BM"></a>智者斯须间承事贤圣人一一知真法如舌知众味也。<a id="a-BN"></a>略说其事。<a id="a-BO"></a>彼不解慧愚人所习。<a id="a-BP"></a>唯有智者能究其事。<a id="a-BQ"></a>彼无眼目。<a id="a-BR"></a>所谓愚者是也。<a id="a-BS"></a>眼目者贤圣眼目是也。<a id="a-BT"></a>唯有智者而有此耳。<a id="a-BU"></a>彼不知真法三耶三佛说。<a id="a-BV"></a>所谓不知真法者愚者是也。</p>
  <p id="aBW">智者寻一句　　演出百种义</p>
  <p id="aBX">愚者诵千句　　不解一句义</p>
  <p id="aBY">智者寻一句演出百种义者。<a id="a-BZ"></a>智者执意明达道术。<a id="a-Ba"></a>禅燕不乱练精神识。<a id="a-Bb"></a>永无尘垢四辩具了。<a id="a-Bc"></a>问一句之义达百千之章。<a id="a-Bd"></a>是故说曰。<a id="a-Be"></a>智者寻一句。<a id="a-Bf"></a>演出百千义也。<a id="a-Bg"></a>愚者诵千句不解一句义者。<a id="a-Bh"></a>愚者意迷从冥至冥不睹大明。<a id="a-Bi"></a>虽诵千章不解一义。<a id="a-Bj"></a>是以智人常当远之不与从事。<a id="a-Bk"></a>是故说曰。<a id="a-Bl"></a>愚者诵千句不解一句义也。</p>
  <p id="aBm">一句义成就　　智者所修学</p>
  <p id="aBn">愚者好远离　　真佛之所说</p>
  <p id="aBo">昔有比丘往至佛所。<a id="a-Bp"></a>前白佛言。<a id="a-Bq"></a>唯然世尊大慈垂愍。<a id="a-Br"></a>开悟未及愿为说法应适人意。<a id="a-Bs"></a>我闻法已心意开悟得蒙度脱。<a id="a-Bt"></a>尔时世尊略说其义告比丘曰。<a id="a-Bu"></a>非汝则舍。<a id="a-Bv"></a>比丘白佛。<a id="a-Bw"></a>我以知矣。<a id="a-Bx"></a>佛告比丘。<a id="a-By"></a>我义云何汝以知乎。<a id="a-Bz"></a>比丘白佛。<a id="a-C0"></a>色非我有我以舍矣。<a id="a-C1"></a>佛言善哉如汝所说。<a id="a-C2"></a>是故说曰。<a id="a-C3"></a>一句义成就智者所修学也。<a id="a-C4"></a>愚者好远离真佛之所说。<a id="a-C5"></a>圣人处世教诫众生平等大道。<a id="a-C6"></a>愚者意迷神识难革。<a id="a-C7"></a>或见如来而掩目者。<a id="a-C8"></a>或闻说法而塞耳者。<a id="a-C9"></a>或见如来行迹轮相在地而蹋坏者。<a id="a-CA"></a>斯等之类罪垢深固难可改更。<a id="a-CB"></a>过去恒沙诸佛世尊。<a id="a-CC"></a>终讫说法于无余境。<a id="a-CD"></a>然众生类执愚积久。<a id="a-CE"></a>甘露滋降不睹不闻。<a id="a-CF"></a>舍形受形轮转生死无有出期。<a id="a-CG"></a>斯由愚惑无明所缠故也。</p>
  <p id="aCH">怨憎有智胜　　不随亲友义</p>
  <p id="aCI">愚者训非道　　渐趣地狱径</p>
  <p id="aCJ">怨憎有智胜者。<a id="a-CK"></a>怨憎之人自知隙咎。<a id="a-CL"></a>本性明达防虑未然恒自思惟。<a id="a-CM"></a>设我今日行非法者。<a id="a-CN"></a>便自陷溺不毁彼人也。<a id="a-CO"></a>如有怨仇众多。<a id="a-CP"></a>思欲报怨力所不至。<a id="a-CQ"></a>知当如何。<a id="a-CR"></a>不如行慈乃可得胜。<a id="a-CS"></a>是故说曰。<a id="a-CT"></a>怨憎有智胜也。<a id="a-CU"></a>不随亲友义者。<a id="a-CV"></a>亲友之人心意款到。<a id="a-CW"></a>意之所好教授前人与共同欢。<a id="a-CX"></a>恶则同恶好则同好。<a id="a-CY"></a>后受报对入地狱中。<a id="a-CZ"></a>是故说曰。<a id="a-Ca"></a>不随亲友义愚者训非道渐趣地狱径。</p>
  <p id="aCb">愚者自称愚　　当知善黠慧</p>
  <p id="aCc">愚人自称智　　是谓愚中甚</p>
  <p id="aCd">愚者自称愚。<a id="a-Ce"></a>当知善黠慧者。<a id="a-Cf"></a>愚自思惟悔本不及。<a id="a-Cg"></a>我本所行实为非法。<a id="a-Ch"></a>种诸罪根开地狱门。<a id="a-Ci"></a>塞泥洹路昼夜恳责。<a id="a-Cj"></a>我今处世众结自缠尘垢污染。<a id="a-Ck"></a>舍身受身轮转生死不离三有。<a id="a-Cl"></a>便自悔责追师逐侣。<a id="a-Cm"></a>渐渐得至无为之处。<a id="a-Cn"></a>是故说曰愚者自称愚当知善黠慧也。<a id="a-Co"></a>愚人自称智是谓愚中甚者。<a id="a-Cp"></a>愚人生世恒自叹誉。<a id="a-Cq"></a>我为尊贵余者不如不达。<a id="a-Cr"></a>今世后世殃舋之罪。<a id="a-Cs"></a>我所知见世之希有。<a id="a-Ct"></a>自扬其名抑彼之德。<a id="a-Cu"></a>不知生死之难。<a id="a-Cv"></a>修凡夫行。<a id="a-Cw"></a>是故说曰。<a id="a-Cx"></a>愚人自称智。<a id="a-Cy"></a>是谓愚中甚。</p>
  <p id="aCz">若复叹誉愚　　毁呰智者身</p>
  <p id="aD0">毁智犹有胜　　叹愚不为上</p>
  <p id="aD1">若复叹誉愚者。<a id="a-D2"></a>愚者所习见物叹誉。<a id="a-D3"></a>不别尊卑善恶之行。<a id="a-D4"></a>所可叹者反更毁呰。<a id="a-D5"></a>是故说曰。<a id="a-D6"></a>若复叹誉愚也。<a id="a-D7"></a>毁呰智者身者。<a id="a-D8"></a>虽被诽谤不以忧戚。<a id="a-D9"></a>自知果报缘对所至。<a id="a-DA"></a>是故说曰。<a id="a-DB"></a>毁呰智者身犹有胜也。<a id="a-DC"></a>叹愚不为上者。<a id="a-DD"></a>众生处世群愚党惑。<a id="a-DE"></a>闻彼称名欢喜踊跃不能自胜。<a id="a-DF"></a>不知久后于身不便。<a id="a-DG"></a>是故说曰。<a id="a-DH"></a>叹愚不为上也。</p>
  <p id="aDI">莫见愚闻声　　亦莫与愚居</p>
  <p id="aDJ">与愚同居难　　犹如怨同处</p>
  <p id="aDK">昔佛在罗阅只。<a id="a-DL"></a>将侍者一人。<a id="a-DM"></a>名曰阿难在路游行。<a id="a-DN"></a>尔时世尊遥见调达逐路前进。<a id="a-DO"></a>佛告阿难。<a id="a-DP"></a>我等可共就余路行。<a id="a-DQ"></a>何为与此愚人相见。<a id="a-DR"></a>尔时阿难前白佛言。<a id="a-DS"></a>云何世尊如来。<a id="a-DT"></a>今日畏此调达乎。<a id="a-DU"></a>何为欲避就于余路。<a id="a-DV"></a>佛告阿难。<a id="a-DW"></a>我自忆念。<a id="a-DX"></a>本所造福自致无上等正觉。<a id="a-DY"></a>亦复不见魔若天外道异学沙门梵志。<a id="a-DZ"></a>能使如来有恐怖者此事不然。<a id="a-Da"></a>吾昔在树王下众结未尽。<a id="a-Db"></a>弊魔波旬将十八亿众。<a id="a-Dc"></a>人身兽头猿猴师子。<a id="a-Dd"></a>虎兕毒蛇恶鬼形貌。<a id="a-De"></a>担山吐火把持刀剑戈牟铠钾。<a id="a-Df"></a>扬声哮吼填塞虚空时来恐我。<a id="a-Dg"></a>犹尚不能动我一毛。<a id="a-Dh"></a>况今我身成等正觉三界独尊。<a id="a-Di"></a>岂当畏于愚调达耶。<a id="a-Dj"></a>此事不然。<a id="a-Dk"></a>尔时世尊便说此偈。</p>
  <p id="aDl">莫见愚闻声　　亦莫与愚居</p>
  <p id="aDm">与愚同居难　　犹如怨同处</p>
  <p id="aDn">当选择共居　　如与亲亲会</p>
  <p id="aDo">夫人处世。<a id="a-Dp"></a>当与黠慧之人共居。<a id="a-Dq"></a>出则和颜入则同欢。<a id="a-Dr"></a>共相敬待如父如兄如身无异。<a id="a-Ds"></a>犹如亲亲心意款至。<a id="a-Dt"></a>如此相敬皆至无为。<a id="a-Du"></a>是故说曰。<a id="a-Dv"></a>当选择共居如与亲亲会也。</p>
  <p id="aDw">是故事多闻　　并及持戒者</p>
  <p id="aDx">如是人中上　　犹月在众星</p>
  <p id="aDy">是故事多闻并及持戒者。<a id="a-Dz"></a>多闻众生解世非常明鉴三有。<a id="a-E0"></a>知今世后世之报。<a id="a-E1"></a>自知众德具足。<a id="a-E2"></a>恒亲近贤人戒成就者。<a id="a-E3"></a>定成就慧成就解脱成就。<a id="a-E4"></a>解脱见慧成就。<a id="a-E5"></a>说曰是故事多闻并及持戒者也。<a id="a-E6"></a>如是人中上犹月在众星中者。<a id="a-E7"></a>五分法身未具令使具足。<a id="a-E8"></a>在大众中独尊只步无有俦匹。<a id="a-E9"></a>犹如明月在众星中。<a id="a-EA"></a>光明远照无有及者。<a id="a-EB"></a>是故说曰。<a id="a-EC"></a>如是人中上犹月在众星。</p>
 </body>
</html>