<!doctype html>
<html id="z3IBWG41Eb" data-ver="40">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经序</h1>
  <p id="a2">出曜经者。<a id="a-3"></a>婆须密舅法救菩萨之所撰也。<a id="a-4"></a>集比一千章。<a id="a-5"></a>立为三十三品。<a id="a-6"></a>名曰法句录。<a id="a-7"></a>其本起系而为释名曰出曜。<a id="a-8"></a>出曜之言旧名譬喻。<a id="a-9"></a>即十二部经第六部也。<a id="a-A"></a>有罽宾沙门僧伽跋澄。<a id="a-B"></a>以前秦建元十九年。<a id="a-C"></a>陟葱岭涉流沙。<a id="a-D"></a>不远万里来至长安。<a id="a-E"></a>其所闇识富博绝伦。<a id="a-F"></a>先师器之既重其人。<a id="a-G"></a>吐诚亦深。<a id="a-H"></a>数四年中。<a id="a-I"></a>上闻异要奇杂盈耳。<a id="a-J"></a>俄而三秦覆坠避地东周。<a id="a-K"></a>后秦皇初四年还辕伊洛。<a id="a-L"></a>将返旧乡伫驾京师。<a id="a-M"></a>望路致慨恨。<a id="a-N"></a>法句之不全。<a id="a-O"></a>出曜之未具。<a id="a-P"></a>缅邈长怀。<a id="a-Q"></a>蕴情盈抱。<a id="a-R"></a>太尉姚旻笃诚深乐闻不俟驾。<a id="a-S"></a>五年秋请令出之。<a id="a-T"></a>六年春讫。<a id="a-U"></a>澄执梵本佛念宣译。<a id="a-V"></a>道嶷笔受。<a id="a-W"></a>和碧二师。<a id="a-X"></a>师法括而正之。<a id="a-Y"></a>时不有怙从本而已。<a id="a-Z"></a>旧有四卷所益已多。<a id="a-a"></a>得此具解览之画然矣。<a id="a-b"></a>予自武当轩衿华领咨询观化。<a id="a-c"></a>预参检校聊复序之。<a id="a-d"></a>弘始元年八月十二日僧睿造首。</p>
 </body>
</html>