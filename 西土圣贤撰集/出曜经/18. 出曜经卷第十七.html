<!doctype html>
<html id="z3IBWGY1Es" data-ver="1744">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经卷第十七</h1>
  <h2 id="a2">观品第二十七</h2>
  <p id="a3">善观己瑕隙　　使己不露外</p>
  <p id="a4">彼彼自有隙　　如彼飞轻尘</p>
  <p id="a5">善观己瑕隙者。<a id="a-6"></a>人但见彼恶不见己愆。<a id="a-7"></a>互相是非共相诽谤。<a id="a-8"></a>由如典场之人抄谷高扬。<a id="a-9"></a>轻者在远重者在近。<a id="a-A"></a>是故说曰。<a id="a-B"></a>善观己瑕隙使己不露外彼彼自有隙如彼飞轻尘。</p>
  <p id="aC">若己称无瑕　　二事俱并至</p>
  <p id="aD">但见外人隙　　恒怀危害心</p>
  <p id="aE">远观不见近</p>
  <p id="aF">夫人在世多自矫誉。<a id="a-G"></a>自称功德与世无双。<a id="a-H"></a>我之所行戒闻施慧。<a id="a-I"></a>为尊为特为无俦匹。<a id="a-J"></a>是故说曰若己称无瑕。<a id="a-K"></a>二事俱并至者。<a id="a-L"></a>此自博掩之人。<a id="a-M"></a>逆者得胜顺者恒负。<a id="a-N"></a>执行之人修德亦尔。<a id="a-O"></a>自知己愆不露见彼。<a id="a-P"></a>是故说曰。<a id="a-Q"></a>二事俱并至。<a id="a-R"></a>但见外人隙恒怀危害心者。<a id="a-S"></a>人不自审但见外事诸不善法弊恶之患。<a id="a-T"></a>堕入恶趣不至善处。<a id="a-U"></a>种地狱畜生饿鬼之苦。<a id="a-V"></a>是故说曰但见外人隙恒怀危害心也。<a id="a-W"></a>虚空与地各各离别。<a id="a-X"></a>不见真法不见非真法。<a id="a-Y"></a>是故说曰远观不见近也。</p>
  <p id="aZ">知惭寿中上　　鸢以贪掣搏</p>
  <p id="aa">力士无畏忌　　斯等命促短</p>
  <p id="ab">知惭寿中上者。<a id="a-c"></a>人之处世不知惭愧无所畏难。<a id="a-d"></a>犹如暴逸之牛无所畏难。<a id="a-e"></a>彼愚騃人亦复如是。<a id="a-f"></a>出意造行无所畏忌。<a id="a-g"></a>是故说曰知惭寿中上也。<a id="a-h"></a>鸢以贪掣搏者。<a id="a-i"></a>犹如飞鸢贪餮无厌。<a id="a-j"></a>掣搏人物无有忌度。<a id="a-k"></a>众生之类亦复如是。<a id="a-l"></a>贪着财色无有厌足。<a id="a-m"></a>是故说曰鸢以贪掣搏。<a id="a-n"></a>力士无畏忌者。<a id="a-o"></a>如彼力人无所畏难。<a id="a-p"></a>在大众中恣意所作无有及者。<a id="a-q"></a>其有呵谏来劝喻者。<a id="a-r"></a>寻怀嗔恚断其命根。<a id="a-s"></a>是故说曰力士无畏忌也。<a id="a-t"></a>斯等命促短者。<a id="a-u"></a>夫人处世轻人贵己。<a id="a-v"></a>但执颠倒迷惑不寤。<a id="a-w"></a>侵三尊物强梁自恃。<a id="a-x"></a>如斯之类命不久停。<a id="a-y"></a>是故说曰斯等命促短也。</p>
  <p id="az">知惭不尽寿　　恒求清净行</p>
  <p id="a10">威仪不缺漏　　当观真净寿</p>
  <p id="a11">知惭不尽寿者。<a id="a-12"></a>彼惭愧之人。<a id="a-13"></a>于诸衣食不大殷勤。<a id="a-14"></a>所得财货分布与人。<a id="a-15"></a>粗衣恶食不着庄饰。<a id="a-16"></a>唯存命于世无所荣冀。<a id="a-17"></a>是故说曰知惭不尽寿也。<a id="a-18"></a>恒求清净行者。<a id="a-19"></a>所行清净不造邪部。<a id="a-1A"></a>身口意净应无上行。<a id="a-1B"></a>亦知外净出言适前无所伤害。<a id="a-1C"></a>是故说曰恒求清净行也。<a id="a-1D"></a>威仪不缺漏者。<a id="a-1E"></a>收摄诸根不使流逸。<a id="a-1F"></a>是故说曰威仪不缺漏。<a id="a-1G"></a>当观真净寿者。<a id="a-1H"></a>进止行来出口言语。<a id="a-1I"></a>饮食取以养其寿。<a id="a-1J"></a>是故说曰当观真净寿也。</p>
  <p id="a1K">世间普盲冥　　有目鲜鲜耳</p>
  <p id="a1L">群鸟堕罗网　　生天不足言</p>
  <p id="a1M">世间普盲冥者。<a id="a-1N"></a>犹如盲人。<a id="a-1O"></a>不见善色恶色平地高岸。<a id="a-1P"></a>此众生类亦复如是。<a id="a-1Q"></a>为淫怒痴所覆。<a id="a-1R"></a>不见善恶之行。<a id="a-1S"></a>不知好丑。<a id="a-1T"></a>亦复不知白黑之法。<a id="a-1U"></a>意自迷惑不求善处。<a id="a-1V"></a>是故说曰世间普盲冥也。<a id="a-1W"></a>有目鲜鲜耳者。<a id="a-1X"></a>犹若长阿鋡契经所说。<a id="a-1Y"></a>佛告长爪梵志。<a id="a-1Z"></a>世皆修善甚少少。<a id="a-1a"></a>取要言之。<a id="a-1b"></a>怀倒见众生多于大地之土。<a id="a-1c"></a>不识佛不识法不识比丘僧不识父母。<a id="a-1d"></a>亦复不别尊卑高下。<a id="a-1e"></a>怀正见众生者如爪上土。<a id="a-1f"></a>见虽不错愿求不同。<a id="a-1g"></a>犹如外道梵志尼揵子等。<a id="a-1h"></a>出家学道各自谓尊。<a id="a-1i"></a>书籍别异求于解脱。<a id="a-1j"></a>执愚意迷不达大道。<a id="a-1k"></a>正见之人盖不足言。<a id="a-1l"></a>是故说曰有目鲜鲜耳。<a id="a-1m"></a>群鸟堕罗网者。<a id="a-1n"></a>犹如猎者施张罗网悬弶捕鸟。<a id="a-1o"></a>克获无数鸟兽之属。<a id="a-1p"></a>其得脱者若一若两。<a id="a-1q"></a>生天之众亦复如是。<a id="a-1r"></a>若一若两得受天福。<a id="a-1s"></a>如杂阿鋡。<a id="a-1t"></a>契经所说。<a id="a-1u"></a>佛告比丘。<a id="a-1v"></a>众生入地狱者多于地土。<a id="a-1w"></a>从地狱终还生地狱。<a id="a-1x"></a>饿鬼畜生亦复如是。<a id="a-1y"></a>生天众生如爪上土。<a id="a-1z"></a>是故说曰群鸟在罗网生天亦复尔。</p>
  <p id="a20">观世衰耗法　　但见众色变</p>
  <p id="a21">愚者自系缚　　为暗所缠裹</p>
  <p id="a22">观世衰耗法但见众色变者。<a id="a-23"></a>夫人处世千转万端所行不同。<a id="a-24"></a>世有三事。<a id="a-25"></a>一者器世。<a id="a-26"></a>二者阴世。<a id="a-27"></a>三者众生世。<a id="a-28"></a>所谓器世者。<a id="a-29"></a>三千大千刹是也。<a id="a-2A"></a>众生世者。<a id="a-2B"></a>三界众生四生五趣是。<a id="a-2C"></a>阴世者。<a id="a-2D"></a>色阴无色阴。<a id="a-2E"></a>于三世中取众生界。<a id="a-2F"></a>何以故说衰耗之法。<a id="a-2G"></a>所谓衰耗法者。<a id="a-2H"></a>为淫怒痴所衰耗。<a id="a-2I"></a>犹如商贾远涉涂路。<a id="a-2J"></a>遇贼亡失所获财宝为贼所劫。<a id="a-2K"></a>此众生类亦复如是。<a id="a-2L"></a>为淫怒痴所劫。<a id="a-2M"></a>劫断善根财货。<a id="a-2N"></a>众人皆见知其衰耗亿千万众。<a id="a-2O"></a>时有脱者。<a id="a-2P"></a>是故说曰观世衰耗法但见众色变也。<a id="a-2Q"></a>愚者自系缚为暗所缠裹者。<a id="a-2R"></a>世多有人行迹不同。<a id="a-2S"></a>恒为二缚所系。<a id="a-2T"></a>一者结使二者阴缚。<a id="a-2U"></a>为此二事所缚无明所阴。<a id="a-2V"></a>盖亦不堪任越次取证尽有漏成无漏。<a id="a-2W"></a>犹若有罪之人。<a id="a-2X"></a>闭在牢狱不睹日月光明。<a id="a-2Y"></a>此众生类亦复如是。<a id="a-2Z"></a>以无明暗室所见缠裹。<a id="a-2a"></a>夫为欲怒痴所系缚。<a id="a-2b"></a>欲求解脱难可得也。<a id="a-2c"></a>是故说曰愚者自系缚为暗所缠裹也。<a id="a-2d"></a>亦不见于行观而无所有。<a id="a-2e"></a>以性观察都不见功德之本。<a id="a-2f"></a>复以知他人心智。<a id="a-2g"></a>欲免此难者。<a id="a-2h"></a>无一善根可济免也。<a id="a-2i"></a>犹若有人没溺深厕粪除所污。<a id="a-2j"></a>复有慈愍之人。<a id="a-2k"></a>欲得免济彼难。<a id="a-2l"></a>求觅净处欲往手捉。<a id="a-2m"></a>遍悉观之无一净处便舍而去。<a id="a-2n"></a>无漏之人观察众生。<a id="a-2o"></a>颇有毫厘善本可疗治乎。<a id="a-2p"></a>遍观察之无有善本可疗治者。<a id="a-2q"></a>圣人自念咄嗟衰耗群徒。<a id="a-2r"></a>罪重乃至于斯。<a id="a-2s"></a>是故说曰亦不见于行观而无所有。</p>
  <p id="a2t">众生皆有我　　为彼而生患</p>
  <p id="a2u">一一不相见　　不睹邪见刺</p>
  <p id="a2v">众生皆有我为彼而生患者。<a id="a-2w"></a>世多有人性怀颠倒。<a id="a-2x"></a>众生之类。<a id="a-2y"></a>我所造为从我而生。<a id="a-2z"></a>复有说者。<a id="a-30"></a>从他而生从他而有。<a id="a-31"></a>是故说曰众生皆有我为彼而生患也。<a id="a-32"></a>一一不相见不睹邪见刺者。<a id="a-33"></a>一一者所谓外道梵志是。<a id="a-34"></a>不思惟正见信邪颠倒。<a id="a-35"></a>是故说曰一一不相见不睹邪见刺。</p>
  <p id="a36">观此刺因缘　　众生所染着</p>
  <p id="a37">我造彼非有　　彼造非我有</p>
  <p id="a38">观此刺因缘者。<a id="a-39"></a>所谓刺者邪见之刺也。<a id="a-3A"></a>因缘者。<a id="a-3B"></a>地狱饿鬼畜生人道。<a id="a-3C"></a>人天各各别异所种不同。<a id="a-3D"></a>是故说曰观此刺因缘也。<a id="a-3E"></a>众生所染着。<a id="a-3F"></a>外道异学昼夜孜孜汲汲。<a id="a-3G"></a>各自谓真信邪倒见。<a id="a-3H"></a>不能舍离就于正路。<a id="a-3I"></a>是故说曰众生所染着。<a id="a-3J"></a>我造彼非有彼造我非有者。<a id="a-3K"></a>各自谓正共相干错众生之类。<a id="a-3L"></a>我作我造非彼所有。<a id="a-3M"></a>复自思惟。<a id="a-3N"></a>彼造彼作非我所有。<a id="a-3O"></a>是故说曰。<a id="a-3P"></a>我造彼非有彼造我非有也。</p>
  <p id="a3Q">众生为慢缠　　染着于憍慢</p>
  <p id="a3R">为见所迷惑　　不免生死际</p>
  <p id="a3S">众生为慢缠染着于憍慢者。<a id="a-3T"></a>彼人自念意性憍豪。<a id="a-3U"></a>我今在众最尊最上。<a id="a-3V"></a>宗族姓望屋宅田业。<a id="a-3W"></a>仆从家产无及我者。<a id="a-3X"></a>心意坚固不能舍离。<a id="a-3Y"></a>是故说曰众生为慢缠染着于憍慢也。<a id="a-3Z"></a>为见所迷惑不免生死际者。<a id="a-3a"></a>计常见不与断灭见相应。<a id="a-3b"></a>断灭见不与计常见相应。<a id="a-3c"></a>不能免此生死至无为岸。<a id="a-3d"></a>是故说曰为见所迷惑不免生死际也。</p>
  <p id="a3e">以逮及当逮　　二俱受尘垢</p>
  <p id="a3f">习于病根本　　及学诸所学</p>
  <p id="a3g">观诸持戒者　　梵行清净人</p>
  <p id="a3h">瞻视病瘦者　　是谓至边际</p>
  <p id="a3i">世有众生邪见心盛。<a id="a-3j"></a>贪着爱欲不能舍离。<a id="a-3k"></a>洁欲清净玩而习之。<a id="a-3l"></a>于中兴起憍慢不自改更。<a id="a-3m"></a>是谓第二边际。<a id="a-3n"></a>是谓诸贤增益诸着。<a id="a-3o"></a>以逮及当逮者。<a id="a-3p"></a>得阴持入。<a id="a-3q"></a>或有不得阴持入者。<a id="a-3r"></a>此二俱受尘。<a id="a-3s"></a>一者邪见尘。<a id="a-3t"></a>二者爱欲尘。<a id="a-3u"></a>为结所使不能舍离。<a id="a-3v"></a>是故说曰二俱受尘垢也。<a id="a-3w"></a>习于病根本者。<a id="a-3x"></a>外道异学是。<a id="a-3y"></a>习彼技术而自荣己。<a id="a-3z"></a>及学诸所学者。<a id="a-40"></a>诸有众生学其技术。<a id="a-41"></a>乘马御车造作无端皆能备悉。<a id="a-42"></a>具此行者乃得解脱。<a id="a-43"></a>是故说曰及学诸所学也。<a id="a-44"></a>观诸持戒者。<a id="a-45"></a>或有梵志奉持禁戒。<a id="a-46"></a>或持乌戒举声似乌。<a id="a-47"></a>或持秃枭戒随时跪拜效秃枭鸣。<a id="a-48"></a>或持鹿戒声响似鹿。<a id="a-49"></a>是故说曰观诸持戒者也。<a id="a-4A"></a>梵志清净人者。<a id="a-4B"></a>彼外道异学自相谓言。<a id="a-4C"></a>其有两两行净行者。<a id="a-4D"></a>便得解脱至清净处。<a id="a-4E"></a>若复事火日月神珠药草衣服宫殿屋舍。<a id="a-4F"></a>然后乃至无为之处。<a id="a-4G"></a>是谓名曰一边际也。<a id="a-4H"></a>世有众生邪见心盛。<a id="a-4I"></a>贪着爱欲不能舍离。<a id="a-4J"></a>计欲清净外人习之犯欲无隙。<a id="a-4K"></a>是谓诸贤增益诸着。<a id="a-4L"></a>能得知此者亦不随流转。<a id="a-4M"></a>有目者观。<a id="a-4N"></a>所谓有目者诸佛世尊是。<a id="a-4O"></a>信能观察流转停息。<a id="a-4P"></a>是故说曰有目者所见。<a id="a-4Q"></a>解此二边者无所染着不兴尘劳。<a id="a-4R"></a>此名边际。</p>
  <p id="a4S">当观水上泡　　亦观幻野马</p>
  <p id="a4T">如是不观身　　亦不见死王</p>
  <p id="a4U">当观水上泡亦观幻野马者。<a id="a-4V"></a>如彼水泡不得久停。<a id="a-4W"></a>昔有国王女为王所爱。<a id="a-4X"></a>未曾离目。<a id="a-4Y"></a>时天降雨水上有泡。<a id="a-4Z"></a>女见水泡意甚爱敬。<a id="a-4a"></a>女白王言。<a id="a-4b"></a>我欲得水上泡以为头花鬘。<a id="a-4c"></a>王告女曰。<a id="a-4d"></a>今水上泡不可获持。<a id="a-4e"></a>云何得取以为花鬘。<a id="a-4f"></a>女白王言。<a id="a-4g"></a>说不得者我当自杀。<a id="a-4h"></a>王闻女语。<a id="a-4i"></a>寻召巧师而告之曰。<a id="a-4j"></a>汝等奇巧靡事不通。<a id="a-4k"></a>速取水泡与我女作鬘。<a id="a-4l"></a>若不尔者当斩汝等。<a id="a-4m"></a>巧师白王。<a id="a-4n"></a>我等不堪取泡作鬘。<a id="a-4o"></a>其中有一老匠。<a id="a-4p"></a>自占堪能取泡。<a id="a-4q"></a>即前白王。<a id="a-4r"></a>我能取泡与王作鬘。<a id="a-4s"></a>王甚欢喜即告女曰。<a id="a-4t"></a>今有一人堪任作鬘。<a id="a-4u"></a>汝可自往躬自瞻视。<a id="a-4v"></a>女随王语在外瞻视。<a id="a-4w"></a>时彼老匠白王女言。<a id="a-4x"></a>我素不别水泡好丑。<a id="a-4y"></a>伏愿王女躬自取泡我当作鬘。<a id="a-4z"></a>女寻取泡随手破坏不能得之。<a id="a-50"></a>如是终日竟不得泡。<a id="a-51"></a>女自疲厌而舍之去。<a id="a-52"></a>女白王言。<a id="a-53"></a>水泡虚伪不可久停。<a id="a-54"></a>愿王与我作紫金鬘。<a id="a-55"></a>终日竟夜无有枯萎。<a id="a-56"></a>水上泡者诳惑人目。<a id="a-57"></a>虽有形质生生便灭。<a id="a-58"></a>盛焰野马亦复如是。<a id="a-59"></a>渴爱疲劳而丧其命。<a id="a-5A"></a>人身虚伪乐少苦多。<a id="a-5B"></a>为磨灭法不得久停。<a id="a-5C"></a>迁转变易在世无几。<a id="a-5D"></a>不为死王所见。<a id="a-5E"></a>是故说曰。<a id="a-5F"></a>当观水上泡亦观幻野马如是不观身亦不见死王。</p>
  <p id="a5G">当观水上泡　　亦观幻野马</p>
  <p id="a5H">如是不观世　　亦不见死王</p>
  <p id="a5I">不观世者。<a id="a-5J"></a>五盛阴身。<a id="a-5K"></a>如是不久当复消灭。<a id="a-5L"></a>设能灭此五阴身者。<a id="a-5M"></a>不与死王相见也。</p>
  <p id="a5N">如是当观身　　如王杂色车</p>
  <p id="a5O">愚者所染着　　善求远离彼</p>
  <p id="a5P">如是当观身如王杂色车者。<a id="a-5Q"></a>如国王车杂色庄严。<a id="a-5R"></a>虽有形色亦不牢固。<a id="a-5S"></a>不任重载。<a id="a-5T"></a>是故说曰如是当观身如王杂色车也。<a id="a-5U"></a>愚者所染着善求远离彼者。<a id="a-5V"></a>愚人所贪玩而习之。<a id="a-5W"></a>智者所弃若捐粪除。<a id="a-5X"></a>是故说曰愚者所染着善求远离彼也。</p>
  <p id="a5Y">如是当观身　　如王杂色车</p>
  <p id="a5Z">愚者所染着　　智者远离之</p>
  <p id="a5a">智人知动摇心不愿乐。<a id="a-5b"></a>常意欲远离如避火灾。<a id="a-5c"></a>是故说曰智者远离之。</p>
  <p id="a5d">如是当观身　　知病之所因</p>
  <p id="a5e">病与愚合会　　焉能可恃怙</p>
  <p id="a5f">人出胞胎由前世因缘。<a id="a-5g"></a>多病少病形貌好丑。<a id="a-5h"></a>是故说曰如是当观身众病之所因病与愚合会焉能可恃怙。</p>
  <p id="a5i">当观画形像　　摩尼绀青发</p>
  <p id="a5j">愚者以为缘　　不求越彼岸</p>
  <p id="a5k">当观画形像摩尼绀青发者。<a id="a-5l"></a>众香芬薰沐浴其发。<a id="a-5m"></a>众香沐浴香气远布。<a id="a-5n"></a>是故说曰当观画形像摩尼绀青发也。<a id="a-5o"></a>愚者以为缘不求越彼岸者。<a id="a-5p"></a>愚者所缠裹不能得远离。<a id="a-5q"></a>无有巧便得至彼岸。<a id="a-5r"></a>所谓彼岸者灭尽泥洹。<a id="a-5s"></a>是故说曰愚者以为缘不求越彼岸也。</p>
  <p id="a5t">当观画形像　　摩尼绀青发</p>
  <p id="a5u">愚者以为缘　　智者所厌患</p>
  <p id="a5v">智慧之人。<a id="a-5w"></a>分别妙观思惟挍计。<a id="a-5x"></a>不兴想着。<a id="a-5y"></a>是故说曰智者所厌患。</p>
  <p id="a5z">强以彩画形　　庄严丑秽身</p>
  <p id="a60">愚者以为缘　　亦不自求度</p>
  <p id="a61">昔有豪族之家。<a id="a-62"></a>饶财多宝七珍具足。<a id="a-63"></a>长者自念。<a id="a-64"></a>今时年少道人情欲未断。<a id="a-65"></a>我今宜请来在家。<a id="a-66"></a>使诸妇女擎食供养。<a id="a-67"></a>设有欲情者我当知之。<a id="a-68"></a>即往在寺请。<a id="a-69"></a>诸年少道人诣长者家。<a id="a-6A"></a>庄严妇女更着新衣。<a id="a-6B"></a>尽出礼拜兴恭敬意。<a id="a-6C"></a>时有六通罗汉寻而觉知。<a id="a-6D"></a>即化死人骸骨血肉消尽。<a id="a-6E"></a>髑髅手脚各自一处。<a id="a-6F"></a>尔时罗汉告诸比丘。<a id="a-6G"></a>当自专意以求度世。<a id="a-6H"></a>莫视女色兴秽污心。<a id="a-6I"></a>时彼长者睹彼瑞应叹未曾有。<a id="a-6J"></a>内自克责知为不是。<a id="a-6K"></a>五体投地自求悔过。<a id="a-6L"></a>我今乃知法之微妙。<a id="a-6M"></a>诸妇女各各惭愧即还入舍。<a id="a-6N"></a>是时罗汉告长者曰。<a id="a-6O"></a>佛法宽博汪洋无涯。<a id="a-6P"></a>卿今以凡夫之智量度圣人。<a id="a-6Q"></a>斯非正理。<a id="a-6R"></a>犹若拳许土块。<a id="a-6S"></a>仰比须弥升合之器。<a id="a-6T"></a>欲量海水。<a id="a-6U"></a>尔时比丘便说此偈。</p>
  <p id="a6V">强以彩画形　　庄严丑秽身</p>
  <p id="a6W">愚者以为缘　　亦不自求度</p>
  <p id="a6X">分发为八分　　双部眼耳珰</p>
  <p id="a6Y">愚者所染着　　亦不自求度</p>
  <p id="a6Z">尔时比丘说此二偈已。<a id="a-6a"></a>便从坐起而去。<a id="a-6b"></a>时彼长者及诸妇女善心自生。<a id="a-6c"></a>恭敬三宝。<a id="a-6d"></a>后日各各成其道迹。</p>
  <p id="a6e">着欲染于欲　　不究结使缘</p>
  <p id="a6f">不以生结使　　当度欲有流</p>
  <p id="a6g">着欲染于欲者。<a id="a-6h"></a>群徒在世志趣不同。<a id="a-6i"></a>或有少欲或欲意偏多。<a id="a-6j"></a>欲偏多者不达贤之法。<a id="a-6k"></a>是故说曰着欲染于欲也。<a id="a-6l"></a>不究结使缘者。<a id="a-6m"></a>贪嫉悭结病中之重者。<a id="a-6n"></a>入骨彻髓医所不疗。<a id="a-6o"></a>积财亿万不肯惠施。<a id="a-6p"></a>至其寿终不能持一钱自随。<a id="a-6q"></a>其有众生修行贪嫉者。<a id="a-6r"></a>身无威神遂致贫穷。<a id="a-6s"></a>宗亲不和为人所轻。<a id="a-6t"></a>是故说曰不究结使缘也。<a id="a-6u"></a>不以生结使当度欲有流者。<a id="a-6v"></a>流有四品。<a id="a-6w"></a>其事不同。<a id="a-6x"></a>云何为四。<a id="a-6y"></a>一者欲流。<a id="a-6z"></a>二者有流。<a id="a-70"></a>三者无明流。<a id="a-71"></a>四者见流。<a id="a-72"></a>众生之类沉溺生死。<a id="a-73"></a>皆由此四流浪。<a id="a-74"></a>四使不能自免。<a id="a-75"></a>方当涉历流转五道。<a id="a-76"></a>是故说曰不以生结使当度欲有流也。</p>
  <p id="a77">上一切无欲　　当察此大观</p>
  <p id="a78">如是有解脱　　本所未度者</p>
  <p id="a79">上一切无欲者。<a id="a-7A"></a>上者色界无色界。<a id="a-7B"></a>欲者欲界也。<a id="a-7C"></a>于此三界无复三毒。<a id="a-7D"></a>于中永得解脱。<a id="a-7E"></a>是故说曰上一切无欲也。<a id="a-7F"></a>当察此大观者。<a id="a-7G"></a>无欲之人是佛第一弟子。<a id="a-7H"></a>佛有四弟子。<a id="a-7I"></a>罗汉为胜为尊为贵为无有上。<a id="a-7J"></a>是故说曰当察此大观也。<a id="a-7K"></a>如是有解脱者。<a id="a-7L"></a>圣人执行不自为己。<a id="a-7M"></a>于诸四駃永得自在。<a id="a-7N"></a>更不著有在身口行。<a id="a-7O"></a>是故说曰如是有解脱也。<a id="a-7P"></a>本所未度者。<a id="a-7Q"></a>昔所经历生死之难。<a id="a-7R"></a>未曾为度。<a id="a-7S"></a>当求方便度此三有更不受有造四大身。<a id="a-7T"></a>是故说曰本所未度者。</p>
  <p id="a7U">非园脱于园　　脱园复就园</p>
  <p id="a7V">当复观此人　　脱缚复就缚</p>
  <p id="a7W">昔佛在释翅搜迦维罗竭国尼拘类园中。<a id="a-7X"></a>尔时世尊到时着衣持钵。<a id="a-7Y"></a>将侍者阿难入迦维罗竭城乞食。<a id="a-7Z"></a>尔时童子难陀。<a id="a-7a"></a>在高楼上。<a id="a-7b"></a>遥见世尊入城乞食。<a id="a-7c"></a>速下高楼至世尊所。<a id="a-7d"></a>头面礼足启世尊言。<a id="a-7e"></a>如来之姓国中豪族。<a id="a-7f"></a>转轮圣王所至之处。<a id="a-7g"></a>何为自辱持钵乞食。<a id="a-7h"></a>尔时难陀取如来钵。<a id="a-7i"></a>入内盛甘馔饮食。<a id="a-7j"></a>佛见难陀入舍之后。<a id="a-7k"></a>告阿难曰。<a id="a-7l"></a>我今向尼拘类园。<a id="a-7m"></a>难陀出者勿复取钵。<a id="a-7n"></a>汝语难陀。<a id="a-7o"></a>躬自送钵还于如来。<a id="a-7p"></a>难陀受教从后送钵。<a id="a-7q"></a>妇复随后语难陀曰。<a id="a-7r"></a>速还勿久须来乃食。<a id="a-7s"></a>前进未久。<a id="a-7t"></a>妇重遣信时还勿停。<a id="a-7u"></a>所以郑重者。<a id="a-7v"></a>恐舍家学道。<a id="a-7w"></a>难陀持至世尊所。<a id="a-7x"></a>手自擎钵授与如来。<a id="a-7y"></a>唯愿时受今欲还家。<a id="a-7z"></a>佛告难陀。<a id="a-80"></a>卿以至此。<a id="a-81"></a>今宜远家剃除须发着三法衣。<a id="a-82"></a>何为复辞欲还到家。<a id="a-83"></a>是时如来以威神力逼迫难陀。<a id="a-84"></a>出家为道闭在静室不使还家。<a id="a-85"></a>如是经历日月之数。<a id="a-86"></a>次第当直遂至难陀。<a id="a-87"></a>难陀闻之内自欢喜。<a id="a-88"></a>我今当直事得从容。<a id="a-89"></a>因此闲暇逃走还家。<a id="a-8A"></a>是时难陀受直使办水扫地事事不阙。<a id="a-8B"></a>是时天神侍卫难陀。<a id="a-8C"></a>汲水至满自然翻弃净地之中。<a id="a-8D"></a>草土更滋。<a id="a-8E"></a>关闭门户户自然开。<a id="a-8F"></a>难陀思惟。<a id="a-8G"></a>我家王者之种。<a id="a-8H"></a>饶财多宝无所乏短。<a id="a-8I"></a>我今逃走向家。<a id="a-8J"></a>设有漏失以物偿之。<a id="a-8K"></a>今当窃逐细径。<a id="a-8L"></a>按大途者备值如来。<a id="a-8M"></a>尔时难陀脱三法衣。<a id="a-8N"></a>更被白服磨何而去。<a id="a-8O"></a>行未经时正值如来从彼而进。<a id="a-8P"></a>难陀见已奔趣大树欲自隐形。<a id="a-8Q"></a>如来神力反使大树在难陀后。<a id="a-8R"></a>难陀周慞安身无处。<a id="a-8S"></a>尔时世尊复以神力。<a id="a-8T"></a>拔彼大树悬在虚空。<a id="a-8U"></a>尔时难陀入树根处隐形自蔽。<a id="a-8V"></a>如来寻往与共相见。<a id="a-8W"></a>难陀何为乃来至此。<a id="a-8X"></a>难陀默然惭愧不对。<a id="a-8Y"></a>如来再三告难陀曰。<a id="a-8Z"></a>汝欲何趣默然不对。<a id="a-8a"></a>难陀言还家与妇相见。<a id="a-8b"></a>佛告难陀。<a id="a-8c"></a>夫人学道心不自专。<a id="a-8d"></a>贪着欲心不顾后世烧身之祸。<a id="a-8e"></a>尔时世尊便说偈言。</p>
  <p id="a8f">非园脱于园　　脱园复就园</p>
  <p id="a8g">当复观此人　　脱缚复就缚</p>
  <p id="a8h">我今将汝天上游观。<a id="a-8i"></a>宜当自专勿怀恐怖。<a id="a-8j"></a>是时世尊以神足力。<a id="a-8k"></a>手接难陀将至天上。<a id="a-8l"></a>见一宫殿七宝所作。<a id="a-8m"></a>金银刻镂玉女营从不可称计。<a id="a-8n"></a>纯女无男亦无夫主。<a id="a-8o"></a>是时难陀前白佛言。<a id="a-8p"></a>是何天宫殿快乐无比。<a id="a-8q"></a>七宝殿堂弹琴鼓瑟。<a id="a-8r"></a>作倡伎乐共相娱乐昔所未闻。<a id="a-8s"></a>然此天女无有夫主。<a id="a-8t"></a>唯愿世尊解我狐疑。<a id="a-8u"></a>尔时世尊告难陀曰。<a id="a-8v"></a>汝自往彼问其情实。<a id="a-8w"></a>天女自当与汝说之。<a id="a-8x"></a>难陀受教至彼天宫。<a id="a-8y"></a>以其情实问天女曰。<a id="a-8z"></a>汝等天女自然受福。<a id="a-90"></a>七宝殿堂五乐自娱。<a id="a-91"></a>汝等夫主竟为所在。<a id="a-92"></a>天女报曰。<a id="a-93"></a>汝不知乎。<a id="a-94"></a>阎浮利地迦维罗竭国。<a id="a-95"></a>释迦文佛并父弟名曰难陀。<a id="a-96"></a>命终之后当来生此处在天宫。<a id="a-97"></a>彼人即我等夫主。<a id="a-98"></a>难陀闻之密自欢喜。<a id="a-99"></a>今所论者正是我也。<a id="a-9A"></a>即还佛所具以此情白世尊言。<a id="a-9B"></a>此诸宫殿玉女营从尽是我许。<a id="a-9C"></a>佛告难陀。<a id="a-9D"></a>快修梵行。<a id="a-9E"></a>如是不久当来至此受福自然。<a id="a-9F"></a>是时世尊以神足力。<a id="a-9G"></a>手接难陀将至地狱。<a id="a-9H"></a>路经铁围山表。<a id="a-9I"></a>见一猕猴瞎无一目。<a id="a-9J"></a>佛语难陀。<a id="a-9K"></a>汝孙陀利妇何如是瞎猕猴乎。<a id="a-9L"></a>难陀白佛。<a id="a-9M"></a>止止世尊勿复说此。<a id="a-9N"></a>岂当以此方之彼人。<a id="a-9O"></a>孙陀利者女中英妙。<a id="a-9P"></a>六十四术无事不闲。<a id="a-9Q"></a>尔时世尊告难陀曰。<a id="a-9R"></a>瞎猕猴比孙陀利。<a id="a-9S"></a>复以孙陀利比诸天女。<a id="a-9T"></a>亿千万倍不以譬喻为比。<a id="a-9U"></a>是时世尊即接难陀将至地狱。<a id="a-9V"></a>示彼苦痛考掠搒笞酸毒难计。<a id="a-9W"></a>八大地狱汤煮罪人。<a id="a-9X"></a>一大地狱十六隔子围绕其狱。<a id="a-9Y"></a>刀山剑树火车炉炭。<a id="a-9Z"></a>烧炙缹煮苦痛难陈。<a id="a-9a"></a>有一大镬狱卒围绕。<a id="a-9b"></a>汤沸火炽不见罪人。<a id="a-9c"></a>难陀白佛。<a id="a-9d"></a>不审世尊。<a id="a-9e"></a>斯诸地狱皆有罪囚。<a id="a-9f"></a>斯是何镬不见罪人。<a id="a-9g"></a>佛告难陀。<a id="a-9h"></a>汝躬自往问彼狱卒。<a id="a-9i"></a>自当为汝说其本末。<a id="a-9j"></a>是时难陀受佛教诫。<a id="a-9k"></a>往问狱卒。<a id="a-9l"></a>斯是何镬空无罪人。<a id="a-9m"></a>狱卒报曰。<a id="a-9n"></a>阎浮利地。<a id="a-9o"></a>真净王家儿得成道。<a id="a-9p"></a>并父弟甘露王儿。<a id="a-9q"></a>名曰难陀。<a id="a-9r"></a>为人放逸淫欲情多。<a id="a-9s"></a>自恃豪族轻忽万民。<a id="a-9t"></a>彼命终之后当来入此镬中。<a id="a-9u"></a>经历劫数乃得免脱。<a id="a-9v"></a>卿欲知者其事如是。<a id="a-9w"></a>难陀闻已衣毛皆竖。<a id="a-9x"></a>形体战栗颜色变异。<a id="a-9y"></a>往趣世尊前白佛言。<a id="a-9z"></a>唯然天师二界大护。<a id="a-A0"></a>今睹此变倍怀恐惧。<a id="a-A1"></a>寻于佛前而说此偈。</p>
  <p id="aA2">今舍天上位　　不造生死本</p>
  <p id="aA3">求离地狱苦　　愿说泥洹灭</p>
  <p id="aA4">尔时世尊渐与难陀说微妙法。<a id="a-A5"></a>安处无为令至道场。</p>
  <p id="aA6">青衣白盖覆　　御者御一轮</p>
  <p id="aA7">观彼末尘垢　　永便断缚者</p>
  <p id="aA8">人多求自归　　山川树木神</p>
  <p id="aA9">园观及神祠　　望免苦患难</p>
  <p id="aAA">人怀恐惧意迷不寤。<a id="a-AB"></a>值前祷祀不别真伪。<a id="a-AC"></a>昔月支国有王名恶少。<a id="a-AD"></a>王此天下莫不靡伏。<a id="a-AE"></a>母教敕王。<a id="a-AF"></a>设卿有临死之难。<a id="a-AG"></a>慎莫左旋佛寺。<a id="a-AH"></a>当念右旋。<a id="a-AI"></a>慎莫违吾此教。<a id="a-AJ"></a>是时恶少王大出兵众攻纯西城。<a id="a-AK"></a>手自执剑杀三亿人。<a id="a-AL"></a>不满四亿。<a id="a-AM"></a>规满五亿。<a id="a-AN"></a>后战不如。<a id="a-AO"></a>乘象奔走。<a id="a-AP"></a>顾见佛图忆母教诫。<a id="a-AQ"></a>便回象右旋。<a id="a-AR"></a>敌国见之皆伏还国。<a id="a-AS"></a>王见贼退寻后追摄即还坏贼擒获。<a id="a-AT"></a>王身便忆佛语。<a id="a-AU"></a>自归佛者。<a id="a-AV"></a>为尊为上无有及者。<a id="a-AW"></a>设我不右旋者。<a id="a-AX"></a>岂能坏此贼乎。<a id="a-AY"></a>是故说曰人多求自归山川树木神园观及神祠望免苦患难也。</p>
  <p id="aAZ">此非自归上　　亦非有吉利</p>
  <p id="aAa">如有自归者　　不脱一切苦</p>
  <p id="aAb">若有自归佛　　归法比丘僧</p>
  <p id="aAc">修习圣四谛　　如慧之所见</p>
  <p id="aAd">苦因苦缘生　　当越此苦本</p>
  <p id="aAe">贤圣八品道　　灭尽甘露际</p>
  <p id="aAf">是为自归上　　非不有吉利</p>
  <p id="aAg">如有自归者　　得脱一切苦</p>
  <p id="aAh">人之修道唯有信义。<a id="a-Ai"></a>信根以全戒则不毁。<a id="a-Aj"></a>诸有众生能自归此三宝者。<a id="a-Ak"></a>无愿不成。<a id="a-Al"></a>为天人所供养。<a id="a-Am"></a>自致得道。<a id="a-An"></a>亦复受永劫之福。<a id="a-Ao"></a>人之无怙犹树之无根。<a id="a-Ap"></a>若有所凭何事不果也。</p>
  <p id="aAq">观以观当观　　不观亦当观</p>
  <p id="aAr">观而复重观　　观而不复观</p>
  <p id="aAs">所谓观者。<a id="a-At"></a>苦习尽道真如四谛。<a id="a-Au"></a>彼执行人。<a id="a-Av"></a>以观苦习尽道真如四谛。<a id="a-Aw"></a>观者现在以观过去当观未来。<a id="a-Ax"></a>兴于尘劳皆由三世。<a id="a-Ay"></a>坠堕生死不至于道。<a id="a-Az"></a>是故说曰观以观当观也。<a id="a-B0"></a>不观亦当观者。<a id="a-B1"></a>所谓不观者。<a id="a-B2"></a>不见苦习尽道。<a id="a-B3"></a>如是当观深察分明知为。<a id="a-B4"></a>不见苦习尽道真如四谛。<a id="a-B5"></a>是故说曰不观亦当观也。<a id="a-B6"></a>观而复重观者。<a id="a-B7"></a>信能分别苦习尽道。<a id="a-B8"></a>一一思惟究畅其义。<a id="a-B9"></a>观而不复观者。<a id="a-BA"></a>已观已知不复思惟。<a id="a-BB"></a>是故说曰不观亦当观观而复不观也。</p>
  <p id="aBC">观而复重观　　分别彼性本</p>
  <p id="aBD">计昼以为夜　　宝身坏不久</p>
  <p id="aBE">观而复重观者。<a id="a-BF"></a>观有二种。<a id="a-BG"></a>一者财观。<a id="a-BH"></a>二者第一义观。<a id="a-BI"></a>夫财观者增益结使。<a id="a-BJ"></a>第一义者。<a id="a-BK"></a>尽有漏成无漏行。<a id="a-BL"></a>是故说曰观而复重观也。<a id="a-BM"></a>分别彼性本者。<a id="a-BN"></a>或有人性造行不同。<a id="a-BO"></a>国界若干法教非一。<a id="a-BP"></a>圣人在中一一分别。<a id="a-BQ"></a>或有意开寤者。<a id="a-BR"></a>或有意不开寤者。<a id="a-BS"></a>或有开寤不开寤者。<a id="a-BT"></a>众生受性寤有迟疾。<a id="a-BU"></a>是以圣人训之以道。<a id="a-BV"></a>勤加修行昼夜匪懈。<a id="a-BW"></a>是故说曰分别彼性本也。<a id="a-BX"></a>计昼以为夜者。<a id="a-BY"></a>众生之类性行不同。<a id="a-BZ"></a>或思善本。<a id="a-Ba"></a>或不思善本。<a id="a-Bb"></a>是谓计昼以为夜也。<a id="a-Bc"></a>宝身坏不久者。<a id="a-Bd"></a>世间财货世之常法。<a id="a-Be"></a>终日聚集要当消坏。<a id="a-Bf"></a>善根财货者终不腐败。<a id="a-Bg"></a>是故律本说曰当以不宝之身易宝身。<a id="a-Bh"></a>不宝之财易宝财。<a id="a-Bi"></a>不宝之命易宝命。<a id="a-Bj"></a>是故说曰宝身坏不久也。</p>
  <p id="aBk">观而不重观　　虽见亦不见</p>
  <p id="aBl">如见而不见　　观而亦不见</p>
  <p id="aBm">观而不重观者。<a id="a-Bn"></a>彼修行人思惟妙观。<a id="a-Bo"></a>道者观察知彼行人。<a id="a-Bp"></a>亦无妙观得思惟。<a id="a-Bq"></a>定者有二种人。<a id="a-Br"></a>一人得观一者不得观。<a id="a-Bs"></a>复更有导师观察行人。<a id="a-Bt"></a>颇有应于圣谛者。<a id="a-Bu"></a>不遍思观之不应圣谛。<a id="a-Bv"></a>是故说曰观而不重观也。<a id="a-Bw"></a>观而亦不见者。<a id="a-Bx"></a>多有思惟修集道行。<a id="a-By"></a>复观久远过去世事。<a id="a-Bz"></a>或有达者。<a id="a-C0"></a>或有不达者。<a id="a-C1"></a>一一分别亦不错乱。<a id="a-C2"></a>是故说曰观而亦不观也。</p>
  <p id="aC3">云何见不见　　何说见不见</p>
  <p id="aC4">因何见不见　　因为出何见</p>
  <p id="aC5">云何见不见者。<a id="a-C6"></a>行人修法计有。<a id="a-C7"></a>是常清净之法。<a id="a-C8"></a>所谓不见者。<a id="a-C9"></a>不见苦习尽道。<a id="a-CA"></a>是故说曰云何见不见也。<a id="a-CB"></a>何说见不见者。<a id="a-CC"></a>行人唯见一缘。<a id="a-CD"></a>或缘色或缘色声香味。<a id="a-CE"></a>或有思惟或不思惟。<a id="a-CF"></a>是故说曰何说见不见也。<a id="a-CG"></a>因何见不见者。<a id="a-CH"></a>犹如二人众行以具功德备悉。<a id="a-CI"></a>虽在生死不怀怯弱。<a id="a-CJ"></a>意求断结亦无疑滞。<a id="a-CK"></a>一人意偏不达究竟。<a id="a-CL"></a>一者不见断诸有漏。<a id="a-CM"></a>一者不见在诸生死。<a id="a-CN"></a>是故说曰因何见不见也。<a id="a-CO"></a>因为出何见者。<a id="a-CP"></a>由贤圣法自见出要义。<a id="a-CQ"></a>所愿必克无所畏忌。<a id="a-CR"></a>是故说曰因何出何见也。</p>
  <p id="aCS">犹若不观苦　　常当深自观</p>
  <p id="aCT">以解苦根源　　是谓明妙观</p>
  <p id="aCU">犹若不观苦者。<a id="a-CV"></a>如彼学人不见苦空非身无我。<a id="a-CW"></a>亦不分别于诸行阴。<a id="a-CX"></a>便为堕落。<a id="a-CY"></a>自观身中污秽不净。<a id="a-CZ"></a>从头至足无一可贪。<a id="a-Ca"></a>我自我有色自我色。<a id="a-Cb"></a>亦不分别色之本末。<a id="a-Cc"></a>是故说曰犹若不观苦常当深自观也。<a id="a-Cd"></a>以解苦根源是谓明妙观者。<a id="a-Ce"></a>所解苦空无常非身之义。<a id="a-Cf"></a>身之为患流溢万病。<a id="a-Cg"></a>行人思惟意不乱错。<a id="a-Ch"></a>深知病之根源。<a id="a-Ci"></a>身寄于世四大合成。<a id="a-Cj"></a>从无数劫以来不睹大明。<a id="a-Ck"></a>斯由痴惑所缠裹故。<a id="a-Cl"></a>我今以脱不造彼缘。<a id="a-Cm"></a>是故说曰以解苦根源是谓明妙观也。</p>
  <p id="aCn">谁令凡夫人　　不睹众行本</p>
  <p id="aCo">因彼而观察　　去冥见大明</p>
  <p id="aCp">谁令凡夫人不睹众行本者。<a id="a-Cq"></a>世间盲冥不睹大明谁之所造。<a id="a-Cr"></a>众生游游不识正路。<a id="a-Cs"></a>现有四大阴持入苦。<a id="a-Ct"></a>愚者染着不信为患。<a id="a-Cu"></a>兴诸邪见遂增尘劳。<a id="a-Cv"></a>因彼行人而自观察。<a id="a-Cw"></a>昼夜思惟断结为业。<a id="a-Cx"></a>去冥见大明。<a id="a-Cy"></a>大明之本无冥根。<a id="a-Cz"></a>是不识佛不识法。<a id="a-D0"></a>不识比丘僧。<a id="a-D1"></a>亦复不识真如四谛苦习尽道。<a id="a-D2"></a>不修境界清净之行。<a id="a-D3"></a>是故说曰谁令凡夫人。<a id="a-D4"></a>不睹众行本也。</p>
  <p data-pb></p>
  <h2 id="aD5">恶行品第二十八</h2>
  <p id="aD6">诸恶莫作　　诸善奉行　　自净其意</p>
  <p id="aD7">是诸佛教</p>
  <p id="aD8">诸恶莫作者。<a id="a-D9"></a>诸佛世尊教诫后人三乘道者。<a id="a-DA"></a>不以修恶而得至道。<a id="a-DB"></a>皆习于善自致道迹。<a id="a-DC"></a>是故说曰诸恶莫作也。<a id="a-DD"></a>诸善奉行者。<a id="a-DE"></a>彼修行人普修众善。<a id="a-DF"></a>唯自璎珞具足众德。<a id="a-DG"></a>见恶则避恒修其善。<a id="a-DH"></a>所谓善者。<a id="a-DI"></a>止观妙药烧灭乱想。<a id="a-DJ"></a>是故说曰诸善奉行。<a id="a-DK"></a>自净其意者。<a id="a-DL"></a>心为行本招致罪根。<a id="a-DM"></a>百八重根难解之结缠裹其心。<a id="a-DN"></a>欲怒痴盛憍慢悭嫉种诸尘垢。<a id="a-DO"></a>有此病者则心不净。<a id="a-DP"></a>行人执志自练心意使不乱想。<a id="a-DQ"></a>如是不息便成道根。<a id="a-DR"></a>是故说曰自净其意也。<a id="a-DS"></a>是诸佛教者。<a id="a-DT"></a>如来演教禁戒不同。<a id="a-DU"></a>戒以检形义以摄心。<a id="a-DV"></a>佛出世间甚不可遇。<a id="a-DW"></a>犹如优昙钵花亿千万劫时时乃有。<a id="a-DX"></a>是故如来遗诫教化。<a id="a-DY"></a>圣圣相承以至今日。<a id="a-DZ"></a>禁诫不可不修。<a id="a-Da"></a>惠施不可不行。<a id="a-Db"></a>吾所成佛王三千者。<a id="a-Dc"></a>皆由禁诫惠施所致也。<a id="a-Dd"></a>是故说曰是诸佛教。</p>
  <p id="aDe">惠施获福报　　不藏恚怒怀</p>
  <p id="aDf">以善灭其恶　　欲怒痴无余</p>
  <p id="aDg">昔日大目揵连同产弟。<a id="a-Dh"></a>饶财多宝七珍具足。<a id="a-Di"></a>金银珍宝车磲马瑙真珠虎珀。<a id="a-Dj"></a>库藏盈溢仆从奴婢不可称计。<a id="a-Dk"></a>是时目连往到弟家。<a id="a-Dl"></a>而告弟曰。<a id="a-Dm"></a>闻卿悭嫉不好惠施。<a id="a-Dn"></a>佛常演说。<a id="a-Do"></a>夫人惠施获报无数。<a id="a-Dp"></a>卿今施者得福无量。<a id="a-Dq"></a>弟闻兄教开藏惠施。<a id="a-Dr"></a>更新立库藏欲受其报。<a id="a-Ds"></a>未经旬日财宝竭尽。<a id="a-Dt"></a>故藏悉空新藏无报。<a id="a-Du"></a>甚至懊恼向兄说曰。<a id="a-Dv"></a>前见告敕施获大报。<a id="a-Dw"></a>不敢违教竭藏惠施。<a id="a-Dx"></a>当来过去诸贫穷者靡不周遍。<a id="a-Dy"></a>然财宝货尽旧藏空竭新藏无报。<a id="a-Dz"></a>将无为兄所疑误乎。<a id="a-E0"></a>目连告曰。<a id="a-E1"></a>止止族姓子。<a id="a-E2"></a>莫陈此语。<a id="a-E3"></a>无使异学邪见之士闻此粗言。<a id="a-E4"></a>若使福德当有形者。<a id="a-E5"></a>虚空境界所不容受。<a id="a-E6"></a>吾今权且示汝微报。<a id="a-E7"></a>若欲见者随从我来。<a id="a-E8"></a>尔时目连以神足力。<a id="a-E9"></a>手接其弟至于六天。<a id="a-EA"></a>彼有宫殿七宝合成。<a id="a-EB"></a>前后浴池香风远布。<a id="a-EC"></a>库藏盈溢不可称计。<a id="a-ED"></a>玉女营从数千万众。<a id="a-EE"></a>纯女无男亦无夫主。<a id="a-EF"></a>弟白目连。<a id="a-EG"></a>是何宫殿巍巍乃尔。<a id="a-EH"></a>不见有男纯是女人。<a id="a-EI"></a>目连告弟。<a id="a-EJ"></a>汝今往问自当知之。<a id="a-EK"></a>即往问之。<a id="a-EL"></a>天女当知。<a id="a-EM"></a>我有所问愿见发遣。<a id="a-EN"></a>天女问曰。<a id="a-EO"></a>有何狐疑而欲见问。<a id="a-EP"></a>其人报曰。<a id="a-EQ"></a>是何宫殿七宝合成。<a id="a-ER"></a>巍巍堂堂悬处虚空。<a id="a-ES"></a>谁有斯德于中受福。<a id="a-ET"></a>愿解我疑永无犹豫。<a id="a-EU"></a>天女报曰。<a id="a-EV"></a>汝不知乎。<a id="a-EW"></a>我等在此积有年岁。<a id="a-EX"></a>食福自然无复是过。<a id="a-EY"></a>欲知我夫主者。<a id="a-EZ"></a>施在心怀今当与说。<a id="a-Ea"></a>阎浮利内迦比国界释迦文佛神力弟子。<a id="a-Eb"></a>名曰目连。<a id="a-Ec"></a>彼有贤者弟大富长者。<a id="a-Ed"></a>好喜惠施周穷济乏。<a id="a-Ee"></a>彼命终之后当来生此。<a id="a-Ef"></a>与我等作夫主。<a id="a-Eg"></a>七宝宫殿及我等身惠施之报。<a id="a-Eh"></a>其人闻喜善心生焉。<a id="a-Ei"></a>还至兄所具白其情。<a id="a-Ej"></a>目连告曰。<a id="a-Ek"></a>云何族姓子。<a id="a-El"></a>夫人惠施当有报耶为无报耶。<a id="a-Em"></a>弟怀惭愧头面忏悔。<a id="a-En"></a>还至世间广施不惓。<a id="a-Eo"></a>是故说曰惠施获福报。<a id="a-Ep"></a>不藏恚怒怀者。<a id="a-Eq"></a>夫人怀毒藏匿在内。<a id="a-Er"></a>伺人之恶恼人之善。<a id="a-Es"></a>如斯之类不可与亲。<a id="a-Et"></a>如灰覆火。<a id="a-Eu"></a>目虽不睹。<a id="a-Ev"></a>蹈则烧脚。<a id="a-Ew"></a>身无防备唐突禁戒。<a id="a-Ex"></a>当时意勇不觉伤损。<a id="a-Ey"></a>人之伤害自古有之。<a id="a-Ez"></a>或先怀嫌。<a id="a-F0"></a>或卒兴怒。<a id="a-F1"></a>卒兴怒者犹尚可恕。<a id="a-F2"></a>先怀嫌者斯意难亲。<a id="a-F3"></a>所以然者。<a id="a-F4"></a>夫人阴谋必有伤克。<a id="a-F5"></a>群愚相逐遂致恶灾。<a id="a-F6"></a>外扬不密内共情通。<a id="a-F7"></a>共相称誉成恶朋友。<a id="a-F8"></a>事与愿违遂致丧没。<a id="a-F9"></a>家属财产斯皆入官。<a id="a-FA"></a>人所憎嫉恶闻其声。<a id="a-FB"></a>是故说曰不藏恚怒怀也。<a id="a-FC"></a>以善灭其恶欲怒痴无余者。<a id="a-FD"></a>所谓善者贤圣道品是也。<a id="a-FE"></a>乘此道品犹四渎水。<a id="a-FF"></a>断流而无所畏难。<a id="a-FG"></a>灭渡诸恶部使不复生。<a id="a-FH"></a>有灾吐毒欲怒痴生。<a id="a-FI"></a>拔三根栽种其三业。<a id="a-FJ"></a>仰修道观进趣四道有何难受。<a id="a-FK"></a>是故说曰以善灭其恶欲怒痴无余也。</p>
  <p id="aFL">只行勿逐愚　　欲群当逐智</p>
  <p id="aFM">智者灭其恶　　如鹤择乳饮</p>
  <p id="aFN">只行勿逐愚者。<a id="a-FO"></a>所谓只行者。<a id="a-FP"></a>在闲静之处意不分散。<a id="a-FQ"></a>思惟善本系念在前。<a id="a-FR"></a>设欲同处当与善知识从事。<a id="a-FS"></a>莫与恶知识从事。<a id="a-FT"></a>是故说曰只行勿逐愚也。<a id="a-FU"></a>欲群当逐智者。<a id="a-FV"></a>世多有人慕及上贤。<a id="a-FW"></a>追逐有智持戒精进辩才深邃。<a id="a-FX"></a>堪说道教不坏疲劳。<a id="a-FY"></a>是故说曰欲群当逐智也。<a id="a-FZ"></a>智者灭其恶者。<a id="a-Fa"></a>智慧之人明古达今。<a id="a-Fb"></a>出言所说必有所济。<a id="a-Fc"></a>昼夜孜孜思惟道术承受明智。<a id="a-Fd"></a>所吐言教以善功德消灭众恶。<a id="a-Fe"></a>是故说曰智者灭其恶也。<a id="a-Ff"></a>如鹤择乳饮者。<a id="a-Fg"></a>如昔有人多捕群鹤孚乳滋长。<a id="a-Fh"></a>展转相生其数无限。<a id="a-Fi"></a>养鹤之法以水和乳乃得食之。<a id="a-Fj"></a>鹤之常法当食之时。<a id="a-Fk"></a>鼻孔出气吹水两辟纯食其乳。<a id="a-Fl"></a>鸟之顽卤由能分别去水食乳。<a id="a-Fm"></a>今之比丘能不尔乎。<a id="a-Fn"></a>当选其善蠲除其恶。<a id="a-Fo"></a>如彼鸟鹤深知好恶也。<a id="a-Fp"></a>是故说曰如鹤择乳饮也。</p>
  <p id="aFq">观世若干变　　知法起灭迹</p>
  <p id="aFr">贤圣不乐世　　愚者不处贤</p>
  <p id="aFs">观世若干变者。<a id="a-Ft"></a>所谓世者世有三品。<a id="a-Fu"></a>一者器世。<a id="a-Fv"></a>二者阴世。<a id="a-Fw"></a>三者众生世。<a id="a-Fx"></a>此三世者贮病之牢室。<a id="a-Fy"></a>内外坚固非医所疗治。<a id="a-Fz"></a>内者四百四病同时俱作。<a id="a-G0"></a>外者含毒之类。<a id="a-G1"></a>蚖蛇百足蝮蝎虎狼所见噬螫。<a id="a-G2"></a>众变若干其事不同。<a id="a-G3"></a>水火盗贼怨仇之类窃来伤害。<a id="a-G4"></a>是故说曰观世若干变也。<a id="a-G5"></a>知法起灭迹。<a id="a-G6"></a>知迹起灭其事有二。<a id="a-G7"></a>一者结迹。<a id="a-G8"></a>二者阴迹。<a id="a-G9"></a>能灭其事乃应无为。<a id="a-GA"></a>是故名曰知法起灭迹。<a id="a-GB"></a>贤圣不乐世愚者不处贤者。<a id="a-GC"></a>贤圣永灭诸恶不处群俗。<a id="a-GD"></a>鹤飞则高不乐丘冢。<a id="a-GE"></a>猩猩好净不处厕溷。<a id="a-GF"></a>贤圣之人亦复如是。<a id="a-GG"></a>不处群俗与共同光。<a id="a-GH"></a>愚者好恶不处贤众。<a id="a-GI"></a>是故说曰贤圣不乐世愚者不处贤也。</p>
  <p id="aGJ">解知念待味　　思惟休息义</p>
  <p id="aGK">无热无饥想　　当服于法味</p>
  <p id="aGL">解知念待味者。<a id="a-GM"></a>经历无数生死已来。<a id="a-GN"></a>未曾得此念待之味。<a id="a-GO"></a>世多甘美珠胜之味。<a id="a-GP"></a>甘蔗葡萄如此之比不可称数。<a id="a-GQ"></a>昼夜享之无有厌足。<a id="a-GR"></a>然不从此得至无为。<a id="a-GS"></a>念待味者未曾经口。<a id="a-GT"></a>设当一遇永无饥渴。<a id="a-GU"></a>其余味者展转生死坠堕三涂。<a id="a-GV"></a>欲求出期实为难矣。<a id="a-GW"></a>是故说曰解知念待味也。<a id="a-GX"></a>思惟休息义者。<a id="a-GY"></a>彼修行人专精一已思惟禅定。<a id="a-GZ"></a>心所念法终不错乱。<a id="a-Ga"></a>从初至竟不识其绪。<a id="a-Gb"></a>是故说曰思惟休息义也。<a id="a-Gc"></a>无热无饥想者。<a id="a-Gd"></a>贪欲是热嗔恚是热。<a id="a-Ge"></a>愚痴是热饥渴是热。<a id="a-Gf"></a>能断此饥渴热者。<a id="a-Gg"></a>其事甚难。<a id="a-Gh"></a>正使饮此四大海水欲消其渴者。<a id="a-Gi"></a>未始见也。<a id="a-Gj"></a>欲除其渴永使不生。<a id="a-Gk"></a>唯有八解澄净之味。<a id="a-Gl"></a>乃得消此众渴之本。<a id="a-Gm"></a>是故说曰无热无渴想。<a id="a-Gn"></a>当服于法味者。<a id="a-Go"></a>所谓法味众施法施胜众味法味胜。<a id="a-Gp"></a>得此味者法身不离苦本断诸世俗饥渴之患。<a id="a-Gq"></a>人欲修学求其解脱。<a id="a-Gr"></a>不得甘露至要之味者。<a id="a-Gs"></a>安坐无为不自殷勤欲求得道迹者甚为难矣。<a id="a-Gt"></a>是故说曰当服于法味也。</p>
  <p id="aGu">人不损其心　　亦不毁其意</p>
  <p id="aGv">以善永灭恶　　不忧堕恶道</p>
  <p id="aGw">人不损其心亦不毁其意者。<a id="a-Gx"></a>人初立行先习善法。<a id="a-Gy"></a>初意犹豫乍信乍不信。<a id="a-Gz"></a>其意勇者闻辄信解。<a id="a-H0"></a>意狐疑者不达于法。<a id="a-H1"></a>此人必当经历生死。<a id="a-H2"></a>亿佛超过不蒙得度。<a id="a-H3"></a>设损其心不毁其意。<a id="a-H4"></a>欲得至道取之甚易。<a id="a-H5"></a>人欲修学专意乃获。<a id="a-H6"></a>如匹夫闻彼有法。<a id="a-H7"></a>中路多难无由经过。<a id="a-H8"></a>一意念彼形意以达。<a id="a-H9"></a>何以故知。<a id="a-HA"></a>如彼得通之人心念形以随。<a id="a-HB"></a>是故说曰人不损其心亦不毁其意也。<a id="a-HC"></a>以善永灭恶不忧堕恶道者。<a id="a-HD"></a>夫人习行敦崇道业。<a id="a-HE"></a>世俗见根而现在前。<a id="a-HF"></a>虽有善根。<a id="a-HG"></a>斯是世俗有漏之行。<a id="a-HH"></a>不兴想着求于上及。<a id="a-HI"></a>斯人终不忧堕恶趣。<a id="a-HJ"></a>是故说曰以善永灭恶不忧堕恶道也。</p>
  <p id="aHK">人欲练其神　　要当数修琢</p>
  <p id="aHL">智者易雕饰　　乃名世之雄</p>
  <p id="aHM">能亲近彼者　　安隐无忧恼</p>
  <p id="aHN">人欲练其神要当数修琢者。<a id="a-HO"></a>旧学之人外虚内实。<a id="a-HP"></a>或有潜隐山薮。<a id="a-HQ"></a>或有佯狂游世。<a id="a-HR"></a>行虽不同所济等一。<a id="a-HS"></a>此不取形器。<a id="a-HT"></a>此纯练精神定意不错。<a id="a-HU"></a>行人权现千转百化。<a id="a-HV"></a>要设方便导引众生至百练室。<a id="a-HW"></a>所谓室者。<a id="a-HX"></a>泥洹虚寂无为城是。<a id="a-HY"></a>是故说曰人欲练其神要当数雕琢也。<a id="a-HZ"></a>智者易雕饰乃名世之雄者。<a id="a-Ha"></a>捷疾利根之人出言成律。<a id="a-Hb"></a>必欲所度得四辩才。<a id="a-Hc"></a>义辩法辩辞辩应辩。<a id="a-Hd"></a>义辩法辩者此二摄内法。<a id="a-He"></a>辞辩应辩者。<a id="a-Hf"></a>此二摄外法。<a id="a-Hg"></a>是故说曰智者易雕饰乃名世之雄也。<a id="a-Hh"></a>能亲近彼者安隐无忧恼者。<a id="a-Hi"></a>人执威仪进止去来周旋往返。<a id="a-Hj"></a>皆执威仪不失其节。<a id="a-Hk"></a>犹如众花竞敷香气远布。<a id="a-Hl"></a>履行之人亦复如是。<a id="a-Hm"></a>戒闻施德诸总持门定意不散者。<a id="a-Hn"></a>能亲近此无所违失。<a id="a-Ho"></a>便能成就无漏圣行。<a id="a-Hp"></a>是故说曰能亲近彼者安隐无忧恼。</p>
  <p id="aHq">永息无过者　　柔和不卒暴</p>
  <p id="aHr">吹弃诸恶法　　如风落其叶</p>
  <p id="aHs">永息无过者柔和不卒暴者。<a id="a-Ht"></a>诸根具足无所流溢。<a id="a-Hu"></a>所说专正言不卒暴。<a id="a-Hv"></a>威仪礼节无所漏失。<a id="a-Hw"></a>如斯之人无有俦匹亦无过者。<a id="a-Hx"></a>是故说曰永息无过者柔和不卒暴也。<a id="a-Hy"></a>吹弃诸恶法如风去其叶者。<a id="a-Hz"></a>行人执意铿然不动。<a id="a-I0"></a>执信坚固。<a id="a-I1"></a>毫厘不犯。<a id="a-I2"></a>去诸恶法日进其善。<a id="a-I3"></a>昼夜挍饰不令有尘。<a id="a-I4"></a>如铁生垢莹治乃明。<a id="a-I5"></a>人心重垢须慧乃照。<a id="a-I6"></a>是故说曰吹弃诸恶法如风去其叶也。</p>
  <p id="aI7">无故畏彼人　　谤毁清净者</p>
  <p id="aI8">寻恶获其力　　烟云风所吹</p>
  <p id="aI9">无故畏彼人谤毁清净者。<a id="a-IA"></a>人之修学除秽为上。<a id="a-IB"></a>行人除垢唯修清净功德充满何惧不达。<a id="a-IC"></a>心无悭嫉者。<a id="a-ID"></a>崇其道根豁然自寤斯由通达了深要故。<a id="a-IE"></a>清净之人无有结使。<a id="a-IF"></a>愚者谤毁谓为不净。<a id="a-IG"></a>谤毁圣者受无择罪。<a id="a-IH"></a>斯由福报积行所致是故说曰无故畏彼人谤毁清净者也寻恶获其力烟云风所吹者。<a id="a-II"></a>世人执迷以恶为妙。<a id="a-IJ"></a>由是殃祸渐入泰山。<a id="a-IK"></a>造地狱饿鬼杂畜生之罪。<a id="a-IL"></a>是故说曰寻恶获其力烟云风所吹也。</p>
  <p id="aIM">人之为行　　各各自知　　善之为善</p>
  <p id="aIN">恶之为恶</p>
  <p id="aIO">人之为行各各自知者。<a id="a-IP"></a>人之修行志趣若干。<a id="a-IQ"></a>恶者自知恶善者自知善。<a id="a-IR"></a>虽为善恶不自知者受报一倍。<a id="a-IS"></a>善者受福无穷。<a id="a-IT"></a>恶者受罪一倍。<a id="a-IU"></a>净者受净行。<a id="a-IV"></a>不净者受不净行。<a id="a-IW"></a>临终之时善恶然别若神来迎。<a id="a-IX"></a>见宫殿屋舍园观浴池神不错乱。<a id="a-IY"></a>衣被服饰自然着体。<a id="a-IZ"></a>天女围绕共相娱乐。<a id="a-Ia"></a>还自见光所照无碍。<a id="a-Ib"></a>积恶之人临死之日神识倒错。<a id="a-Ic"></a>但见大火剑戟。<a id="a-Id"></a>见蹲鸱野狐罗刹妖魅虎狼恶兽。<a id="a-Ie"></a>复见刀山剑树荆棘坑坎恶鬼围绕。<a id="a-If"></a>是故说曰善之为善恶之为恶也。</p>
  <p id="aIg">人之为恶　　后自受报　　已不为恶</p>
  <p id="aIh">后无所忧</p>
  <p id="aIi">人之为恶后自受报者。<a id="a-Ij"></a>夫人为恶自招祸患。<a id="a-Ik"></a>非有父母兄弟宗族代受其罪。<a id="a-Il"></a>自不为恶后不受报。<a id="a-Im"></a>如此之人。<a id="a-In"></a>生则遇圣当受其福。<a id="a-Io"></a>非父母兄弟代获其庆。<a id="a-Ip"></a>意自清洁不累于人。<a id="a-Iq"></a>自行清净自受其报。<a id="a-Ir"></a>是故说曰。<a id="a-Is"></a>人之为恶后自受报已。<a id="a-It"></a>不为恶后无所忧也。</p>
  <p id="aIu">达己净不净　　何虑他人净</p>
  <p id="aIv">愚者不自练　　如铁钻纯钢</p>
  <p id="aIw">达己净不净何虑他人净者。<a id="a-Ix"></a>己自清净亦能使彼行清净。<a id="a-Iy"></a>己行不均焉能使彼得清净行。<a id="a-Iz"></a>是故说曰。<a id="a-J0"></a>达己净不净何虑他人净也。<a id="a-J1"></a>愚者不自练。<a id="a-J2"></a>如铁钻纯钢者。<a id="a-J3"></a>愚人所习终日不穷。<a id="a-J4"></a>一日所造坠堕永劫。<a id="a-J5"></a>虽遇贤圣不蒙济度。<a id="a-J6"></a>犹铁钻纯钢功至不可获。<a id="a-J7"></a>是故说曰。<a id="a-J8"></a>愚者不自练如铁钻纯钢也。</p>
  <p id="aJ9">若眼见非邪　　黠人求方便</p>
  <p id="aJA">智者善寿世　　亦不为众恶</p>
  <p id="aJB">若眼见非邪者。<a id="a-JC"></a>夫人习行专精为恶。<a id="a-JD"></a>若眼见色不起眼识。<a id="a-JE"></a>若好若丑意悉平等。<a id="a-JF"></a>设见好色不兴染着。<a id="a-JG"></a>设见恶色亦不怀戚。<a id="a-JH"></a>是故说曰若眼见非邪。<a id="a-JI"></a>黠人求方便者。<a id="a-JJ"></a>见彼眼色知为非真。<a id="a-JK"></a>为磨灭法迁转不住。<a id="a-JL"></a>生者有尽常者亦灭。<a id="a-JM"></a>愚者玩习智者所嗤。<a id="a-JN"></a>是故说曰黠人求方便也。<a id="a-JO"></a>智者善寿世亦不为众恶者。<a id="a-JP"></a>智人所施教权化非一。<a id="a-JQ"></a>防恶于无形。<a id="a-JR"></a>养福于自然。<a id="a-JS"></a>执行不累于世。<a id="a-JT"></a>言教不损于形质。<a id="a-JU"></a>在世周旋。<a id="a-JV"></a>未几彼寿见短如有耻。<a id="a-JW"></a>见长不自称。<a id="a-JX"></a>在世讫其寿终不为恶行。<a id="a-JY"></a>是故说曰智者善寿世不为众恶也。</p>
  <p id="aJZ">商人在路惧　　伴少而货多</p>
  <p id="aJa">经过崄难处　　然有折轴忧</p>
  <p id="aJb">商人在路惧伴少而货多者。<a id="a-Jc"></a>昔有众贾商人。<a id="a-Jd"></a>冒涉途路。<a id="a-Je"></a>经过旷野崄难之中。<a id="a-Jf"></a>路多盗贼无由自免。<a id="a-Jg"></a>所赍财宝无有资粮。<a id="a-Jh"></a>同伴行人无有器仗用自防备。<a id="a-Ji"></a>行人既少财宝极多。<a id="a-Jj"></a>心怀恐惧神识炽然。<a id="a-Jk"></a>有一黠者告其同伴勿生恐惧。<a id="a-Jl"></a>吾当设计得免此难。<a id="a-Jm"></a>众人意正便得无他。<a id="a-Jn"></a>是故说曰商人在路惧伴少而货多也。<a id="a-Jo"></a>经过崄难处然有折轴忧者。<a id="a-Jp"></a>道路崄难不遇良伴。<a id="a-Jq"></a>舍其大道随其细径不达所至。<a id="a-Jr"></a>中遇车坏前伴不顾后伴。<a id="a-Js"></a>共相捐弃。<a id="a-Jt"></a>是以世尊借此为喻。<a id="a-Ju"></a>欲使后生深识罪福。<a id="a-Jv"></a>受化者无毫厘之碍。<a id="a-Jw"></a>演教者不捐其功。<a id="a-Jx"></a>是故说曰经过崄难处然有折轴忧。</p>
  <p id="aJy">有身无疮痏　　不为毒所害</p>
  <p id="aJz">毒无奈疮何　　无恶无所造</p>
  <p id="aK0">犹如调达在罗阅城。<a id="a-K1"></a>兴谋害心后事彰露举国闻知。<a id="a-K2"></a>时王阿阇世语调达曰。<a id="a-K3"></a>汝宜出国不须住此。<a id="a-K4"></a>十六大国莫不闻知。<a id="a-K5"></a>云何此有调达造作众恶。<a id="a-K6"></a>起伤害心向于如来。<a id="a-K7"></a>调达闻已内怀忧戚。<a id="a-K8"></a>心不自宁便还本国。<a id="a-K9"></a>宿怨不尽为恚结所缠。<a id="a-KA"></a>唐突菩萨宫内。<a id="a-KB"></a>语瞿夷曰。<a id="a-KC"></a>我今取汝拜为第一夫人。<a id="a-KD"></a>不审圣女为可尔不。<a id="a-KE"></a>瞿夷闻之语调达曰。<a id="a-KF"></a>前汝右手吾欲把之。<a id="a-KG"></a>调达寻舒手使把。<a id="a-KH"></a>扼腕骨碎五指血出。<a id="a-KI"></a>当时迷闷良久乃稣。<a id="a-KJ"></a>瞿夷语曰。<a id="a-KK"></a>除悉达力。<a id="a-KL"></a>更无有人出我上者。<a id="a-KM"></a>设当与汝相把持者。<a id="a-KN"></a>身体碎烂剧于尘雾。<a id="a-KO"></a>犹如力人指坏千树。<a id="a-KP"></a>随意碎之有何难乎。<a id="a-KQ"></a>是时调达。<a id="a-KR"></a>转进入宫殿坐菩萨床。<a id="a-KS"></a>宫人见之悉共嫌恨。<a id="a-KT"></a>即前竞捉掷于床下。<a id="a-KU"></a>即伤左臗不堪行来。<a id="a-KV"></a>家人辇舆还归本舍。<a id="a-KW"></a>诸释皆嫌皆来告语。<a id="a-KX"></a>汝今调达宜可改更向佛忏悔。<a id="a-KY"></a>调达闻之私设巧诈。<a id="a-KZ"></a>密作铁爪害毒涂之。<a id="a-Ka"></a>外形柔和内怀嗔恚。<a id="a-Kb"></a>尔时调达忆佛所说。<a id="a-Kc"></a>瞿昙沙门恒陈此言。<a id="a-Kd"></a>有身无疮痏不为毒所害。<a id="a-Ke"></a>毒无奈疮何无恶无所造。<a id="a-Kf"></a>我今当往佯如忏悔。<a id="a-Kg"></a>以爪掴坏其脚。<a id="a-Kh"></a>毒气流溢自当取死。<a id="a-Ki"></a>诸人辇舆往诣世尊。<a id="a-Kj"></a>去世尊三七仞。<a id="a-Kk"></a>语左右人。<a id="a-Kl"></a>下我在地吾欲步往。<a id="a-Km"></a>寻下在地寻时地中勇火沸出。<a id="a-Kn"></a>缠裹其身将入地狱。<a id="a-Ko"></a>是故说曰有身无疮痏不为毒所害毒无奈疮何也。</p>
  <p id="aKp">多有行众恶　　必为身作累</p>
  <p id="aKq">施善布恩德　　此事甚为难</p>
  <p id="aKr">多有行众恶必为身作累者。<a id="a-Ks"></a>世多有人布恶自侵不合圣谛。<a id="a-Kt"></a>屠割鱼猎养猪畜鸡。<a id="a-Ku"></a>张施悬弶以捕群鹿。<a id="a-Kv"></a>为贼杀贼缚就狱卒。<a id="a-Kw"></a>真陀罗种弦索飞纶。<a id="a-Kx"></a>如是恶行众生不可称说。<a id="a-Ky"></a>如斯之类必为身作患。<a id="a-Kz"></a>死入地狱受痛难量。<a id="a-L0"></a>是故说曰。<a id="a-L1"></a>多有行众恶必为身作累也。<a id="a-L2"></a>施善布恩德此事甚为难者。<a id="a-L3"></a>人能自察前世后世善恶报应。<a id="a-L4"></a>广施周穷侵肌之贷。<a id="a-L5"></a>以施于人此事甚难。<a id="a-L6"></a>是故说曰施善布恩德此事甚为难也。</p>
  <p id="aL7">善哉修善者　　善哉为甚恶</p>
  <p id="aL8">恶恶自为易　　恶人为善难</p>
  <p id="aL9">善哉修善者。<a id="a-LA"></a>善人修善行应自然。<a id="a-LB"></a>为恶之徒不可亲近。<a id="a-LC"></a>为善之人诸佛卫护。<a id="a-LD"></a>诸天世人所可爱敬。<a id="a-LE"></a>所至之方终不离善知识。<a id="a-LF"></a>是故说曰善哉修善者。<a id="a-LG"></a>善哉为甚恶者。<a id="a-LH"></a>人之为恶日增无损。<a id="a-LI"></a>犹如蔓草不种自滋。<a id="a-LJ"></a>正使铲其地净故处。<a id="a-LK"></a>犹生不息。<a id="a-LL"></a>是故说曰善哉为甚恶也。<a id="a-LM"></a>恶恶自为易恶人为善难者。<a id="a-LN"></a>犹如真陀罗种。<a id="a-LO"></a>恒担死人捐弃冢间。<a id="a-LP"></a>心恒喜欢无所畏忌。<a id="a-LQ"></a>心倍欢喜以自娱乐。<a id="a-LR"></a>犹若典狱之人守护杻械。<a id="a-LS"></a>昼夜行恶自谓为尊。<a id="a-LT"></a>贤圣之人观此众变以为大患。<a id="a-LU"></a>应死之人将诣都市。<a id="a-LV"></a>举足下足以近死地。<a id="a-LW"></a>三界酸楚何可贪慕。<a id="a-LX"></a>是故说曰恶恶自为易恶人为善难也。</p>
  <p id="aLY">愚者自谓生　　犹恶未成熟</p>
  <p id="aLZ">恶以成熟满　　诸苦亦复熟</p>
  <p id="aLa">愚者自谓正犹恶未成熟者。<a id="a-Lb"></a>愚人自念所行专正。<a id="a-Lc"></a>余者所作皆为非法。<a id="a-Ld"></a>见行善者共憎嫉之。<a id="a-Le"></a>罪根以具痴心纯熟。<a id="a-Lf"></a>然后乃知我所作非。<a id="a-Lg"></a>今我造恶非父母为。<a id="a-Lh"></a>亦非兄弟宗亲所造。<a id="a-Li"></a>分受其罪悔无所及。<a id="a-Lj"></a>非天非鬼非沙门梵志之所造。<a id="a-Lk"></a>我今自知罪之根本。<a id="a-Ll"></a>上不怨天下不尤地。<a id="a-Lm"></a>甘心受罪知复奈何。<a id="a-Ln"></a>是故说曰愚者自谓正犹恶未成熟也。<a id="a-Lo"></a>恶以成熟满诸苦亦复受者。<a id="a-Lp"></a>积罪之人入狱受报。<a id="a-Lq"></a>十三种焰缠裹其身。<a id="a-Lr"></a>死而复稣求死不得。<a id="a-Ls"></a>要偿故罪以尽无余。<a id="a-Lt"></a>然后乃出。<a id="a-Lu"></a>若在畜生愚痴所蔽不识真道。<a id="a-Lv"></a>领肿脊坏穿鼻羁头枷锁手脚。<a id="a-Lw"></a>若生饿鬼昼夜饥渴。<a id="a-Lx"></a>腹若泰山咽细若针。<a id="a-Ly"></a>身长四十里。<a id="a-Lz"></a>一寸千隔。<a id="a-M0"></a>若在人中贫贱困悴。<a id="a-M1"></a>衣不盖形食不充口。<a id="a-M2"></a>是故说曰恶以成熟满诸苦亦复熟也。</p>
  <p id="aM3">贤者见于恶　　不为恶所熟</p>
  <p id="aM4">如恶以不熟　　恶者观其恶</p>
  <p id="aM5">贤者见于恶不为恶所熟者。<a id="a-M6"></a>彼执行人见其行恶随时诃谏。<a id="a-M7"></a>此非妙行轮转生死求出甚难。<a id="a-M8"></a>于三恶道造罪根本。<a id="a-M9"></a>是故说曰贤者见于恶不为恶所熟也。<a id="a-MA"></a>如恶以不熟恶者观其恶者。<a id="a-MB"></a>如人作恶后寻怀悔。<a id="a-MC"></a>咄我所作将非。<a id="a-MD"></a>其宜人之所嫉。<a id="a-ME"></a>我今习之将非。<a id="a-MF"></a>是我执意误乎。<a id="a-MG"></a>自今改悔观恶秽污。<a id="a-MH"></a>是故说曰如恶以不熟恶者观其恶也。</p>
  <p id="aMI">贤者观其恶　　乃至贤不熟</p>
  <p id="aMJ">设以贤熟者　　贤贤自相观</p>
  <p id="aMK">贤者观其恶乃至贤不熟者。<a id="a-ML"></a>贤人守戒众德具足。<a id="a-MM"></a>多闻辩慧言无缺漏。<a id="a-MN"></a>出言柔和常行真诚。<a id="a-MO"></a>行四等心慈愍一切。<a id="a-MP"></a>见小过隙便怀恐惧。<a id="a-MQ"></a>况当造无择之罪。<a id="a-MR"></a>是故说曰贤者观其恶乃至贤不熟也。<a id="a-MS"></a>设以贤熟者贤贤自相观者。<a id="a-MT"></a>贤者自察自观性行。<a id="a-MU"></a>我今所致供养者。<a id="a-MV"></a>皆由前身积学所致。<a id="a-MW"></a>宿不种福布恩施德。<a id="a-MX"></a>今日何缘得此福报。<a id="a-MY"></a>今不谨慎重行其德者。<a id="a-MZ"></a>后更受形无福可凭。<a id="a-Ma"></a>复当流浪经历生死。<a id="a-Mb"></a>方便积行久乃成就。<a id="a-Mc"></a>其间艰难非度所知非算所筹。<a id="a-Md"></a>过佛恒沙不睹不闻。<a id="a-Me"></a>由行自坠至今不度。<a id="a-Mf"></a>是故说曰设以贤熟者贤贤自相观也。</p>
  <p id="aMg">人虽为恶行　　亦不数数作</p>
  <p id="aMh">于彼意不乐　　知恶之为苦</p>
  <p id="aMi">人虽为恶行亦不数数。<a id="a-Mj"></a>作者人为恶行当自改更。<a id="a-Mk"></a>备受三涂八难之苦。<a id="a-Ml"></a>于中求出亦甚难得。<a id="a-Mm"></a>是故智者。<a id="a-Mn"></a>制以禁法防以未然。<a id="a-Mo"></a>设受其报犹轻。<a id="a-Mp"></a>若在地狱汤冷水微受苦无几。<a id="a-Mq"></a>斯由悔过知罪根本。<a id="a-Mr"></a>若作畜生负担不重。<a id="a-Ms"></a>食以随时不加苦痛。<a id="a-Mt"></a>若为饿鬼。<a id="a-Mu"></a>鬼有四种。<a id="a-Mv"></a>生作豪尊饿鬼。<a id="a-Mw"></a>衣食自然。<a id="a-Mx"></a>若处人间豪富大族无所渴乏。<a id="a-My"></a>若生于天。<a id="a-Mz"></a>微福之报。<a id="a-N0"></a>食以覆口自耻福少。<a id="a-N1"></a>是故说曰人虽为恶行亦不数数作也。<a id="a-N2"></a>于彼意不乐知恶之为苦者。<a id="a-N3"></a>学人见恶意不愿乐。<a id="a-N4"></a>自摄其意不使分散。<a id="a-N5"></a>罪虽微细报如泰山。<a id="a-N6"></a>猛火虽小焚烧山野。<a id="a-N7"></a>是以智者常当防虑知恶根源众苦之首。<a id="a-N8"></a>是故说曰于彼意不乐知恶之为苦也。</p>
  <p id="aN9">人能作其福　　亦当数数造</p>
  <p id="aNA">于彼意愿乐　　善受其福报</p>
  <p id="aNB">人能作其福亦当数数造者。<a id="a-NC"></a>人生一世。<a id="a-ND"></a>所以致贫穷者。<a id="a-NE"></a>皆由前身悭结所误。<a id="a-NF"></a>是以圣人触类所说。<a id="a-NG"></a>先以施惠为首。<a id="a-NH"></a>虽复贫穷。<a id="a-NI"></a>要当少多减损以补曩愆。<a id="a-NJ"></a>虽无财货当自役己出力作使。<a id="a-NK"></a>修补神祠佐助众事。<a id="a-NL"></a>不使日夜阙其福业。<a id="a-NM"></a>弹指之顷念善亦是。<a id="a-NN"></a>况复躬自行功德乎。<a id="a-NO"></a>是故说曰人能作其福亦当数数造也。<a id="a-NP"></a>于彼意愿乐善受其福报者。<a id="a-NQ"></a>人之修福多所润及。<a id="a-NR"></a>见行善者代其欢喜。<a id="a-NS"></a>辄自出财劝助为福。<a id="a-NT"></a>见身获祐善名流布。<a id="a-NU"></a>见者心欢靡不致敬。<a id="a-NV"></a>生辄遇圣不堕八无闲处。<a id="a-NW"></a>是故说曰于彼意愿乐善受其福报。</p>
  <p id="aNX">先当制善心　　摄持恶根本</p>
  <p id="aNY">由是兴福业　　心由乐于恶</p>
  <p id="aNZ">先当制善心摄持恶根本者。<a id="a-Na"></a>善心具足勿令分散。<a id="a-Nb"></a>执意在前如擎油钵。<a id="a-Nc"></a>战战竞竞如避劫烧。<a id="a-Nd"></a>当以无常苦空非身。<a id="a-Ne"></a>除心秽垢沐浴使净。<a id="a-Nf"></a>是故说曰当先制善心摄持恶根本也。<a id="a-Ng"></a>由是兴福业心由乐于恶者。<a id="a-Nh"></a>人不行善作后世资粮者。<a id="a-Ni"></a>命终烧身之患。<a id="a-Nj"></a>日夜为恶不能自改。<a id="a-Nk"></a>是故说曰由是兴福业心由乐于恶也。</p>
  <p id="aNl">为恶虽复少　　后世受苦深</p>
  <p id="aNm">当获无边报　　如毒在心腹</p>
  <p id="aNn">为恶虽复少后世受苦深者。<a id="a-No"></a>人意不固所行无记。<a id="a-Np"></a>少多为罪或觉不觉。<a id="a-Nq"></a>要当受报不免其对。<a id="a-Nr"></a>无惭无愧不求出要求度世道。<a id="a-Ns"></a>是故说曰为恶虽复少后世受苦深也。<a id="a-Nt"></a>当获无边报如毒在心腹者。<a id="a-Nu"></a>少多有隙尘垢染意。<a id="a-Nv"></a>便当受于无边之罪。<a id="a-Nw"></a>或触娆人使兴恶行。<a id="a-Nx"></a>由是自致堕无边罪。<a id="a-Ny"></a>或离别眷属斗乱家室。<a id="a-Nz"></a>如此之苦众恼无数。<a id="a-O0"></a>是故说曰当获无边报如毒在心腹也。</p>
  <p id="aO1">为福虽少　　后受大福　　当获大报</p>
  <p id="aO2">如种获实</p>
  <p id="aO3">为福虽少后受大福者。<a id="a-O4"></a>人之为福唯存在心。<a id="a-O5"></a>不在财物有多有少。<a id="a-O6"></a>设施物多内心吝惜。<a id="a-O7"></a>后获其福亦不足言。<a id="a-O8"></a>施物虽少心意普等。<a id="a-O9"></a>广及一切不自为己。<a id="a-OA"></a>后获其福不可称限。<a id="a-OB"></a>是故说曰为福虽少后受大福也。<a id="a-OC"></a>当获大报如种获实者。<a id="a-OD"></a>后受天人自然之福颜色从容。<a id="a-OE"></a>恒处中国不在边境。<a id="a-OF"></a>言从语用不伤人意。<a id="a-OG"></a>饶财多宝不怀憎嫉。<a id="a-OH"></a>在家修德宗族和穆。<a id="a-OI"></a>设当出家捐弃恩爱。<a id="a-OJ"></a>剃除须发着三法衣。<a id="a-OK"></a>苦形学道除荣冀心。<a id="a-OL"></a>越次取证尽其有漏成无漏行。<a id="a-OM"></a>众德普备功福具满。<a id="a-ON"></a>犹如田夫多种获报。<a id="a-OO"></a>仓库盈满意志欢喜。<a id="a-OP"></a>内自庆贺功不唐举。<a id="a-OQ"></a>是故说曰当获大报如种获实也。</p>
  <p id="aOR">无过而强轻　　无恚而强侵</p>
  <p id="aOS">当于十品处　　便当趣于彼</p>
  <p id="aOT">无过而强轻无恚而强侵者。<a id="a-OU"></a>如彼有人无有恚嫉憍慢之心。<a id="a-OV"></a>然愚騃之人。<a id="a-OW"></a>兴意向彼起谋害心。<a id="a-OX"></a>诸佛世尊慈愍一切。<a id="a-OY"></a>见有哀苦拔济其难。<a id="a-OZ"></a>兴念生类如母爱子。<a id="a-Oa"></a>是故说曰无过而强轻无恚而强侵也。<a id="a-Ob"></a>当于十品处便当趣于彼者。<a id="a-Oc"></a>所谓十品者。<a id="a-Od"></a>一名无救。<a id="a-Oe"></a>二名焰三名大焰。<a id="a-Of"></a>四名黑绳五名啼哭。<a id="a-Og"></a>六名大啼哭。<a id="a-Oh"></a>七名等害八名等命。<a id="a-Oi"></a>九者畜生。<a id="a-Oj"></a>十者饿鬼。<a id="a-Ok"></a>其有众生恶心炽盛。<a id="a-Ol"></a>寿终之后不离此十处。<a id="a-Om"></a>是故说曰当于十品处便当趣于彼也。</p>
  <p id="aOn">痛痒语粗犷　　此形必坏败</p>
  <p id="aOo">众病所酷切　　心乱而不定</p>
  <p id="aOp">宗族别离散　　财货费耗尽</p>
  <p id="aOq">王者所劫略　　所愿不从意</p>
  <p id="aOr">或复无数变　　为火所焚烧</p>
  <p id="aOs">身坏无智慧　　亦趣于十品</p>
  <p id="aOt">此上诸偈。<a id="a-Ou"></a>尽是如来神口所说。<a id="a-Ov"></a>调达愚教阿阇世酒饮暴象醉向如来。<a id="a-Ow"></a>是时世尊寻向彼象。<a id="a-Ox"></a>而说斯偈。</p>
  <p id="aOy">作恶勿言无　　久作言无罪</p>
  <p id="aOz">屏猥言无罪　　斯皆有证验</p>
  <p id="aP0">夫人作恶事有轻重。<a id="a-P1"></a>意盛不舍不能去离不求出要。<a id="a-P2"></a>藏隐自匿。<a id="a-P3"></a>亦复不能向人陈说。<a id="a-P4"></a>是以世尊教诲后人。<a id="a-P5"></a>新作旧造下至屏猥之处。<a id="a-P6"></a>善恶冥报不可藏匿。<a id="a-P7"></a>是故说曰作恶勿言无久作言无罪也。<a id="a-P8"></a>屏猥言无罪斯皆有证验者。<a id="a-P9"></a>人欲设意在屏猥处造诸罪根。<a id="a-PA"></a>当时虽可免萌类谤。<a id="a-PB"></a>然复不免后世报对。<a id="a-PC"></a>是故说曰屏猥言无罪斯皆有证验也。</p>
  <p id="aPD">作恶言有忧　　久作亦言忧</p>
  <p id="aPE">屏猥亦言忧　　彼报亦有忧</p>
  <p id="aPF">人之造恶初意赫炽不自觉知。<a id="a-PG"></a>当时心勇谓为应尔。<a id="a-PH"></a>尔时世尊便引其喻。<a id="a-PI"></a>如日初没之际。<a id="a-PJ"></a>山川树影皆各垂阴遂至于冥。<a id="a-PK"></a>今此群惑之徒。<a id="a-PL"></a>执迷亦尔。<a id="a-PM"></a>造身口行不善之本。<a id="a-PN"></a>临终之日诸恶重阴。<a id="a-PO"></a>各各自随渐渐将至冥室受报。<a id="a-PP"></a>是故说曰作恶言有忧久作亦言忧屏猥亦言忧彼报亦有忧也。</p>
  <p id="aPQ">此忧彼亦忧　　恶行二俱忧</p>
  <p id="aPR">彼忧彼受报　　见行乃知审</p>
  <p id="aPS">所谓此忧者今现世忧。<a id="a-PT"></a>所谓彼忧者。<a id="a-PU"></a>后世之忧。<a id="a-PV"></a>所谓此忧。<a id="a-PW"></a>不死不命终。<a id="a-PX"></a>所谓彼忧者已死已命终。<a id="a-PY"></a>是故说曰此忧彼亦忧也。<a id="a-PZ"></a>恶行二俱忧者。<a id="a-Pa"></a>彼忧彼受报见行乃知审。</p>
  <p id="aPb">此喜彼亦喜　　福行二俱喜</p>
  <p id="aPc">彼喜彼受报　　见行自清净</p>
  <p id="aPd">昔琉璃王兴兵。<a id="a-Pe"></a>攻伐迦维罗竭国。<a id="a-Pf"></a>摧破人民擒获七千。<a id="a-Pg"></a>圣人见道迹者悉埋其足。<a id="a-Ph"></a>使暴象蹋蹈杀之。<a id="a-Pi"></a>略说其义。<a id="a-Pj"></a>佛告比丘。<a id="a-Pk"></a>拘萨罗王现无反复。<a id="a-Pl"></a>违圣叛真。<a id="a-Pm"></a>兴无择罪。<a id="a-Pn"></a>斯等之类却后七日自当受报。<a id="a-Po"></a>拘萨罗国。<a id="a-Pp"></a>王种当绝。<a id="a-Pq"></a>无复继嗣。<a id="a-Pr"></a>无择地狱火焰当出。<a id="a-Ps"></a>缠裹王身及诸侍从。<a id="a-Pt"></a>悉入无择地狱之中。<a id="a-Pu"></a>琉璃闻之即日严驾四种之兵。<a id="a-Pv"></a>宫人婇女出城避灾。<a id="a-Pw"></a>寻诣恒水张帆乘船谓为免难。<a id="a-Px"></a>时阿鼻地狱火焰来接及诸群众。<a id="a-Py"></a>翼从多少悉入地狱无得脱者。<a id="a-Pz"></a>琉璃王先未避灾之时。<a id="a-Q0"></a>来至舍卫城内。<a id="a-Q1"></a>遥闻作倡伎乐歌舞戏笑五乐自娱。<a id="a-Q2"></a>王问左右。<a id="a-Q3"></a>斯是谁家戏笑之声乃彻于此。<a id="a-Q4"></a>诸臣白曰。<a id="a-Q5"></a>此是只头太子家中音乐之声。<a id="a-Q6"></a>王寻遣信速唤使来。<a id="a-Q7"></a>我今征伐与贼战斗忧虑国事。<a id="a-Q8"></a>只头今日方更欢乐。<a id="a-Q9"></a>以五乐自娱。<a id="a-QA"></a>设我战斗不如贼者。<a id="a-QB"></a>此人必望得王尊位。<a id="a-QC"></a>只头太子闻王召唤。<a id="a-QD"></a>寻出奉迎。<a id="a-QE"></a>王告太子。<a id="a-QF"></a>吾与贼战心忧万国。<a id="a-QG"></a>汝今方更五乐自娱。<a id="a-QH"></a>即拔利剑斩而舍去。<a id="a-QI"></a>只头舍身即生天上。<a id="a-QJ"></a>内宫妓女五乐自娱不觉失主。<a id="a-QK"></a>天上婇女前后围绕。<a id="a-QL"></a>亦复作倡伎乐共相娱乐。<a id="a-QM"></a>尔时世尊以天眼。<a id="a-QN"></a>观见只头王子二处受福。<a id="a-QO"></a>在大众中而说斯偈。</p>
  <p id="aQP">此喜彼亦喜　　福行二俱喜</p>
  <p id="aQQ">彼喜彼受报　　见行自清净</p>
  <p id="aQR">尔时世尊。<a id="a-QS"></a>复与琉璃王而说斯偈。</p>
  <p id="aQT">此煮彼亦煮　　罪行二俱煮</p>
  <p id="aQU">彼煮彼受罪　　见行自有验</p>
  <p id="aQV">尔时世尊。<a id="a-QW"></a>以天眼观见琉璃王处在地狱。<a id="a-QX"></a>拷掠榜笞五毒酸楚。<a id="a-QY"></a>是故世尊而说斯偈。</p>
  <p id="aQZ">作福不作恶　　皆由宿行法</p>
  <p id="aQa">终不畏死径　　如船截流渡</p>
  <p id="aQb">昔佛先世未成等正觉时。<a id="a-Qc"></a>为菩萨身。<a id="a-Qd"></a>号曰一切施。<a id="a-Qe"></a>为婆罗门故。<a id="a-Qf"></a>自缚诣阙。<a id="a-Qg"></a>敌国王曰。<a id="a-Qh"></a>汝今畏吾。<a id="a-Qi"></a>尔时一切施而说斯偈。</p>
  <p id="aQj">作福不作恶　　皆由宿行法</p>
  <p id="aQk">终不畏死径　　如船截流渡</p>
  <p id="aQl">昔有啖人鬼。<a id="a-Qm"></a>在人中作王。<a id="a-Qn"></a>恒食人肉以为厨宰。<a id="a-Qo"></a>邻国征伐得九十九王。<a id="a-Qp"></a>二十一人以为常则。<a id="a-Qq"></a>九十九王白罗刹王曰。<a id="a-Qr"></a>邻国有王名曰善宿。<a id="a-Qs"></a>好行施惠修菩萨德。<a id="a-Qt"></a>有所求索不逆人意。<a id="a-Qu"></a>大王设能擒获彼者。<a id="a-Qv"></a>我等甘心受死万无一恨。<a id="a-Qw"></a>尔时罗刹人王。<a id="a-Qx"></a>即起鬼兵往伺其便。<a id="a-Qy"></a>正值善宿大王在外园观浴池游戏。<a id="a-Qz"></a>有一梵志。<a id="a-R0"></a>辞家外学。<a id="a-R1"></a>夫梵志之法。<a id="a-R2"></a>临辞去时白父母言。<a id="a-R3"></a>我今离家追伴学问。<a id="a-R4"></a>计还之日且未有期。<a id="a-R5"></a>设财货穷乏从王举贷我还当偿。<a id="a-R6"></a>其人学问以得成就。<a id="a-R7"></a>来至家中但见空屋不见人众。<a id="a-R8"></a>即问邻比。<a id="a-R9"></a>我今父母兄弟姊妹竟为所在。<a id="a-RA"></a>邻比报曰。<a id="a-RB"></a>汝学之后举王财贿无以当偿。<a id="a-RC"></a>为王所系今在牢狱。<a id="a-RD"></a>欲往看者宜知是时。<a id="a-RE"></a>其人自念。<a id="a-RF"></a>家穷事狭无有财宝。<a id="a-RG"></a>设我诣狱亲觐父母。<a id="a-RH"></a>复当拘执同受其苦不免王法。<a id="a-RI"></a>宜令在外改形易服窃行求索毕偿官物乃得出身耳。<a id="a-RJ"></a>其人复念。<a id="a-RK"></a>邻国有王号善宿。<a id="a-RL"></a>修行道德施心不绝。<a id="a-RM"></a>当往至彼至诚告情。<a id="a-RN"></a>必不见违。<a id="a-RO"></a>足偿王物。<a id="a-RP"></a>寻往至彼随王乞索。<a id="a-RQ"></a>王言大佳。<a id="a-RR"></a>当相供给。<a id="a-RS"></a>须吾沐浴讫当惠施。<a id="a-RT"></a>小停勿忧不负言信。<a id="a-RU"></a>王诣浴池为鬼兵所擒。<a id="a-RV"></a>王寻还顾悲戚涕零。<a id="a-RW"></a>鬼王问曰。<a id="a-RX"></a>我等闻王仁和博爱靡不周济。<a id="a-RY"></a>虽遭厄困何为悲戚。<a id="a-RZ"></a>王报鬼曰。<a id="a-Ra"></a>我生惠施未曾有悔。<a id="a-Rb"></a>向有梵志在外乞索。<a id="a-Rc"></a>许而未与。<a id="a-Rd"></a>是以忧戚耳。<a id="a-Re"></a>鬼王白王。<a id="a-Rf"></a>王守诚信由来不改。<a id="a-Rg"></a>如今放王施讫时还。<a id="a-Rh"></a>乃知王心不失诚信。<a id="a-Ri"></a>王得还宫开藏惠施恣彼人意。<a id="a-Rj"></a>寻还就信诣鬼王所。<a id="a-Rk"></a>鬼王告曰。<a id="a-Rl"></a>汝不畏吾乎。<a id="a-Rm"></a>何为受死而来。<a id="a-Rn"></a>尔时善宿大王向彼鬼王。<a id="a-Ro"></a>而说斯偈。</p>
  <p id="aRp">作福不作恶　　皆由宿行法</p>
  <p id="aRq">终不畏死径　　如船截流渡</p>
  <p id="aRr">鬼王闻之内怀惭愧。<a id="a-Rs"></a>改心易行思修善本。<a id="a-Rt"></a>即告善宿王曰。<a id="a-Ru"></a>今闻所说人中难有。<a id="a-Rv"></a>今放九十九王。<a id="a-Rw"></a>我舍此位。<a id="a-Rx"></a>愿王统领以法治化。<a id="a-Ry"></a>我领鬼众还归本居住。<a id="a-Rz"></a>若俱健者自当数觐。<a id="a-S0"></a>即共离别各还所在。<a id="a-S1"></a>万民称庆国界清泰。<a id="a-S2"></a>共行十善不修恶业。<a id="a-S3"></a>善宿积行不息。<a id="a-S4"></a>后得成佛于树王下。<a id="a-S5"></a>复说斯偈。</p>
  <p id="aS6">作福不作恶　　皆由宿行法</p>
  <p id="aS7">终不畏死径　　如船截流渡</p>
 </body>
</html>