<!doctype html>
<html id="z3IBWGM1Em" data-ver="1366">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经卷第十一</h1>
  <h2 id="a2">忿怒品第十四</h2>
  <p id="a3">不怒而兴怒　　不造而行恶</p>
  <p id="a4">彼受其苦痛　　今世亦后世</p>
  <p id="a5">昔佛在拘奢弥瞿师园中。<a id="a-6"></a>尔时彼村众多比丘好喜斗诤。<a id="a-7"></a>恶眼相视共相毁辱。<a id="a-8"></a>尔时世尊告诸比丘。<a id="a-9"></a>止止比丘勿共斗诤。<a id="a-A"></a>所以然者。<a id="a-B"></a>比丘当知怨不息怨忍乃息怨。<a id="a-C"></a>是如来正法。<a id="a-D"></a>何以故。<a id="a-E"></a>过去久远无数世时。<a id="a-F"></a>迦尸国王。<a id="a-G"></a>名梵摩达。<a id="a-H"></a>拘萨罗王。<a id="a-I"></a>名曰长寿。<a id="a-J"></a>时梵摩达王即集四兵。<a id="a-K"></a>象兵马兵步兵车兵。<a id="a-L"></a>攻伐长寿王土界。<a id="a-M"></a>时长寿王闻外境有军马至。<a id="a-N"></a>复集四兵。<a id="a-O"></a>象兵马兵步兵车兵。<a id="a-P"></a>出往迎逆与共战斗生擒梵摩达。<a id="a-Q"></a>身摧破大众语梵摩达曰。<a id="a-R"></a>赦汝生命归汝本国。<a id="a-S"></a>自今以去更莫叛逆。<a id="a-T"></a>时梵摩达得还本国。<a id="a-U"></a>未经几时复集四种兵。<a id="a-V"></a>象兵马兵步兵车兵。<a id="a-W"></a>往诣攻拘萨罗国求共斗战。<a id="a-X"></a>长寿王内自思惟吾先与共战斗擒获己身摧破大众。<a id="a-Y"></a>不能自改既往之失。<a id="a-Z"></a>今复来战侵我土境。<a id="a-a"></a>长寿王轻将数骑往与共战。<a id="a-b"></a>为梵摩达所破。<a id="a-c"></a>轻走得脱及将第一夫人。<a id="a-d"></a>侍臣有一。<a id="a-e"></a>隐处深山无人之处。<a id="a-f"></a>藏形灭迹恐有知者。<a id="a-g"></a>时长寿王复重思惟。<a id="a-h"></a>吾居深山无方自存。<a id="a-i"></a>当习诗颂歌咏游处人间乞丐自存。<a id="a-j"></a>如其所念即习歌颂。<a id="a-k"></a>兼学弹琴鼓瑟。<a id="a-l"></a>音响流利与琴相入。<a id="a-m"></a>在在处处以得自存。<a id="a-n"></a>时梵摩达王第一大臣出梵志种。<a id="a-o"></a>闻此国界寒俭乞士夫妇二人。<a id="a-p"></a>游在人间弹琴鼓瑟乞丐自存。<a id="a-q"></a>即遣人唤欲听音乐。<a id="a-r"></a>乞者到家共相慰劳即设音乐。<a id="a-s"></a>大臣闻已欢喜踊跃不能自胜。<a id="a-t"></a>即告乞人汝等夫妇二人孤穷倮露恒乏衣食。<a id="a-u"></a>可住我家教习后生。<a id="a-v"></a>常当供给不令乏短。<a id="a-w"></a>时彼乞士第一夫人垂垂欲产。<a id="a-x"></a>内生此心语其夫曰。<a id="a-y"></a>我向生念。<a id="a-z"></a>愿得四种兵众围我数匝。<a id="a-10"></a>得好帏帐而寝其中。<a id="a-11"></a>洗利刀汁欲得饮之。<a id="a-12"></a>君能办不。<a id="a-13"></a>夫报其妻我等。<a id="a-14"></a>二人为梵摩达所坏。<a id="a-15"></a>亡失国土那得办此四种兵众。<a id="a-16"></a>及好帏帐洗利刀汁。<a id="a-17"></a>其妻语夫设不办者。<a id="a-18"></a>正尔取死复用活为。<a id="a-19"></a>尔时大臣即唤乞士在前作乐。<a id="a-1A"></a>声与琴合琴与声合。<a id="a-1B"></a>或时琴与声违声与琴违。<a id="a-1C"></a>大臣问曰观卿作乐。<a id="a-1D"></a>而有不悦身有患耶。<a id="a-1E"></a>心有所念乎。<a id="a-1F"></a>乞士报曰。<a id="a-1G"></a>身无苦患。<a id="a-1H"></a>唯心有所念耳。<a id="a-1I"></a>问曰汝何所念可说情故。<a id="a-1J"></a>答曰我所将妻怀妊。<a id="a-1K"></a>日满垂产在近欻生此念。<a id="a-1L"></a>欲得四种兵众。<a id="a-1M"></a>围绕数匝寝好帏帐洗利刀汁而欲饮之。<a id="a-1N"></a>得便存活不得便死。<a id="a-1O"></a>审当尔者我用活为。<a id="a-1P"></a>大臣报语卿且自宁勿怀忧虑。<a id="a-1Q"></a>当设权计办四种兵。<a id="a-1R"></a>即如其语办四种兵。<a id="a-1S"></a>围绕数重寝好帏帐饮洗刀汁。<a id="a-1T"></a>即生男儿颜貌殊特有豪贵相。<a id="a-1U"></a>大臣见已跽向夫人三自称善。<a id="a-1V"></a>举声说曰。<a id="a-1W"></a>拘萨罗国复生圣主系嗣王位自今炽盛。<a id="a-1X"></a>告己兵众莫传此语。<a id="a-1Y"></a>及使彰露当诛戮之。<a id="a-1Z"></a>时梵摩达窃闻长寿弹琴鼓瑟人间乞求。<a id="a-1a"></a>即遣人捕得闭在牢狱。<a id="a-1b"></a>长生太子渐长成人。<a id="a-1c"></a>诣诸大臣豪贵长者。<a id="a-1d"></a>自诉求愿口出斯言。<a id="a-1e"></a>愿诸贤士行檀布施分德立善。<a id="a-1f"></a>设有毫厘福者。<a id="a-1g"></a>尽施长寿王早得解脱毕此苦原。<a id="a-1h"></a>梵摩达王。<a id="a-1i"></a>窃复闻知长寿太子长生者。<a id="a-1j"></a>游在人间与父乞恩劝人修善。<a id="a-1k"></a>愿及父身早免苦难。<a id="a-1l"></a>梵摩达王嗔恚兴盛。<a id="a-1m"></a>即出长寿王诣于都市。<a id="a-1n"></a>长生后执利剑高声白父。<a id="a-1o"></a>我堪此间脱父厄难。<a id="a-1p"></a>长寿王报曰。<a id="a-1q"></a>止止童子。<a id="a-1r"></a>夫人立行亦莫见短亦莫见长。<a id="a-1s"></a>傍人闻之谓为长寿王知死逼近狂有所说。<a id="a-1t"></a>长寿报傍人曰。<a id="a-1u"></a>其中智者童子。<a id="a-1v"></a>乃当识吾往言耳。<a id="a-1w"></a>即于市上斩为七叚。<a id="a-1x"></a>长生太子见己身中沸血遍满身中。<a id="a-1y"></a>嗔恚内盛不敢显外。<a id="a-1z"></a>复诣诸大臣所求哀请恩。<a id="a-20"></a>我父无过横为贵主所杀。<a id="a-21"></a>形尸暴露捐在都市。<a id="a-22"></a>无人殡藏收拾形骸。<a id="a-23"></a>愿诸贤士与我收舍起七偷婆。<a id="a-24"></a>华香供养如世常法。<a id="a-25"></a>即如其语收拾供养起七偷婆。<a id="a-26"></a>长生太子内自思惟。<a id="a-27"></a>梵摩达王暴虐无道。<a id="a-28"></a>侵我境土夺我民众。<a id="a-29"></a>复取父王都市斩杀。<a id="a-2A"></a>我宜逃走出此国界。<a id="a-2B"></a>捕得我者不免此患。<a id="a-2C"></a>即将夫人出国逃走到他方土。<a id="a-2D"></a>复习琴瑟歌声调和。<a id="a-2E"></a>在在处处乞丐自存。<a id="a-2F"></a>渐渐以次还入本国。<a id="a-2G"></a>梵摩达王闻有乞士将母自随。<a id="a-2H"></a>弹琴鼓瑟家家乞索。<a id="a-2I"></a>音响清和见莫不欢。<a id="a-2J"></a>即遣人唤将入深宫。<a id="a-2K"></a>昼夜听乐乃无厌足。<a id="a-2L"></a>形命相委如同产子。<a id="a-2M"></a>时梵摩达出外游猎。<a id="a-2N"></a>长生太子御车游猎。<a id="a-2O"></a>恒导险难无人之处。<a id="a-2P"></a>不按正路不附兵众。<a id="a-2Q"></a>太子自念。<a id="a-2R"></a>昔破我国劫夺我民枉杀我父。<a id="a-2S"></a>今不报怨何日可果。<a id="a-2T"></a>复御猎车转入深山。<a id="a-2U"></a>时梵摩达疲顿欲得懈息。<a id="a-2V"></a>即告御者可于此顿。<a id="a-2W"></a>吾今疲极欲小止息。<a id="a-2X"></a>即如其言住车止息。<a id="a-2Y"></a>王告御者汝坐。<a id="a-2Z"></a>吾欲枕汝膝上。<a id="a-2a"></a>王即枕而眠。<a id="a-2b"></a>长生太子内自思惟口发斯语。<a id="a-2c"></a>此梵摩达王暴虐无道。<a id="a-2d"></a>侵我境土夺我人民。<a id="a-2e"></a>枉杀我父思欲报怨。<a id="a-2f"></a>正是今日。<a id="a-2g"></a>若不杀者何日可果。<a id="a-2h"></a>时长生太子即拔利剑俟王颈项。<a id="a-2i"></a>退复追念昔我父王临终时教诫我曰。<a id="a-2j"></a>童子当知夫人立行宜唯贵信义。<a id="a-2k"></a>违父遗意者则非孝子。<a id="a-2l"></a>又敕我曰。<a id="a-2m"></a>汝莫见短亦莫见长。<a id="a-2n"></a>设当杀此王者违我父教。<a id="a-2o"></a>即还内剑息恚不兴。<a id="a-2p"></a>时梵摩达王于梦中惊忽然觉寤。<a id="a-2q"></a>身体流汗衣毛皆竖。<a id="a-2r"></a>长生太子问其王曰。<a id="a-2s"></a>向如安眠何为惊寤。<a id="a-2t"></a>王告御者汝欲知不。<a id="a-2u"></a>我向安眠。<a id="a-2v"></a>梦见长寿王儿长生。<a id="a-2w"></a>右手执剑左捽吾髻。<a id="a-2x"></a>以刀俟我项曰。<a id="a-2y"></a>吾欲报怨汝知不乎。<a id="a-2z"></a>即于梦中复重悔责。<a id="a-30"></a>昔我父王临欲终时殷勤教敕。<a id="a-31"></a>夫欲胜怨唯当以忍。<a id="a-32"></a>以是之故于梦惊觉。<a id="a-33"></a>御者白王还安眠勿复惊惧。<a id="a-34"></a>王欲知不。<a id="a-35"></a>长寿王子长生者我身是也。<a id="a-36"></a>昔我父王以法治化不枉人民。<a id="a-37"></a>王自暴虐。<a id="a-38"></a>侵我境土夺我人民枉杀我父。<a id="a-39"></a>思欲报怨于此深山正得王便。<a id="a-3A"></a>今不报怨何日可果。<a id="a-3B"></a>向实拔剑俟王颈。<a id="a-3C"></a>退复追念父王教诫。<a id="a-3D"></a>童子当知夫人立行唯贵信义慎莫念恶。<a id="a-3E"></a>恶加人形终不得解。<a id="a-3F"></a>设我违父遗意者则非孝子。<a id="a-3G"></a>欲崇父教诫故即便内剑耳。<a id="a-3H"></a>今原前[億-音+(夫*夫)]不录其罪。<a id="a-3I"></a>欲还将王早归国界。<a id="a-3J"></a>得至彼已任王刑斩。<a id="a-3K"></a>即共载车还本宫殿。<a id="a-3L"></a>普集大臣而告之曰。<a id="a-3M"></a>卿等云何设见长寿王太子者卿等如何。<a id="a-3N"></a>其中或有说者。<a id="a-3O"></a>设当见者先截手足却取杀之。<a id="a-3P"></a>复有说者。<a id="a-3Q"></a>当生剥其皮尔乃却杀。<a id="a-3R"></a>复有说者。<a id="a-3S"></a>当以火炭箭射之。<a id="a-3T"></a>异口论者不可称计。<a id="a-3U"></a>时梵摩达王告诸群臣。<a id="a-3V"></a>长寿王太子者今此人是。<a id="a-3W"></a>卿等勿兴恶意生杀害心于此太子。<a id="a-3X"></a>所以然者。<a id="a-3Y"></a>我由此人得存命根。<a id="a-3Z"></a>尔时梵摩达王。<a id="a-3a"></a>即沐浴长生太子。<a id="a-3b"></a>着王者服头戴天冠妻以一女。<a id="a-3c"></a>还立为拘萨国王。<a id="a-3d"></a>佛告比丘。<a id="a-3e"></a>古昔诸王检意自守。<a id="a-3f"></a>修忍如地视怨如赤子不造怨仇。<a id="a-3g"></a>况汝等诸族姓子。<a id="a-3h"></a>以信坚固出家学道。<a id="a-3i"></a>剃除须发着三法衣。<a id="a-3j"></a>不能行忍互相是非。<a id="a-3k"></a>以小致大共相毁辱。<a id="a-3l"></a>为是宜不于彼众中斗讼。<a id="a-3m"></a>比丘前白佛言。<a id="a-3n"></a>唯愿世尊。<a id="a-3o"></a>暂屈威神至彼比丘众中。<a id="a-3p"></a>乃当知曲直耳。<a id="a-3q"></a>彼人自恣骂詈不虑禁法。<a id="a-3r"></a>我等有何不如能默然忍之。<a id="a-3s"></a>尔时世尊观彼比丘不受其教。<a id="a-3t"></a>即腾上虚空还本精舍。<a id="a-3u"></a>复集圣众说斯颂曰。</p>
  <p id="a3v">不怒不兴怒　　不造而行恶</p>
  <p id="a3w">彼受其苦痛　　今世亦后世</p>
  <p id="a3x">无过而强生过者。<a id="a-3y"></a>今世后世而受其痛。</p>
  <p id="a3z">先自漏罪　　然后害人　　彼此兴害</p>
  <p id="a40">如鸟堕网</p>
  <p id="a41">先自漏罪者。<a id="a-42"></a>或有众生心识倒错。<a id="a-43"></a>数兴恶念不能禁制。<a id="a-44"></a>是故说先自漏罪也。<a id="a-45"></a>然后害人者。<a id="a-46"></a>夫人兴恶结嫌积久常求方便。<a id="a-47"></a>思惟计数。<a id="a-48"></a>然后乃得发恶于外。<a id="a-49"></a>已生恶念不得思惟道德。<a id="a-4A"></a>是故说然后害人也。<a id="a-4B"></a>彼比丘兴恶者。<a id="a-4C"></a>复以偈报之。</p>
  <p id="a4D">多结怨仇　　祸患流溢　　实无过咎</p>
  <p id="a4E">怨者何望</p>
  <p id="a4F">是故说彼此兴害也。<a id="a-4G"></a>如鸟堕网者。<a id="a-4H"></a>昔有鹰王搏撮群鸟获得一鸟。<a id="a-4I"></a>名伽频阇路。<a id="a-4J"></a>高飞远翔诣高山顶。<a id="a-4K"></a>时伽频阇路并说斯言。<a id="a-4L"></a>是我身过当复告谁。<a id="a-4M"></a>设我恒守本业旧居者。<a id="a-4N"></a>则不为汝所擒。<a id="a-4O"></a>鹰王问曰。<a id="a-4P"></a>本业旧居在何所乎。<a id="a-4Q"></a>雀报鹰曰。<a id="a-4R"></a>高山绝岸深涧石聚则我旧墟。<a id="a-4S"></a>若在彼者终不为汝所擒。<a id="a-4T"></a>鹰告雀曰。<a id="a-4U"></a>今且放汝听归本居。<a id="a-4V"></a>观吾力势为能获汝身不。<a id="a-4W"></a>时鸟雀得归住两石间。<a id="a-4X"></a>遥语鹰王汝设可者暂下共战。<a id="a-4Y"></a>鹰王闻已恚怒炽盛。<a id="a-4Z"></a>鼓翼奋势。<a id="a-4a"></a>从空中下欲搏撮之。<a id="a-4b"></a>鸟入石间鹰摧翅翮于此命终。<a id="a-4c"></a>是故说如鸟堕网罗也。</p>
  <p id="a4d">害人得害　　行怨得怨　　骂人得骂</p>
  <p id="a4e">击人得击</p>
  <p id="a4f">害人得害者。<a id="a-4g"></a>众生处世志趣不同。<a id="a-4h"></a>己身行恶自然不祐。<a id="a-4i"></a>举手打人仍更自害。<a id="a-4j"></a>是故说害人得害也。<a id="a-4k"></a>行怨得怨者。<a id="a-4l"></a>复有暴恶众生。<a id="a-4m"></a>昼夜念恶常伺人短心常思惟。<a id="a-4n"></a>某村某家。<a id="a-4o"></a>劫夺我牛强取我财。<a id="a-4p"></a>杀我知亲侵我田业。<a id="a-4q"></a>要当伺捕方便报其重怨。<a id="a-4r"></a>思惟挍计不去心怀。<a id="a-4s"></a>设复出家道心未固学日既浅。<a id="a-4t"></a>内心思惟某甲比丘曾共止住。<a id="a-4u"></a>取我坐具针筒钥拇沙门六物至今不还。<a id="a-4v"></a>但思惟诸物不念修道。<a id="a-4w"></a>不知后报卒至为身招祸。<a id="a-4x"></a>是故说行怨得怨也。<a id="a-4y"></a>骂人得骂者。<a id="a-4z"></a>若有骂詈反得其辱不自观省。<a id="a-50"></a>皆由愚惑缘致斯骂。<a id="a-51"></a>不知受报亦复不久。<a id="a-52"></a>修行人。<a id="a-53"></a>所修彼行人者分别前人。<a id="a-54"></a>计骂尽寂了无形质。<a id="a-55"></a>若人骂我知之为空。<a id="a-56"></a>吾耳往听悉无所有。<a id="a-57"></a>彼虚我寂谁有骂者。<a id="a-58"></a>是故我今忍而不起。<a id="a-59"></a>夫人骂詈法自有极。<a id="a-5A"></a>四大为形不久居世快意斯须。<a id="a-5B"></a>不知久久涉苦无量。<a id="a-5C"></a>是故说骂人得骂也。<a id="a-5D"></a>击人得击者。<a id="a-5E"></a>夫人相嫉毁人善行。<a id="a-5F"></a>性无常则喜怒无恒。<a id="a-5G"></a>或有愚人不遇师训既不广学。<a id="a-5H"></a>志性闇钝结怨在心终已不解。<a id="a-5I"></a>如斯之人不当与坐起言语饮食欢宴。<a id="a-5J"></a>人欲之造见则不吉成事倾败不果本愿。<a id="a-5K"></a>是故说击人得击也。</p>
  <p id="a5L">斯何沙门　　不知正法　　寿既短促</p>
  <p id="a5M">复结怨为</p>
  <p id="a5N">斯何沙门者。<a id="a-5O"></a>夫言沙门者。<a id="a-5P"></a>履行清虚离世八业志崇清净乃谓沙门。<a id="a-5Q"></a>如今卿等沙门荷佩法服不能禅寂。<a id="a-5R"></a>六情闭塞五欲世间荣宠心求染着。<a id="a-5S"></a>设遭毁辱悔欲就俗。<a id="a-5T"></a>夫为沙门若遭荣宠不以增欢。<a id="a-5U"></a>设遇毁辱不以加戚。<a id="a-5V"></a>尔乃名为沙门。<a id="a-5W"></a>是故说斯何沙门也。<a id="a-5X"></a>不知正法者。<a id="a-5Y"></a>是时世尊告诸比丘。<a id="a-5Z"></a>汝等虽出家学种姓若干意行不同。<a id="a-5a"></a>或畏王法而出家者。<a id="a-5b"></a>或避重役而共出家。<a id="a-5c"></a>如斯之心不可亲近。<a id="a-5d"></a>已能出家当修正业。<a id="a-5e"></a>六时行道昼夜不废。<a id="a-5f"></a>复当思惟福度众生。<a id="a-5g"></a>设欲饮食意愿一切不独为己。<a id="a-5h"></a>汝等诸人虽言为道行与愿违。<a id="a-5i"></a>过去贤圣所以教人。<a id="a-5j"></a>法衣表识者欲令除内秽垢。<a id="a-5k"></a>卿等秽人假被法服。<a id="a-5l"></a>污染真形坏败表识。<a id="a-5m"></a>是故说不知正法也。<a id="a-5n"></a>寿既短促者。<a id="a-5o"></a>佛告比丘生处五浊。<a id="a-5p"></a>虽云百年卧消其半。<a id="a-5q"></a>命多危险受四大身如蛇蛰聚。<a id="a-5r"></a>一增百病共相危害。<a id="a-5s"></a>乐少苦多忧患万端苦痛难量。<a id="a-5t"></a>不能端意思惟以来真道方便兴起慢嫉履凡夫行。<a id="a-5u"></a>是故说寿既短促也。<a id="a-5v"></a>复结怨为者。<a id="a-5w"></a>人身难得佛世难值像法难遇。<a id="a-5x"></a>虽得为人不能练精进行禅燕。<a id="a-5y"></a>役神方更随时进趣与世同流又不广显三宝训悟后学。<a id="a-5z"></a>三涂八难何日当空。<a id="a-60"></a>是故说复结怨为也。</p>
  <p id="a61">人相谤毁　　自古至今　　既毁多言</p>
  <p id="a62">又毁讷讱　　亦毁中和　　世无不毁</p>
  <p id="a63">昔佛在罗阅城竹园迦兰陀所。<a id="a-64"></a>尔时调达往至世尊所。<a id="a-65"></a>头面礼足在一面立。<a id="a-66"></a>须臾前白佛言。<a id="a-67"></a>我观如来颜色变易诸根纯熟年过少壮垂朽老迈。<a id="a-68"></a>唯愿世尊自闭静室禅定自娱。<a id="a-69"></a>四部之众愿见付授我当教诫。<a id="a-6A"></a>如世尊无异。<a id="a-6B"></a>随时供养四事不乏。<a id="a-6C"></a>尔时世尊告调达曰。<a id="a-6D"></a>咄愚所启不虑后殃。<a id="a-6E"></a>舍利弗目连比丘。<a id="a-6F"></a>由尚不付授众僧。<a id="a-6G"></a>况汝嗽唾弊恶之人可付授圣众耶。<a id="a-6H"></a>尔时调达内兴妒嫉。<a id="a-6I"></a>闻世尊语已倍生恚怒。<a id="a-6J"></a>如来今日赞叹舍利弗目连比丘。<a id="a-6K"></a>而更轻贱小弟。<a id="a-6L"></a>要当求便丧灭师徒使此国界众生不睹其形不闻其声。<a id="a-6M"></a>是时调达比丘。<a id="a-6N"></a>即从坐起礼足退归。<a id="a-6O"></a>在在处处巧言伪辞。<a id="a-6P"></a>诳惑于俗劝诱世人得数十人。<a id="a-6Q"></a>在在处处共相劝勉取要言之。<a id="a-6R"></a>尔时世尊与无央数大众。<a id="a-6S"></a>围绕而为说法。<a id="a-6T"></a>尔时调达告己弟子曰。<a id="a-6U"></a>汝等莫听瞿昙所说。<a id="a-6V"></a>所以然者。<a id="a-6W"></a>所说不随正法。<a id="a-6X"></a>吾有一一深经好义当以相教。<a id="a-6Y"></a>恒求方便欲坏乱如来圣众。<a id="a-6Z"></a>尔时世尊告调达曰。<a id="a-6a"></a>止止调达慎勿兴意坏乱圣众。<a id="a-6b"></a>后备受报其痛难忍。<a id="a-6c"></a>尔时调达执意牢固不改其行。<a id="a-6d"></a>尔时世尊知彼意正终不可回。<a id="a-6e"></a>便以宿命通。<a id="a-6f"></a>观过去无数阿僧祇世因缘宿对所经历事。<a id="a-6g"></a>是时调达将五百弟子。<a id="a-6h"></a>如来自观为菩萨身。<a id="a-6i"></a>复将五百弟子俱游宝积山侧。<a id="a-6j"></a>菩萨门徒宽仁柔和。<a id="a-6k"></a>教以正法修持禁戒。<a id="a-6l"></a>出入进止不越其序。<a id="a-6m"></a>调达众者己行不均。<a id="a-6n"></a>门徒弟子尽法师。<a id="a-6o"></a>则出言粗[麩-夫+黃]语辄兴恚。<a id="a-6p"></a>与弟子论如怨斗讼。<a id="a-6q"></a>弟子厌患不堪侍从。<a id="a-6r"></a>尽舍调达往就菩萨。<a id="a-6s"></a>菩萨得已欢喜踊跃不能自胜。<a id="a-6t"></a>并自称说吾有千弟子众德具足。<a id="a-6u"></a>与世殊绝谁能及者调达得是极兴恚怒即发誓愿。<a id="a-6v"></a>此人今日诱我弟子坏我门徒。<a id="a-6w"></a>正使此人后成无上等正觉时。<a id="a-6x"></a>我当坏彼徒众如今无异。<a id="a-6y"></a>如来观知调达比丘。<a id="a-6z"></a>必坏圣众定无有疑。<a id="a-70"></a>如来即从坐起舍众而去。<a id="a-71"></a>何以故。<a id="a-72"></a>有五事不得坏乱众僧。<a id="a-73"></a>一者如来目前不得坏乱众僧。<a id="a-74"></a>如来威神不舍本誓故。<a id="a-75"></a>二者如来般泥洹后。<a id="a-76"></a>不得坏乱众僧。<a id="a-77"></a>设有人言。<a id="a-78"></a>我今成佛逮最正觉。<a id="a-79"></a>当以此问之。<a id="a-7A"></a>释迦文佛在时汝为所在。<a id="a-7B"></a>三者未曾有恶时。<a id="a-7C"></a>不得坏乱众僧。<a id="a-7D"></a>四者比丘不竞利养。<a id="a-7E"></a>不得坏乱众僧。<a id="a-7F"></a>五者知慧神足弟子和合。<a id="a-7G"></a>不得坏乱众僧。<a id="a-7H"></a>诸佛世尊常法神足智慧弟子。<a id="a-7I"></a>一日之中圣众终不空缺。<a id="a-7J"></a>如来以宿命智观。<a id="a-7K"></a>必知调达当坏乱众僧。<a id="a-7L"></a>如来即舍而去。<a id="a-7M"></a>调达在后与众说法。<a id="a-7N"></a>若有众生事我为尊。<a id="a-7O"></a>承受教诫当习五法。<a id="a-7P"></a>何以故。<a id="a-7Q"></a>行此五法早得解脱。<a id="a-7R"></a>何假沙门瞿昙说八直行。<a id="a-7S"></a>云何为五。<a id="a-7T"></a>一尽形寿常守三衣。<a id="a-7U"></a>二尽形寿常当乞食。<a id="a-7V"></a>三尽形寿不得食肉饮血。<a id="a-7W"></a>四尽形寿常当树下露宿。<a id="a-7X"></a>五尽形寿不得获持金银宝物。<a id="a-7Y"></a>诸有比丘修此五法者。<a id="a-7Z"></a>早得解脱尽有漏成无漏。<a id="a-7a"></a>何假沙门瞿昙八直行耶。<a id="a-7b"></a>调达说是语已即从坐起。<a id="a-7c"></a>五百比丘寻从而去。<a id="a-7d"></a>左面弟子名曰铿荼陀婆。<a id="a-7e"></a>右面弟子名曰瞿婆离。<a id="a-7f"></a>归本所居。<a id="a-7g"></a>弟子前后围绕而为说法。<a id="a-7h"></a>舍利弗目连比丘后往彼众。<a id="a-7i"></a>调达见已举声称善。<a id="a-7j"></a>善来舍利弗目连比丘。<a id="a-7k"></a>吾获大利知我成佛三界独尊。<a id="a-7l"></a>智慧神足弟子自然响应。<a id="a-7m"></a>尔时调达即移瞿波等左右弟子坐。<a id="a-7n"></a>舍利弗目连安处左右。<a id="a-7o"></a>尔时调达像如如来。<a id="a-7p"></a>告舍利弗目连曰。<a id="a-7q"></a>吾患脊痛小欲安睡。<a id="a-7r"></a>卿等二人与圣众说法。<a id="a-7s"></a>尔时调达右胁着地欲得睡寐。<a id="a-7t"></a>天神强挽调达左胁在地。<a id="a-7u"></a>天神复厌诳有言语。<a id="a-7v"></a>鼾声现外秽气远彻。<a id="a-7w"></a>尔时尊者目连以神足力飞腾虚空作十八变。<a id="a-7x"></a>坐卧经行涌没自由。<a id="a-7y"></a>或身上出火身下出水。<a id="a-7z"></a>或身下出火身上出水。<a id="a-80"></a>东没西涌四方亦尔。<a id="a-81"></a>尔时目连从空中还就本坐。<a id="a-82"></a>尊者舍利弗告众会人。<a id="a-83"></a>如来之身神德无量。<a id="a-84"></a>具一切智前达无穷却睹无极。<a id="a-85"></a>如来法者得现法报快乐无为。<a id="a-86"></a>智者之所修学。<a id="a-87"></a>非愚者之所习。<a id="a-88"></a>如来圣众者。<a id="a-89"></a>戒具成就智慧成就解脱成就解脱见慧成就可敬可贵。<a id="a-8A"></a>承事供养为众生良祐福田。<a id="a-8B"></a>尔时诸比丘各生此念。<a id="a-8C"></a>我等愚惑不识真正。<a id="a-8D"></a>舍实就华弃本逐末。<a id="a-8E"></a>今日观二贤所说。<a id="a-8F"></a>世之希有我等宁可舍此调达。<a id="a-8G"></a>就如来众不亦快乎。<a id="a-8H"></a>舍利弗知其心念即从坐起。<a id="a-8I"></a>彼五百比丘亦皆俱起。<a id="a-8J"></a>随舍利弗目连后追随而去。<a id="a-8K"></a>时瞿波离比丘以右脚蹋调达曰。<a id="a-8L"></a>弊恶调达何为耽睡。<a id="a-8M"></a>舍利弗目连二人将汝弟子去尽。<a id="a-8N"></a>尔时调达觉寤甚怀忧戚。<a id="a-8O"></a>是故说人相谤毁自古至今。<a id="a-8P"></a>乃至世无不毁也。</p>
  <p id="a8Q">断骨命终　　牛马财失　　国界丧败</p>
  <p id="a8R">复还聚集</p>
  <p id="a8S">尔时世尊告诸比丘。<a id="a-8T"></a>昔长寿王身分为七叚。<a id="a-8U"></a>亡国失土由尚忍怨不起。<a id="a-8V"></a>共相尊敬还立国土如本无异。<a id="a-8W"></a>汝今比丘当以道德自持共相忏悔。<a id="a-8X"></a>大者以法小者承受。<a id="a-8Y"></a>汝等云何不知正法。<a id="a-8Z"></a>当念忍辱叹说忍力。<a id="a-8a"></a>所行真正叹说真正。<a id="a-8b"></a>比丘当知吾所以从无数阿僧祇劫。<a id="a-8c"></a>积行已来修六度无极行檀修施。<a id="a-8d"></a>头目髓脑国财妻子持戒忍辱精勤一心。<a id="a-8e"></a>皆欲除贪除嗔怒想。<a id="a-8f"></a>是故说断骨命终国界丧败也。</p>
  <p id="a8g">人若骂我　　胜我不胜　　快意从者</p>
  <p id="a8h">怨终不息</p>
  <p id="a8i">人若骂我者。<a id="a-8j"></a>人自思惟彼人骂我。<a id="a-8k"></a>不随禁律枉侵良善。<a id="a-8l"></a>是故说若人骂我也。<a id="a-8m"></a>胜我不胜者。<a id="a-8n"></a>彼自思惟如我法者则我得胜。<a id="a-8o"></a>不如法者则我不胜是故说胜我不胜也。<a id="a-8p"></a>快意从者。<a id="a-8q"></a>作是思惟者遂增怨仇不谛思惟。<a id="a-8r"></a>是故说快意从者。<a id="a-8s"></a>怨终不息者。<a id="a-8t"></a>如此之人心如刚铁不可沮坏。<a id="a-8u"></a>是故说怨终不息也。</p>
  <p id="a8v">不可怨以怨　　终已得休息</p>
  <p id="a8w">行忍得息怨　　此名如来法</p>
  <p id="a8x">不可怨以怨者。<a id="a-8y"></a>是时世尊告诸来会。<a id="a-8z"></a>吾自追忆无数劫已来。<a id="a-90"></a>怨能息怨人身难得佛世难遇。<a id="a-91"></a>犹如忧昙钵华时时乃有。<a id="a-92"></a>难得为人出家学道亦不可果。<a id="a-93"></a>汝等已得人身诸根不缺堪任受化。<a id="a-94"></a>何为于正法中共相诤竞。<a id="a-95"></a>是故说不可怨以怨。<a id="a-96"></a>终已得休息也。<a id="a-97"></a>行忍得息怨此名如来法者。<a id="a-98"></a>夫人行忍寂默为首。<a id="a-99"></a>听彼已报闻彼骂已还以骂报。<a id="a-9A"></a>如是之比怨终不息。<a id="a-9B"></a>弱名忍强亦名为胜。<a id="a-9C"></a>是故说行忍得息怨此名如来法也。</p>
  <p id="a9D">若得亲善友　　共游于世界</p>
  <p id="a9E">不积有遗余　　专念同其意</p>
  <p id="a9F">若得亲善友者。<a id="a-9G"></a>或有众生礼仪成就于行不缺义味成就忍行成就皆由朋友成就身行。<a id="a-9H"></a>是故说若得亲善友。<a id="a-9I"></a>共游于世界者。<a id="a-9J"></a>如此善友从劫至劫共相追随不以为苦。<a id="a-9K"></a>是故说共游于世界也。<a id="a-9L"></a>不积有遗余者。<a id="a-9M"></a>夫人意等不计财货。<a id="a-9N"></a>亦复不选择知亲。<a id="a-9O"></a>正使朋友出在卑贱。<a id="a-9P"></a>善色恶色若好若丑不得选择。<a id="a-9Q"></a>是故说不积有遗余也。<a id="a-9R"></a>专念同其意者。<a id="a-9S"></a>发心起行齐同其善笃信向佛。<a id="a-9T"></a>是故说专念同其意也。</p>
  <p id="a9U">设不得亲友　　独游无伴侣</p>
  <p id="a9V">广观诸方界　　独善不造恶</p>
  <p id="a9W">设不得亲友者。<a id="a-9X"></a>所谓亲友者。<a id="a-9Y"></a>行齐德同俱造于善乃名亲友。<a id="a-9Z"></a>不造善行者不名为亲友。<a id="a-9a"></a>如世常言人无有伴侣。<a id="a-9b"></a>如驴牛俱修不善行不得名为善友。<a id="a-9c"></a>是故说设不得亲友也。<a id="a-9d"></a>独游无伴侣者。<a id="a-9e"></a>宁独游处快修善行。<a id="a-9f"></a>不以弊恶与人共俱。<a id="a-9g"></a>是故说独游无伴侣也。<a id="a-9h"></a>广观诸方界者。<a id="a-9i"></a>人欲观化触类所见。<a id="a-9j"></a>渐以益智闻语不惑。<a id="a-9k"></a>是故说广观诸方界也。<a id="a-9l"></a>独善不造恶者。<a id="a-9m"></a>是以智士乐静不居乱闹。<a id="a-9n"></a>昔有敌国大王兴兵相攻。<a id="a-9o"></a>邻国闻之臣启王曰。<a id="a-9p"></a>外有贼寇逼近土境。<a id="a-9q"></a>王曰。<a id="a-9r"></a>无苦无所堪任。<a id="a-9s"></a>贼复前进臣复白王。<a id="a-9t"></a>贼已逼至转来到城。<a id="a-9u"></a>王言无能侵我。<a id="a-9v"></a>贼遂入城固守城郭。<a id="a-9w"></a>臣复白王贼寇逼近。<a id="a-9x"></a>王宜防备出共斗战。<a id="a-9y"></a>王言无苦终不害我。<a id="a-9z"></a>外冠转进直趣宫殿。<a id="a-A0"></a>臣复白王。<a id="a-A1"></a>贼今已至王欲云何。<a id="a-A2"></a>时王沐浴更着新衣自负粮食。<a id="a-A3"></a>出见敌国邻王而告之曰。<a id="a-A4"></a>城郭宫殿是卿所有。<a id="a-A5"></a>吾欲入山且修道德。<a id="a-A6"></a>食足支命衣足盖形。<a id="a-A7"></a>尔时王便说颂曰。</p>
  <p id="aA8">吾今此衣食　　自求欲隐形</p>
  <p id="aA9">舍位卿为王　　且欲求多福</p>
  <p id="aAA">宁处岩石间　　粗衣弊恶食</p>
  <p id="aAB">食果数息定　　麋鹿共相娱</p>
  <p id="aAC">不以处王位　　考掠苦毒病</p>
  <p id="aAD">智者畏后世　　终不造恶缘</p>
  <p id="aAE">观卿兴兵众　　欲来伤害吾</p>
  <p id="aAF">是身为朽器　　时杀勿枉众</p>
  <p id="aAG">时彼敌国王闻是语已熟自思惟。<a id="a-AH"></a>复以此偈报曰。</p>
  <p id="aAI">快哉大觉士　　依法而自将</p>
  <p id="aAJ">被一切德箭　　摧破我兵众</p>
  <p id="aAK">虽怨智慧胜　　亲友愚何益</p>
  <p id="aAL">是以慧为首　　智慧广济度</p>
  <p id="aAM">时敌国王即退军马。<a id="a-AN"></a>将己兵众归还本国。<a id="a-AO"></a>宫殿屋舍尽还本王。<a id="a-AP"></a>是故说广观诸方界独善不造恶也。</p>
  <p id="aAQ">忍辱胜怨　　善胜不善　　胜者能施</p>
  <p id="aAR">至诚胜欺</p>
  <p id="aAS">忍辱胜怨者。<a id="a-AT"></a>两剑所俟必有伤损。<a id="a-AU"></a>遇毒毒治必死不疑。<a id="a-AV"></a>唯有忍者能去其怨。<a id="a-AW"></a>是故说忍胜怨也。<a id="a-AX"></a>善胜不善者云何。<a id="a-AY"></a>卿等颇闻火之禀性有冷义耶。<a id="a-AZ"></a>对曰无之。<a id="a-Aa"></a>此亦如是怨欲息怨终不可得。<a id="a-Ab"></a>何者能息。<a id="a-Ac"></a>唯有善者乃能息耳。<a id="a-Ad"></a>是故说善胜不善也。<a id="a-Ae"></a>胜者能施修善之人行无缺漏。<a id="a-Af"></a>意不起想果能惠施。<a id="a-Ag"></a>结怨之人为身招祸。<a id="a-Ah"></a>死入地狱受苦无量。<a id="a-Ai"></a>共相伤害死而复生。<a id="a-Aj"></a>若生人中颜貌丑陋。<a id="a-Ak"></a>为人轻慢所愿不果。<a id="a-Al"></a>是故说胜者能施也。<a id="a-Am"></a>至诚胜欺者。<a id="a-An"></a>智者行身不犯口过。<a id="a-Ao"></a>出言应律无所触娆。<a id="a-Ap"></a>正使身死不以妄言绮语而求苟活。<a id="a-Aq"></a>经历生老涉苦无量。<a id="a-Ar"></a>目见耳闻怨仇最重。<a id="a-As"></a>是故说至诚胜欺也。</p>
  <p id="aAt">学无朋类　　不得善友　　宁独守善</p>
  <p id="aAu">不与愚谐</p>
  <p id="aAv">学无朋类者。<a id="a-Aw"></a>夫人广学当凭善知识。<a id="a-Ax"></a>从初发意至得道。<a id="a-Ay"></a>皆凭善知识乃得成就。<a id="a-Az"></a>若遇恶友行必遇恶。<a id="a-B0"></a>是故说学无朋类也。<a id="a-B1"></a>不得善友者。<a id="a-B2"></a>或复学人遇恶知识。<a id="a-B3"></a>昼夜斗讼行恶为业。<a id="a-B4"></a>是故说不得善友也。<a id="a-B5"></a>宁独守善不与愚谐者。<a id="a-B6"></a>设无朋类。<a id="a-B7"></a>当自建意念在闲静去离愦乱。<a id="a-B8"></a>设闻斗讼者。<a id="a-B9"></a>常当远离心不愿乐。<a id="a-BA"></a>是故说宁独守善不与愚谐也。</p>
  <p id="aBB">乐戒学行　　奚用伴为　　独善无忧</p>
  <p id="aBC">如空野象</p>
  <p id="aBD">乐戒学行者。<a id="a-BE"></a>夫修行人心乐闲静。<a id="a-BF"></a>恒以禁戒自缨络身。<a id="a-BG"></a>尔时世尊告拘苫鞞比丘。<a id="a-BH"></a>谏喻止讼。<a id="a-BI"></a>比丘闻已不受佛教。<a id="a-BJ"></a>佛知其意即从坐起。<a id="a-BK"></a>飞腾虚空十二由旬。<a id="a-BL"></a>还本精舍至大众中。<a id="a-BM"></a>而说颂曰。</p>
  <p id="aBN">乐戒学行　　奚用伴为　　独善无忧</p>
  <p id="aBO">如空野象</p>
  <p id="aBP">尔时世尊便作是念。<a id="a-BQ"></a>拘苫鞞好喜斗讼各相谤毁。<a id="a-BR"></a>吾今已离之。<a id="a-BS"></a>正使我闻拘苫鞞比丘在其方者。<a id="a-BT"></a>吾当避之而就他方。<a id="a-BU"></a>尔时有一象王离诸群索居。<a id="a-BV"></a>独游旷野心自思惟。<a id="a-BW"></a>得离诸象及诸宗亲。<a id="a-BX"></a>独游在此何以快哉。<a id="a-BY"></a>我在象中时群多纵逸。<a id="a-BZ"></a>蹋蹈水草然后吾乃得食。<a id="a-Ba"></a>今日独行得清水好草亦无忧虑。<a id="a-Bb"></a>尔时世尊见彼象心中所念。<a id="a-Bc"></a>便于大众而说颂曰。</p>
  <p id="aBd">一象于象众　　六牙而备具</p>
  <p id="aBe">心念与吾同　　独善而乐静</p>
  <p id="aBf">一象于象众者。<a id="a-Bg"></a>如来身者亦名龙象。<a id="a-Bh"></a>彼象者亦名龙象。<a id="a-Bi"></a>如来世雄三界独尊。<a id="a-Bj"></a>象者龙中独尊。<a id="a-Bk"></a>是故说一象于象众也。<a id="a-Bl"></a>六牙而备具者。<a id="a-Bm"></a>牙者象之威怒自缨络身。<a id="a-Bn"></a>功德者如来相好。<a id="a-Bo"></a>如来见彼拘苫鞞比丘自生厌患。<a id="a-Bp"></a>象者患厌群众。<a id="a-Bq"></a>是故说独善无忧如空野象也。</p>
  <p data-pb></p>
  <h2 id="aBr">惟念品第十五</h2>
  <p id="aBs">出息入息念　　具满谛思惟</p>
  <p id="aBt">从初竟通利　　按如佛所说</p>
  <p id="aBu">出息入息念者。<a id="a-Bv"></a>安者谓息入。<a id="a-Bw"></a>般者谓息出。<a id="a-Bx"></a>彼修行人当善观察二甘露门。<a id="a-By"></a>一者安般二者不净观。<a id="a-Bz"></a>或有行人但修安般或修不净观。<a id="a-C0"></a>彼修安般者。<a id="a-C1"></a>思惟分别出息入息。<a id="a-C2"></a>息长亦知息短亦知息熅亦知息冷亦知。<a id="a-C3"></a>意若错乱复从一始。<a id="a-C4"></a>从头至足分别了知。<a id="a-C5"></a>设复错者复从一始。<a id="a-C6"></a>如是经历返覆数过自知意至。<a id="a-C7"></a>吾今捉息皆得自在。<a id="a-C8"></a>欲使气息从左耳出如意不难从左耳入。<a id="a-C9"></a>亦复如是从右耳出入。<a id="a-CA"></a>或从鼻出入皆能随意。<a id="a-CB"></a>最后回息从顶上出随意者成数息法。<a id="a-CC"></a>设不成者脑盖发坏即取命终。<a id="a-CD"></a>如是学人经十二年。<a id="a-CE"></a>或有成有不成者。<a id="a-CF"></a>复次行人分别思惟不净观。<a id="a-CG"></a>往至城外丘旷塳间。<a id="a-CH"></a>观死人尸骸谛熟分别。<a id="a-CI"></a>此尸我形有何差别。<a id="a-CJ"></a>复还至精舍或坐床或敷坐具。<a id="a-CK"></a>或复露坐内自思惟。<a id="a-CL"></a>经忆塳间死尸暴露。<a id="a-CM"></a>我身与彼等无差别。<a id="a-CN"></a>如是经历过十二年。<a id="a-CO"></a>有得定者不得定者。<a id="a-CP"></a>是故说出息入息念也。<a id="a-CQ"></a>具满谛思惟者。<a id="a-CR"></a>夫人定意善察分别。<a id="a-CS"></a>一数二随三止四观五还六净。<a id="a-CT"></a>是故说具满谛思惟也。<a id="a-CU"></a>从初竟通利者。<a id="a-CV"></a>昼夜孜孜初不懈息。<a id="a-CW"></a>数缺则从一始。<a id="a-CX"></a>是通利不受六情染外尘垢。<a id="a-CY"></a>是故说从初竟通利也。<a id="a-CZ"></a>按如佛所说者。<a id="a-Ca"></a>如来所以遗十二部经。<a id="a-Cb"></a>剖判要义皆为后生。<a id="a-Cc"></a>未开悟者众智自在除去希望。<a id="a-Cd"></a>是故说按如佛所说也。</p>
  <p id="aCe">是则照世间　　如云解日现</p>
  <p id="aCf">起止学思惟　　坐卧不废忘</p>
  <p id="aCg">是则照世间者。<a id="a-Ch"></a>犹如秋时明月。<a id="a-Ci"></a>无有五蔽在众星中光明独照。<a id="a-Cj"></a>此亦如是得安般定者。<a id="a-Ck"></a>在众修行人中。<a id="a-Cl"></a>威神独显颜貌光曜无与等者。<a id="a-Cm"></a>是故说是则照世间如云解日现也。<a id="a-Cn"></a>起止学思惟者。<a id="a-Co"></a>以得安般定意。<a id="a-Cp"></a>身意铿然不动不为外邪所沮。<a id="a-Cq"></a>心亦如是不随外尘兴于邪念。<a id="a-Cr"></a>是故说起止学思惟。<a id="a-Cs"></a>坐卧不废忘者。<a id="a-Ct"></a>彼修行人已得三昧定意亦常思惟。<a id="a-Cu"></a>若坐若卧终日学习初不暂舍。<a id="a-Cv"></a>是故说坐卧不废忘也。</p>
  <p id="aCw">比丘立是念　　前利后则好</p>
  <p id="aCx">始得终必胜　　誓不睹生死</p>
  <p id="aCy">比丘立是念者。<a id="a-Cz"></a>所谓比丘永息万想意不驰骋。<a id="a-D0"></a>执志牢固端摄诸情意。<a id="a-D1"></a>常在定不求余念。<a id="a-D2"></a>是故说比丘立是念也。<a id="a-D3"></a>前利后则好者。<a id="a-D4"></a>先得安般数息禅定。<a id="a-D5"></a>后能越次取证超过三界。<a id="a-D6"></a>身中诸结永尽无余。<a id="a-D7"></a>净如真金永无微翳。<a id="a-D8"></a>是故说前利后则好也。<a id="a-D9"></a>始得终必胜者。<a id="a-DA"></a>已具知断化缘已遍。<a id="a-DB"></a>己身度有更不受当来形。<a id="a-DC"></a>是故说始得终必胜誓不睹生死也。</p>
  <p id="aDD">若见身所住　　六更以为最</p>
  <p id="aDE">息心常一意　　便自致泥洹</p>
  <p id="aDF">若见身所住者。<a id="a-DG"></a>比丘比丘尼及新学者。<a id="a-DH"></a>男弥女尼优婆塞优婆夷刹利婆罗门长者居士种。<a id="a-DI"></a>执志坚固趣道不难。<a id="a-DJ"></a>是故说若见身所住也。<a id="a-DK"></a>六更以为最者。<a id="a-DL"></a>闭塞诸根眼耳鼻口身意诸根澄净不乱。<a id="a-DM"></a>守护六情不受诸见。<a id="a-DN"></a>是故说六更以为最也。<a id="a-DO"></a>息心常一意者。<a id="a-DP"></a>彼修行人数出入息观诸毛孔一一分别终无错谬。<a id="a-DQ"></a>犹如明眼之士于明镜中自睹面像。<a id="a-DR"></a>是故说息心常一意也。<a id="a-DS"></a>便自致泥洹者。<a id="a-DT"></a>断诸使流永离世俗。<a id="a-DU"></a>便逮泥洹不动不变。<a id="a-DV"></a>无复往还染着诸界。<a id="a-DW"></a>是故说便自致泥洹。</p>
  <p id="aDX">以有是诸念　　自身常建行</p>
  <p id="aDY">若其不如是　　终不得意行</p>
  <p id="aDZ">以有是诸念自身常建行者。<a id="a-Da"></a>如彼执行之人。<a id="a-Db"></a>昼夜精勤意不迷误。<a id="a-Dc"></a>进前求道如遭劫烧救护头燃。<a id="a-Dd"></a>初中竟夜亦不废忘。<a id="a-De"></a>是故说以有是诸念。<a id="a-Df"></a>自身常建行也。<a id="a-Dg"></a>若其不如是终不得意行者。<a id="a-Dh"></a>生死长远亦无端绪。<a id="a-Di"></a>解知泥洹已离三界过去未来现在。<a id="a-Dj"></a>是故说若其不如是终不得意行也。</p>
  <p id="aDk">是随本行者　　如是度爱劳</p>
  <p id="aDl">若能寤意念　　解脱一心乐</p>
  <p id="aDm">是随本行者。<a id="a-Dn"></a>初入道者。<a id="a-Do"></a>或时先教安般守意。<a id="a-Dp"></a>或时先教不净观。<a id="a-Dq"></a>须观彼行者心之好乐。<a id="a-Dr"></a>是故说是随本行者也。<a id="a-Ds"></a>如是度爱劳者。<a id="a-Dt"></a>爱为病根难掘难拔。<a id="a-Du"></a>何以故。<a id="a-Dv"></a>爱难掘爱难拔。<a id="a-Dw"></a>犹此爱本涉历生死。<a id="a-Dx"></a>遍满三界。<a id="a-Dy"></a>增益四生。<a id="a-Dz"></a>回趣五道。<a id="a-E0"></a>谁能觉者唯黠慧之士。<a id="a-E1"></a>乃能觉了三界五道受苦之恼。<a id="a-E2"></a>是故说如是度爱劳也。</p>
  <p id="aE3">若能寤意念　　解脱一心乐</p>
  <p id="aE4">应时等行法　　是度老死地</p>
  <p id="aE5">若能寤意念者。<a id="a-E6"></a>彼修行者。<a id="a-E7"></a>系意在明不敢睡寤成诸道果。<a id="a-E8"></a>要由觉悟不从睡寐而得道也。<a id="a-E9"></a>虽复觉寤系意不专不成道果。<a id="a-EA"></a>意既觉寤加心专正。<a id="a-EB"></a>便越三有至无余界。<a id="a-EC"></a>是故说若能寤意念也。<a id="a-ED"></a>解脱一心乐者。<a id="a-EE"></a>彼修行人已得定意众德具足。<a id="a-EF"></a>不得定人不能具诸德行。<a id="a-EG"></a>昔有淫逸之人。<a id="a-EH"></a>意专女色不能去离觉寤。<a id="a-EI"></a>思女姿颜欲与言语交通。<a id="a-EJ"></a>眠寐梦想容貌携手共游。<a id="a-EK"></a>时妇遇疾骨消肉尽形骸独立。<a id="a-EL"></a>尔时彼家恒有知识道人往返。<a id="a-EM"></a>其妇白道人曰。<a id="a-EN"></a>我今所患日夜困羸。<a id="a-EO"></a>将其意故欲陈我情为可尔不。<a id="a-EP"></a>时道人曰但说无苦。<a id="a-EQ"></a>设有隐匿之事。<a id="a-ER"></a>我当覆藏不使彰露。<a id="a-ES"></a>妇人白言。<a id="a-ET"></a>我夫禀性淫欲偏多。<a id="a-EU"></a>昼夜役娆不容食息。<a id="a-EV"></a>由是生疾恐不自济。<a id="a-EW"></a>时彼道人告妇人曰。<a id="a-EX"></a>若汝夫主。<a id="a-EY"></a>近汝身者。<a id="a-EZ"></a>便以此语其夫曰。<a id="a-Ea"></a>须陀洹法礼应尔耶。<a id="a-Eb"></a>后果如所言夫主来近。<a id="a-Ec"></a>妇寻语曰。<a id="a-Ed"></a>夫为须陀洹道为应尔耶。<a id="a-Ee"></a>夫闻妇言甚怀惭愧内自思惟。<a id="a-Ef"></a>我将不审是须陀洹乎。<a id="a-Eg"></a>即便息意在闲静处思惟校计。<a id="a-Eh"></a>成斯陀含阿那含果。<a id="a-Ei"></a>自知已得道迹。<a id="a-Ej"></a>便不复与女人从事。<a id="a-Ek"></a>妇人问夫。<a id="a-El"></a>汝今何故永息欲心不与吾从事。<a id="a-Em"></a>夫告妇曰。<a id="a-En"></a>吾审见汝已何由复共往反。<a id="a-Eo"></a>妇语其夫。<a id="a-Ep"></a>汝言审见我。<a id="a-Eq"></a>我有何咎。<a id="a-Er"></a>我恒贞良不犯女礼。<a id="a-Es"></a>何以见骂。<a id="a-Et"></a>乃至于斯妇人即集五亲宗族。<a id="a-Eu"></a>告语之曰。<a id="a-Ev"></a>今我夫主意见疏薄。<a id="a-Ew"></a>永息亲情不复交通。<a id="a-Ex"></a>复见骂詈称言见我。<a id="a-Ey"></a>今于众前便可说之。<a id="a-Ez"></a>夫言且止须我引证乃得自明。<a id="a-F0"></a>夫主还归彩画好瓶。<a id="a-F1"></a>成满粪秽牢盖其口香华芬熏。<a id="a-F2"></a>还至彼众告其妇曰。<a id="a-F3"></a>审爱我不。<a id="a-F4"></a>若爱我。<a id="a-F5"></a>者可抱弄此瓶如爱我身。<a id="a-F6"></a>妇随其语抱瓶玩弄意不舍离。<a id="a-F7"></a>夫主见妇已爱着此瓶。<a id="a-F8"></a>即打瓶破臭秽流溢蛆虫现出。<a id="a-F9"></a>复语妇曰。<a id="a-FA"></a>汝今故能抱此破瓶不耶。<a id="a-FB"></a>妇答曰。<a id="a-FC"></a>我宁取死终不能近此破瓶。<a id="a-FD"></a>宁入火坑投于深水。<a id="a-FE"></a>高山自投于下。<a id="a-FF"></a>头足异处终不能近此瓶。<a id="a-FG"></a>夫告其妇。<a id="a-FH"></a>前言见汝。<a id="a-FI"></a>正见此事耳。<a id="a-FJ"></a>我观汝身剧于此瓶。<a id="a-FK"></a>从头至足分别思惟。<a id="a-FL"></a>三十六物有何可贪。<a id="a-FM"></a>尔时复重说偈曰。</p>
  <p id="aFN">勇者入定观　　身心所兴尘</p>
  <p id="aFO">见已生秽恶　　如彼彩画瓶</p>
  <p id="aFP">是故说解脱一心乐也。<a id="a-FQ"></a>应时等行法者。<a id="a-FR"></a>夫修行人凭善知识。<a id="a-FS"></a>或诸天卫护外邪不入。<a id="a-FT"></a>求道甚易无所畏难。<a id="a-FU"></a>犹如远行之人迷失大道反从小径。<a id="a-FV"></a>惺寤之士告其人曰。<a id="a-FW"></a>此非正道时可变悔从彼正路。<a id="a-FX"></a>时迷路者从其言教。<a id="a-FY"></a>还复大路安隐得归。<a id="a-FZ"></a>彼修行人亦复如是。<a id="a-Fa"></a>凭善知识获致正道。<a id="a-Fb"></a>是故说应时等行法也。<a id="a-Fc"></a>是度老死地者。<a id="a-Fd"></a>犹人涉路多诸恐畏。<a id="a-Fe"></a>或遇虎狼盗贼。<a id="a-Ff"></a>或遭奸邪恶鬼。<a id="a-Fg"></a>或值道路崄难侧身傍过。<a id="a-Fh"></a>如此众难数百千变。<a id="a-Fi"></a>复值水浆乏短。<a id="a-Fj"></a>其人自念设道路有一难犹尚叵过。<a id="a-Fk"></a>况复多崄。<a id="a-Fl"></a>即自建意昼夜不息。<a id="a-Fm"></a>得越彼难安隐得归大失财宝。<a id="a-Fn"></a>彼修行人观察三界皆悉炽燃。<a id="a-Fo"></a>欲得远离求无为道。<a id="a-Fp"></a>是故说是度老死地也。</p>
  <p id="aFq">比丘寤意念　　当令应是念</p>
  <p id="aFr">都佮生死弃　　为能作苦际</p>
  <p id="aFs">比丘寤意念者。<a id="a-Ft"></a>昔有商客经过旷野。<a id="a-Fu"></a>道路疲极竟夜眠睡。<a id="a-Fv"></a>群贼相率欲来劫夺。<a id="a-Fw"></a>时彼虚空神天。<a id="a-Fx"></a>于虚空中。<a id="a-Fy"></a>以偈告商人曰。</p>
  <p id="aFz">觉者谁为眠　　眠者谁为觉</p>
  <p id="aG0">谁知谁分别　　见报如其义</p>
  <p id="aG1">尔时商客中有优婆塞。<a id="a-G2"></a>是佛五戒弟子即报之曰。</p>
  <p id="aG3">我觉我为眠　　我眠我为觉</p>
  <p id="aG4">我知我分别　　欲知此是义</p>
  <p id="aG5">天复问曰。</p>
  <p id="aG6">云何觉为眠　　云何眠为觉</p>
  <p id="aG7">云何知分别　　吾欲闻此义</p>
  <p id="aG8">时优婆塞即报天曰。</p>
  <p id="aG9">觉圣八道者　　三佛之所演</p>
  <p id="aGA">于彼觉寤法　　我为在眠寐</p>
  <p id="aGB">不觉八道者　　三佛之所说</p>
  <p id="aGC">于彼眠寤法　　我为在觉寤</p>
  <p id="aGD">是谓神天我觉我为眠。<a id="a-GE"></a>我眠我为觉。<a id="a-GF"></a>我知我分别。<a id="a-GG"></a>欲知是此义。<a id="a-GH"></a>天复说曰。</p>
  <p id="aGI">善哉觉为眠　　善哉眠为觉</p>
  <p id="aGJ">善哉知分别　　善哉闻此义</p>
  <p id="aGK">时优婆塞闻此义已即报天曰。<a id="a-GL"></a>遭蒙天恩安隐得归。<a id="a-GM"></a>天迷盗贼不知商人止顿处所。<a id="a-GN"></a>令诸贾客得度险路。<a id="a-GO"></a>是故说比丘寤意念也。<a id="a-GP"></a>当令应是念者。<a id="a-GQ"></a>彼修行人执意精勤。<a id="a-GR"></a>意之所愿无事不果。<a id="a-GS"></a>清净无瑕秽不行放逸。<a id="a-GT"></a>身着精进衣心怀慧明。<a id="a-GU"></a>愚痴闇冥无由得现。<a id="a-GV"></a>是故说当令应是念也。<a id="a-GW"></a>都佮生死弃者。<a id="a-GX"></a>彼修行人复以方便断诸结使。<a id="a-GY"></a>缘着诸缚。<a id="a-GZ"></a>弃重弃剥重剥打重打。<a id="a-Ga"></a>去离生老病死。<a id="a-Gb"></a>是故说都佮生死弃也。<a id="a-Gc"></a>为能作苦际者。<a id="a-Gd"></a>于现法中越凡夫法。<a id="a-Ge"></a>不处中般泥洹生泥洹行无行般泥洹不上流究竟般泥洹。<a id="a-Gf"></a>如斯学人于现法中般泥洹。<a id="a-Gg"></a>舍此五泥洹。<a id="a-Gh"></a>何以故。<a id="a-Gi"></a>佛契经杂阿含所说。<a id="a-Gj"></a>我今比丘不说少许生分。<a id="a-Gk"></a>下及弹指之顷况复多乎。<a id="a-Gl"></a>何以故。<a id="a-Gm"></a>受生分苦由是流转不免于苦。<a id="a-Gn"></a>比丘当观犹如粪除。<a id="a-Go"></a>少许常臭况复多耶。<a id="a-Gp"></a>是故比丘当求方便断受生分永离三有。<a id="a-Gq"></a>如是诸比丘。<a id="a-Gr"></a>当作是学拔生根本无令滋蔓。<a id="a-Gs"></a>诸修行人闻佛所说承受教诫。<a id="a-Gt"></a>于现法中。<a id="a-Gu"></a>拔其生本不复受。<a id="a-Gv"></a>是故说为能作苦际。</p>
  <p id="aGw">常当听微妙　　自觉寤其意</p>
  <p id="aGx">能觉之为贤　　终始无所畏</p>
  <p id="aGy">常当听微妙者。<a id="a-Gz"></a>与人说法甚为难遇。<a id="a-H0"></a>具足诸根亦复难得。<a id="a-H1"></a>遭贤遇圣亿世乃值。<a id="a-H2"></a>世尊说曰。<a id="a-H3"></a>吾昔积行亿百千劫时乃闻法。<a id="a-H4"></a>虽得闻法分别义味复不可遭。<a id="a-H5"></a>告诸来会专精一意听微妙法。<a id="a-H6"></a>是故说常当听微妙也。<a id="a-H7"></a>自觉寤其意者。<a id="a-H8"></a>世尊在世与无央数百千之众。<a id="a-H9"></a>前后围绕而为说法。<a id="a-HA"></a>时有一人于彼大众眠寐睡彻。<a id="a-HB"></a>于上比丘一人。<a id="a-HC"></a>告彼睡比丘曰。<a id="a-HD"></a>何不觉寤听如来说法。<a id="a-HE"></a>方更睡寐惊动大众。<a id="a-HF"></a>汝何不观如来妙法。<a id="a-HG"></a>美于甘露除人万患。<a id="a-HH"></a>其人闻已默然不对。<a id="a-HI"></a>是故说自觉寤其意也。<a id="a-HJ"></a>能觉之为贤者。<a id="a-HK"></a>觉此睡眠犹天之与地。<a id="a-HL"></a>亿千万倍不可以譬喻为比。<a id="a-HM"></a>或有行人阴盖所蔽瞪懵着睡。<a id="a-HN"></a>诸天扶佐数来觉寤。<a id="a-HO"></a>伺命狂象蹋三善根苗。<a id="a-HP"></a>无常炽火烧生类根栽。<a id="a-HQ"></a>人中尊者今日出现。<a id="a-HR"></a>普照三界无不蒙光。<a id="a-HS"></a>结使贼寇盗窃善财。<a id="a-HT"></a>如此众变不可称记。<a id="a-HU"></a>皆由睡眠不觉寤故。<a id="a-HV"></a>是故说能觉之为贤也。<a id="a-HW"></a>终始无所畏者。<a id="a-HX"></a>夫人觉寤万邪不能干。<a id="a-HY"></a>不但行道之人觉寤为贤。<a id="a-HZ"></a>世凡夫人亦由觉寤成办众事。<a id="a-Ha"></a>或时俗人于眠睡中忘失财货。<a id="a-Hb"></a>怨家责主盗贼水火所见侵欺。<a id="a-Hc"></a>或时行人瞪懵睡眠。<a id="a-Hd"></a>应闻法时反更不闻。<a id="a-He"></a>应成道果反更不获。<a id="a-Hf"></a>应当诵习根义觉道。<a id="a-Hg"></a>于睡眠中皆悉亡失。<a id="a-Hh"></a>是故说终始无所畏也。</p>
  <p id="aHi">以觉意得应　　日夜慕学行</p>
  <p id="aHj">当解甘露要　　令诸漏得尽</p>
  <p id="aHk">以觉意得应者。<a id="a-Hl"></a>彼修行人校计思惟。<a id="a-Hm"></a>昼夜叹誉觉寤之德。<a id="a-Hn"></a>慢惰之人复自叹说睡眠之要。<a id="a-Ho"></a>是故说以觉寤其意得应也。<a id="a-Hp"></a>日夜慕学行者。<a id="a-Hq"></a>彼修行人精勤自役昼夜不息。<a id="a-Hr"></a>前后中间不失次第。<a id="a-Hs"></a>是故说日夜慕学行也。<a id="a-Ht"></a>当解甘露要者。<a id="a-Hu"></a>贤圣八品道。<a id="a-Hv"></a>谓之甘露。<a id="a-Hw"></a>灭尽泥洹。<a id="a-Hx"></a>亦名甘露。<a id="a-Hy"></a>彼修行人习学贤圣八道进趣泥洹。<a id="a-Hz"></a>离八不闲贪乐意欲。<a id="a-I0"></a>寂静淡泊无为无作。<a id="a-I1"></a>是故说当学甘露要也。<a id="a-I2"></a>令诸漏得尽者。<a id="a-I3"></a>漏义云何。<a id="a-I4"></a>以何故名为漏义。<a id="a-I5"></a>答曰住义为漏义。<a id="a-I6"></a>渍为漏义渧为漏义。<a id="a-I7"></a>增上为漏义。<a id="a-I8"></a>非人所持为漏义。<a id="a-I9"></a>住为漏义者。<a id="a-IA"></a>欲界众生以何制住。<a id="a-IB"></a>答曰漏也。<a id="a-IC"></a>色无色界众生以何制住。<a id="a-ID"></a>答曰漏也。<a id="a-IE"></a>是故说住为漏义。<a id="a-IF"></a>云何渍为漏义。<a id="a-IG"></a>答曰。<a id="a-IH"></a>犹如以水。<a id="a-II"></a>渍谷萌芽得生。<a id="a-IJ"></a>此众生类亦复如是以三有水。<a id="a-IK"></a>渍宿行本结使。<a id="a-IL"></a>萌芽得生。<a id="a-IM"></a>是谓渍为漏义也。<a id="a-IN"></a>渧为漏义者。<a id="a-IO"></a>犹如涌泉屋漏。<a id="a-IP"></a>深渠沟涧母人慈重自然流溢。<a id="a-IQ"></a>是名渧为漏义也。<a id="a-IR"></a>增上为漏义者。<a id="a-IS"></a>犹如人间共相尊贵。<a id="a-IT"></a>尊卑贵贱各有所在。<a id="a-IU"></a>上有明主下民不得东西纵逸。<a id="a-IV"></a>此众生类亦复如是。<a id="a-IW"></a>为结使所制持。<a id="a-IX"></a>不能得离三界四生五趣。<a id="a-IY"></a>是谓增上为漏义。<a id="a-IZ"></a>非人所持为漏义者。<a id="a-Ia"></a>犹如人为非人所持。<a id="a-Ib"></a>狂有所说可避而不避。<a id="a-Ic"></a>应离而不离。<a id="a-Id"></a>可持而不持。<a id="a-Ie"></a>不可捉而捉。<a id="a-If"></a>此众生类亦复如是。<a id="a-Ig"></a>为结使非人所持狂有所说。<a id="a-Ih"></a>是故说非人所持为漏义。<a id="a-Ii"></a>能断此诸漏者。<a id="a-Ij"></a>于人天独尊意之所念必成不难。<a id="a-Ik"></a>而获断智拔苦根本至究竟处。<a id="a-Il"></a>不受当来有。<a id="a-Im"></a>得无生忍。<a id="a-In"></a>是故说能断此诸漏也。</p>
  <p id="aIo">夫人得善利　　乃来自归佛</p>
  <p id="aIp">是故当昼夜　　一心当念佛</p>
  <p id="aIq">夫人得善利者。<a id="a-Ir"></a>世间利者。<a id="a-Is"></a>象马车乘国财妻息金银珍宝。<a id="a-It"></a>车磲马瑙水精琉璃珊瑚琥珀。<a id="a-Iu"></a>虽言是善利非真正利。<a id="a-Iv"></a>欺惑世人。<a id="a-Iw"></a>由是致忿亡国破家无不由之。<a id="a-Ix"></a>不免地狱饿鬼畜生。<a id="a-Iy"></a>能投命自归于如来所。<a id="a-Iz"></a>便能得免地狱畜生之难。<a id="a-J0"></a>自归佛者。<a id="a-J1"></a>断有至无欲越次取证。<a id="a-J2"></a>随三乘行各得其愿。<a id="a-J3"></a>若生天上人中受自然福。<a id="a-J4"></a>若初发意志崇佛道者。<a id="a-J5"></a>复得四意止四意断四神足五根五力七觉意八贤圣道。<a id="a-J6"></a>是谓三十七品。<a id="a-J7"></a>是故说夫人得善利也。<a id="a-J8"></a>问曰何以故。<a id="a-J9"></a>但说人得果证。<a id="a-JA"></a>不说天龙阿须伦阅叉鬼神耶。<a id="a-JB"></a>答曰。<a id="a-JC"></a>人道于诸趣最尊最妙。<a id="a-JD"></a>专心一意便能断漏尽结越次取证。<a id="a-JE"></a>人道堪受贤圣道教故说人也。<a id="a-JF"></a>乃来自归佛者。<a id="a-JG"></a>云何名为自归。<a id="a-JH"></a>何以故说自归。<a id="a-JI"></a>答曰救护为归义。<a id="a-JJ"></a>复次无畏为归义。<a id="a-JK"></a>脱难为归义。<a id="a-JL"></a>是故说乃来自归佛也。<a id="a-JM"></a>是故当昼夜一心当念佛者。<a id="a-JN"></a>人心所念流驰万端。<a id="a-JO"></a>弹指之顷造行无量。<a id="a-JP"></a>昼夜所思无有停息。<a id="a-JQ"></a>于中自拔回意向善。<a id="a-JR"></a>一心念佛永无众想。<a id="a-JS"></a>是故当昼夜一心念佛也。</p>
  <p id="aJT">夫人得善利　　乃来自归法</p>
  <p id="aJU">是故当昼夜　　一心当念法</p>
  <p id="aJV">所谓法者。<a id="a-JW"></a>灭尽泥洹有恐惧者。<a id="a-JX"></a>令至无为。<a id="a-JY"></a>无恐惧者取道有何难乎。<a id="a-JZ"></a>有为法者。<a id="a-Ja"></a>为生老病死所见逼迫。<a id="a-Jb"></a>灭尽泥洹无生老病死者。<a id="a-Jc"></a>是故说夫人得善利乃来自归法也。<a id="a-Jd"></a>昼夜一心念法者。<a id="a-Je"></a>夫言法者。<a id="a-Jf"></a>现在获祐除诸热恼。<a id="a-Jg"></a>智者所习非愚所行。<a id="a-Jh"></a>是故说昼夜一心念法者也。</p>
  <p id="aJi">夫人得善利　　乃来自归众</p>
  <p id="aJj">是故当昼夜　　一心念于众</p>
  <p id="aJk">夫人得善利乃来自归众者。<a id="a-Jl"></a>问曰无畏为归义。<a id="a-Jm"></a>于大众中有恐怖者。<a id="a-Jn"></a>何以故说自归于众。<a id="a-Jo"></a>答曰。<a id="a-Jp"></a>或有大众。<a id="a-Jq"></a>已离五难无复恐惧。<a id="a-Jr"></a>云何五难。<a id="a-Js"></a>一为生难二为老难三为病难四为死难五为不乐众难。<a id="a-Jt"></a>离此五难乃可自归。<a id="a-Ju"></a>云何名为众诸有异众外道。<a id="a-Jv"></a>裸形从一至十乃至无数。<a id="a-Jw"></a>如来圣众在诸众中为尊最上。<a id="a-Jx"></a>是故说夫人得善利乃来自归众。<a id="a-Jy"></a>是故当昼夜一心念众也。</p>
  <p id="aJz">能知自觉者　　是瞿昙弟子</p>
  <p id="aK0">昼夜当念是　　一心归命佛</p>
  <p id="aK1">能知自觉者。<a id="a-K2"></a>初自归法其义不定。<a id="a-K3"></a>今此念佛乃名为定。<a id="a-K4"></a>向佛牢固不可移转。<a id="a-K5"></a>是故说能知自觉者。<a id="a-K6"></a>是瞿昙弟子者。<a id="a-K7"></a>如来出瞿昙姓。<a id="a-K8"></a>观察将来未然事故说此义。<a id="a-K9"></a>于将来世当有众生。<a id="a-KA"></a>姓婆嗟无父母。<a id="a-KB"></a>忽然而生豪尊自贵在世自夸。<a id="a-KC"></a>如来欲止彼谤故。<a id="a-KD"></a>说瞿昙弟子也。<a id="a-KE"></a>昼夜当念是一心念于佛。<a id="a-KF"></a>一心念佛者。<a id="a-KG"></a>邪恶鬼众不敢侵近。<a id="a-KH"></a>是故说昼夜当念是佛一心念于佛也。</p>
  <p id="aKI">善觉自觉者　　是瞿昙弟子</p>
  <p id="aKJ">昼夜当念是　　一心念于法</p>
  <p id="aKK">善觉自觉者。<a id="a-KL"></a>佛告诸比丘。<a id="a-KM"></a>当自观察于诸法要除去乱想。<a id="a-KN"></a>是故说善觉自觉者。<a id="a-KO"></a>是瞿昙弟子昼夜当念是一心念于法也。</p>
  <p id="aKP">善觉自觉者　　是瞿昙弟子</p>
  <p id="aKQ">昼夜当念是　　一心念于众</p>
  <p id="aKR">善觉自觉者。<a id="a-KS"></a>佛告诸大众。<a id="a-KT"></a>汝等皆见一切大众。<a id="a-KU"></a>以智而见非为无智。<a id="a-KV"></a>以观而观非为无观。<a id="a-KW"></a>亦知我众清净不清净。<a id="a-KX"></a>是故说善觉自觉者是瞿昙弟子。<a id="a-KY"></a>昼夜当念是一心念于众也。</p>
  <p id="aKZ">念身念非常　　念戒布施德</p>
  <p id="aKa">念天安般死　　昼夜当念是</p>
  <p id="aKb">彼修行人持戒完具清净无秽。<a id="a-Kc"></a>犹如金刚不可沮坏。<a id="a-Kd"></a>犹如须弥不可移动。<a id="a-Ke"></a>是故说念身念非常念戒布施德念天安般死昼夜当念是。<a id="a-Kf"></a>所谓念施者施有二种。<a id="a-Kg"></a>财施结使施。<a id="a-Kh"></a>结使施者名曰究竟施。<a id="a-Ki"></a>不变悔。<a id="a-Kj"></a>财物施者非至竟施。<a id="a-Kk"></a>施已还悔。<a id="a-Kl"></a>是故说念施也。<a id="a-Km"></a>所谓念天者。<a id="a-Kn"></a>贤圣弟子昼夜念天。<a id="a-Ko"></a>于此持戒得生彼处。<a id="a-Kp"></a>习行功德不断信根。<a id="a-Kq"></a>具众德本成就禁戒。<a id="a-Kr"></a>是故说昼夜当念天也。<a id="a-Ks"></a>当念身者。<a id="a-Kt"></a>常观此身成诸不净瑕秽充满。<a id="a-Ku"></a>是故说当念身也。<a id="a-Kv"></a>至死亡念亦复如是也。</p>
  <p id="aKw">善觉自觉者　　是瞿昙弟子</p>
  <p id="aKx">昼夜当念是　　一心念不害</p>
  <p id="aKy">善觉自觉者。<a id="a-Kz"></a>是瞿昙弟子者。<a id="a-L0"></a>一切众生皆念其命。<a id="a-L1"></a>爱恋妻息贪着家业。<a id="a-L2"></a>身口意所修。<a id="a-L3"></a>不害人者乃称明智之士。<a id="a-L4"></a>是故说昼夜当念是一心念不害也。<a id="a-L5"></a>昼夜当念是不起嗔恚者。<a id="a-L6"></a>夫人嗔恚多起乱想心。<a id="a-L7"></a>如剑戟难制难持。<a id="a-L8"></a>生恚者不获其果。<a id="a-L9"></a>是故说昼夜当念是不起嗔恚也。<a id="a-LA"></a>昼夜当念是。<a id="a-LB"></a>愿欲出家不乐在家贪着五欲。<a id="a-LC"></a>彼修行人虽在家内。<a id="a-LD"></a>观欲如火意常厌患。<a id="a-LE"></a>昼夜思惟梦想出家。<a id="a-LF"></a>是故说昼夜当念是常念欲出家也。<a id="a-LG"></a>昼夜当念是坐禅一意定。<a id="a-LH"></a>初学三禅定为首。<a id="a-LI"></a>禅以摄意不兴结使。<a id="a-LJ"></a>众想寂定念不流驰。<a id="a-LK"></a>是故说昼夜当念是坐禅一意也。<a id="a-LL"></a>昼夜当念是念持不受尘。<a id="a-LM"></a>常乐寂静不处人间。<a id="a-LN"></a>粗衣恶食不著文饰。<a id="a-LO"></a>趣自支形自足修道。<a id="a-LP"></a>是故说昼夜当念是念持不受尘也。<a id="a-LQ"></a>昼夜当念是空不愿无想。<a id="a-LR"></a>恒观五阴身虚而不真不可恃怙。<a id="a-LS"></a>为变易法不得久停。<a id="a-LT"></a>计我无我况有身耶。<a id="a-LU"></a>是故说昼夜当念是空不愿无想。<a id="a-LV"></a>昼夜当念是去离愿求意。<a id="a-LW"></a>彼修行人。<a id="a-LX"></a>志求道德不自为己。<a id="a-LY"></a>亦不愿男相女形。<a id="a-LZ"></a>亦不愿色声香味细滑法。<a id="a-La"></a>是故说昼夜当念是去离愿求意也。<a id="a-Lb"></a>昼夜当念是习学无想心。<a id="a-Lc"></a>学人得无想定。<a id="a-Ld"></a>具足贤圣法律。<a id="a-Le"></a>问曰。<a id="a-Lf"></a>学人在诸地不见有我无我。<a id="a-Lg"></a>何以故。<a id="a-Lh"></a>不说具足贤圣法律。<a id="a-Li"></a>独说无想定耶。<a id="a-Lj"></a>答曰。<a id="a-Lk"></a>无想定者贤圣之奥室。<a id="a-Ll"></a>入此室者不闻凡夫杂糅之行。<a id="a-Lm"></a>是故说昼夜当念是习学无想心也。<a id="a-Ln"></a>昼夜当念是入室而思惟。<a id="a-Lo"></a>彼修行人初入行时学二思惟。<a id="a-Lp"></a>一者断结。<a id="a-Lq"></a>二者于现法而自娱乐。<a id="a-Lr"></a>是故说昼夜当念是入定而思惟也。</p>
  <p id="aLs">善觉自觉者　　是瞿昙弟子</p>
  <p id="aLt">昼夜当念是　　意乐泥洹乐</p>
  <p id="aLu">所谓泥洹者。<a id="a-Lv"></a>终始无忧亦复不见起当有尽。<a id="a-Lw"></a>永离众患亦无热恼。<a id="a-Lx"></a>无求无想无复五阴名色。<a id="a-Ly"></a>不我有我不见名色。<a id="a-Lz"></a>取要言之虚无想像智者教习。<a id="a-M0"></a>是故说善觉自觉者。<a id="a-M1"></a>是瞿昙弟子昼夜当念是意乐泥洹乐也。</p>
 </body>
</html>