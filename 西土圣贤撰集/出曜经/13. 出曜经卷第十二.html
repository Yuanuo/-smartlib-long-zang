<!doctype html>
<html id="z3IBWGN1En" data-ver="945">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经卷第十二</h1>
  <h2 id="a2">杂品第十六</h2>
  <p id="a3">当念自觉寤　　慎莫损其行</p>
  <p id="a4">行要修亦安　　不行行受报</p>
  <p id="a5">当念自觉寤者。<a id="a-6"></a>夫人有施为先。<a id="a-7"></a>当内思惟校计熟思。</p>
  <p id="a8">善思而思行　　慎勿失其所</p>
  <p id="a9">虑不失所者　　失所怀痛忧</p>
  <p id="aA">是故说当念自觉寤也。<a id="a-B"></a>慎莫损其行者。<a id="a-C"></a>夫人有所施为。<a id="a-D"></a>事情已彰复还懈慢。<a id="a-E"></a>不究其理不禅思惟。<a id="a-F"></a>或时讽诵亦不通利。<a id="a-G"></a>临欲试时舍众逃亡。<a id="a-H"></a>是谓于学有损。<a id="a-I"></a>习禅之人念不在定。<a id="a-J"></a>流驰万端如彼猿猴舍一趣一。<a id="a-K"></a>于贤圣法律乃有大累。<a id="a-L"></a>是故先达之人教彼后生。<a id="a-M"></a>卒成其道不使漏失。<a id="a-N"></a>是故说慎莫失其所也。<a id="a-O"></a>虑不失所者或有诵人。<a id="a-P"></a>日诵十千解义百千。<a id="a-Q"></a>昼夜讽诵不失上下文句。<a id="a-R"></a>一一分明理不远义入禅之寂。<a id="a-S"></a>天雷地震万响俱作不能动其神。<a id="a-T"></a>是故说虑不失所者也。<a id="a-U"></a>失所怀痛忧者。<a id="a-V"></a>行不专己俱兴嫉意自坠于渊。<a id="a-W"></a>皆由行不正故。<a id="a-X"></a>是故说失所怀痛忧也。</p>
  <p id="aY">人当求方便　　自致获财宝</p>
  <p id="aZ">彼自观其义　　意愿即果之</p>
  <p id="aa">人当求方便者。<a id="a-b"></a>世人多慕周旋四方。<a id="a-c"></a>孜孜级级求救形命皆贪财货。<a id="a-d"></a>诸比丘等复求方便。<a id="a-e"></a>诵契经律阿毗昙及诸杂藏。<a id="a-f"></a>坐禅比丘禅定入微。<a id="a-g"></a>小七大七不失其次。<a id="a-h"></a>耳锤法财已得功德增益其行。<a id="a-i"></a>是故说人当求方便自致财宝也。<a id="a-j"></a>彼自观其义意愿即果之者。<a id="a-k"></a>世人思惟谁有富贵积财千万者。<a id="a-l"></a>随所意念费耗财宝。<a id="a-m"></a>学道之人捐舍妻息去离荣宠。<a id="a-n"></a>自知功德具满。<a id="a-o"></a>分别义理问则能答。<a id="a-p"></a>彼坐禅人复自观见禅定寂静。<a id="a-q"></a>得六神通飞腾虚空。<a id="a-r"></a>作十八变勇没自由。<a id="a-s"></a>不信道者睹已则信已。<a id="a-t"></a>信道者遂进不退。<a id="a-u"></a>是故说彼自观其义意愿即果之也。</p>
  <p id="av">坐起求方便　　自求于定明</p>
  <p id="aw">如工练真金　　除去尘垢冥</p>
  <p id="ax">不为闇所蔽　　永离老死患</p>
  <p id="ay">坐起求方便自求于定明者。<a id="a-z"></a>所谓坐起者诸疑结使。<a id="a-10"></a>是人怀懈慢不究其业。<a id="a-11"></a>彼懈慢人虽言起立与坐无异。<a id="a-12"></a>精勤之人虽言坐卧与立无异。<a id="a-13"></a>是故说坐起求方便自求于定明也。<a id="a-14"></a>常当专意求于定明。<a id="a-15"></a>光无尽无处不照。<a id="a-16"></a>是故说求于定明也。<a id="a-17"></a>如工炼真金除去尘垢冥者。<a id="a-18"></a>彼大众中工师巧匠集在彼众。<a id="a-19"></a>犹如尘垢物为尘所蔽。<a id="a-1A"></a>未被刈除遂增污秽。<a id="a-1B"></a>今此人心亦复如是。<a id="a-1C"></a>为淫怒痴垢所染。<a id="a-1D"></a>亦无精光不得照曜。<a id="a-1E"></a>是故说曰如工练真金除去尘垢冥也。<a id="a-1F"></a>不为闇所蔽永离老死患者。<a id="a-1G"></a>彼修行人刈治尘垢无诸结使。<a id="a-1H"></a>终不为生所屈不为老所困。<a id="a-1I"></a>不为无常所召。<a id="a-1J"></a>是故说不为暗所蔽永离老死患。</p>
  <p id="a1K">不羞反羞　　羞反不羞　　不畏现畏</p>
  <p id="a1L">畏现不畏　　生为邪见　　死入地狱</p>
  <p id="a1M">不羞反羞者。<a id="a-1N"></a>或有行人年岁长。<a id="a-1O"></a>大不肯从小比丘承受教诫。<a id="a-1P"></a>小比丘所说随顺法教。<a id="a-1Q"></a>长老羞耻内自思惟。<a id="a-1R"></a>为少年比丘所授。<a id="a-1S"></a>极怀惭愧藏颜无处。<a id="a-1T"></a>于彼不应起羞而羞。<a id="a-1U"></a>是故说不羞反羞也。<a id="a-1V"></a>羞反不羞者。<a id="a-1W"></a>彼修行人不诵习契经律阿毗昙及诸杂藏。<a id="a-1X"></a>虚受信施衣被饭食病瘦医药床褥卧具。<a id="a-1Y"></a>是故说羞反不羞也。<a id="a-1Z"></a>不畏现畏者。<a id="a-1a"></a>灭尽泥洹淡然无为。<a id="a-1b"></a>反更畏之不亲其行。<a id="a-1c"></a>彼泥洹中无生无老无病无死。<a id="a-1d"></a>亦复无天趣人趣地狱饿鬼畜生趣反。<a id="a-1e"></a>更畏之如所说。<a id="a-1f"></a>彼凡夫人未曾闻此本无今无已无当无。<a id="a-1g"></a>亦无恐惧安隐。<a id="a-1h"></a>亦复无众害诸变舍一切难。<a id="a-1i"></a>而更畏之。<a id="a-1j"></a>是故说曰不畏而现畏也。<a id="a-1k"></a>畏现不畏者。<a id="a-1l"></a>五道生死淫怒痴炽然为火所烧。<a id="a-1m"></a>渐增生老病死愁忧苦恼不可称说。<a id="a-1n"></a>亦不畏彼更着三有。<a id="a-1o"></a>是故说畏现不畏也。<a id="a-1p"></a>生为邪见所谓邪见者。<a id="a-1q"></a>可羞不羞不羞反羞。<a id="a-1r"></a>可畏不畏不畏反畏。<a id="a-1s"></a>此尽名为邪见。<a id="a-1t"></a>造邪见业是谓生。<a id="a-1u"></a>为邪见死入恶道。<a id="a-1v"></a>作罪多者入恶道。<a id="a-1w"></a>作罪中者入畜生。<a id="a-1x"></a>作罪少者入饿鬼。<a id="a-1y"></a>是故说曰邪见堕恶道。</p>
  <p id="a1z">人前为过　　后止不犯　　是照世间</p>
  <p id="a20">如月云消</p>
  <p id="a21">昔佛在舍卫国祇树给孤独园。<a id="a-22"></a>彼时去国界不远有梵志子。<a id="a-23"></a>名曰无害。<a id="a-24"></a>常追逐师友。<a id="a-25"></a>读梵志经典。<a id="a-26"></a>所事师者耆旧长老。<a id="a-27"></a>年过八十所纳妻妇。<a id="a-28"></a>年幼少壮颜貌端正。<a id="a-29"></a>女之礼节威仪备举。<a id="a-2A"></a>无害梵志子亦复端正丈夫姿颜世无双比。<a id="a-2B"></a>时彼女人淫欲炽盛。<a id="a-2C"></a>即捉梵志子无害手。<a id="a-2D"></a>吾敬卿德欲与情交宜可尔不。<a id="a-2E"></a>无害闻之。<a id="a-2F"></a>以手掩耳我宁丧命终不敢听。<a id="a-2G"></a>女答之曰。<a id="a-2H"></a>夫人饥渴给以食饮岂不笃意耶。<a id="a-2I"></a>我今淫火炽盛。<a id="a-2J"></a>须卿淫水灭之。<a id="a-2K"></a>岂不适我情耶。<a id="a-2L"></a>设当由汝丧我命根者。<a id="a-2M"></a>于此经典何用学为。<a id="a-2N"></a>无害答曰。<a id="a-2O"></a>我从母意犯梵志法死入地狱。<a id="a-2P"></a>岂不抂乎。<a id="a-2Q"></a>时彼无害自抴走出门外。<a id="a-2R"></a>时梵志妇蓬头乱发以土自坌。<a id="a-2S"></a>裂坏衣裳坐地[口*號]哭。<a id="a-2T"></a>长老梵志行还见之问其妇曰。<a id="a-2U"></a>谁取汝打扑乃尔。<a id="a-2V"></a>妇答梵志是汝亲信弟子。<a id="a-2W"></a>梵志闻已内自思惟。<a id="a-2X"></a>吾今不宜彰露此事。<a id="a-2Y"></a>彼人备闻害我不疑。<a id="a-2Z"></a>当以权宜微以诱进乃获其身断其命根。<a id="a-2a"></a>即呼梵志子而告之曰。<a id="a-2b"></a>汝前后已来。<a id="a-2c"></a>所学咒术皆悉备具无有缺漏。<a id="a-2d"></a>然当选择良日祭祠诸神咒乃得行。<a id="a-2e"></a>左手援楯右手援剑。<a id="a-2f"></a>诣彼要道崄路值人斩之。<a id="a-2g"></a>数满千人而取一指。<a id="a-2h"></a>如是成鬘咒乃得行。<a id="a-2i"></a>是时弊魔复遣鸠槃荼鬼。<a id="a-2j"></a>卫护其人使得行恶。<a id="a-2k"></a>断绝人路无复行人。<a id="a-2l"></a>渐渐乃至阇梨违尼园中。<a id="a-2m"></a>人民丘旷举国被灾。<a id="a-2n"></a>又少一指不充其数。<a id="a-2o"></a>无害亲所生母每生此念。<a id="a-2p"></a>吾子久在旷野。<a id="a-2q"></a>饥寒勤苦必然不疑。<a id="a-2r"></a>时母送饷躬诣彼园。<a id="a-2s"></a>无害遥见便生此念。<a id="a-2t"></a>吾受师训当办指鬘。<a id="a-2u"></a>今少一指不充其数。<a id="a-2v"></a>今值我母自来送饷。<a id="a-2w"></a>若我先食咒术不成。<a id="a-2x"></a>若我先杀母者当犯五逆罪。<a id="a-2y"></a>梵志子应从佛得度。<a id="a-2z"></a>如来三达见彼无害。<a id="a-30"></a>兴五逆意杀母不疑。<a id="a-31"></a>若审尔者亿佛不救。<a id="a-32"></a>吾今宜往拔济其苦。<a id="a-33"></a>使母子俱全岂不善乎。<a id="a-34"></a>即化作比丘。<a id="a-35"></a>手执应器视地而行。<a id="a-36"></a>循彼径路直趣彼园。<a id="a-37"></a>路侧行人诸牧牛者语曰。<a id="a-38"></a>沙门止止莫从此路。<a id="a-39"></a>前有暴贼。<a id="a-3A"></a>名曰指鬘。<a id="a-3B"></a>前后已来伤害人民不可称计。<a id="a-3C"></a>我等所忌不从此路。<a id="a-3D"></a>沙门单弱傥为贼所害者不亦剧耶。<a id="a-3E"></a>化人曰无苦。<a id="a-3F"></a>贼不害我。<a id="a-3G"></a>吾有禁咒足能制彼。<a id="a-3H"></a>使不害我。<a id="a-3I"></a>转复前进遂欲至园。<a id="a-3J"></a>指鬘遥见有比丘来。<a id="a-3K"></a>欢喜踊跃不能自胜。<a id="a-3L"></a>吾愿果矣。<a id="a-3M"></a>必成指鬘又不害母。<a id="a-3N"></a>咒术成办权停我母及此饷食。<a id="a-3O"></a>杀彼比丘然后能食。<a id="a-3P"></a>执刀擎楯往逆比丘。<a id="a-3Q"></a>无害素是壮士。<a id="a-3R"></a>走及奔马驰趣向佛。<a id="a-3S"></a>佛以神力令彼无害在地。<a id="a-3T"></a>顿缩佛地宽舒如是疲极不能及佛。<a id="a-3U"></a>指鬘举声唤沙门曰。<a id="a-3V"></a>止止沙门吾欲问义。<a id="a-3W"></a>比丘答曰。<a id="a-3X"></a>吾自久住卿自不住。<a id="a-3Y"></a>尔时指鬘以偈向比丘说曰。</p>
  <p id="a3Z">沙门行反言住　　我住反言不住</p>
  <p id="a3a">沙门当说此义　　云何汝住我不住</p>
  <p id="a3b">尔时佛复以偈答曰。</p>
  <p id="a3c">指鬘我已住　　无害一切人</p>
  <p id="a3d">汝为凶暴人　　何不改罪过</p>
  <p id="a3e">广说如契经偈。<a id="a-3f"></a>尔时指鬘贼即以剑楯头上。<a id="a-3g"></a>指鬘投于深涧。<a id="a-3h"></a>叉手合掌向如来忏悔。<a id="a-3i"></a>复以偈赞曰。</p>
  <p id="a3j">自归大圣雄　　欲觐尊沙门</p>
  <p id="a3k">今欲自悔过　　久来所作罪</p>
  <p id="a3l">尔时世尊还现色相威神炳着。<a id="a-3m"></a>手执指鬘诣祇洹精舍告诸比丘。<a id="a-3n"></a>汝等将此指鬘度为比丘。<a id="a-3o"></a>即如佛教得为道人。<a id="a-3p"></a>清旦着衣持钵入舍卫城分越。<a id="a-3q"></a>尔时城门里有一牝象。<a id="a-3r"></a>怀妊欲产不时得产。<a id="a-3s"></a>象主遥见比丘来即起迎逆。<a id="a-3t"></a>比丘若能使象时产者。<a id="a-3u"></a>可得入城乞。<a id="a-3v"></a>不能使象产者不得入城分越。<a id="a-3w"></a>比丘答曰。<a id="a-3x"></a>吾先不诵此咒。<a id="a-3y"></a>且小停住须吾还至世尊所受诵神咒。<a id="a-3z"></a>还当咒之使得产。<a id="a-40"></a>时指鬘比丘即至世尊所。<a id="a-41"></a>头面礼足白世尊曰。<a id="a-42"></a>向者入城分越。<a id="a-43"></a>值城门里有象欲产责我咒术。<a id="a-44"></a>象得产者然后得乞。<a id="a-45"></a>唯愿世尊愿受神咒。<a id="a-46"></a>使象得产使得分越。<a id="a-47"></a>佛告指鬘。<a id="a-48"></a>汝往彼所当以此言咒之。<a id="a-49"></a>今至诚咒。<a id="a-4A"></a>自生以来初不杀生。<a id="a-4B"></a>持是至诚语使象得产无他。<a id="a-4C"></a>尔时鸯掘魔。<a id="a-4D"></a>从佛受咒术。<a id="a-4E"></a>即往咒象安隐得产。<a id="a-4F"></a>时诸人民皆称善哉。<a id="a-4G"></a>世间乃有此奇怪之事。<a id="a-4H"></a>此指鬘前后杀生不可称计。<a id="a-4I"></a>今方自咒从生以来初不杀生。<a id="a-4J"></a>持是至诚语使象得产无他。<a id="a-4K"></a>便得入城街巷人民见指鬘来。<a id="a-4L"></a>其中或父母兄弟妻息。<a id="a-4M"></a>为指鬘所杀者。<a id="a-4N"></a>皆前报怨。<a id="a-4O"></a>或以刀杖瓦石打指鬘极使牢熟。<a id="a-4P"></a>破头伤体裂坏。<a id="a-4Q"></a>衣被钵盂亦破。<a id="a-4R"></a>即走出城竟不乞食。<a id="a-4S"></a>还至世尊所头面礼足自说缘本。<a id="a-4T"></a>佛知其意指鬘受缘报何其速哉。<a id="a-4U"></a>尔时世尊渐与说法。<a id="a-4V"></a>即于坐上得须陀洹果乃至罗汉六通清彻。<a id="a-4W"></a>尔时波斯匿王。<a id="a-4X"></a>即集四种兵。<a id="a-4Y"></a>马兵象兵车兵步兵。<a id="a-4Z"></a>欲往诣彼园与鸯掘魔共斗。<a id="a-4a"></a>出舍卫城中。<a id="a-4b"></a>道闻行人说。<a id="a-4c"></a>鸯掘魔大贼受如来教得为比丘。<a id="a-4d"></a>即停兵众入祇洹精舍。<a id="a-4e"></a>与如来相见。<a id="a-4f"></a>尔时世尊知王当来。<a id="a-4g"></a>即以神足隐鸯掘魔形使不显露。<a id="a-4h"></a>时王波斯匿至世尊所。<a id="a-4i"></a>头面礼足在一面坐。<a id="a-4j"></a>尔时世尊即知而问曰。<a id="a-4k"></a>王严备战具集四种兵为欲何至。<a id="a-4l"></a>王白佛言。<a id="a-4m"></a>界内有贼。<a id="a-4n"></a>名鸯掘魔依崄作贼暴虐无道。<a id="a-4o"></a>故集兵众欲往攻伐。<a id="a-4p"></a>中路闻人说。<a id="a-4q"></a>鸯掘魔受佛来化得为道次。<a id="a-4r"></a>不审其人今为所在。<a id="a-4s"></a>佛知王意即摄神足。<a id="a-4t"></a>使王见鸯掘魔。<a id="a-4u"></a>王见恐惧面投于地。<a id="a-4v"></a>诸臣扶起以水洒之。<a id="a-4w"></a>佛告王曰。<a id="a-4x"></a>是王大幸遇此小恐。<a id="a-4y"></a>其人已得阿罗汉果。<a id="a-4z"></a>设当王诣彼深园见其本形。<a id="a-50"></a>头戴诣鬘人血涂体。<a id="a-51"></a>身执利剑颜色隆怒。<a id="a-52"></a>王当见者心肝摧碎即丧命根。<a id="a-53"></a>王白佛言。<a id="a-54"></a>如来今日未降者降未度者度。<a id="a-55"></a>云何世尊其人乃杀无央数人。<a id="a-56"></a>云何得成罗汉果。<a id="a-57"></a>佛言。<a id="a-58"></a>无苦行有前后有熟不熟有初有终。<a id="a-59"></a>尔时世尊观宿因缘。<a id="a-5A"></a>便于大众而说斯颂。</p>
  <p id="a5B">人前为恶　　以善灭之　　是照世间</p>
  <p id="a5C">如月云消</p>
  <p id="a5D">人前为恶以善灭之者。<a id="a-5E"></a>如彼指鬘。<a id="a-5F"></a>杀害无数千人。<a id="a-5G"></a>以贤圣八品道而灭其恶。<a id="a-5H"></a>诸恶已尽永无根本。<a id="a-5I"></a>究竟清净得不起法。<a id="a-5J"></a>是故说人前为恶以善灭之也。<a id="a-5K"></a>是照世间如月云消者。<a id="a-5L"></a>世间者其义有三。<a id="a-5M"></a>一名众生世。<a id="a-5N"></a>二名器世。<a id="a-5O"></a>三名阴世。<a id="a-5P"></a>犹如秋月众星围绕。<a id="a-5Q"></a>于中独明光照远近。<a id="a-5R"></a>弊恶比丘诸恶已尽。<a id="a-5S"></a>修清净行。<a id="a-5T"></a>便于大众广有济度。<a id="a-5U"></a>是故说是照世间如月云消也。</p>
  <p id="a5V">人前为恶　　以善灭之　　世间爱着</p>
  <p id="a5W">念空其义</p>
  <p id="a5X">人前为恶以善灭之者。<a id="a-5Y"></a>夫作恶皆由爱着。<a id="a-5Z"></a>彼梵志妻。<a id="a-5a"></a>兴恶向无害皆由爱心。<a id="a-5b"></a>是故说人前为恶以善灭之也。<a id="a-5c"></a>世间爱着念空其义者。<a id="a-5d"></a>爱心深固流转三界。<a id="a-5e"></a>受四生分回趣五道。<a id="a-5f"></a>皆由爱着不能舍离。<a id="a-5g"></a>行人分别虚而不真知。<a id="a-5h"></a>皆空寂不可恃怙。<a id="a-5i"></a>是故说世间爱着念空其义也。</p>
  <p id="a5j">少壮舍家　　盛修佛教　　是照世间</p>
  <p id="a5k">如月云消</p>
  <p id="a5l">佛契经说。<a id="a-5m"></a>因象师喻。<a id="a-5n"></a>时象师教训少壮象。<a id="a-5o"></a>乐于旷野不被调御。<a id="a-5p"></a>即于旷野命终。<a id="a-5q"></a>复有中象不被调御于彼取命终。<a id="a-5r"></a>少壮比丘此亦如是。<a id="a-5s"></a>不被教训而取命终。<a id="a-5t"></a>长老比丘不被教训而取命终。<a id="a-5u"></a>比丘当知此亦如是。<a id="a-5v"></a>少壮象调御而取命终。<a id="a-5w"></a>中年象被调御而取命终。<a id="a-5x"></a>少壮比丘被教训而取命终。<a id="a-5y"></a>长老比丘被教训得贤圣法而取命终。<a id="a-5z"></a>少壮比丘盛修佛教无所漏失具足佛法。<a id="a-60"></a>云何为具足。<a id="a-61"></a>越次取证成无上果。<a id="a-62"></a>是故说少壮舍家盛修佛教也。<a id="a-63"></a>是照世间如月云消者。<a id="a-64"></a>犹如秋月光明远照也。</p>
  <p id="a65">少壮舍家　　盛修佛教　　世间爱着</p>
  <p id="a66">念空其义</p>
  <p id="a67">少壮舍家者。<a id="a-68"></a>欲断爱着诸天阿须伦所见敬侍。<a id="a-69"></a>加留罗干沓和等皆悉承事供养。<a id="a-6A"></a>是故说世间爱着念空其义也。</p>
  <p id="a6B">生不施恼　　死而不戚　　是见道悍</p>
  <p id="a6C">应中勿忧</p>
  <p id="a6D">生不施恼死而不戚者。<a id="a-6E"></a>自生以来不杀盗淫劮不犯诸邪。<a id="a-6F"></a>临命终时神识澄静亦不惊惧。<a id="a-6G"></a>亦复不见地狱畜生饿鬼。<a id="a-6H"></a>不见弊恶鬼。<a id="a-6I"></a>但见吉祥瑞应。<a id="a-6J"></a>是故说生不施恼死而不戚也。<a id="a-6K"></a>是见道悍应中勿忧者。<a id="a-6L"></a>彼见谛人已离五难。<a id="a-6M"></a>虽在忧戚之间淡然无为。<a id="a-6N"></a>亦不悲号哭泣生诸众恼。<a id="a-6O"></a>是故说是见道悍应中勿忧也。</p>
  <p id="a6P">生不施恼　　死而不戚　　是见道悍</p>
  <p id="a6Q">在亲独明</p>
  <p id="a6R">生不施恼死而不戚者。<a id="a-6S"></a>自生已来不由父母兄弟宗亲五族而行恶法也。<a id="a-6T"></a>是故说在亲而独明。</p>
  <p id="a6U">断浊黑法　　学惟清白　　渡渊不反</p>
  <p id="a6V">弃猗行止　　不复染乐　　欲断无忧</p>
  <p id="a6W">断浊黑法者。<a id="a-6X"></a>云何名为浊黑法。<a id="a-6Y"></a>答曰。<a id="a-6Z"></a>一切诸使缚结尘垢。<a id="a-6a"></a>一切诸不善法退堕法。<a id="a-6b"></a>诸染着生死者。<a id="a-6c"></a>当断已断永断。<a id="a-6d"></a>是故说断浊黑法也。<a id="a-6e"></a>学惟清白者。<a id="a-6f"></a>云何名曰清白法。<a id="a-6g"></a>答曰。<a id="a-6h"></a>意止意断神足根力觉意八正道三十七品。<a id="a-6i"></a>正使有法离于生死得出要者。<a id="a-6j"></a>亦名清白法。<a id="a-6k"></a>是故说学惟清白也。<a id="a-6l"></a>渡渊不反者。<a id="a-6m"></a>何以故名为渊。<a id="a-6n"></a>所谓渊者流在界趣转增生死。<a id="a-6o"></a>由此渊故流转生死不可称记。<a id="a-6p"></a>堕三涂八难。<a id="a-6q"></a>是故世尊说当灭四渊求无上道。<a id="a-6r"></a>是故说渡渊不反也。<a id="a-6s"></a>弃猗行止者。<a id="a-6t"></a>云何为猗。<a id="a-6u"></a>所谓猗者猗欲不善法。<a id="a-6v"></a>是故如来说弃猗无著乃谓真行。<a id="a-6w"></a>是故说弃猗行止也。<a id="a-6x"></a>不复染乐者。<a id="a-6y"></a>不染五乐亲近贤圣律。<a id="a-6z"></a>终不舍离。<a id="a-70"></a>是故说不复乐也。<a id="a-71"></a>欲断无忧者。<a id="a-72"></a>夫人不至于无为。<a id="a-73"></a>皆由有欲染着女色。<a id="a-74"></a>兴意思想念彼色貌发毛瓜齿肥白端正。<a id="a-75"></a>行人执意除去彼念。<a id="a-76"></a>欲想便息不复炽然。<a id="a-77"></a>是故说欲断无忧也。</p>
  <p id="a78">爱欲意为田　　淫怒痴为种</p>
  <p id="a79">故施度世者　　得福无有量</p>
  <p id="a7A">爱欲意为田者。<a id="a-7B"></a>犹如荒田秽地不数修治。<a id="a-7C"></a>菅草竞生伤害良苗。<a id="a-7D"></a>谷子不滋时不丰熟。<a id="a-7E"></a>人染着爱欲亦如是。<a id="a-7F"></a>是故说爱欲意为田也。<a id="a-7G"></a>淫怒痴为种者。<a id="a-7H"></a>夫行人习行常自观察。<a id="a-7I"></a>若人种德为施何处而获果报。<a id="a-7J"></a>答曰。<a id="a-7K"></a>施无空入者少。<a id="a-7L"></a>施空入者多。<a id="a-7M"></a>云何施无空入者少。<a id="a-7N"></a>答曰。<a id="a-7O"></a>诸在外道异学及裸形梵志尼干子等。<a id="a-7P"></a>愚人好施于中望福。<a id="a-7Q"></a>于十六分而不获一。<a id="a-7R"></a>犹如秽田伤害善苗。<a id="a-7S"></a>秽行梵志伤害善根。<a id="a-7T"></a>为淫怒痴所覆不生道果。<a id="a-7U"></a>是故说淫怒痴为种故施度世者也。<a id="a-7V"></a>得福无有量者。<a id="a-7W"></a>叹说如来圣众施福之报。<a id="a-7X"></a>于大众之中有断欲人。<a id="a-7Y"></a>所施虽少获福无量。<a id="a-7Z"></a>所得果报不可称计。<a id="a-7a"></a>是故说故施度世者。<a id="a-7b"></a>得福无有量。</p>
  <p id="a7c">犹如秽恶田　　嗔恚滋蔓生</p>
  <p id="a7d">是故当离恚　　施报无有量</p>
  <p id="a7e">犹如秽恶田嗔恚滋蔓生者。<a id="a-7f"></a>何以故名为秽恶。<a id="a-7g"></a>所以名秽恶者。<a id="a-7h"></a>亦自毁己复毁他人。<a id="a-7i"></a>所以自毁者。<a id="a-7j"></a>嗔恚炽盛颜色变易本性改异。<a id="a-7k"></a>是谓自毁。<a id="a-7l"></a>复毁他人者。<a id="a-7m"></a>嗔恚炽盛毁损他人。<a id="a-7n"></a>乃至失其命根。<a id="a-7o"></a>是故说犹如秽恶田嗔恚滋蔓生也。<a id="a-7p"></a>是故当离恚施报无有量者。<a id="a-7q"></a>人不怀恚后受恚报。<a id="a-7r"></a>人由嗔恚亡国破家。<a id="a-7s"></a>皆由嗔恚。<a id="a-7t"></a>仁施福德施无恚者。<a id="a-7u"></a>获福无量。<a id="a-7v"></a>是故说当离恚施报无量也。</p>
  <p id="a7w">犹如秽恶田　　愚痴秽恶生</p>
  <p id="a7x">是故当离愚　　获报无有量</p>
  <p id="a7y">犹如秽恶田愚痴秽恶生者。<a id="a-7z"></a>犹彼盲人目不睹高原平地。<a id="a-80"></a>亦不见善色恶色青黄赤白。<a id="a-81"></a>此众生类亦复如是。<a id="a-82"></a>以无明闇法而自缠络。<a id="a-83"></a>不睹四谛善不善法。<a id="a-84"></a>覆蔽慧明及三十七道品。<a id="a-85"></a>外道异学及诸梵志。<a id="a-86"></a>痴所覆盖不识道真。<a id="a-87"></a>如来圣众永无此患。<a id="a-88"></a>是故说犹如秽恶田愚痴滋蔓生也。<a id="a-89"></a>是故当离愚获福无有量者。<a id="a-8A"></a>彼修行人欲求无愚者。<a id="a-8B"></a>当从何求。<a id="a-8C"></a>答曰。<a id="a-8D"></a>当从如来圣众求。<a id="a-8E"></a>何以故。<a id="a-8F"></a>已其圣众观察本末。<a id="a-8G"></a>若大若小若好若丑。<a id="a-8H"></a>分别四谛眼明智觉毫厘不失施。<a id="a-8I"></a>彼如来圣众无有愚痴者。<a id="a-8J"></a>获报无量也。<a id="a-8K"></a>是故说当离痴施报无有量也。</p>
  <p id="a8L">犹如秽恶田　　憍慢滋蔓生</p>
  <p id="a8M">是故当离慢　　获报无有量</p>
  <p id="a8N">犹如秽恶田憍慢滋蔓生者。<a id="a-8O"></a>外道异学憍慢最甚。<a id="a-8P"></a>是故如来说偈曰。<a id="a-8Q"></a>婆罗门憍慢滋多。<a id="a-8R"></a>从今世命终。<a id="a-8S"></a>当生六趣中。<a id="a-8T"></a>鸡猪狗狼驴五泥犁六施彼人者不获其报。<a id="a-8U"></a>是故说犹如秽恶田憍慢为滋多也。<a id="a-8V"></a>是故当离慢获报无有量者。<a id="a-8W"></a>于如来大法中除去憍慢。<a id="a-8X"></a>或时着衣持钵入村乞食。<a id="a-8Y"></a>下意自卑如旃陀童女。<a id="a-8Z"></a>身被宝衣价直百千。<a id="a-8a"></a>若诣他舍倚门侍立不敢入舍。<a id="a-8b"></a>侮慢比丘亦复如是。<a id="a-8c"></a>本出豪族自苦其形修乞士法。<a id="a-8d"></a>御心调意如执利剑。<a id="a-8e"></a>手执钵盂如世穷人。<a id="a-8f"></a>阎浮利人以发为饰。<a id="a-8g"></a>我沙门便取剃之。<a id="a-8h"></a>阎浮利人衣裳多贪。<a id="a-8i"></a>白净沙门染污为色。<a id="a-8j"></a>阎浮利人诸犯罪者逐着深山。<a id="a-8k"></a>沙门山薮为家。<a id="a-8l"></a>无欲之人执行如是。<a id="a-8m"></a>况得向果者心可移乎。<a id="a-8n"></a>是故说当离憍慢获报无有量也。</p>
  <p id="a8o">犹如秽恶田　　贪欲为滋蔓</p>
  <p id="a8p">是故当离贪　　获报无有量</p>
  <p id="a8q">犹如秽恶田贪欲为滋蔓者。<a id="a-8r"></a>人怀悭贪至死不改。<a id="a-8s"></a>或由悭贪伤夭命根。<a id="a-8t"></a>是故智者去离悭贪。<a id="a-8u"></a>是故说犹如秽恶田贪欲为滋蔓。<a id="a-8v"></a>是故当离贪获报无有量也。</p>
  <p id="a8w">六增上王　　染为染首　　无染则离</p>
  <p id="a8x">染者谓愚</p>
  <p id="a8y">六增上王者。<a id="a-8z"></a>所谓王者何者是。<a id="a-90"></a>曰意也。<a id="a-91"></a>以次数者则名六。<a id="a-92"></a>逆数者亦为六。<a id="a-93"></a>增上者。<a id="a-94"></a>意动则五随走作五情。<a id="a-95"></a>设使诸入尽意所造。<a id="a-96"></a>如佛契经说。<a id="a-97"></a>犹如五根各各有境界不相错涉。<a id="a-98"></a>亦不相侵。<a id="a-99"></a>意者。<a id="a-9A"></a>至此五处最为原首。<a id="a-9B"></a>侵彼五界。<a id="a-9C"></a>设使五情不得停住。<a id="a-9D"></a>于五事中最胜最妙。<a id="a-9E"></a>是故名为王。<a id="a-9F"></a>是故说六为增上王也。<a id="a-9G"></a>染为染首者。<a id="a-9H"></a>云何为染。<a id="a-9I"></a>所谓染者染色声香味细滑法。<a id="a-9J"></a>是故说染为染首。<a id="a-9K"></a>无染则离者。<a id="a-9L"></a>云何名无染。<a id="a-9M"></a>所谓无染者阿罗汉是。<a id="a-9N"></a>虽言须陀洹诸尘垢尽得法眼净。<a id="a-9O"></a>不永得净。<a id="a-9P"></a>罗汉者永已得净。<a id="a-9Q"></a>是故说无染则离也。<a id="a-9R"></a>染者谓愚。<a id="a-9S"></a>愚人所习习。<a id="a-9T"></a>着色香味细滑法。<a id="a-9U"></a>应思惟者然不思惟。<a id="a-9V"></a>不应思惟者反更思惟。<a id="a-9W"></a>是故说染者谓愚也。</p>
  <p id="a9X">骨干以为城　　肉血而涂之</p>
  <p id="a9Y">根门尽开张　　结贼得纵逸</p>
  <p id="a9Z">骨干以为城肉血而涂之者。<a id="a-9a"></a>所谓城者以五阴身为墙。<a id="a-9b"></a>骨干垣壁以血染之。<a id="a-9c"></a>若当以内物现露于外者。<a id="a-9d"></a>便生恶露观。<a id="a-9e"></a>不染着身兴不可乐想。<a id="a-9f"></a>以其皮肤覆骨庄饰为形。<a id="a-9g"></a>智者观察无一可贪。<a id="a-9h"></a>是故贼骨干以为城肉血而涂之。<a id="a-9i"></a>根门尽开张结贼得纵逸者。<a id="a-9j"></a>眼根开张受于外色。<a id="a-9k"></a>曰谁开乎。<a id="a-9l"></a>答曰。<a id="a-9m"></a>由不思惟故。<a id="a-9n"></a>使结贼得入却善根财货。<a id="a-9o"></a>耳鼻口身心亦复如是。<a id="a-9p"></a>意根开张结贼得入。<a id="a-9q"></a>是故说根门得开张结贼得纵逸也。</p>
  <p id="a9r">有缘则增苦　　观彼三因缚</p>
  <p id="a9s">灭之由贤众　　不从外愚除</p>
  <p id="a9t">有缘则增苦者。<a id="a-9u"></a>前有因缘后生增苦。<a id="a-9v"></a>前无因缘苦何由生。<a id="a-9w"></a>犹如泉源出水成江河。<a id="a-9x"></a>此亦如是。<a id="a-9y"></a>因前有缘则有苦际。<a id="a-9z"></a>渐渐增长至四百四患。<a id="a-A0"></a>是故说有缘则增苦也。<a id="a-A1"></a>观彼三因缚者。<a id="a-A2"></a>犹如遇事人闭在作坊役使不住。<a id="a-A3"></a>此亦如是。<a id="a-A4"></a>五盛阴身以结使为缚。<a id="a-A5"></a>忧愁苦恼役使心识不得停住。<a id="a-A6"></a>复当经历四百四病。<a id="a-A7"></a>是故说观彼三因缚也。<a id="a-A8"></a>灭之由贤众者。<a id="a-A9"></a>夫欲信施当诣大众。<a id="a-AA"></a>施少获福多。<a id="a-AB"></a>犹如勇健丈夫能却外敌摧败彼众。<a id="a-AC"></a>乃名勇健加得赏赐过出众人。<a id="a-AD"></a>如来贤众亦复如是。<a id="a-AE"></a>如海纳万川不拒细流。<a id="a-AF"></a>有来供养者不存用喜。<a id="a-AG"></a>不供养者亦不忧戚。<a id="a-AH"></a>是故说灭之由贤众也。<a id="a-AI"></a>不从外愚除者。<a id="a-AJ"></a>世愚惑人颠倒来久。<a id="a-AK"></a>计着吾我。<a id="a-AL"></a>着五阴身。<a id="a-AM"></a>计为实身。<a id="a-AN"></a>犹如有人曾不被毒蛇螫而不避之。<a id="a-AO"></a>曾不被结使缚者而造其行。<a id="a-AP"></a>为外尘所染。<a id="a-AQ"></a>是故说不从外愚除也。<a id="a-AR"></a>何以故名为杂。<a id="a-AS"></a>所以言杂者。<a id="a-AT"></a>偈义种种演说不同。<a id="a-AU"></a>余偈单义不与此同。<a id="a-AV"></a>是故说杂也。</p>
  <p data-pb></p>
  <h2 id="aAW">水品第十七</h2>
  <p id="aAX">心净得念　　无所贪乐　　已度痴渊</p>
  <p id="aAY">如雁弃池</p>
  <p id="aAZ">心净得念无所贪乐者。<a id="a-Aa"></a>系心于净恒求巧便欲得出要。<a id="a-Ab"></a>观此生死如幻如化。<a id="a-Ac"></a>常怀恐惧心如炽火。<a id="a-Ad"></a>是故说心净得念无所贪乐也。<a id="a-Ae"></a>如雁弃池者。<a id="a-Af"></a>知彼池水多诸畏惧又为猎者数来惊怖。<a id="a-Ag"></a>鸟即弃池高翔避此众难。<a id="a-Ah"></a>是故说如雁弃池也。<a id="a-Ai"></a>已度痴渊者。<a id="a-Aj"></a>痴渊所蔽入骨彻髓。<a id="a-Ak"></a>便求方便永灭无余。<a id="a-Al"></a>是故说已度痴渊也。<a id="a-Am"></a>譬如雁鸟从空暂下求出恶道至无为处。<a id="a-An"></a>譬如雁鸟者。<a id="a-Ao"></a>畏诸众鸟飞在虚空。<a id="a-Ap"></a>避此诸难自求无为。<a id="a-Aq"></a>是故说譬如雁鸟也。<a id="a-Ar"></a>从空暂下者。<a id="a-As"></a>身能飞行远近无碍去危就安。<a id="a-At"></a>是故说从空暂下也。<a id="a-Au"></a>求出恶道到无为处也。<a id="a-Av"></a>贤圣弟子如来等正觉。<a id="a-Aw"></a>为人除恶求出恶道。<a id="a-Ax"></a>修于善业离一切结。<a id="a-Ay"></a>是故说求离恶道至无为处也。<a id="a-Az"></a>亦名灭尽泥洹无生灭着断。<a id="a-B0"></a>恒不变易亦不磨灭。<a id="a-B1"></a>彼得定修行人为老病所逼。<a id="a-B2"></a>四百四病恒切己身。<a id="a-B3"></a>厌患四大身。<a id="a-B4"></a>舍五阴形入无为处。</p>
  <p id="aB5">不修梵行　　少不积财　　愚者睡眠</p>
  <p id="aB6">守故不造</p>
  <p id="aB7">昔佛在舍卫国祇树给孤独园。<a id="a-B8"></a>尔时世尊到时着衣持钵。<a id="a-B9"></a>将侍者阿难见阎浮界。<a id="a-BA"></a>二人耆老形变色衰偻步而行。<a id="a-BB"></a>见已世尊便笑。<a id="a-BC"></a>尔时阿难更整衣服。<a id="a-BD"></a>右膝着地长跪叉手白佛言。<a id="a-BE"></a>佛不妄笑。<a id="a-BF"></a>笑必有以。<a id="a-BG"></a>愿说其意。<a id="a-BH"></a>尔时世尊告阿难曰。<a id="a-BI"></a>汝颇见此二耆旧长老不。<a id="a-BJ"></a>形变色衰。<a id="a-BK"></a>若此二人。<a id="a-BL"></a>于此舍卫国从少积财者。<a id="a-BM"></a>于舍卫国第一豪富。<a id="a-BN"></a>若当舍妻子弃捐居业。<a id="a-BO"></a>出家学道。<a id="a-BP"></a>即成阿罗汉。<a id="a-BQ"></a>若小积财至足。<a id="a-BR"></a>今日于此舍卫城里。<a id="a-BS"></a>复在第二家。<a id="a-BT"></a>若出家学道。<a id="a-BU"></a>得阿那含果。<a id="a-BV"></a>此二人若在中年积财至今日。<a id="a-BW"></a>足在第三家。<a id="a-BX"></a>若出家学道者。<a id="a-BY"></a>得斯陀含果愍此。<a id="a-BZ"></a>二人违前所愿。<a id="a-Ba"></a>舍本随末。<a id="a-Bb"></a>饥寒勤苦万患并至。<a id="a-Bc"></a>尔时世尊观察此义。<a id="a-Bd"></a>为后众生敷演大明。<a id="a-Be"></a>在于大众而说斯偈。</p>
  <p id="aBf">不修梵行　　少不积财　　如鹤在池</p>
  <p id="aBg">守故何益</p>
  <p id="aBh">犹如老鹤伺立池边望鱼上岸。<a id="a-Bi"></a>乃取食之。<a id="a-Bj"></a>终日役思不果其愿。<a id="a-Bk"></a>用意不息自致亡躯。<a id="a-Bl"></a>老有老法壮有壮力。<a id="a-Bm"></a>鹤以老法行于壮力终日不果。<a id="a-Bn"></a>但念少壮捕鱼。<a id="a-Bo"></a>不觉耆年已至。<a id="a-Bp"></a>今此耆年长老亦复如是。<a id="a-Bq"></a>自念力壮歌舞戏笑博弈戏乐。<a id="a-Br"></a>不虑今日年迈耆艾。<a id="a-Bs"></a>抱膝蹲踞忆彼所更。<a id="a-Bt"></a>不行老法但念少壮欺诈万端。<a id="a-Bu"></a>是故说如鹤在池守故何益。</p>
  <p id="aBv">莫轻小恶　　以为无殃　　水渧虽微</p>
  <p id="aBw">渐盈大器　　凡罪充满　　从小积成</p>
  <p id="aBx">莫轻小恶以为无殃者。<a id="a-By"></a>人为恶行虽小不可轻。<a id="a-Bz"></a>蚖蛇虽小螫啮人身。<a id="a-C0"></a>毒遍其身以丧命根。<a id="a-C1"></a>毒药虽微人来得食见毒便死。<a id="a-C2"></a>此亦如是。<a id="a-C3"></a>为恶虽小妨人正行。<a id="a-C4"></a>不至究竟不虑于后当受其报。<a id="a-C5"></a>日复一日不肯改更不念远离恶遂滋长。<a id="a-C6"></a>是故说莫轻小恶以为无殃也。<a id="a-C7"></a>水渧虽微渐盈大器者。<a id="a-C8"></a>犹如大器仰承水漏。<a id="a-C9"></a>渧渧相寻溢满其器。<a id="a-CA"></a>是故说水渧虽微渐盈大器也。<a id="a-CB"></a>凡罪充满从小积成者。<a id="a-CC"></a>愚人习行从小至大。<a id="a-CD"></a>日日玩习不觉殃至。<a id="a-CE"></a>是故说凡罪充满从小积成。</p>
  <p id="aCF">莫轻小善　　以为无福　　水渧虽微</p>
  <p id="aCG">渐盈大器　　凡福充满　　从纤纤积</p>
  <p id="aCH">莫轻小善以为无福者。<a id="a-CI"></a>如有善人诣彼塔寺礼拜求福。<a id="a-CJ"></a>或上明燃灯烧香扫洒。<a id="a-CK"></a>作倡伎乐悬缯幡盖从一钱始。<a id="a-CL"></a>复劝前人使发施心。<a id="a-CM"></a>一搏已上供养圣众。<a id="a-CN"></a>或以杨枝净水供给清净。<a id="a-CO"></a>或脂灯续明。<a id="a-CP"></a>如此小小亦不可轻。<a id="a-CQ"></a>依彼心识获报无量。<a id="a-CR"></a>如然一灯除舍闇冥不知冥之踪迹。<a id="a-CS"></a>如烧极微妙香尽除臭秽不知所在。<a id="a-CT"></a>利剑虽小能断毒树。<a id="a-CU"></a>此亦如是。<a id="a-CV"></a>善行虽微能除重罪。<a id="a-CW"></a>往来人天不更苦恼。<a id="a-CX"></a>从此适彼受福无量现在可知。<a id="a-CY"></a>渧渧不绝遂满大器。<a id="a-CZ"></a>勇者行福渐渐成就。<a id="a-Ca"></a>是故说凡福充满从纤纤积。</p>
  <p id="aCb">犹如人渡河　　缚筏而牢固</p>
  <p id="aCc">彼谓渡不渡　　聪睿乃谓渡</p>
  <p id="aCd">缚筏而牢固者。<a id="a-Ce"></a>犹彼众生欲渡深渊。<a id="a-Cf"></a>或筏而渡或腰船而渡。<a id="a-Cg"></a>或浮瓠或载小船。<a id="a-Ch"></a>或草木为筏。<a id="a-Ci"></a>皆得至岸而无挂碍。<a id="a-Cj"></a>是故说犹如人渡河缚筏而牢固也。<a id="a-Ck"></a>彼谓渡不渡者。<a id="a-Cl"></a>谓爱渊犹如深渊流出成河。<a id="a-Cm"></a>弥满世界流向三界。<a id="a-Cn"></a>趣四生遍五道。<a id="a-Co"></a>复流至色声香味细滑法。<a id="a-Cp"></a>是故说彼谓渡不渡也。<a id="a-Cq"></a>聪睿乃谓渡者。<a id="a-Cr"></a>所谓聪睿者佛辟支佛是。<a id="a-Cs"></a>虽渡世渊不足为奇。<a id="a-Ct"></a>何以故世渊无尽。<a id="a-Cu"></a>渡爱欲渊者。<a id="a-Cv"></a>乃谓为奇。<a id="a-Cw"></a>是故说聪睿乃谓渡也。</p>
  <p id="aCx">佛世尊已渡梵志渡彼岸。<a id="a-Cy"></a>比丘入渊浴。<a id="a-Cz"></a>声闻缚牢筏。<a id="a-D0"></a>昔有两师大梵志。<a id="a-D1"></a>造立波罗利弗多罗大城。<a id="a-D2"></a>功夫已举庄饰成办。<a id="a-D3"></a>便请佛及众僧入城供养。<a id="a-D4"></a>未与诸门立号。<a id="a-D5"></a>梵志内心作是念。<a id="a-D6"></a>若沙门瞿昙从所门出。<a id="a-D7"></a>当名为瞿昙门。<a id="a-D8"></a>若复如来渡恒伽水。<a id="a-D9"></a>当名彼渡为瞿昙渡。<a id="a-DA"></a>尔时梵志复生是念。<a id="a-DB"></a>不审如来为欲载筏渡。<a id="a-DC"></a>腰船浮瓠小船为载河渡。<a id="a-DD"></a>尔时世尊知彼梵志心中所念。<a id="a-DE"></a>即以神力及比丘僧忽然而渡。<a id="a-DF"></a>在彼岸立。<a id="a-DG"></a>尔时世尊在大众中。<a id="a-DH"></a>而说此偈。</p>
  <p id="aDI">佛世尊已渡　　梵志渡彼岸</p>
  <p id="aDJ">比丘入渊浴　　声闻缚牢筏</p>
  <p id="aDK">说此偈已各还精舍。<a id="a-DL"></a>梵志闻佛所说。<a id="a-DM"></a>欢喜奉行。</p>
  <p id="aDN">是泉何用　　水恒停满　　拔爱根本</p>
  <p id="aDO">复欲何望</p>
  <p id="aDP">是泉何用水恒停满者。<a id="a-DQ"></a>三有者假谓为泉。<a id="a-DR"></a>爱亦名为泉。<a id="a-DS"></a>水恒停满。<a id="a-DT"></a>一切诸结皆集爱泉。<a id="a-DU"></a>是故说是泉何用水恒停满也。<a id="a-DV"></a>拔爱根本复欲何望者。<a id="a-DW"></a>行人以能拔爱根本无复生死。<a id="a-DX"></a>犹如毒树究尽其根。<a id="a-DY"></a>无复出生亦无枝叶。<a id="a-DZ"></a>爱亦如是。<a id="a-Da"></a>无复枝叶拔其根本。<a id="a-Db"></a>复欲何望者。<a id="a-Dc"></a>更不受有更不复生。<a id="a-Dd"></a>是故说复欲何望也。</p>
  <p id="aDe">水人调船　　弓师调角　　巧匠调木</p>
  <p id="aDf">智人调身</p>
  <p id="aDg">水人调船者。<a id="a-Dh"></a>治牢固[牚*支]。<a id="a-Di"></a>治诸孔不使漏水。<a id="a-Dj"></a>使众生类从此岸得至彼岸。<a id="a-Dk"></a>弓匠修治筋角调和。<a id="a-Dl"></a>得所火炙筋被用不知折。<a id="a-Dm"></a>是故说水人调船弓师调角也。<a id="a-Dn"></a>巧匠调木者。<a id="a-Do"></a>墨缕拼直高下齐平。<a id="a-Dp"></a>意欲造立宫室成就。<a id="a-Dq"></a>是故说巧匠调木。<a id="a-Dr"></a>智者调身者。<a id="a-Ds"></a>恒以正教不毁法律。<a id="a-Dt"></a>搜求义味。<a id="a-Du"></a>求上人法。<a id="a-Dv"></a>是故说智者调身也。</p>
  <p id="aDw">犹如深泉　　表里清彻　　闻法如是</p>
  <p id="aDx">智者欢喜</p>
  <p id="aDy">犹如深泉表里清彻者。<a id="a-Dz"></a>所以说偈。<a id="a-E0"></a>智者以譬喻自解。<a id="a-E1"></a>或有深泉不清恒浊。<a id="a-E2"></a>或复有泉。<a id="a-E3"></a>深而且清。<a id="a-E4"></a>于彼自照面像悉现。<a id="a-E5"></a>是故说犹如深泉表里清彻也。<a id="a-E6"></a>闻法如是智者欢喜者。<a id="a-E7"></a>昔有国王。<a id="a-E8"></a>厌患世典疲倦俗业。<a id="a-E9"></a>往至塔寺欲听正法。<a id="a-EA"></a>时象力比丘得阿罗汉道。<a id="a-EB"></a>当次说法。<a id="a-EC"></a>时彼国王以巾覆头脚着履屣入众听法。<a id="a-ED"></a>罗汉比丘告彼王曰。<a id="a-EE"></a>昔佛有制。<a id="a-EF"></a>不得为着屣者说法。<a id="a-EG"></a>王内恚隆盛即脱履屣。<a id="a-EH"></a>罗汉比丘复告王曰。<a id="a-EI"></a>昔佛如来亦说此限。<a id="a-EJ"></a>不得与覆头者说法。<a id="a-EK"></a>王闻是语遂兴嗔恚。<a id="a-EL"></a>内自思惟。<a id="a-EM"></a>咄今为此比丘所辱。<a id="a-EN"></a>此比丘故当见我头白秃。<a id="a-EO"></a>故欲辱我耳。<a id="a-EP"></a>若此比丘说法不入我耳者。<a id="a-EQ"></a>当取斫头。<a id="a-ER"></a>尔时国王即却头覆。<a id="a-ES"></a>沙门速为我说法。<a id="a-ET"></a>比丘报曰。<a id="a-EU"></a>如来至真等正觉。<a id="a-EV"></a>亦说此教。<a id="a-EW"></a>不得为嗔恚者说法。<a id="a-EX"></a>王今嗔恚何由得说法。<a id="a-EY"></a>王当正意听说譬喻。<a id="a-EZ"></a>犹如浊泉涌沸不停。<a id="a-Ea"></a>王今如是。<a id="a-Eb"></a>心意倒错何由闻法。<a id="a-Ec"></a>尔时国王内自惭愧。<a id="a-Ed"></a>即兴敬心。<a id="a-Ee"></a>此比丘必是圣人。<a id="a-Ef"></a>乃能玄鉴通达人心。<a id="a-Eg"></a>即从坐起右膝着地头面礼足。<a id="a-Eh"></a>白比丘言。<a id="a-Ei"></a>唯愿圣尊与我说法。<a id="a-Ej"></a>使此秽形永蒙荫覆。<a id="a-Ek"></a>王即就坐欲得闻法。<a id="a-El"></a>尔时比丘便以此偈。<a id="a-Em"></a>向王说曰。</p>
  <p id="aEn">犹如深泉　　表里清彻　　闻法如是</p>
  <p id="aEo">智者欢喜</p>
  <p id="aEp">尔时比丘重与王说法。<a id="a-Eq"></a>令彼王心欢喜踊跃。<a id="a-Er"></a>道根信心而不倾动。<a id="a-Es"></a>是故说闻法如是智者欢喜也。</p>
  <p id="aEt">忍心如地　　不动如安明</p>
  <p id="aEu">澄如清泉　　智者无乱</p>
  <p id="aEv">忍心如地者。<a id="a-Ew"></a>犹如此地亦受于净亦受不净。<a id="a-Ex"></a>地亦不作是念。<a id="a-Ey"></a>我当舍是受是。<a id="a-Ez"></a>智者执行亦复如是。<a id="a-F0"></a>若人叹誉不以为欢。<a id="a-F1"></a>有毁辱者不怀忧戚。<a id="a-F2"></a>见善不喜闻恶不怒。<a id="a-F3"></a>是故说忍心如地也不动如安明者。<a id="a-F4"></a>犹如安明独处众山。<a id="a-F5"></a>不为暴风所倾动。<a id="a-F6"></a>贤圣之人亦复如是不为阙四事心有增减。<a id="a-F7"></a>是故说不动如安明也。<a id="a-F8"></a>澄静如清泉智者。<a id="a-F9"></a>无乱者犹如澄静泉表里清彻。<a id="a-FA"></a>不为小流所娆浊。<a id="a-FB"></a>智者如是。<a id="a-FC"></a>内既无非外奸不入。<a id="a-FD"></a>心如金刚不可沮坏。<a id="a-FE"></a>是故说犹如澄泉智者不乱也。</p>
 </body>
</html>