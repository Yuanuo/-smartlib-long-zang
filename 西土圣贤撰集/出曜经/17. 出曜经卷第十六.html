<!doctype html>
<html id="z3IBWGX1Er" data-ver="911">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">出曜经卷第十六</h1>
  <h2 id="a2">泥洹品第二十六</h2>
  <p id="a3">如龟藏其六　　比丘摄意想</p>
  <p id="a4">无猗无害彼　　灭度无言说</p>
  <p id="a5">如龟藏其六比丘摄意想者。<a id="a-6"></a>犹彼神龟畏丧身命。<a id="a-7"></a>设见怨仇藏六甲里内自思惟。<a id="a-8"></a>若我不藏六者。<a id="a-9"></a>便为猎者所擒。<a id="a-A"></a>或枭其首。<a id="a-B"></a>或伤前左右足。<a id="a-C"></a>或断后左右脚。<a id="a-D"></a>或毁我尾。<a id="a-E"></a>今不防虑定死无疑。<a id="a-F"></a>比丘习行亦复如是。<a id="a-G"></a>畏恶生死摄意乱想。<a id="a-H"></a>恒自思惟。<a id="a-I"></a>虽得为人寄生无几。<a id="a-J"></a>今不自摄者。<a id="a-K"></a>便为弊魔波旬。<a id="a-L"></a>及欲尘魔自在天子。<a id="a-M"></a>使得我便。<a id="a-N"></a>是故说曰。<a id="a-O"></a>如龟藏其六比丘摄意想也。<a id="a-P"></a>无猗无害彼灭度无言说者。<a id="a-Q"></a>不得猗于众结缚着邪业颠倒。<a id="a-R"></a>欲有所猗者唯依于圣谛。<a id="a-S"></a>欲有所至安隐达彼。<a id="a-T"></a>喻如久病羸瘦着床卧。<a id="a-U"></a>大小便不能动摇。<a id="a-V"></a>或老羸极不能起居。<a id="a-W"></a>要须健夫扶持两腋。<a id="a-X"></a>意欲所至安隐至彼。<a id="a-Y"></a>众生之类其譬亦尔。<a id="a-Z"></a>诸根闇钝于诸深义不大殷勤。<a id="a-a"></a>设遇良友凭仰有处。<a id="a-b"></a>渐渐得免生死之处。<a id="a-c"></a>是以世尊演教后生。<a id="a-d"></a>无猗生死起谋害心。<a id="a-e"></a>无猗无所害乃成道迹。<a id="a-f"></a>是故说曰。<a id="a-g"></a>无猗无害彼也。<a id="a-h"></a>灭度无言说者。<a id="a-i"></a>犹如炽火光焰赫赫。<a id="a-j"></a>焚烧山野树木枝叶无有遗余。<a id="a-k"></a>火灭之后更无赫焰之兆。<a id="a-l"></a>凡夫之士亦复如是。<a id="a-m"></a>以贪炽火嗔恚炽火愚痴炽火。<a id="a-n"></a>焚烧功德善根永尽无余。<a id="a-o"></a>既自丧福复使他人不至究竟。<a id="a-p"></a>若得罗汉诸尘垢尽。<a id="a-q"></a>淫怒痴火永不复见。<a id="a-r"></a>己身得道复能度人。<a id="a-s"></a>是故说曰。<a id="a-t"></a>灭度无言说也。</p>
  <p id="au">忍辱为第一　　佛说泥洹最</p>
  <p id="av">不以怀烦热　　害彼为沙门</p>
  <p id="aw">释迦文佛昔为菩萨时。<a id="a-x"></a>处在深山无人处。<a id="a-y"></a>劳神苦体修行忍辱。<a id="a-z"></a>内自系意众相不起。<a id="a-10"></a>时有迦蓝浮王出行游戏。<a id="a-11"></a>将诸宫人婇女五乐自娱。<a id="a-12"></a>弹琴鼓瑟作倡伎乐恣意自由。<a id="a-13"></a>闻乐疲厌即便睡眠。<a id="a-14"></a>宫人婇女各各驰散采拾妙花。<a id="a-15"></a>遥见菩萨在树下坐。<a id="a-16"></a>颜貌端正如桃华色。<a id="a-17"></a>其有睹者莫不喜踊。<a id="a-18"></a>如日初出靡不普照。<a id="a-19"></a>如月在空众星岳峙。<a id="a-1A"></a>诸婇女见奔趣向跪各一面立。<a id="a-1B"></a>是时菩萨徐开目视威仪庠序。<a id="a-1C"></a>渐渐导引与说妙法。<a id="a-1D"></a>欲不净行漏为大患。<a id="a-1E"></a>夫人贪欲染污形者。<a id="a-1F"></a>后堕鸟兽鸽雀之中。<a id="a-1G"></a>臭秽不净堕入恶趣。<a id="a-1H"></a>非是贤圣真人所学。<a id="a-1I"></a>诸妹当知。<a id="a-1J"></a>夫淫欲者。<a id="a-1K"></a>当受火车炉炭之报。<a id="a-1L"></a>如是菩萨无数方便说欲秽污。<a id="a-1M"></a>时迦蓝浮王。<a id="a-1N"></a>从睡而觉左右顾视。<a id="a-1O"></a>不见诸婇女众。<a id="a-1P"></a>即拔利剑。<a id="a-1Q"></a>轻乘疾马驰奔求觅良久乃见。<a id="a-1R"></a>遥睹菩萨颜色纵容婇女围绕。<a id="a-1S"></a>王意自念此人端正世之希有。<a id="a-1T"></a>必与我婇女欲情交通。<a id="a-1U"></a>内兴恚怒憎疾之心。<a id="a-1V"></a>嗔恚赫炽不顾其理。<a id="a-1W"></a>直前问曰。<a id="a-1X"></a>卿为仙士在此习术。<a id="a-1Y"></a>卿为得第一禅耶。<a id="a-1Z"></a>对曰。<a id="a-1a"></a>不也大王。<a id="a-1b"></a>复重问。<a id="a-1c"></a>颇得第二第三第四禅空处识处不用处有想无想处耶。<a id="a-1d"></a>对曰。<a id="a-1e"></a>不也大王。<a id="a-1f"></a>王告之曰。<a id="a-1g"></a>卿今在此学于道术。<a id="a-1h"></a>于此诸德不获其一。<a id="a-1i"></a>何为在此丧其日月。<a id="a-1j"></a>菩萨报曰。<a id="a-1k"></a>吾所以捐弃家业在此学者。<a id="a-1l"></a>欲修忍辱之定。<a id="a-1m"></a>王复自念。<a id="a-1n"></a>此人在此学来积久。<a id="a-1o"></a>向瞻我色知我嗔盛。<a id="a-1p"></a>是以报我修行忍辱。<a id="a-1q"></a>吾今试之为审尔不。<a id="a-1r"></a>夫试忍之法。<a id="a-1s"></a>不可饮食肴馔作倡伎乐乃得知之。<a id="a-1t"></a>要用威怒切痛。<a id="a-1u"></a>伤肌之恼乃知现验。<a id="a-1v"></a>王语仙士。<a id="a-1w"></a>设卿行忍辱者速舒右手。<a id="a-1x"></a>吾欲试之。<a id="a-1y"></a>是时菩萨欢悦舒之。<a id="a-1z"></a>时王恚盛不顾后世。<a id="a-20"></a>寻拔利剑斫右手断次斫左手。<a id="a-21"></a>复斫右脚次斫左脚。<a id="a-22"></a>截耳截鼻。<a id="a-23"></a>王问仙士。<a id="a-24"></a>汝今何所志求。<a id="a-25"></a>仙士报曰。<a id="a-26"></a>吾今行忍辱不舍斯须。<a id="a-27"></a>正使王今取我身体碎如芥子。<a id="a-28"></a>终不退转失慈忍辱。<a id="a-29"></a>夫人嗔恚污染之心。<a id="a-2A"></a>形毁之后漏血无量。<a id="a-2B"></a>我今得忍加被毁形。<a id="a-2C"></a>诸疮孔中悉出乳汁。<a id="a-2D"></a>以此为验故行忍辱。<a id="a-2E"></a>去彼不远复有仙士数百之众在彼学道。<a id="a-2F"></a>闻此菩萨为王所毁。<a id="a-2G"></a>皆来奔趣围绕问讯。<a id="a-2H"></a>不审仙士疼痛不至剧耶。<a id="a-2I"></a>对曰非也。<a id="a-2J"></a>诸贤诸仙复问曰。<a id="a-2K"></a>汝今形体分为七分。<a id="a-2L"></a>岂得复言无疼痛耶。<a id="a-2M"></a>菩萨报曰。<a id="a-2N"></a>心痛形不痛者。<a id="a-2O"></a>便堕地狱饿鬼畜生。<a id="a-2P"></a>形痛心不痛者。<a id="a-2Q"></a>便成无上为最正觉。<a id="a-2R"></a>尔时诸仙士各各叹曰。<a id="a-2S"></a>善哉善哉。<a id="a-2T"></a>神仙忍之为妙无有过者。<a id="a-2U"></a>揵疾利根长养其福。<a id="a-2V"></a>必果其愿将至不久。<a id="a-2W"></a>是故说曰。<a id="a-2X"></a>忍辱为第一也。<a id="a-2Y"></a>佛说泥洹最者。<a id="a-2Z"></a>法中之微妙者莫过泥洹。<a id="a-2a"></a>夫泥洹者不生。<a id="a-2b"></a>不老不病不死。<a id="a-2c"></a>澹然无为无起灭想。<a id="a-2d"></a>法中之上无复过者。<a id="a-2e"></a>是故说曰。<a id="a-2f"></a>佛说泥洹最也。<a id="a-2g"></a>不以怀烦热者。<a id="a-2h"></a>所以舍家捐弃妻子。<a id="a-2i"></a>除去五欲舍世八业。<a id="a-2j"></a>不顾俗荣出家修道。<a id="a-2k"></a>何为于中恼热众生。<a id="a-2l"></a>是故说曰。<a id="a-2m"></a>不以怀烦热也。<a id="a-2n"></a>害他为沙门者。<a id="a-2o"></a>夫为沙门应第一义。<a id="a-2p"></a>随沙门法不越次序。<a id="a-2q"></a>无有憎嫉诈诳。<a id="a-2r"></a>于人护彼如视己。<a id="a-2s"></a>不从教令进学。<a id="a-2t"></a>是故说曰。<a id="a-2u"></a>害他为沙门也。</p>
  <p id="a2v">言当莫粗犷　　所说应辩才</p>
  <p id="a2w">少闻共论难　　反受彼屈伏</p>
  <p id="a2x">言当莫粗犷者。<a id="a-2y"></a>佛在世与大目揵连说法。<a id="a-2z"></a>卿今日目连。<a id="a-30"></a>夫为说法当如法说。<a id="a-31"></a>其间不容杂糅之义。<a id="a-32"></a>说正法时心意端正不得左右顾视。<a id="a-33"></a>岂当浮说不急之事。<a id="a-34"></a>何以故尔。<a id="a-35"></a>夫粗言者多诸瑕隙。<a id="a-36"></a>后更受形一身百头。<a id="a-37"></a>如彼迦比罗比丘不异。<a id="a-38"></a>是故说曰。<a id="a-39"></a>言当莫粗犷也。<a id="a-3A"></a>所说应辩才者。<a id="a-3B"></a>知天文地理星宿变异灾怪所出。<a id="a-3C"></a>六艺通达博练典籍。<a id="a-3D"></a>造作无端便为智者所见嫌疑。<a id="a-3E"></a>若唤责数倍增恚怒。<a id="a-3F"></a>如斯之徒不可亲近。<a id="a-3G"></a>是故说曰。<a id="a-3H"></a>所说应辩才也。<a id="a-3I"></a>少闻共论难反受彼屈伏者。<a id="a-3J"></a>人相是非此来久矣。<a id="a-3K"></a>我所说是汝所说非。<a id="a-3L"></a>互相高下遂生忿怒。<a id="a-3M"></a>犹如二人谤毁于佛。<a id="a-3N"></a>一人有受教不审。<a id="a-3O"></a>一人无信诸根闇钝。<a id="a-3P"></a>如斯二人受地狱饿鬼畜生根栽。<a id="a-3Q"></a>若生为人。<a id="a-3R"></a>六情不具言语謇吃。<a id="a-3S"></a>是故说曰。<a id="a-3T"></a>少闻共论难反受彼屈伏也。</p>
  <p id="a3U">数自兴烦恼　　犹彼器败坏</p>
  <p id="a3V">生死数流转　　长没无出期</p>
  <p id="a3W">数自兴烦恼犹彼器败坏者。<a id="a-3X"></a>如人执愚至死不改。<a id="a-3Y"></a>结使缚着颠倒乱想。<a id="a-3Z"></a>邪见贸诫而自缠络。<a id="a-3a"></a>犹若破器漏出所盛无所复中。<a id="a-3b"></a>尘土垢坌而自污染。<a id="a-3c"></a>是故说曰。<a id="a-3d"></a>数自兴烦恼犹彼器败坏也。<a id="a-3e"></a>生死数流转长没无出期者。<a id="a-3f"></a>人不豫虑必受其殃。<a id="a-3g"></a>犹若陶轮轮转不停。<a id="a-3h"></a>久处生死求出难克无以为喻。<a id="a-3i"></a>是故说曰。<a id="a-3j"></a>生死数流转长没无出期也。</p>
  <p id="a3k">若不自烦恼　　犹器完牢具</p>
  <p id="a3l">如是至泥洹　　永无尘垢翳</p>
  <p id="a3m">若不自烦恼犹器完牢具者。<a id="a-3n"></a>若能自专不兴诸着去诸缚结。<a id="a-3o"></a>便当获致无漏慧根四意止四意断四神足五根五力七觉意贤圣八品道。<a id="a-3p"></a>犹如完器堪任受盛。<a id="a-3q"></a>众人见者莫不爱乐。<a id="a-3r"></a>是故说曰。<a id="a-3s"></a>若不自烦恼犹器完牢具也。<a id="a-3t"></a>如是至泥洹永无尘垢翳者。<a id="a-3u"></a>人无此瑕滓得至灭尽泥洹之处。<a id="a-3v"></a>永寂永息无所起灭。<a id="a-3w"></a>是故说曰。<a id="a-3x"></a>如是至泥洹永无尘垢翳也。</p>
  <p id="a3y">无病第一利　　知足第一富</p>
  <p id="a3z">知亲第一友　　泥洹第一乐</p>
  <p id="a40">无病第一利者。<a id="a-41"></a>世多有人宿少疹患。<a id="a-42"></a>皆由前世报应之果。<a id="a-43"></a>昔有二商客冒涉危崄。<a id="a-44"></a>他国治生未经几日积财无数。<a id="a-45"></a>一人缘至卒遇重患。<a id="a-46"></a>所有财货疗患亦尽。<a id="a-47"></a>穷困顿笃不蒙瘳除。<a id="a-48"></a>一人无病不费财货。<a id="a-49"></a>虽获大利犹怀怨诉。<a id="a-4A"></a>我今所得盖不足言。<a id="a-4B"></a>安隐归家无所损失。<a id="a-4C"></a>昼夜怨诉不获财利。<a id="a-4D"></a>亲族劝谏语商人曰。<a id="a-4E"></a>卿今无病安隐至家。<a id="a-4F"></a>何为[口*睪]叫言不获利。<a id="a-4G"></a>有身全命宝中之上。<a id="a-4H"></a>是故说曰。<a id="a-4I"></a>无病第一利也。<a id="a-4J"></a>知足第一富者。<a id="a-4K"></a>如佛律藏所说。<a id="a-4L"></a>世有二人难可厌足。<a id="a-4M"></a>云何为二。<a id="a-4N"></a>一得财而费耗。<a id="a-4O"></a>二者得财而深藏。<a id="a-4P"></a>若使阎浮地内。<a id="a-4Q"></a>天降七宝满此世界。<a id="a-4R"></a>与此二人者犹不知足。<a id="a-4S"></a>未断欲之人贪着财货。<a id="a-4T"></a>得而复求不知厌足。<a id="a-4U"></a>唯有履道之人。<a id="a-4V"></a>明知非常解释非真不顾其珍。<a id="a-4W"></a>解知幻化不得久停。<a id="a-4X"></a>犹若琢石见火电之过历目。<a id="a-4Y"></a>如斯之变迁转不住。<a id="a-4Z"></a>是故说曰。<a id="a-4a"></a>知足第一富也。<a id="a-4b"></a>知亲第一友者。<a id="a-4c"></a>人共知亲以款到为本。<a id="a-4d"></a>先信后义乃可同处。<a id="a-4e"></a>犹昔有一人情爱至深。<a id="a-4f"></a>但与朋友从事。<a id="a-4g"></a>不与兄弟言谈。<a id="a-4h"></a>官遣禁防来召此人。<a id="a-4i"></a>其人醉酒杀官来使。<a id="a-4j"></a>寻走奔向归趣朋友。<a id="a-4k"></a>以己情实具向彼说。<a id="a-4l"></a>我今危厄投足无地。<a id="a-4m"></a>唯见容受得免其困。<a id="a-4n"></a>朋友闻之皆共愕然。<a id="a-4o"></a>咄卿大事难可藏匿。<a id="a-4p"></a>直可时还勿复停此。<a id="a-4q"></a>设事显露罪我不少。<a id="a-4r"></a>卿有兄弟宗族昌炽。<a id="a-4s"></a>何为向我叛于骨肉。<a id="a-4t"></a>其人闻之寻还归家投归兄弟。<a id="a-4u"></a>五体归命以实自陈所作愆咎。<a id="a-4v"></a>宗族闻之皆共慰劳。<a id="a-4w"></a>勿为惧怖当设权计使免此难。<a id="a-4x"></a>五亲云集严驾行调。<a id="a-4y"></a>各各进路适他国界。<a id="a-4z"></a>更立屋宅共相敬待倍胜本国。<a id="a-50"></a>财宝日炽仆从无数。<a id="a-51"></a>是故说曰。<a id="a-52"></a>知亲第一友也。<a id="a-53"></a>泥洹第一乐者。<a id="a-54"></a>泥洹之中终无患苦。<a id="a-55"></a>尘劳众结永无复有休息灭尽。<a id="a-56"></a>是故说曰。<a id="a-57"></a>泥洹第一乐。</p>
  <p id="a58">饥为第一患　　行为第一苦</p>
  <p id="a59">如实知此者　　泥洹第一乐</p>
  <p id="a5A">饥为第一患者。<a id="a-5B"></a>昔蓱沙王为儿。<a id="a-5C"></a>阿阇世闭在深牢。<a id="a-5D"></a>人信断绝粮饷不通。<a id="a-5E"></a>在彼饥困告诉无所。<a id="a-5F"></a>王欻思惟念佛在心忆本所说。<a id="a-5G"></a>寻于狱中而说斯偈。</p>
  <p id="a5H">最胜言教　　流布无际　　世共传习</p>
  <p id="a5I">实无有厌　　如无等伦　　所说善教</p>
  <p id="a5J">身苦所逼　　何过饥患</p>
  <p id="a5K">患中之苦者莫过于饥。<a id="a-5L"></a>是故说曰。<a id="a-5M"></a>饥为第一患也。<a id="a-5N"></a>行为第一苦者。<a id="a-5O"></a>夫人处世志趣不同所习各别。<a id="a-5P"></a>饥寒勤苦切身之酷。<a id="a-5Q"></a>若人受形当有处胎冥室之患。<a id="a-5R"></a>设复降形有折体之恼。<a id="a-5S"></a>诸情具足当有衰丧老病所困形受神从便当受彼善恶之报。<a id="a-5T"></a>斯由造行之所致也。<a id="a-5U"></a>是故说曰。<a id="a-5V"></a>行为第一苦也。<a id="a-5W"></a>如实知此者泥洹第一乐。<a id="a-5X"></a>人之修行求于永寂永离众患。<a id="a-5Y"></a>安处无为无复众恼苦痛之患。<a id="a-5Z"></a>是故说曰。<a id="a-5a"></a>如实知此者泥洹第一乐也。</p>
  <p id="a5b">趣善之法少　　趣恶之法多</p>
  <p id="a5c">如实知此者　　速求于泥洹</p>
  <p id="a5d">人在世间修善者少。<a id="a-5e"></a>虽复行善愿不从意。<a id="a-5f"></a>设当众行具足。<a id="a-5g"></a>是时诸天唯人为善处。<a id="a-5h"></a>人以天为福堂。<a id="a-5i"></a>犹如杂契经所说。<a id="a-5j"></a>佛告比丘。<a id="a-5k"></a>诸天自知五瑞应至皆共云集。<a id="a-5l"></a>语彼天子曰。<a id="a-5m"></a>汝从此没愿生善处。<a id="a-5n"></a>至彼至是快得善利。<a id="a-5o"></a>以得善利安处无为。<a id="a-5p"></a>尔时比丘前白佛言。<a id="a-5q"></a>云何世尊。<a id="a-5r"></a>诸天善处快得善利安处无为。<a id="a-5s"></a>此三句义何者是也。<a id="a-5t"></a>佛告比丘。<a id="a-5u"></a>道根具足。<a id="a-5v"></a>于正法中剃除须发着三法衣。<a id="a-5w"></a>不乐家属出家学道。<a id="a-5x"></a>是谓比丘诸天之善处。<a id="a-5y"></a>云何安处无为。<a id="a-5z"></a>佛告比丘。<a id="a-60"></a>得四圣谛思惟分别。<a id="a-61"></a>是谓比丘诸天安处无为。<a id="a-62"></a>在世行道修善者少趣善之徒少也。<a id="a-63"></a>趣恶之徒多者。<a id="a-64"></a>所以然者。<a id="a-65"></a>众生之类修恶者多。<a id="a-66"></a>不识佛不识法不识比丘僧。<a id="a-67"></a>亦复不分别善恶好之与丑。<a id="a-68"></a>但种地狱饿鬼畜生之根栽。<a id="a-69"></a>从冥入冥无复出期。<a id="a-6A"></a>犹盲执烛照彼不自明。<a id="a-6B"></a>是故说曰。<a id="a-6C"></a>趣恶之徒多也。<a id="a-6D"></a>如实知此者速求于泥洹者。<a id="a-6E"></a>人有利疾俱寤不同。<a id="a-6F"></a>或有闻而自寤。<a id="a-6G"></a>或有睹形而解者。<a id="a-6H"></a>是以圣人布教若干。<a id="a-6I"></a>应病适前投药不虚。<a id="a-6J"></a>其中利根之徒。<a id="a-6K"></a>观世万变难可同处。<a id="a-6L"></a>上求无为如救头然。<a id="a-6M"></a>所以者何。<a id="a-6N"></a>彼处虚寂闲静安乐。<a id="a-6O"></a>永合虚表澄神不动。<a id="a-6P"></a>是故说曰。<a id="a-6Q"></a>如实知此者速求于泥洹也。</p>
  <p id="a6R">有因生善处　　有缘生恶趣</p>
  <p id="a6S">有缘般泥洹　　如斯皆有缘</p>
  <p id="a6T">有因生善处者。<a id="a-6U"></a>云何为缘。<a id="a-6V"></a>所谓缘者施戒闻慧思惟。<a id="a-6W"></a>清信士威仪。<a id="a-6X"></a>出家威仪。<a id="a-6Y"></a>大道人威仪。<a id="a-6Z"></a>舍善行迹。<a id="a-6a"></a>是谓因缘趣道之基。<a id="a-6b"></a>是故说曰。<a id="a-6c"></a>有因生善处也。<a id="a-6d"></a>有缘生恶趣者有何因缘。<a id="a-6e"></a>喻如有人内怀憎嫉施心不开。<a id="a-6f"></a>犯戒杀生不与取。<a id="a-6g"></a>如此十恶之行不能改更。<a id="a-6h"></a>遂致坠堕趣于三涂。<a id="a-6i"></a>是故说曰有缘生恶趣也。<a id="a-6j"></a>有缘般泥洹者。<a id="a-6k"></a>所说泥洹皆用贤圣真道。<a id="a-6l"></a>断诸结使前趣无为。<a id="a-6m"></a>离此圣品则不可获。<a id="a-6n"></a>犹如外道梵志自相谓言。<a id="a-6o"></a>世无因缘亦无本末。<a id="a-6p"></a>有者自然而有。<a id="a-6q"></a>无者自然而无。<a id="a-6r"></a>何以知其然。<a id="a-6s"></a>犹若旷野荆棘生其棘针岂有巧匠削利针乎。<a id="a-6t"></a>如鹿百兽群鸟树迻衣毛杂色形像不同。<a id="a-6u"></a>岂复有人彩画其体乎。<a id="a-6v"></a>论其品类受性不同。<a id="a-6w"></a>地性素耎石性素坚。<a id="a-6x"></a>岂复有人造坚耎耶。<a id="a-6y"></a>斯皆无因缘而自然生。<a id="a-6z"></a>如此之类执迷来久。<a id="a-70"></a>共相教授至今不绝。<a id="a-71"></a>是故世尊说曰。<a id="a-72"></a>其事有缘不唐苦尔复何因缘。<a id="a-73"></a>众生修行十善。<a id="a-74"></a>众生所处其地平正。<a id="a-75"></a>尔时坑坎高岸荆棘逆草自然平整。<a id="a-76"></a>其有众生修行恶者。<a id="a-77"></a>是时普地尽生荆棘高岸绝坑。<a id="a-78"></a>蚖蛇毒虫孚乳滋多。<a id="a-79"></a>皆由先身积恶所致。<a id="a-7A"></a>是故说曰。<a id="a-7B"></a>如斯皆有缘也。</p>
  <p id="a7C">鹿归于野　　鸟归虚空　　义归分别</p>
  <p id="a7D">真人归灭</p>
  <p id="a7E">昔者世尊在摩竭界甘果园侧因帝石室。<a id="a-7F"></a>尔时世尊以天眼清净寂然无尘垢。<a id="a-7G"></a>见有众群鹿遇彼猎师。<a id="a-7H"></a>怀惊愕驰奔崄岨之中。<a id="a-7I"></a>尔时世尊复以天眼。<a id="a-7J"></a>见有群鸟避罗高翔驰趣虚空。<a id="a-7K"></a>如来天眼复见比丘言辩义趣柔和畅达。<a id="a-7L"></a>寻即其夜思惟十二因缘。<a id="a-7M"></a>反覆究悉逆顺本末。<a id="a-7N"></a>如来天眼亦复睹之。<a id="a-7O"></a>复见异比丘。<a id="a-7P"></a>通夜之中反覆思惟。<a id="a-7Q"></a>入解脱禅定。<a id="a-7R"></a>夜将欲晓闇复欲尽。<a id="a-7S"></a>于无余泥洹界。<a id="a-7T"></a>而般泥洹。<a id="a-7U"></a>复是如来神眼所监。<a id="a-7V"></a>尔时世尊观此义因缘所起。<a id="a-7W"></a>欲使弟子演布其教。<a id="a-7X"></a>复使正法久住于世。<a id="a-7Y"></a>使后群生睹其大明。<a id="a-7Z"></a>尔时世尊便说此偈。</p>
  <p id="a7a">鹿归于野　　鸟归虚空　　义归分别</p>
  <p id="a7b">真人归灭</p>
  <p id="a7c">不以懈怠意　　怯弱有所至</p>
  <p id="a7d">欲求至泥洹　　焚烧诸缚着</p>
  <p id="a7e">不以懈怠意怯弱有所至者。<a id="a-7f"></a>如佛契经中阿鋡所说。<a id="a-7g"></a>佛告比丘。<a id="a-7h"></a>此法精进者所修非懈怠者。<a id="a-7i"></a>所修然性懈怠不能自进。<a id="a-7j"></a>焉能巧便得至泥洹。<a id="a-7k"></a>犹如有人素性怯弱素无两目。<a id="a-7l"></a>岂能设意露宿旷野。<a id="a-7m"></a>多诸盗寇路难得越。<a id="a-7n"></a>欲求度彼崄难处者。<a id="a-7o"></a>以有健夫勇猛之士。<a id="a-7p"></a>乃得自济。<a id="a-7q"></a>安身无为。<a id="a-7r"></a>怀愚性邪意信倒见。<a id="a-7s"></a>终不得越崄难之处。<a id="a-7t"></a>要有智慧之目贤圣之术。<a id="a-7u"></a>然后能到无为之场。<a id="a-7v"></a>是故说曰。<a id="a-7w"></a>不以懈怠意怯弱有所至欲求至泥洹焚烧诸缚着也。</p>
  <p id="a7x">比丘速抒船　　以抒便当轻</p>
  <p id="a7y">永断贪欲情　　然后至泥洹</p>
  <p id="a7z">昔有比丘欲渡江河。<a id="a-80"></a>值有弊船朽故不治。<a id="a-81"></a>是时船师报比丘曰。<a id="a-82"></a>道士欲有所之。<a id="a-83"></a>可以己功抒此储水。<a id="a-84"></a>船轻身全何往不克。<a id="a-85"></a>尔时比丘。<a id="a-86"></a>尽其乳哺之力。<a id="a-87"></a>抒其船水穷乃得越至彼水岸。<a id="a-88"></a>收摄衣服整顿威仪。<a id="a-89"></a>渐渐往至亲近世尊。<a id="a-8A"></a>到已头面礼足在一面坐。<a id="a-8B"></a>如来知彼应得济渡。<a id="a-8C"></a>是以顾眄熟视而已。<a id="a-8D"></a>非是辟支罗汉之所及也。<a id="a-8E"></a>尔时世尊便说此偈。</p>
  <p id="a8F">比丘速抒船　　以抒便当轻</p>
  <p id="a8G">永断贪欲情　　然后至泥洹</p>
  <p id="a8H">尔时世尊告诸比丘。<a id="a-8I"></a>汝今乃虑目前之难。<a id="a-8J"></a>乃更反惧后世之忌。<a id="a-8K"></a>船者危崄世之常法。<a id="a-8L"></a>权渡群生不以为惓。<a id="a-8M"></a>形如真器纯盛不净何不遗弃。<a id="a-8N"></a>抒秽漏病断淫怒痴。<a id="a-8O"></a>乘贤圣船得至泥洹者也。</p>
  <p id="a8P">我有本以无　　本有我今无</p>
  <p id="a8Q">非无亦非有　　如今不可获</p>
  <p id="a8R">我有本以无本有我今无者。<a id="a-8S"></a>外道异学所见不同各自为正。<a id="a-8T"></a>我本姓某字某虽有而无。<a id="a-8U"></a>虽无而有。<a id="a-8V"></a>无有而自生。<a id="a-8W"></a>是故说曰。<a id="a-8X"></a>我有本以无本有我今无也。<a id="a-8Y"></a>非无亦非有者。<a id="a-8Z"></a>非无者过去也。<a id="a-8a"></a>亦非有者当来也。<a id="a-8b"></a>如今不可获者现在也。<a id="a-8c"></a>执愚之士岂离沙门梵志。<a id="a-8d"></a>行此邪径不自改更。<a id="a-8e"></a>所以尔者。<a id="a-8f"></a>不解第一之义泥洹之道。<a id="a-8g"></a>信于邪见不信泥洹。<a id="a-8h"></a>是故说曰。<a id="a-8i"></a>我有本以无本有我今无非无亦非有如今不可获也。</p>
  <p id="a8j">难见谛不动　　善观而分别</p>
  <p id="a8k">当察爱尽原　　是谓名苦际</p>
  <p id="a8l">难见谛不动善观而分别者。<a id="a-8m"></a>灭尽泥洹极为微妙。<a id="a-8n"></a>无形而不可见。<a id="a-8o"></a>有为之法动转不停。<a id="a-8p"></a>无形法者不可移转。<a id="a-8q"></a>唯有如来辟支佛及声闻等。<a id="a-8r"></a>以智慧眼善观而分别一一决了。<a id="a-8s"></a>是故说曰。<a id="a-8t"></a>难见谛不动善观而分别者也。<a id="a-8u"></a>当察爱尽原。<a id="a-8v"></a>是谓名苦际者。<a id="a-8w"></a>知爱根本兴病若干。<a id="a-8x"></a>于中自拔永断无余。<a id="a-8y"></a>是故说曰。<a id="a-8z"></a>当察爱尽原是谓名苦际也。</p>
  <p id="a90">断爱除其欲　　竭河无流兆</p>
  <p id="a91">能明此爱本　　是谓名苦际</p>
  <p id="a92">断爱除其欲者。<a id="a-93"></a>爱之为病众患之本。<a id="a-94"></a>以拔爱本枝叶不滋。<a id="a-95"></a>于中自拔永断无余。<a id="a-96"></a>欲本自灭更不复生。<a id="a-97"></a>由爱生欲流。<a id="a-98"></a>犹如驶河漂溺生类。<a id="a-99"></a>亿千万众丧其命根不得全济。<a id="a-9A"></a>河竭之后众生往来无形伤害。<a id="a-9B"></a>是故说曰。<a id="a-9C"></a>断爱除其欲竭河无流兆也。<a id="a-9D"></a>能明此爱本。<a id="a-9E"></a>是谓名苦际者。<a id="a-9F"></a>爱为形质欲为枝叶痴为润津。<a id="a-9G"></a>若彼学人思惟妙观。<a id="a-9H"></a>能断此者超越苦际。<a id="a-9I"></a>是故说曰能明此爱本是谓名苦际也。</p>
  <p id="a9J">见而实而见　　闻而实而闻</p>
  <p id="a9K">知而实而知　　是谓名苦际</p>
  <p id="a9L">何以故。<a id="a-9M"></a>说见而实而见。<a id="a-9N"></a>何以故。<a id="a-9O"></a>非见实而非见。<a id="a-9P"></a>如复有人若眼见色分别色本。<a id="a-9Q"></a>思惟识缘不起想着。<a id="a-9R"></a>非见实而非见者。<a id="a-9S"></a>如彼愚惑之人。<a id="a-9T"></a>眼见色而生眼识。<a id="a-9U"></a>此虽见不如非见。<a id="a-9V"></a>何以故。<a id="a-9W"></a>由其眼见而兴眼识故也。<a id="a-9X"></a>是故说曰见而实而见也。<a id="a-9Y"></a>闻而实而闻者。<a id="a-9Z"></a>若人闻微妙之声。<a id="a-9a"></a>不兴识着。<a id="a-9b"></a>是故说曰闻而实而闻者也。<a id="a-9c"></a>知而实而知者。<a id="a-9d"></a>如复有人分别识身。<a id="a-9e"></a>采取善根舍弃不善根。<a id="a-9f"></a>诸垢永尽更不造新。<a id="a-9g"></a>是故说曰知而实而知。<a id="a-9h"></a>是谓名苦际也。</p>
  <p id="a9i">伊宁弥泥　　陀俾陀罗俾</p>
  <p id="a9j">摩屑姤屑　　一切毗罗梨</p>
  <p id="a9k">是谓名苦际</p>
  <p id="a9l">昔佛世尊与四天王说法。<a id="a-9m"></a>二人解中国之语。<a id="a-9n"></a>二人不解。<a id="a-9o"></a>二人不解者与说昙密罗国语。<a id="a-9p"></a>宣畅四谛。<a id="a-9q"></a>虽说昙密罗国语。<a id="a-9r"></a>一人解一人不解。<a id="a-9s"></a>所不解者。<a id="a-9t"></a>复与说弥梨车语。<a id="a-9u"></a>摩屑姤屑一切毗利罗。<a id="a-9v"></a>时四天王皆达四谛。<a id="a-9w"></a>寻于坐上得柔顺法忍。</p>
  <p id="a9x">无身灭其想　　诸痛得清凉</p>
  <p id="a9y">众行永休息　　识想不复兴</p>
  <p id="a9z">是谓名苦际</p>
  <p id="aA0">无身灭其想者。<a id="a-A1"></a>是身无牢为磨灭法。<a id="a-A2"></a>是身不坚必当离散。<a id="a-A3"></a>唯有五分法身乃谓牢固。<a id="a-A4"></a>意从想生想兴万病。<a id="a-A5"></a>能灭其想乃应道真。<a id="a-A6"></a>是故说曰无身灭其想也。<a id="a-A7"></a>诸痛得清凉者。<a id="a-A8"></a>此众生类流转生死之海江湖四渎投之。<a id="a-A9"></a>无厌斯由痛本以受其困。<a id="a-AA"></a>众生相残共相杀害。<a id="a-AB"></a>皆由于痛而致此患。<a id="a-AC"></a>唯有智者不造其痛。<a id="a-AD"></a>是故说曰诸痛得清凉也。<a id="a-AE"></a>众行永休息者。<a id="a-AF"></a>人之受识由行而生。<a id="a-AG"></a>行以滋长以成万病。<a id="a-AH"></a>善行趣善恶行趣恶。<a id="a-AI"></a>智人习行不造行本。<a id="a-AJ"></a>是故说众行永休息也。<a id="a-AK"></a>识想不复兴者。<a id="a-AL"></a>识想流驰兴病万端。<a id="a-AM"></a>是以圣人摄识不散。<a id="a-AN"></a>人之兴识多起痴根。<a id="a-AO"></a>以三百药灭百识。<a id="a-AP"></a>晨用百药。<a id="a-AQ"></a>中用百药。<a id="a-AR"></a>暮用百药。<a id="a-AS"></a>而灭识想。<a id="a-AT"></a>复以无漏圣行顶忍之法而灭识想。<a id="a-AU"></a>是故说曰识想不复兴也。<a id="a-AV"></a>有依便有动。<a id="a-AW"></a>有动便无灭。<a id="a-AX"></a>已无灭则知无厌。<a id="a-AY"></a>以知无灭则不见去来今。<a id="a-AZ"></a>以无去来今则无生死。<a id="a-Aa"></a>以无生死愁忧苦恼。<a id="a-Ab"></a>由此苦阴生诸众病。<a id="a-Ac"></a>斯由习兴众结。<a id="a-Ad"></a>缠裹人之修行。<a id="a-Ae"></a>必有所依。<a id="a-Af"></a>所谓依者山河石壁有形之类。<a id="a-Ag"></a>目所睹者皆谓依也。<a id="a-Ah"></a>能灭此者乃应第一义。<a id="a-Ai"></a>于第一义。<a id="a-Aj"></a>不见来往周旋。<a id="a-Ak"></a>以无来往周旋则无生死。<a id="a-Al"></a>不解此者则兴尘劳。<a id="a-Am"></a>生老病死日日滋长。<a id="a-An"></a>从是生忧。<a id="a-Ao"></a>愁恼万端寻之不见其绪。<a id="a-Ap"></a>展转相生成其五阴苦形。<a id="a-Aq"></a>能灭此者唯有泥洹之道也。<a id="a-Ar"></a>或有比丘有生有实有为。<a id="a-As"></a>或有比丘无生无实无为。<a id="a-At"></a>比丘不为无为者亦不有生。<a id="a-Au"></a>设不有生不有实不有为者。<a id="a-Av"></a>则因生因实因有为而说无为也。<a id="a-Aw"></a>设当众生无此患者。<a id="a-Ax"></a>如来终不说灭尽泥洹之乐。</p>
  <p id="aAy">知生之本末　　有为知无为</p>
  <p id="aAz">生老所缠裹　　衰者甚难制</p>
  <p id="aB0">知生之本末者。<a id="a-B1"></a>如彼契经中阿鋡所说。<a id="a-B2"></a>大爱之本末所说。<a id="a-B3"></a>佛告阿难。<a id="a-B4"></a>若生无有生者。<a id="a-B5"></a>则不告人说生之法。<a id="a-B6"></a>下至群徒鱼水之类。<a id="a-B7"></a>设龙有龙性鬼有鬼性。<a id="a-B8"></a>天有天性人有人性。<a id="a-B9"></a>如是阿难。<a id="a-BA"></a>我知有生故说生矣。<a id="a-BB"></a>是故说曰知生之本末也。<a id="a-BC"></a>有为知无为者。<a id="a-BD"></a>无形无像不可睹察于变易法。<a id="a-BE"></a>是故说曰于有为知无为也。<a id="a-BF"></a>生老所缠裹者。<a id="a-BG"></a>人之处世衰老则知死。<a id="a-BH"></a>二事见逼不免其患。<a id="a-BI"></a>是故说曰生老所缠裹也。<a id="a-BJ"></a>衰者甚难制者。<a id="a-BK"></a>斯由众行淫欲嗔恚愚痴憍慢嫉妒恚痴。<a id="a-BL"></a>为老病所使。<a id="a-BM"></a>由此而起。<a id="a-BN"></a>是故说曰衰者甚难制也。</p>
  <p id="aBO">非食命不济　　孰能不揣食</p>
  <p id="aBP">夫立食为先　　然后乃至道</p>
  <p id="aBQ">众生之类悠悠在世。<a id="a-BR"></a>皆由于食。<a id="a-BS"></a>人不得食无以行道。<a id="a-BT"></a>是故说曰非食命不济也。<a id="a-BU"></a>孰能不揣食者。<a id="a-BV"></a>觉此非常知食所出审谛无疑。<a id="a-BW"></a>受者施行非有狐疑。<a id="a-BX"></a>是故说曰孰能不揣食也。<a id="a-BY"></a>食之为物生死滓浊之法。<a id="a-BZ"></a>有形则累其食。<a id="a-Ba"></a>是故说曰夫立食为先也。<a id="a-Bb"></a>佛告诸比丘。<a id="a-Bc"></a>我知诸入非地非水非火非风。<a id="a-Bd"></a>所以非识非空非不用非识非有想无想。<a id="a-Be"></a>非今世后世。<a id="a-Bf"></a>非及日月所照处。<a id="a-Bg"></a>如斯之类非缘所及。<a id="a-Bh"></a>其中倒见之人求日解脱。<a id="a-Bi"></a>尼揵子等自相教训求解脱者。<a id="a-Bj"></a>要当入六十肘百由延。<a id="a-Bk"></a>其入此室者便得解脱。<a id="a-Bl"></a>佛观此义已欲断生死狐疑。<a id="a-Bm"></a>欲遮尼揵子颠倒之想故说此事。<a id="a-Bn"></a>欲断后世狐疑故故。<a id="a-Bo"></a>说斯事。<a id="a-Bp"></a>日月不俱明。<a id="a-Bq"></a>邪正不竞兴。<a id="a-Br"></a>此事明矣。<a id="a-Bs"></a>是故比丘。<a id="a-Bt"></a>我亦不说周旋往来生死起灭。<a id="a-Bu"></a>此谓苦际之本也。</p>
  <p id="aBv">地种及水火　　是时风无吹</p>
  <p id="aBw">光焰所不照　　亦不见其实</p>
  <p id="aBx">应化之人或凭所豪。<a id="a-By"></a>或因有所济。<a id="a-Bz"></a>应豪贵度者。<a id="a-C0"></a>不加言声。<a id="a-C1"></a>所凭度者。<a id="a-C2"></a>豁然自寤不须师匠。<a id="a-C3"></a>谦恭卑下者自然得寤。<a id="a-C4"></a>是故说曰光焰所不照亦不见其实也。</p>
  <p id="aC5">非月非有光　　非日非有明</p>
  <p id="aC6">审谛观此者　　乃应梵志行</p>
  <p id="aC7">非月非有光非日非有明者。<a id="a-C8"></a>犹如日月之光。<a id="a-C9"></a>众尘自蔽不能广布宣其教命。<a id="a-CA"></a>犹若忉利天上及一究竟天。<a id="a-CB"></a>光光自照无有日月光明。<a id="a-CC"></a>皆由曩昔积行所致。<a id="a-CD"></a>是故说曰非月非有光非日非有明也。<a id="a-CE"></a>审谛观此者乃应梵志行者。<a id="a-CF"></a>所谓梵志者。<a id="a-CG"></a>越过三界行充德满故曰梵志。<a id="a-CH"></a>是故说曰审谛观此者乃应梵志行也。</p>
  <p id="aCI">端正色纵容　　得脱一切苦</p>
  <p id="aCJ">非色非不色　　得脱一切苦</p>
  <p id="aCK">有色无色生于苦本。<a id="a-CL"></a>能脱此苦者诸苦中得脱。<a id="a-CM"></a>是故说曰端正色纵容得脱一切苦。</p>
  <p id="aCN">究竟不恐惧　　越缚无狐疑</p>
  <p id="aCO">未断有欲刺　　岂知身为患</p>
  <p id="aCP">究竟不恐惧者。<a id="a-CQ"></a>究竟有二事。<a id="a-CR"></a>一者用意究竟。<a id="a-CS"></a>二者自然究竟。<a id="a-CT"></a>心正而不畏其曲。<a id="a-CU"></a>是故说曰究竟不恐惧也。<a id="a-CV"></a>越缚无狐疑者。<a id="a-CW"></a>断诸结缚永尽无余。<a id="a-CX"></a>生死久长轮转五道轮转无际。<a id="a-CY"></a>不知惭愧耻辱之法。<a id="a-CZ"></a>是故说曰越缚无狐疑也。<a id="a-Ca"></a>未断有欲刺岂知身为患者。<a id="a-Cb"></a>夫人处世行法不同。<a id="a-Cc"></a>未得断有欲者。<a id="a-Cd"></a>其事有三。<a id="a-Ce"></a>一者欲有。<a id="a-Cf"></a>二者色有。<a id="a-Cg"></a>三者无色有。<a id="a-Ch"></a>所谓欲刺者邪径之刺。<a id="a-Ci"></a>打捶而重捶损而重。<a id="a-Cj"></a>是故说曰未断有欲刺岂知身为患也。</p>
  <p id="aCk">所谓究竟者　　息迹为第一</p>
  <p id="aCl">尽断诸想着　　文句不错谬</p>
  <p id="aCm">所谓究竟者息迹为第一者。<a id="a-Cn"></a>所谓究竟者。<a id="a-Co"></a>法中之上无有过越。<a id="a-Cp"></a>病中之重缚着欲心永尽无余。<a id="a-Cq"></a>是故说曰所谓究竟者息迹为第一也。<a id="a-Cr"></a>尽断诸想著文句不错谬者。<a id="a-Cs"></a>所谓想者。<a id="a-Ct"></a>兴欲是想嗔恚是想愚痴是想。<a id="a-Cu"></a>如彼杂契经所说。<a id="a-Cv"></a>佛告比丘。<a id="a-Cw"></a>瞿多当知。<a id="a-Cx"></a>欲怒痴想此为行本。<a id="a-Cy"></a>彼诸众想永尽无余。<a id="a-Cz"></a>亦不兴想念彼欲意。<a id="a-D0"></a>所说言句终不错谬。<a id="a-D1"></a>所以然者。<a id="a-D2"></a>行有究尽有不尽者。<a id="a-D3"></a>是故设教训彼后生。<a id="a-D4"></a>是故说曰尽断诸想著文句不错谬。</p>
  <p id="aD5">知节不知节　　最胜舍有行</p>
  <p id="aD6">内自思惟行　　如卵坏其膜</p>
  <p id="aD7">知节不知节者。<a id="a-D8"></a>节为有为之行。<a id="a-D9"></a>不知节者久抱疹患。<a id="a-DA"></a>不容思惟道。<a id="a-DB"></a>六情闭塞不通道义。<a id="a-DC"></a>是故说曰知节不知节也。<a id="a-DD"></a>最胜舍有行者。<a id="a-DE"></a>至真等正觉是为最胜。<a id="a-DF"></a>舍其三有不造其行。<a id="a-DG"></a>是故说曰最胜舍有行也。<a id="a-DH"></a>内自思惟行如卵坏其膜者。<a id="a-DI"></a>犹若入定不定。<a id="a-DJ"></a>得其定意成其道果。<a id="a-DK"></a>犹如孚乳之类。<a id="a-DL"></a>舍皮而就其形。<a id="a-DM"></a>今亦如是。<a id="a-DN"></a>舍其本行而就无漏之行。<a id="a-DO"></a>是故说曰如卵坏其膜也。</p>
  <p id="aDP">众施法施胜　　众乐法乐上</p>
  <p id="aDQ">众力忍力最　　爱尽苦谛妙</p>
  <p id="aDR">众施法施胜者。<a id="a-DS"></a>众施之中。<a id="a-DT"></a>何以故说法施为胜。<a id="a-DU"></a>所谓法施者。<a id="a-DV"></a>为良为美为无众患。<a id="a-DW"></a>其中众生所闻法者。<a id="a-DX"></a>心意开寤靡不解脱。<a id="a-DY"></a>所谓财施者。<a id="a-DZ"></a>一人足充。<a id="a-Da"></a>二者嫌恨。<a id="a-Db"></a>施意高下其事不同。<a id="a-Dc"></a>由如与洴沙王说微妙之法。<a id="a-Dd"></a>八万诸天万二千摩竭众生。<a id="a-De"></a>复与释提桓因。<a id="a-Df"></a>在石室之中说微妙法。<a id="a-Dg"></a>八万诸天皆得微妙法。<a id="a-Dh"></a>诸情通达无形挂碍也。<a id="a-Di"></a>是故说众施法施胜也。<a id="a-Dj"></a>所谓财施者。<a id="a-Dk"></a>今日受施明当更求。<a id="a-Dl"></a>其中至求天上道者。<a id="a-Dm"></a>彼人闻法从劫至劫无有穷尽。<a id="a-Dn"></a>是故说曰众施法施胜也。<a id="a-Do"></a>众乐法乐上者。<a id="a-Dp"></a>在俗处乐乱想之本。<a id="a-Dq"></a>至趣此正造地狱行。<a id="a-Dr"></a>夫法乐者。<a id="a-Ds"></a>畅达演说问则不滞。<a id="a-Dt"></a>畅达观意洋洋入耳。<a id="a-Du"></a>是故说曰众乐法乐上也。<a id="a-Dv"></a>众力忍力最者。<a id="a-Dw"></a>昔有邻国之王。<a id="a-Dx"></a>兴兵起众往攻敌国。<a id="a-Dy"></a>左右诸臣语其王曰。<a id="a-Dz"></a>邻国兴兵今来逼近。<a id="a-E0"></a>愿王自备共相攻击。<a id="a-E1"></a>王语诸臣此是闲事。<a id="a-E2"></a>何必须吾公自临敌。<a id="a-E3"></a>贼以逼近攻伐城门。<a id="a-E4"></a>诸臣启王贼今在外。<a id="a-E5"></a>明王宜当深虑斯理。<a id="a-E6"></a>王告诸臣。<a id="a-E7"></a>贼虽在外不足远虑。<a id="a-E8"></a>但自营私何虑公务。<a id="a-E9"></a>时贼暴虐转入城里。<a id="a-EA"></a>左右启曰贼今逼近。<a id="a-EB"></a>不审明王竟何备虑。<a id="a-EC"></a>王告诸臣。<a id="a-ED"></a>此事微细何足上闻。<a id="a-EE"></a>邻国大王转进至殿。<a id="a-EF"></a>诸臣启曰。<a id="a-EG"></a>邻国之王今以见逼。<a id="a-EH"></a>不审圣尊有何思虑。<a id="a-EI"></a>其王告曰。<a id="a-EJ"></a>我今处世变易不停。<a id="a-EK"></a>兴者必衰合会有离宜可脱服。<a id="a-EL"></a>更改形容如乞士法。<a id="a-EM"></a>磨何自退往适深山。<a id="a-EN"></a>思惟道德可以自娱。<a id="a-EO"></a>设此暴王欲获我身擒杀形体者不辞其愆。<a id="a-EP"></a>所以然者。<a id="a-EQ"></a>亡国失土皆由一人。<a id="a-ER"></a>我今受死万民无患。<a id="a-ES"></a>岂不于我有大幸乎。<a id="a-ET"></a>时彼敌国之王叹未曾有。<a id="a-EU"></a>举声唱言。<a id="a-EV"></a>善哉善哉大王。<a id="a-EW"></a>自古迄今未有斯比。<a id="a-EX"></a>我虽得胜未如王比。<a id="a-EY"></a>开怀大通不顾世荣。<a id="a-EZ"></a>自今已往还治本国。<a id="a-Ea"></a>与王治化共相接待如己无异。<a id="a-Eb"></a>是故说曰众力忍力最。<a id="a-Ec"></a>爱尽苦谛妙者。<a id="a-Ed"></a>爱之为本众结之本。<a id="a-Ee"></a>学人习道先断爱结。<a id="a-Ef"></a>然后渐进无漏道捡。<a id="a-Eg"></a>是故说曰爱尽苦谛妙也。</p>
 </body>
</html>