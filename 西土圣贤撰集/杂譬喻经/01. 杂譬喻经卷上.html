<!doctype html>
<html id="z3IBWLP1Gj" data-ver="631">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="西土圣贤撰集">
  <meta period="后汉">
 </head>
 <body>
  <h1 id="a1">杂譬喻经卷上</h1>
  <h2 id="a2">（一）</h2>
  <p id="a3">菩萨度人。<a id="a-4"></a>譬若巧乳母养子。<a id="a-5"></a>有四事。<a id="a-6"></a>一者洗浴使净。<a id="a-7"></a>二者乳哺令饱。<a id="a-8"></a>三者卧寐安稳。<a id="a-9"></a>四者抱持出入恒使欢喜。<a id="a-A"></a>以此四事长养其子令得成就。<a id="a-B"></a>菩萨亦复如是。<a id="a-C"></a>有四事育养众生。<a id="a-D"></a>一者以正法洗浴心垢。<a id="a-E"></a>二者以经法饮食使饱。<a id="a-F"></a>三者禅定三昧随时兴立。<a id="a-G"></a>四者以四恩饶益一切恒令欢喜。<a id="a-H"></a>以此四事劝诲一切。<a id="a-I"></a>长育众生使得至道。</p>
  <p data-pb></p>
  <h2 id="aJ">（二）</h2>
  <p id="aK">间有二知识。<a id="a-L"></a>常与人为因缘。<a id="a-M"></a>令人得大罪。<a id="a-N"></a>亦令人得大福。<a id="a-O"></a>何谓二知识。<a id="a-P"></a>一者恶知识。<a id="a-Q"></a>二者善知识。<a id="a-R"></a>譬如贼师造恶逆。<a id="a-S"></a>杀害君父破乱天下。<a id="a-T"></a>众生被毒殃无不加。<a id="a-U"></a>与之从事令人得大罪。<a id="a-V"></a>如释迦文菩萨发意求道救护众生。<a id="a-W"></a>四等四恩接护一切。<a id="a-X"></a>三界五道靡不蒙度也。<a id="a-Y"></a>所谓善知识与之从事。<a id="a-Z"></a>令人得大福。</p>
  <p data-pb></p>
  <h2 id="aa">（三）</h2>
  <p id="ab">南天竺有一国名私呵絜。<a id="a-c"></a>处海渚之上。<a id="a-d"></a>其城纵广八万余里。<a id="a-e"></a>时他国有一老母名阿龙。<a id="a-f"></a>遭难荒乱流离在此国。<a id="a-g"></a>孤单无所归。<a id="a-h"></a>依乞丐生活。<a id="a-i"></a>诣长者家欲求寄附。<a id="a-j"></a>时长者妇见之问讯老母。<a id="a-k"></a>老母具自陈说穷厄之意。<a id="a-l"></a>长者怆然愍之。<a id="a-m"></a>语老母言。<a id="a-n"></a>可住我家耳当相资给。<a id="a-o"></a>老母喜曰。<a id="a-p"></a>吾无以上报。<a id="a-q"></a>当以小小作使。<a id="a-r"></a>所作众务不敢惮劳也。<a id="a-s"></a>便停止住意有悲喜。<a id="a-t"></a>昔日供侍众僧随意所设。<a id="a-u"></a>今日忽尔穷厄施心不达。<a id="a-v"></a>内自感伤。<a id="a-w"></a>前礼道人问讯必讫。<a id="a-x"></a>不审僧朝中供未也。<a id="a-y"></a>道人答曰。<a id="a-z"></a>朝来入城乞丐了无所得。<a id="a-10"></a>是以便还所解耳。<a id="a-11"></a>老母即念。<a id="a-12"></a>欲得饭众僧。<a id="a-13"></a>而自了无所有。<a id="a-14"></a>白诸道人。</p>
  <p data-pb></p>
  <h2 id="a15">（四）</h2>
  <p id="a16">道人于山中学道。<a id="a-17"></a>山中多有蝮蛇。<a id="a-18"></a>道人畏之便依一树下。<a id="a-19"></a>高布床槈坐禅念定。<a id="a-1A"></a>而但苦睡不能自制。<a id="a-1B"></a>天人则于空中笑觉之。<a id="a-1C"></a>遂睡不解。<a id="a-1D"></a>天人因作方便。<a id="a-1E"></a>欲恐令不睡。<a id="a-1F"></a>极夜天人言。<a id="a-1G"></a>咄咄道人。<a id="a-1H"></a>毒蛇来矣。<a id="a-1I"></a>道人大怖。<a id="a-1J"></a>便然灯火遍求之不见天人数数不止。<a id="a-1K"></a>道人乃更恚曰。<a id="a-1L"></a>天人何以犯两舌。<a id="a-1M"></a>都不见物。<a id="a-1N"></a>云何为言言毒蛇。<a id="a-1O"></a>天人语道人。<a id="a-1P"></a>何不自观内毒蛇。<a id="a-1Q"></a>身中有四蛇不除。<a id="a-1R"></a>如何更从外求之乎。<a id="a-1S"></a>道人闻天人语。<a id="a-1T"></a>即自思惟。<a id="a-1U"></a>观身历藏乃知四大。<a id="a-1V"></a>为五阴六衰所沉没。<a id="a-1W"></a>无数劫来至今未脱。<a id="a-1X"></a>即解四谛苦空非身。<a id="a-1Y"></a>天未晓漏尽意解。<a id="a-1Z"></a>六通具足得罗汉。</p>
  <p data-pb></p>
  <h2 id="a1a">（五）</h2>
  <p id="a1b">有阿育王。<a id="a-1c"></a>于境内立千二百塔寺。<a id="a-1d"></a>后得病大困。<a id="a-1e"></a>有一沙门往省王。<a id="a-1f"></a>王与相见悲不能自胜。<a id="a-1g"></a>道人曰。<a id="a-1h"></a>王前后所作功德不可计数。<a id="a-1i"></a>当开大意莫有恨也。<a id="a-1j"></a>王言。<a id="a-1k"></a>正使死至不能有恨也。<a id="a-1l"></a>所以悲者。<a id="a-1m"></a>前为千二百寺。<a id="a-1n"></a>各织作金缕幡盖千二百枚。<a id="a-1o"></a>欲自悬幡散华。<a id="a-1p"></a>于诸寺物始得办。<a id="a-1q"></a>而得重疾。<a id="a-1r"></a>恐不卒本愿。<a id="a-1s"></a>故自悲耳。<a id="a-1t"></a>道人语王好。<a id="a-1u"></a>叉手一心令王悉见一界中塔。<a id="a-1v"></a>道人即现神足。<a id="a-1w"></a>应时千二百塔皆在王前。<a id="a-1x"></a>见大欢喜病即时差。<a id="a-1y"></a>取金幡金华悬诸刹上。<a id="a-1z"></a>塔寺低仰皆就王手。<a id="a-20"></a>王得本愿身复病愈即发大意。<a id="a-21"></a>延二十五年。<a id="a-22"></a>遂作功德逮得不退转。</p>
  <p data-pb></p>
  <h2 id="a23">（六）</h2>
  <p id="a24">有阿育王。<a id="a-25"></a>拜为政位。<a id="a-26"></a>二十八万里尽属之陆地龙阅叉等亦奉献臣使无不伏者。<a id="a-27"></a>唯有一龙王。<a id="a-28"></a>北界所止之池广三百余里。<a id="a-29"></a>得佛一分舍利昼夜供养。<a id="a-2A"></a>独不降首于阿育王。<a id="a-2B"></a>王即举四种兵到其池上龙不出。<a id="a-2C"></a>应龙有威神。<a id="a-2D"></a>王亦不能得前。<a id="a-2E"></a>如是三往不能得龙。<a id="a-2F"></a>所以威神并者福胜我故也。<a id="a-2G"></a>吾今当大作功德供养三尊。<a id="a-2H"></a>以往取必得不疑也。<a id="a-2I"></a>于是修立塔寺广请众僧数数不息。<a id="a-2J"></a>欲自试功德。<a id="a-2K"></a>便作一金龙。<a id="a-2L"></a>作一王身。<a id="a-2M"></a>著称两头称其轻重。<a id="a-2N"></a>作功德并称二像。<a id="a-2O"></a>龙重王轻。<a id="a-2P"></a>后复称之轻重衡平。<a id="a-2Q"></a>复作功德。<a id="a-2R"></a>后王称日重龙称日轻。<a id="a-2S"></a>王知功德日多。<a id="a-2T"></a>兴兵往讨。<a id="a-2U"></a>未至道半龙王大小奉迎首伏。<a id="a-2V"></a>所得佛一分舍利者献阿育王。<a id="a-2W"></a>阿育王复兴塔寺广阐佛法。</p>
  <p data-pb></p>
  <h2 id="a2X">（七）</h2>
  <p id="a2Y">佛般泥洹去百年后。<a id="a-2Z"></a>有阿育王爱乐佛法。<a id="a-2a"></a>国中有二万比丘。<a id="a-2b"></a>王恒供养之。<a id="a-2c"></a>诸九十六种外道生嫉妒意。<a id="a-2d"></a>谋欲败佛法。<a id="a-2e"></a>自共聚会思惟方便。<a id="a-2f"></a>中有一人善于幻化。<a id="a-2g"></a>便语众人。<a id="a-2h"></a>吾欲作幻变恶鬼形索。<a id="a-2i"></a>沙门闻之必散亡。<a id="a-2j"></a>当知其不如。<a id="a-2k"></a>必来归吾等道矣。<a id="a-2l"></a>异道所奉神。<a id="a-2m"></a>名摩夷首罗。<a id="a-2n"></a>一头四面八目八臂。<a id="a-2o"></a>诸鬼之最是可畏者。<a id="a-2p"></a>梵志即作是身。<a id="a-2q"></a>将诸丑鬼二百余头。<a id="a-2r"></a>洋洋行于国中。<a id="a-2s"></a>徐徐稍前至王官门。<a id="a-2t"></a>一国男女莫不怖惧。<a id="a-2u"></a>王出迎之见大恐鬼。<a id="a-2v"></a>稽音问曰。<a id="a-2w"></a>不审大神何所敕欲。<a id="a-2x"></a>鬼语王言。<a id="a-2y"></a>吾欲啖人。<a id="a-2z"></a>王言。<a id="a-30"></a>不可尔也。<a id="a-31"></a>鬼曰。<a id="a-32"></a>若王惜人民者。<a id="a-33"></a>国中有无益王者付我啖之。<a id="a-34"></a>王言。<a id="a-35"></a>无有也。<a id="a-36"></a>鬼言。<a id="a-37"></a>诸沙门等亦不田作亦不军征不臣属王。<a id="a-38"></a>此则无益者付吾啖之。<a id="a-39"></a>王心不乐。<a id="a-3A"></a>事不得已。<a id="a-3B"></a>便遣使诣只桓。<a id="a-3C"></a>道其消息。<a id="a-3D"></a>二万比丘中有最下沙弥。<a id="a-3E"></a>年十三岁名端正。<a id="a-3F"></a>白诸比丘。<a id="a-3G"></a>我当行应焉。<a id="a-3H"></a>即便听许之。<a id="a-3I"></a>沙弥出外语维那曰。<a id="a-3J"></a>其有梵志堕只桓中者。<a id="a-3K"></a>便共剃头无令得脱。<a id="a-3L"></a>便往其所语鬼神</p>
  <p data-pb></p>
  <h2 id="a3M">（八）</h2>
  <p id="a3N">昔有国王喜食人肉。<a id="a-3O"></a>敕厨士曰。<a id="a-3P"></a>汝等夜行密采人来以供厨。<a id="a-3Q"></a>以此为常。<a id="a-3R"></a>臣下后咸知之。<a id="a-3S"></a>即共斥逐捐于界外。<a id="a-3T"></a>更求良贤以为国王。<a id="a-3U"></a>于是啖人王。<a id="a-3V"></a>十三年后身生两翅行啖人无复远近。<a id="a-3W"></a>于山中向山树神请求祈福。<a id="a-3X"></a>当取国王五百人祠山树神。<a id="a-3Y"></a>使我得复还国为王。<a id="a-3Z"></a>于是便飞行取之。<a id="a-3a"></a>得四百九十九人。<a id="a-3b"></a>之山谷以石密口。<a id="a-3c"></a>时国王将诸后宫诣浴池戏。<a id="a-3d"></a>始出宫门逢一道人。<a id="a-3e"></a>说偈求乞。<a id="a-3f"></a>王即许之。<a id="a-3g"></a>还宫当赐金银。<a id="a-3h"></a>时王入池当欲澡洗。<a id="a-3i"></a>啖人王空中飞来抱王得去还于山中。<a id="a-3j"></a>国王见啖人王不恐不怖颜色如故。<a id="a-3k"></a>啖人王曰。<a id="a-3l"></a>吾本捕取五百人当持祠天。<a id="a-3m"></a>已有四百九十九人。<a id="a-3n"></a>今复得卿一人数已满杀以祠天。<a id="a-3o"></a>汝知是何以不恐惧乎。<a id="a-3p"></a>国王对曰。<a id="a-3q"></a>人生有死物成有败合会有离。<a id="a-3r"></a>对来分之不敢愁也。<a id="a-3s"></a>旦出宫时道逢道士为吾说偈。<a id="a-3t"></a>即许施物今未得与。<a id="a-3u"></a>以是为恨耳。<a id="a-3v"></a>今王弘慈宽恕。<a id="a-3w"></a>假数日中布施讫还。<a id="a-3x"></a>不违要誓也。<a id="a-3y"></a>即听令去。<a id="a-3z"></a>而告之曰。<a id="a-40"></a>与汝七日期。<a id="a-41"></a>若不还者吾往取汝亦无难也。<a id="a-42"></a>王即还宫都中。<a id="a-43"></a>内外莫不欢喜。<a id="a-44"></a>即开库藏布施远近。<a id="a-45"></a>拜太子为王。<a id="a-46"></a>慰劳百姓辞决而去。<a id="a-47"></a>啖人王遥见其来念曰。<a id="a-48"></a>此得无异人乎。<a id="a-49"></a>从死得生而故来还。<a id="a-4A"></a>即问曰。<a id="a-4B"></a>身命世人所重爱者也。<a id="a-4C"></a>而卿舍命。<a id="a-4D"></a>所信世之难有。<a id="a-4E"></a>不审何守志趣。<a id="a-4F"></a>愿说其意。<a id="a-4G"></a>即曰。<a id="a-4H"></a>吾之慈施至诚信盟。<a id="a-4I"></a>当得阿惟三佛度十方。<a id="a-4J"></a>彼王曰。<a id="a-4K"></a>求佛之义其事云何。<a id="a-4L"></a>便为广说五戒十善四等六度。<a id="a-4M"></a>心开坦然从受五戒为清信士。<a id="a-4N"></a>放四百九十九人各各令还国。<a id="a-4O"></a>诸王追是后王共至其国。<a id="a-4P"></a>感其信誓蒙得济命。<a id="a-4Q"></a>各不肯还于本国。<a id="a-4R"></a>遂便住止此国。<a id="a-4S"></a>于此国王各为立第一舍。<a id="a-4T"></a>雕文刻镂光饰严整法国王。<a id="a-4U"></a>饮食服御与王无异。<a id="a-4V"></a>四方来人问言。<a id="a-4W"></a>何以有此如王舍遍一国中。<a id="a-4X"></a>众人答曰。<a id="a-4Y"></a>皆是诸王舍也。<a id="a-4Z"></a>名遂远布。<a id="a-4a"></a>从此以来号言王舍城。<a id="a-4b"></a>佛得道已自说本末。<a id="a-4c"></a>立信王者我身是也。<a id="a-4d"></a>啖人王者殃崛摩是。<a id="a-4e"></a>还王舍说法所度无量。<a id="a-4f"></a>皆是宿命作王时因缘人也。<a id="a-4g"></a>佛说是时。<a id="a-4h"></a>无不欢喜得福得度。<a id="a-4i"></a>不可訾计。</p>
  <h2 id="a4j">（九）</h2>
  <p id="a4k">昔雪山有白象王。<a id="a-4l"></a>身有六牙。<a id="a-4m"></a>生二万象。<a id="a-4n"></a>象王有二夫人。<a id="a-4o"></a>一人年长一人年少。<a id="a-4p"></a>每出游戏时夫人挟左右。<a id="a-4q"></a>时王出戏。<a id="a-4r"></a>道过一大树。<a id="a-4s"></a>树花茂好。<a id="a-4t"></a>欲取二夫人身上以为光饰。<a id="a-4u"></a>鼻绞树而摇逍之。<a id="a-4v"></a>风吹树花独落大夫人上。<a id="a-4w"></a>小夫人在下风不得华。<a id="a-4x"></a>谓王为有偏意内生毒心。<a id="a-4y"></a>后王池中生一金色千叶莲花。<a id="a-4z"></a>小象见之取持上王。<a id="a-50"></a>王得以与大夫人使着头上。<a id="a-51"></a>小夫人遂益妒忿念欲害王。<a id="a-52"></a>雪山中多有道士。<a id="a-53"></a>于是小夫人采取美果每供养百辟支佛。<a id="a-54"></a>以后山上临一崄处而自誓愿。<a id="a-55"></a>持是前后施辟支佛福报生于人中。<a id="a-56"></a>有豪势自识宿命害杀此象王。<a id="a-57"></a>即便放身自投山下而死。<a id="a-58"></a>神来生人间为长者女。<a id="a-59"></a>明慧远识端正无比。<a id="a-5A"></a>其女长大。<a id="a-5B"></a>国王聘为夫人爱重之。<a id="a-5C"></a>夫人念言。<a id="a-5D"></a>今真得报宿怨矣。<a id="a-5E"></a>便以栀子黄面委卧称病。<a id="a-5F"></a>王入问之。<a id="a-5G"></a>答曰夜梦见象头有六牙。<a id="a-5H"></a>欲得其牙持作钗耳。<a id="a-5I"></a>王若不得此象牙者。<a id="a-5J"></a>病日笃矣。<a id="a-5K"></a>王素重之不敢违意。<a id="a-5L"></a>即召国中诸射猎者得数百人。<a id="a-5M"></a>而告之言。<a id="a-5N"></a>汝等山中颇见有白象身有六牙者不。<a id="a-5O"></a>皆言。<a id="a-5P"></a>未曾见也。<a id="a-5Q"></a>王意不乐。<a id="a-5R"></a>使夫人呼。<a id="a-5S"></a>猎者共道此意。<a id="a-5T"></a>夫人言此间近处实无此象。<a id="a-5U"></a>汝众中谁有能耐苦大胆者乎。<a id="a-5V"></a>有一人长跪曰。<a id="a-5W"></a>我最可矣。<a id="a-5X"></a>于是夫人与万两金。<a id="a-5Y"></a>与其铁钩斧凿及法衣一具。<a id="a-5Z"></a>告之。<a id="a-5a"></a>汝径诣雪山中。<a id="a-5b"></a>道当有大树。<a id="a-5c"></a>左右有蟒。<a id="a-5d"></a>身长数百丈不可得近。<a id="a-5e"></a>斧凿穿树从中过去。<a id="a-5f"></a>前行当见大水。<a id="a-5g"></a>有树木临水上。<a id="a-5h"></a>取铁钩钩上树。<a id="a-5i"></a>寻枝进而前度至象所住。<a id="a-5j"></a>视其常可顿止处。<a id="a-5k"></a>当下作深坑薄覆其上。<a id="a-5l"></a>在中伺象来时。<a id="a-5m"></a>以箭射之。<a id="a-5n"></a>即着袈裟如沙门法。<a id="a-5o"></a>象奉三尊终不害汝。<a id="a-5p"></a>猎者受教即涉道去。<a id="a-5q"></a>七年七月七日到象所止处。<a id="a-5r"></a>作坑入其中。<a id="a-5s"></a>须臾象王还。<a id="a-5t"></a>猎者以毒箭射之。<a id="a-5u"></a>象被此箭不从远来。<a id="a-5v"></a>便以鼻捞其边地。<a id="a-5w"></a>见坑中人。<a id="a-5x"></a>即问何人。<a id="a-5y"></a>其人大怖惧自首言。<a id="a-5z"></a>我是应募人。<a id="a-60"></a>象王即知是夫人所为。<a id="a-61"></a>自截其牙用与猎者。<a id="a-62"></a>语人言汝还去。<a id="a-63"></a>诸象见汝即当害卿。<a id="a-64"></a>教却行去。<a id="a-65"></a>群象必当寻迹追汝。<a id="a-66"></a>象王以威神将护。<a id="a-67"></a>七日之中得出部界。<a id="a-68"></a>还至本国以象牙与夫人。<a id="a-69"></a>夫人得之反覆视之。<a id="a-6A"></a>且喜且悔未几吐血死近。<a id="a-6B"></a>释迦文佛在世时。<a id="a-6C"></a>天龙鬼神四辈弟子大会说法。<a id="a-6D"></a>坐中有大比丘尼。<a id="a-6E"></a>遥瞻视佛便大声笑。<a id="a-6F"></a>须臾复举声哭。<a id="a-6G"></a>众坐中无不怪者。<a id="a-6H"></a>阿难问佛。<a id="a-6I"></a>云何此比丘尼得阿罗汉。<a id="a-6J"></a>何因且悲且喜不能自胜。<a id="a-6K"></a>愿闻其事。<a id="a-6L"></a>佛告阿难。<a id="a-6M"></a>尔时白象王者我身是。<a id="a-6N"></a>夫人者今瞿夷是。<a id="a-6O"></a>小夫人者今比丘尼是。<a id="a-6P"></a>以得神通识往昔事。<a id="a-6Q"></a>所以悲者不事心所喜。<a id="a-6R"></a>笑者贼害善人更从得道。<a id="a-6S"></a>众会闻皆念曰。<a id="a-6T"></a>与世尊作恶因缘犹尚得度。<a id="a-6U"></a>况有道德之因缘乎。<a id="a-6V"></a>一切众会皆发无上正真道意。<a id="a-6W"></a>愿及十方广度一切。</p>
  <h2 id="a6X">（一○）</h2>
  <p id="a6Y">昔佛诣倮国受须竭请。<a id="a-6Z"></a>其国近海。<a id="a-6a"></a>龙兴云雨。<a id="a-6b"></a>佛恐漂没人民。<a id="a-6c"></a>受饮食已引众诣阿耨达池。<a id="a-6d"></a>佛会毕众坐已定。<a id="a-6e"></a>告舍利弗不在会中。<a id="a-6f"></a>天帝念曰。<a id="a-6g"></a>佛左右常得神足智慧益佛光辉。<a id="a-6h"></a>佛知其所念告目揵连。<a id="a-6i"></a>汝往呼舍利弗来。<a id="a-6j"></a>目连作礼而往。<a id="a-6k"></a>舍利弗补护法衣。<a id="a-6l"></a>目连曰。<a id="a-6m"></a>佛在阿耨达池天大会。<a id="a-6n"></a>佛使我来相呼。<a id="a-6o"></a>愿以时去。<a id="a-6p"></a>舍利弗言。<a id="a-6q"></a>须我衣竟。<a id="a-6r"></a>目连答曰。<a id="a-6s"></a>不时去者。<a id="a-6t"></a>吾当神足取卿及山石室置右掌中持诣佛所。<a id="a-6u"></a>舍利弗便解腰带着地。<a id="a-6v"></a>语目连曰。<a id="a-6w"></a>汝能令带离于地者。<a id="a-6x"></a>我身乃可举。<a id="a-6y"></a>目连即举之。<a id="a-6z"></a>地能为振动。<a id="a-70"></a>带不可举。<a id="a-71"></a>目连以神足还佛所。<a id="a-72"></a>舍利弗先坐佛边。<a id="a-73"></a>目连乃知神足之力不如智慧之力也。<a id="a-74"></a>时坐中有一比丘。<a id="a-75"></a>耳中有须曼花。<a id="a-76"></a>众坐皆疑。<a id="a-77"></a>比丘之法离于花饰。<a id="a-78"></a>而此比丘着花何谓。<a id="a-79"></a>天帝即白佛言。<a id="a-7A"></a>不审比丘何以着花。<a id="a-7B"></a>佛告比丘。<a id="a-7C"></a>遣耳中花。<a id="a-7D"></a>比丘受教即手挽去其花。<a id="a-7E"></a>续复如故。<a id="a-7F"></a>如是取去其处故有。<a id="a-7G"></a>佛语比丘。<a id="a-7H"></a>以神足去之。<a id="a-7I"></a>即以三昧力作数千万手。<a id="a-7J"></a>虚空中取耳中花。<a id="a-7K"></a>花故不尽。<a id="a-7L"></a>众坐乃知是道德因缘非暂着花也。<a id="a-7M"></a>天帝白佛。<a id="a-7N"></a>愿说本末。<a id="a-7O"></a>使众会疑解。<a id="a-7P"></a>佛告天帝。<a id="a-7Q"></a>昔惟卫佛时从来九十一劫。<a id="a-7R"></a>时佛大会说法。<a id="a-7S"></a>有一醉客在会中听闻经。<a id="a-7T"></a>欢喜耳上着花取散佛上作礼而去。<a id="a-7U"></a>命终之后九十一劫天上人中受福。<a id="a-7V"></a>不复更三恶道。<a id="a-7W"></a>欲知彼时人者今此比丘是也。<a id="a-7X"></a>散一花福至今得道故未尽也。<a id="a-7Y"></a>天帝白佛言。<a id="a-7Z"></a>往日醉客不受戒。<a id="a-7a"></a>亦不行六波罗蜜。<a id="a-7b"></a>一散花福乃九十一劫于今不尽。<a id="a-7c"></a>何况多作者。<a id="a-7d"></a>佛告天帝。<a id="a-7e"></a>当知萨芸若饶益一切如是。<a id="a-7f"></a>一切众会闻说如是。<a id="a-7g"></a>大欢喜普发无上正真道意。</p>
  <h2 id="a7h">（一一）</h2>
  <p id="a7i">昔佛始得道教化天下莫不承动。<a id="a-7j"></a>唯舍卫国王不时信解。<a id="a-7k"></a>佛之精舍与王园观隔壁相近皆临江水。<a id="a-7l"></a>精舍中有沙弥。<a id="a-7m"></a>有三百余人每给三尊。<a id="a-7n"></a>使令时维那使诸沙弥。<a id="a-7o"></a>各持瓶于江上取水。<a id="a-7p"></a>诸沙弥至江岸。<a id="a-7q"></a>便脱袈裟作屋戏。<a id="a-7r"></a>时王波斯匿夫人在楼观上坐。<a id="a-7s"></a>遥见沙弥等共戏如是。<a id="a-7t"></a>即谓夫人。<a id="a-7u"></a>我之不信瞿昙良以为是。<a id="a-7v"></a>瞿昙之等自称清净无有阴盖。<a id="a-7w"></a>彼今戏乐与我无异。<a id="a-7x"></a>那得言真。<a id="a-7y"></a>夫人答王。<a id="a-7z"></a>譬如海中龙蛇。<a id="a-80"></a>摩诃衍法亦复如是。<a id="a-81"></a>有得道者有未得道者。<a id="a-82"></a>不可一论也。<a id="a-83"></a>夫人语未竟。<a id="a-84"></a>诸沙弥等着衣服。<a id="a-85"></a>各各取水正往向精舍。<a id="a-86"></a>所在以神足挑三百瓶着虚空中。<a id="a-87"></a>各各飞逐皆入精舍。<a id="a-88"></a>夫人便指大王所言。<a id="a-89"></a>王意未尽者。<a id="a-8A"></a>今现神足何如也。<a id="a-8B"></a>王见大欢喜。<a id="a-8C"></a>即下观与群臣百官共诣佛所。<a id="a-8D"></a>稽首作礼归命悔过。<a id="a-8E"></a>佛为说法。<a id="a-8F"></a>王及夫人一切众会。<a id="a-8G"></a>皆发无上正真道意。</p>
  <h2 id="a8H">（一二）</h2>
  <p id="a8I">昔舍卫国梵志长者出城游戏。<a id="a-8J"></a>展转到只桓边。<a id="a-8K"></a>佛知其人有功德可度。<a id="a-8L"></a>佛即出坐一树下。<a id="a-8M"></a>放大光明照只桓界。<a id="a-8N"></a>树木土石皆作金色。<a id="a-8O"></a>梵志见光问从者曰。<a id="a-8P"></a>此为何光乎。<a id="a-8Q"></a>从者答曰。<a id="a-8R"></a>不知。<a id="a-8S"></a>长者曰。<a id="a-8T"></a>非是日光耶。<a id="a-8U"></a>从人言。<a id="a-8V"></a>日者光热。<a id="a-8W"></a>此光寒凉和调非日光矣。<a id="a-8X"></a>长者复问曰。<a id="a-8Y"></a>得无火光乎。<a id="a-8Z"></a>从人曰。<a id="a-8a"></a>非火光。<a id="a-8b"></a>火者动摇不定。<a id="a-8c"></a>此光泽然不像火光也。<a id="a-8d"></a>从人思惟知之语长者。<a id="a-8e"></a>此是沙门瞿昙道德之光。<a id="a-8f"></a>长者即曰。<a id="a-8g"></a>勿说此吾不喜瞿昙。<a id="a-8h"></a>速回车还。<a id="a-8i"></a>佛便作变化三面皆自然有大涧。<a id="a-8j"></a>所向不得过。<a id="a-8k"></a>唯于佛前有道径。<a id="a-8l"></a>从人白言。<a id="a-8m"></a>瞿昙边有道过矣。<a id="a-8n"></a>事不得已如前。<a id="a-8o"></a>遥见如来即以扇覆面。<a id="a-8p"></a>佛复以威神。<a id="a-8q"></a>使内外彻举。<a id="a-8r"></a>目故与佛相见。<a id="a-8s"></a>悟觉下发车稽首作礼。<a id="a-8t"></a>佛与说法。<a id="a-8u"></a>便发无上正真道意。<a id="a-8v"></a>寻得不退转。<a id="a-8w"></a>背佛去者尚得道慧。<a id="a-8x"></a>何况信向者哉。</p>
  <h2 id="a8y">（一三）</h2>
  <p id="a8z">昔波罗奈国有大力士八人。<a id="a-90"></a>一人当六十象力。<a id="a-91"></a>中有一人。<a id="a-92"></a>独多权奇兵法。<a id="a-93"></a>六十四变文武皆具。<a id="a-94"></a>以是自恃无所畏难。<a id="a-95"></a>佛观其人。<a id="a-96"></a>必堕恶道中。<a id="a-97"></a>往到其所欲度脱之。<a id="a-98"></a>守门人白。<a id="a-99"></a>瞿昙在外来欲相见。<a id="a-9A"></a>力士闻之语左右言。<a id="a-9B"></a>瞿昙所在智。<a id="a-9C"></a>岂能胜我不如我也。<a id="a-9D"></a>语守门者。<a id="a-9E"></a>发遣令去不能见之。<a id="a-9F"></a>佛三诣门不见。<a id="a-9G"></a>佛于是化作年少力士来角倚。<a id="a-9H"></a>门人入白。<a id="a-9I"></a>力士问曰。<a id="a-9J"></a>得无是国中八人耶。<a id="a-9K"></a>门人答言。<a id="a-9L"></a>年少耳。<a id="a-9M"></a>未曾见也。<a id="a-9N"></a>力士出外相见将诣戏场。<a id="a-9O"></a>轻其年少便欲扑杀之。<a id="a-9P"></a>语年少曰。<a id="a-9Q"></a>强来前当共手搏。<a id="a-9R"></a>二人俱前当欲合之间。<a id="a-9S"></a>佛以神足举着空中去地十余丈。<a id="a-9T"></a>下向视地但见火刃。<a id="a-9U"></a>都失贡高嗔恚之意。<a id="a-9V"></a>但恐畏死。<a id="a-9W"></a>遥于空中言归命。<a id="a-9X"></a>下方力士乞得全命。<a id="a-9Y"></a>佛便着地还见佛身。<a id="a-9Z"></a>力士知是佛稽首作礼。<a id="a-9a"></a>我当知佛神足力如是不敢憍慢。<a id="a-9b"></a>乃至于今也愿见原恕以灭重殃。<a id="a-9c"></a>佛即受之为说深法。<a id="a-9d"></a>便发无上正真道意。<a id="a-9e"></a>即得阿惟越致。<a id="a-9f"></a>佛之权道所度如是。</p>
  <h2 id="a9g">（一四）</h2>
  <p id="a9h">昔罗阅只国有婆罗门子。<a id="a-9i"></a>独与母居。<a id="a-9j"></a>年少长大自问其母。<a id="a-9k"></a>我父何所奉事欲习其踪。<a id="a-9l"></a>母语子言。<a id="a-9m"></a>汝父在时一日三反入水自洗浴。<a id="a-9n"></a>子言。<a id="a-9o"></a>父作是何所希望乎。<a id="a-9p"></a>母言。<a id="a-9q"></a>恒水遣垢可得神通矣。<a id="a-9r"></a>子曰不然。<a id="a-9s"></a>母谓子。<a id="a-9t"></a>汝宁有异见乎。<a id="a-9u"></a>子言。<a id="a-9v"></a>若其然者。<a id="a-9w"></a>水北居民日驱牛南渡放。<a id="a-9x"></a>日再洗浴何不得道。<a id="a-9y"></a>且水中有鱼鳖之属在水活。<a id="a-9z"></a>何以复不得道耶。<a id="a-A0"></a>母言。<a id="a-A1"></a>汝意云何。<a id="a-A2"></a>子言。<a id="a-A3"></a>唯有如来八解之池三昧之水浴此乃无为耳。<a id="a-A4"></a>因报母言。<a id="a-A5"></a>当诣佛所求沐神化。<a id="a-A6"></a>于是母子至佛所。<a id="a-A7"></a>佛为说法。<a id="a-A8"></a>子作沙门得罗汉道。<a id="a-A9"></a>还为母说法。<a id="a-AA"></a>复得须陀洹道。</p>
 </body>
</html>