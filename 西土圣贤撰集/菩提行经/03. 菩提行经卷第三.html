<!DOCTYPE html>
<html>
<head>
  <meta charset="utf-8"/>
  <meta name="author" content="龙树菩萨/古印度"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>菩提行经卷第三</title>
</head>
<body>
  <h1 class="head">菩提行经卷第三</h1>
  <h2>菩提心静虑般若波罗蜜多品第六</h2>
  <p class="l-js-5c">佛喜精进增　　安住禅定意</p>
  <p class="l-js-5c">愍彼散心人　　烦恼芽间住</p>
  <p class="l-js-5c">我今知身心　　不生于散乱</p>
  <p class="l-js-5c">是故远世间　　亦远离疑惑</p>
  <p class="l-js-5c">利益行可爱　　爱不离世间</p>
  <p class="l-js-5c">智者乃思惟　　是故此皆舍</p>
  <p class="l-js-5c">依于奢摩他　　尾钵奢曩等</p>
  <p class="l-js-5c">如是而起行　　破坏于烦恼</p>
  <p class="l-js-5c">先求奢摩他　　不藉世间行</p>
  <p class="l-js-5c">无常而恒有　　于爱何得要</p>
  <p class="l-js-5c">若见于千生　　不复起爱著</p>
  <p class="l-js-5c">不乐尾钵舍　　亦不住等持</p>
  <p class="l-js-5c">见已不止足　　是患过去渴</p>
  <p class="l-js-5c">如实而不见　　安得尽烦恼</p>
  <p class="l-js-5c">意缘于爱集　　被烦恼烧然</p>
  <p class="l-js-5c">思惟彼下堕　　短命须臾住</p>
  <p class="l-js-5c">善友不长久　　坚固法不成</p>
  <p class="l-js-5c">行与愚迷同　　决定堕恶趣</p>
  <p class="l-js-5c">何得同愚迷　　以毒分牵故</p>
  <p class="l-js-5c">而于自眷属　　刹那获怨恨</p>
  <p class="l-js-5c">凡夫性异生　　喜怒而无定</p>
  <p class="l-js-5c">多嗔承事难　　远离于善利</p>
  <p class="l-js-5c">下劣心自赞　　缚著憎爱罪</p>
  <p class="l-js-5c">彼不舍于嗔　　当堕于恶趣</p>
  <p class="l-js-5c">迷愚不摄心　　为此无功德</p>
  <p class="l-js-5c">自赞毁谤他　　轮回乐自得</p>
  <p class="l-js-5c">愚迷之所持　　住是等不善</p>
  <p class="l-js-5c">不善不和合　　彼事皆获得</p>
  <p class="l-js-5c">一身我所乐　　而意无所贪</p>
  <p class="l-js-5c">远离于愚迷　　当得爱承事</p>
  <p class="l-js-5c">不为于赞叹　　住于何善事</p>
  <p class="l-js-5c">略如蜂造蜜　　寂静得成就</p>
  <p class="l-js-5c">我行一切处　　如未曾有者</p>
  <p class="l-js-5c">恒得于多人　　赞叹而敬爱</p>
  <p class="l-js-5c">若迷于处处　　得意乐快乐</p>
  <p class="l-js-5c">以此于世间　　得生死怖畏</p>
  <p class="l-js-5c">是故彼智者　　怖畏于生死</p>
  <p class="l-js-5c">知千种苦恼　　住之决定受</p>
  <p class="l-js-5c">若于刹那顷　　自修于精进</p>
  <p class="l-js-5c">获得好名称　　亦复多利养</p>
  <p class="l-js-5c">以彼同利人　　毁我非功德</p>
  <p class="l-js-5c">若此加毁谤　　我谓赞欢喜</p>
  <p class="l-js-5c">虽毁谤不嗔　　称赞亦不喜</p>
  <p class="l-js-5c">谓佛及有情　　种种皆如是</p>
  <p class="l-js-5c">称赞得功德　　毁谤招苦报</p>
  <p class="l-js-5c">世间不思惟　　是谓愚痴故</p>
  <p class="l-js-5c">自性苦同住　　彼生何所乐</p>
  <p class="l-js-5c">愚迷非朋友　　此乃如来说</p>
  <p class="l-js-5c">若在于愚迷　　自利无不爱</p>
  <p class="l-js-5c">若入利他门　　如是为自爱</p>
  <p class="l-js-5c">不毁于有情　　不一心承奉</p>
  <p class="l-js-5c">损于利物行　　如烦恼坏善</p>
  <p class="l-js-5c">如彼天宫殿　　及于树根舍</p>
  <p class="l-js-5c">随彼爱乐心　　从意得为上</p>
  <p class="l-js-5c">自性之广大　　斯为无碍处</p>
  <p class="l-js-5c">彼所未曾见　　亦不能观察</p>
  <p class="l-js-5c">富贵喻坯器　　虽成不坚牢</p>
  <p class="l-js-5c">受用然自由　　苦恼而速至</p>
  <p class="l-js-5c">如盗他人衣　　分之著身上</p>
  <p class="l-js-5c">行住不自在　　苦恼当求离</p>
  <p class="l-js-5c">称量于自身　　彼实苦恼法</p>
  <p class="l-js-5c">我此如是身　　是身必当坏</p>
  <p class="l-js-5c">观察于此身　　性与身相离</p>
  <p class="l-js-5c">性然无所坏　　身当为豺食</p>
  <p class="l-js-5c">一生定一死　　有情界如是</p>
  <p class="l-js-5c">彼复见何事　　诸大各分去</p>
  <p class="l-js-5c">如人远路行　　欲及于住舍</p>
  <p class="l-js-5c">忧苦彼别无　　唯求无障碍</p>
  <p class="l-js-5c">喻轮回亦然　　咸受于生住</p>
  <p class="l-js-5c">直至于四人　　彼方获远离</p>
  <p class="l-js-5c">如是之一身　　冤家所不赞</p>
  <p class="l-js-5c">直至如是成　　不厌患世间</p>
  <p class="l-js-5c">过去世间时　　生死无悔恨</p>
  <p class="l-js-5c">所行行不近　　能离世间苦</p>
  <p class="l-js-5c">念佛心口同　　无有人嫌毁</p>
  <p class="l-js-5c">是故身意调　　寂静无烦扰</p>
  <p class="l-js-5c">如是我恒行　　灭尽诸烦恼</p>
  <p class="l-js-5c">解脱于自心　　复解脱一切</p>
  <p class="l-js-5c">得此心平等　　于今世后世</p>
  <p class="l-js-5c">断彼苦恼缚　　乃至地狱等</p>
  <p class="l-js-5c">若有男女等　　合掌多恭敬</p>
  <p class="l-js-5c">善利非算数　　无罪可称说</p>
  <p class="l-js-5c">有善用自金　　远离弃掷怖</p>
  <p class="l-js-5c">此行若能行　　得最上寂静</p>
  <p class="l-js-5c">彼人有此获　　我自得无异</p>
  <p class="l-js-5c">明了如是行　　何不趣寂静</p>
  <p class="l-js-5c">一心住贪爱　　此为下趣牵</p>
  <p class="l-js-5c">业感焰魔门　　前见见可怖</p>
  <p class="l-js-5c">彼门是汝冤　　烦恼今不同</p>
  <p class="l-js-5c">分明住贪爱　　今见何能脱</p>
  <p class="l-js-5c">过咎自藏护　　一一他眼见</p>
  <p class="l-js-5c">彼今所食啖　　妒忌何不护</p>
  <p class="l-js-5c">飞鹫常所贪　　唯爱此肥肉</p>
  <p class="l-js-5c">复以血庄严　　此食偏所重</p>
  <p class="l-js-5c">喻见鬼形容　　枯瘦及行动</p>
  <p class="l-js-5c">相貌既如是　　睹之堪可怖</p>
  <p class="l-js-5c">口吻及牙涎　　皆从不净生</p>
  <p class="l-js-5c">不净非所堪　　食饮彼何爱</p>
  <p class="l-js-5c">睹罗绵藏触　　细滑乐嬉戏</p>
  <p class="l-js-5c">臭秽岂不漏　　欲者心自迷</p>
  <p class="l-js-5c">此贪谓若盖　　迷者坚乐著</p>
  <p class="l-js-5c">无著即无事　　云何而不离</p>
  <p class="l-js-5c">衰老相随生　　肉泥加饰染</p>
  <p class="l-js-5c">不识彼空幻　　而复乐歍吻</p>
  <p class="l-js-5c">如袋不净满　　迷人不思惟</p>
  <p class="l-js-5c">不净如是多　　彼汝何喜行</p>
  <p class="l-js-5c">身肉非净成　　愚智而皆见</p>
  <p class="l-js-5c">自性元无心　　云何妄爱肉</p>
  <p class="l-js-5c">若彼无爱心　　是得分明见</p>
  <p class="l-js-5c">若能无彼此　　自不见歍吻</p>
  <p class="l-js-5c">别有非不净　　而自不希有</p>
  <p class="l-js-5c">如是不自净　　彼汝非希有</p>
  <p class="l-js-5c">愚迷不净心　　体喻于莲花</p>
  <p class="l-js-5c">慧日照开敷　　非净身何爱</p>
  <p class="l-js-5c">不净今无常　　染爱今不正</p>
  <p class="l-js-5c">欲出正净身　　云何由染爱</p>
  <p class="l-js-5c">云何歍吻他　　由贪彼不净</p>
  <p class="l-js-5c">于彼不净地　　种子生增长</p>
  <p class="l-js-5c">汝受不净身　　此身唯虫聚</p>
  <p class="l-js-5c">是身既非净　　非净不可爱</p>
  <p class="l-js-5c">不净而不一　　而汝自不嫌</p>
  <p class="l-js-5c">无别不净器　　此器孰多爱</p>
  <p class="l-js-5c">龙脑香米等　　食饮而适悦</p>
  <p class="l-js-5c">入口味最上　　是地合清净</p>
  <p class="l-js-5c">若此甚分明　　彼不净不离</p>
  <p class="l-js-5c">秽恶弃尸林　　是身同若此</p>
  <p class="l-js-5c">皮剥肉溃烂　　见之得大怖</p>
  <p class="l-js-5c">既能知彼已　　复何生爱乐</p>
  <p class="l-js-5c">白檀香复洁　　身无如是妙</p>
  <p class="l-js-5c">云何殊胜香　　用心而别爱</p>
  <p class="l-js-5c">自性臭若贪　　不乐于寂静</p>
  <p class="l-js-5c">亦于法诸香　　一切皆染污</p>
  <p class="l-js-5c">若复发甲长　　牙齿兼垢黑</p>
  <p class="l-js-5c">垢腻之所持　　恶性身裸露</p>
  <p class="l-js-5c">狂乱自痴迷　　欲用行大地</p>
  <p class="l-js-5c">复持诸器仗　　一心待自杀</p>
  <p class="l-js-5c">寒林枯骨形　　见乃发恶声</p>
  <p class="l-js-5c">聚落枯骨动　　迷人返爱乐</p>
  <p class="l-js-5c">不净乃如是　　此苦为彼爱</p>
  <p class="l-js-5c">如彼那落中　　无苦痛不受</p>
  <p class="l-js-5c">少年贪受乐　　不求胜善力</p>
  <p class="l-js-5c">少年如不求　　老至欲何作</p>
  <p class="l-js-5c">如彼日将落　　为作困不就</p>
  <p class="l-js-5c">复如鹿兽群　　至夜空还去</p>
  <p class="l-js-5c">锡杖钵随行　　在路而困苦</p>
  <p class="l-js-5c">如犊随母行　　无所畏亦尔</p>
  <p class="l-js-5c">若自为欲迷　　自卖为仆从</p>
  <p class="l-js-5c">彼不得自在　　亦复随业牵</p>
  <p class="l-js-5c">如女产林野　　如战命难保</p>
  <p class="l-js-5c">迷者为欲诳　　恃我感奴仆</p>
  <p class="l-js-5c">断欲者心净　　于苦能审察</p>
  <p class="l-js-5c">见彼欲火烧　　复若毒枪刺</p>
  <p class="l-js-5c">迷人求欲境　　喜获妄守护</p>
  <p class="l-js-5c">无利事无边　　清净皆破坏</p>
  <p class="l-js-5c">世间虚幻财　　愚人忙忙贪</p>
  <p class="l-js-5c">轮回往来苦　　解脱于何时</p>
  <p class="l-js-5c">如是贪欲味　　欲者受不少</p>
  <p class="l-js-5c">喻牛牵重车　　至彼口无草</p>
  <p class="l-js-5c">欲味与无草　　见者人难得</p>
  <p class="l-js-5c">见已破知非　　刹那觉希有</p>
  <p class="l-js-5c">而身为作此　　一切时疲倦</p>
  <p class="l-js-5c">胜定业不修　　必当堕地狱</p>
  <p class="l-js-5c">彼百俱胝劫　　分受困不觉</p>
  <p class="l-js-5c">彼行大苦苦　　不为求菩提</p>
  <p class="l-js-5c">无器仗毒火　　无山崖冤等</p>
  <p class="l-js-5c">离欲者若此　　说离地狱苦</p>
  <p class="l-js-5c">远离如是欲　　生爱乐分别</p>
  <p class="l-js-5c">爱乐非空处　　而诤善林地</p>
  <p class="l-js-5c">善财月光明　　白檀凉香洁</p>
  <p class="l-js-5c">广宝楼阁间　　行住甚适悦</p>
  <p class="l-js-5c">善林声不闹　　清净风长扇</p>
  <p class="l-js-5c">彼处而寂静　　思惟心爽利</p>
  <p class="l-js-5c">若处何可亲　　空舍岩树下</p>
  <p class="l-js-5c">舍爱离烦恼　　自在护根识</p>
  <p class="l-js-5c">是处主宰无　　自在随行住</p>
  <p class="l-js-5c">欢喜爱快乐　　何推帝释天</p>
  <p class="l-js-5c">观功德智慧　　如是等诸法</p>
  <p class="l-js-5c">复正菩提心　　消除于疑惑</p>
  <p class="l-js-5c">先当如是观　　重自他不二</p>
  <p class="l-js-5c">我自一切行　　苦乐亦平等</p>
  <p class="l-js-5c">手作多种事　　守护如一身</p>
  <p class="l-js-5c">世坏不坏法　　苦乐等亦尔</p>
  <p class="l-js-5c">如己之别苦　　一一皆消尽</p>
  <p class="l-js-5c">如是我受持　　为于有情等</p>
  <p class="l-js-5c">我若爱于他　　令得平等乐</p>
  <p class="l-js-5c">彼得快乐已　　于自胜何夺</p>
  <p class="l-js-5c">我若不爱他　　彼得诸苦怖</p>
  <p class="l-js-5c">彼苦怖不脱　　于自当何胜</p>
  <p class="l-js-5c">苦害令若得　　而由不爱护</p>
  <p class="l-js-5c">未来苦害身　　云何而可护</p>
  <p class="l-js-5c">我若住邪见　　复起于我慢</p>
  <p class="l-js-5c">如是别得生　　如是别得死</p>
  <p class="l-js-5c">作罪不作罪　　如彼手与足</p>
  <p class="l-js-5c">手足苦不同　　云何同说护</p>
  <p class="l-js-5c">以此知不合　　心住于我慢</p>
  <p class="l-js-5c">是合当尽断　　彼自宜随力</p>
  <p class="l-js-5c">种子集次第　　排行若军伍</p>
  <p class="l-js-5c">若此而无苦　　彼不知何得</p>
  <p class="l-js-5c">苦本非主宰　　世一切不胜</p>
  <p class="l-js-5c">若住于尸罗　　是苦不能立</p>
  <p class="l-js-5c">若住戒清净　　能障一切苦</p>
  <p class="l-js-5c">一切苦无因　　诸苦而无有</p>
  <p class="l-js-5c">悲苦云何多　　何力而能生</p>
  <p class="l-js-5c">思惟于世间　　是故悲苦多</p>
  <p class="l-js-5c">一苦而非多　　见有情获得</p>
  <p class="l-js-5c">悲苦如是生　　于自他平等</p>
  <p class="l-js-5c">自苦不消除　　欲消除他苦</p>
  <p class="l-js-5c">是故妙人月　　说彼有情句</p>
  <p class="l-js-5c">善者如是观　　他苦平等护</p>
  <p class="l-js-5c">设在无间中　　如鹅游莲池</p>
  <p class="l-js-5c">为解脱有情　　彼若欢喜海</p>
  <p class="l-js-5c">如是恒不足　　如彼解脱味</p>
  <p class="l-js-5c">作是利他日　　无我无有疑</p>
  <p class="l-js-5c">利他无所求　　果报谁云爱</p>
  <p class="l-js-5c">是故我如此　　无德而自谓</p>
  <p class="l-js-5c">悲心与护心　　为他如是起</p>
  <p class="l-js-5c">智者细微知　　输羯罗血等</p>
  <p class="l-js-5c">智者得了此　　观察物不实</p>
  <p class="l-js-5c">是身非别作　　何以自不知</p>
  <p class="l-js-5c">以自知他身　　如是故不难</p>
  <p class="l-js-5c">自知己有过　　不知他功德</p>
  <p class="l-js-5c">自性不乐舍　　徒观察他施</p>
  <p class="l-js-5c">此身之和合　　因缘如拍手</p>
  <p class="l-js-5c">此是世间缘　　有情何不知</p>
  <p class="l-js-5c">云何学无生　　如学而自知</p>
  <p class="l-js-5c">自身而非身　　以自如他身</p>
  <p class="l-js-5c">如是而利他　　作已不疑虑</p>
  <p class="l-js-5c">果熟而自受　　当获彼无生</p>
  <p class="l-js-5c">是故世间学　　悲心与护心</p>
  <p class="l-js-5c">此爱心自蔽　　深重如烦恼</p>
  <p class="l-js-5c">知有情怖畏　　为师而示学</p>
  <p class="l-js-5c">若能如是学　　虽难而不退</p>
  <p class="l-js-5c">沙门见怖畏　　彼无得护者</p>
  <p class="l-js-5c">若自及与他　　急速而当救</p>
  <p class="l-js-5c">嗔如冤怖多　　无爱怖获少</p>
  <p class="l-js-5c">以最上秘密　　自他转行利</p>
  <p class="l-js-5c">水陆与飞空　　勿令人住杀</p>
  <p class="l-js-5c">由若于今时　　救度于饥渴</p>
  <p class="l-js-5c">若人为财利　　杀父毁三宝</p>
  <p class="l-js-5c">见世恶庄严　　死得阿鼻财</p>
  <p class="l-js-5c">何有于智者　　见爱而供养</p>
  <p class="l-js-5c">见冤不欲睹　　供养云何说</p>
  <p class="l-js-5c">斯鬼而自利　　舍之而何受</p>
  <p class="l-js-5c">利他而不生　　云何舍受用</p>
  <p class="l-js-5c">以自利害他　　地狱而别生</p>
  <p class="l-js-5c">自害而利他　　诸功德具足</p>
  <p class="l-js-5c">作意善逝见　　如是行别处</p>
  <p class="l-js-5c">下劣不自爱　　愚痴投恶趣</p>
  <p class="l-js-5c">自利知微细　　今当堕奴仆</p>
  <p class="l-js-5c">利他微细知　　当为自在主</p>
  <p class="l-js-5c">世有诸苦者　　昔自迷贪爱</p>
  <p class="l-js-5c">世诸快乐者　　于他昔利乐</p>
  <p class="l-js-5c">何要多种说　　此中间已见</p>
  <p class="l-js-5c">愚迷乐自为　　牟尼利他作</p>
  <p class="l-js-5c">不求佛菩提　　轮回何得乐</p>
  <p class="l-js-5c">自苦欲与他　　回转无由得</p>
  <p class="l-js-5c">观察于后世　　善利不成就</p>
  <p class="l-js-5c">于奴仆起业　　主者而返受</p>
  <p class="l-js-5c">互相之利乐　　迷者见而离</p>
  <p class="l-js-5c">而返互相苦　　当受恶苦报</p>
  <p class="l-js-5c">若得世间灾　　乃至惊怖苦</p>
  <p class="l-js-5c">彼一切自作　　云何而此作</p>
  <p class="l-js-5c">不能舍自身　　于苦不能离</p>
  <p class="l-js-5c">如不离于火　　不能远烧害</p>
  <p class="l-js-5c">自苦若能除　　能消除他苦</p>
  <p class="l-js-5c">以彼自他受　　是故而取喻</p>
  <p class="l-js-5c">汝今无别思　　利益诸有情</p>
  <p class="l-js-5c">汝决定作意　　因业有分别</p>
  <p class="l-js-5c">眼以见为能　　所观不为眼</p>
  <p class="l-js-5c">手以执为用　　所持宁为手</p>
  <p class="l-js-5c">但为诸有情　　亦不住身见</p>
  <p class="l-js-5c">离见乃善逝　　常行如是利</p>
  <p class="l-js-5c">见彼下品人　　而起自他见</p>
  <p class="l-js-5c">虽观彼憎爱　　我心不疑惑</p>
  <p class="l-js-5c">作此善无我　　获得无我我</p>
  <p class="l-js-5c">大毁及赞叹　　无苦亦无乐</p>
  <p class="l-js-5c">我所作业因　　获彼善安住</p>
  <p class="l-js-5c">谦下世最上　　无德乃有德</p>
  <p class="l-js-5c">以彼德不称　　一切德自有</p>
  <p class="l-js-5c">谦下而若此　　胜我由斯得</p>
  <p class="l-js-5c">离戒见烦恼　　由得无我力</p>
  <p class="l-js-5c">如医诸病人　　随药力痊差</p>
  <p class="l-js-5c">我如是救疗　　自见而云何</p>
  <p class="l-js-5c">然自有功德　　彼德我无住</p>
  <p class="l-js-5c">地狱之恶门　　于彼愁不生</p>
  <p class="l-js-5c">以有功德故　　斯乃为智者</p>
  <p class="l-js-5c">若自平等观　　利益自增长</p>
  <p class="l-js-5c">自利分尊卑　　斗诤而成就</p>
  <p class="l-js-5c">此一切世间　　谁得见功德</p>
  <p class="l-js-5c">若此功德名　　不闻此人得</p>
  <p class="l-js-5c">罪盖覆心宝　　是不自供养</p>
  <p class="l-js-5c">于自利益分　　而总不获得</p>
  <p class="l-js-5c">有见而暂喜　　久久必不喜</p>
  <p class="l-js-5c">如是一切人　　哂笑而毁訾</p>
  <p class="l-js-5c">下劣心我慢　　自胜嫌人同</p>
  <p class="l-js-5c">夸智慧颜容　　种族财富等</p>
  <p class="l-js-5c">以此为自德　　常欲闻称赞</p>
  <p class="l-js-5c">闻赞生胜心　　欢喜而得乐</p>
  <p class="l-js-5c">以此为得利　　自谓功德力</p>
  <p class="l-js-5c">宿造纤毫因　　得此不正业</p>
  <p class="l-js-5c">尽此少报已　　永在于轮回</p>
  <p class="l-js-5c">如是轮回中　　受彼百千苦</p>
  <p class="l-js-5c">过于无边劫　　不知其出离</p>
  <p class="l-js-5c">被苦常大困　　罪心而不觉</p>
  <p class="l-js-5c">如是不知觉　　久久发善种</p>
  <p class="l-js-5c">后见如来言　　真实得功德</p>
  <p class="l-js-5c">汝若见过去　　不受彼恶业</p>
  <p class="l-js-5c">菩提正快乐　　此乐不得离</p>
  <p class="l-js-5c">是故而取喻　　彼输揭罗等</p>
  <p class="l-js-5c">汝云何更作　　我慢及不善</p>
  <p class="l-js-5c">诸行及己身　　观之而不见</p>
  <p class="l-js-5c">获得如是离　　利他汝常行</p>
  <p class="l-js-5c">自乐而苦他　　此行乃下劣</p>
  <p class="l-js-5c">汝自之一心　　于他作憎爱</p>
  <p class="l-js-5c">中间忽思惟　　何时何此作</p>
  <p class="l-js-5c">乃自舍快乐　　他苦亦不行</p>
  <p class="l-js-5c">宁自落其头　　更不造别过</p>
  <p class="l-js-5c">乃至于小过　　此大牟尼说</p>
  <p class="l-js-5c">以别胜善等　　于他暗称赞</p>
  <p class="l-js-5c">喻仆人事主　　当事于有情</p>
  <p class="l-js-5c">彼住于过失　　无定无功德</p>
  <p class="l-js-5c">自如不知人　　作此功德意</p>
  <p class="l-js-5c">汝若紧迅作　　自为及为他</p>
  <p class="l-js-5c">彼紧迅若此　　必苦恼自退</p>
  <p class="l-js-5c">此修乃第一　　而未得其力</p>
  <p class="l-js-5c">喻新住威仪　　以财而惊怖</p>
  <p class="l-js-5c">如此受持身　　降心不散乱</p>
  <p class="l-js-5c">汝当如是住　　汝此何不作</p>
  <p class="l-js-5c">以是常观察　　妄心令不起</p>
  <p class="l-js-5c">如此调伏我　　息一切过失</p>
  <p class="l-js-5c">见我去何处　　无明一切坏</p>
  <p class="l-js-5c">同彼过去时　　如汝之坏我</p>
  <p class="l-js-5c">自利我今有　　此远离不远</p>
  <p class="l-js-5c">如人卖于他　　苦多不自在</p>
  <p class="l-js-5c">汝有情不与　　虽名不散乱</p>
  <p class="l-js-5c">是故如以人　　付狱卒不殊</p>
  <p class="l-js-5c">狱中种种事　　被害亦长久</p>
  <p class="l-js-5c">此得为自利　　怨念彼不生</p>
  <p class="l-js-5c">不作于自爱　　而自爱得有</p>
  <p class="l-js-5c">若见自护持　　护持不实故</p>
  <p class="l-js-5c">此身乃如如　　而作于守护</p>
  <p class="l-js-5c">得上品柔软　　到此亦复然</p>
  <p class="l-js-5c">若此而得到　　如地一切受</p>
  <p class="l-js-5c">若不能圆满　　何人求用意</p>
  <p class="l-js-5c">爱心之烦恼　　而不能破得</p>
  <p class="l-js-5c">如彼久富贵　　不能求一切</p>
  <p class="l-js-5c">若贪于他物　　不受于贤名</p>
  <p class="l-js-5c">是故求增胜　　身心不放逸</p>
  <p class="l-js-5c">彼爱终灭尽　　此动此不觉</p>
  <p class="l-js-5c">诸恶不净身　　此我云何执</p>
  <p class="l-js-5c">我此身云何　　虽活而必死</p>
  <p class="l-js-5c">与土而无异　　我见何不破</p>
  <p class="l-js-5c">为此不实身　　虚受于苦恼</p>
  <p class="l-js-5c">何更于无情　　复起于嗔怒</p>
  <p class="l-js-5c">我今徒育养　　终为豺鹫食</p>
  <p class="l-js-5c">至此无爱嗔　　彼爱何能立</p>
  <p class="l-js-5c">若彼住嗔怒　　当欢喜供养</p>
  <p class="l-js-5c">彼如是不知　　何为作辛苦</p>
  <p class="l-js-5c">我今爱此身　　乃为我所亲</p>
  <p class="l-js-5c">一切爱自身　　云何我不爱</p>
  <p class="l-js-5c">是故我舍身　　为舍于世间</p>
  <p class="l-js-5c">观此多过咎　　喻如持业器</p>
  <p class="l-js-5c">彼业世间行　　我去而随身</p>
  <p class="l-js-5c">静念不散乱　　当断于无明</p>
  <p class="l-js-5c">是故破烦恼　　我处于禅定</p>
  <p class="l-js-5c">邪道不牵心　　自名最上住</p>
</body></html>