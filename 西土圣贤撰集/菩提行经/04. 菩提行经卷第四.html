<!DOCTYPE html>
<html>
<head>
  <meta charset="utf-8"/>
  <meta name="author" content="龙树菩萨/古印度"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>菩提行经卷第四</title>
</head>
<body>
  <h1 class="head">菩提行经卷第四</h1>
  <h2>菩提心般若波罗蜜多品第七</h2>
  <p class="l-js-5c">如来智慧仁　　为一切世间</p>
  <p class="l-js-5c">令求远离苦　　是故智慧生</p>
  <p class="l-js-5c">真如及世间　　今说此二法</p>
  <p class="l-js-5c">知佛真如故　　说法而智慧</p>
  <p class="l-js-5c">彼世间凡夫　　见二种相应</p>
  <p class="l-js-5c">害及胜害等　　乃世相应事</p>
  <p class="l-js-5c">彼二事见已　　见之乃为智</p>
  <p class="l-js-5c">智见世间性　　是喻于真如</p>
  <p class="l-js-5c">此说无去来　　智者无不见</p>
  <p class="l-js-5c">色等甚分明　　乃世相应事</p>
  <p class="l-js-5c">不净而为净　　智者喻有利</p>
  <p class="l-js-5c">为知世间故　　是说世间性</p>
  <p class="l-js-5c">为见于真如　　见以刹那住</p>
  <p class="l-js-5c">世间行相应　　此行无过失</p>
  <p class="l-js-5c">知女人不净　　异世诸害事</p>
  <p class="l-js-5c">谓佛福虚幻　　使我云何信</p>
  <p class="l-js-5c">有情若幻境　　云何复生灭</p>
  <p class="l-js-5c">彼因集和合　　乃得于幻缘</p>
  <p class="l-js-5c">有情种子生　　云何有真实</p>
  <p class="l-js-5c">杀彼虚幻人　　无心性等罪</p>
  <p class="l-js-5c">平等心虚幻　　罪福得生起</p>
  <p class="l-js-5c">真言力等持　　幻境心无著</p>
  <p class="l-js-5c">以彼种种幻　　种种因业生</p>
  <p class="l-js-5c">何有于一人　　得于一切力</p>
  <p class="l-js-5c">若住于真如　　或住于净戒</p>
  <p class="l-js-5c">如是即佛行　　谁云菩提行</p>
  <p class="l-js-5c">因缘当断尽　　幻化不可得</p>
  <p class="l-js-5c">因缘若断尽　　无生而自得</p>
  <p class="l-js-5c">若不住疑妄　　幻境而不立</p>
  <p class="l-js-5c">幻境若彼无　　一切不可得</p>
  <p class="l-js-5c">如是即真如　　得现于心体</p>
  <p class="l-js-5c">心如是若分　　虚幻何由见</p>
  <p class="l-js-5c">心不自见心　　世尊之所说</p>
  <p class="l-js-5c">如剑刃虽利　　虽利不自断</p>
  <p class="l-js-5c">自性由若斯　　复喻如灯光</p>
  <p class="l-js-5c">破闇然得名　　而不云自照</p>
  <p class="l-js-5c">又若水精珠　　体本唯清澈</p>
  <p class="l-js-5c">因青而有青　　影现随众色</p>
  <p class="l-js-5c">非青而现青　　如心而自作</p>
  <p class="l-js-5c">又如彼灯光　　智者知此说</p>
  <p class="l-js-5c">智慧此开通　　知者何所说</p>
  <p class="l-js-5c">虽开而不开　　如人无所睹</p>
  <p class="l-js-5c">石女义不生　　与此义不二</p>
  <p class="l-js-5c">亦同无心识　　缘念无所得</p>
  <p class="l-js-5c">非念而别生　　虚妄念如毒</p>
  <p class="l-js-5c">谓若因若果　　为法而自说</p>
  <p class="l-js-5c">有谈眼药方　　见瓶而无药</p>
  <p class="l-js-5c">若见闻觉知　　此有而非有</p>
  <p class="l-js-5c">念断于苦因　　此实念当念</p>
  <p class="l-js-5c">念念而无别　　此心当平等</p>
  <p class="l-js-5c">前尘常惑人　　了之无所有</p>
  <p class="l-js-5c">如幻而不实　　妄心而自见</p>
  <p class="l-js-5c">住尘处轮回　　喻空无所依</p>
  <p class="l-js-5c">住尘性亦然　　亦无有所得</p>
  <p class="l-js-5c">若与不善俱　　不善汝所得</p>
  <p class="l-js-5c">若心有取舍　　施一切如来</p>
  <p class="l-js-5c">如是用心意　　而有何功德</p>
  <p class="l-js-5c">幻境一切知　　烦恼云何断</p>
  <p class="l-js-5c">于彼幻三毒　　远离而不作</p>
  <p class="l-js-5c">知于烦恼心　　彼作而未尽</p>
  <p class="l-js-5c">于彼得见时　　空有意无力</p>
  <p class="l-js-5c">烦恼性非尽　　与空而相杂</p>
  <p class="l-js-5c">至彼无所学　　彼后乃得尽</p>
  <p class="l-js-5c">彼性而无得　　亦复不能见</p>
  <p class="l-js-5c">彼性若无住　　云何住此身</p>
  <p class="l-js-5c">若性而无有　　身住于无性</p>
  <p class="l-js-5c">是性如去来　　随现而无著</p>
  <p class="l-js-5c">劫树与摩尼　　能如意圆满</p>
  <p class="l-js-5c">佛变化亦然　　当为斯行愿</p>
  <p class="l-js-5c">喻法咒林树　　咒成而枯坏</p>
  <p class="l-js-5c">毒等虽久害　　彼彼皆消除</p>
  <p class="l-js-5c">菩萨之修行　　所作诸事业</p>
  <p class="l-js-5c">菩提行最胜　　佛树能成就</p>
  <p class="l-js-5c">以彼平等行　　而住于寂静</p>
  <p class="l-js-5c">及作不思议　　供养得何果</p>
  <p class="l-js-5c">随彼所行因　　而得于彼果</p>
  <p class="l-js-5c">供养等真实　　得果而称实</p>
  <p class="l-js-5c">云何得法空　　实得解脱法</p>
  <p class="l-js-5c">不离牟尼道　　当得于菩提</p>
  <p class="l-js-5c">汝不求大乘　　何法求圆满</p>
  <p class="l-js-5c">二乘得成就　　成就非圆满</p>
  <p class="l-js-5c">若彼所作因　　怖畏于大乘</p>
  <p class="l-js-5c">别怖怖非实　　此怖实名怖</p>
  <p class="l-js-5c">此法要当知　　大乘之所论</p>
  <p class="l-js-5c">离此为他法　　知彼外道论</p>
  <p class="l-js-5c">法乃僧根本　　僧知法出离</p>
  <p class="l-js-5c">心若有著处　　涅槃不可得</p>
  <p class="l-js-5c">解脱心无著　　烦恼得消灭</p>
  <p class="l-js-5c">烦恼业消除　　斯由解脱力</p>
  <p class="l-js-5c">爱取不相缘　　以此无执持</p>
  <p class="l-js-5c">爱业而羸劣　　是无有痴爱</p>
  <p class="l-js-5c">受爱得相缘　　此受而有得</p>
  <p class="l-js-5c">安住有著心　　是得名处处</p>
  <p class="l-js-5c">若心之不空　　复得名为著</p>
  <p class="l-js-5c">心性若云空　　如识而无得</p>
  <p class="l-js-5c">如应正等觉　　所说之妙法</p>
  <p class="l-js-5c">是义乃大乘　　大乘行平等</p>
  <p class="l-js-5c">说法之一时　　了一切过患</p>
  <p class="l-js-5c">一味之平等　　诸佛无不说</p>
  <p class="l-js-5c">迦叶大尊者　　如言之不知</p>
  <p class="l-js-5c">彼汝云不觉　　不受当何作</p>
  <p class="l-js-5c">解脱力若怖　　轮回得成就</p>
  <p class="l-js-5c">迷彼苦空事　　而得于此果</p>
  <p class="l-js-5c">迷空彼若此　　不得谤于法</p>
  <p class="l-js-5c">此空审观察　　是故得不疑</p>
  <p class="l-js-5c">离闇知烦恼　　因法知于空</p>
  <p class="l-js-5c">欲速一切知　　彼言审观察</p>
  <p class="l-js-5c">若物生于苦　　是苦怖得生</p>
  <p class="l-js-5c">彼苦因空作　　彼何得生怖</p>
  <p class="l-js-5c">若于彼物怖　　斯即名我所</p>
  <p class="l-js-5c">如是我无所　　苦怖云何得</p>
  <p class="l-js-5c">牙齿发爪甲　　骨肉并血髓</p>
  <p class="l-js-5c">鼻洟唾脓涎　　脂肪及肠胃</p>
  <p class="l-js-5c">便痢汗热风　　九漏并六识</p>
  <p class="l-js-5c">如是诸法等　　一切皆无我</p>
  <p class="l-js-5c">说彼智与声　　声恒受一切</p>
  <p class="l-js-5c">若说声智离　　彼离云何知</p>
  <p class="l-js-5c">若智之不知　　彼智难知故</p>
  <p class="l-js-5c">彼智既决定　　乃近于智智</p>
  <p class="l-js-5c">此智非声受　　彼声何以闻</p>
  <p class="l-js-5c">彼声近于心　　彼知色如是</p>
  <p class="l-js-5c">若受于色声　　而色复何受</p>
  <p class="l-js-5c">如彼一父子　　思惟无真实</p>
  <p class="l-js-5c">有情尘所翳　　无父亦无子</p>
  <p class="l-js-5c">知声色如是　　亦无于自性</p>
  <p class="l-js-5c">彼色如是知　　喻乐暂和合</p>
  <p class="l-js-5c">彼自性如是　　彼一而言有</p>
  <p class="l-js-5c">余色咸不实　　此说色下品</p>
  <p class="l-js-5c">彼一切智心　　烦恼悉清净</p>
  <p class="l-js-5c">思惟一觉心　　彼等彼若无</p>
  <p class="l-js-5c">爱若虚不实　　云何住于见</p>
  <p class="l-js-5c">无我而无心　　此心喻画像</p>
  <p class="l-js-5c">是心智相应　　清净愚痴破</p>
  <p class="l-js-5c">如是之自心　　彼作云何作</p>
  <p class="l-js-5c">彼愚痴无行　　此我而虚作</p>
  <p class="l-js-5c">有行自出离　　而无恶业果</p>
  <p class="l-js-5c">破坏业若为　　善果云何得</p>
  <p class="l-js-5c">此二之行果　　互相破成就</p>
  <p class="l-js-5c">彼说知不虚　　彼自而无事</p>
  <p class="l-js-5c">因果定相应　　恶见要不生</p>
  <p class="l-js-5c">此行而实住　　作受今当说</p>
  <p class="l-js-5c">过去未来心　　彼我无有生</p>
  <p class="l-js-5c">此心生我破　　我无复生起</p>
  <p class="l-js-5c">如芭蕉作柱　　无所能胜任</p>
  <p class="l-js-5c">我心生亦然　　是得善观察</p>
  <p class="l-js-5c">有情若不有　　此行云何为</p>
  <p class="l-js-5c">彼行今若为　　而为有痴事</p>
  <p class="l-js-5c">有情何实无　　痴喻其爱事</p>
  <p class="l-js-5c">若灭于苦恼　　当断于痴事</p>
  <p class="l-js-5c">我慢为苦因　　痴是得增长</p>
  <p class="l-js-5c">彼事心不回　　观空为最上</p>
  <p class="l-js-5c">无足无胫膝　　无腰复无腿</p>
  <p class="l-js-5c">无臂亦无肩　　无脐无胸背</p>
  <p class="l-js-5c">无肋兼无胁　　无手亦无鼻</p>
  <p class="l-js-5c">无项复无头　　骨锁等皆尔</p>
  <p class="l-js-5c">观此一切身　　不行于一处</p>
  <p class="l-js-5c">彼行于处处　　何处自安住</p>
  <p class="l-js-5c">以彼身手等　　一切处皆住</p>
  <p class="l-js-5c">彼一身如是　　乃至于手等</p>
  <p class="l-js-5c">无内无外身　　何独身手等</p>
  <p class="l-js-5c">手等无分别　　云何彼复有</p>
  <p class="l-js-5c">彼既无痴身　　宁云意手等</p>
  <p class="l-js-5c">住已近殊胜　　观者知人喻</p>
  <p class="l-js-5c">若彼因和合　　木人此可同</p>
  <p class="l-js-5c">若了如是相　　彼身同此见</p>
  <p class="l-js-5c">如是舍足指　　手指亦皆舍</p>
  <p class="l-js-5c">彼初观节合　　后见节自离</p>
  <p class="l-js-5c">此身破已竟　　彼住分别见</p>
  <p class="l-js-5c">分别见此身　　得喻如虚空</p>
  <p class="l-js-5c">如是之梦色　　智者何所乐</p>
  <p class="l-js-5c">设施若无身　　何有男女等</p>
  <p class="l-js-5c">若喜真得苦　　此者何不解</p>
  <p class="l-js-5c">观察此云何　　爱乐深烦恼</p>
  <p class="l-js-5c">乐者之不实　　如彼无执受</p>
  <p class="l-js-5c">汝苦复云何　　如彼自无得</p>
  <p class="l-js-5c">彼有苦微细　　既微而不说</p>
  <p class="l-js-5c">以彼微细故　　不说令他喜</p>
  <p class="l-js-5c">因嗔而苦生　　既生而有灭</p>
  <p class="l-js-5c">若于定有见　　于生自不受</p>
  <p class="l-js-5c">如是而既知　　如是观因果</p>
  <p class="l-js-5c">禅爱或相应　　得生彼疑地</p>
  <p class="l-js-5c">善根之所利　　皆为于何人</p>
  <p class="l-js-5c">彼此何和合　　和合而何得</p>
  <p class="l-js-5c">人喻于虚空　　虽合而无入</p>
  <p class="l-js-5c">无入而非合　　是无分别行</p>
  <p class="l-js-5c">不求和合名　　若见而无见</p>
  <p class="l-js-5c">和合彼不求　　云何名得生</p>
  <p class="l-js-5c">有物非和合　　如导而先知</p>
  <p class="l-js-5c">而彼识无相　　不住于和合</p>
  <p class="l-js-5c">彼触法如是　　何受而得生</p>
  <p class="l-js-5c">我今何所为　　而得于苦害</p>
  <p class="l-js-5c">若不得所受　　苦害而不觉</p>
  <p class="l-js-5c">此位彼得见　　何爱不远离</p>
  <p class="l-js-5c">今见此梦触　　自心之幻化</p>
  <p class="l-js-5c">既见彼触性　　彼受汝亦得</p>
  <p class="l-js-5c">先世与后世　　念念而无受</p>
  <p class="l-js-5c">若此观自身　　受亦无所得</p>
  <p class="l-js-5c">所受既不实　　彼即知无有</p>
  <p class="l-js-5c">若此无自身　　云何如是害</p>
  <p class="l-js-5c">色性之自住　　无根无中间</p>
  <p class="l-js-5c">无内无外色　　别处亦不得</p>
  <p class="l-js-5c">身若无异处　　无合无分别</p>
  <p class="l-js-5c">有情之自性　　寂静彼无所</p>
  <p class="l-js-5c">智者若先知　　云何而有著</p>
  <p class="l-js-5c">智者同智故　　彼生何得著</p>
  <p class="l-js-5c">是智是后得　　是智云何得</p>
  <p class="l-js-5c">如是一切法　　虽生而无得</p>
  <p class="l-js-5c">如是法若无　　是法云何二</p>
  <p class="l-js-5c">彼余法若是　　有情皆寂静</p>
  <p class="l-js-5c">彼他心有疑　　于自即无有</p>
  <p class="l-js-5c">彼定彼后有　　此法无彼此</p>
  <p class="l-js-5c">思惟于自心　　是二互相住</p>
  <p class="l-js-5c">如得于正住　　一切智者说</p>
  <p class="l-js-5c">若有诸智者　　获得于智智</p>
  <p class="l-js-5c">智者得是智　　彼即是无位</p>
  <p class="l-js-5c">智者得是智　　有得而无住</p>
  <p class="l-js-5c">无住即无生　　彼说于涅槃</p>
  <p class="l-js-5c">若彼之二法　　如是极难住</p>
  <p class="l-js-5c">若法由于智　　智者何因有</p>
  <p class="l-js-5c">是智由于知　　知者无所得</p>
  <p class="l-js-5c">二法互相由　　是有情无性</p>
  <p class="l-js-5c">无父定无子　　欲子生何得</p>
  <p class="l-js-5c">有父而有子　　彼二法亦尔</p>
  <p class="l-js-5c">芽从种子生　　种子得何求</p>
  <p class="l-js-5c">知从智所生　　彼实何不行</p>
  <p class="l-js-5c">芽从智种生　　知从智芽有</p>
  <p class="l-js-5c">若彼知不知　　何得有智智</p>
  <p class="l-js-5c">一切人因缘　　彼前皆已说</p>
  <p class="l-js-5c">因果所生起　　等喻如莲花</p>
  <p class="l-js-5c">因果何由作　　皆从于过去</p>
  <p class="l-js-5c">此果云何得　　由过去业力</p>
  <p class="l-js-5c">世间因自在　　自在彼何说</p>
  <p class="l-js-5c">如是得后有　　彼彼名何杂</p>
  <p class="l-js-5c">是事唯不定　　非心非贤圣</p>
  <p class="l-js-5c">过恶无善报　　彼何得自在</p>
  <p class="l-js-5c">不见如虚空　　不见自过去</p>
  <p class="l-js-5c">自在不思议　　此理不应说</p>
  <p class="l-js-5c">彼主何最上　　彼亦自无定</p>
  <p class="l-js-5c">善恶各自性　　智者知无边</p>
  <p class="l-js-5c">因业有苦乐　　彼说何等作</p>
  <p class="l-js-5c">先因若不有　　果报谁云得</p>
  <p class="l-js-5c">云何不作恒　　彼无于别见</p>
  <p class="l-js-5c">彼作既无别　　何得见彼彼</p>
  <p class="l-js-5c">若见和合因　　无复云自在</p>
  <p class="l-js-5c">此和合无主　　彼法乃无主</p>
  <p class="l-js-5c">彼爱不自爱　　此爱而无作</p>
  <p class="l-js-5c">所得而由他　　何云自在作</p>
  <p class="l-js-5c">彼不作过去　　谓若恒不灭</p>
  <p class="l-js-5c">爱此最上数　　谓世间恒常</p>
  <p class="l-js-5c">有情尘闇蔽　　住此恶功德</p>
  <p class="l-js-5c">谓此说最上　　此说世间恶</p>
  <p class="l-js-5c">一三之自性　　不合而无有</p>
  <p class="l-js-5c">是德无所有　　彼各各三种</p>
  <p class="l-js-5c">功德虽无声　　此声有还远</p>
  <p class="l-js-5c">如衣等无心　　由此生快乐</p>
  <p class="l-js-5c">色性之亦然　　观之性无有</p>
  <p class="l-js-5c">彼等快乐因　　有无若衣等</p>
  <p class="l-js-5c">此衣等快乐　　此乃性快乐</p>
  <p class="l-js-5c">彼等之快乐　　不能得久远</p>
  <p class="l-js-5c">彼得是微细　　云何彼粗细</p>
  <p class="l-js-5c">快乐如是实　　思惟何不受</p>
  <p class="l-js-5c">离粗得微细　　微细不久远</p>
  <p class="l-js-5c">一切物亦然　　久远何不得</p>
  <p class="l-js-5c">快乐得不粗　　快乐不常定</p>
  <p class="l-js-5c">彼无有所生　　此说不真实</p>
  <p class="l-js-5c">彼真实德生　　彼得无欲住</p>
  <p class="l-js-5c">为食不净食　　而有于因果</p>
  <p class="l-js-5c">爱无价之衣　　买睹罗种子</p>
  <p class="l-js-5c">不爱世间痴　　彼住真如智</p>
  <p class="l-js-5c">彼智世间有　　云何而不见</p>
  <p class="l-js-5c">同彼世间量　　若此分明见</p>
  <p class="l-js-5c">世量而非量　　彼无妄言说</p>
  <p class="l-js-5c">是故观真如　　彼空而不生</p>
  <p class="l-js-5c">知性之不触　　是性而无执</p>
  <p class="l-js-5c">彼性实非实　　是故非实性</p>
  <p class="l-js-5c">是故彼梦觉　　此疑彼无有</p>
  <p class="l-js-5c">彼性若见有　　乃不实生者</p>
  <p class="l-js-5c">是故知彼性　　无因即无所</p>
  <p class="l-js-5c">一切皆无主　　因缘中安住</p>
  <p class="l-js-5c">由彼无别异　　不住复不去</p>
  <p class="l-js-5c">于实彼若迷　　返为世间胜</p>
  <p class="l-js-5c">为从因所生　　为从幻化作</p>
  <p class="l-js-5c">何来彼何去　　了知而若此</p>
  <p class="l-js-5c">若此而了知　　乃见彼无性</p>
  <p class="l-js-5c">云何知假实　　同于影像等</p>
  <p class="l-js-5c">性若云自有　　是因何所立</p>
  <p class="l-js-5c">彼若是不有　　彼因故不用</p>
  <p class="l-js-5c">有无之性相　　因俱胝百千</p>
  <p class="l-js-5c">彼位云何性　　何得于别性</p>
  <p class="l-js-5c">彼性无性时　　是性何时得</p>
  <p class="l-js-5c">无性即无生　　当依彼性行</p>
  <p class="l-js-5c">性无过去性　　而由性不生</p>
  <p class="l-js-5c">无有性无性　　喻幻化和合</p>
  <p class="l-js-5c">一切有无性　　有如是不灭</p>
  <p class="l-js-5c">此一切世间　　是故不生灭</p>
  <p class="l-js-5c">知行空不实　　喻梦喻芭蕉</p>
  <p class="l-js-5c">分别灭不灭　　一切不可得</p>
  <p class="l-js-5c">性空乃如是　　何得而何受</p>
  <p class="l-js-5c">不实恒若斯　　彼彼云何得</p>
  <p class="l-js-5c">何苦何快乐　　何爱何不爱</p>
  <p class="l-js-5c">彼爱何所爱　　要当知自性</p>
  <p class="l-js-5c">世间亦可知　　何名为无上</p>
  <p class="l-js-5c">何人何所亲　　何生而何得</p>
  <p class="l-js-5c">一切喻虚空　　彼此受皆失</p>
  <p class="l-js-5c">欢喜嗔相对　　因喜或斗诤</p>
  <p class="l-js-5c">嗔恼诸邪行　　一切令破坏</p>
  <p class="l-js-5c">罪恶自爱乐　　是得恶趣名</p>
  <p class="l-js-5c">死即堕恶趣　　得苦而无悔</p>
  <p class="l-js-5c">或往来天中　　生生而得乐</p>
  <p class="l-js-5c">舍于多罪崖　　谓真实如是</p>
  <p class="l-js-5c">如是真无性　　复互相憎爱</p>
  <p class="l-js-5c">说彼将来恶　　溺无边苦海</p>
  <p class="l-js-5c">色力并寿命　　彼得而唯少</p>
  <p class="l-js-5c">虽获于快乐　　而由饥困者</p>
  <p class="l-js-5c">眠睡灾昏迷　　如虚幻和合</p>
  <p class="l-js-5c">当尽彼虚幻　　若此而难得</p>
  <p class="l-js-5c">彼学何所作　　何行何断除</p>
  <p class="l-js-5c">彼彼诸魔事　　斯为大罪崖</p>
  <p class="l-js-5c">于彼多正道　　难胜而不行</p>
  <p class="l-js-5c">复于刹那中　　难得生觉悟</p>
  <p class="l-js-5c">过去未来苦　　难竭烦恼海</p>
  <p class="l-js-5c">而于此苦海　　我恨苦求离</p>
  <p class="l-js-5c">如是此安住　　若自不乐住</p>
  <p class="l-js-5c">如须臾须臾　　入火而澡浴</p>
  <p class="l-js-5c">见如是自利　　而受于此苦</p>
  <p class="l-js-5c">无老死自在　　彼行因如是</p>
  <p class="l-js-5c">从彼恶法来　　感恶而前死</p>
  <p class="l-js-5c">苦火热如是　　我何时得息</p>
  <p class="l-js-5c">自作于快乐　　福云生缭绕</p>
  <p class="l-js-5c">以我何见知　　而说知慧空</p>
  <p class="l-js-5c">稽首具足知　　稽首福德重</p>
  <h2>菩提心回向品第八</h2>
  <p class="l-js-5c">菩提行若此　　思惟于行福</p>
  <p class="l-js-5c">菩提行庄严　　一切人皆得</p>
  <p class="l-js-5c">乃至一切处　　身心苦恼者</p>
  <p class="l-js-5c">彼得此妙福　　欢喜快乐海</p>
  <p class="l-js-5c">若有不自在　　而处轮回者</p>
  <p class="l-js-5c">使得世间乐　　及得菩提乐</p>
  <p class="l-js-5c">若有世界中　　乃至于地狱</p>
  <p class="l-js-5c">而令彼等人　　悉受极快乐</p>
  <p class="l-js-5c">寒苦得温暖　　热苦得清凉</p>
  <p class="l-js-5c">菩萨大云覆　　复浴法水海</p>
  <p class="l-js-5c">铁树铁山峰　　剑林光闪烁</p>
  <p class="l-js-5c">一切成劫树　　罪人喜安乐</p>
  <p>喻迦那摩、迦啰拏　　鸳鸯鹅雁声适悦</p>
  <p class="l-js-7c">池沼清净无浊秽　　微妙诸香生喜乐</p>
  <p class="l-js-5c">地狱炉炭聚　　而得摩尼聚</p>
  <p class="l-js-5c">热地水精严　　复宝山和合</p>
  <p class="l-js-5c">以如是供养　　善逝宫皆满</p>
  <p class="l-js-5c">炭火热剑雨　　今后洒花雨</p>
  <p class="l-js-5c">彼剑互相杀　　今后花互散</p>
  <p class="l-js-5c">烂捣诸身肉　　喻君那花色</p>
  <p class="l-js-5c">肉骨与火同　　弃堕奈河水</p>
  <p class="l-js-5c">以我善力故　　令得天宫殿</p>
  <p class="l-js-5c">彼光如千日　　彼满那枳儞</p>
  <p class="l-js-5c">焰魔之狱卒　　见者不惊怖</p>
  <p class="l-js-5c">乌鹫等飞类　　悉离恶食苦</p>
  <p class="l-js-5c">爱彼普快乐　　此得何善生</p>
  <p class="l-js-5c">福喻于虚空　　观此上下等</p>
  <p class="l-js-5c">如见金刚手　　速灭除灾患</p>
  <p class="l-js-5c">降彼花香雨　　破灭地狱火</p>
  <p class="l-js-5c">云何名快乐　　云何名欢喜</p>
  <p class="l-js-5c">处彼地狱者　　得见观自在</p>
  <p class="l-js-5c">同一切威德　　俱胝髻童子</p>
  <p class="l-js-5c">大悲菩提心　　救度于一切</p>
  <p class="l-js-5c">以彼天供养　　天冠及天花</p>
  <p class="l-js-5c">乃至悲心花　　适悦宝楼阁</p>
  <p class="l-js-5c">天女之言说　　百千种歌咏</p>
  <p class="l-js-5c">赞大圣文殊　　及普贤菩萨</p>
  <p class="l-js-5c">以此善功德　　同于地狱者</p>
  <p class="l-js-5c">大圣观自在　　观察地狱苦</p>
  <p class="l-js-5c">无量苦可怖　　手出甘露乳</p>
  <p class="l-js-5c">济彼诸饿鬼　　与食与洗浴</p>
  <p class="l-js-5c">令饱满清凉　　离苦得快乐</p>
  <p class="l-js-5c">如彼北洲人　　色力并寿命</p>
  <p class="l-js-5c">聋者得闻声　　盲者得见色</p>
  <p class="l-js-5c">妊娠及产生　　喻摩耶无苦</p>
  <p class="l-js-5c">虽衣虽饮食　　庄严而清净</p>
  <p class="l-js-5c">一切随求意　　得利复得益</p>
  <p class="l-js-5c">怖者不受怖　　不乐而得乐</p>
  <p class="l-js-5c">烦恼得无恼　　见者皆欢喜</p>
  <p class="l-js-5c">病者获安乐　　解脱一切缚</p>
  <p class="l-js-5c">无力而得力　　爱心互相施</p>
  <p class="l-js-5c">安乐于十方　　行道一切至</p>
  <p class="l-js-5c">恶事皆灭尽　　当成就好事</p>
  <p class="l-js-5c">乘船商贾人　　得满所求意</p>
  <p class="l-js-5c">安乐到彼岸　　亲等同嬉戏</p>
  <p class="l-js-5c">饥馑时路行　　得伴无所畏</p>
  <p class="l-js-5c">不怖贼与虎　　复不怖迷醉</p>
  <p class="l-js-5c">旷野无病难　　耄幼无主宰</p>
  <p class="l-js-5c">贤圣悉加护　　诸烦恼解脱</p>
  <p class="l-js-5c">悲愍信智慧　　具足相修行</p>
  <p class="l-js-5c">恒得宿命通　　而得无尽藏</p>
  <p class="l-js-5c">乃至虚空藏　　无缘无方便</p>
  <p class="l-js-5c">无少才不喜　　有情乏名闻</p>
  <p class="l-js-5c">当得大名称　　出家若丑陋</p>
  <p class="l-js-5c">当得具色相　　若彼有三界</p>
  <p class="l-js-5c">使彼得丈夫　　亦离高下品</p>
  <p class="l-js-5c">当破我慢意　　今我一切福</p>
  <p class="l-js-5c">利诸有情等　　常离一切罪</p>
  <p class="l-js-5c">恒作善利事　　菩提心所行</p>
  <p class="l-js-5c">菩提行不退　　远离我慢业</p>
  <p class="l-js-5c">当得佛受记　　一切有情等</p>
  <p class="l-js-5c">得无量寿命　　寿命得恒长</p>
  <p class="l-js-5c">破坏无常声　　劫树苑适悦</p>
  <p class="l-js-5c">一切方皆得　　妙法而适意</p>
  <p class="l-js-5c">同佛佛圆满　　彼诸高下石</p>
  <p class="l-js-5c">如掌而平坦　　柔软琉璃色</p>
  <p class="l-js-5c">一切地皆得　　诸大菩萨众</p>
  <p class="l-js-5c">普遍诸国土　　以自住光明</p>
  <p class="l-js-5c">庄严于大地　　诸树及飞禽</p>
  <p class="l-js-5c">光明于虚空　　说法声不住</p>
  <p class="l-js-5c">诸有情常闻　　佛及佛子等</p>
  <p class="l-js-5c">彼彼恒得见　　无边供养云</p>
  <p class="l-js-5c">供养于世尊　　天雨依时节</p>
  <p class="l-js-5c">谷麦咸丰实　　世间得具足</p>
  <p class="l-js-5c">王法得依行　　药力倍增盛</p>
  <p class="l-js-5c">明力皆成就　　罗刹拏吉儞</p>
  <p class="l-js-5c">斯等皆悲愍　　无有苦有情</p>
  <p class="l-js-5c">无罪复无病　　不轻慢下劣</p>
  <p class="l-js-5c">烦恼无所得　　读诵而自在</p>
  <p class="l-js-5c">随意而行住　　众集乃恒常</p>
  <p class="l-js-5c">成就于僧事　　苾刍住净戒</p>
  <p class="l-js-5c">复得一切解　　观察于心业</p>
  <p class="l-js-5c">舍离诸烦恼　　苾刍所得利</p>
  <p class="l-js-5c">当远离斗诤　　诸出家亦然</p>
  <p class="l-js-5c">不得破禁戒　　得戒而守护</p>
  <p class="l-js-5c">恒乐尽诸罪　　若彼不破戒</p>
  <p class="l-js-5c">得益往天趣　　若彼持钵者</p>
  <p class="l-js-5c">为得于善利　　得清净种子</p>
  <p class="l-js-5c">名闻满诸方　　永不受罪苦</p>
  <p class="l-js-5c">恒行无苦处　　无边诸有情</p>
  <p class="l-js-5c">供养一切佛　　当受一天身</p>
  <p class="l-js-5c">彼成佛世间　　不思议有情</p>
  <p class="l-js-5c">乐佛而得乐　　愿为于世间</p>
  <p class="l-js-5c">菩萨得成就　　彼尊若思惟</p>
  <p class="l-js-5c">彼有情令得　　辟支佛安乐</p>
  <p class="l-js-5c">及得声闻乐　　天人阿修罗</p>
  <p class="l-js-5c">意重而恒护　　若彼宿命通</p>
  <p class="l-js-5c">出家此恒得　　若彼欢喜地</p>
  <p class="l-js-5c">文殊师利住　　我若以彼位</p>
  <p class="l-js-5c">随力而能与　　若知和合住</p>
  <p class="l-js-5c">得生于一切　　若有欲见者</p>
  <p class="l-js-5c">及有欲闻者　　如是彼得见</p>
  <p class="l-js-5c">文殊师利尊　　如日照十方</p>
  <p class="l-js-5c">为一切有情　　彼文殊修行</p>
  <p class="l-js-5c">我得如是行　　彼或住虚空</p>
  <p class="l-js-5c">或住于世间　　今我住亦然</p>
  <p class="l-js-5c">得坏世间苦　　世间若有苦</p>
  <p class="l-js-5c">彼一切我得　　世间一切善</p>
  <p class="l-js-5c">菩萨之乐得　　一药救世间</p>
  <p class="l-js-5c">一切皆富乐　　一切同利养</p>
  <p class="l-js-5c">佛教而久住　　以善意清净</p>
  <p class="l-js-5c">归命于文殊　　我说善知识</p>
  <p>清净此增长</p>
</body></html>