<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>五字陀罗尼颂</title>
</head>
<body>
  <h1 class="head">五字陀罗尼颂</h1>
  <h2>开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉诏译</h2>
  <p class="l-js-5c">百千瑜伽中　　金刚大师说</p>
  <p class="l-js-5c">圣曼殊童子　　五字秘密法</p>
  <p class="l-js-5c">修此三昧者　　疾入诸佛慧</p>
  <p class="l-js-5c">能以凡夫身　　见成就佛身</p>
  <p class="l-js-5c">此法最秘密　　大师口传授</p>
  <p class="l-js-5c">应被精进铠　　依法不依人</p>
  <p class="l-js-5c">如来法无二　　净信者所得</p>
  <p class="l-js-5c">犹如普注雨　　沃土先滋长</p>
  <p class="l-js-5c">世尊所密教　　智者宜修习</p>
  <p class="l-js-5c">众生性狭劣　　迷入三有苦</p>
  <p class="l-js-5c">虽闻胜上法　　不生勇进意</p>
  <p class="l-js-5c">智者生悲愍　　为此求先觉</p>
  <p class="l-js-5c">犹如近宝山　　智人往采掇</p>
  <p class="l-js-5c">愚者知不往　　长日受众苦</p>
  <p class="l-js-5c">若有闻此法　　即知最胜路</p>
  <p class="l-js-5c">住于大愿者　　如是人堪学</p>
  <p class="l-js-5c">若有闻此法　　悚栗深悲喜</p>
  <p class="l-js-5c">涕泣身毛竖　　如是人堪学</p>
  <p class="l-js-5c">若有闻此法　　一心即不乱</p>
  <p class="l-js-5c">诸根净适悦　　如是人堪学</p>
  <p class="l-js-5c">若有闻此法　　随得禅悦味</p>
  <p class="l-js-5c">即不乐世乐　　如是人堪学</p>
  <p class="l-js-5c">若有闻此法　　不待时与日</p>
  <p class="l-js-5c">不求具足法　　唯以心直进</p>
  <p class="l-js-5c">不于诸供具　　作求不得苦</p>
  <p class="l-js-5c">善知法供养　　如是人堪学</p>
  <p class="l-js-5c">诵习真言时　　如味天甘露</p>
  <p class="l-js-5c">一心必愿闻　　如是人堪学</p>
  <p class="l-js-5c">二手结秘印　　作大殷重想</p>
  <p class="l-js-5c">犹如捧须弥　　如是人堪学</p>
  <p class="l-js-5c">此法诸佛为　　最上乘者说</p>
  <p class="l-js-5c">根性下劣者　　疑惑不能信</p>
  <p class="l-js-5c">众生性净故　　诸佛本誓力</p>
  <p class="l-js-5c">以相应法印　　现成诸圣身</p>
  <p class="l-js-5c">即于一坐中　　便成最正觉</p>
  <p class="l-js-5c">若随此法者　　应作如是信</p>
  <p class="l-js-5c">或起于一念　　言我是凡夫</p>
  <p class="l-js-5c">同谤三世佛　　法中结重罪</p>
  <p class="l-js-5c">未受灌顶位　　及非同事者</p>
  <p class="l-js-5c">不应妄称说　　如护髻中珠</p>
  <p class="l-js-5c">如经说处所　　或于阿练若</p>
  <p class="l-js-5c">河池及海岸　　清净名山峰</p>
  <p class="l-js-5c">得道转法轮　　仙人成就处</p>
  <p class="l-js-5c">择地起精舍　　随顺于境界</p>
  <p class="l-js-5c">涂地净平好　　布散诸时花</p>
  <p class="l-js-5c">助法诸律仪　　如诸部所说</p>
  <p class="l-js-5c">清净澡浴体　　袭上妙衣服</p>
  <p class="l-js-5c">涂香使严好　　趣于精舍门</p>
  <p class="l-js-5c">先想己身形　　作金刚萨埵</p>
  <p class="l-js-5c">左手持金刚　　右执光明磬</p>
  <p class="l-js-5c">门户称吽字　　怒目除不祥</p>
  <p class="l-js-5c">即五体投地　　敬礼世尊足</p>
  <p class="l-js-5c">一心以归命　　作佛常住想</p>
  <p class="l-js-5c">次双膝长跪　　发露诸过咎</p>
  <p class="l-js-5c">以此清净句　　恳诚为忏悔</p>
  <p>唵萨嚩(二合)婆(引)嚩戌驮(引)萨嚩达磨(引)萨嚩(二合)婆(引)嚩戌度含。</p>
  <p class="l-js-5c">当默诵一遍　　口称阿字句</p>
  <p class="l-js-5c">无量所积罪　　清净无有余</p>
  <p class="l-js-5c">次以虔请心　　结金刚起印</p>
  <p class="l-js-5c">默诵此密语　　召集十方佛</p>
  <p class="l-js-5c">二手金刚拳　　相钩檀慧度</p>
  <p class="l-js-5c">进力峰相合　　当心仰三招</p>
  <p class="l-js-5c">即知诸如来　　悉从三昧起</p>
  <p>唵嚩日[口*路](二合)底瑟姹(二合)</p>
  <p class="l-js-5c">应观虚空中　　诸佛及圣众</p>
  <p class="l-js-5c">充满法界海　　间无有空缺</p>
  <p class="l-js-5c">悉以誓愿力　　咸来降道场</p>
  <p class="l-js-5c">结持金刚印　　想礼诸佛足</p>
  <p class="l-js-5c">二羽各相背　　檀慧禅智钩</p>
  <p class="l-js-5c">想礼诸如来　　长跪顶上散</p>
  <p>唵嚩日啰(二合)勿(音微吉反)</p>
  <p class="l-js-5c">坐法有四种　　随事次应作</p>
  <p class="l-js-5c">端身定支节　　趺坐净月轮</p>
  <p class="l-js-5c">则以么吒字　　二目为日月</p>
  <p class="l-js-5c">舒放金刚焰　　瞻视诸如来</p>
  <p class="l-js-5c">次回顾诸方　　烧除作障者</p>
  <p class="l-js-5c">心舌及二羽　　吽字腾金光</p>
  <p class="l-js-5c">犹如诸如来　　说法之妙相</p>
  <p class="l-js-5c">次对十方佛　　结大誓愿印</p>
  <p class="l-js-5c">十度金刚缚　　双建忍愿峰</p>
  <p class="l-js-5c">示佛及诸圣　　祈忆昔所愿</p>
  <p>唵三么耶萨怛鑁(三合)</p>
  <p class="l-js-5c">次结欢喜印　　献此三昧悦</p>
  <p class="l-js-5c">十度外相叉　　忍愿中交合</p>
  <p class="l-js-5c">檀慧与禅智　　各相合而竖</p>
  <p>唵三么耶縠(引)素喇多萨怛鑁(三合)</p>
  <p class="l-js-5c">观于二乳上　　右怛啰左吒</p>
  <p class="l-js-5c">如宫室户扇　　诵此秘言句</p>
  <p class="l-js-5c">即以金刚嚩　　三掣拨令启</p>
  <p>唵嚩日啰(二合)满驮怛啰(二合)吒(半音)</p>
  <p class="l-js-5c">观前八叶莲　　阿字素光色</p>
  <p class="l-js-5c">二羽金刚缚　　禅智入于中</p>
  <p class="l-js-5c">诵此秘密言　　字流入于殿</p>
  <p>唵嚩日啰(二合引)吠舍恶。</p>
  <p class="l-js-5c">如前入字印　　进力度屈拄</p>
  <p class="l-js-5c">以此阖心门　　智字获坚固</p>
  <p>唵嚩日啰(二合)母瑟致(二合)[牟*含]。</p>
  <p class="l-js-5c">次结降三世　　住忿怒三昧</p>
  <p class="l-js-5c">欲作此法者　　先住大悲心</p>
  <p class="l-js-5c">二羽金刚拳　　檀慧反相钩</p>
  <p class="l-js-5c">进力度竖开　　住于叱唱相</p>
  <p class="l-js-5c">颦眉笑而怒　　四吽如雷音</p>
  <p class="l-js-5c">观密迹等众　　受教而侍立</p>
  <p class="l-js-5c">左旋成辟除　　右旋成结界</p>
  <p>唵逊婆儞逊婆儞吽吃哩(二合)恨拏(二合)仡哩(二合)恨拏(二合)吽仡哩(二合)恨拏(二合)播耶吽阿曩耶縠薄伽鑁嚩日啰(二合)吽发吒(半音)</p>
  <p class="l-js-5c">次结三昧印　　行者住三昧</p>
  <p class="l-js-5c">二羽外相叉　　仰于跏坐上</p>
  <p class="l-js-5c">端坐合口齿　　数息令心定</p>
  <p class="l-js-5c">先所请如来　　遍满空界者</p>
  <p class="l-js-5c">弹指警觉我　　令观阿字门</p>
  <p class="l-js-5c">默诵此密语　　受教而侍立</p>
  <p>唵唧多钵啰(二合)底味邓迦[口*路]弥。</p>
  <p class="l-js-5c">当默诵一遍　　便想为月轮</p>
  <p class="l-js-5c">倍欲清净故　　诵此秘密言</p>
  <p>唵冒地唧多母怛跛(二合)那夜弥。</p>
  <p class="l-js-5c">于清净月轮　　观种子淡字</p>
  <p class="l-js-5c">以成金刚剑　　诵此秘密语</p>
  <p>唵底瑟姹(二合)嚩日啰(二合)底乞瑟拏(三合)</p>
  <p class="l-js-5c">于清净月轮　　锐利至光彻</p>
  <p class="l-js-5c">次应渐周遍　　引量同虚空</p>
  <p>唵萨颇(二合)啰嚩日啰(二合)底(引)乞瑟拏(三合)</p>
  <p class="l-js-5c">亦不见己身　　及与一切相</p>
  <p class="l-js-5c">次应渐观剑　　诵此收摄言</p>
  <p>唵僧贺啰嚩日啰(二合)底乞瑟拏(三合)</p>
  <p class="l-js-5c">虚空诸如来　　悉随剑而敛</p>
  <p class="l-js-5c">量同己身已　　便成本圣形</p>
  <p class="l-js-5c">身色如紫金　　作妙童子相</p>
  <p class="l-js-5c">五髻被首饰　　冠宝五方冠</p>
  <p class="l-js-5c">右持金刚剑　　上发火焰色</p>
  <p class="l-js-5c">左手持青莲　　有般若梵夹</p>
  <p class="l-js-5c">住诸妙色相　　身处净月轮</p>
  <p class="l-js-5c">行者住此已　　应作是思惟</p>
  <p class="l-js-5c">我今坚固住　　金刚剑之身</p>
  <p class="l-js-5c">三昧耶之身　　摩诃三昧耶</p>
  <p class="l-js-5c">三世诸如来　　现成等正觉</p>
  <p class="l-js-5c">我住此三昧　　为金刚剑身</p>
  <p class="l-js-5c">作是思惟己　　同于诵密语</p>
  <p class="l-js-5c">应结本圣印　　加持三昧形</p>
  <p class="l-js-5c">二羽外相叉　　忍愿俱申直</p>
  <p class="l-js-5c">屈二度上节　　犹如剑峰状</p>
  <p class="l-js-5c">心额喉与顶　　各诵此一遍</p>
  <p>唵耨佉泚娜淡。</p>
  <p class="l-js-5c">又结五髻印　　令具足诸相</p>
  <p class="l-js-5c">戒慧及檀方　　进禅力智度</p>
  <p class="l-js-5c">忍愿等皆合　　印状如五峰</p>
  <p class="l-js-5c">印心两肩喉　　最后置顶上</p>
  <p class="l-js-5c">此名五髻印　　诵此本真言</p>
  <p>曩莫三曼多没驮南阿钵啰(二合)底贺多舍娑娜南恒儞也(二合)他唵啰啰三么(二合)啰阿钵啰(二合)底贺多舍娑娜南俱摩啰路跛陀哩抳吽娑颇(二合)吒娑颇(二合)吒娑嚩(二合引)贺(引)</p>
  <p class="l-js-5c">次结灌顶印　　双手合其掌</p>
  <p class="l-js-5c">禅智入于中　　进力摩尼状</p>
  <p class="l-js-5c">置额诵密语　　想佛灌我顶</p>
  <p>唵啰怛曩(二合)句舍阿仡哩耶(三合)吽。</p>
  <p class="l-js-5c">次结宝鬘印　　前印解而分</p>
  <p class="l-js-5c">额前与顶后　　以印皆三绕</p>
  <p class="l-js-5c">先从坛慧开　　如垂鬘带势</p>
  <p>唵啰怛娜(二合)句舍阿仡哩耶(三合)么隶。</p>
  <p class="l-js-5c">次被坚固甲　　二羽金刚拳</p>
  <p class="l-js-5c">交舒进力度　　唵砧想指面</p>
  <p class="l-js-5c">绿色光不绝　　犹如抽藕丝</p>
  <p class="l-js-5c">心背脐与腰　　二膝与坐后</p>
  <p class="l-js-5c">渐及喉与颈　　次额及顶后</p>
  <p class="l-js-5c">进力皆三绕　　前从坛慧散</p>
  <p class="l-js-5c">二手垂天衣　　此名慈悲甲</p>
  <p>唵嚩日啰(二合)迦嚩制嚩日啰(二合)句嚧嚩日啰(二合)嚩日哩(二合)含。</p>
  <p class="l-js-5c">次于画像心　　观淡字为剑</p>
  <p class="l-js-5c">复成本尊体　　如前之所观</p>
  <p class="l-js-5c">即以钩印请　　二羽金刚拳</p>
  <p class="l-js-5c">檀慧反相钩　　力竖进招屈</p>
  <p>唵嚩日啷(二合)句舍弱。</p>
  <p class="l-js-5c">次以索印入　　印相同于前</p>
  <p class="l-js-5c">唯以进力度　　相拄如环势</p>
  <p>唵嚩日啰(二合)波舍吽。</p>
  <p class="l-js-5c">次以锁印止　　二羽金刚拳</p>
  <p class="l-js-5c">进力如钩锁　　以此能止住</p>
  <p>唵嚩日啰(二合)萨普(二合)吒[牟*含]。</p>
  <p class="l-js-5c">次以磬印喜　　复以此前印</p>
  <p class="l-js-5c">檀慧进力度　　各各反相钩</p>
  <p>唵嚩日啰(二合)健茶縠。</p>
  <p class="l-js-5c">次应献遏伽　　妙器满香水</p>
  <p class="l-js-5c">并置微妙花　　捧至额以献</p>
  <p>唵嚩日[口*路](二合)娜迦坼。</p>
  <p class="l-js-5c">次结四内供　　遍照尊所化</p>
  <p class="l-js-5c">摩诃啰底女　　适悦献诸圣</p>
  <p class="l-js-5c">二羽金刚缚　　禅智并而申</p>
  <p class="l-js-5c">观妙妓女云　　遍满十方刹</p>
  <p>唵摩诃啰底。</p>
  <p class="l-js-5c">次以鬘印献　　伸臂捧而前</p>
  <p class="l-js-5c">观妙宝鬘云　　遍满虚空界</p>
  <p>唵[口*路]波戌鞞。</p>
  <p class="l-js-5c">次结歌咏印　　以此而供养</p>
  <p class="l-js-5c">前印从于脐　　渐上至口散</p>
  <p class="l-js-5c">想紧那罗音　　供养诸圣众</p>
  <p>唵输嚧(二合)怛啰(二合)燥企曳(二合)</p>
  <p class="l-js-5c">次以舞供养　　奉献十方圣</p>
  <p class="l-js-5c">二手金刚拳　　右旋顶上散</p>
  <p class="l-js-5c">想妙妓乐云　　遍满诸世界</p>
  <p>唵萨嚩补而曳(二合)</p>
  <p class="l-js-5c">次以焚香印　　普薰诸世界</p>
  <p class="l-js-5c">金刚缚下散　　遍法界香云</p>
  <p>唵嚩日啰(二合)度闭。</p>
  <p class="l-js-5c">次以散花印　　庄严诸世界</p>
  <p class="l-js-5c">金刚缚上散　　花网遍虚空</p>
  <p>唵嚩日啰(二合)补涩闭(二合)</p>
  <p class="l-js-5c">次献智灯印　　普燎诸幽冥</p>
  <p class="l-js-5c">禅智前相逼　　普此智慧光</p>
  <p>唵嚩日啰(二合)鲁计。</p>
  <p class="l-js-5c">次献涂香印　　当胸涂香势</p>
  <p class="l-js-5c">以解脱香云　　普净众生界</p>
  <p>唵嚩日啰(二合)巘提。</p>
  <p class="l-js-5c">内外供养已　　次第当顺念</p>
  <p class="l-js-5c">结秘根本印　　诵百字真言</p>
  <p>唵(引)朅哩誐(二合)萨怛嚩(二合)参摩耶摩弩播攞野朅哩誐(二合)萨怛嚩(二合)怛尾(二合)弩(引)跛底瑟姹(二合)儞哩(二合)住(引)铭婆嚩素睹(引)瑟谕(二合)铭婆嚩阿怒啰讫都(二合)寐婆嚩素补瑟谕(二合)寐婆嚩萨婆悉地弭以钵啰(二合)也瑳萨嚩羯么素者寐止多室唎(二合)药句噜(二合十一)吽呵呵呵呵縠(引)薄誐梵萨嚩怛他蘖多渴[口*栗]誐(二合)么寐闷者渴[口*栗]霓(二合引)婆嚩摩诃三摩耶萨怛嚩(二合)恶(引)</p>
  <p class="l-js-5c">不解根本印　　便称已念明</p>
  <p>阿啰跛者娜。</p>
  <p class="l-js-5c">念法有四种　　一者三摩地</p>
  <p class="l-js-5c">谓观所念明　　本尊口流出</p>
  <p class="l-js-5c">随光入我口　　右旋布心月</p>
  <p class="l-js-5c">如以水精珠　　布于明镜上</p>
  <p class="l-js-5c">阿者无生义　　啰无尘染义</p>
  <p class="l-js-5c">跛无第一义　　诸法性平等</p>
  <p class="l-js-5c">者无诸行义　　娜无性相义</p>
  <p class="l-js-5c">五句虽差别　　其性无有二</p>
  <p class="l-js-5c">心与性合者　　不须重分别</p>
  <p class="l-js-5c">佛所叹无思　　无思亦不思</p>
  <p class="l-js-5c">不思思思已　　乃至陀罗尼</p>
  <p class="l-js-5c">如是四句义　　随顺契经说</p>
  <p class="l-js-5c">二者言音念　　依前观诸字</p>
  <p class="l-js-5c">离高下缓急　　音势如摇铃</p>
  <p class="l-js-5c">三者金刚念　　依前入字观</p>
  <p class="l-js-5c">密合唇与齿　　小令舌微动</p>
  <p class="l-js-5c">四者降魔念　　以悲心为本</p>
  <p class="l-js-5c">外现威怒相　　颦眉声亦励</p>
  <p class="l-js-5c">四种虽差别　　一念为无二</p>
  <p class="l-js-5c">二手持念珠　　菩提与莲子</p>
  <p class="l-js-5c">当以莲华印　　或住说法印</p>
  <p class="l-js-5c">朝午昏中夜　　四时为定准</p>
  <p class="l-js-5c">此法最第一　　为秘密中最</p>
  <p class="l-js-5c">应不顾身命　　一心依了义</p>
  <p class="l-js-5c">顺理修行人　　住于禅行者</p>
  <p class="l-js-5c">应当观此法　　为起三昧用</p>
  <p class="l-js-5c">速获种智故　　下劣根性人</p>
  <p class="l-js-5c">痴爱杂乱者　　亦劝修此法</p>
  <p class="l-js-5c">为消烦恼障　　入寂静智故</p>
  <p class="l-js-5c">数限终竟已　　复献遏伽水</p>
  <p class="l-js-5c">应以欢喜心　　妙音诵赞叹</p>
  <p class="l-js-5c">复陈八供养　　恋慕而奉献</p>
  <p class="l-js-5c">结秘根本印　　从心顶上散</p>
  <p class="l-js-5c">想尊虚空中　　复道还本宫</p>
  <p>唵嚩日啰(二合)底乞瑟拏(三合)穆。</p>
  <p class="l-js-5c">住此三昧人　　最尊无有上</p>
  <p class="l-js-5c">除佛及菩萨　　无人可爱敬</p>
  <p class="l-js-5c">欲随顺世间　　现于礼敬者</p>
  <p class="l-js-5c">当观彼人首　　有佛菩萨相</p>
  <p class="l-js-5c">诵百字真言　　法中所秘密</p>
  <p class="l-js-5c">心欲有散乱　　应当密称诵</p>
  <p class="l-js-5c">昔于大师前　　口受要如是</p>
  <p class="l-js-5c">愚力不能述　　如海一渧水</p>
  <p class="l-js-5c">恐违大圣者　　悚惧怀战栗</p>
  <p class="l-js-5c">犹如愚下人　　手献少甘露</p>
  <p class="l-js-5c">勿以轻彼故　　上药为无效</p>
  <p class="l-js-5c">野干罗刹形　　为法故应受</p>
  <p class="l-js-5c">愿以此功德　　普觉诸群有</p>
  <p class="l-js-5c">我得离世网　　随说而修习</p>
</body></html>