<!doctype html>
<html id="z3IBWKG1GF" data-ver="1372">
 <head>
  <meta charset="utf-8">
  <meta author="法立">
  <meta author="法炬">
  <meta library="龙藏">
  <meta catalog="西土圣贤撰集">
  <meta period="西晋">
 </head>
 <body>
  <h1 id="a1">法句譬喻经卷第一</h1>
  <h2 id="a2">无常品第一</h2>
  <p id="a3">昔者天帝释五德离身。<a id="a-4"></a>自知命尽当下生世间。<a id="a-5"></a>在陶作家受驴胞胎。<a id="a-6"></a>何谓五德。<a id="a-7"></a>一者身上光灭。<a id="a-8"></a>二者头上华萎。<a id="a-9"></a>三者不乐本坐。<a id="a-A"></a>四者腋下汗臭。<a id="a-B"></a>五者尘土著身。<a id="a-C"></a>以此五事自知福尽甚大愁忧。<a id="a-D"></a>自念三界之中济人苦厄唯有佛耳。<a id="a-E"></a>于是奔驰往到佛所。<a id="a-F"></a>时佛在耆阇崛山石室中。<a id="a-G"></a>坐禅入普济三昧。<a id="a-H"></a>天帝见佛稽首作礼伏地。<a id="a-I"></a>至心三自归命佛法圣众。<a id="a-J"></a>未起之间其命忽出。<a id="a-K"></a>便至陶家驴母腹中作子。<a id="a-L"></a>时驴自解走瓦坏间破坏坏器。<a id="a-M"></a>其主打之寻时伤胎。<a id="a-N"></a>其神即还入故身中。<a id="a-O"></a>五德还备复为天帝。<a id="a-P"></a>佛三昧觉赞言。<a id="a-Q"></a>善哉天帝。<a id="a-R"></a>能于殒命之际。<a id="a-S"></a>归命三尊罪对已毕不更勤苦。<a id="a-T"></a>尔时世尊以偈颂曰。</p>
  <p id="aU">所行非常　　谓兴衰法　　夫生辄死</p>
  <p id="aV">此灭为乐　　譬如陶家　　埏埴作器</p>
  <p id="aW">一切要坏　　人命亦然</p>
  <p id="aX">帝释闻偈知无常之要。<a id="a-Y"></a>达罪福之变。<a id="a-Z"></a>解兴衰之本。<a id="a-a"></a>遵寂灭之行。<a id="a-b"></a>欢喜奉受得须陀洹道。</p>
  <p id="ac">昔佛在舍卫国精舍中。<a id="a-d"></a>为诸天人龙鬼说法。<a id="a-e"></a>时国王波斯匿大夫人。<a id="a-f"></a>年过九十卒得重病。<a id="a-g"></a>毉药望差遂便丧亡。<a id="a-h"></a>王及国臣如法葬送。<a id="a-i"></a>迁神坟墓。<a id="a-j"></a>葬送毕讫还过佛所。<a id="a-k"></a>脱服跣袜前礼佛足。<a id="a-l"></a>佛命令坐而问之曰。<a id="a-m"></a>王所从来衣粗形异何所施为也。<a id="a-n"></a>王稽首曰。<a id="a-o"></a>国大夫人年过九十间得重病。<a id="a-p"></a>奄便丧亡。<a id="a-q"></a>遣送灵柩迁葬坟墓。<a id="a-r"></a>今始来还过觐圣尊。<a id="a-s"></a>佛告王曰。<a id="a-t"></a>自古至今大畏有四。<a id="a-u"></a>生则老枯病无光泽。<a id="a-v"></a>死则神去亲属别离。<a id="a-w"></a>是谓为四。<a id="a-x"></a>不与人期万物无常难得久居。<a id="a-y"></a>一日过去人命亦然。<a id="a-z"></a>如五河流昼夜无息。<a id="a-10"></a>人命驶疾亦复如是。<a id="a-11"></a>于是世尊即说偈言。</p>
  <p id="a12">如河驶流　　往而不返　　人命如是</p>
  <p id="a13">逝者不还</p>
  <p id="a14">佛告大王世皆有是。<a id="a-15"></a>无长存者皆当归死无有脱者。<a id="a-16"></a>往昔国王诸佛真人五通仙士。<a id="a-17"></a>亦皆过去无能住者。<a id="a-18"></a>空为悲感以殒躯形。<a id="a-19"></a>夫为孝子哀愍亡者为福为德。<a id="a-1A"></a>以归流之福祐往追如饷远人。<a id="a-1B"></a>佛说是时。<a id="a-1C"></a>王及群臣莫不欢喜忘忧除患。<a id="a-1D"></a>诸来一切皆得道迹。</p>
  <p id="a1E">昔佛在罗阅只竹园中。<a id="a-1F"></a>与诸弟子入城受请说法毕讫。<a id="a-1G"></a>晡时出城道逢一人驱大群牛放还入城。<a id="a-1H"></a>肥饱跳腾转相抵触。<a id="a-1I"></a>于是世尊即说偈言。</p>
  <p id="a1J">譬人操杖　　行牧食牛　　老死犹然</p>
  <p id="a1K">亦养命去　　千百非一　　族姓男女</p>
  <p id="a1L">贮聚财产　　无不衰丧　　生者日夜</p>
  <p id="a1M">命自攻削　　寿之消尽　　如[榮-木+巾][雨/井]水</p>
  <p id="a1N">佛到竹林洗足却坐。<a id="a-1O"></a>阿难即前稽首问言世尊。<a id="a-1P"></a>向者道中说此三偈。<a id="a-1Q"></a>不审其义愿蒙开化。<a id="a-1R"></a>佛告阿难。<a id="a-1S"></a>汝见有人驱放群牛不。<a id="a-1T"></a>唯然见之。<a id="a-1U"></a>佛告阿难。<a id="a-1V"></a>此屠家群牛。<a id="a-1W"></a>本有千头。<a id="a-1X"></a>屠儿日日遣人出城。<a id="a-1Y"></a>求好水草养令肥长。<a id="a-1Z"></a>择取肥者日牵杀之。<a id="a-1a"></a>杀之死者过半而余者不觉。<a id="a-1b"></a>方相抵粗跳腾鸣吼。<a id="a-1c"></a>伤其无智故说偈耳。<a id="a-1d"></a>佛语阿难。<a id="a-1e"></a>何但此牛。<a id="a-1f"></a>世人亦尔。<a id="a-1g"></a>计于吾我不知非常。<a id="a-1h"></a>饕餮五欲养育其身。<a id="a-1i"></a>快心极意更相残贼。<a id="a-1j"></a>无常宿对卒至无期。<a id="a-1k"></a>曚曚不觉何异于此也。<a id="a-1l"></a>时坐中有贪养比丘二百人。<a id="a-1m"></a>闻法自励逮六神通得阿罗汉。<a id="a-1n"></a>众坐悲喜为佛作礼。</p>
  <p id="a1o">昔佛在舍卫国祇树给孤独园。<a id="a-1p"></a>为诸弟子说法。<a id="a-1q"></a>时有梵志女。<a id="a-1r"></a>年十四五。<a id="a-1s"></a>端正聪辩。<a id="a-1t"></a>父甚怜爱。<a id="a-1u"></a>卒得重病即便丧亡。<a id="a-1v"></a>田有熟麦为野火所烧。<a id="a-1w"></a>梵志得此忧恼愁愦失意恍惚。<a id="a-1x"></a>譬如狂人不能自解。<a id="a-1y"></a>传闻人说佛为大圣天人之师。<a id="a-1z"></a>演说经道忘忧除患。<a id="a-20"></a>于是梵志往到佛所。<a id="a-21"></a>作礼长跪白佛言。<a id="a-22"></a>素少子息。<a id="a-23"></a>唯有一女。<a id="a-24"></a>爱以忘忧。<a id="a-25"></a>卒得重病舍我丧亡。<a id="a-26"></a>天性悼愍。<a id="a-27"></a>情不自胜。<a id="a-28"></a>唯愿世尊垂神开化释我忧结。<a id="a-29"></a>佛告梵志世有四事。<a id="a-2A"></a>不可得久。<a id="a-2B"></a>何谓为四。<a id="a-2C"></a>一者有常必无常。<a id="a-2D"></a>二者富贵必贫贱。<a id="a-2E"></a>三者合会必别离。<a id="a-2F"></a>四者强健必当死。<a id="a-2G"></a>于是世尊即说偈言。</p>
  <p id="a2H">常者皆尽　　高者必堕　　合会有离</p>
  <p id="a2I">生者有死</p>
  <p id="a2J">梵志闻偈心即开解。<a id="a-2K"></a>愿作比丘。<a id="a-2L"></a>须发自堕即成比丘。<a id="a-2M"></a>重惟非常得罗汉道。</p>
  <p id="a2N">昔佛在罗阅只耆阇崛山中。<a id="a-2O"></a>时城内有淫女人。<a id="a-2P"></a>名曰莲华。<a id="a-2Q"></a>姿容端正国中无双。<a id="a-2R"></a>大臣子弟莫不寻敬。<a id="a-2S"></a>尔时莲华善心自生。<a id="a-2T"></a>欲弃世事作比丘尼。<a id="a-2U"></a>即诣山中就到佛所。<a id="a-2V"></a>未至中道有流泉水。<a id="a-2W"></a>莲华饮水澡手。<a id="a-2X"></a>自见面像容色红辉头发绀青。<a id="a-2Y"></a>形貌方正挺特无比。<a id="a-2Z"></a>心自悔曰。<a id="a-2a"></a>人生于世形体如此。<a id="a-2b"></a>云何自弃行作沙门。<a id="a-2c"></a>且当顺时快我私情。<a id="a-2d"></a>念已便还。<a id="a-2e"></a>佛知莲华应当化度。<a id="a-2f"></a>化作一妇人端正绝世。<a id="a-2g"></a>复胜莲华数千万倍寻路逆来。<a id="a-2h"></a>莲华见之心甚爱敬。<a id="a-2i"></a>即问化人从何所来。<a id="a-2j"></a>夫主儿子父兄中外皆在何许。<a id="a-2k"></a>云何独行而无将从。<a id="a-2l"></a>化人答言从城中来欲还归家。<a id="a-2m"></a>虽不相识宁可共还。<a id="a-2n"></a>到泉水上坐息共语不。<a id="a-2o"></a>莲华言善。<a id="a-2p"></a>二人相将还到水上。<a id="a-2q"></a>陈意委曲。<a id="a-2r"></a>化人睡来枕莲华膝眠。<a id="a-2s"></a>须臾之顷忽然命绝。<a id="a-2t"></a>膖胀臭烂腹溃虫出。<a id="a-2u"></a>齿落发堕肢体解散。<a id="a-2v"></a>莲华见之心大惊怖。<a id="a-2w"></a>云何好人忽便无常。<a id="a-2x"></a>此人尚尔我岂久存。<a id="a-2y"></a>故当诣佛精进学道。<a id="a-2z"></a>即至佛所五体投地。<a id="a-30"></a>作礼已讫具以所见向佛说之。<a id="a-31"></a>佛告莲华。<a id="a-32"></a>人有四事不可恃怙。<a id="a-33"></a>何谓为四。<a id="a-34"></a>一者少壮会当归老。<a id="a-35"></a>二者强健会当归死。<a id="a-36"></a>三者六亲聚欢娱乐会当别离。<a id="a-37"></a>四者财宝积聚要当分散。<a id="a-38"></a>于是世尊即说偈言。</p>
  <p id="a39">老则色衰　　所病自坏　　形败腐朽</p>
  <p id="a3A">命终其然　　是身何用　　洹漏臭处</p>
  <p id="a3B">为病所困　　有老死患　　嗜欲自恣</p>
  <p id="a3C">非法是增　　不见闻变　　寿命无常</p>
  <p id="a3D">非有子恃　　亦非父兄　　为死所迫</p>
  <p id="a3E">无亲可怙</p>
  <p id="a3F">莲华闻法欣然解释。<a id="a-3G"></a>观身如化命不久停。<a id="a-3H"></a>唯有道德泥洹永安。<a id="a-3I"></a>即前白佛愿为比丘尼。<a id="a-3J"></a>佛言善哉头发自堕。<a id="a-3K"></a>即成比丘尼。<a id="a-3L"></a>思惟止观即得罗汉。<a id="a-3M"></a>诸在坐者闻佛所说莫不欢喜。</p>
  <p id="a3N">昔佛在王舍城竹园中说法。<a id="a-3O"></a>时有梵志兄弟四人。<a id="a-3P"></a>各得五通。<a id="a-3Q"></a>却后七日皆当命尽。<a id="a-3R"></a>自共议言五通之力。<a id="a-3S"></a>反覆天地手扪日月。<a id="a-3T"></a>移山住流靡所不能。<a id="a-3U"></a>宁当不能避此死。<a id="a-3V"></a>对一人言。<a id="a-3W"></a>吾入大海上不出现。<a id="a-3X"></a>下不至底正处其中。<a id="a-3Y"></a>无常杀鬼安知我处一人言。<a id="a-3Z"></a>吾入须弥山中。<a id="a-3a"></a>还合其表令无际现。<a id="a-3b"></a>无常杀鬼安知吾处。<a id="a-3c"></a>一人言。<a id="a-3d"></a>吾当轻举隐虚空中。<a id="a-3e"></a>无常杀鬼安知吾处。<a id="a-3f"></a>一人言。<a id="a-3g"></a>吾当藏入大市之中。<a id="a-3h"></a>无常杀鬼趣得一人。<a id="a-3i"></a>何必求吾也。<a id="a-3j"></a>四人议讫相将辞王。<a id="a-3k"></a>吾等寿算余有七日。<a id="a-3l"></a>今欲逃命冀当得脱还。<a id="a-3m"></a>乃觐省唯愿进德。<a id="a-3n"></a>于是别去。<a id="a-3o"></a>各到所在七日期满。<a id="a-3p"></a>各以命终犹果熟落。<a id="a-3q"></a>市监白王有一梵志卒死市中。<a id="a-3r"></a>王乃悟曰。<a id="a-3s"></a>四人避对。<a id="a-3t"></a>一人已死其余三人岂得独免。<a id="a-3u"></a>王即严驾往至佛所。<a id="a-3v"></a>作礼却坐王白佛言。<a id="a-3w"></a>近有梵志兄弟四人。<a id="a-3x"></a>各获五通自知命尽皆共避之。<a id="a-3y"></a>不审今者皆能得脱不。<a id="a-3z"></a>佛告大王人有四事。<a id="a-40"></a>不可得离。<a id="a-41"></a>何谓为四。<a id="a-42"></a>一者在中阴中。<a id="a-43"></a>不得不受生。<a id="a-44"></a>二者已生不得不受老。<a id="a-45"></a>三者已老不得不受病。<a id="a-46"></a>四者已病不得不受死。<a id="a-47"></a>于是世尊即说偈言。</p>
  <p id="a48">非空非海中　　非入山石间</p>
  <p id="a49">无有地方所　　脱之不受死</p>
  <p id="a4A">是务是吾作　　当作令致是</p>
  <p id="a4B">人为此躁扰　　履践老死忧</p>
  <p id="a4C">知此能自静　　如是见生尽</p>
  <p id="a4D">比丘厌魔兵　　从生死得度</p>
  <p id="a4E">王闻佛言叹曰。<a id="a-4F"></a>善哉诚如尊教。<a id="a-4G"></a>四人避对一人已死。<a id="a-4H"></a>禄命有分余复然矣。<a id="a-4I"></a>群臣从官莫不信受。</p>
  <p data-pb></p>
  <h2 id="a4J">教学品第二</h2>
  <p id="a4K">昔佛在舍卫国祇树精舍。<a id="a-4L"></a>佛告诸比丘。<a id="a-4M"></a>当勤修道除弃阴盖。<a id="a-4N"></a>心明神定可免众苦。<a id="a-4O"></a>有一比丘志不明达。<a id="a-4P"></a>饱食入室闭房静眠。<a id="a-4Q"></a>爱身快意不观非常。<a id="a-4R"></a>冥冥懈怠无复昼夜。<a id="a-4S"></a>却后七日其命将终。<a id="a-4T"></a>佛愍伤之。<a id="a-4U"></a>惧堕恶道即入其室。<a id="a-4V"></a>弹指觉曰。</p>
  <p id="a4W">咄起何为寐　　螉螺蚌蠹类</p>
  <p id="a4X">隐蔽以不净　　迷惑计为身</p>
  <p id="a4Y">焉有被斫疮　　心如婴病痛</p>
  <p id="a4Z">遘于众厄难　　而反为用眠</p>
  <p id="a4a">思而不放逸　　为仁学仁迹</p>
  <p id="a4b">从是无有忧　　常念自灭意</p>
  <p id="a4c">正见学务增　　是为世间明</p>
  <p id="a4d">所生福千倍　　终不堕恶道</p>
  <p id="a4e">比丘闻偈即便惊寤。<a id="a-4f"></a>见佛亲诲加敬悚息。<a id="a-4g"></a>即起稽首为佛作礼。<a id="a-4h"></a>佛告比丘。<a id="a-4i"></a>汝宁自识本宿命不。<a id="a-4j"></a>比丘对曰。<a id="a-4k"></a>阴盖所覆实不自识也。<a id="a-4l"></a>佛告比丘。<a id="a-4m"></a>昔维卫佛时。<a id="a-4n"></a>汝曾出家贪身利养。<a id="a-4o"></a>不念经戒。<a id="a-4p"></a>饱食却眠不念非常。<a id="a-4q"></a>命终魂神生螉虫中。<a id="a-4r"></a>积五万岁寿尽复为螺蚌之虫。<a id="a-4s"></a>树中蠹虫各五万岁。<a id="a-4t"></a>此四品虫生长冥中。<a id="a-4u"></a>贪身爱命乐处幽隐。<a id="a-4v"></a>以冥为家不喜光明。<a id="a-4w"></a>一眠之时百岁乃觉。<a id="a-4x"></a>缠绵罪网不求出要。<a id="a-4y"></a>今始罪毕得为沙门。<a id="a-4z"></a>如何睡眠不知厌足。<a id="a-50"></a>于是比丘重闻宿缘。<a id="a-51"></a>惭怖自责。<a id="a-52"></a>五盖云除即得罗汉。</p>
  <p id="a53">昔佛在舍卫国祇树给孤独园。<a id="a-54"></a>与诸天人四辈说法。<a id="a-55"></a>时有一年少比丘。<a id="a-56"></a>为人顽愚质直疏野。<a id="a-57"></a>未解道要。<a id="a-58"></a>情意兴盛思想于欲。<a id="a-59"></a>阳气隆盛不能自制。<a id="a-5A"></a>以此为恼不获度世。<a id="a-5B"></a>坐自思惟有根断者。<a id="a-5C"></a>然后清净可得道迹。<a id="a-5D"></a>即至檀越家。<a id="a-5E"></a>从之借斧还房闭户脱去衣服。<a id="a-5F"></a>坐木板上欲自斫阴正坐。<a id="a-5G"></a>此阴令我勤苦。<a id="a-5H"></a>经历生死无央数劫。<a id="a-5I"></a>三涂六趣皆由色欲。<a id="a-5J"></a>不断此者无缘得道。<a id="a-5K"></a>佛知其意愚痴乃尔。<a id="a-5L"></a>道从制心心是根源。<a id="a-5M"></a>不知当死自害堕罪长受苦痛。<a id="a-5N"></a>于是世尊往入其房。<a id="a-5O"></a>即问比丘。<a id="a-5P"></a>欲作何等。<a id="a-5Q"></a>放斧着衣礼佛自陈。<a id="a-5R"></a>学道日久未解法门。<a id="a-5S"></a>每坐禅定垂当得道为欲所盖。<a id="a-5T"></a>阳气隆盛意惑目冥。<a id="a-5U"></a>不觉天地谛自责念事皆由此。<a id="a-5V"></a>是以借斧欲断制之。<a id="a-5W"></a>佛告比丘。<a id="a-5X"></a>卿何愚痴不解道理。<a id="a-5Y"></a>欲求道者先断其痴然后制心。<a id="a-5Z"></a>心者善恶之根源。<a id="a-5a"></a>欲断根者先制其心。<a id="a-5b"></a>心定意解然后得道。<a id="a-5c"></a>于是世尊即说偈言。</p>
  <p id="a5d">学先断母　　率君二臣　　废诸营从</p>
  <p id="a5e">是上道人</p>
  <p id="a5f">佛告比丘。<a id="a-5g"></a>十二因缘以痴为本。<a id="a-5h"></a>痴者众罪之源。<a id="a-5i"></a>智者众行之本。<a id="a-5j"></a>先当断痴然后意定。<a id="a-5k"></a>佛说是已比丘惭愧即自责言。<a id="a-5l"></a>我为愚痴迷惑来。<a id="a-5m"></a>久不解古典使如此耳。<a id="a-5n"></a>今佛所说甚为妙哉。<a id="a-5o"></a>内思正定安般。<a id="a-5p"></a>守意制心伏情杜闭诸欲。<a id="a-5q"></a>即得定意在于佛前逮得应真。</p>
  <p id="a5r">昔佛在罗阅只国灵鹫山中。<a id="a-5s"></a>为诸天人国王大臣说甘露法。<a id="a-5t"></a>有一比丘刚猛勇健。<a id="a-5u"></a>佛知其意遣至山后鬼神谷中。<a id="a-5v"></a>令树下坐数息求定。<a id="a-5w"></a>知息长短安般守意。<a id="a-5x"></a>断求灭苦可得泥洹。<a id="a-5y"></a>比丘受教往至谷中欲坐定意。<a id="a-5z"></a>但闻山中鬼神语声不见其形。<a id="a-60"></a>但有音声悚息。<a id="a-61"></a>怖惧不能自宁。<a id="a-62"></a>意欲悔还即自念言。<a id="a-63"></a>居家大富宗族。<a id="a-64"></a>又强出家学道独见安处。<a id="a-65"></a>鬼神深山既无伴侣又无行人。<a id="a-66"></a>但有诸鬼数来怖人。<a id="a-67"></a>思惟如是未去之间。<a id="a-68"></a>于是世尊往到其边。<a id="a-69"></a>坐一树下而问之曰。<a id="a-6A"></a>汝独在此将无怖惧耶。<a id="a-6B"></a>比丘稽首白言。<a id="a-6C"></a>初未曾入山在此实忧。<a id="a-6D"></a>须臾之间有一野象王来在边。<a id="a-6E"></a>倚一树卧心独欢喜。<a id="a-6F"></a>远离诸象一何快哉。<a id="a-6G"></a>佛知象意告比丘曰。<a id="a-6H"></a>汝宁知是象所由来不。<a id="a-6I"></a>对曰。<a id="a-6J"></a>不审。<a id="a-6K"></a>佛告比丘。<a id="a-6L"></a>此象眷属大小五百余头。<a id="a-6M"></a>厌患小象舍来至此倚树而卧。<a id="a-6N"></a>自念得离恩爱牢狱一何快哉。<a id="a-6O"></a>象是畜生犹思闲静。<a id="a-6P"></a>况汝舍家欲求度世。<a id="a-6Q"></a>方以独自欲求伴侣。<a id="a-6R"></a>愚冥伴侣多所伤败。<a id="a-6S"></a>独住无对亦无谋议。<a id="a-6T"></a>宁独修道不用愚伴。<a id="a-6U"></a>于是世尊即说偈言。</p>
  <p id="a6V">学无朋类　　不得善友　　宁独守善</p>
  <p id="a6W">不与愚偕　　乐戒学行　　奚用伴为</p>
  <p id="a6X">独善无忧　　如空野象</p>
  <p id="a6Y">佛说是时比丘意解。<a id="a-6Z"></a>内思圣教即得应真。<a id="a-6a"></a>谷中鬼神亦皆闻解为佛弟子。<a id="a-6b"></a>受誓诫敕不复侵民。<a id="a-6c"></a>佛与比丘共还精舍。</p>
  <p data-pb></p>
  <h2 id="a6d">护戒品第二</h2>
  <p id="a6e">昔佛在舍卫国只桓精舍。<a id="a-6f"></a>为诸天人宣演经法。<a id="a-6g"></a>时罗阅只国有二新学比丘。<a id="a-6h"></a>欲往见佛。<a id="a-6i"></a>二国中间旷无人民。<a id="a-6j"></a>于时旱热泉水枯竭。<a id="a-6k"></a>二人饥渴热暍呼吸故泉之中有升余水而有细虫不可得饮二人相对曰。<a id="a-6l"></a>故从远来欲望见佛。<a id="a-6m"></a>不图今日没命于此也。<a id="a-6n"></a>一人言曰且当饮水以济吾命。<a id="a-6o"></a>进前见佛焉知其余也。<a id="a-6p"></a>一人答曰。<a id="a-6q"></a>佛之明戒仁慈为首。<a id="a-6r"></a>残生自活见佛无益宁守戒而死不犯戒而生也。<a id="a-6s"></a>一人即起极意快饮。<a id="a-6t"></a>于是进路。<a id="a-6u"></a>一人不饮遂致殒命。<a id="a-6v"></a>即生第二忉利天上。<a id="a-6w"></a>思惟自省即识宿命持戒不犯。<a id="a-6x"></a>今来生此信哉福报其不远矣。<a id="a-6y"></a>即持华香下到佛所。<a id="a-6z"></a>为佛作礼却住一面。<a id="a-70"></a>其饮水者道路疲顿经日乃达。<a id="a-71"></a>见佛神德至尊巍巍。<a id="a-72"></a>稽首礼毕涕泣自陈。<a id="a-73"></a>我伴一人于彼命终感其不达愿佛知之。<a id="a-74"></a>佛言。<a id="a-75"></a>吾已明矣。<a id="a-76"></a>佛以手指曰。<a id="a-77"></a>今此天人则汝伴也。<a id="a-78"></a>全戒生天又先至矣。<a id="a-79"></a>于是世尊披胸示之。<a id="a-7A"></a>汝观我形不奉我戒。<a id="a-7B"></a>虽云见我我不见汝也。<a id="a-7C"></a>去我万里奉行经戒此人则为在我目前。<a id="a-7D"></a>于是世尊即说偈言。</p>
  <p id="a7E">学而多闻　　持戒不失　　两世见誉</p>
  <p id="a7F">所愿者得　　学而寡闻　　持戒不完</p>
  <p id="a7G">两世受痛　　丧其本愿　　夫学有二</p>
  <p id="a7H">常亲多闻　　安谛解义　　虽困不耶</p>
  <p id="a7I">于是比丘闻偈。<a id="a-7J"></a>惭怖稽首悔过嘿思所行。<a id="a-7K"></a>天人闻偈心意欣悦逮得法眼。<a id="a-7L"></a>天人众会莫不奉行。</p>
  <p data-pb></p>
  <h2 id="a7M">多闻品第三</h2>
  <p id="a7N">昔舍卫国有一贫家。<a id="a-7O"></a>夫妇悭恶不信道德。<a id="a-7P"></a>佛愍其愚现为贫凡沙门。<a id="a-7Q"></a>诣门分卫。<a id="a-7R"></a>时夫不在其妇骂詈无有道理。<a id="a-7S"></a>沙门语曰。<a id="a-7T"></a>吾为道士乞丐自居。<a id="a-7U"></a>不得骂詈唯望一食耳。<a id="a-7V"></a>主人妇曰。<a id="a-7W"></a>若汝立死食尚叵得。<a id="a-7X"></a>况今平健欲望我食。<a id="a-7Y"></a>但稽留时节不如早去。<a id="a-7Z"></a>于是沙门住立其前。<a id="a-7a"></a>戴眼抒气便现死相。<a id="a-7b"></a>身体膖胀鼻口虫出。<a id="a-7c"></a>腹溃肠烂不净流漫。<a id="a-7d"></a>其妇见此恐怖失声。<a id="a-7e"></a>弃而舍走于是道人忽然舍去。<a id="a-7f"></a>去舍数里坐树下息。<a id="a-7g"></a>其夫来归道中见妇怪其惊怖。<a id="a-7h"></a>其妇语夫。<a id="a-7i"></a>有一沙门见怖如此。<a id="a-7j"></a>夫大嗔怒问为所在。<a id="a-7k"></a>妇曰。<a id="a-7l"></a>已去想亦未远。<a id="a-7m"></a>夫即执弓。<a id="a-7n"></a>带刀。<a id="a-7o"></a>寻迹往逐张弓拔刀。<a id="a-7p"></a>奔走直前欲斫道人。<a id="a-7q"></a>道人即化作琉璃小城以自围绕其人。<a id="a-7r"></a>绕城数匝不能得入。<a id="a-7s"></a>即问道人何不开门。<a id="a-7t"></a>道人曰。<a id="a-7u"></a>欲使开门弃汝弓刀。<a id="a-7v"></a>其人自念。<a id="a-7w"></a>当随其语。<a id="a-7x"></a>若当得入手拳加之。<a id="a-7y"></a>寻弃弓刀门故不开。<a id="a-7z"></a>复语道人。<a id="a-80"></a>已弃弓刀门何不开。<a id="a-81"></a>道人曰。<a id="a-82"></a>吾使汝弃心中恶意弓刀耳。<a id="a-83"></a>非谓手中弓刀也。<a id="a-84"></a>于是其人心惊体悸。<a id="a-85"></a>道人神圣乃知我心。<a id="a-86"></a>即便叩头悔过稽首道人曰。<a id="a-87"></a>我有弊妻不识真人。<a id="a-88"></a>使我兴恶。<a id="a-89"></a>愿小垂慈莫便见舍。<a id="a-8A"></a>今欲将来劝令修道。<a id="a-8B"></a>即起还归。<a id="a-8C"></a>其妻问曰。<a id="a-8D"></a>沙门所在。<a id="a-8E"></a>其夫具说神变之德。<a id="a-8F"></a>今者在彼卿自宜往改悔灭罪。<a id="a-8G"></a>于是夫妻至道人所。<a id="a-8H"></a>五体悔过愿为弟子。<a id="a-8I"></a>长跪问曰。<a id="a-8J"></a>道人神变圣达乃尔。<a id="a-8K"></a>有琉璃城坚固难踰。<a id="a-8L"></a>志明意定。<a id="a-8M"></a>永无忧患。<a id="a-8N"></a>行何道德致此神妙。<a id="a-8O"></a>道人答曰。<a id="a-8P"></a>吾博学无厌奉法不懈。<a id="a-8Q"></a>精进持戒慧不放逸。<a id="a-8R"></a>缘是得道自致泥洹。<a id="a-8S"></a>于是道人因说偈言。</p>
  <p id="a8T">多闻能持故　　奉法为垣墙</p>
  <p id="a8U">精进难踰毁　　从是戒慧成</p>
  <p id="a8V">多闻令志明　　已明智慧增</p>
  <p id="a8W">智则博解义　　见义行法安</p>
  <p id="a8X">多闻能除忧　　能以定为欢</p>
  <p id="a8Y">善说甘露法　　自致得泥洹</p>
  <p id="a8Z">闻为知法律　　解疑亦见正</p>
  <p id="a8a">从闻舍非法　　行到不死处</p>
  <p id="a8b">道人说偈已。<a id="a-8c"></a>现佛光相洪晖赫奕照曜天地。<a id="a-8d"></a>夫妻惊愕精神战惧。<a id="a-8e"></a>改恶洗心头脑打地。<a id="a-8f"></a>坏二十亿恶得须陀洹道。</p>
  <p id="a8g">昔佛在拘睒尼国美音精舍。<a id="a-8h"></a>与诸四辈广说大法。<a id="a-8i"></a>有一梵志道士。<a id="a-8j"></a>智博通达众经备举无事不贯。<a id="a-8k"></a>贡高自誉天下无比。<a id="a-8l"></a>求敌而行无敢应者。<a id="a-8m"></a>昼日执炬行城市中。<a id="a-8n"></a>人问之曰。<a id="a-8o"></a>何以昼日执炬而行。<a id="a-8p"></a>梵志答曰。<a id="a-8q"></a>世皆愚冥目无所见。<a id="a-8r"></a>是以执炬以照之耳。<a id="a-8s"></a>观察世间无敢言者。<a id="a-8t"></a>佛知梵志宿福应度。<a id="a-8u"></a>而行贡高求胜名誉。<a id="a-8v"></a>不计无常自恃憍。<a id="a-8w"></a>恣如是当堕太山地狱。<a id="a-8x"></a>无央数劫求出甚难。<a id="a-8y"></a>佛即化作一贤者居肆上坐。<a id="a-8z"></a>即呼梵志何为作此。<a id="a-90"></a>梵志答曰。<a id="a-91"></a>以众人冥昼夜不见明。<a id="a-92"></a>故执炬火而照之耳。<a id="a-93"></a>贤者重问梵志。<a id="a-94"></a>经中有四明法为知之不。<a id="a-95"></a>对曰。<a id="a-96"></a>不审。<a id="a-97"></a>何谓四明法。<a id="a-98"></a>一者明于天文地理和调四时。<a id="a-99"></a>二者明于星宿分别五行。<a id="a-9A"></a>三者明于治国绥化有方。<a id="a-9B"></a>四者明于将兵固而无失。<a id="a-9C"></a>卿为梵志有此四明法以不。<a id="a-9D"></a>梵志惭愧弃炬叉手有不及心。<a id="a-9E"></a>佛知其意即还复身。<a id="a-9F"></a>光明炳然晃照天地。<a id="a-9G"></a>便持梵声为梵志说偈言。</p>
  <p id="a9H">若多少有闻　　自大以憍人</p>
  <p id="a9I">是如盲执烛　　照彼不自明</p>
  <p id="a9J">佛说偈已告梵志曰。<a id="a-9K"></a>冥中之甚无过于汝。<a id="a-9L"></a>而昼执炬行入大国。<a id="a-9M"></a>如卿所知何如一尘。<a id="a-9N"></a>梵志闻之有惭愧色。<a id="a-9O"></a>即便叩头愿为弟子。<a id="a-9P"></a>佛即受之令作沙门。<a id="a-9Q"></a>意解妄止即得应真。</p>
  <p id="a9R">昔舍卫国有大长者。<a id="a-9S"></a>名曰须达。<a id="a-9T"></a>得须陀洹。<a id="a-9U"></a>有亲友长者名曰好施。<a id="a-9V"></a>不信佛道及诸医术。<a id="a-9W"></a>时得重病痿顿着床。<a id="a-9X"></a>宗亲知友皆就省问。<a id="a-9Y"></a>劝令治病至死不肯。<a id="a-9Z"></a>答众人言。<a id="a-9a"></a>吾事日月忠孝君父。<a id="a-9b"></a>毕命于此终不改志。<a id="a-9c"></a>须达语曰。<a id="a-9d"></a>吾所事师号曰为佛。<a id="a-9e"></a>神德广被见者得福。<a id="a-9f"></a>可试请来说经咒愿听其所说。<a id="a-9g"></a>言行进趣何如余道。<a id="a-9h"></a>事之与不随卿所志。<a id="a-9i"></a>以卿病久不时除差。<a id="a-9j"></a>劝卿请佛冀蒙其福。<a id="a-9k"></a>好施日佳。<a id="a-9l"></a>卿便为吾请佛及众弟子。<a id="a-9m"></a>须达即便请佛及僧。<a id="a-9n"></a>往诣其门佛放光明内外通彻。<a id="a-9o"></a>长者见光欣然身轻佛前就坐。<a id="a-9p"></a>慰问长者所病何如。<a id="a-9q"></a>昔事何神作何疗治。<a id="a-9r"></a>长者白佛。<a id="a-9s"></a>奉事日月君长先人。<a id="a-9t"></a>恭敬斋戒祈请万端。<a id="a-9u"></a>得病经时未蒙恩祐。<a id="a-9v"></a>医药针炙居门所忌。<a id="a-9w"></a>经戒福德素所不知。<a id="a-9x"></a>先人以来守死于此。<a id="a-9y"></a>佛告长者。<a id="a-9z"></a>人生世间。<a id="a-A0"></a>横死有三有病不治为一横死。<a id="a-A1"></a>治而不慎为二横死。<a id="a-A2"></a>憍恣自用不达逆顺为三横死。<a id="a-A3"></a>如此病者非日月天地先人君父所能除遣。<a id="a-A4"></a>当以明道随时安济。<a id="a-A5"></a>一者四大寒热当须医药。<a id="a-A6"></a>二者众邪恶鬼当须经戒。<a id="a-A7"></a>三者奉事贤圣矜济穷厄。<a id="a-A8"></a>德威神祇福祐群生。<a id="a-A9"></a>以大智慧消去阴盖。<a id="a-AA"></a>奉行如此现世安吉终无抂横。<a id="a-AB"></a>戒慧清净世世常安。<a id="a-AC"></a>于是世尊即说偈言。</p>
  <p id="aAD">事日为明故　　事父为恩故</p>
  <p id="aAE">事君以力故　　闻故事道人</p>
  <p id="aAF">人为命事毉　　欲胜依豪强</p>
  <p id="aAG">法在智慧处　　福行世世明</p>
  <p id="aAH">察友在为务　　别伴在急时</p>
  <p id="aAI">观妻在房乐　　欲知智在说</p>
  <p id="aAJ">为能师见道　　解疑令学明</p>
  <p id="aAK">亦与清净本　　能奉持法藏</p>
  <p id="aAL">闻能今世利　　妻子昆弟友</p>
  <p id="aAM">亦致后世福　　积闻成圣智</p>
  <p id="aAN">能摄为解义　　解则戒不穿</p>
  <p id="aAO">受法猗法者　　从是疾得安</p>
  <p id="aAP">是能散忧恚　　亦除不祥衰</p>
  <p id="aAQ">欲得安隐吉　　当事多闻者</p>
  <p id="aAR">于是长者闻佛说法。<a id="a-AS"></a>心意疑结[火*霍]然云除。<a id="a-AT"></a>良毉进疗委心道德。<a id="a-AU"></a>四大安静众患消除如饮甘露。<a id="a-AV"></a>中外怡怿身安心定。<a id="a-AW"></a>得须陀洹道。<a id="a-AX"></a>宗室国人莫不敬奉。</p>
  <p id="aAY">昔罗阅只国南有大山。<a id="a-AZ"></a>去城二百里。<a id="a-Aa"></a>南土诸国路由此山。<a id="a-Ab"></a>山道深邃有五百贼依崄劫人。<a id="a-Ac"></a>后遂纵横所害狼藉众贾被毒王路不通。<a id="a-Ad"></a>国王追讨不能擒获。<a id="a-Ae"></a>时佛在国哀愍群生。<a id="a-Af"></a>念彼贼辈不知罪福。<a id="a-Ag"></a>世有如来而目不睹。<a id="a-Ah"></a>法鼓日震而耳不闻。<a id="a-Ai"></a>吾不往度如石沉渊。<a id="a-Aj"></a>化作一人着好衣服。<a id="a-Ak"></a>乘马带剑手执弓矢。<a id="a-Al"></a>鞍勒严饰金银庄校。<a id="a-Am"></a>以明月珠垂络马体。<a id="a-An"></a>跨马鸣弦往入山中。<a id="a-Ao"></a>群贼见之以为成事。<a id="a-Ap"></a>作贼积年未有此便。<a id="a-Aq"></a>卵之投石与此何异。<a id="a-Ar"></a>群贼齐头住前。<a id="a-As"></a>围绕挽弓拔刀诤欲剥脱。<a id="a-At"></a>于是化人举弓一发。<a id="a-Au"></a>使五百贼各被一箭。<a id="a-Av"></a>以刀指拟各被一疮。<a id="a-Aw"></a>疮重箭深即皆颠倒。<a id="a-Ax"></a>五百群贼宛转卧地叩头归降。<a id="a-Ay"></a>为是何神威力乃尔。<a id="a-Az"></a>乞蒙原赦以活微命。<a id="a-B0"></a>愿时拔箭使疮除愈。<a id="a-B1"></a>今者疮痛不可堪忍。<a id="a-B2"></a>化人答曰。<a id="a-B3"></a>是疮不痛箭不为深。<a id="a-B4"></a>天下疮重莫过于忧。<a id="a-B5"></a>残害之甚莫过于愚。<a id="a-B6"></a>汝怀贪得之忧残杀之愚。<a id="a-B7"></a>刀疮毒箭终不可愈。<a id="a-B8"></a>此二事者。<a id="a-B9"></a>根本深固勇力壮士所不能拔。<a id="a-BA"></a>唯有经戒多闻慧义。<a id="a-BB"></a>以此明道疗治心病。<a id="a-BC"></a>拔除忧爱愚痴贡高。<a id="a-BD"></a>制伏刚强豪富贪欲积德学慧乃可得除长获安隐。<a id="a-BE"></a>于是化人即现佛身。<a id="a-BF"></a>相好挺特金颜英妙。<a id="a-BG"></a>即说偈言。</p>
  <p id="aBH">斫疮无过忧　　射箭无过愚</p>
  <p id="aBI">是壮莫能拔　　唯从多闻除</p>
  <p id="aBJ">盲者从得眼　　闇者从得烛</p>
  <p id="aBK">示导世间人　　如目将无目</p>
  <p id="aBL">是故可舍痴　　离慢豪富乐</p>
  <p id="aBM">务学事闻者　　是名积聚德</p>
  <p id="aBN">于是五百人见佛光相重闻此偈。<a id="a-BO"></a>叩头归命克心悔过刀疮毒箭自然除愈。<a id="a-BP"></a>欢喜心开即受五戒。<a id="a-BQ"></a>国界安宁莫不欢喜。</p>
  <p data-pb></p>
  <h2 id="aBR">笃信品第四</h2>
  <p id="aBS">昔者舍卫国东南有大江。<a id="a-BT"></a>水既深而广。<a id="a-BU"></a>有五百余家居在岸边。<a id="a-BV"></a>未闻道德度世之行。<a id="a-BW"></a>习于刚强欺诈为务。<a id="a-BX"></a>贪利自恣快心极意。<a id="a-BY"></a>世尊常念其应度者当往度之。<a id="a-BZ"></a>知此诸家福应当度。<a id="a-Ba"></a>于是世尊往至水边坐一树下。<a id="a-Bb"></a>村人见佛光相。<a id="a-Bc"></a>奇异莫不惊肃。<a id="a-Bd"></a>皆往礼敬或拜或揖问讯起居。<a id="a-Be"></a>佛命令坐为说经法。<a id="a-Bf"></a>众人闻之而心不信。<a id="a-Bg"></a>习于欺怠不信真言。<a id="a-Bh"></a>佛便化作一人从江南来。<a id="a-Bi"></a>足行水上正没其踝。<a id="a-Bj"></a>来至佛前稽首礼佛。<a id="a-Bk"></a>众人见之莫不惊怪。<a id="a-Bl"></a>问化人曰。<a id="a-Bm"></a>吾等先人以来居此江边。<a id="a-Bn"></a>未曾闻人行水上者。<a id="a-Bo"></a>卿是何人有何道术履水不没。<a id="a-Bp"></a>愿闻其意。<a id="a-Bq"></a>化人答曰。<a id="a-Br"></a>吾是江南愚直之人。<a id="a-Bs"></a>闻佛在此贪乐道德至南岸边不时得度。<a id="a-Bt"></a>问彼岸人水为深浅。<a id="a-Bu"></a>彼人见语。<a id="a-Bv"></a>水可齐踝何不涉渡。<a id="a-Bw"></a>吾信其言。<a id="a-Bx"></a>便尔来过无他异术。<a id="a-By"></a>佛时赞言。<a id="a-Bz"></a>善哉善哉。<a id="a-C0"></a>夫执信诚谛可度生死之渊。<a id="a-C1"></a>数里之江何足为奇。<a id="a-C2"></a>于是世尊即说偈言。</p>
  <p id="aC3">信能渡渊　　摄为船师　　精进除苦</p>
  <p id="aC4">慧到彼岸　　士有信行　　为圣所誉</p>
  <p id="aC5">乐无为者　　一切缚解　　信乃得道</p>
  <p id="aC6">法致灭度　　从闻得智　　所到有明</p>
  <p id="aC7">信之与戒　　慧意能行　　健夫度慧</p>
  <p id="aC8">从是脱渊</p>
  <p id="aC9">于是村人闻佛所说见信之证。<a id="a-CA"></a>心开信坚皆受五戒为清信士。<a id="a-CB"></a>明信日修法教普闻。</p>
  <p id="aCC">昔佛在世时有大长者名修陀罗。<a id="a-CD"></a>财富无数信向道德。<a id="a-CE"></a>自誓常以腊月八日请佛及僧。<a id="a-CF"></a>终身子孙奉行不废。<a id="a-CG"></a>长者亡时嘱儿勿废。<a id="a-CH"></a>儿名比罗陀。<a id="a-CI"></a>后日渐贫居无所有。<a id="a-CJ"></a>腊月已至无有供办愁戚不乐。<a id="a-CK"></a>佛遣目连往问比罗陀。<a id="a-CL"></a>汝父直月欲至当设何计。<a id="a-CM"></a>比罗陀答言亡父教令不敢违之。<a id="a-CN"></a>唯愿世尊勿见忽弃也。<a id="a-CO"></a>八日中时回光临眄目连还白如是。<a id="a-CP"></a>比罗陀即将妻子至外家质取百两金。<a id="a-CQ"></a>还舍供办一切具足。<a id="a-CR"></a>佛与千二百五十众僧。<a id="a-CS"></a>往诣其舍。<a id="a-CT"></a>坐毕行水下食澡竟还于精舍。<a id="a-CU"></a>比罗陀欢喜不敢悔恨。<a id="a-CV"></a>其日夜半诸故藏中。<a id="a-CW"></a>自然宝物悉满如故。<a id="a-CX"></a>比罗陀夫妇明旦见之。<a id="a-CY"></a>喜而且惧。<a id="a-CZ"></a>惧官见问所从得此。<a id="a-Ca"></a>夫妻共议当往问佛。<a id="a-Cb"></a>寻到佛所具白如此。<a id="a-Cc"></a>佛告比罗陀。<a id="a-Cd"></a>安意快用勿有疑难。<a id="a-Ce"></a>汝之履信不违父教。<a id="a-Cf"></a>持戒惭愧没命不二。<a id="a-Cg"></a>闻施慧道七财满具。<a id="a-Ch"></a>福德所致非为灾变。<a id="a-Ci"></a>智者能行不问男女所生之处。<a id="a-Cj"></a>福应自然。<a id="a-Ck"></a>于是世尊。<a id="a-Cl"></a>即说偈言。</p>
  <p id="aCm">信财戒财　　惭愧亦财　　闻财施财</p>
  <p id="aCn">慧为七财　　从信守戒　　常净观法</p>
  <p id="aCo">慧而履行　　奉教不忘　　生有此财</p>
  <p id="aCp">不问男女　　终已不贫　　贤者识真</p>
  <p id="aCq">比罗陀闻佛所说益加笃信稽首佛足欢喜还家。<a id="a-Cr"></a>具宣佛教诲其妻子。<a id="a-Cs"></a>遂相承继皆得道迹。</p>
  <p data-pb></p>
  <h2 id="aCt">戒慎品第五</h2>
  <p id="aCu">昔波罗奈国有山。<a id="a-Cv"></a>去城四五十里。<a id="a-Cw"></a>有五沙门处山学道。<a id="a-Cx"></a>晨旦出山人间乞食。<a id="a-Cy"></a>食讫还山晚暮乃到。<a id="a-Cz"></a>往还疲极不堪坐禅思惟正定。<a id="a-D0"></a>历年如是不能得道。<a id="a-D1"></a>佛愍念之劳而无获化作一道人往到其所。<a id="a-D2"></a>问诸道人隐居修道得无劳惓。<a id="a-D3"></a>诸沙门言。<a id="a-D4"></a>吾等在此去城既远。<a id="a-D5"></a>四大之身当须饮食。<a id="a-D6"></a>日日供给往还疲劳。<a id="a-D7"></a>经年历岁勤苦竟已。<a id="a-D8"></a>昼日往返暮辄疲顿。<a id="a-D9"></a>不暇复得修道。<a id="a-DA"></a>为当正尔毕命而已。<a id="a-DB"></a>道人语曰。<a id="a-DC"></a>夫为道者以戒为本摄心为行。<a id="a-DD"></a>贱形贵真捐弃躯命。<a id="a-DE"></a>食以支形守意正定。<a id="a-DF"></a>内学止观灭意得道。<a id="a-DG"></a>养身顺情安得免苦。<a id="a-DH"></a>愿诸道人明日莫行吾当供养。<a id="a-DI"></a>使诸道人休息一日。<a id="a-DJ"></a>时五沙门意大欢喜怪未曾有。<a id="a-DK"></a>安心定意不复忧行。<a id="a-DL"></a>明日日中此化道人送食而来。<a id="a-DM"></a>食讫安和心意惔怕。<a id="a-DN"></a>于是化人为说偈言。</p>
  <p id="aDO">比丘立戒　　守摄诸根　　食知自节</p>
  <p id="aDP">寤意令应　　以戒降心　　守意正定</p>
  <p id="aDQ">内学止观　　无忘正智　　明哲守戒</p>
  <p id="aDR">内思正智　　行道如应　　自净除苦</p>
  <p id="aDS">化道人说此偈已。<a id="a-DT"></a>显现佛身光相之容。<a id="a-DU"></a>于是五沙门精神震叠。<a id="a-DV"></a>咸思惟戒即得阿罗汉道。</p>
  <p data-pb></p>
  <h2 id="aDW">惟念品第六</h2>
  <p id="aDX">昔佛在世时。<a id="a-DY"></a>弗加沙王与瓶沙王亲友。<a id="a-DZ"></a>弗加沙王未知佛道。<a id="a-Da"></a>作七宝华以遗瓶沙。<a id="a-Db"></a>瓶沙王得之转奉上佛。<a id="a-Dc"></a>白佛言。<a id="a-Dd"></a>弗加沙王与我为友。<a id="a-De"></a>遗我此华今已上佛。<a id="a-Df"></a>愿令彼王心开意解见佛闻法奉敬圣众。<a id="a-Dg"></a>当以何物以报所遗。<a id="a-Dh"></a>佛告瓶沙。<a id="a-Di"></a>写十二因缘经。<a id="a-Dj"></a>送持与之。<a id="a-Dk"></a>彼王得经心必信解。<a id="a-Dl"></a>即写经卷。<a id="a-Dm"></a>别书文曰。<a id="a-Dn"></a>卿以宝华见遗。<a id="a-Do"></a>今以法华相上。<a id="a-Dp"></a>详思其义果报深美。<a id="a-Dq"></a>到便诵习以同道味。<a id="a-Dr"></a>弗加沙王得经读之。<a id="a-Ds"></a>寻省反覆亘然信解。<a id="a-Dt"></a>喟然叹曰。<a id="a-Du"></a>道化真妙精义安神国荣。<a id="a-Dv"></a>五欲忧恼之元。<a id="a-Dw"></a>累劫习迷始今乃寤。<a id="a-Dx"></a>顾视流俗无可贪乐。<a id="a-Dy"></a>即召群臣国付太子。<a id="a-Dz"></a>便自剃头行作沙门。<a id="a-E0"></a>法服持钵诣罗阅只城外在陶家窑中寄宿。<a id="a-E1"></a>明日当入城分卫。<a id="a-E2"></a>食讫当至佛所奉受经戒。<a id="a-E3"></a>佛以神通知弗加沙明日食时其命将终。<a id="a-E4"></a>故从远来不得见佛。<a id="a-E5"></a>又不闻经甚可怜愍。<a id="a-E6"></a>于是世尊化作沙门。<a id="a-E7"></a>往至陶家欲求寄宿。<a id="a-E8"></a>陶家语曰。<a id="a-E9"></a>向有一沙门。<a id="a-EA"></a>在彼窑中可往共止宿也。<a id="a-EB"></a>把草入窑坐于一面。<a id="a-EC"></a>问弗加沙从何所来师为是谁。<a id="a-ED"></a>以何因缘行作沙门。<a id="a-EE"></a>为见佛未。<a id="a-EF"></a>弗加沙言。<a id="a-EG"></a>吾未见佛。<a id="a-EH"></a>闻十二因缘便作沙门。<a id="a-EI"></a>明日入城乃分卫已。<a id="a-EJ"></a>当往见佛耳。<a id="a-EK"></a>化沙门言。<a id="a-EL"></a>人命危脆朝夕有变。<a id="a-EM"></a>无常宿对卒至无期。<a id="a-EN"></a>但当观身四大所由。<a id="a-EO"></a>合成散灭各还其本。<a id="a-EP"></a>思惟觉意空净无想专念三尊。<a id="a-EQ"></a>布施戒德能知无常见佛无异。<a id="a-ER"></a>方念明日种无益想。<a id="a-ES"></a>时化沙门即说偈言。</p>
  <p id="aET">夫人得善利　　乃来自归佛</p>
  <p id="aEU">是故当昼夜　　常念佛法众</p>
  <p id="aEV">己知自觉意　　是为佛弟子</p>
  <p id="aEW">常当昼夜念　　佛与法及众</p>
  <p id="aEX">念身念非常　　念戒布施德</p>
  <p id="aEY">空不愿无想　　昼夜当念是</p>
  <p id="aEZ">时化沙门在于窑中。<a id="a-Ea"></a>为弗加沙说非常之要。<a id="a-Eb"></a>弗加沙王思惟意定。<a id="a-Ec"></a>即得阿那含道。<a id="a-Ed"></a>佛知已解为现佛身光明相好。<a id="a-Ee"></a>弗加沙王惊喜踊跃。<a id="a-Ef"></a>稽首作礼。<a id="a-Eg"></a>佛重告之曰。<a id="a-Eh"></a>罪对无常毕故莫恐。<a id="a-Ei"></a>弗加沙王言。<a id="a-Ej"></a>敬奉尊教忽然别去。<a id="a-Ek"></a>明日食时弗加沙王。<a id="a-El"></a>入城分卫。<a id="a-Em"></a>于城门中逢新产牸牛护犊。<a id="a-En"></a>抵杀弗加沙王溃腹命终。<a id="a-Eo"></a>即生阿那含天。<a id="a-Ep"></a>佛遣诸弟子耶旬起塔。<a id="a-Eq"></a>佛语诸弟子。<a id="a-Er"></a>罪对之根不可不慎。</p>
  <p data-pb></p>
  <h2 id="aEs">慈仁品第七</h2>
  <p id="aEt">昔佛在罗阅只。<a id="a-Eu"></a>去国五百里有山。<a id="a-Ev"></a>山中有一家。<a id="a-Ew"></a>有百二十二人生长。<a id="a-Ex"></a>山薮杀猎为业。<a id="a-Ey"></a>衣皮食肉初不田作。<a id="a-Ez"></a>奉事鬼神不识三尊。<a id="a-F0"></a>佛以圣智明其应度。<a id="a-F1"></a>往诣其家坐一树下。<a id="a-F2"></a>男子行猎唯有妇女在。<a id="a-F3"></a>见佛光相明照天地。<a id="a-F4"></a>山中木石皆变金色。<a id="a-F5"></a>大小惊喜知佛神人。<a id="a-F6"></a>皆往礼拜供施坐席。<a id="a-F7"></a>佛为诸母人说杀生之罪行慈之福。<a id="a-F8"></a>恩爱一时会有离别。<a id="a-F9"></a>诸母人闻经欢喜。<a id="a-FA"></a>前白佛言。<a id="a-FB"></a>山民贪害以肉为食。<a id="a-FC"></a>欲设微供愿当纳受。<a id="a-FD"></a>佛告诸母人诸佛之法不以肉食。<a id="a-FE"></a>吾已食来不须复办。<a id="a-FF"></a>因告之曰。<a id="a-FG"></a>夫人生世所食无数。<a id="a-FH"></a>何以不作有益之食。<a id="a-FI"></a>而残害群生以自济活。<a id="a-FJ"></a>死堕恶道损而无益。<a id="a-FK"></a>人食五谷当愍众生蠕动之类。<a id="a-FL"></a>莫不贪生。<a id="a-FM"></a>杀彼活已殃罪不朽。<a id="a-FN"></a>慈仁不杀世世无患。<a id="a-FO"></a>于是世尊即说偈言。</p>
  <p id="aFP">为仁不杀　　常能摄身　　是处不死</p>
  <p id="aFQ">所适无患　　不杀为仁　　慎言守心</p>
  <p id="aFR">是处不死　　所适无患　　垂拱无为</p>
  <p id="aFS">不害众生　　无所娆恼　　是应梵天</p>
  <p id="aFT">常以慈哀　　净如佛教　　知足知止</p>
  <p id="aFU">是度生死</p>
  <p id="aFV">佛说偈已男子猎还。<a id="a-FW"></a>诸妇听经不复行迎。<a id="a-FX"></a>其夫惊疑怪不如常。<a id="a-FY"></a>弃肉来归谓有变故至见。<a id="a-FZ"></a>诸妇皆坐佛前叉手听经。<a id="a-Fa"></a>嗔恚声张欲图毁佛。<a id="a-Fb"></a>诸妇谏曰。<a id="a-Fc"></a>此是神人勿兴恶意也。<a id="a-Fd"></a>即各悔过为佛作礼。<a id="a-Fe"></a>佛重为说不杀之福残害之罪。<a id="a-Ff"></a>夫主意解长跪白佛。<a id="a-Fg"></a>吾等生长深山。<a id="a-Fh"></a>以杀猎自居。<a id="a-Fi"></a>罪过累积当行何法得免重殃。<a id="a-Fj"></a>于是世尊即说偈言。</p>
  <p id="aFk">履仁行慈　　博爱济众　　有十一誉</p>
  <p id="aFl">福常随身　　卧安觉安　　不见恶梦</p>
  <p id="aFm">天护仁爱　　不毒不兵　　水火不丧</p>
  <p id="aFn">所在得利　　死升梵天　　是为十一</p>
  <p id="aFo">佛说偈已男女大小百二十二人。<a id="a-Fp"></a>欢欣信受皆奉持五戒。<a id="a-Fq"></a>佛语瓶沙王。<a id="a-Fr"></a>给其田地赐与谷食。<a id="a-Fs"></a>仁化广普国界安宁。</p>
  <p id="aFt">昔有大国王名和默处。<a id="a-Fu"></a>在边境未睹三尊圣妙之化。<a id="a-Fv"></a>奉事梵志外道妖蛊举国奉邪杀生。<a id="a-Fw"></a>祭祀以此为常。<a id="a-Fx"></a>时王母病痿顿着床。<a id="a-Fy"></a>使诸医师不蒙汤药。<a id="a-Fz"></a>遣诸毉女所在请求。<a id="a-G0"></a>经年历岁未得除差。<a id="a-G1"></a>更召国内诸婆罗门得二百人。<a id="a-G2"></a>请入令坐供设饮食而告之曰。<a id="a-G3"></a>吾大夫人病困经久。<a id="a-G4"></a>不知何故乃使如此。<a id="a-G5"></a>卿等多智明识相法天地星宿。<a id="a-G6"></a>有何不可具见告示。<a id="a-G7"></a>诸婆罗门言。<a id="a-G8"></a>星宿倒错阴阳不调故使尔耳。<a id="a-G9"></a>王曰。<a id="a-GA"></a>作何方宜使得除愈。<a id="a-GB"></a>婆罗门言。<a id="a-GC"></a>当于城外平治净处郊祠四山日月星宿。<a id="a-GD"></a>当得百头畜生种种各异类及一少儿杀以祠天。<a id="a-GE"></a>王自躬身将母至彼跪拜请命。<a id="a-GF"></a>然后乃差。<a id="a-GG"></a>王即供办如其所言。<a id="a-GH"></a>驱人象马牛羊百头。<a id="a-GI"></a>随道悲鸣震动天地。<a id="a-GJ"></a>从东门出当就祭坛杀以祠天。<a id="a-GK"></a>世尊大慈普济众生。<a id="a-GL"></a>愍是国王顽愚之甚。<a id="a-GM"></a>云何兴恶杀众生命。<a id="a-GN"></a>欲救一人。<a id="a-GO"></a>于是世尊将从大众往到其国。<a id="a-GP"></a>在城东门道路逢王及婆罗门辈。<a id="a-GQ"></a>所驱畜生悲鸣而来。<a id="a-GR"></a>王遥见佛如日初出如月盛满。<a id="a-GS"></a>光相炳然照曜天地。<a id="a-GT"></a>人民见者莫不爱敬。<a id="a-GU"></a>所驱畜生祭餟之具。<a id="a-GV"></a>皆愿求脱。<a id="a-GW"></a>王即前进下车。<a id="a-GX"></a>却盖为佛作礼。<a id="a-GY"></a>叉手长跪问讯世尊。<a id="a-GZ"></a>佛命令坐问欲所至。<a id="a-Ga"></a>拱手答言。<a id="a-Gb"></a>国大夫人得病经久。<a id="a-Gc"></a>良医神祇无不周遍。<a id="a-Gd"></a>今始欲行解谢星宿四山五岳。<a id="a-Ge"></a>为母请命冀蒙得差。<a id="a-Gf"></a>佛告大王善听一言。<a id="a-Gg"></a>欲得谷食当行耕种。<a id="a-Gh"></a>欲得大富当行布施。<a id="a-Gi"></a>欲得长命当行大慈。<a id="a-Gj"></a>欲得智慧当行学问。<a id="a-Gk"></a>行此四事随其所种。<a id="a-Gl"></a>还得其果。<a id="a-Gm"></a>夫富贵之家。<a id="a-Gn"></a>不贪贫贱之食。<a id="a-Go"></a>诸天以七宝为宫殿。<a id="a-Gp"></a>衣食自然。<a id="a-Gq"></a>岂当舍甘露之餐来食粗秽也。<a id="a-Gr"></a>祠祀淫乱以邪为正。<a id="a-Gs"></a>杀生求生去生道远杀害众命欲救一人安得如此。<a id="a-Gt"></a>于是世尊即说偈言。</p>
  <p id="aGu">若人寿百岁　　勤事天下神</p>
  <p id="aGv">象马用祭祀　　不如行一慈</p>
  <p id="aGw">佛说偈时即放光明烈照天地。<a id="a-Gx"></a>三涂八难莫不欢喜。<a id="a-Gy"></a>各得其所。<a id="a-Gz"></a>国王和默闻说妙法。<a id="a-H0"></a>又睹光明甚大欢喜。<a id="a-H1"></a>即得道迹。<a id="a-H2"></a>病母闻法五情悦豫所患消除。<a id="a-H3"></a>二百梵志睹佛光相。<a id="a-H4"></a>重闻其言惭愧悔过。<a id="a-H5"></a>愿为弟子。<a id="a-H6"></a>佛尽受之。<a id="a-H7"></a>皆作沙门各得如愿。<a id="a-H8"></a>王及大臣请佛供养一月乃去。<a id="a-H9"></a>以法治正国遂兴隆。</p>
  <p data-pb></p>
  <h2 id="aHA">言语品第八</h2>
  <p id="aHB">昔弗加沙王入罗阅只城分卫。<a id="a-HC"></a>于城门中为新产牸牛所抵杀。<a id="a-HD"></a>牛主怖懅卖牛转与他人。<a id="a-HE"></a>其人牵牛欲饮之。<a id="a-HF"></a>牛从后复抵杀其主。<a id="a-HG"></a>其主有子嗔恚取牛杀之。<a id="a-HH"></a>于市卖肉。<a id="a-HI"></a>有田舍人买取牛头。<a id="a-HJ"></a>贯担持归去舍里余。<a id="a-HK"></a>坐树下息。<a id="a-HL"></a>以牛头挂树枝上。<a id="a-HM"></a>须臾绳断牛头来下正堕人上。<a id="a-HN"></a>牛角刺人即时命终。<a id="a-HO"></a>一日之中凡杀三人。<a id="a-HP"></a>瓶沙王闻之怪其如此。<a id="a-HQ"></a>即与群臣行诣佛所。<a id="a-HR"></a>到作礼毕却坐王位。<a id="a-HS"></a>叉手白佛言。<a id="a-HT"></a>大可怪。<a id="a-HU"></a>世尊。<a id="a-HV"></a>一头牸牛而杀三人。<a id="a-HW"></a>将有变故愿闻其意。<a id="a-HX"></a>佛告瓶沙王。<a id="a-HY"></a>罪对有原。<a id="a-HZ"></a>非适今也。<a id="a-Ha"></a>王曰。<a id="a-Hb"></a>愿闻其由。<a id="a-Hc"></a>佛言。<a id="a-Hd"></a>往昔有贾客三人。<a id="a-He"></a>到他国治生。<a id="a-Hf"></a>寄住孤独老母舍。<a id="a-Hg"></a>应雇舍直。<a id="a-Hh"></a>见老母孤独欺不欲与。<a id="a-Hi"></a>伺老母不在。<a id="a-Hj"></a>默声舍去竟不与直。<a id="a-Hk"></a>老母来归不见贾客。<a id="a-Hl"></a>即问比居云皆已去。<a id="a-Hm"></a>老母嗔恚寻后追逐疲顿乃及。<a id="a-Hn"></a>责索舍直。<a id="a-Ho"></a>三贾客逆骂詈言。<a id="a-Hp"></a>我前已相与云何复索。<a id="a-Hq"></a>同声共抵不肯与直。<a id="a-Hr"></a>老母单弱不能奈何。<a id="a-Hs"></a>懊恼咒誓语三贾客。<a id="a-Ht"></a>我今穷厄何忍欺抵。<a id="a-Hu"></a>于我愿我后世所生之处。<a id="a-Hv"></a>若当相值要当杀汝。<a id="a-Hw"></a>正使得道终不相置也。<a id="a-Hx"></a>杀汝乃休不尔不止。<a id="a-Hy"></a>佛语瓶沙王。<a id="a-Hz"></a>尔时老母者。<a id="a-I0"></a>今此牸牛是也。<a id="a-I1"></a>三贾客者弗迦沙等三人为牛所抵杀者是也。<a id="a-I2"></a>于是世尊即说偈言。</p>
  <p id="aI3">恶言骂詈　　憍陵蔑人　　兴起是行</p>
  <p id="aI4">疾怨兹生　　逊言顺辞　　尊敬于人</p>
  <p id="aI5">弃结忍恶　　疾怨自灭　　夫士之生</p>
  <p id="aI6">斧在口中　　所以斩身　　由其恶言</p>
  <p id="aI7">佛说是时瓶沙王官属。<a id="a-I8"></a>一切莫不恭肃。<a id="a-I9"></a>愿崇善行作礼而去。</p>
  <p data-pb></p>
  <h2 id="aIA">双要品第九</h2>
  <p id="aIB">昔舍卫国王名波斯匿。<a id="a-IC"></a>来至佛所。<a id="a-ID"></a>下车却盖解剑脱履拱手直进。<a id="a-IE"></a>五体投地稽首足下长跪白佛。<a id="a-IF"></a>愿以来日于四街道。<a id="a-IG"></a>施设微食欲使国人知佛至尊。<a id="a-IH"></a>愿令众生远鬼妖蛊。<a id="a-II"></a>悉奉五戒以消国患。<a id="a-IJ"></a>佛言。<a id="a-IK"></a>善哉。<a id="a-IL"></a>夫为国主宜有明导率民以道求来世福。<a id="a-IM"></a>王曰。<a id="a-IN"></a>至真请退严办。<a id="a-IO"></a>手自为馔身往奉迎佛与众僧。<a id="a-IP"></a>俱至四衢。<a id="a-IQ"></a>佛至就座。<a id="a-IR"></a>即行澡水手自斟酌。<a id="a-IS"></a>佛饭食毕。<a id="a-IT"></a>于四道头为王说法。<a id="a-IU"></a>观者无数。<a id="a-IV"></a>时有两商人。<a id="a-IW"></a>一人念曰。<a id="a-IX"></a>佛如帝王。<a id="a-IY"></a>弟子犹忠臣。<a id="a-IZ"></a>佛陈明法。<a id="a-Ia"></a>弟子诵宣。<a id="a-Ib"></a>斯王明矣。<a id="a-Ic"></a>知佛可尊屈意奉之。<a id="a-Id"></a>一人念曰。<a id="a-Ie"></a>斯王愚哉。<a id="a-If"></a>尔为国王将复何求。<a id="a-Ig"></a>佛者若牛。<a id="a-Ih"></a>弟子犹车。<a id="a-Ii"></a>彼牛牵车东西南北。<a id="a-Ij"></a>佛亦如是。<a id="a-Ik"></a>子有何道而下意奉之。<a id="a-Il"></a>二人俱去行三十里。<a id="a-Im"></a>亭宿沽酒共饮平论属事。<a id="a-In"></a>其善念者四王护之。<a id="a-Io"></a>其恶念者太山鬼神。<a id="a-Ip"></a>令酒入腹如火烧身。<a id="a-Iq"></a>出亭路卧宛转辙中。<a id="a-Ir"></a>晨商人车五百乘轹杀之焉。<a id="a-Is"></a>伴明日求之已然曰。<a id="a-It"></a>还国见疑杀人取物去。<a id="a-Iu"></a>不义轻身委财。<a id="a-Iv"></a>逝至他国。<a id="a-Iw"></a>国王崩亡无有大子。<a id="a-Ix"></a>谶书云。<a id="a-Iy"></a>中土有微人当王斯土。<a id="a-Iz"></a>故王有神马任王必屈膝。<a id="a-J0"></a>即具严驾神马印绶行求国主。<a id="a-J1"></a>观者数千商人亦出国。<a id="a-J2"></a>太史曰。<a id="a-J3"></a>彼有黄云之盖。<a id="a-J4"></a>斯王者气也。<a id="a-J5"></a>神马屈膝舐商人足。<a id="a-J6"></a>群臣豫作香汤澡浴。<a id="a-J7"></a>拜为国王于是遂处位听省国事。<a id="a-J8"></a>深自思曰。<a id="a-J9"></a>余无微善何缘获此。<a id="a-JA"></a>必是佛恩使之然也。<a id="a-JB"></a>即与群臣向舍卫国遥稽首曰。<a id="a-JC"></a>贱人无德蒙世尊慈恩得王此国。<a id="a-JD"></a>明日愿与应真众俱垂意顾斯。<a id="a-JE"></a>一时三月佛告阿难敕诸比丘。<a id="a-JF"></a>明日彼王请。<a id="a-JG"></a>皆当作变化。<a id="a-JH"></a>令彼国王人民欢喜。<a id="a-JI"></a>各作神足往到彼国。<a id="a-JJ"></a>皆次就座如法俨然。<a id="a-JK"></a>下食毕讫澡手为王说法。<a id="a-JL"></a>王曰。<a id="a-JM"></a>吾本微人素无快德。<a id="a-JN"></a>何缘获斯。<a id="a-JO"></a>佛告王曰。<a id="a-JP"></a>昔彼大王饭佛于四衢道。<a id="a-JQ"></a>王心念言。<a id="a-JR"></a>佛如国王。<a id="a-JS"></a>弟子犹臣下。<a id="a-JT"></a>王种斯核。<a id="a-JU"></a>今自获果。<a id="a-JV"></a>后一人云佛者若牛弟子犹车。<a id="a-JW"></a>彼人自种车轹之核。<a id="a-JX"></a>今在太山地狱为火车所。<a id="a-JY"></a>轹自获其果然。<a id="a-JZ"></a>非王勇健所能致矣。<a id="a-Ja"></a>为善福随为恶祸追。<a id="a-Jb"></a>此为自作。<a id="a-Jc"></a>非天龙鬼神所不能与此。<a id="a-Jd"></a>于是世尊即说偈言。</p>
  <p id="aJe">心为法本　　心尊心使　　中心念恶</p>
  <p id="aJf">即言即行　　罪苦自追　　车轹于辙</p>
  <p id="aJg">心为法本　　心尊心使　　中心念善</p>
  <p id="aJh">即言即行　　福乐自追　　如影随形</p>
  <p id="aJi">佛说经偈已。<a id="a-Jj"></a>王及臣民听者无数。<a id="a-Jk"></a>皆大欢喜逮得法眼。</p>
  <p id="aJl">昔长者须达买太子园田。<a id="a-Jm"></a>共造精舍奉上世尊。<a id="a-Jn"></a>各请佛及僧供养一月。<a id="a-Jo"></a>佛为二人广陈明法。<a id="a-Jp"></a>皆得道迹。<a id="a-Jq"></a>太子只陀欢喜还东宫。<a id="a-Jr"></a>叹佛之德作乐自娱。<a id="a-Js"></a>只弟琉璃。<a id="a-Jt"></a>常在王边。<a id="a-Ju"></a>时王素服与诸近臣及后宫夫人。<a id="a-Jv"></a>往诣佛所稽首礼毕。<a id="a-Jw"></a>一心听经。<a id="a-Jx"></a>琉璃在后典卫御座。<a id="a-Jy"></a>时诸倿臣阿萨陀等。<a id="a-Jz"></a>奸谋启曰。<a id="a-K0"></a>试着大王印绶。<a id="a-K1"></a>坐御座上如似王不。<a id="a-K2"></a>于是琉璃即随其言。<a id="a-K3"></a>被服升座。<a id="a-K4"></a>诸倿臣等皆共拜贺。<a id="a-K5"></a>正似大王千载遭遇黎庶之愿。<a id="a-K6"></a>岂使东宫窥[門@俞]于此。<a id="a-K7"></a>此之御座岂可升而复下也。<a id="a-K8"></a>即率所从贯甲拔剑。<a id="a-K9"></a>自就到祇洹精舍。<a id="a-KA"></a>斥徙大王不得还宫。<a id="a-KB"></a>与王官属战祇洹间。<a id="a-KC"></a>杀王近臣五百余人。<a id="a-KD"></a>王与夫人播迸。<a id="a-KE"></a>晨夜至舍夷国。<a id="a-KF"></a>中道饥饿。<a id="a-KG"></a>王啖芦菔腹胀而薨。<a id="a-KH"></a>于是琉璃遂即专制便拔剑入东宫斫杀兄只。<a id="a-KI"></a>只知无常。<a id="a-KJ"></a>心不恐惧颜色不变。<a id="a-KK"></a>含笑熙怡甘心受刃。<a id="a-KL"></a>命未绝间。<a id="a-KM"></a>闻虚空中自然音乐声迎其魂神。<a id="a-KN"></a>佛于祇洹即说偈言。</p>
  <p id="aKO">造喜后喜　　行善两喜　　彼喜惟欢</p>
  <p id="aKP">见福心安　　今欢后欢　　为善两欢</p>
  <p id="aKQ">厥为自祐　　受福悦豫</p>
  <p id="aKR">是时琉璃王寻兴兵众伐舍夷国。<a id="a-KS"></a>杀害释种道迹之人。<a id="a-KT"></a>残暴无道五逆兼备。<a id="a-KU"></a>佛记琉璃不孝不忠众罪深重。<a id="a-KV"></a>却后七日当为地狱火所烧杀。<a id="a-KW"></a>又太史记记与佛同。<a id="a-KX"></a>王大怖懅即乘船入江。<a id="a-KY"></a>吾今处水火焉得来。<a id="a-KZ"></a>七日日中有自然火。<a id="a-Ka"></a>从水中出烧船覆没。<a id="a-Kb"></a>王亦被烧恐怖毒热忽然沈终。<a id="a-Kc"></a>于是世尊即说偈言。</p>
  <p id="aKd">造忧后忧　　行恶两忧　　彼忧唯惧</p>
  <p id="aKe">见罪心懅　　今悔后悔　　为恶两悔</p>
  <p id="aKf">厥为自殃　　受罪热恼</p>
  <p id="aKg">佛说是已告诸比丘。<a id="a-Kh"></a>太子只者不贪荣位守死怀道。<a id="a-Ki"></a>上生天上安乐自然。<a id="a-Kj"></a>琉璃王者狂愚快意死堕地狱受苦无数。<a id="a-Kk"></a>一切世间豪贵贫贱。<a id="a-Kl"></a>皆归无常无长存者。<a id="a-Km"></a>是以高士殒命。<a id="a-Kn"></a>全行为精神宝。<a id="a-Ko"></a>佛说是时莫不信受。</p>
  <p id="aKp">昔耆阇崛山后有婆罗门七十余家宿福应度。<a id="a-Kq"></a>佛到其村现道神化。<a id="a-Kr"></a>众人见佛光相巍巍莫不敬伏。<a id="a-Ks"></a>佛坐树下问诸梵志。<a id="a-Kt"></a>居此山中为几何世。<a id="a-Ku"></a>有何方业以自供给。<a id="a-Kv"></a>答曰。<a id="a-Kw"></a>居此以来三十余世。<a id="a-Kx"></a>田作畜牧以此为业。<a id="a-Ky"></a>又问。<a id="a-Kz"></a>奉修何行求离生死。<a id="a-L0"></a>答曰。<a id="a-L1"></a>事日月水火。<a id="a-L2"></a>随时祭祠。<a id="a-L3"></a>若有死者。<a id="a-L4"></a>大小聚会唱生梵天以离生死。<a id="a-L5"></a>佛语诸婆罗门。<a id="a-L6"></a>夫田作畜牧祭祠日月水火唱叫生天。<a id="a-L7"></a>非是长存离生死法。<a id="a-L8"></a>极福无过二十八天。<a id="a-L9"></a>无有道慧还堕三涂。<a id="a-LA"></a>唯有出家修清净志。<a id="a-LB"></a>履行寂义可得泥洹。<a id="a-LC"></a>于得世尊即说偈言。</p>
  <p id="aLD">以真为伪　　以伪为真　　是为邪计</p>
  <p id="aLE">不得真利　　知真为真　　见伪为伪</p>
  <p id="aLF">是为正计　　必得真利　　世皆有死</p>
  <p id="aLG">三界无安　　诸天虽乐　　福尽亦丧</p>
  <p id="aLH">观诸世间　　无生不终　　欲离生死</p>
  <p id="aLI">当行道真</p>
  <p id="aLJ">七十婆罗门闻佛所说。<a id="a-LK"></a>欣然意解愿作沙门。<a id="a-LL"></a>佛言。<a id="a-LM"></a>善来比丘。<a id="a-LN"></a>须发自堕皆成沙门。<a id="a-LO"></a>佛与比丘共还精舍。<a id="a-LP"></a>至于中路顾恋妻息各有退意。<a id="a-LQ"></a>时遇天雨益怀忧惨。<a id="a-LR"></a>佛知其意。<a id="a-LS"></a>便于道边化作数十间舍。<a id="a-LT"></a>入中避雨而舍穿漏。<a id="a-LU"></a>佛因舍漏而说偈言。</p>
  <p id="aLV">盖屋不密　　天雨则漏　　意不惟行</p>
  <p id="aLW">淫泆为穿　　盖屋善密　　雨则不漏</p>
  <p id="aLX">摄意惟行　　淫匿不生</p>
  <p id="aLY">七十沙门闻说此偈。<a id="a-LZ"></a>虽强自进犹怀瞢瞢。<a id="a-La"></a>雨止前行。<a id="a-Lb"></a>地有故纸。<a id="a-Lc"></a>佛告比丘取之。<a id="a-Ld"></a>受教即取佛问比丘。<a id="a-Le"></a>以为何纸。<a id="a-Lf"></a>诸比丘白佛。<a id="a-Lg"></a>此裹香纸。<a id="a-Lh"></a>今虽捐弃处香如故。<a id="a-Li"></a>佛复前行地有断索。<a id="a-Lj"></a>佛告比丘取之。<a id="a-Lk"></a>受教即取。<a id="a-Ll"></a>佛复问曰。<a id="a-Lm"></a>此何等索。<a id="a-Ln"></a>诸比丘白佛。<a id="a-Lo"></a>其索腥臭。<a id="a-Lp"></a>此系鱼之索。<a id="a-Lq"></a>佛语比丘。<a id="a-Lr"></a>夫物本净。<a id="a-Ls"></a>皆由因缘以兴罪福。<a id="a-Lt"></a>近贤明则道义隆。<a id="a-Lu"></a>友愚闇则殃罪臻。<a id="a-Lv"></a>譬彼纸索近香则香。<a id="a-Lw"></a>系鱼则腥。<a id="a-Lx"></a>渐染玩习各不自觉。<a id="a-Ly"></a>于是世尊即说偈言。</p>
  <p id="aLz">鄙夫染人　　如近臭物　　渐迷习非</p>
  <p id="aM0">不觉成恶　　贤夫染人　　如附香熏</p>
  <p id="aM1">进智习善　　行成芳洁</p>
  <p id="aM2">七十沙门重闻此偈。<a id="a-M3"></a>知家欲为秽薮。<a id="a-M4"></a>妻子为桎梏。<a id="a-M5"></a>执信坚固往至精舍。<a id="a-M6"></a>摄意惟行。<a id="a-M7"></a>得罗汉道。</p>
 </body>
</html>