<!doctype html>
<html id="z3IBWKH1GG" data-ver="1312">
 <head>
  <meta charset="utf-8">
  <meta author="法立">
  <meta author="法炬">
  <meta library="龙藏">
  <meta catalog="西土圣贤撰集">
  <meta period="西晋">
 </head>
 <body>
  <h1 id="a1">法句譬喻经卷第二</h1>
  <h2 id="a2">放逸品第十</h2>
  <p id="a3">昔佛在世时。<a id="a-4"></a>有五百贾客从海中出。<a id="a-5"></a>大持七宝还归本国。<a id="a-6"></a>经历深山为恶鬼所迷不能得出。<a id="a-7"></a>粮食乏尽穷顿困厄遂皆饿死。<a id="a-8"></a>所赍宝货散在山间。<a id="a-9"></a>时有沙门在山中学。<a id="a-A"></a>见其如此便起想念。<a id="a-B"></a>吾勤苦学道积已七年不能得道又复贫穷无以自济。<a id="a-C"></a>此宝物无主取之。<a id="a-D"></a>持归用立门户。<a id="a-E"></a>于是下山拾取宝物。<a id="a-F"></a>藏着一处讫便出山。<a id="a-G"></a>求呼兄弟负驰持归。<a id="a-H"></a>方到道半。<a id="a-I"></a>佛念比丘应当得度。<a id="a-J"></a>佛便化作一比丘尼。<a id="a-K"></a>剃头法服庄面画眉金银璎珞。<a id="a-L"></a>随谷入山道逢沙门。<a id="a-M"></a>头面作礼问讯起居。<a id="a-N"></a>道人呵比丘尼曰。<a id="a-O"></a>为道之法应得尔不。<a id="a-P"></a>剃头着法衣。<a id="a-Q"></a>云何复庄面画眉璎珞身体也。<a id="a-R"></a>比丘尼答曰。<a id="a-S"></a>沙门之法为应尔不。<a id="a-T"></a>辞亲学道山居静志。<a id="a-U"></a>云何复取非其财物。<a id="a-V"></a>贪欲忘道快心放意。<a id="a-W"></a>不计无常。<a id="a-X"></a>生世如寄罪报延长。<a id="a-Y"></a>于是比丘尼为说偈言。</p>
  <p id="aZ">比丘谨慎戒　　放逸多忧[億-音+(夫*夫)]</p>
  <p id="aa">变诤小致大　　积恶入火焚</p>
  <p id="ab">守戒福致喜　　犯戒有惧心</p>
  <p id="ac">能断三界漏　　此乃近涅槃</p>
  <p id="ad">是时比丘尼说此偈已。<a id="a-e"></a>为现佛身相好光明。<a id="a-f"></a>沙门见之悚然毛竖。<a id="a-g"></a>稽首佛足悔过自陈。<a id="a-h"></a>愚痴迷谬违犯正教往而不返。<a id="a-i"></a>其将奈何。<a id="a-j"></a>于是世尊即说偈言。</p>
  <p id="ak">若前放逸　　后能自禁　　是照世间</p>
  <p id="al">念定其宜　　过失为恶　　追覆以善</p>
  <p id="am">是照世间　　念善其宜　　少壮舍家</p>
  <p id="an">盛修佛教　　是照世间　　如月云消</p>
  <p id="ao">人前为恶　　后止不犯　　是照世间</p>
  <p id="ap">如月云消</p>
  <p id="aq">于是比丘重闻此偈结解贪止。<a id="a-r"></a>稽首佛足还到树下。<a id="a-s"></a>数息相随止观还净。<a id="a-t"></a>获道果证成阿罗汉。</p>
  <p data-pb></p>
  <h2 id="au">心意品第十一</h2>
  <p id="av">昔佛在世时有一道人。<a id="a-w"></a>在河边树下学道十二年中贪想不除。<a id="a-x"></a>走心散意但念六欲。<a id="a-y"></a>目色耳声鼻香口味身更心法身静意游曾无宁息。<a id="a-z"></a>十二年中不能得道。<a id="a-10"></a>佛知可度。<a id="a-11"></a>化作沙门往至其所。<a id="a-12"></a>树下共宿须臾月明。<a id="a-13"></a>有龟从河中出来至树下。<a id="a-14"></a>复有一水狗饥行求食。<a id="a-15"></a>与龟相逢便欲啖龟。<a id="a-16"></a>龟缩其头尾及其四脚藏于甲中。<a id="a-17"></a>不能得啖。<a id="a-18"></a>水狗小远复出头足行步如故。<a id="a-19"></a>不能奈何遂便得脱。<a id="a-1A"></a>于是道人问化沙门。<a id="a-1B"></a>此龟有护命之铠。<a id="a-1C"></a>水狗不能得其便。<a id="a-1D"></a>化沙门答曰。<a id="a-1E"></a>吾念世人不如此龟。<a id="a-1F"></a>不知无常放恣六情。<a id="a-1G"></a>外魔得便形坏神去。<a id="a-1H"></a>生死无端轮转五道。<a id="a-1I"></a>苦恼百千皆意所造。<a id="a-1J"></a>宜自勉励求灭度安。<a id="a-1K"></a>于是化沙门即说偈言。</p>
  <p id="a1L">有身不久　　皆当归土　　形坏神去</p>
  <p id="a1M">寄住何贪　　心豫造处　　往来无端</p>
  <p id="a1N">念多邪僻　　自为招患　　是意自造</p>
  <p id="a1O">非父母为　　可勉向正　　为福勿回</p>
  <p id="a1P">藏六如龟　　防意如城　　慧与魔战</p>
  <p id="a1Q">胜则无患</p>
  <p id="a1R">于是比丘闻说此偈。<a id="a-1S"></a>贪断望止即得罗汉道。<a id="a-1T"></a>知化沙门是佛世尊。<a id="a-1U"></a>敬肃整服稽首佛足。<a id="a-1V"></a>天龙鬼神莫不欢喜。</p>
  <p data-pb></p>
  <h2 id="a1W">华香品第十二</h2>
  <p id="a1X">昔佛在舍卫国。<a id="a-1Y"></a>国东南海中有台。<a id="a-1Z"></a>台上有华香树。<a id="a-1a"></a>树木清净。<a id="a-1b"></a>有婆罗门女五百人。<a id="a-1c"></a>奉事异道意甚精进。<a id="a-1d"></a>不知有佛。<a id="a-1e"></a>于时诸女自相谓曰。<a id="a-1f"></a>我等禀形生为女人。<a id="a-1g"></a>从少至老为三事所鉴不得自由。<a id="a-1h"></a>命又短促形如幻化当复死亡。<a id="a-1i"></a>不如共至华香台上采取香华。<a id="a-1j"></a>精进持斋降屈梵天当从求愿。<a id="a-1k"></a>愿生梵天长寿不死。<a id="a-1l"></a>又得自在无有鉴忌。<a id="a-1m"></a>离诸罪对无复忧患。<a id="a-1n"></a>即赍供具往至台上。<a id="a-1o"></a>采取华香奉事梵天。<a id="a-1p"></a>一心持斋愿屈尊神。<a id="a-1q"></a>于是世尊见此诸女。<a id="a-1r"></a>虽为俗斋其心精进应可化度。<a id="a-1s"></a>即与大众弟子菩萨天龙鬼神。<a id="a-1t"></a>飞升虚空往至台上坐于树下。<a id="a-1u"></a>诸女欢喜。<a id="a-1v"></a>谓是梵天自相庆慰得我所愿矣。<a id="a-1w"></a>时一天人语诸女言。<a id="a-1x"></a>此非梵天是三界尊。<a id="a-1y"></a>号名为佛。<a id="a-1z"></a>度人无量。<a id="a-20"></a>于是诸女前至佛所。<a id="a-21"></a>为佛作礼前白佛言。<a id="a-22"></a>我等多垢今为女人。<a id="a-23"></a>求离鉴捡愿生梵天。<a id="a-24"></a>佛言。<a id="a-25"></a>诸女快得善利乃发此愿。<a id="a-26"></a>世有二事其报明审。<a id="a-27"></a>为善受福为恶受殃。<a id="a-28"></a>世间之苦天上之乐。<a id="a-29"></a>有为之烦无为之寂。<a id="a-2A"></a>谁能选择取其真者。<a id="a-2B"></a>善哉诸女乃有明志。<a id="a-2C"></a>于是世尊即说偈言。</p>
  <p id="a2D">孰能择地　　舍鉴取天　　谁说法句</p>
  <p id="a2E">如择善华　　学者择地　　舍鉴取天</p>
  <p id="a2F">善说法句　　能采德华　　知世坏喻</p>
  <p id="a2G">幻法忽有　　断魔华敷　　不现死生</p>
  <p id="a2H">见身如沫　　幻法自然　　断魔华敷</p>
  <p id="a2I">不现死生</p>
  <p id="a2J">于是诸女闻佛此偈。<a id="a-2K"></a>愿学真道为比丘尼。<a id="a-2L"></a>头发自堕法衣具足。<a id="a-2M"></a>思惟寂定即得罗汉道。<a id="a-2N"></a>阿难白佛言。<a id="a-2O"></a>今此诸女素有何德。<a id="a-2P"></a>乃令世尊就而度之。<a id="a-2Q"></a>一闻说法出家得道也。<a id="a-2R"></a>佛告阿难。<a id="a-2S"></a>昔迦葉佛时有大长者。<a id="a-2T"></a>财富无数夫人婇女有五百人。<a id="a-2U"></a>其性妒恶门不妄开。<a id="a-2V"></a>夫人婇女欲往见佛。<a id="a-2W"></a>终不肯听。<a id="a-2X"></a>后日国王请诸大臣。<a id="a-2Y"></a>上殿宴会会辄竟日。<a id="a-2Z"></a>时夫人婇女见长者入会。<a id="a-2a"></a>便共至佛所稽首作礼。<a id="a-2b"></a>小坐听经各发愿言。<a id="a-2c"></a>令我世世莫与恶人共相遭遇。<a id="a-2d"></a>所生之处恒与道德圣人相值。<a id="a-2e"></a>闻来世有佛名释迦文。<a id="a-2f"></a>愿与相值出家学道奉持训诲。<a id="a-2g"></a>佛语阿难。<a id="a-2h"></a>尔时夫人婇女五百人者。<a id="a-2i"></a>今此五百比丘尼是。<a id="a-2j"></a>本愿恳恻。<a id="a-2k"></a>今应得度。<a id="a-2l"></a>是以世尊就度之耳。<a id="a-2m"></a>佛说是时莫不欢喜。</p>
  <p id="a2n">昔佛始得道在罗阅只国教化转到舍卫国。<a id="a-2o"></a>国王群臣莫不宗仰。<a id="a-2p"></a>时有贾客大人名曰波利。<a id="a-2q"></a>与五百贾人入海求宝。<a id="a-2r"></a>时海神出掬水问波利言。<a id="a-2s"></a>海水为多掬水为多。<a id="a-2t"></a>波利答曰。<a id="a-2u"></a>掬水为多。<a id="a-2v"></a>所以者何。<a id="a-2w"></a>海水虽多无益时用。<a id="a-2x"></a>不能救彼饥渴之人掬水虽少值彼渴者。<a id="a-2y"></a>持用与之以济其命。<a id="a-2z"></a>世世受福不可称计。<a id="a-30"></a>海神欢喜赞言善哉。<a id="a-31"></a>即脱身上八种香璎校以七宝。<a id="a-32"></a>以上波利海神送之。<a id="a-33"></a>安善往还到舍卫国。<a id="a-34"></a>持此香璎上波斯匿王。<a id="a-35"></a>具陈所由。<a id="a-36"></a>念是香璎非小人所服。<a id="a-37"></a>谨以贡上愿蒙纳受。<a id="a-38"></a>王得香璎以为奇异。<a id="a-39"></a>即呼诸夫人罗列前住。<a id="a-3A"></a>若最好者以香璎与之。<a id="a-3B"></a>六万夫人尽严来出。<a id="a-3C"></a>王问末利夫人何以不出。<a id="a-3D"></a>侍人答言。<a id="a-3E"></a>今十五日持佛法斋素服不严。<a id="a-3F"></a>是以不出。<a id="a-3G"></a>王便嗔恚遣人呼曰汝今持斋应违王主之命不乎。<a id="a-3H"></a>如是三反。<a id="a-3I"></a>末利夫人素服而出在众人中。<a id="a-3J"></a>犹如日月倍好于常。<a id="a-3K"></a>王意悚然加敬问曰。<a id="a-3L"></a>有何道德炳然有异。<a id="a-3M"></a>夫人白王自念少福禀斯女形。<a id="a-3N"></a>情态秽垢日夜山积。<a id="a-3O"></a>人命促短惧坠三涂。<a id="a-3P"></a>是以日月奉佛法斋。<a id="a-3Q"></a>割爱从道世世蒙福。<a id="a-3R"></a>王闻欢喜便以香璎以与末利夫人。<a id="a-3S"></a>夫人答言。<a id="a-3T"></a>我今持斋不应着此可与余人。<a id="a-3U"></a>王曰。<a id="a-3V"></a>我本发意欲与胜者。<a id="a-3W"></a>卿今最胜又奉法斋道志殊高。<a id="a-3X"></a>是以相与。<a id="a-3Y"></a>若卿不受吾将安置。<a id="a-3Z"></a>夫人答言。<a id="a-3a"></a>大王勿忧愿王屈意共到佛所。<a id="a-3b"></a>以此香璎奉上世尊。<a id="a-3c"></a>并采圣训累劫之福矣。<a id="a-3d"></a>王即许焉。<a id="a-3e"></a>即敕严驾往到佛所。<a id="a-3f"></a>稽首于地却就王位。<a id="a-3g"></a>王白佛言。<a id="a-3h"></a>海神香璎波利所上。<a id="a-3i"></a>六万夫人莫不贪得。<a id="a-3j"></a>末利夫人与而不取。<a id="a-3k"></a>持佛法斋心无贪欲。<a id="a-3l"></a>谨以上佛。<a id="a-3m"></a>愿垂纳受。<a id="a-3n"></a>世尊弟子执心护斋直信如此。<a id="a-3o"></a>岂有福乎。<a id="a-3p"></a>于是世尊为受香璎。<a id="a-3q"></a>即说偈言。</p>
  <p id="a3r">多作宝华　　结步摇绮　　广积德香</p>
  <p id="a3s">所生转好　　琦草芳华　　不逆风熏</p>
  <p id="a3t">近道敷开　　德人逼香　　栴檀多香</p>
  <p id="a3u">青莲芳花　　虽曰是真　　不如戒香</p>
  <p id="a3v">华香气微　　不可谓真　　持戒之香</p>
  <p id="a3w">到天殊胜　　戒具成就　　行无放逸</p>
  <p id="a3x">定意度脱　　长离魔道</p>
  <p id="a3y">佛说偈已重告王曰。<a id="a-3z"></a>斋之福祐明誉广远。<a id="a-40"></a>譬如天下十六大国满中珍宝持用布施。<a id="a-41"></a>不如末利夫人一日一夕持佛法斋。<a id="a-42"></a>如比其福须弥以豆矣。<a id="a-43"></a>积福学慧可到泥洹。<a id="a-44"></a>王及夫人群臣大小。<a id="a-45"></a>莫不欢喜执戴奉行。</p>
  <p id="a46">昔佛在罗阅只耆阇崛山中。<a id="a-47"></a>于时城中有长者子五十人。<a id="a-48"></a>往诣佛所作礼却坐。<a id="a-49"></a>时佛为说无常苦空非身之法。<a id="a-4A"></a>恩爱如梦会当别离。<a id="a-4B"></a>尊荣豪贵亦有忧戚。<a id="a-4C"></a>唯有泥洹永离生死。<a id="a-4D"></a>群殃尽灭乃可大安。<a id="a-4E"></a>时五十人闻法喜悦。<a id="a-4F"></a>愿为弟子。<a id="a-4G"></a>佛言善来比丘。<a id="a-4H"></a>须发自堕法衣具足。<a id="a-4I"></a>即成沙门。<a id="a-4J"></a>此诸沙门有亲友长者。<a id="a-4K"></a>闻其出家意大欢喜。<a id="a-4L"></a>往到崛山。<a id="a-4M"></a>与之相见赞言。<a id="a-4N"></a>诸君快哉善利。<a id="a-4O"></a>乃有此志。<a id="a-4P"></a>为之设坛请佛及僧。<a id="a-4Q"></a>明日佛与众会就其舍食。<a id="a-4R"></a>食讫说法晡时乃还。<a id="a-4S"></a>此诸新学沙门恋慕宗党皆欲返退。<a id="a-4T"></a>佛知其意。<a id="a-4U"></a>将出城门见田沟中污泥粪壤中生莲华。<a id="a-4V"></a>五色香洁其香芬熏乃蔽诸臭。<a id="a-4W"></a>佛便趣之因说偈言。</p>
  <p id="a4X">如作田沟　　近于大道　　中生莲华</p>
  <p id="a4Y">香洁可意　　有生死然　　凡夫处边</p>
  <p id="a4Z">智者乐出　　为佛弟子</p>
  <p id="a4a">佛说偈已即还山中。<a id="a-4b"></a>贤者阿难前白佛言向者世尊临田沟上。<a id="a-4c"></a>所说二偈不审其义。<a id="a-4d"></a>愿闻其意。<a id="a-4e"></a>佛告阿难。<a id="a-4f"></a>汝见沟中污泥不净粪壤之中生莲华不。<a id="a-4g"></a>唯然见之。<a id="a-4h"></a>佛言。<a id="a-4i"></a>阿难。<a id="a-4j"></a>人在世间展转相生。<a id="a-4k"></a>计寿百岁或长或短。<a id="a-4l"></a>妻子恩爱饥渴寒热。<a id="a-4m"></a>或悲或欣。<a id="a-4n"></a>一凶二吉三毒四倒五阴六入七识八邪九恼十恶。<a id="a-4o"></a>犹如田沟畜藏粪壤污泥不净。<a id="a-4p"></a>欻有一人觉世无常。<a id="a-4q"></a>发心学道修清净志。<a id="a-4r"></a>凝神断想自致得道。<a id="a-4s"></a>亦如污泥生好莲华。<a id="a-4t"></a>身自得道还度宗亲。<a id="a-4u"></a>一切众生皆蒙开解。<a id="a-4v"></a>亦如华香奄蔽臭秽。<a id="a-4w"></a>五十比丘闻佛说法。<a id="a-4x"></a>进志坚固即得阿罗汉道。</p>
  <p data-pb></p>
  <h2 id="a4y">愚闇品第十三</h2>
  <p id="a4z">昔佛在舍卫国。<a id="a-50"></a>时城中有婆罗门。<a id="a-51"></a>年向八十财富无数。<a id="a-52"></a>为人顽闇悭贪难化。<a id="a-53"></a>不识道德不计无常。<a id="a-54"></a>更作好舍。<a id="a-55"></a>前庌后堂凉台暖室。<a id="a-56"></a>东西厢庑数十梁间。<a id="a-57"></a>唯后堂前拒阳未讫。<a id="a-58"></a>时婆罗门恒自经营指授众事。<a id="a-59"></a>佛以道眼见此老翁命不终日当就后世。<a id="a-5A"></a>不能自知而方匆匆。<a id="a-5B"></a>形瘦力竭精神无福甚可怜愍。<a id="a-5C"></a>佛将阿难往到其门。<a id="a-5D"></a>慰问老翁得无劳惓。<a id="a-5E"></a>今作此舍皆何所安。<a id="a-5F"></a>老翁答言。<a id="a-5G"></a>前庌待客后堂自处。<a id="a-5H"></a>东西二厢当安儿息财物仆使。<a id="a-5I"></a>夏上凉台冬入温室。<a id="a-5J"></a>佛语老翁久闻宿德思迟谈讲。<a id="a-5K"></a>偶有要偈存亡有益欲以相赠。<a id="a-5L"></a>不审可小废事共坐论不也。<a id="a-5M"></a>老翁答言。<a id="a-5N"></a>今正大懅不容坐语。<a id="a-5O"></a>后日更来当共善叙。<a id="a-5P"></a>所云要偈便可说之于是世尊即说偈言。</p>
  <p id="a5Q">有子有财　　愚惟汲汲　　我且非我</p>
  <p id="a5R">何忧子财　　暑当止此　　寒当止此</p>
  <p id="a5S">愚多预虑　　莫知来变　　愚蒙愚极</p>
  <p id="a5T">自谓我智　　愚而胜智　　是谓极愚</p>
  <p id="a5U">婆罗门言善说此偈。<a id="a-5V"></a>今实太懅后来更论之。<a id="a-5W"></a>于是世尊伤之而去。<a id="a-5X"></a>老翁于后自授屋椽。<a id="a-5Y"></a>椽堕打头即时命过。<a id="a-5Z"></a>室家啼哭惊动四邻。<a id="a-5a"></a>佛去未远便有此变。<a id="a-5b"></a>佛到里头逢诸梵志有数十人。<a id="a-5c"></a>前问佛言。<a id="a-5d"></a>从何所来。<a id="a-5e"></a>佛言。<a id="a-5f"></a>屡到此死翁舍。<a id="a-5g"></a>为翁说法不信佛语。<a id="a-5h"></a>不知无常。<a id="a-5i"></a>今者忽然已就后世。<a id="a-5j"></a>具为诸梵志更说前偈义闻之欣然即得道迹。<a id="a-5k"></a>于是世尊。<a id="a-5l"></a>而说偈言。</p>
  <p id="a5m">愚闇近智　　如瓢斟味　　虽久狎习</p>
  <p id="a5n">犹不知法　　开达近智　　如舌尝味</p>
  <p id="a5o">虽须臾习　　即解道要　　愚人施行</p>
  <p id="a5p">为身招患　　快心作恶　　自致重殃</p>
  <p id="a5q">行为不善　　退见悔吝　　致涕流面</p>
  <p id="a5r">报由宿习</p>
  <p id="a5s">时诸梵志重闻此偈益怀笃信。<a id="a-5t"></a>为佛作礼欢喜奉行。</p>
  <p id="a5u">昔佛在舍卫国给孤独精舍。<a id="a-5v"></a>为诸天人说法。<a id="a-5w"></a>时波斯匿王有一寡女。<a id="a-5x"></a>名曰金刚。<a id="a-5y"></a>壮寡未归。<a id="a-5z"></a>父母哀愍别为宫舍作好舍宅。<a id="a-60"></a>给五百妓女以娱乐之。<a id="a-61"></a>众中有一长老青衣。<a id="a-62"></a>名曰度胜。<a id="a-63"></a>恒行市买脂粉香华。<a id="a-64"></a>时见男女无数大众各赍香华出城。<a id="a-65"></a>诣佛即问行人欲何所至。<a id="a-66"></a>众人答言。<a id="a-67"></a>佛出于世三界之尊。<a id="a-68"></a>度脱众生皆得泥洹。<a id="a-69"></a>度胜闻之心悦意喜。<a id="a-6A"></a>即自念言。<a id="a-6B"></a>会老见佛宿世之福。<a id="a-6C"></a>便分香直持买好华。<a id="a-6D"></a>随众人辈往到佛所。<a id="a-6E"></a>作礼却立散华烧香。<a id="a-6F"></a>一心听法。<a id="a-6G"></a>已过市取香。<a id="a-6H"></a>因听法功德宿行所追。<a id="a-6I"></a>香气熏闻斤两倍前。<a id="a-6J"></a>嫌其迟晚而共诘之。<a id="a-6K"></a>度胜奉道即如事言。<a id="a-6L"></a>世有圣师三界之尊。<a id="a-6M"></a>击无上法鼓震动三千。<a id="a-6N"></a>往听法者无央数人实随听法。<a id="a-6O"></a>是以稽迟。<a id="a-6P"></a>金刚之徒闻说世尊法义深妙非世所闻。<a id="a-6Q"></a>悚然心欢而自叹曰。<a id="a-6R"></a>吾等何罪独自不闻。<a id="a-6S"></a>即报度胜试为我说之。<a id="a-6T"></a>度胜白曰。<a id="a-6U"></a>身贱口秽不敢便宣。<a id="a-6V"></a>乞更咨受如命说之。<a id="a-6W"></a>即便遣出重告之曰。<a id="a-6X"></a>具受仪式度胜未还。<a id="a-6Y"></a>金刚侍女侧息中庭如子待母。<a id="a-6Z"></a>佛告度胜。<a id="a-6a"></a>汝还说法多所度脱。<a id="a-6b"></a>说法之仪先施高座。<a id="a-6c"></a>度胜受敕具宣圣旨皆大欢喜。<a id="a-6d"></a>各脱衣服一领。<a id="a-6e"></a>积为高座。<a id="a-6f"></a>度胜洗浴。<a id="a-6g"></a>承佛威神如应说法。<a id="a-6h"></a>金刚之等五百余人。<a id="a-6i"></a>疑解破恶得须陀洹道。<a id="a-6j"></a>说法甚美不觉失火。<a id="a-6k"></a>一时烧死即生天上王将人从来欲救火见之已燃收拾棺殓葬送毕讫。<a id="a-6l"></a>往过佛所为佛作礼却坐常位。<a id="a-6m"></a>佛问王曰。<a id="a-6n"></a>所从来也。<a id="a-6o"></a>王叉手言。<a id="a-6p"></a>女金刚不幸不觉失火大小烧尽适棺殓还。<a id="a-6q"></a>不审何罪遇此火害。<a id="a-6r"></a>唯愿世尊彰告未闻。<a id="a-6s"></a>佛告大王。<a id="a-6t"></a>过去世时有城名波罗奈。<a id="a-6u"></a>有长者妇将婇女五百人。<a id="a-6v"></a>至城外大祠祀其法难犯。<a id="a-6w"></a>他姓之人不得到边不问亲疏。<a id="a-6x"></a>其有来者掷着火中。<a id="a-6y"></a>时世有一辟支佛名曰迦罗。<a id="a-6z"></a>处在山中晨来分卫暮辄还山。<a id="a-70"></a>迦罗分卫来趣郊祠。<a id="a-71"></a>长者妇见之忿然嗔恚。<a id="a-72"></a>共捉迦罗扑着火中。<a id="a-73"></a>举身燋烂便现神足。<a id="a-74"></a>飞升虚空。<a id="a-75"></a>众女惊怖。<a id="a-76"></a>泣泪悔过。<a id="a-77"></a>长跪举头而自陈曰。<a id="a-78"></a>女人蠢愚不识至真。<a id="a-79"></a>群愚荒騃毁辱神灵。<a id="a-7A"></a>自惟过舋罪恶若山。<a id="a-7B"></a>愿降尊德以消重殃。<a id="a-7C"></a>寻声即下而般泥洹。<a id="a-7D"></a>诸女起塔供养舍利。<a id="a-7E"></a>佛为大王而说偈言。</p>
  <p id="a7F">愚蠢作恶　　不能自解　　殃追自焚</p>
  <p id="a7G">罪成炽然　　愚所望处　　不谓适苦</p>
  <p id="a7H">临堕厄地　　乃知不善</p>
  <p id="a7I">佛告大王。<a id="a-7J"></a>尔时长者妇。<a id="a-7K"></a>今王女金刚是。<a id="a-7L"></a>五百侍女今度胜等五百伎女是。<a id="a-7M"></a>罪福追人久无不彰。<a id="a-7N"></a>善恶随人如影随形。<a id="a-7O"></a>说是法时国内大小。<a id="a-7P"></a>信伏欢喜咸归三尊。<a id="a-7Q"></a>皆受五戒即得道迹。</p>
  <p data-pb></p>
  <h2 id="a7R">明哲品第十四</h2>
  <p id="a7S">昔有梵志其年二十。<a id="a-7T"></a>天才自然事无大小过目则能。<a id="a-7U"></a>自以聪哲而自誓曰。<a id="a-7V"></a>天下技术要当尽知。<a id="a-7W"></a>一艺不通则非明达也。<a id="a-7X"></a>于是游学无师不造。<a id="a-7Y"></a>六艺杂术天文地理。<a id="a-7Z"></a>医方镇压山崩地动。<a id="a-7a"></a>摴蒱博奕妓乐博撮。<a id="a-7b"></a>裁割衣裳文绣绫绮。<a id="a-7c"></a>厨膳切割调和滋味。<a id="a-7d"></a>人间之事无不兼达。<a id="a-7e"></a>心自念曰。<a id="a-7f"></a>丈夫如此。<a id="a-7g"></a>谁能及者。<a id="a-7h"></a>试游诸国摧伏抵对。<a id="a-7i"></a>奋名四海技术冲天。<a id="a-7j"></a>然后载功竹帛垂勋百代。<a id="a-7k"></a>于是游行往至一国。<a id="a-7l"></a>入市观视见有一人坐作角弓析筋治角。<a id="a-7m"></a>用手如飞作弓调快。<a id="a-7n"></a>买者诤前即自念曰。<a id="a-7o"></a>少来所学自以具足。<a id="a-7p"></a>邂逅自轻不学作弓。<a id="a-7q"></a>若彼斗技吾则不如矣。<a id="a-7r"></a>当从受学耳。<a id="a-7s"></a>遂从弓师求为弟子。<a id="a-7t"></a>尽心受学月日之中。<a id="a-7u"></a>具解弓法所作巧妙乃踰于师。<a id="a-7v"></a>布施财物奉辞而去。<a id="a-7w"></a>去之一国当渡江水。<a id="a-7x"></a>有一船师用船若飞。<a id="a-7y"></a>回旋上下便疾无双。<a id="a-7z"></a>复自念曰。<a id="a-80"></a>吾技虽多未曾习船。<a id="a-81"></a>虽为贱术其于不知宜当学之万技悉备。<a id="a-82"></a>遂从船师愿为弟子。<a id="a-83"></a>供奉尽敬竭力劳勤。<a id="a-84"></a>月日之中知其逆顺。<a id="a-85"></a>御船回旋乃踰于师。<a id="a-86"></a>布施财物奉辞而去。<a id="a-87"></a>复至一国国王宫殿天下无双。<a id="a-88"></a>即自念曰。<a id="a-89"></a>作此殿匠。<a id="a-8A"></a>巧妙乃尔。<a id="a-8B"></a>自隐游来偶不学之。<a id="a-8C"></a>若与竞术必不胜矣。<a id="a-8D"></a>且当复学意乃足耳。<a id="a-8E"></a>遂求殿匠愿为弟子。<a id="a-8F"></a>尽心供养执持斤斧。<a id="a-8G"></a>月日之间具解尺寸方圆规知。<a id="a-8H"></a>雕文刻镂木事尽知。<a id="a-8I"></a>天才明朗事辄胜师。<a id="a-8J"></a>布施所有辞师而去。<a id="a-8K"></a>周行天下遍十六大国。<a id="a-8L"></a>命敌捔技独言只步无敢应者。<a id="a-8M"></a>心自贡高曰。<a id="a-8N"></a>天地之间谁有胜我者。<a id="a-8O"></a>佛在祇洹遥见此人应可化度。<a id="a-8P"></a>佛以神足化作沙门。<a id="a-8Q"></a>拄杖持钵在前而来。<a id="a-8R"></a>梵志由来国无道法。<a id="a-8S"></a>未见沙门怪是何人。<a id="a-8T"></a>须至当问须臾来到。<a id="a-8U"></a>梵志问曰。<a id="a-8V"></a>百王之则未见君辈。<a id="a-8W"></a>衣裳制度无有此服。<a id="a-8X"></a>宗庙异物不见此器。<a id="a-8Y"></a>君是何人形服改常也。<a id="a-8Z"></a>沙门答曰。<a id="a-8a"></a>吾调身人也。<a id="a-8b"></a>复问。<a id="a-8c"></a>何谓调身。<a id="a-8d"></a>于是沙门因其所习而说偈言。</p>
  <p id="a8e">弓匠调角　　水人调船　　巧匠调木</p>
  <p id="a8f">智者调身　　譬如厚石　　风不能移</p>
  <p id="a8g">智者意重　　毁誉不倾　　譬如深渊</p>
  <p id="a8h">澄静清明　　慧人闻道　　心净欢然</p>
  <p id="a8i">于是沙门说此偈已。<a id="a-8j"></a>身升虚空还现佛身。<a id="a-8k"></a>三十二相八十种好。<a id="a-8l"></a>光明洞达照耀天地。<a id="a-8m"></a>从虚空来下谓其人曰。<a id="a-8n"></a>吾道德变化调身之力也。<a id="a-8o"></a>于是其人五体投地。<a id="a-8p"></a>稽首问曰。<a id="a-8q"></a>愿闻调身其有要乎。<a id="a-8r"></a>佛告梵志五戒十善四等六度四禅三解脱。<a id="a-8s"></a>此调身之法也。<a id="a-8t"></a>夫弓船木匠六艺奇术。<a id="a-8u"></a>斯皆绮饰华誉之事。<a id="a-8v"></a>荡身纵意生死之路也。<a id="a-8w"></a>梵志闻之。<a id="a-8x"></a>欣然信解愿为弟子。<a id="a-8y"></a>佛言沙门善来须发自堕即成沙门。<a id="a-8z"></a>佛重为说四谛八解之要。<a id="a-90"></a>寻时即得阿罗汉道。</p>
  <p id="a91">昔佛在舍卫国。<a id="a-92"></a>有山民村五六十家。<a id="a-93"></a>去国五百里。<a id="a-94"></a>村中有一贫家。<a id="a-95"></a>其主人妇怀妊十月双生二男。<a id="a-96"></a>甚大端政无比。<a id="a-97"></a>父母爱之便为作字。<a id="a-98"></a>一名双德。<a id="a-99"></a>二名双福。<a id="a-9A"></a>生五六十日。<a id="a-9B"></a>其父放牛来还懈息却卧床上。<a id="a-9C"></a>其母出田拾薪未还。<a id="a-9D"></a>此二小儿左右顾视不见父母。<a id="a-9E"></a>便共相责。<a id="a-9F"></a>语一人言前世之时。<a id="a-9G"></a>垂当得道正坐愚意谓命可常退堕生死不可计劫。<a id="a-9H"></a>今乃得生此贫家作子。<a id="a-9I"></a>穰草之中以毡褐自覆。<a id="a-9J"></a>食饮粗恶才自支身。<a id="a-9K"></a>如此至久云何得道。<a id="a-9L"></a>皆坐前世恋慕富贵。<a id="a-9M"></a>放身散意快乐须臾。<a id="a-9N"></a>从尔以来长涂受苦。<a id="a-9O"></a>如今忧恼当何恃怙。<a id="a-9P"></a>一人答曰。<a id="a-9Q"></a>我尔时小难一时之勤。<a id="a-9R"></a>竟不意精进。<a id="a-9S"></a>而令数世遭诸苦患。<a id="a-9T"></a>此是自为非父母作也。<a id="a-9U"></a>但共当之复何所言。<a id="a-9V"></a>父闻二子相责如是。<a id="a-9W"></a>甚大怪之。<a id="a-9X"></a>谓呼是鬼祟来生灾变。<a id="a-9Y"></a>云何数十日小儿乃作此言。<a id="a-9Z"></a>恐其后日杀亲灭族。<a id="a-9a"></a>曼小未大宜当杀之。<a id="a-9b"></a>其父惊出闭门舍去。<a id="a-9c"></a>到田取薪欲烧杀之。<a id="a-9d"></a>其母来还问夫用此薪为。<a id="a-9e"></a>夫言。<a id="a-9f"></a>甚大可怪所说如是。<a id="a-9g"></a>此似是鬼。<a id="a-9h"></a>必破人门族。<a id="a-9i"></a>以其曼小欲烧杀之。<a id="a-9j"></a>其母闻此意中愕然犹豫未信。<a id="a-9k"></a>小停数日更听其言。<a id="a-9l"></a>至明日夫妇俱出于户外。<a id="a-9m"></a>潜听二儿在内相责如故。<a id="a-9n"></a>夫妇重共闻之甚怪。<a id="a-9o"></a>所以便共集薪密欲烧之。<a id="a-9p"></a>佛以天眼见此。<a id="a-9q"></a>夫妇欲烧杀二子。<a id="a-9r"></a>愍其可怜宿福应度。<a id="a-9s"></a>往到其村普放光明。<a id="a-9t"></a>天地大动山川树木皆作金色。<a id="a-9u"></a>村中大小惊到佛所为佛作礼莫不欢喜。<a id="a-9v"></a>知佛至神三界无比。<a id="a-9w"></a>佛到双生小儿家。<a id="a-9x"></a>二儿见佛光明喜踊难量。<a id="a-9y"></a>父母又惊各抱一子将至佛所。<a id="a-9z"></a>问佛世尊此小儿生来五六十日所说如是。<a id="a-A0"></a>甚共怪之。<a id="a-A1"></a>恐作祸害欲火烧杀之。<a id="a-A2"></a>正值佛来未及得烧。<a id="a-A3"></a>不知此小儿为是何等鬼魅也。<a id="a-A4"></a>唯愿解说。<a id="a-A5"></a>是何灾怪。<a id="a-A6"></a>小儿见佛踊跃欢喜。<a id="a-A7"></a>佛见小儿大笑。<a id="a-A8"></a>口出五色光普照天地。<a id="a-A9"></a>佛告小儿父母及村人大小。<a id="a-AA"></a>此二小儿非是鬼魅。<a id="a-AB"></a>福德之子。<a id="a-AC"></a>前迦葉佛时曾作沙门。<a id="a-AD"></a>少小共为朋友同志出家各自精进。<a id="a-AE"></a>临当得道。<a id="a-AF"></a>欻起邪想共相沮败。<a id="a-AG"></a>乐世荣华恃福生天。<a id="a-AH"></a>下为侯王国主长者。<a id="a-AI"></a>欻起是想便堕退转不得涅槃。<a id="a-AJ"></a>更此生死。<a id="a-AK"></a>弥连劫数常相钩牵。<a id="a-AL"></a>辄共双生遭我世时。<a id="a-AM"></a>今始乃生。<a id="a-AN"></a>已往供养佛功德故。<a id="a-AO"></a>余福应度罪灭福生。<a id="a-AP"></a>自识宿命。<a id="a-AQ"></a>是以世尊故来度之。<a id="a-AR"></a>我不度者横为火所烧。<a id="a-AS"></a>于是世尊即说偈言。</p>
  <p id="aAT">大人体无欲　　在所照然明</p>
  <p id="aAU">虽或遭苦乐　　不高现其智</p>
  <p id="aAV">大贤无世事　　不愿子财国</p>
  <p id="aAW">常守戒慧道　　不贪邪富贵</p>
  <p id="aAX">智人知动摇　　警如沙中树</p>
  <p id="aAY">朋友志未强　　随色染其素</p>
  <p id="aAZ">佛说是时小儿见佛其身即踊。<a id="a-Aa"></a>如八岁小儿。<a id="a-Ab"></a>即作沙弥得罗汉道。<a id="a-Ac"></a>村人大小见佛光相。<a id="a-Ad"></a>又见小儿形变踊大。<a id="a-Ae"></a>皆大欢喜。<a id="a-Af"></a>得须陀洹道。<a id="a-Ag"></a>父母疑解亦得法眼。</p>
  <p data-pb></p>
  <h2 id="aAh">罗汉品第十五</h2>
  <p id="aAi">昔有一国名曰那梨。<a id="a-Aj"></a>近南海边。<a id="a-Ak"></a>其中人民采真珠栴檀以为常业。<a id="a-Al"></a>其国有一家兄弟二人。<a id="a-Am"></a>父母终亡欲求分异。<a id="a-An"></a>家有一奴名曰分那。<a id="a-Ao"></a>年少聪了贾贩市买入海治生无事不知。<a id="a-Ap"></a>居家财物分为一分。<a id="a-Aq"></a>以奴分那持作一分。<a id="a-Ar"></a>兄弟掷筹弟得分那。<a id="a-As"></a>止将妻子空手出舍。<a id="a-At"></a>时世饥俭唯得分那。<a id="a-Au"></a>恐不相活以为愁忧。<a id="a-Av"></a>时奴分那白大家言愿莫愁忧。<a id="a-Aw"></a>分那作计月日之中当令胜兄。<a id="a-Ax"></a>大家言。<a id="a-Ay"></a>若审能尔者。<a id="a-Az"></a>放汝为良人。<a id="a-B0"></a>大家夫人有私珠物。<a id="a-B1"></a>与分那作本。<a id="a-B2"></a>时海潮来。<a id="a-B3"></a>城内人民至水边取薪。<a id="a-B4"></a>分那持珠物出至城外。<a id="a-B5"></a>见一乞儿负薪。<a id="a-B6"></a>薪中有牛头栴檀香。<a id="a-B7"></a>可治重病。<a id="a-B8"></a>一两直千两金。<a id="a-B9"></a>时世有一不可常得。<a id="a-BA"></a>分那识之以金钱二枚买得持归破作数十段。<a id="a-BB"></a>时有长者得重病。<a id="a-BC"></a>当须此牛头栴檀香二两合药。<a id="a-BD"></a>求不能得。<a id="a-BE"></a>分那持往即得二千两金。<a id="a-BF"></a>如是卖尽所得不訾富兄十倍。<a id="a-BG"></a>大家感念分那之恩。<a id="a-BH"></a>不违言誓放为良人。<a id="a-BI"></a>随意所乐。<a id="a-BJ"></a>于是分那辞行学道。<a id="a-BK"></a>到舍卫国为佛作礼长跪白佛。<a id="a-BL"></a>所出微贱心乐道德。<a id="a-BM"></a>唯愿世尊垂慈济度。<a id="a-BN"></a>佛言。<a id="a-BO"></a>善来分那。<a id="a-BP"></a>头发自堕法衣着身即成沙门。<a id="a-BQ"></a>佛为说法寻得罗汉道。<a id="a-BR"></a>坐自思惟今得六通存亡自由。<a id="a-BS"></a>皆主人之恩。<a id="a-BT"></a>今当往度并化国人。<a id="a-BU"></a>于时分那往到本国。<a id="a-BV"></a>至主人家主人欢喜请坐设食。<a id="a-BW"></a>食讫澡手飞升虚空。<a id="a-BX"></a>分身散体半出水火。<a id="a-BY"></a>光明洞达从上来下告主人曰。<a id="a-BZ"></a>此之神德皆是主人放舍之福。<a id="a-Ba"></a>往到佛所所学如是。<a id="a-Bb"></a>主人答曰。<a id="a-Bc"></a>佛之神化微妙乃尔。<a id="a-Bd"></a>愿见世尊受其教训。<a id="a-Be"></a>分那答曰。<a id="a-Bf"></a>但当志心供设馔具。<a id="a-Bg"></a>佛三达智必自来矣。<a id="a-Bh"></a>即便设供宿昔已办。<a id="a-Bi"></a>向舍卫国稽首长跪烧香请佛。<a id="a-Bj"></a>唯愿屈尊广度一切。<a id="a-Bk"></a>佛知其意即与五百罗汉。<a id="a-Bl"></a>各以神足往到其舍。<a id="a-Bm"></a>国王人民莫不敬肃。<a id="a-Bn"></a>来至佛所五体投地。<a id="a-Bo"></a>却坐王位。<a id="a-Bp"></a>食毕澡讫。<a id="a-Bq"></a>佛为主人及王官属广陈明法。<a id="a-Br"></a>皆受五戒为佛弟子起。<a id="a-Bs"></a>住佛前叹分那曰。<a id="a-Bt"></a>在家精勤出家得道。<a id="a-Bu"></a>神德高远家国蒙度。<a id="a-Bv"></a>我当云何以报其恩。<a id="a-Bw"></a>于是世尊重叹分那而说偈言。</p>
  <p id="aBx">心已休息　　言行亦止　　从正解脱</p>
  <p id="aBy">寂然归灭　　弃欲无著　　缺三界障</p>
  <p id="aBz">望意已绝　　是谓上人　　若聚若野</p>
  <p id="aC0">平地高岸　　应真所过　　莫不蒙度</p>
  <p id="aC1">彼乐空闲　　众人不能　　快哉无望</p>
  <p id="aC2">无所欲求</p>
  <p id="aC3">佛说偈已主人及王益加欢喜。<a id="a-C4"></a>供养七日得须陀洹道。</p>
  <p data-pb></p>
  <h2 id="aC5">述千品第十六</h2>
  <p id="aC6">昔佛在舍卫国。<a id="a-C7"></a>有一长老比丘字般特。<a id="a-C8"></a>新作比丘禀性闇塞。<a id="a-C9"></a>佛令五百罗汉日日教之。<a id="a-CA"></a>三年之中不得一偈。<a id="a-CB"></a>国中四辈皆知其愚冥。<a id="a-CC"></a>佛愍伤之即呼着前授与一偈。<a id="a-CD"></a>守口摄意身莫犯非。<a id="a-CE"></a>如是行者得度世。<a id="a-CF"></a>时般特感佛慈恩。<a id="a-CG"></a>欢欣心开诵偈上口。<a id="a-CH"></a>佛告之曰。<a id="a-CI"></a>汝今年老。<a id="a-CJ"></a>方得一偈人皆知之不足为奇。<a id="a-CK"></a>今当为汝解说其义。<a id="a-CL"></a>一心谛听。<a id="a-CM"></a>般特受教而听。<a id="a-CN"></a>佛即为说身三口四意三所由。<a id="a-CO"></a>观其所起察其所灭。<a id="a-CP"></a>三界五道轮转不息。<a id="a-CQ"></a>由之升天由之堕渊由之得道。<a id="a-CR"></a>涅槃自然分别为说无量妙法。<a id="a-CS"></a>时般特[火*霍]然心开。<a id="a-CT"></a>即得罗汉道。<a id="a-CU"></a>尔时有五百比丘尼别有精舍。<a id="a-CV"></a>佛日遣一比丘为说经法。<a id="a-CW"></a>明日般特次应当行。<a id="a-CX"></a>诸尼闻之皆豫含笑。<a id="a-CY"></a>明日来者。<a id="a-CZ"></a>我等当共逆说其偈令之惭愧无所一言。<a id="a-Ca"></a>明日般特往诸比丘尼。<a id="a-Cb"></a>大小皆出作礼相视而笑。<a id="a-Cc"></a>坐毕下食食已澡手请令说法。<a id="a-Cd"></a>时般特即上高座自惭否曰。<a id="a-Ce"></a>薄德下才末为沙门。<a id="a-Cf"></a>顽钝有素所学不多。<a id="a-Cg"></a>唯知一偈粗识其义。<a id="a-Ch"></a>当为敷演愿各静听。<a id="a-Ci"></a>诸年少比丘尼。<a id="a-Cj"></a>欲逆说偈口不能开。<a id="a-Ck"></a>惊怖自责稽首悔过。<a id="a-Cl"></a>般特即如佛所说。<a id="a-Cm"></a>一一分别身意所由罪福内外升天得道凝神断想入定之法。<a id="a-Cn"></a>即时诸尼闻其所说甚怪甚异。<a id="a-Co"></a>一心欢喜皆得罗汉道。<a id="a-Cp"></a>后日国王波斯匿。<a id="a-Cq"></a>请佛众僧于正殿会。<a id="a-Cr"></a>佛欲现般特威神。<a id="a-Cs"></a>与钵令持随后而行。<a id="a-Ct"></a>门士识之留不听入。<a id="a-Cu"></a>卿为沙门一偈不了受请何为。<a id="a-Cv"></a>吾是俗人由尚知偈。<a id="a-Cw"></a>岂况沙门无有智慧。<a id="a-Cx"></a>施卿无益不须入门。<a id="a-Cy"></a>时般特即住门外。<a id="a-Cz"></a>佛坐正殿上行水已毕。<a id="a-D0"></a>般特即擎钵申臂遥以授佛。<a id="a-D1"></a>王及群臣夫人太子。<a id="a-D2"></a>众会四辈。<a id="a-D3"></a>见臂来入不见其形。<a id="a-D4"></a>怪而问佛是何人臂。<a id="a-D5"></a>佛言。<a id="a-D6"></a>是般特比丘臂也。<a id="a-D7"></a>近日得道。<a id="a-D8"></a>向吾使持钵。<a id="a-D9"></a>门士不听来入。<a id="a-DA"></a>是以申臂授吾钵耳。<a id="a-DB"></a>即便请入威神倍常。<a id="a-DC"></a>王白佛言。<a id="a-DD"></a>闻般特本性愚钝方知一偈何缘得道。<a id="a-DE"></a>佛告王曰。<a id="a-DF"></a>学不必多行之为上。<a id="a-DG"></a>般特解一偈义。<a id="a-DH"></a>精理入神。<a id="a-DI"></a>身口意寂净如天金。<a id="a-DJ"></a>人虽多学不解不行徒丧识想。<a id="a-DK"></a>有何益哉。<a id="a-DL"></a>于是世尊即说偈言。</p>
  <p id="aDM">虽诵千章　　句义不正　　不如一要</p>
  <p id="aDN">闻可灭恶　　虽诵千言　　不义何益</p>
  <p id="aDO">不如一义　　闻行可度　　虽多诵经</p>
  <p id="aDP">不解何益　　解一法句　　行可得道</p>
  <p id="aDQ">佛说偈已三百比丘得阿罗汉道。<a id="a-DR"></a>王及群臣夫人太子莫不欢喜。</p>
  <p id="aDS">昔佛在舍卫国精舍之中。<a id="a-DT"></a>为天人说法。<a id="a-DU"></a>时舍卫国中有婆罗门长者名蓝达。<a id="a-DV"></a>大富无极。<a id="a-DW"></a>其家资财不可计数。<a id="a-DX"></a>梵志之法当作大坛以显名誉。<a id="a-DY"></a>尽家之财持用布施作般阇于瑟。<a id="a-DZ"></a>供养婆罗门五千余人。<a id="a-Da"></a>五年之中供给衣被床榻医药珍琦宝物郊祠供具。<a id="a-Db"></a>尽所爱惜。<a id="a-Dc"></a>诸梵志等五年之中。<a id="a-Dd"></a>为罗摩达长者。<a id="a-De"></a>祭祀诸天四山五岳星宿水火。<a id="a-Df"></a>无不周遍。<a id="a-Dg"></a>咒愿长者长夜受福五岁已周。<a id="a-Dh"></a>最后一日极大布施如长者法。<a id="a-Di"></a>金钵盛银粟。<a id="a-Dj"></a>银钵盛金粟。<a id="a-Dk"></a>象马车乘奴婢资财。<a id="a-Dl"></a>七宝服饰散盖履屣。<a id="a-Dm"></a>鹿皮之衣。<a id="a-Dn"></a>锡杖踞床澡罐澡盘。<a id="a-Do"></a>床榻席荐。<a id="a-Dp"></a>所应当得事事八万四千尽持布施。<a id="a-Dq"></a>当其尔日皆来大会。<a id="a-Dr"></a>鬼神国王大臣梵志大姓。<a id="a-Ds"></a>悉来会坐隐隐阗阗莫不欢欣。<a id="a-Dt"></a>佛见如是叹然言曰。<a id="a-Du"></a>此大姓梵志何以愚痴。<a id="a-Dv"></a>所施大多福报薄少。<a id="a-Dw"></a>如种火中何从得报也。<a id="a-Dx"></a>若我不化长离法门。<a id="a-Dy"></a>于是世尊便起严服。<a id="a-Dz"></a>化从地出放大光明普照众会。<a id="a-E0"></a>大小见之怪未曾有。<a id="a-E1"></a>惊怖悚惧不知何神。<a id="a-E2"></a>长者罗摩达及诸大众。<a id="a-E3"></a>头面着地为佛作礼。<a id="a-E4"></a>佛见众人皆有敬心。<a id="a-E5"></a>因其恭肃便说偈言。</p>
  <p id="aE6">月千反祠　　终身不彻　　不如须臾</p>
  <p id="aE7">一心念法　　一念造福　　胜彼终身</p>
  <p id="aE8">虽终百岁　　奉事火神　　不如须臾</p>
  <p id="aE9">供养三尊　　一供养福　　胜彼百年</p>
  <p id="aEA">于是世尊告蓝达曰。<a id="a-EB"></a>施有四事何等为四。<a id="a-EC"></a>一者施多得福报少。<a id="a-ED"></a>二者施少得福报多。<a id="a-EE"></a>三者施多得福报多。<a id="a-EF"></a>四者施少得报亦少何谓施多得福报少者。<a id="a-EG"></a>其人愚痴杀生祭祠。<a id="a-EH"></a>饮酒歌舞破损财宝。<a id="a-EI"></a>无有福慧。<a id="a-EJ"></a>何谓施少得报少者。<a id="a-EK"></a>以悭贪恶意施凡道士。<a id="a-EL"></a>俱两愚痴是故无福。<a id="a-EM"></a>何谓施少得福多者。<a id="a-EN"></a>能以慈心奉道德人。<a id="a-EO"></a>道士食已精进学诵。<a id="a-EP"></a>施此虽少其福弥大。<a id="a-EQ"></a>何谓施多得福多者。<a id="a-ER"></a>若有贤者觉世无常。<a id="a-ES"></a>好心出财起立塔寺精舍果园。<a id="a-ET"></a>供养三尊衣服履屣床榻厨膳。<a id="a-EU"></a>斯福如五河流入于大海。<a id="a-EV"></a>福流如是世世不断。<a id="a-EW"></a>是为施多其报转多。<a id="a-EX"></a>譬如农家地有厚薄所得不同。<a id="a-EY"></a>尔时蓝达长者座中会人。<a id="a-EZ"></a>见佛变化闻说法言皆大欢喜。<a id="a-Ea"></a>诸天人神皆得须陀洹道。<a id="a-Eb"></a>五千梵志皆作沙门得应真道。<a id="a-Ec"></a>主人蓝达居家大小。<a id="a-Ed"></a>皆受五戒亦得道迹。<a id="a-Ee"></a>国王大臣皆受三自归。<a id="a-Ef"></a>为优婆塞亦得法眼。</p>
  <p id="aEg">昔佛在舍卫精舍教化时。<a id="a-Eh"></a>罗阅只国有一人。<a id="a-Ei"></a>为人凶愚不孝父母。<a id="a-Ej"></a>轻侮良善不敬长老。<a id="a-Ek"></a>居门衰耗常不如意。<a id="a-El"></a>便行事火欲求福祐。<a id="a-Em"></a>事火之法。<a id="a-En"></a>日适欲没燃大火聚。<a id="a-Eo"></a>向之跪拜或至夜半火灭乃止。<a id="a-Ep"></a>如是三年不得其福。<a id="a-Eq"></a>更事日月。<a id="a-Er"></a>事日月法昼以日出夜以月明向日月拜。<a id="a-Es"></a>没乃休止。<a id="a-Et"></a>如是三年复不得福。<a id="a-Eu"></a>转复事天烧香跪拜。<a id="a-Ev"></a>奉上甘美香华酒脯猪羊牛犊。<a id="a-Ew"></a>遂至贫困故不得福。<a id="a-Ex"></a>勤苦憔悴病不去门。<a id="a-Ey"></a>闻舍卫国有佛诸天所宗。<a id="a-Ez"></a>当往奉事必望得福。<a id="a-F0"></a>即到佛所。<a id="a-F1"></a>至精舍门瞻睹世尊。<a id="a-F2"></a>光相晃然容颜奇异如星中月。<a id="a-F3"></a>见佛欢喜头面作礼叉手白佛。<a id="a-F4"></a>生长愚痴不识三尊。<a id="a-F5"></a>事火日月及诸天神。<a id="a-F6"></a>九年精勤永不蒙福。<a id="a-F7"></a>颜色憔悴气力衰微。<a id="a-F8"></a>四大多患死亡无日。<a id="a-F9"></a>伏承世尊度人之师。<a id="a-FA"></a>故远自归愿垂福庆。<a id="a-FB"></a>佛告之曰。<a id="a-FC"></a>汝之所事。<a id="a-FD"></a>弥是妖邪魑魅魍魉。<a id="a-FE"></a>祷祀如山罪如江海。<a id="a-FF"></a>杀生求福去福远矣。<a id="a-FG"></a>正使百劫勤苦尽杀。<a id="a-FH"></a>普天猪羊持用祷祀。<a id="a-FI"></a>罪如须弥福无芥子。<a id="a-FJ"></a>徒自费丧岂不惑哉。<a id="a-FK"></a>又卿为人不孝父母。<a id="a-FL"></a>轻易贤善不敬长老。<a id="a-FM"></a>憍慢贡高三毒炽盛。<a id="a-FN"></a>罪舋日深何缘得福。<a id="a-FO"></a>若能改心礼敬贤者威仪礼节供奉长老。<a id="a-FP"></a>弃恶信善修己崇仁。<a id="a-FQ"></a>四福日增世世无患。<a id="a-FR"></a>何等为四。<a id="a-FS"></a>一者颜色端正。<a id="a-FT"></a>二者气力丰强。<a id="a-FU"></a>三者安隐无病。<a id="a-FV"></a>四者益寿终不枉横。<a id="a-FW"></a>行之不懈亦可得道。<a id="a-FX"></a>于是世尊即说偈言。</p>
  <p id="aFY">祭神以求福　　从后观其报</p>
  <p id="aFZ">四分未望一　　不如礼贤者</p>
  <p id="aFa">能善行礼节　　常敬长老者</p>
  <p id="aFb">四福自然增　　色力寿而安</p>
  <p id="aFc">于是其人闻佛此偈。<a id="a-Fd"></a>欢喜信解稽首作礼。<a id="a-Fe"></a>重白佛言。<a id="a-Ff"></a>罪垢所蔽积罪九年。<a id="a-Fg"></a>幸赖慈化今得开解。<a id="a-Fh"></a>唯愿世尊听为沙门。<a id="a-Fi"></a>佛言。<a id="a-Fj"></a>善来比丘。<a id="a-Fk"></a>头发自堕即成沙门。<a id="a-Fl"></a>内思安般即得罗汉道。</p>
  <p data-pb></p>
  <h2 id="aFm">恶行品第十七</h2>
  <p id="aFn">昔佛在罗阅只国。<a id="a-Fo"></a>遣一罗汉名曰须漫。<a id="a-Fp"></a>持佛发爪至罽宾南。<a id="a-Fq"></a>山中作佛图寺。<a id="a-Fr"></a>五百罗汉常止其中。<a id="a-Fs"></a>旦夕烧香绕塔礼拜。<a id="a-Ft"></a>时彼山中有五百猕猴。<a id="a-Fu"></a>见诸道人供养塔寺。<a id="a-Fv"></a>即便相将至深涧边。<a id="a-Fw"></a>负辇泥石效作佛图。<a id="a-Fx"></a>竖木立刹币幡系头。<a id="a-Fy"></a>旦夕礼拜亦如道人。<a id="a-Fz"></a>时山水瀑涨五百猕猴一时漂没。<a id="a-G0"></a>魂神即生第二忉利天上。<a id="a-G1"></a>七宝殿舍衣食自然。<a id="a-G2"></a>各自念言从何所来得生天上。<a id="a-G3"></a>即以天眼自见本形。<a id="a-G4"></a>猕猴之身效诸道人戏作塔寺。<a id="a-G5"></a>虽身漂没神得生天。<a id="a-G6"></a>今当下报故尸之恩。<a id="a-G7"></a>各将侍从华香伎乐临故尸上。<a id="a-G8"></a>散华烧香绕之七匝。<a id="a-G9"></a>时山中有五百婆罗门。<a id="a-GA"></a>外学邪见不信罪福。<a id="a-GB"></a>见诸天人散华作乐绕猕猴尸。<a id="a-GC"></a>怪而问曰。<a id="a-GD"></a>诸天光影巍巍乃尔。<a id="a-GE"></a>何故屈意供养此尸。<a id="a-GF"></a>诸天人言。<a id="a-GG"></a>此尸是吾等故身。<a id="a-GH"></a>昔在此间效诸道人戏立塔寺。<a id="a-GI"></a>山水瀑涨漂杀吾等。<a id="a-GJ"></a>以此微福得生天上。<a id="a-GK"></a>今故散华以报故身之恩。<a id="a-GL"></a>戏为塔寺获福如此。<a id="a-GM"></a>若当至心奉佛世尊其德难喻。<a id="a-GN"></a>卿等邪见不信正真。<a id="a-GO"></a>百劫勤苦无所一得。<a id="a-GP"></a>不如共往至耆阇崛山礼事供养得福无限。<a id="a-GQ"></a>即皆欣然共至佛所。<a id="a-GR"></a>五体作礼散华供养。<a id="a-GS"></a>诸天人白佛。<a id="a-GT"></a>我等近世猕猴之身。<a id="a-GU"></a>蒙世尊之恩得生天上。<a id="a-GV"></a>恨不见佛今故自归。<a id="a-GW"></a>重白佛言。<a id="a-GX"></a>我等前世有何罪行受此猕猴身。<a id="a-GY"></a>虽作塔寺身被漂杀。<a id="a-GZ"></a>佛告天人。<a id="a-Ga"></a>此有因缘不从空生。<a id="a-Gb"></a>吾当为汝说其所由。<a id="a-Gc"></a>乃往昔时有五百年少婆罗门。<a id="a-Gd"></a>共行入山欲求仙道。<a id="a-Ge"></a>时山上有一沙门。<a id="a-Gf"></a>欲于山上泥治精舍。<a id="a-Gg"></a>下谷取水身轻若飞。<a id="a-Gh"></a>五百婆罗门兴嫉妒意同声笑之。<a id="a-Gi"></a>今此沙门上下翻疾亦如猕猴耳。<a id="a-Gj"></a>何足为奇也。<a id="a-Gk"></a>如是取水不止。<a id="a-Gl"></a>山水一来溺杀不久。<a id="a-Gm"></a>佛告诸天人。<a id="a-Gn"></a>尔时上下沙门我身是也。<a id="a-Go"></a>五百年少婆罗门者。<a id="a-Gp"></a>五百猕猴身是。<a id="a-Gq"></a>戏笑作罪身受其报。<a id="a-Gr"></a>于是世尊即说偈言。</p>
  <p id="aGs">戏笑为恶　　已作身行　　[口*睪]泣受报</p>
  <p id="aGt">随行罪至</p>
  <p id="aGu">佛告诸天人。<a id="a-Gv"></a>汝之近世虽为兽身。<a id="a-Gw"></a>乃能戏笑起作塔寺。<a id="a-Gx"></a>今得生天罪灭福兴。<a id="a-Gy"></a>今者复来躬奉正教。<a id="a-Gz"></a>从此因缘长离众苦。<a id="a-H0"></a>佛说是已五百天人即得道迹。<a id="a-H1"></a>其所共来水边五百婆罗门。<a id="a-H2"></a>闻罪福之报而自叹曰。<a id="a-H3"></a>吾等学仙积有年数。<a id="a-H4"></a>未蒙果报不如猕猴戏笑为福得生天上。<a id="a-H5"></a>佛之道德实妙乃尔。<a id="a-H6"></a>于是稽首佛足愿为弟子。<a id="a-H7"></a>佛言善来比丘即成沙门。<a id="a-H8"></a>精进日修遂得罗汉道。</p>
  <p id="aH9">昔佛在舍卫国精舍之中。<a id="a-HA"></a>为诸天人说法。<a id="a-HB"></a>时国王第二儿名曰琉璃。<a id="a-HC"></a>其年二十将从官属退其父王。<a id="a-HD"></a>伐兄太子自禅为王。<a id="a-HE"></a>有一恶名曰耶利。<a id="a-HF"></a>白琉璃王王本为皇子。<a id="a-HG"></a>时至舍夷国外家舍。<a id="a-HH"></a>看到佛精舍中。<a id="a-HI"></a>为诸释种子所呵。<a id="a-HJ"></a>骂詈无有好丑。<a id="a-HK"></a>尔时见敕若我为王。<a id="a-HL"></a>便启此事。<a id="a-HM"></a>今时已到。<a id="a-HN"></a>兵马兴盛宜当报怨。<a id="a-HO"></a>即敕严驾引率兵马。<a id="a-HP"></a>往伐舍夷国。<a id="a-HQ"></a>佛有第二弟子名摩诃目揵连。<a id="a-HR"></a>见琉璃王引率兵士伐舍夷国以报宿怨。<a id="a-HS"></a>今当伐杀四辈弟子。<a id="a-HT"></a>念其可怜便往到佛所。<a id="a-HU"></a>白佛言。<a id="a-HV"></a>今琉璃王攻舍夷国。<a id="a-HW"></a>我念中人当遭辛苦。<a id="a-HX"></a>我欲以四方便救舍夷国人一者举舍夷国人着虚空中。<a id="a-HY"></a>二者举舍夷国人着大海中。<a id="a-HZ"></a>三者举舍夷国人着两铁围山间。<a id="a-Ha"></a>四者举舍夷国人着他方大国中央。<a id="a-Hb"></a>令琉璃王不知其处。<a id="a-Hc"></a>佛告目连虽知卿有是智德能。<a id="a-Hd"></a>安处舍夷国人。<a id="a-He"></a>万物众生有七不可避。<a id="a-Hf"></a>何谓为七。<a id="a-Hg"></a>一者生。<a id="a-Hh"></a>二者老。<a id="a-Hi"></a>三者病。<a id="a-Hj"></a>四者死。<a id="a-Hk"></a>五者罪。<a id="a-Hl"></a>六者福。<a id="a-Hm"></a>七者因缘。<a id="a-Hn"></a>此七事意虽欲避不能得自在。<a id="a-Ho"></a>如卿威神可得作此。<a id="a-Hp"></a>宿对罪负不可得离。<a id="a-Hq"></a>于是目连礼已便去自以私意取舍夷国人知识檀越四五千人。<a id="a-Hr"></a>盛着钵中举着虚空星宿之际。<a id="a-Hs"></a>琉璃王伐舍夷国。<a id="a-Ht"></a>杀三亿人已引军还国。<a id="a-Hu"></a>于是目连往到佛所为佛作礼自贡高曰。<a id="a-Hv"></a>琉璃王伐舍夷国。<a id="a-Hw"></a>弟子承佛威神。<a id="a-Hx"></a>救舍夷国人四五千人。<a id="a-Hy"></a>今在虚空皆尽得脱。<a id="a-Hz"></a>佛告目连卿为往看钵中人不也。<a id="a-I0"></a>曰未往视之。<a id="a-I1"></a>佛言卿先往视钵中人众。<a id="a-I2"></a>目连以道力下钵见中人皆死尽。<a id="a-I3"></a>于是目连怅然悲泣愍其幸苦。<a id="a-I4"></a>还白佛言。<a id="a-I5"></a>钵中人者今皆死尽。<a id="a-I6"></a>道德神力不能免彼宿对之罪。<a id="a-I7"></a>佛告目连。<a id="a-I8"></a>有此七事。<a id="a-I9"></a>佛及众圣神仙道士。<a id="a-IA"></a>隐形散体皆不能免此七事。<a id="a-IB"></a>于是世尊即说偈言。</p>
  <p id="aIC">非空非海中　　非隐山石间</p>
  <p id="aID">莫能于此处　　避免宿恶殃</p>
  <p id="aIE">众生有苦恼　　不得免老死</p>
  <p id="aIF">唯有仁智者　　不念人非恶</p>
  <p id="aIG">佛说是时座上无央数人。<a id="a-IH"></a>闻佛说无常法。<a id="a-II"></a>皆共悲哀念对难免。<a id="a-IJ"></a>欣然得道逮须陀洹证。</p>
  <p data-pb></p>
  <h2 id="aIK">刀仗品第十八</h2>
  <p id="aIL">昔有一国名曰贤提。<a id="a-IM"></a>时有长老比丘。<a id="a-IN"></a>长病委顿羸瘦垢秽。<a id="a-IO"></a>在贤提精舍中卧无瞻视者。<a id="a-IP"></a>佛将五百比丘往至其所。<a id="a-IQ"></a>使诸比丘传共视之为作糜粥。<a id="a-IR"></a>而诸比丘闻其臭处皆共贱之。<a id="a-IS"></a>佛使天帝释取汤水。<a id="a-IT"></a>佛以金刚之手。<a id="a-IU"></a>洗病比丘身体。<a id="a-IV"></a>地寻震动[火*霍]然大明莫不惊肃。<a id="a-IW"></a>国王臣民天龙鬼神无央数人。<a id="a-IX"></a>往到佛所稽首作礼白佛言。<a id="a-IY"></a>佛为世尊。<a id="a-IZ"></a>三界无比道德已备。<a id="a-Ia"></a>云何屈意洗此病瘦垢秽比丘。<a id="a-Ib"></a>佛告国王及众会者。<a id="a-Ic"></a>如来所以出现于世。<a id="a-Id"></a>正为此穷厄无护者耳。<a id="a-Ie"></a>供养病瘦沙门道士及诸贫穷孤独老人。<a id="a-If"></a>其福无量所愿如意。<a id="a-Ig"></a>譬五河流福来如是。<a id="a-Ih"></a>功德渐满会当得道。<a id="a-Ii"></a>王白佛言。<a id="a-Ij"></a>今此比丘宿有何罪困病积年疗治不差。<a id="a-Ik"></a>佛告王曰。<a id="a-Il"></a>往昔有王名曰恶行。<a id="a-Im"></a>治政严暴使一多力五百主令鞭人。<a id="a-In"></a>五百假王威怒私作寒热。<a id="a-Io"></a>若欲鞭人责其价数。<a id="a-Ip"></a>得物鞭轻不得鞭重。<a id="a-Iq"></a>举国患之。<a id="a-Ir"></a>有一贤者为人所诬。<a id="a-Is"></a>应当得鞭。<a id="a-It"></a>报五百言吾是佛弟子。<a id="a-Iu"></a>素无罪过。<a id="a-Iv"></a>为人所抂。<a id="a-Iw"></a>愿小垂恕。<a id="a-Ix"></a>五百闻是佛弟子。<a id="a-Iy"></a>轻手过鞭无著身者。<a id="a-Iz"></a>五百寿终堕地狱中。<a id="a-J0"></a>考掠万毒罪灭复出。<a id="a-J1"></a>堕畜生中恒被挝杖五百余世。<a id="a-J2"></a>罪毕为人常婴重病痛不离身。<a id="a-J3"></a>尔时国王者今调达是也。<a id="a-J4"></a>时五百者今此病比丘是也。<a id="a-J5"></a>时贤者者吾身是也。<a id="a-J6"></a>吾以前世为其所恕鞭不着身。<a id="a-J7"></a>是故世尊躬为洗之。<a id="a-J8"></a>人作善恶殃福随身。<a id="a-J9"></a>虽更生死不可得免。<a id="a-JA"></a>于是世尊即说偈言。</p>
  <p id="aJB">挝杖良善　　妄谗无罪　　其殃十倍</p>
  <p id="aJC">灾卒无赦　　生受酷痛　　形体毁折</p>
  <p id="aJD">自然恼病　　失意恍忽　　人所诬者</p>
  <p id="aJE">或县官厄　　财产耗尽　　亲戚离别</p>
  <p id="aJF">舍宅所有　　灾火焚烧　　死入地狱</p>
  <p id="aJG">如是为十</p>
  <p id="aJH">时病比丘闻佛此偈及宿命事。<a id="a-JI"></a>自知本行克心自责。<a id="a-JJ"></a>即于佛前所患除愈。<a id="a-JK"></a>身安意定即得罗汉道。<a id="a-JL"></a>贤提国王欢喜信解。<a id="a-JM"></a>寻受五戒为清信士。<a id="a-JN"></a>没命奉行得须陀洹道。</p>
  <p id="aJO">昔佛在舍卫国祇树给孤独精舍中。<a id="a-JP"></a>为天人龙鬼说法。<a id="a-JQ"></a>东方有国名郁多罗波提。<a id="a-JR"></a>昔有婆罗门等五百人相率欲诣恒水。<a id="a-JS"></a>岸边有三祠神池。<a id="a-JT"></a>沐浴垢秽倮形求仙如尼揵法。<a id="a-JU"></a>道由大泽迷不得过。<a id="a-JV"></a>中道乏粮遥望见一大树如有神气。<a id="a-JW"></a>想有人居驰趣树下了无所见。<a id="a-JX"></a>婆罗门等举声大哭。<a id="a-JY"></a>饥渴委厄穷死斯泽。<a id="a-JZ"></a>树神人现问诸梵志。<a id="a-Ja"></a>道士那来今欲何行。<a id="a-Jb"></a>同声答曰。<a id="a-Jc"></a>欲诣神池澡浴望仙。<a id="a-Jd"></a>今日饥渴幸哀矜济。<a id="a-Je"></a>树神即举手。<a id="a-Jf"></a>百味饮食从手流溢。<a id="a-Jg"></a>给众饭食皆得饱满。<a id="a-Jh"></a>其余食饮足供道粮。<a id="a-Ji"></a>临当别去诣神请问。<a id="a-Jj"></a>本行何德致此巍巍。<a id="a-Jk"></a>神答梵志。<a id="a-Jl"></a>吾本所居在舍卫国。<a id="a-Jm"></a>时国大臣名曰须达。<a id="a-Jn"></a>饭佛众僧诣市买酪。<a id="a-Jo"></a>无提酪者左右顾视倩我提之。<a id="a-Jp"></a>往到精舍使我斟酌。<a id="a-Jq"></a>讫行澡水俨然听法。<a id="a-Jr"></a>一切欢喜称善无量。<a id="a-Js"></a>时我奉斋暮还不餐。<a id="a-Jt"></a>妇怪问。<a id="a-Ju"></a>我不食何恨。<a id="a-Jv"></a>答曰。<a id="a-Jw"></a>不恨也。<a id="a-Jx"></a>吾行于市见长者须达。<a id="a-Jy"></a>于园饭佛。<a id="a-Jz"></a>我往持斋。<a id="a-K0"></a>斋名八关。<a id="a-K1"></a>其妇嗔恚忿然言曰。<a id="a-K2"></a>瞿昙乱俗奚足采纳。<a id="a-K3"></a>君毁遗则祸从此兴。<a id="a-K4"></a>踧迫不已便共俱食。<a id="a-K5"></a>时我尔夜年寿算尽终于夜半。<a id="a-K6"></a>神来生此。<a id="a-K7"></a>为是愚妇败我斋法。<a id="a-K8"></a>不卒其业来生斯泽作此树神。<a id="a-K9"></a>提酪之福手出饮食。<a id="a-KA"></a>若终斋法应生天上。<a id="a-KB"></a>封受自然。<a id="a-KC"></a>即为梵志而说颂曰。</p>
  <p id="aKD">祠祀种祸根　　日夜长枝条</p>
  <p id="aKE">唐苦败身本　　斋法度世仙</p>
  <p id="aKF">梵志闻偈迷解信受。<a id="a-KG"></a>旋还舍卫路由一国。<a id="a-KH"></a>国名拘蓝尼。<a id="a-KI"></a>有长者名曰美音。<a id="a-KJ"></a>为人恩仁众人敬仰。<a id="a-KK"></a>梵志过宿。<a id="a-KL"></a>长者问曰。<a id="a-KM"></a>道士那来今欲所至。<a id="a-KN"></a>具陈彼泽树神功德。<a id="a-KO"></a>欲诣舍卫造须达所攒采斋法冀蒙得福。<a id="a-KP"></a>美音喜踊宿行所追且自解畅。<a id="a-KQ"></a>宣令宗室谁能共行受斋戒法。<a id="a-KR"></a>合五百人佥然应命。<a id="a-KS"></a>本愿相引。<a id="a-KT"></a>威仪严出共诣舍卫。<a id="a-KU"></a>未至祇洹道逢须达。<a id="a-KV"></a>遇而不识顾问从者此何丈夫。<a id="a-KW"></a>对曰须达也。<a id="a-KX"></a>梵志众等喜而追曰。<a id="a-KY"></a>吾愿成矣。<a id="a-KZ"></a>求人得人驰趣相见。<a id="a-Ka"></a>同声叹曰。<a id="a-Kb"></a>树神叹德。<a id="a-Kc"></a>注仰虚心具说所嗟故来投托冀示法斋住车。<a id="a-Kd"></a>答曰。<a id="a-Ke"></a>所求大善。<a id="a-Kf"></a>吾有尊师号曰如来。<a id="a-Kg"></a>众祐度脱人类近在祇洹。<a id="a-Kh"></a>可共亲造即皆敬诺恭肃。<a id="a-Ki"></a>进前遥见如来情喜难量。<a id="a-Kj"></a>五体投地退坐一面。<a id="a-Kk"></a>皆共长跪白世尊曰。<a id="a-Kl"></a>本初发家欲至三池沐浴求仙。<a id="a-Km"></a>经由树神所陈如此。<a id="a-Kn"></a>是故投化愿示极灵。<a id="a-Ko"></a>于是世尊因其所行。<a id="a-Kp"></a>而说偈言。</p>
  <p id="aKq">虽倮剪发　　长服草衣　　沐浴踞石</p>
  <p id="aKr">奈疑结何　　不伐杀烧　　亦不求胜</p>
  <p id="aKs">仁爱天下　　所适无怨</p>
  <p id="aKt">五百梵志闻偈欢喜。<a id="a-Ku"></a>皆作沙门得应真道。<a id="a-Kv"></a>美音宗等逮得法眼。<a id="a-Kw"></a>诸比丘白佛言。<a id="a-Kx"></a>五百梵志及长者等。<a id="a-Ky"></a>本行何德得道何速。<a id="a-Kz"></a>世尊告曰。<a id="a-L0"></a>过去久远时。<a id="a-L1"></a>世有佛名曰迦葉。<a id="a-L2"></a>为诸弟子说法。<a id="a-L3"></a>当来五浊之时。<a id="a-L4"></a>时有梵志长者千人。<a id="a-L5"></a>同发是言令我遭见释迦文佛。<a id="a-L6"></a>尔时梵志者今此等梵志是。<a id="a-L7"></a>尔时长者今美音等是。<a id="a-L8"></a>从是因缘见我便解。<a id="a-L9"></a>比丘欢喜作礼奉行。</p>
 </body>
</html>