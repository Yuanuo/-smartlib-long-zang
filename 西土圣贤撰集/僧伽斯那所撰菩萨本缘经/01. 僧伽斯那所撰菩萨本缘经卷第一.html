<!doctype html>
<html id="z3IBWKj1GR" data-ver="798">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="西土圣贤撰集">
  <meta period="吴">
 </head>
 <body>
  <h1 id="a1">僧伽斯那所撰菩萨本缘经卷第一</h1>
  <h2 id="a2">毗罗摩品第一</h2>
  <p id="a3">若心狭劣者　　虽多行布施</p>
  <p id="a4">受者不清净　　故令果报少</p>
  <p id="a5">若行惠施时　　福田虽不净</p>
  <p id="a6">能生广大心　　果报无有量</p>
  <p id="a7">我昔曾闻。<a id="a-8"></a>过去有王。<a id="a-9"></a>名地自在。<a id="a-A"></a>受性暴恶。<a id="a-B"></a>好行征伐。<a id="a-C"></a>时有小国八万诸王。<a id="a-D"></a>首戴宝冠常来朝侍。<a id="a-E"></a>其王口恶身行无善。<a id="a-F"></a>常为非法侵陵他境。<a id="a-G"></a>王有辅相大婆罗门。<a id="a-H"></a>修清净行。<a id="a-I"></a>智人所赞。<a id="a-J"></a>口言柔软不宣粗恶。<a id="a-K"></a>有所造作能速成办。<a id="a-L"></a>面目端严为世所敬。<a id="a-M"></a>四毗陀典靡不综练。<a id="a-N"></a>诸婆罗门所有经论。<a id="a-O"></a>通达解了无有遗余。<a id="a-P"></a>是时辅相年已衰迈。<a id="a-Q"></a>遇病未久奄尔即亡。<a id="a-R"></a>王及人民闻其终殁。<a id="a-S"></a>悉生懊恼思慕难忍。<a id="a-T"></a>时王思念不去须臾。<a id="a-U"></a>即为臣民而说偈言。</p>
  <p id="aV">如何此大地　　一旦无人治</p>
  <p id="aW">如海无主船　　随风而东西</p>
  <p id="aX">我所尊敬者　　出家已成就</p>
  <p id="aY">口善言柔软　　常能利益世</p>
  <p id="aZ">如何便终殁　　令我心恼闷</p>
  <p id="aa">犹如无灯明　　而入于闇室</p>
  <p id="ab">尔时诸臣即白王言。<a id="a-c"></a>唯愿大王宽意莫愁。<a id="a-d"></a>勿谓国中更无有任为辅相者。<a id="a-e"></a>是法婆罗门虽复命终。<a id="a-f"></a>其子年幼聪明黠慧。<a id="a-g"></a>颜貌端正世无及者。<a id="a-h"></a>发言柔软悦可众心。<a id="a-i"></a>修行忍辱心常寂静。<a id="a-j"></a>无有憍慢贡高自大。<a id="a-k"></a>博学多闻无书不综。<a id="a-l"></a>利益众生犹如梵王。<a id="a-m"></a>名毗罗摩。<a id="a-n"></a>唯愿大王。<a id="a-o"></a>即命此人以为辅相。<a id="a-p"></a>时王答言。<a id="a-q"></a>彼若有子如汝说者。<a id="a-r"></a>我从昔来所未曾闻。<a id="a-s"></a>臣复言。<a id="a-t"></a>大王是婆罗门子。<a id="a-u"></a>常求正法离于邪法。<a id="a-v"></a>爱护己法未能为人。<a id="a-w"></a>王即答言。<a id="a-x"></a>子若是才人。<a id="a-y"></a>何得违毁先人家法。<a id="a-z"></a>若离先业则不得名求正法者。<a id="a-10"></a>是人先父常以正法佐吾治国。<a id="a-11"></a>能令吾等远离众恶。<a id="a-12"></a>虽作如是治国治务。<a id="a-13"></a>终不破失婆罗门法。<a id="a-14"></a>如其彼人如汝说者便可召来。<a id="a-15"></a>诸臣奉命即遣使者。<a id="a-16"></a>召毗罗摩。<a id="a-17"></a>将诣王所。<a id="a-18"></a>到已就坐敛容而踞。<a id="a-19"></a>说如是言。<a id="a-1A"></a>大王。<a id="a-1B"></a>今日以何因缘而见顾命。<a id="a-1C"></a>王即答言。<a id="a-1D"></a>汝不知耶。<a id="a-1E"></a>我之薄祐汝父辅相不幸薨殒。<a id="a-1F"></a>大地倾丧人民扰动。<a id="a-1G"></a>我为之忧其心迷闷。<a id="a-1H"></a>时毗罗摩即白王言。<a id="a-1I"></a>夫爱别离非王独有如此。<a id="a-1J"></a>皆是有为法相也。<a id="a-1K"></a>大王昔来不曾闻耶。<a id="a-1L"></a>若天、<a id="a-1M"></a>龙、<a id="a-1N"></a>鬼神．阿修罗．乾闼婆．迦楼罗．紧那罗．摩睺罗伽．沙门．婆罗门。<a id="a-1O"></a>若老若少。<a id="a-1P"></a>悉无得离是终殁者。<a id="a-1Q"></a>大王一切众生决定有之。<a id="a-1R"></a>大王。<a id="a-1S"></a>譬如火性悉能烧然一切之物。<a id="a-1T"></a>无常之法亦复如是。<a id="a-1U"></a>悉能坏灭一切众生。<a id="a-1V"></a>王不知耶。<a id="a-1W"></a>是老病死。<a id="a-1X"></a>能丧众生。<a id="a-1Y"></a>如四衢道头华果之树。<a id="a-1Z"></a>常为多人之所抖擞。<a id="a-1a"></a>大王譬如駃河常流不停。<a id="a-1b"></a>众生寿命亦复如是。<a id="a-1c"></a>大王如金翅鸟投龙宫中搏撮诸龙而食啖之。<a id="a-1d"></a>亦如师子在獐鹿群威猛。<a id="a-1e"></a>一切众生在三界中流回。<a id="a-1f"></a>死法亦复如是。<a id="a-1g"></a>大王如是死法非以亲近财货求赎软言诱恤而可得脱。<a id="a-1h"></a>亦不可以四兵威力逼迫御之令其退散。<a id="a-1i"></a>如是死法决定而有。<a id="a-1j"></a>是众生常法。<a id="a-1k"></a>以是义故大王于此不应生忧。<a id="a-1l"></a>时王闻已心生欢喜。<a id="a-1m"></a>复向诸臣说如是言。<a id="a-1n"></a>未曾有也。<a id="a-1o"></a>如是童子。<a id="a-1p"></a>年虽幼稚乃说先宿耆旧之言。<a id="a-1q"></a>时王即语毗罗摩言。<a id="a-1r"></a>汝不知耶。<a id="a-1s"></a>汝之先父爱护于吾犹如赤子。<a id="a-1t"></a>是故我今感其恩重忧愁迷闷。<a id="a-1u"></a>吾今轻弱顽嚚无智。<a id="a-1v"></a>如汝所说吾永无分。<a id="a-1w"></a>汝今若见垂顾矜哀。<a id="a-1x"></a>愿先承嗣纂继家业。<a id="a-1y"></a>我当诚心尽寿归依。<a id="a-1z"></a>时毗罗摩即作是念。<a id="a-20"></a>我今如何一旦对。<a id="a-21"></a>至今闻此言莫知所作。<a id="a-22"></a>犹如羸人步涉高山。<a id="a-23"></a>复作是念。<a id="a-24"></a>今者承嗣毗辅国政。<a id="a-25"></a>于诸人民虽多利益。<a id="a-26"></a>然我所修纯善之法则为亏损。<a id="a-27"></a>君治国土称万姓心。<a id="a-28"></a>当有无量诸过患事。<a id="a-29"></a>所谓刑罚。<a id="a-2A"></a>劫夺他财威陵天下。<a id="a-2B"></a>或摈或驱。<a id="a-2C"></a>要当随王行如是法。<a id="a-2D"></a>若行正法我善则损。<a id="a-2E"></a>今我若故修行善法。<a id="a-2F"></a>则不上称大王圣怀。<a id="a-2G"></a>若称王法善法日衰。<a id="a-2H"></a>作是念时。<a id="a-2I"></a>王复白言。<a id="a-2J"></a>大师今日何所思虑。<a id="a-2K"></a>时毗罗摩即答王言。<a id="a-2L"></a>我今所念当以何术令王身及国人民悉得利益无诸衰耗。<a id="a-2M"></a>亦复思惟王与国人福德过患。<a id="a-2N"></a>若先行善后行于恶则不名人。<a id="a-2O"></a>大王。<a id="a-2P"></a>宁为实语而作怨憎。<a id="a-2Q"></a>不为谄言而作亲厚。<a id="a-2R"></a>宁说正法堕于地狱。<a id="a-2S"></a>不说邪谄生于天上。<a id="a-2T"></a>大王。<a id="a-2U"></a>我今思惟筹量是事。<a id="a-2V"></a>大王。<a id="a-2W"></a>若有人能思惟是义。<a id="a-2X"></a>当知是人则能利益一切众生。<a id="a-2Y"></a>王闻是语心生欢喜复作是言。<a id="a-2Z"></a>大师。<a id="a-2a"></a>我等若能如是行法。<a id="a-2b"></a>所修善法则为不损。<a id="a-2c"></a>时毗罗摩即奉王命纂承先父辅相之业。<a id="a-2d"></a>然后渐渐劝化。<a id="a-2e"></a>是王及八万四千小王修持正法。<a id="a-2f"></a>亦令其国所有人民背舍远恶不贪五欲。<a id="a-2g"></a>时王修行无量善法。<a id="a-2h"></a>如毗罗摩等无差别也。<a id="a-2i"></a>时毗罗摩见王如是。<a id="a-2j"></a>心生欢喜而作是言。<a id="a-2k"></a>我今已为修治国土。<a id="a-2l"></a>然我善法无所衰损。<a id="a-2m"></a>复作是念。<a id="a-2n"></a>我今当以何等因缘劝诸众生。<a id="a-2o"></a>悉令安住阿耨多罗三藐三菩提道。<a id="a-2p"></a>然诸众生受性不同。<a id="a-2q"></a>或欲闻法或贪财货。<a id="a-2r"></a>或嗜五欲或乐爱语。<a id="a-2s"></a>或好愦闹多人亲附。<a id="a-2t"></a>或好随逐善人之行。<a id="a-2u"></a>或乐多爱心无厌足。<a id="a-2v"></a>我今幸有大智方便。<a id="a-2w"></a>悉能摄取一切众生。<a id="a-2x"></a>安止住于阿耨多罗三藐三菩提。<a id="a-2y"></a>我亦复有余方便。<a id="a-2z"></a>譬如日出虽能照了一切天下。<a id="a-30"></a>然不能为盲者作明。<a id="a-31"></a>我亦如是。<a id="a-32"></a>虽复能为一切众生说无上道。<a id="a-33"></a>然不能为无慧目者而作利益。<a id="a-34"></a>我今复当以衣服饮食而给足之令其饱满。<a id="a-35"></a>心欢喜已然后复当为之说法令其信受。<a id="a-36"></a>时毗罗摩思是义已。<a id="a-37"></a>即至王所作如是言。<a id="a-38"></a>我今已为无量众生作法事已。<a id="a-39"></a>聚集三法。<a id="a-3A"></a>所谓修行正法。<a id="a-3B"></a>聚集钱财所愿成就。<a id="a-3C"></a>则令一切国土安乐无有怨仇。<a id="a-3D"></a>正法增长犹如初月。<a id="a-3E"></a>好名流布八方上下。<a id="a-3F"></a>唯愿大王。<a id="a-3G"></a>听我修行无上正法。<a id="a-3H"></a>尔时大王闻是语已。<a id="a-3I"></a>心生惊喜。<a id="a-3J"></a>衣毛为竖。<a id="a-3K"></a>白言。<a id="a-3L"></a>大师。<a id="a-3M"></a>诸欲所作愿具告敕。<a id="a-3N"></a>毗罗摩言。<a id="a-3O"></a>我今欲作一切大施。<a id="a-3P"></a>施中所须愿为我办。<a id="a-3Q"></a>尔时大王即于城外安旷之处庄严施场。<a id="a-3R"></a>唯愿大王。<a id="a-3S"></a>善言诱喻。<a id="a-3T"></a>诸作使者无令于我而生嗔恨。<a id="a-3U"></a>尔时大王及给使者。<a id="a-3V"></a>皆悉欢喜敬意供办饮食所须。<a id="a-3W"></a>寻于诸方击鼓宣令。<a id="a-3X"></a>若诸众生凡有所须。<a id="a-3Y"></a>衣服饮食卧具医药。<a id="a-3Z"></a>象马车乘香华璎珞。<a id="a-3a"></a>末香涂香舍宅灯明悉来集此。<a id="a-3b"></a>当相奉给。<a id="a-3c"></a>复说偈言。</p>
  <p id="a3d">我为利益　　诸世间故</p>
  <p id="a3e">随诸众生　　所须之物</p>
  <p id="a3f">乃至身体　　手足肉血</p>
  <p id="a3g">舍离之时　　犹如草芥</p>
  <p id="a3h">汝等若受　　是供养时</p>
  <p id="a3i">则当一切　　思惟善法</p>
  <p id="a3j">受供养已　　不应贪着</p>
  <p id="a3k">当以善法　　利益一切</p>
  <p id="a3l">若以我力　　能速涅槃</p>
  <p id="a3m">以为众生　　流转生死</p>
  <p id="a3n">是故久住　　不取涅槃</p>
  <p id="a3o">无量众生　　堕老死狱</p>
  <p id="a3p">我欲拔之　　永离远离</p>
  <p id="a3q">时毗罗摩菩萨摩诃萨所设供具。<a id="a-3r"></a>令无量百千万亿众生随意所须悉得充足。<a id="a-3s"></a>善言说法。<a id="a-3t"></a>诸大德。<a id="a-3u"></a>我今忘身以忧汝身。<a id="a-3v"></a>汝等今已受我供养。<a id="a-3w"></a>好自利益当观正法。<a id="a-3x"></a>若死至时虽有父母妻子亲族无量财宝。<a id="a-3y"></a>不能令命住一念顷。<a id="a-3z"></a>及其命尽独至他世。<a id="a-40"></a>父母妻子亲族财宝无随去者。<a id="a-41"></a>唯有业行不能舍离。<a id="a-42"></a>复为大众而说偈言。</p>
  <p id="a43">为父母亲族　　修行于恶法</p>
  <p id="a44">命终堕三趣　　无有随逐者</p>
  <p id="a45">于今现在世　　若受苦恼时</p>
  <p id="a46">虽有父母兄　　不能受少分</p>
  <p id="a47">况于未来世　　而当有代者</p>
  <p id="a48">是故当一心　　莫为他行恶</p>
  <p id="a49">诸大德。<a id="a-4A"></a>汝等今身安隐无患。<a id="a-4B"></a>所谓衰老肺病欬逆头痛已无是病。<a id="a-4C"></a>当勤修行一切善法。<a id="a-4D"></a>是毗罗摩菩萨摩诃萨。<a id="a-4E"></a>以二摄法摄取众生。<a id="a-4F"></a>所谓财法。<a id="a-4G"></a>满九十日过夏已讫奉施嚫愿。<a id="a-4H"></a>所谓金盘具足八万盛以银粟。<a id="a-4I"></a>八万银盘盛以金粟。<a id="a-4J"></a>八万小牛八万乳牛悉从一犊。<a id="a-4K"></a>是一一牛乳日一斛。<a id="a-4L"></a>纯以白叠缠覆其身。<a id="a-4M"></a>金角银蹄庄严映饰。<a id="a-4N"></a>八万童女形体端正。<a id="a-4O"></a>金宝璎珞以自庄严。<a id="a-4P"></a>一一女人有一侍女。<a id="a-4Q"></a>供给使令令皆净洁。<a id="a-4R"></a>是诸女人各有一床。<a id="a-4S"></a>或金或银琉璃颇梨象牙香木。<a id="a-4T"></a>种种茵蓐以敷其上。<a id="a-4U"></a>牛车八万象马八万。<a id="a-4V"></a>及诸仓库。<a id="a-4W"></a>钱财珍宝不可称计。<a id="a-4X"></a>如是等物悉庄严已而作是念。<a id="a-4Y"></a>今是施物将无少耶。<a id="a-4Z"></a>尔时菩萨为诸婆罗门说如是言。<a id="a-4a"></a>汝等当知我今集聚如是种种金银女人车乘象马仓谷珍宝正为汝等。<a id="a-4b"></a>幸可少时寂然无言听我所愿。<a id="a-4c"></a>然后随意共分而去。<a id="a-4d"></a>尔时一切诸婆罗门寂然无声。<a id="a-4e"></a>是时菩萨为诸众生自谏其心。<a id="a-4f"></a>汝心所作常求果报。<a id="a-4g"></a>犹如猕猴入于稠林。<a id="a-4h"></a>而说偈言。</p>
  <p id="a4i">我今所布施　　普为诸众生</p>
  <p id="a4j">如是之布施　　实不望其报</p>
  <p id="a4k">愿悉施众生　　等受于快乐</p>
  <p id="a4l">以汝贪善故　　久在于天上</p>
  <p id="a4m">亦以贪恶故　　久住于地狱</p>
  <p id="a4n">复以贪着故　　作此大施主</p>
  <p id="a4o">或作贫穷人　　或行于大施</p>
  <p id="a4p">或时以自在　　守财而悭贪</p>
  <p id="a4q">或以自在故　　自坠于贫苦</p>
  <p id="a4r">或复以纵逸　　久在于生死</p>
  <p id="a4s">轮转无穷已　　犹如轮转地</p>
  <p id="a4t">我在久远来　　随顺敬事汝</p>
  <p id="a4u">虽作如是事　　不能今汝喜</p>
  <p id="a4v">汝令当安住　　不动寂静中</p>
  <p id="a4w">我今所布施　　悉为诸众生</p>
  <p id="a4x">尔时毗罗摩菩萨即以右手执持澡灌。<a id="a-4y"></a>以大慈悲熏修其心。<a id="a-4z"></a>怜愍一切诸众生故。<a id="a-50"></a>涕泣流泪而作是念。<a id="a-51"></a>我今所施不为梵王摩醯首罗释提桓因。<a id="a-52"></a>假使更有胜是三者亦不悕求。<a id="a-53"></a>唯求佛道欲利众生断诸烦恼。<a id="a-54"></a>我今当舍己身妻子奴婢仆使珍宝舍宅。<a id="a-55"></a>唯求解脱不求生死。<a id="a-56"></a>我今所施柔软女人。<a id="a-57"></a>愿诸众生于未来世。<a id="a-58"></a>悉得断除所有贪欲。<a id="a-59"></a>今我所施五种牛味。<a id="a-5A"></a>愿诸众生。<a id="a-5B"></a>于未来世常能惠施他人法味。<a id="a-5C"></a>今我所施如是敷具。<a id="a-5D"></a>愿诸众生。<a id="a-5E"></a>于未来世悉得如来金刚坐处。<a id="a-5F"></a>我今所施种种珍宝。<a id="a-5G"></a>愿诸众生。<a id="a-5H"></a>于未来世悉得如来七菩提宝。<a id="a-5I"></a>作是语已。<a id="a-5J"></a>从上坐所循行澡水而水不下。<a id="a-5K"></a>犹如悭人不肯布施。<a id="a-5L"></a>尔时菩萨即作是念。<a id="a-5M"></a>今此澡水何缘不下。<a id="a-5N"></a>复作是念。<a id="a-5O"></a>将非我愿未来之世不得成耶。<a id="a-5P"></a>谁之遮制令水不下。<a id="a-5Q"></a>将非此中无有大德。<a id="a-5R"></a>其余不应受我供耶。<a id="a-5S"></a>或我所施不周普耶。<a id="a-5T"></a>或是我仆使不欢喜耶。<a id="a-5U"></a>将非此中有杀生耶。<a id="a-5V"></a>我今定知不困众生。<a id="a-5W"></a>我今所施亦是时施亦不观采是受非受。<a id="a-5X"></a>而此灌水何缘不下。<a id="a-5Y"></a>尔时菩萨见婆罗门为此诸女生贪嫉心而起嗔恨。<a id="a-5Z"></a>各各说言。<a id="a-5a"></a>彼女端正我应取之汝不应取。<a id="a-5b"></a>彼牛肥壮我应取之汝不应取。<a id="a-5c"></a>金银盘粟乃至珍宝亦复如是。<a id="a-5d"></a>尔时菩萨见诸婆罗门贪心诤物互相嗔恚。<a id="a-5e"></a>即作是言。<a id="a-5f"></a>是诸受者贪欲嗔恚愚痴乱心不能堪受。<a id="a-5g"></a>如是供养如车轴折。<a id="a-5h"></a>辐辋破坏不任运载。<a id="a-5i"></a>我亦如是。<a id="a-5j"></a>种子良善而田薄恶。<a id="a-5k"></a>以此受者心不善故令是澡水不肯流下。<a id="a-5l"></a>我今虽作如是布施。<a id="a-5m"></a>亦无有人教我令发阿耨多罗三藐三菩提心。<a id="a-5n"></a>而我自为一切众生故发是心。<a id="a-5o"></a>今当自试。<a id="a-5p"></a>若我审能愍众生者灌水当下。<a id="a-5q"></a>即以左手执罐泻之。<a id="a-5r"></a>水即流下菩萨右手。<a id="a-5s"></a>诸婆罗门见是事已各生惭愧。<a id="a-5t"></a>离所施物修行梵行。<a id="a-5u"></a>诸婆罗门寻共稽首。<a id="a-5v"></a>求请菩萨以为和尚。<a id="a-5w"></a>菩萨怜愍即便受之。<a id="a-5x"></a>教令修学四无量心。<a id="a-5y"></a>以是因缘命终即得生梵天上。<a id="a-5z"></a>令无量众生发阿耨多罗三藐三菩提心。<a id="a-60"></a>菩萨摩诃萨行檀波罗蜜时。<a id="a-61"></a>不见此是福田此非福田。<a id="a-62"></a>亦不分别多亲少疑。<a id="a-63"></a>是故菩萨若布施时。<a id="a-64"></a>或多或少或好或恶。<a id="a-65"></a>应以一心清净奉上莫于受者生下劣心。</p>
  <p data-pb></p>
  <h2 id="a66">一切施品第二</h2>
  <p id="a67">一切诸菩萨　　为利众生故</p>
  <p id="a68">舍弃己身命　　犹如草粪秽</p>
  <p id="a69">如我曾闻。<a id="a-6A"></a>过去有王名一切施。<a id="a-6B"></a>是王初生即向父母说如是言。<a id="a-6C"></a>我于一切无量众生。<a id="a-6D"></a>尚能弃舍所重身命。<a id="a-6E"></a>况复其余外物珍宝。<a id="a-6F"></a>是故父母敬而重之。<a id="a-6G"></a>为立名字字一切施。<a id="a-6H"></a>从其初生身与行施渐渐增长。<a id="a-6I"></a>譬如初月至十五日。<a id="a-6J"></a>其后不久父王崩背即承洪业。<a id="a-6K"></a>霸治国土如法。<a id="a-6L"></a>化民不抂万姓。<a id="a-6M"></a>拥护自身不豫他事。<a id="a-6N"></a>终不侵陵他余邻国。<a id="a-6O"></a>邻国若故来讨罚之希能擒获。<a id="a-6P"></a>救摄贫民给施以财。<a id="a-6Q"></a>恭敬沙门婆罗门等。<a id="a-6R"></a>常以净手施众生食。<a id="a-6S"></a>口常宣唱与是人衣与是人食及与财宝。<a id="a-6T"></a>爱护是人瞻视是人。<a id="a-6U"></a>尔时菩萨常行如是善布施。<a id="a-6V"></a>时邻国人民闻王功德悉来归化。<a id="a-6W"></a>其土充满间无空处。<a id="a-6X"></a>犹如山顶暴涨之水流注沟坑溪涧深处。<a id="a-6Y"></a>亦如半月海水潮出。<a id="a-6Z"></a>其国外来归化之民。<a id="a-6a"></a>充满侧塞亦复如是。<a id="a-6b"></a>其余邻国渐失人民。<a id="a-6c"></a>各生嗔恨即共集议当共往讨。<a id="a-6d"></a>作是议已寻严四兵来向其国。<a id="a-6e"></a>尔时边方守御之人远来白王。<a id="a-6f"></a>邻国怨贼今已相逼。<a id="a-6g"></a>犹如暴风黑云恶雨。<a id="a-6h"></a>王即告言。<a id="a-6i"></a>卿等不应恼乱我心。<a id="a-6j"></a>即说偈言。</p>
  <p id="a6k">邻国所以　　来讨我国</p>
  <p id="a6l">正为人民　　库藏珍宝</p>
  <p id="a6m">快哉甚善　　当相施与</p>
  <p id="a6n">我当舍之　　出家学道</p>
  <p id="a6o">多有国土　　为五欲故</p>
  <p id="a6p">侵夺人民　　贮聚无厌</p>
  <p id="a6q">当知是王　　命终之后</p>
  <p id="a6r">即堕地狱　　畜生饿鬼</p>
  <p id="a6s">是故我今不能为身侵害众生夺他财物以自免者。<a id="a-6t"></a>尔时大臣及诸人民各作是言。<a id="a-6u"></a>唯愿大王。<a id="a-6v"></a>莫便舍去。<a id="a-6w"></a>臣等自能当御此敌。<a id="a-6x"></a>王且观之。<a id="a-6y"></a>臣等今日当以五兵戟牟剑槊奋击此贼足如暴风吹破雨云。<a id="a-6z"></a>王即答言。<a id="a-70"></a>咄哉卿等。<a id="a-71"></a>吾已久知卿等于吾生大爱护尊重恭敬。<a id="a-72"></a>亦知卿等勇健难胜雄猛武略策谋第一。<a id="a-73"></a>但彼敌王今作此举。<a id="a-74"></a>都不为卿正为吾耳。<a id="a-75"></a>假使彼来不损卿等。<a id="a-76"></a>何得乃生如是恶心。<a id="a-77"></a>吾久知此。<a id="a-78"></a>五盛阴身为众箭镝。<a id="a-79"></a>卿不知耶吾久为卿说。<a id="a-7A"></a>诸菩萨应于众生生一子想。<a id="a-7B"></a>汝不应于他众生所生嗔害心。<a id="a-7C"></a>毕定当知堕于地狱。<a id="a-7D"></a>是故应当一心修善。<a id="a-7E"></a>当说是时。<a id="a-7F"></a>贼已来至高声大叫。<a id="a-7G"></a>王闻声已即问群臣。<a id="a-7H"></a>此是何声。<a id="a-7I"></a>诸群臣寮各怀悲感。<a id="a-7J"></a>举声哀号咸作是言。<a id="a-7K"></a>恶贼无辜多害人民。<a id="a-7L"></a>譬如恶雹伤害五谷。<a id="a-7M"></a>亦如猛火焚烧干草。<a id="a-7N"></a>又如暴风吹拔大树。<a id="a-7O"></a>又如师子杀害诸禽兽。<a id="a-7P"></a>怨贼杀害亦复如是。<a id="a-7Q"></a>尔时诸臣不受王教。<a id="a-7R"></a>即各散出庄严四兵便逆共战。<a id="a-7S"></a>军无主将寻即退散。<a id="a-7T"></a>兵众丧命不可称计。<a id="a-7U"></a>时王登楼说如是言。<a id="a-7V"></a>因恶欲故令人行恶。<a id="a-7W"></a>如是诸欲犹如死尸行厕粪秽。<a id="a-7X"></a>如何为此而行恶耶。<a id="a-7Y"></a>愚人贪国兴诤竞心。<a id="a-7Z"></a>犹如众鸟竞诤段肉。<a id="a-7a"></a>是诸众生常有怨憎谓老病死。<a id="a-7b"></a>云何不自观察。<a id="a-7c"></a>是怨反更于他而生诤竞。<a id="a-7d"></a>一切施王思是义时。<a id="a-7e"></a>敌国怨王即入宫中。<a id="a-7f"></a>王于尔时便从水窦逃入深山。<a id="a-7g"></a>至稠林中得免怨贼。<a id="a-7h"></a>其地清净林木种种华果无量不可称计。<a id="a-7i"></a>水清柔软八味具足。<a id="a-7j"></a>众鸟凫雁禽兽难计。<a id="a-7k"></a>王见是已心生欢喜。<a id="a-7l"></a>复作是言。<a id="a-7m"></a>吾今真实得离家过患。<a id="a-7n"></a>无量众生常为老病死怖逼恼。<a id="a-7o"></a>今得此处清净安乐快不可言。<a id="a-7p"></a>此林乃是修悲菩萨之所住处。<a id="a-7q"></a>亦是破坏四魔之人坚固牢城。<a id="a-7r"></a>我今已得清洁洗浴离众垢故。<a id="a-7s"></a>我今与此众鹿为伴。<a id="a-7t"></a>身心安隐极受上乐。<a id="a-7u"></a>尔时怨王得其国已。<a id="a-7v"></a>即便唱令求觅本王。<a id="a-7w"></a>若有能得一切施王若杀若缚将来至此。<a id="a-7x"></a>吾当重赏随其所须一切给与。<a id="a-7y"></a>以其先时常自称赞能行正法。<a id="a-7z"></a>呰毁吾等暴虐行恶。<a id="a-80"></a>是故吾今欲得见之示其修善所得果报。<a id="a-81"></a>尔时他方有一婆罗门。<a id="a-82"></a>贫穷孤悴唯仰乞活。<a id="a-83"></a>兼遇官事无所恃赖。<a id="a-84"></a>闻王名字好行惠施。<a id="a-85"></a>即从其国来欲造诣乞求所须。<a id="a-86"></a>即于中路饥渴疲乏步息林中。<a id="a-87"></a>即便谮言。<a id="a-88"></a>是处寂静圣人住处。<a id="a-89"></a>亦是神仙离欲之人。<a id="a-8A"></a>求解脱者断绝饮食。<a id="a-8B"></a>不畜奴婢不乘车马。<a id="a-8C"></a>少欲知足食啖稗子诸根药草。<a id="a-8D"></a>大悲心者之所住处。<a id="a-8E"></a>亦是一切飞鸟走兽无怖畏处。<a id="a-8F"></a>自在天王为令众生见家过患故化是处。<a id="a-8G"></a>尔时一切施王闻是语已心生欢喜。<a id="a-8H"></a>便往见之共相问讯便命令坐。<a id="a-8I"></a>时婆罗门即便前坐坐已。<a id="a-8J"></a>一切施王便以所有众味甘果而奉上之。<a id="a-8K"></a>既饱满已王即问言。<a id="a-8L"></a>大婆罗门。<a id="a-8M"></a>是处可畏无有人民。<a id="a-8N"></a>是中唯是闲静修道之人独住之处。<a id="a-8O"></a>仁何缘来。<a id="a-8P"></a>婆罗门言。<a id="a-8Q"></a>汝不应问我是事。<a id="a-8R"></a>汝是福德清净之人。<a id="a-8S"></a>远离家居牢狱系缚。<a id="a-8T"></a>何缘问我如是之事。<a id="a-8U"></a>汝不应闻浊恶之声。<a id="a-8V"></a>若他犯我我则犯他。<a id="a-8W"></a>若他夺我我则夺他。<a id="a-8X"></a>丧失财贿亲族凋零。<a id="a-8Y"></a>以在家故受如是事。<a id="a-8Z"></a>大德。<a id="a-8a"></a>汝今已断一切系缚安住山林。<a id="a-8b"></a>如大龙象自在无碍。<a id="a-8c"></a>一切施菩萨即作是言。<a id="a-8d"></a>汝今发言清净柔软。<a id="a-8e"></a>何故不共于此住止。<a id="a-8f"></a>婆罗门言。<a id="a-8g"></a>若欲闻者我当为汝具陈说之。<a id="a-8h"></a>我本生处去此悬远。<a id="a-8i"></a>薄祐所致遇王暴虐。<a id="a-8j"></a>犹如师子在鹿群中。<a id="a-8k"></a>终无一念慈善之心。<a id="a-8l"></a>我王暴虐亦复如是。<a id="a-8m"></a>于诸人民无有慈愍。<a id="a-8n"></a>有罪无罪唯货是从。<a id="a-8o"></a>我从生来小心畏慎。<a id="a-8p"></a>曾无毫厘犯王宪制。<a id="a-8q"></a>横收我家系之囹圄。<a id="a-8r"></a>从我责索金钱五十。<a id="a-8s"></a>若能办者我当赦汝居家罪戾。<a id="a-8t"></a>若不肯输吾终不舍。<a id="a-8u"></a>要当系缚幽执鞭挞。<a id="a-8v"></a>克日下期当输金钱。<a id="a-8w"></a>家穷贫苦无由能办。<a id="a-8x"></a>曾闻此国一切施王。<a id="a-8y"></a>好行惠施摄护贫人。<a id="a-8z"></a>所行惠施无有断绝。<a id="a-90"></a>如春夏树华果相续。<a id="a-91"></a>亦如旷野清冷之水。<a id="a-92"></a>渴人过遇自恣饮之。<a id="a-93"></a>犹如大会无人遮止。<a id="a-94"></a>我今略说。<a id="a-95"></a>假使有人。<a id="a-96"></a>人有千头头有千口。<a id="a-97"></a>口有千舌舌解千义。<a id="a-98"></a>欲叹是王所有功德不能得尽。<a id="a-99"></a>彼王成就如是名德。<a id="a-9A"></a>我今居家遇王暴虐。<a id="a-9B"></a>横罗罪戾更无恃赖。<a id="a-9C"></a>故欲造诣陈乞所须。<a id="a-9D"></a>然我心中常作此念。<a id="a-9E"></a>我今何时当到其所随意乞求。<a id="a-9F"></a>若彼大王必见怜愍能给少多。<a id="a-9G"></a>我家可得全其生命。<a id="a-9H"></a>若不得者我亦不久当复殒殁。<a id="a-9I"></a>尔时菩萨闻是事已心闷躃地。<a id="a-9J"></a>犹如恶风崩倒大树。<a id="a-9K"></a>时婆罗门即以冷水洒其王身还得稣息。<a id="a-9L"></a>时婆罗门复问。<a id="a-9M"></a>大仙汝闻我家受是苦恼心迷闷耶。<a id="a-9N"></a>是中清净汝所爱乐能生悲心。<a id="a-9O"></a>我今遇之尚无愁苦。<a id="a-9P"></a>汝今何缘生是苦恼。<a id="a-9Q"></a>王即答言。<a id="a-9R"></a>汝本发意欲造彼王。<a id="a-9S"></a>是汝薄相正值不在。<a id="a-9T"></a>汝今若往必不得见故令我愁。<a id="a-9U"></a>尔时婆罗门言。<a id="a-9V"></a>为何处去。<a id="a-9W"></a>施王答言。<a id="a-9X"></a>有敌国王来夺其国位。<a id="a-9Y"></a>今者逃命在空山林。<a id="a-9Z"></a>唯与禽兽而为等侣。<a id="a-9a"></a>时婆罗门闻是语已寻复闷绝。<a id="a-9b"></a>一切施王复以冷水洒之令悟。<a id="a-9c"></a>即慰喻言。<a id="a-9d"></a>汝今可坐且莫愁苦。<a id="a-9e"></a>婆罗门言。<a id="a-9f"></a>我于今日命必不全。<a id="a-9g"></a>所以者何。<a id="a-9h"></a>本所愿求今悉灭坏。<a id="a-9i"></a>我何能起定当舍命。<a id="a-9j"></a>一切施王尔时即起慈悲之心。<a id="a-9k"></a>作如是念。<a id="a-9l"></a>可愍道士所愿不果。<a id="a-9m"></a>譬如饿鬼远望清水到已不获心闷躃地。<a id="a-9n"></a>是婆罗门亦复如是。<a id="a-9o"></a>复更唤言。<a id="a-9p"></a>咄婆罗门。<a id="a-9q"></a>汝可起坐汝可起坐。<a id="a-9r"></a>一切施王即我身是。<a id="a-9s"></a>汝本欲见今得遇之何故愁苦。<a id="a-9t"></a>婆罗门问王。<a id="a-9u"></a>今善言慰喻于我有钱财耶。<a id="a-9v"></a>王即答言。<a id="a-9w"></a>我无钱财但有方便可能令汝大得珍宝。<a id="a-9x"></a>婆罗门言。<a id="a-9y"></a>云何方便。<a id="a-9z"></a>王复答言。<a id="a-A0"></a>我先闻彼怨家之言居我国。<a id="a-A1"></a>已于大众中唱如是言。<a id="a-A2"></a>若有能得一切施王若断其命捡系将来。<a id="a-A3"></a>吾当重赏随意所须。<a id="a-A4"></a>我从昔来未曾教人行于恶法。<a id="a-A5"></a>是故不令汝斩我头。<a id="a-A6"></a>但以绳缚送诣彼王。<a id="a-A7"></a>所以者何。<a id="a-A8"></a>除身之外更无钱财。<a id="a-A9"></a>然我此身今得自在。<a id="a-AA"></a>幸可易财以相救济。<a id="a-AB"></a>善哉善哉。<a id="a-AC"></a>婆罗门。<a id="a-AD"></a>吾今得利以不坚身易坚牢身。<a id="a-AE"></a>道士且观设使我身在此命终。<a id="a-AF"></a>尸弃旷野草木无异。<a id="a-AG"></a>虽有禽兽而来食啖为何所利。<a id="a-AH"></a>今以如此灰土之身贸易乃得真金宝物。<a id="a-AI"></a>我复何情而当惜之。<a id="a-AJ"></a>时婆罗门闻是语已。<a id="a-AK"></a>悲涕而言何有此理。<a id="a-AL"></a>所以者何。<a id="a-AM"></a>汝今乃是无上调御众生父母。<a id="a-AN"></a>善为爱护大归依处。<a id="a-AO"></a>能灭一切无量众生所有怖畏。<a id="a-AP"></a>所作广大不望相报。<a id="a-AQ"></a>于诸众生常生怜愍。<a id="a-AR"></a>能于闇世作大锭燎。<a id="a-AS"></a>我当云何破灭正法系缚汝身送怨王耶。<a id="a-AT"></a>假使将王至彼怨所得获金宝。<a id="a-AU"></a>我复何心舒手受之。<a id="a-AV"></a>假使受者手当落地。<a id="a-AW"></a>譬如男子为长养身啖父母肉。<a id="a-AX"></a>是人虽得存济生命与怨何异。<a id="a-AY"></a>我亦如是设缚王身将送彼怨。<a id="a-AZ"></a>虽多得财以赎家居我所不贵。<a id="a-Aa"></a>时王答言。<a id="a-Ab"></a>如此之言复何足计。<a id="a-Ac"></a>汝若于我必生怜愍。<a id="a-Ad"></a>我自束缚随汝后行诣彼怨家。<a id="a-Ae"></a>汝无罪咎我可得福。<a id="a-Af"></a>婆罗门言。<a id="a-Ag"></a>敬如王命当随意作。<a id="a-Ah"></a>说是语已。<a id="a-Ai"></a>王即自缚共婆罗门相随至城。<a id="a-Aj"></a>其王旧臣及诸人民。<a id="a-Ak"></a>当见王时悉生惊怪。<a id="a-Al"></a>咄婆罗门。<a id="a-Am"></a>汝是罗刹非婆罗门。<a id="a-An"></a>汝是罗刹非婆罗门。<a id="a-Ao"></a>汝本实是暴恶鬼神。<a id="a-Ap"></a>姧伪诈现婆罗门像。<a id="a-Aq"></a>无有悲心真是死魔常求杀人。<a id="a-Ar"></a>汝今令此王身灭没。<a id="a-As"></a>犹如月蚀七日并照大海干竭。<a id="a-At"></a>无上法灯今日尽灭。<a id="a-Au"></a>旃陀罗种。<a id="a-Av"></a>汝今云何手不落地。<a id="a-Aw"></a>汝身何故不陷入地。<a id="a-Ax"></a>如师子王已死之后谁不能害。<a id="a-Ay"></a>是一切施王久已远离国城妻子仓库珍宝一切。<a id="a-Az"></a>诤竞退入深山。<a id="a-B0"></a>修寂灭行。<a id="a-B1"></a>于汝何怨。<a id="a-B2"></a>而将来此。<a id="a-B3"></a>举城人民。<a id="a-B4"></a>同声愿言。<a id="a-B5"></a>诸大仙圣护世四王。<a id="a-B6"></a>愿加威神拥护是王令全生命。<a id="a-B7"></a>时婆罗门闻是语已。<a id="a-B8"></a>心生怖畏。<a id="a-B9"></a>将一切施疾至王所。<a id="a-BA"></a>作如是言。<a id="a-BB"></a>大王当知我今已得一切施王。<a id="a-BC"></a>怨王见已心即生念。<a id="a-BD"></a>是王年壮身体姝好容貌端正其力难制。<a id="a-BE"></a>是婆罗门年在衰弊。<a id="a-BF"></a>形容枯悴颜貌丑恶其力无几。<a id="a-BG"></a>云何能得是王将来。<a id="a-BH"></a>窃复生念。<a id="a-BI"></a>将非梵王自在天王。<a id="a-BJ"></a>那罗延天。<a id="a-BK"></a>释提桓因。<a id="a-BL"></a>四天王耶。<a id="a-BM"></a>怨王即问。<a id="a-BN"></a>谁为汝缚。<a id="a-BO"></a>婆罗门言。<a id="a-BP"></a>我自缚之。<a id="a-BQ"></a>怨王诅言。<a id="a-BR"></a>远去痴人。<a id="a-BS"></a>复更问言。<a id="a-BT"></a>汝将非以咒术之力而系缚耶。<a id="a-BU"></a>汝身羸劣彼身端严犹如帝释。<a id="a-BV"></a>云何能系。<a id="a-BW"></a>假使有人自言。<a id="a-BX"></a>能吹须弥山王令如碎末是可信不。<a id="a-BY"></a>尔时怨王即告大臣。<a id="a-BZ"></a>汝等当知今此难事。<a id="a-Ba"></a>为是梦中是幻化耶。<a id="a-Bb"></a>将非我心闷绝失志错谬见乎。<a id="a-Bc"></a>是老猕猴云何能缚帝释身耶。<a id="a-Bd"></a>诸臣当知岂可以藕根中丝悬须弥山耶。<a id="a-Be"></a>可以兔身渡大海耶。<a id="a-Bf"></a>可以蚊[此/束]尽海底耶。<a id="a-Bg"></a>时婆罗门闻是语已。<a id="a-Bh"></a>即向怨王而说偈言。</p>
  <p id="aBi">大王今当知　　我实不能缚</p>
  <p id="aBj">是王慈悲故　　为我而自来</p>
  <p id="aBk">如以网盛风　　是事为甚难</p>
  <p id="aBl">正使天帝释　　亦复不能为</p>
  <p id="aBm">尔时怨王即向一切施王说如是言。<a id="a-Bn"></a>汝以哀我故入深山溪谷林木空旷之处。<a id="a-Bo"></a>唯与禽兽共相娱乐。<a id="a-Bp"></a>少欲知足饮水食果。<a id="a-Bq"></a>以草为敷不与我诤。<a id="a-Br"></a>然我怨心犹未得灭。<a id="a-Bs"></a>我今自在能相诛戮。<a id="a-Bt"></a>以何因缘来至此耶。<a id="a-Bu"></a>尔时一切施王嬉怡微笑无有畏惧。<a id="a-Bv"></a>身心容豫如师子王而作是言。<a id="a-Bw"></a>汝不知耶。<a id="a-Bx"></a>我身即名一切施王。<a id="a-By"></a>我欲成就本誓愿故。<a id="a-Bz"></a>今来在此。<a id="a-C0"></a>有三因缘。<a id="a-C1"></a>一者为婆罗门而求钱财。<a id="a-C2"></a>二者以汝先募若得我身将来此者。<a id="a-C3"></a>当重赏之。<a id="a-C4"></a>三者我先誓愿当一切施。<a id="a-C5"></a>是故我来欲舍身命。<a id="a-C6"></a>汝今当观若我此身命终入地为何所益。<a id="a-C7"></a>我本所以逃入山林非以畏故。<a id="a-C8"></a>但为爱护诸众生耳。<a id="a-C9"></a>汝今自在怨心未灭。<a id="a-CA"></a>我今来此随意屠割而得除怨心则安隐。<a id="a-CB"></a>是故汝今应早为之。<a id="a-CC"></a>即说偈言。</p>
  <p id="aCD">于怨生嗔恨　　则自燋其心</p>
  <p id="aCE">譬如灰下火　　犹能烧万物</p>
  <p id="aCF">因心着嗔恚　　命终堕地狱</p>
  <p id="aCG">犹如恶毒箭　　中则身命灭</p>
  <p id="aCH">若嗔于怨憎　　心不得寂静</p>
  <p id="aCI">譬如痛目者　　不能见正色</p>
  <p id="aCJ">此身肉血成　　骨髓肪膏脑</p>
  <p id="aCK">屎尿涕唾等　　薄皮裹其上</p>
  <p id="aCL">是身如行厕　　无主无有我</p>
  <p id="aCM">于王有何怨　　而常生嗔恚</p>
  <p id="aCN">生老病死贼　　常来侵王身</p>
  <p id="aCO">何故于是中　　返生亲友想</p>
  <p id="aCP">我身四大成　　王身亦复然</p>
  <p id="aCQ">今若见嗔者　　是则为自嗔</p>
  <p id="aCR">是故大王不应生嗔。<a id="a-CS"></a>若故嗔者今得自在幸可随意早见屠戮。<a id="a-CT"></a>先所开募可赏是人。<a id="a-CU"></a>我今必定舍命不悔。<a id="a-CV"></a>以是因缘愿诸众生能一切施及得舍名。<a id="a-CW"></a>尔时怨王闻是语已。<a id="a-CX"></a>从御座起合掌敬礼一切施王作如是言。<a id="a-CY"></a>唯愿大王还坐本座。<a id="a-CZ"></a>汝是法王正化之主。<a id="a-Ca"></a>我是罗刹暴恶之人。<a id="a-Cb"></a>汝是世灯为世父母。<a id="a-Cc"></a>我是世间弊恶大贼。<a id="a-Cd"></a>专行恶法劫夺他财。<a id="a-Ce"></a>汝是法称正法明镜。<a id="a-Cf"></a>我非法称常欺诳他。<a id="a-Cg"></a>犹如盲人不自见过。<a id="a-Ch"></a>如我等辈罪过深重。<a id="a-Ci"></a>是身久应陷入此地。<a id="a-Cj"></a>所以迁延得至今日。<a id="a-Ck"></a>实赖仁者执持故耳。<a id="a-Cl"></a>今舍此地及以己身奉施仁者。<a id="a-Cm"></a>一切施王即为怨王广说法要。<a id="a-Cn"></a>令其安住于正法中。<a id="a-Co"></a>大以财宝与婆罗门遣还本土。<a id="a-Cp"></a>菩萨摩诃萨如是修行檀波罗蜜时。<a id="a-Cq"></a>尚舍如是所重之身。<a id="a-Cr"></a>况复外物所有财宝。</p>
 </body>
</html>