<!doctype html>
<html id="z3IBWKo1GT" data-ver="607">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="西土圣贤撰集">
  <meta period="吴">
 </head>
 <body>
  <h1 id="a1">僧伽斯那所撰菩萨本缘经卷第三</h1>
  <h2 id="a2">月光王品第五</h2>
  <p id="a3">菩萨摩诃萨　　行无上道时</p>
  <p id="a4">为诸众生故　　乃至舍头目</p>
  <p id="a5">我昔曾闻。<a id="a-6"></a>是迦尸国。<a id="a-7"></a>过去有王名曰月光。<a id="a-8"></a>修菩提道为求法利常呵诸欲。<a id="a-9"></a>其王形体端严姝好。<a id="a-A"></a>才智过人天下少双。<a id="a-B"></a>质直不谄所言柔软。<a id="a-C"></a>至诚无欺远离嗔恚。<a id="a-D"></a>同心欢乐。<a id="a-E"></a>恭敬沙门诸婆罗门。<a id="a-F"></a>慈仁孝顺供养父母。<a id="a-G"></a>邻国诸王承服德敬。<a id="a-H"></a>而重伏之遥揖为友。<a id="a-I"></a>名德流布遍于诸方。<a id="a-J"></a>常能利益无量众生。<a id="a-K"></a>拥护国土所有人民。<a id="a-L"></a>犹如慈母爱其赤子。<a id="a-M"></a>复于后时窃生此念。<a id="a-N"></a>我当云何令诸众生心欢喜耶。<a id="a-O"></a>即命大臣而作是言。<a id="a-P"></a>卿等今可庄严此城。<a id="a-Q"></a>悬诸华盖竖宝幢幡。<a id="a-R"></a>扫洒烧香以华散地。<a id="a-S"></a>无令人民而有忧苦。<a id="a-T"></a>悉以宝璎珞璎珞其身。<a id="a-U"></a>衣服被饰极令鲜明。<a id="a-V"></a>诸臣跪诺敬奉王命。<a id="a-W"></a>即出宣告举城人民。<a id="a-X"></a>卿等各各庄严城郭。<a id="a-Y"></a>所有里巷极使清净。<a id="a-Z"></a>令如三十三天宫殿。<a id="a-a"></a>时月光王乘一大象出于宫殿。<a id="a-b"></a>即命一臣卿持我声告诸人民。<a id="a-c"></a>我今庄严如此城郭。<a id="a-d"></a>非为贪欲贡高憍慢畏怖他怨以御寇敌。<a id="a-e"></a>亦不求作转轮圣王。<a id="a-f"></a>我今所以庄严此城。<a id="a-g"></a>唯欲令诸一切众生受无量乐不堕地狱畜生饿鬼。<a id="a-h"></a>卿等今日宜应于我起父母兄弟想善知识想。<a id="a-i"></a>若入我宫当如己舍。<a id="a-j"></a>所须之物随意自取。<a id="a-k"></a>我今大施莫自疑难。<a id="a-l"></a>取物之后当行善法。<a id="a-m"></a>供身之余复当转施诸人。<a id="a-n"></a>若欲须我身命亦不爱也。<a id="a-o"></a>唯愿一切皆受安乐。<a id="a-p"></a>时月光王说是言已。<a id="a-q"></a>宫中所有微妙宝物。<a id="a-r"></a>使人负出随意布施。<a id="a-s"></a>视诸人民犹如父母兄弟赤子。<a id="a-t"></a>颜色和悦犹如秋月。<a id="a-u"></a>一切人民瞻戴是王如父如母如兄如弟。<a id="a-v"></a>善心视王目如青莲。<a id="a-w"></a>当于尔时国中人民无有持刀杖者。<a id="a-x"></a>悉皆随王奉行十善。<a id="a-y"></a>犹如牛王诸牛随从。<a id="a-z"></a>亦如众星随逐于月。<a id="a-10"></a>譬如众商随商主后。<a id="a-11"></a>亦如众兵随逐主将。<a id="a-12"></a>譬如蒲桃其子甘故生果亦甘。<a id="a-13"></a>如旃檀树根华俱香。<a id="a-14"></a>是月光王令诸人民等行十善亦复如是。<a id="a-15"></a>当是时也。<a id="a-16"></a>其国乃至无有一人嗔嫉憍慢贡高刚强。<a id="a-17"></a>盗人财物姧犯他妻两舌恶口贪恚邪见。<a id="a-18"></a>是月光王虽非圣帝。<a id="a-19"></a>而其人民悉行十善。<a id="a-1A"></a>是时人民虽无草衣果蓏之食。<a id="a-1B"></a>而其体貌与仙无异。<a id="a-1C"></a>皆贪深山空闲之处。<a id="a-1D"></a>以爱王故不能舍离。<a id="a-1E"></a>时王如是行善法已。<a id="a-1F"></a>有诸沙门婆罗门等。<a id="a-1G"></a>称传其德遍满诸方。<a id="a-1H"></a>尔时有一老婆罗门。<a id="a-1I"></a>舍家爱欲居在雪山。<a id="a-1J"></a>长发须爪为梵行相。<a id="a-1K"></a>结草障身水果御饥。<a id="a-1L"></a>闻有人言有月光王者好施无悭。<a id="a-1M"></a>闻是语已因往本习即生恶念。<a id="a-1N"></a>犹如猛火投之膏油。<a id="a-1O"></a>膏油既至倍复炽然。<a id="a-1P"></a>亦如毒药投生血中其力则盛。<a id="a-1Q"></a>譬如渴人饮于碱水。<a id="a-1R"></a>如秋增热春多涕唾。<a id="a-1S"></a>是婆罗门住深山中。<a id="a-1T"></a>闻王功德增益嗔恚亦复如是。<a id="a-1U"></a>犹师子睡闻獐鹿声。<a id="a-1V"></a>是婆罗门增长嗔恚亦复如是。<a id="a-1W"></a>复作是念。<a id="a-1X"></a>一切世间皆悉愚痴无有智慧。<a id="a-1Y"></a>而为是王之所诳惑。<a id="a-1Z"></a>我今当往求索一物。<a id="a-1a"></a>审知是王能舍离不。<a id="a-1b"></a>复作是念。<a id="a-1c"></a>但不有人从乞身命。<a id="a-1d"></a>若有索者必当退转。<a id="a-1e"></a>作是念已即出深山。<a id="a-1f"></a>弃舍净法嗔恚增长。<a id="a-1g"></a>口如赤铜衔唇切齿挥攉角张。<a id="a-1h"></a>譬如恶龙放雹杀谷。<a id="a-1i"></a>如金刚杵摧破大山。<a id="a-1j"></a>如阿修罗王遮捉日月。<a id="a-1k"></a>犹如暴雨漂没村落猛盛大火焚烧干草。<a id="a-1l"></a>是婆罗门亦复如是。<a id="a-1m"></a>持是恶心往迦尸城月光王所。<a id="a-1n"></a>示现如是本习恶相。<a id="a-1o"></a>身体战动口言謇吃行不直路。<a id="a-1p"></a>手卷撩捩眉发迅丽。<a id="a-1q"></a>头发刺竖覆手五指如五龙头。<a id="a-1r"></a>心中毒盛犹如恶蛇。<a id="a-1s"></a>嗔气[火*孛]郁烟炎俱起。<a id="a-1t"></a>诈言。<a id="a-1u"></a>大王。<a id="a-1v"></a>我在雪山。<a id="a-1w"></a>遥闻王名欢喜踊跃无量。<a id="a-1x"></a>我观诸王无如汝比。<a id="a-1y"></a>而此土地功德难量。<a id="a-1z"></a>复得值遇如是法王。<a id="a-20"></a>大王今日为利益他。<a id="a-21"></a>应当自舍所有身命。<a id="a-22"></a>修正法者卧悟常安。<a id="a-23"></a>我今欲请大王一事。<a id="a-24"></a>王即答言。<a id="a-25"></a>大婆罗门不须多语请敕所作。<a id="a-26"></a>随其所须悉当奉施。<a id="a-27"></a>若象马车牛金银琉璃衣服珍宝奴婢使人悉当给与。<a id="a-28"></a>婆罗门汝今当知。<a id="a-29"></a>是诸众生三毒所恼流转生死无有脱期。<a id="a-2A"></a>老病死法常害众生。<a id="a-2B"></a>唯我一人能独出离。<a id="a-2C"></a>但为众生故久住世耳。<a id="a-2D"></a>随汝所爱悉当与之。<a id="a-2E"></a>婆罗门言。<a id="a-2F"></a>王若能尔。<a id="a-2G"></a>先当定心莫令倾动。<a id="a-2H"></a>王即答言。<a id="a-2I"></a>我从昔来常立誓愿心难得动。<a id="a-2J"></a>我为众生发菩提心。<a id="a-2K"></a>尚舍身命况余外物。<a id="a-2L"></a>汝今当知。<a id="a-2M"></a>家有钱财不能施者。<a id="a-2N"></a>当知是人则为守奴。<a id="a-2O"></a>犹如毒树虽生华实无人受用。<a id="a-2P"></a>井深绳短水无由得。<a id="a-2Q"></a>有财不施亦复如是。<a id="a-2R"></a>若见乞者面目颦蹙。<a id="a-2S"></a>当知是人开饿鬼门。<a id="a-2T"></a>婆罗门言。<a id="a-2U"></a>善哉大王。<a id="a-2V"></a>构之虚言复何所益。<a id="a-2W"></a>若能尔者以头见施。<a id="a-2X"></a>时诸大臣闻是语已。<a id="a-2Y"></a>语婆罗门言。<a id="a-2Z"></a>怪哉大贼从何处来。<a id="a-2a"></a>以此人口宣无义言。<a id="a-2b"></a>即以土石竞共打坌。<a id="a-2c"></a>复共唱言。<a id="a-2d"></a>如此人者非婆罗门。<a id="a-2e"></a>何处当有衣草鹿皮长发节食。<a id="a-2f"></a>宣说如是蕀刺之言。<a id="a-2g"></a>身体被服犹如仙圣。<a id="a-2h"></a>口所发言剧旃陀罗。<a id="a-2i"></a>身行口言不相副称。<a id="a-2j"></a>当知必定非婆罗门。<a id="a-2k"></a>乃是罗刹弊恶鬼神。<a id="a-2l"></a>咄哉恶人汝今来此。<a id="a-2m"></a>欲干我等正法河耶。<a id="a-2n"></a>如金翅鸟欲食法龙断法雨乎。<a id="a-2o"></a>汝如恶风吹灭法炬。<a id="a-2p"></a>是大恶象欲拔法树。<a id="a-2q"></a>成死恶人无有道理。<a id="a-2r"></a>口发言时舌何不缩。<a id="a-2s"></a>如何大地能载汝形。<a id="a-2t"></a>日光赫炎不燋汝身。<a id="a-2u"></a>云何彼河不漂汝去。<a id="a-2v"></a>时婆罗门语诸大臣。<a id="a-2w"></a>汝等痴人何故见呵。<a id="a-2x"></a>譬如恶狗吠彼乞者。<a id="a-2y"></a>汝今疑我非婆罗门从远求耶。<a id="a-2z"></a>非是博学出家人乎。<a id="a-30"></a>汝等愚恶亦不能知诸婆罗门所有威力。<a id="a-31"></a>汝不知耶。<a id="a-32"></a>日月亏盈大海碱苦。<a id="a-33"></a>阇[少/兔]神仙吞饮恒河。<a id="a-34"></a>十二年中断绝不流。<a id="a-35"></a>自在天王面上三目。<a id="a-36"></a>瞿昙仙人于释身上化千女根。<a id="a-37"></a>婆私吒仙变帝释身为羝羊形。<a id="a-38"></a>毗仇大仙食须弥山如食乳糜。<a id="a-39"></a>如此之事尽是我等婆罗门力。<a id="a-3A"></a>我今来此亦不为卿空言绮饰。<a id="a-3B"></a>谁当不能君王自言能一切施。<a id="a-3C"></a>我今从乞有何可责。<a id="a-3D"></a>时月光王即语诸臣。<a id="a-3E"></a>卿等今者不应见遮。<a id="a-3F"></a>我今当令此婆罗门所愿满足。<a id="a-3G"></a>汝当观察我今治国无有贪淫嗔恚愚痴。<a id="a-3H"></a>所得果报今已成就。<a id="a-3I"></a>舍身时到如蛇脱皮。<a id="a-3J"></a>汝等当知。<a id="a-3K"></a>我今以此不坚之身易彼坚身。<a id="a-3L"></a>不坚之财贸易坚财。<a id="a-3M"></a>不坚之命贸易坚命。<a id="a-3N"></a>如我先时常为汝说大人之法今正是时。<a id="a-3O"></a>亦常劝汝向于正法。<a id="a-3P"></a>闭塞诸恶开诸善门。<a id="a-3Q"></a>于菩提中种诸善根。<a id="a-3R"></a>薄诸烦恼渐解家系。<a id="a-3S"></a>如我所得如是功德汝亦当得。<a id="a-3T"></a>是故我今放舍身命。<a id="a-3U"></a>汝当欢喜不应忧苦。<a id="a-3V"></a>若我贪身不能为者。<a id="a-3W"></a>犹当苦言慰喻令作。<a id="a-3X"></a>况我今日能自开割。<a id="a-3Y"></a>而汝反更遮固不听。<a id="a-3Z"></a>譬如有人以草易毳服毒愈病。<a id="a-3a"></a>我亦如是。<a id="a-3b"></a>舍不坚牢身得坚牢身。<a id="a-3c"></a>时诸大臣复作是言。<a id="a-3d"></a>王今不应计是事得坚牢身。<a id="a-3e"></a>时诸大臣复作是言。<a id="a-3f"></a>王今不应计是事也。<a id="a-3g"></a>所以者何。<a id="a-3h"></a>大王乃是臣等所依。<a id="a-3i"></a>王今此身一切共有。<a id="a-3j"></a>共有之法何得独为一婆罗门而欲放舍。<a id="a-3k"></a>舍此身已财施之事云何能办。<a id="a-3l"></a>若不能办受苦者众。<a id="a-3m"></a>王身虽一天下共之。<a id="a-3n"></a>云何今日独欲自在。<a id="a-3o"></a>譬如多人共一妙宝。<a id="a-3p"></a>有人独用岂得自在。<a id="a-3q"></a>王身今者亦复如是。<a id="a-3r"></a>尔时大王和颜悦色向诸大臣复作是言。<a id="a-3s"></a>汝等先当起慈愍心观婆罗门。<a id="a-3t"></a>然后我当舍头施之。<a id="a-3u"></a>尔时大王告婆罗门。<a id="a-3v"></a>汝小远去听我慰喻诸臣民已。<a id="a-3w"></a>当相发遣。<a id="a-3x"></a>时婆罗门即便小却。<a id="a-3y"></a>尔时大王告诸臣言。<a id="a-3z"></a>汝不知我本日所愿常欲利益诸众生耶。<a id="a-40"></a>我已为汝所作成办。<a id="a-41"></a>复当满此婆罗门愿。<a id="a-42"></a>此婆罗门曾于往昔与我有怨。<a id="a-43"></a>余报未毕常以系心。<a id="a-44"></a>更无余缘可以偿之。<a id="a-45"></a>要当舍头而令永毕。<a id="a-46"></a>自我受身常行正法。<a id="a-47"></a>今为此人亦行正法。<a id="a-48"></a>卿等速去。<a id="a-49"></a>唤婆罗门令还本处作如是言。<a id="a-4A"></a>汝无巧智不知时宜。<a id="a-4B"></a>于大众中求索我头。<a id="a-4C"></a>何故不于僻静之处而求索耶。<a id="a-4D"></a>我今为汝谏喻诸臣。<a id="a-4E"></a>令汝安隐得全性命。<a id="a-4F"></a>设不谏者汝之身命何得全济。<a id="a-4G"></a>汝小远去至彼静处。<a id="a-4H"></a>须我发遣诸大臣已。<a id="a-4I"></a>我当就汝断头相施。<a id="a-4J"></a>时婆罗门闻王语已即便远去。<a id="a-4K"></a>尔时大王遣诸臣已。<a id="a-4L"></a>即便至彼语婆罗门言。<a id="a-4M"></a>汝今若为我怨所遣索我头者。<a id="a-4N"></a>我亦于汝无仇嫌心。<a id="a-4O"></a>若自来索有何因缘。<a id="a-4P"></a>汝婆罗门应起慈心。<a id="a-4Q"></a>设起慈心即当生天。<a id="a-4R"></a>怨心如火汝当速灭。<a id="a-4S"></a>嗔恚在心不见法义。<a id="a-4T"></a>修忍之人除去嗔恚。<a id="a-4U"></a>嗔恚污心形不端正。<a id="a-4V"></a>犹如云雾障蔽净月。<a id="a-4W"></a>出家之人所应不生。<a id="a-4X"></a>生嗔恚者不得端正犹如饮酒嗌气臭秽。<a id="a-4Y"></a>婆罗门言。<a id="a-4Z"></a>汝今所说虽为妙善。<a id="a-4a"></a>而我粗犷何能信受。<a id="a-4b"></a>但施我头无更余言。<a id="a-4c"></a>我今闻汝所说虽善。<a id="a-4d"></a>闻已倍更增益嗔恚。<a id="a-4e"></a>犹如膏油投之猛火。<a id="a-4f"></a>时王答言。<a id="a-4g"></a>我从生来未曾劝人而为恶事。<a id="a-4h"></a>今此身者随汝自斫。<a id="a-4i"></a>是身可恶犹如粪坑实不爱之。<a id="a-4j"></a>但怜愍汝堕地狱耳。<a id="a-4k"></a>婆罗门言。<a id="a-4l"></a>言地狱者为在何处。<a id="a-4m"></a>尔时大王即起悲心。<a id="a-4n"></a>而作是言。<a id="a-4o"></a>怪哉众生咄哉世间。<a id="a-4p"></a>乃无一人修行善法为己利者。<a id="a-4q"></a>我虽种种劝谏是人。<a id="a-4r"></a>而其本心犹乐行恶。<a id="a-4s"></a>譬如苍蝇在蜜器中。<a id="a-4t"></a>有人拔出心犹乐着。<a id="a-4u"></a>以乐着故乃至丧命。<a id="a-4v"></a>是婆罗门亦复如是。<a id="a-4w"></a>时婆罗门持一利刀。<a id="a-4x"></a>以鹿皮覆即便出之。<a id="a-4y"></a>捉王头发系之树上。<a id="a-4z"></a>以嗔恚心欲斩王头。<a id="a-50"></a>刀误不及斫断树枝。<a id="a-51"></a>时婆罗门谓已斫竟即生欢喜。<a id="a-52"></a>以是菩萨及诸天神威德力故。<a id="a-53"></a>乃至不见其王身首尔时树神语婆罗门言。<a id="a-54"></a>何处当有婆罗门人受畜利刀杀害人命。<a id="a-55"></a>汝手云何不堕于地。<a id="a-56"></a>地何不裂陷汝身耶。<a id="a-57"></a>云何于此清净人边生是恶心。<a id="a-58"></a>汝身所以不陷地者。<a id="a-59"></a>赖是菩萨拥护汝故。<a id="a-5A"></a>时婆罗门谓得真实断菩萨头。<a id="a-5B"></a>怨心得解即便还去。<a id="a-5C"></a>王亦还宫身安无损。<a id="a-5D"></a>菩萨摩诃萨行檀波罗蜜时。<a id="a-5E"></a>能作如是无所不舍。</p>
  <p data-pb></p>
  <h2 id="a5F">兔品第六</h2>
  <p id="a5G">菩萨摩诃萨　　若堕于畜生</p>
  <p id="a5H">所行诸善法　　外道不能及</p>
  <p id="a5I">如我曾闻。<a id="a-5J"></a>菩萨往昔曾为兔身。<a id="a-5K"></a>以其先世余业因缘。<a id="a-5L"></a>虽受兔身善于人语。<a id="a-5M"></a>言常至诚无有虚诳。<a id="a-5N"></a>智慧成就远离嗔恚。<a id="a-5O"></a>于人天中最为第一。<a id="a-5P"></a>慈悲熏心调和软善。<a id="a-5Q"></a>悉能消灭诸魔因缘。<a id="a-5R"></a>言行相副真实无谄。<a id="a-5S"></a>杀害之心永无复有。<a id="a-5T"></a>安住不动如须弥山。<a id="a-5U"></a>与无量兔而为上首。<a id="a-5V"></a>常为诸兔而说是言。<a id="a-5W"></a>汝等不知堕恶道耶。<a id="a-5X"></a>是身可患。<a id="a-5Y"></a>夫恶道者。<a id="a-5Z"></a>地狱畜生饿鬼阿修罗。<a id="a-5a"></a>如是等名为恶道。<a id="a-5b"></a>汝等今当至心谛听堕恶道因缘。<a id="a-5c"></a>所谓十恶。<a id="a-5d"></a>我于往昔曾闻诸仙分别开示心亦思惟。<a id="a-5e"></a>今当为汝略解说之。<a id="a-5f"></a>四法根本多诸过患。<a id="a-5g"></a>所谓贪欲嗔恚愚痴憍慢。<a id="a-5h"></a>因贪欲心行十恶者堕于饿鬼。<a id="a-5i"></a>因嗔恚心行十恶者堕于畜生。<a id="a-5j"></a>因愚痴心行十恶者堕于地狱。<a id="a-5k"></a>因憍慢心行十恶者堕阿修罗。<a id="a-5l"></a>因此四法所往之处常受苦恼。<a id="a-5m"></a>汝等当观地狱中有猛火炽然利刀[利-禾+皮]剥。<a id="a-5n"></a>常为狗犬之所啖食。<a id="a-5o"></a>铁嘴诸乌挑啄其目。<a id="a-5p"></a>灰河坏身犹如微尘。<a id="a-5q"></a>复为诸椎之所打碎。<a id="a-5r"></a>利斧刀剑截其手足寒冷恶风吹襞其身。<a id="a-5s"></a>二山相拍身处其中。<a id="a-5t"></a>汝等当知设我尽寿至百千世。<a id="a-5u"></a>解说如是地狱众生不能得尽。<a id="a-5v"></a>如是地狱有种种苦。<a id="a-5w"></a>汝今复当听饿鬼中种种诸苦。<a id="a-5x"></a>所谓饥渴所逼身体干枯。<a id="a-5y"></a>于无量岁初不曾闻浆水之名。<a id="a-5z"></a>乃至秽粪求不能得。<a id="a-60"></a>头发长利缠绕其身。<a id="a-61"></a>故令身中支节火然。<a id="a-62"></a>遥望见水至则火坑。<a id="a-63"></a>饥渴所逼往趣粪秽。<a id="a-64"></a>复有恶鬼神持刀杖固遮。<a id="a-65"></a>今说此事倍令我心惊畏怖惧。<a id="a-66"></a>阿修罗者。<a id="a-67"></a>虽受五欲与天无别。<a id="a-68"></a>憍慢自高无谦下心。<a id="a-69"></a>远善知识不信三宝。<a id="a-6A"></a>亦复不为善友所护。<a id="a-6B"></a>于世间中起颠倒想。<a id="a-6C"></a>虽见诸佛心无敬信。<a id="a-6D"></a>于上诸天常生恶心。<a id="a-6E"></a>系念伺求诸天过失。<a id="a-6F"></a>汝等当知憍慢之结。<a id="a-6G"></a>多诸过咎无所利益。<a id="a-6H"></a>所以众生不成道果。<a id="a-6I"></a>无不由此憍慢炽盛。<a id="a-6J"></a>自是非彼讥刺呵责。<a id="a-6K"></a>世间众生以憍慢故增长邪见。<a id="a-6L"></a>邪见因缘诽谤三宝。<a id="a-6M"></a>谤三宝故受阿修罗。<a id="a-6N"></a>阿修罗中所受众苦。<a id="a-6O"></a>若为故欲尽说不可得尽。<a id="a-6P"></a>以愚痴因缘堕畜生中多受众苦。<a id="a-6Q"></a>受种种形食种种食。<a id="a-6R"></a>种种语言行住不同。<a id="a-6S"></a>无足二足四足多足水陆空行。<a id="a-6T"></a>牛羊驼驴猪豚鸡狗飞鸟走兽。<a id="a-6U"></a>如是等辈常为愚痴之所覆蔽。<a id="a-6V"></a>常处盲冥无有智慧。<a id="a-6W"></a>各各相于起杀害想。<a id="a-6X"></a>互相怖畏犹如怨贼。<a id="a-6Y"></a>常为猎师屠脍所杀。<a id="a-6Z"></a>复为师子虎狼豺犬无量恶兽之所[國*瓜]食。<a id="a-6a"></a>常堕坑坎罥索罗网。<a id="a-6b"></a>生则负重死即[利-禾+皮]剥。<a id="a-6c"></a>驾犁挽车铁钩钩斲。<a id="a-6d"></a>羁绊拘执。<a id="a-6e"></a>常苦饥渴口干舌燥。<a id="a-6f"></a>虽有所须口不能宣。<a id="a-6g"></a>稚小孤迸远离父母。<a id="a-6h"></a>水草无量常不充足。<a id="a-6i"></a>畜生恶报世间现见。<a id="a-6j"></a>是故我今略为汝等而解说之。<a id="a-6k"></a>如我先业恶因缘故受是兔身。<a id="a-6l"></a>唯食水草恒多怖畏。<a id="a-6m"></a>是故汝等应修善法。<a id="a-6n"></a>善法因缘生天人中。<a id="a-6o"></a>虽人道中有诸苦恼剧于诸天。<a id="a-6p"></a>犹当发愿愿生人中。<a id="a-6q"></a>譬如官法为犯罪者造作土窖。<a id="a-6r"></a>凡有三重。<a id="a-6s"></a>重罪之人置在最下。<a id="a-6t"></a>中罪之人置之中间。<a id="a-6u"></a>罪极轻者置于上重。<a id="a-6v"></a>行恶业者亦复如是。<a id="a-6w"></a>极重恶者堕于地狱。<a id="a-6x"></a>中品恶者受畜生身。<a id="a-6y"></a>最下品者生饿鬼中。<a id="a-6z"></a>远离如是三品恶已得生人中。<a id="a-70"></a>生人中已行善不善。<a id="a-71"></a>行上善者入于涅槃如己舍宅。<a id="a-72"></a>是时兔王常为诸兔宣说如是善妙之言。<a id="a-73"></a>尔时有一婆罗门种。<a id="a-74"></a>厌世出家修学仙法。<a id="a-75"></a>不恼众生离欲去爱。<a id="a-76"></a>和颜而言身无粗穬。<a id="a-77"></a>饮水食果及诸根药。<a id="a-78"></a>少欲知足修寂静行。<a id="a-79"></a>长养发爪为梵行相。<a id="a-7A"></a>是时仙人忽于一时遥闻兔王为兔说法。<a id="a-7B"></a>闻已心悔而作是言。<a id="a-7C"></a>我今虽得生于人中。<a id="a-7D"></a>愚痴无智不如是兔生在兔中晓了善法。<a id="a-7E"></a>譬如日光障蔽月光。<a id="a-7F"></a>我亦如是。<a id="a-7G"></a>虽生人中为彼畜生之所障蔽。<a id="a-7H"></a>彼虽畜生或是正法之将。<a id="a-7I"></a>或是梵王大自在天。<a id="a-7J"></a>我今闻彼所说之法心调柔和。<a id="a-7K"></a>譬如人热入清冷水。<a id="a-7L"></a>怪哉师子多行恶业受是兽身。<a id="a-7M"></a>云何复当杀如是兔。<a id="a-7N"></a>如是兔者乃是纯善形虽如是乃能修行仙圣之法。<a id="a-7O"></a>虽生畜生而能宣说善恶之相。<a id="a-7P"></a>我从本来无可咨禀尊敬之处。<a id="a-7Q"></a>今得遇之甚善无量。<a id="a-7R"></a>是时仙人即起合掌往至兔所。<a id="a-7S"></a>至兔所已却坐一面。<a id="a-7T"></a>合掌向兔而作是言。<a id="a-7U"></a>汝是正法之身将不受兔身。<a id="a-7V"></a>所有必定纯善之法。<a id="a-7W"></a>唯愿为我具足说之。<a id="a-7X"></a>我所修学长养须发草衣食果今实厌之。<a id="a-7Y"></a>譬如钻冰求酥是实难得。<a id="a-7Z"></a>我亦如是。<a id="a-7a"></a>终身长发草衣食果。<a id="a-7b"></a>虽修苦行正法难得。<a id="a-7c"></a>我今虽得生于人中受人形体。<a id="a-7d"></a>远善知识修行恶法。<a id="a-7e"></a>如七叶华正可远瞻不中亲近。<a id="a-7f"></a>我亦如是。<a id="a-7g"></a>修行恶法。<a id="a-7h"></a>有智之人视之远去终不亲近。<a id="a-7i"></a>汝真梵王假受兔身。<a id="a-7j"></a>兔时答言。<a id="a-7k"></a>大婆罗门。<a id="a-7l"></a>若我所言悦可汝心甚不爱也。<a id="a-7m"></a>所以者何。<a id="a-7n"></a>我久已离悭吝之结。<a id="a-7o"></a>往昔发心便当涅槃。<a id="a-7p"></a>但为众生故久住生死。<a id="a-7q"></a>时婆罗门闻是语已心生欢喜。<a id="a-7r"></a>汝是大士。<a id="a-7s"></a>能为众生久处是中。<a id="a-7t"></a>即便随逐经历多年。<a id="a-7u"></a>饮水啖果与兔无别。<a id="a-7v"></a>是时世人多行恶法以是因缘令天炎旱草木华果枯干不出。<a id="a-7w"></a>海池井泉诸水燋涸。<a id="a-7x"></a>其地所有林木蓬茹蒿草。<a id="a-7y"></a>土地人民收拾去尽。<a id="a-7z"></a>时婆罗门饥穷困苦。<a id="a-80"></a>和颜向兔而作是言。<a id="a-81"></a>我今欲去愿不见责。<a id="a-82"></a>兔闻是已即生念言。<a id="a-83"></a>今此大仙不乐此处故欲相舍。<a id="a-84"></a>即前问言。<a id="a-85"></a>此处何过有何相犯。<a id="a-86"></a>大仙当观身服如是刍草之衣。<a id="a-87"></a>令心愁恼非所宜也。<a id="a-88"></a>如婆罗门入淫女舍甚非家法也。<a id="a-89"></a>婆罗门言。<a id="a-8A"></a>汝之所说实入我心。<a id="a-8B"></a>是处清净实无过患。<a id="a-8C"></a>诸兔自修亦不相犯。<a id="a-8D"></a>但我薄祐困乏饮食。<a id="a-8E"></a>是故俯仰欲相舍去。<a id="a-8F"></a>汝今当观一切众生无不因食以活此身。<a id="a-8G"></a>汝之所说善妙法要。<a id="a-8H"></a>今虽远离要当终身佩之心府不令忘失。<a id="a-8I"></a>汝复当知我心无慈。<a id="a-8J"></a>为秽食故而相舍离。<a id="a-8K"></a>时兔答言。<a id="a-8L"></a>汝所为者盖是小事。<a id="a-8M"></a>云何乃欲相舍离去。<a id="a-8N"></a>婆罗门言。<a id="a-8O"></a>我空饮水已经多日。<a id="a-8P"></a>恐命不全。<a id="a-8Q"></a>是故置宜欲相舍离。<a id="a-8R"></a>兔闻是已念言。<a id="a-8S"></a>善哉是婆罗门。<a id="a-8T"></a>乃能为法饮水多日。<a id="a-8U"></a>即便说言。<a id="a-8V"></a>汝若去者。<a id="a-8W"></a>我则更无如是福田。<a id="a-8X"></a>唯愿仁者明受我请。<a id="a-8Y"></a>虽知菩萨于福田中心无分别。<a id="a-8Z"></a>然施极苦饥渴众生其福最大。<a id="a-8a"></a>虽知二目是常所护。<a id="a-8b"></a>然当先救苦痛之处。<a id="a-8c"></a>汝今是我亲善知识。<a id="a-8d"></a>是我所尊有大功德。<a id="a-8e"></a>是故我今欲设微供。<a id="a-8f"></a>汝今当知。<a id="a-8g"></a>人有四种。<a id="a-8h"></a>施亦有四。<a id="a-8i"></a>所谓下者下中下者。<a id="a-8j"></a>智者智中智者。<a id="a-8k"></a>云何下者施时发心求于诸有。<a id="a-8l"></a>下中下者。<a id="a-8m"></a>以畏怖故行于布施。<a id="a-8n"></a>智者有恭敬心而行布施。<a id="a-8o"></a>智中智者。<a id="a-8p"></a>有大悲心而行布施。<a id="a-8q"></a>我今于是四施之中趣行一施。<a id="a-8r"></a>唯愿明旦必受我请。<a id="a-8s"></a>时婆罗门即作是念。<a id="a-8t"></a>此兔今日为何所见见死鹿耶或死兔乎。<a id="a-8u"></a>心即欢喜然火诵咒。<a id="a-8v"></a>是兔其夜多集干薪告诸兔言。<a id="a-8w"></a>汝等当知。<a id="a-8x"></a>是婆罗门。<a id="a-8y"></a>今欲舍我远去他家。<a id="a-8z"></a>我甚愁恼身体战栗。<a id="a-90"></a>世法如是无常别离。<a id="a-91"></a>虚诳不实犹如幻化。<a id="a-92"></a>合会有离犹如秋雨。<a id="a-93"></a>有为之法有如是等无量过患。<a id="a-94"></a>诸行如梦热时之炎。<a id="a-95"></a>众生命尽无可还者。<a id="a-96"></a>汝等今者知世法如是而不能离。<a id="a-97"></a>是故汝等要当精勤坏三有乎。<a id="a-98"></a>尔时兔王竟夜不眠。<a id="a-99"></a>为诸兔众说法如是。<a id="a-9A"></a>夜既终已。<a id="a-9B"></a>清旦地了于薪聚边即便吹火。<a id="a-9C"></a>火然之后语婆罗门言。<a id="a-9D"></a>我昨请汝欲设微供。<a id="a-9E"></a>今已具办愿必食之。<a id="a-9F"></a>何以故。<a id="a-9G"></a>智人集财欲以布施。<a id="a-9H"></a>受者怜愍要必受用。<a id="a-9I"></a>若有凡人多畜财宝。<a id="a-9J"></a>以施于人此不以为难。<a id="a-9K"></a>我今贫穷施乃为难。<a id="a-9L"></a>唯愿哀矜必定受之。<a id="a-9M"></a>我今深心清净启请。<a id="a-9N"></a>唯愿仁者必受不疑。<a id="a-9O"></a>说是语已复自慰喻。<a id="a-9P"></a>我今为他受安乐故。<a id="a-9Q"></a>自舍己身无所贪惜大如毫厘。<a id="a-9R"></a>如是福报愿诸众生证无上智。<a id="a-9S"></a>自慰喻已投身火坑。<a id="a-9T"></a>时婆罗门见是事已。<a id="a-9U"></a>心惊毛竖即于火上而挽出之。<a id="a-9V"></a>无常之命即便断灭。<a id="a-9W"></a>谛观心闷抱置膝上。<a id="a-9X"></a>对之呜唼并作是言。<a id="a-9Y"></a>爱法之士慈愍大仙调御船师。<a id="a-9Z"></a>为利众生舍身寿命今何所至。<a id="a-9a"></a>我今敬礼为归依主。<a id="a-9b"></a>我处此山长发重担。<a id="a-9c"></a>虽经多年无所利益。<a id="a-9d"></a>我愿从今常相顶戴。<a id="a-9e"></a>愿汝功德具足成就。<a id="a-9f"></a>令我来世常为弟子。<a id="a-9g"></a>说是语已还持兔身置之于地。<a id="a-9h"></a>头面作礼复还抱捉犹如赤子。<a id="a-9i"></a>即共死兔俱投火坑。<a id="a-9j"></a>尔时释天知是事已。<a id="a-9k"></a>大设供养收骨起塔。<a id="a-9l"></a>菩萨摩诃萨修行如是。<a id="a-9m"></a>尸波罗蜜不诳于世。</p>
 </body>
</html>