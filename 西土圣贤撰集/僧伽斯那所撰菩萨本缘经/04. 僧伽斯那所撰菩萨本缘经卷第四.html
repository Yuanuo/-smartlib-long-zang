<!doctype html>
<html id="z3IBWKr1GU" data-ver="551">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="西土圣贤撰集">
  <meta period="吴">
 </head>
 <body>
  <h1 id="a1">僧伽斯那所撰菩萨本缘经卷第四</h1>
  <h2 id="a2">鹿品第七</h2>
  <p id="a3">菩萨摩诃萨　　行大波罗蜜</p>
  <p id="a4">乃至上怨中　　终不生恶心</p>
  <p id="a5">我昔曾闻。<a id="a-6"></a>菩萨往世堕在畜生而为鹿身。<a id="a-7"></a>两胁金色脊似琉璃。<a id="a-8"></a>余身杂厕种别难名。<a id="a-9"></a>蹄如车磲角如金精。<a id="a-A"></a>其身庄严如七宝藏。<a id="a-B"></a>常行利益一切众生。<a id="a-C"></a>所有善法具足成就。<a id="a-D"></a>身色光炎如日初出。<a id="a-E"></a>诸天敬重为立名字号金色鹿。<a id="a-F"></a>为无量鹿而作将导。<a id="a-G"></a>而是鹿王多行慈悲。<a id="a-H"></a>精进智慧具足无减。<a id="a-I"></a>有大勇猛。<a id="a-J"></a>善知人语为调众生示受鹿身。<a id="a-K"></a>尔时鹿王游于雪山。<a id="a-L"></a>其山多有丛林华果流泉浴池。<a id="a-M"></a>若诸禽兽共相憎恶生贼害心。<a id="a-N"></a>以是菩萨威德力故悉灭无余。<a id="a-O"></a>在空寂处常教诸鹿。<a id="a-P"></a>远离诸恶修行善法。<a id="a-Q"></a>告诸鹿言。<a id="a-R"></a>汝等当听。<a id="a-S"></a>诸行之中当观小恶犹如毒食。<a id="a-T"></a>如是小恶不当受之。<a id="a-U"></a>当观小善为亲友想。<a id="a-V"></a>常应亲近精勤受持。<a id="a-W"></a>汝等诸鹿以身口意行诸恶故。<a id="a-X"></a>堕畜生中不能修行所有善法。<a id="a-Y"></a>愚痴覆故受是畜身。<a id="a-Z"></a>经无量世难得解脱生死之中。<a id="a-a"></a>欲受乐者要因正法而为根本。<a id="a-b"></a>夫正法者能护众生不堕恶趣。<a id="a-c"></a>为度烦恼苦海之人而作桥梁。<a id="a-d"></a>如人处崄要因机杖。<a id="a-e"></a>亦如执炬睹见诸器。<a id="a-f"></a>行正法者亦复如是。<a id="a-g"></a>夫正法者最可亲近不可破坏。<a id="a-h"></a>能示众生无上大道。<a id="a-i"></a>是能为受乐者。<a id="a-j"></a>闻是法已能令喜心。<a id="a-k"></a>心心不断行是法者心无所畏。<a id="a-l"></a>是法能除一切诸恶。<a id="a-m"></a>譬如良药疗治众病。<a id="a-n"></a>以是因缘常应忆念不令忘失。<a id="a-o"></a>若忘失者此生空过。<a id="a-p"></a>一切世间皆悉虚诳。<a id="a-q"></a>唯有布施忍辱惭愧智慧之法乃是真实。<a id="a-r"></a>若能修行如是等法。<a id="a-s"></a>是则名为具足正法。<a id="a-t"></a>为诸鸟兽常说是法。<a id="a-u"></a>令诸听者心离淫欲。<a id="a-v"></a>当是时也。<a id="a-w"></a>犹如贤圣远离诸恶不加侵害。<a id="a-x"></a>复于后时与诸群鹿游止一河。<a id="a-y"></a>其水广大深无涯底。<a id="a-z"></a>暴涨急疾多所漂没。<a id="a-10"></a>坏诸山岸吹拔大树。<a id="a-11"></a>一切鸟兽无敢近者。<a id="a-12"></a>时有一人为水所漂。<a id="a-13"></a>恐怖惶懅莫知所至。<a id="a-14"></a>身力转微余命无几。<a id="a-15"></a>举声大唤。<a id="a-16"></a>天神地祇谁有慈悲能见救济。<a id="a-17"></a>苦哉我今与室家别。<a id="a-18"></a>今日困悴谁可归依。<a id="a-19"></a>我昔曾闻世有一鹿。<a id="a-1A"></a>修学仙法有大慈悲。<a id="a-1B"></a>唯是当能深见济拔。<a id="a-1C"></a>是时鹿王在群鹿前闻如是声。<a id="a-1D"></a>即便惊视谁受苦厄。<a id="a-1E"></a>发如是言。<a id="a-1F"></a>我闻是已其心苦恼。<a id="a-1G"></a>如彼受苦等无差别。<a id="a-1H"></a>寻告诸鹿。<a id="a-1I"></a>汝当随意各自散去。<a id="a-1J"></a>吾欲观觅平整之处。<a id="a-1K"></a>自恣饮水以充渴乏。<a id="a-1L"></a>诸鹿闻已寻即四散。<a id="a-1M"></a>鹿王即便寻声求之。<a id="a-1N"></a>见有一人为水所漂。<a id="a-1O"></a>复为木石之所橖触多受苦恼。<a id="a-1P"></a>鹿王见已即作是念。<a id="a-1Q"></a>水急驶疾。<a id="a-1R"></a>假使大鱼亦不能度。<a id="a-1S"></a>我今身小力亦微末。<a id="a-1T"></a>竟知当能度是人不。<a id="a-1U"></a>宁令我身与彼俱死。<a id="a-1V"></a>实不忍见彼独受苦。<a id="a-1W"></a>复作是念。<a id="a-1X"></a>若使是人在于陆地为象所困。<a id="a-1Y"></a>可得为作方便救护。<a id="a-1Z"></a>今在此水漂疾急速。<a id="a-1a"></a>我当云何而得救拔。<a id="a-1b"></a>我设入水不能济者。<a id="a-1c"></a>一切闻知当见嗤笑。<a id="a-1d"></a>自知不能何故入水。<a id="a-1e"></a>我今虽有慈悲之心。<a id="a-1f"></a>身力微末恐不能办。<a id="a-1g"></a>我今要当倍加精进以不休息而往救之。<a id="a-1h"></a>即作是言。<a id="a-1i"></a>汝今不应生怖畏心。<a id="a-1j"></a>我今入水犹如草木。<a id="a-1k"></a>假使身灭要当相救。<a id="a-1l"></a>是时鹿王踊身投河至彼人所。<a id="a-1m"></a>即命溺人令坐其背。<a id="a-1n"></a>溺人即坐安隐无虑。<a id="a-1o"></a>犹如有人安坐榻席。<a id="a-1p"></a>其河多有木石之属。<a id="a-1q"></a>互相橖触身痛无赖。<a id="a-1r"></a>是时鹿王担负溺人至死不放。<a id="a-1s"></a>劣乃得出至于彼岸。<a id="a-1t"></a>溺人尔时即得救拔安隐出已。<a id="a-1u"></a>即语鹿王。<a id="a-1v"></a>我之父母所长养身为已灭没。<a id="a-1w"></a>今之身命实是汝有。<a id="a-1x"></a>汝虽鹿王身命相属。<a id="a-1y"></a>所可敕使唯垂告语。<a id="a-1z"></a>尔时鹿王告其人言。<a id="a-20"></a>汝今且听我于汝所不求功果。<a id="a-21"></a>亦无有心生贡高想。<a id="a-22"></a>我今不惜如是身命。<a id="a-23"></a>但欲为他而作利益。<a id="a-24"></a>汝今当知。<a id="a-25"></a>我受兽身常处林野。<a id="a-26"></a>自在随意求觅水草。<a id="a-27"></a>虽不侵犯居民邑落。<a id="a-28"></a>然是我罪多诸怨憎。<a id="a-29"></a>兼复怖畏师子虎狼诸恶走兽射猎之徒。<a id="a-2A"></a>无所归依无守护者。<a id="a-2B"></a>我虽鹿身杂色微妙。<a id="a-2C"></a>一切世间悉无见者以相救济。<a id="a-2D"></a>唯汝见之。<a id="a-2E"></a>昔我立誓。<a id="a-2F"></a>若见苦厄要令度脱。<a id="a-2G"></a>人虽有力见苦不救。<a id="a-2H"></a>当知是人为无果报。<a id="a-2I"></a>如不种子不收果实。<a id="a-2J"></a>若念我者当善摄口。<a id="a-2K"></a>知恩念恩贤圣所赞。<a id="a-2L"></a>不知恩者现世恶名流布于外。<a id="a-2M"></a>复为智者之所呵责。<a id="a-2N"></a>将来之世多受恶报。<a id="a-2O"></a>知恩之人二世安隐。<a id="a-2P"></a>非施因缘而得自在。<a id="a-2Q"></a>不修多闻具大智慧。<a id="a-2R"></a>虽无水浴清净无垢。<a id="a-2S"></a>离诸香熏得无上香。<a id="a-2T"></a>离诸璎珞得真庄严。<a id="a-2U"></a>远离所依而得自护。<a id="a-2V"></a>虽无刀杖人无侵者。<a id="a-2W"></a>汝当知之。<a id="a-2X"></a>知恩之人所得功德说不可尽。<a id="a-2Y"></a>不知恩者所得过患亦复无量。<a id="a-2Z"></a>是故汝今应善护口。<a id="a-2a"></a>尔时溺人闻是语已。<a id="a-2b"></a>悲喜交集涕泪横流。<a id="a-2c"></a>即礼鹿足而作是言。<a id="a-2d"></a>汝常说法示诸众生涅槃正道。<a id="a-2e"></a>汝如良医除断众生心热病苦。<a id="a-2f"></a>汝是世间第一慈父。<a id="a-2g"></a>是尊是导实贪随侍。<a id="a-2h"></a>朝夕禀受不欲远离经一念顷。<a id="a-2i"></a>必当为恶无所堪任。<a id="a-2j"></a>我今设去虽有形体当相远离。<a id="a-2k"></a>而心未敢生舍离想也。<a id="a-2l"></a>说是语已寻便即路。<a id="a-2m"></a>鹿王望之远不见已。<a id="a-2n"></a>即还本处众鹿之中。<a id="a-2o"></a>是时溺人既还家已。<a id="a-2p"></a>忘恩背义破灭法炬自然其心。<a id="a-2q"></a>破伐法树乃殖毒林。<a id="a-2r"></a>心为恶器盛众怨毒。<a id="a-2s"></a>为现世利即至王所而白王言。<a id="a-2t"></a>大王当知。<a id="a-2u"></a>臣近入山见有一鹿。<a id="a-2v"></a>身色微妙如七宝贯。<a id="a-2w"></a>在众鹿中而为上首。<a id="a-2x"></a>犹如满月处众星中。<a id="a-2y"></a>其皮杂色任覆御乘。<a id="a-2z"></a>臣知此鹿游住之处。<a id="a-30"></a>时王闻已心惊喜曰。<a id="a-31"></a>卿示吾处吾自往取。<a id="a-32"></a>溺人白王。<a id="a-33"></a>敬奉所敕。<a id="a-34"></a>王即严驾令在前导。<a id="a-35"></a>千乘万骑随后而往。<a id="a-36"></a>是时鹿王在众鹿中疲极而眠。<a id="a-37"></a>尔时虚空多有众鸟。<a id="a-38"></a>见王军马各相谓言。<a id="a-39"></a>是王必为金色鹿来。<a id="a-3A"></a>时有一乌即至鹿所啄鹿王耳。<a id="a-3B"></a>鹿王惊悟心即念言。<a id="a-3C"></a>此乌何缘来见觉之。<a id="a-3D"></a>从昔已来众乌等类。<a id="a-3E"></a>顾复围绕无敢近者。<a id="a-3F"></a>今日何故触犯我身。<a id="a-3G"></a>鹿即起立遥望王军。<a id="a-3H"></a>四方云集已来近至。<a id="a-3I"></a>复作是念。<a id="a-3J"></a>如是众乌实无过咎。<a id="a-3K"></a>譬如有人所尊陷坠以手牵拽岂是过耶。<a id="a-3L"></a>复作是念。<a id="a-3M"></a>是诸众生无慈悲心。<a id="a-3N"></a>世间所有师子虎狼常是我怨。<a id="a-3O"></a>闻我说法怨心即息。<a id="a-3P"></a>是人无理。<a id="a-3Q"></a>得生人中忘恩背义。<a id="a-3R"></a>反于我所而生毒害。<a id="a-3S"></a>如妙香华置之死尸。<a id="a-3T"></a>即时可恶人不喜见。<a id="a-3U"></a>是人亦尔。<a id="a-3V"></a>为得现世少许乐分。<a id="a-3W"></a>舍离将来无量乐报。<a id="a-3X"></a>尔时鹿王即向诸鹿而作是言。<a id="a-3Y"></a>汝等莫愁王今所以来至此者。<a id="a-3Z"></a>正为我身不为汝也。<a id="a-3a"></a>我今虽能逃避远去。<a id="a-3b"></a>亦能坏碎彼之军众。<a id="a-3c"></a>要当毕命自往王所。<a id="a-3d"></a>若我如是。<a id="a-3e"></a>汝等便当东西波迸乃至丧命。<a id="a-3f"></a>是故我今为汝等故当往王所。<a id="a-3g"></a>但随我后莫生恐怖。<a id="a-3h"></a>当令汝等安隐无患。<a id="a-3i"></a>汝等当知。<a id="a-3j"></a>我若发心欲入涅槃即能得之。<a id="a-3k"></a>所以不取正为汝等。<a id="a-3l"></a>我至王所设使丧命。<a id="a-3m"></a>但令汝等安隐全济吾无所恨。<a id="a-3n"></a>作是语已即至王所。<a id="a-3o"></a>溺人见已寻示王言。<a id="a-3p"></a>所言鹿王此即是也。<a id="a-3q"></a>作是言已两手落地。<a id="a-3r"></a>时王见已即便下马。<a id="a-3s"></a>心惊毛竖而作是言。<a id="a-3t"></a>汝手云何断落如是。<a id="a-3u"></a>即舍刀杖独往鹿所。<a id="a-3v"></a>鹿见王时心中愁恼。<a id="a-3w"></a>王作是念。<a id="a-3x"></a>彼虽兽身非实鹿也。<a id="a-3y"></a>即是正法勇出之王。<a id="a-3z"></a>尔时鹿王即白王言。<a id="a-40"></a>大王何缘放舍刀杖。<a id="a-41"></a>身体流汗状似恐怖。<a id="a-42"></a>若使于我生恐怖者。<a id="a-43"></a>我是修慈终不相害。<a id="a-44"></a>如月生火无有是处。<a id="a-45"></a>时王闻已心得安隐。<a id="a-46"></a>即向鹿王而作是言。<a id="a-47"></a>是人何缘两手落地。<a id="a-48"></a>然如向言能施我等无所怖畏。<a id="a-49"></a>云何是人直示汝身得如是报。<a id="a-4A"></a>汝向自言能施众生无所畏怖。<a id="a-4B"></a>云何乃令是人如是。<a id="a-4C"></a>若言不施一切世间即当火然。<a id="a-4D"></a>是时鹿王复白王言。<a id="a-4E"></a>譬如有人犯官重罪。<a id="a-4F"></a>触恼无诤清净比丘。<a id="a-4G"></a>如是之人得大重罪。<a id="a-4H"></a>不知恩者亦复如是得大重罪。<a id="a-4I"></a>王今当知。<a id="a-4J"></a>是人自作自受其报。<a id="a-4K"></a>非我因缘。<a id="a-4L"></a>王即问言。<a id="a-4M"></a>唯愿广说我乐闻之。<a id="a-4N"></a>鹿王答曰。<a id="a-4O"></a>愿王问彼不须我说。<a id="a-4P"></a>王即问人。<a id="a-4Q"></a>卿今何故二手落地。<a id="a-4R"></a>是时溺人即为其王广说本缘。<a id="a-4S"></a>王既闻已。<a id="a-4T"></a>卿作是事已。<a id="a-4U"></a>云何当得不受报也。<a id="a-4V"></a>若有困厄依恃他人。<a id="a-4W"></a>乃至一念尚应报恩。<a id="a-4X"></a>况复多时受斯重恩。<a id="a-4Y"></a>而不能报反生贼害。<a id="a-4Z"></a>岂当不受如是报也。<a id="a-4a"></a>如人热时止息凉树。<a id="a-4b"></a>是人乃至不应侵损是树一叶。<a id="a-4c"></a>受恩不忘亦复如是。<a id="a-4d"></a>尔时国王复向鹿王。<a id="a-4e"></a>长跪叉手而作是言。<a id="a-4f"></a>我从今日常相归依。<a id="a-4g"></a>鹿王答曰。<a id="a-4h"></a>审能尔者敬受来意。<a id="a-4i"></a>王复言曰。<a id="a-4j"></a>汝今受我愿求何等。<a id="a-4k"></a>鹿王答曰。<a id="a-4l"></a>若能于我生尊相者。<a id="a-4m"></a>今当谛听。<a id="a-4n"></a>我是兽身唯赖水草以自存活余无所求。<a id="a-4o"></a>大王当知。<a id="a-4p"></a>是人昔为水所漂困。<a id="a-4q"></a>无救护者余命无几。<a id="a-4r"></a>我于尔时犹能救之。<a id="a-4s"></a>王今若有慈悲之心。<a id="a-4t"></a>当视是人如赤子想。<a id="a-4u"></a>若视是人即亦视于我。<a id="a-4v"></a>是人愚痴无知可愍。<a id="a-4w"></a>命终之后必堕地狱。<a id="a-4x"></a>经无量岁备受众苦。<a id="a-4y"></a>是故应当于是人所生慈愍心。<a id="a-4z"></a>大王。<a id="a-50"></a>譬如有人多诸子息爱无偏党。<a id="a-51"></a>然于病者心则偏重。<a id="a-52"></a>菩萨亦尔。<a id="a-53"></a>于恶众生偏生悲爱。<a id="a-54"></a>以是众生怀恶法故。<a id="a-55"></a>是故菩萨为诸众生发菩提心。<a id="a-56"></a>尔时大王复更敛容而作是言。<a id="a-57"></a>汝今真是调御大师。<a id="a-58"></a>护持正法救济危厄归依之处。<a id="a-59"></a>能除众生一切畏者。<a id="a-5A"></a>是诸众生多行恶法身应陷地。<a id="a-5B"></a>所以不没谅由大士护持故也。<a id="a-5C"></a>从今以往施诸鹿群无所畏乐。<a id="a-5D"></a>我今终身愿为弟子。<a id="a-5E"></a>若汝来世成无上道愿先济度。<a id="a-5F"></a>于是国王说是语已即告群臣。<a id="a-5G"></a>举国人民自今为始不得游猎杀害为业。<a id="a-5H"></a>菩萨摩诃萨行尸波罗蜜时。<a id="a-5I"></a>虽受兽身于诸怨憎乃至不生一念恶心。</p>
  <p data-pb></p>
  <h2 id="a5J">龙品第八</h2>
  <p id="a5K">菩萨摩诃萨　　处嗔犹持戒</p>
  <p id="a5L">况生于人中　　而当不坚持</p>
  <p id="a5M">如我曾闻。<a id="a-5N"></a>菩萨往昔以恚因缘堕于龙中。<a id="a-5O"></a>受三毒身。<a id="a-5P"></a>所谓气毒见毒触毒。<a id="a-5Q"></a>其身杂色如七宝聚。<a id="a-5R"></a>光明自照不假日月。<a id="a-5S"></a>才貌长大气如韛风。<a id="a-5T"></a>其目照朗如双日出。<a id="a-5U"></a>常为无量诸龙所绕。<a id="a-5V"></a>自化其身而为人像。<a id="a-5W"></a>与诸龙女共相娱乐。<a id="a-5X"></a>住毗陀山幽邃之处。<a id="a-5Y"></a>多诸林木华果茂盛甚可爱乐。<a id="a-5Z"></a>有诸池水八味具足。<a id="a-5a"></a>常在其中游止受乐。<a id="a-5b"></a>经历无量百千万岁。<a id="a-5c"></a>时金翅鸟为饮食故。<a id="a-5d"></a>乘空束身飞来欲取。<a id="a-5e"></a>当其来时诸山碎坏泉池枯涸。<a id="a-5f"></a>尔时诸龙及诸龙女。<a id="a-5g"></a>见闻是事心大恐怖。<a id="a-5h"></a>所服璎珞华香服饰。<a id="a-5i"></a>寻悉解落裂在其地。<a id="a-5j"></a>诸龙夫人恐怖堕泪而作是言。<a id="a-5k"></a>今此大怨已来逼身。<a id="a-5l"></a>其[此/束]金刚多所破坏当如之何。<a id="a-5m"></a>龙便答曰卿依我后。<a id="a-5n"></a>时诸妇女寻即相与来依附龙。<a id="a-5o"></a>龙复念言今此妇女各生恐怖。<a id="a-5p"></a>我若不能作拥护者。<a id="a-5q"></a>何用如是殊大之身。<a id="a-5r"></a>我今此身为诸龙主。<a id="a-5s"></a>若不能护何用王为。<a id="a-5t"></a>行正法者悉舍身命以拥护他。<a id="a-5u"></a>是金翅鸟之王有大威德。<a id="a-5v"></a>其力难堪除我一身余无能御。<a id="a-5w"></a>我今要当舍其身命以救诸龙。<a id="a-5x"></a>尔时龙王语金翅鸟。<a id="a-5y"></a>汝金翅鸟小复留神听我所说。<a id="a-5z"></a>汝于我所常生怨害。<a id="a-60"></a>然我于汝都无恶心。<a id="a-61"></a>我以宿业受是大身禀得三毒。<a id="a-62"></a>虽有是力未曾于他而生恶心。<a id="a-63"></a>我今自忖审其气力。<a id="a-64"></a>足能与汝共相抗御。<a id="a-65"></a>亦能远炎大火投干草木。<a id="a-66"></a>五谷临熟遇天恶雹。<a id="a-67"></a>或变大身遮蔽日月。<a id="a-68"></a>或变小身入藕丝孔。<a id="a-69"></a>亦坏大地作于江海。<a id="a-6A"></a>亦震山岳能令动摇。<a id="a-6B"></a>亦能避走远去令汝不见我。<a id="a-6C"></a>今所以不委去者。<a id="a-6D"></a>多有诸龙来依附我。<a id="a-6E"></a>所以不与汝战诤者。<a id="a-6F"></a>由我于汝不生恶故。<a id="a-6G"></a>金翅鸟言。<a id="a-6H"></a>我与汝怨。<a id="a-6I"></a>何故于我不生恶心。<a id="a-6J"></a>龙王答言。<a id="a-6K"></a>我虽兽身善解业报。<a id="a-6L"></a>审知少恶报逐不置犹如形影不相舍离。<a id="a-6M"></a>我今与汝所以俱生如是恶家。<a id="a-6N"></a>悉由先世集恶业故。<a id="a-6O"></a>我今常于汝所生慈愍心。<a id="a-6P"></a>汝应深思如来所说。</p>
  <p id="a6Q">非以怨心　　能息怨憎</p>
  <p id="a6R">唯以忍辱　　然后乃灭</p>
  <p id="a6S">譬如大火投之干薪。<a id="a-6T"></a>其炎转更倍常增多。<a id="a-6U"></a>以嗔报嗔亦复如是。<a id="a-6V"></a>时金翅鸟闻是语已怨心即息。<a id="a-6W"></a>复向龙王说如是言。<a id="a-6X"></a>我今于汝常生怨心。<a id="a-6Y"></a>然汝于我乃生慈心。<a id="a-6Z"></a>龙王答言。<a id="a-6a"></a>我先与汝俱受佛语。<a id="a-6b"></a>我常忆持抱在心怀。<a id="a-6c"></a>而汝忘失了不忆念。<a id="a-6d"></a>金翅鸟言。<a id="a-6e"></a>唯愿仁者为我和上。<a id="a-6f"></a>善为我说无上之法。<a id="a-6g"></a>我从今始惠施一切诸龙无畏。<a id="a-6h"></a>说是语已即舍龙宫。<a id="a-6i"></a>还本住处。<a id="a-6j"></a>尔时龙王遣金翅鸟还本处已。<a id="a-6k"></a>慰喻诸龙及诸妇女。<a id="a-6l"></a>汝见金翅生怖畏不。<a id="a-6m"></a>其余众生睹见汝时。<a id="a-6n"></a>亦复如是生大怖畏。<a id="a-6o"></a>如汝诸龙爱惜身命。<a id="a-6p"></a>一切众生亦复如是。<a id="a-6q"></a>当观自身以喻彼身。<a id="a-6r"></a>是故应生大慈之心。<a id="a-6s"></a>以我修集慈心因缘故。<a id="a-6t"></a>令怨憎还其本处。<a id="a-6u"></a>流转生死所可恃怙无过慈心。<a id="a-6v"></a>夫慈心者除重烦恼之妙药也。<a id="a-6w"></a>慈是无量生死饥饿之妙食也。<a id="a-6x"></a>我等往昔以失慈心故。<a id="a-6y"></a>今来堕此畜生之中。<a id="a-6z"></a>若以修慈为门户者。<a id="a-70"></a>一切烦恼不能得入。<a id="a-71"></a>生天人中及正解脱。<a id="a-72"></a>慈为良乘更无过者。<a id="a-73"></a>诸龙妇女闻是语已。<a id="a-74"></a>远离恚毒修集慈心。<a id="a-75"></a>尔时龙王自见同辈。<a id="a-76"></a>悉修慈心欢喜自庆。<a id="a-77"></a>善哉我今所作已办。<a id="a-78"></a>我虽业因生畜生中。<a id="a-79"></a>而得修行大士之业。<a id="a-7A"></a>尔时龙王复向诸龙而作是言。<a id="a-7B"></a>已为汝等作善事竟。<a id="a-7C"></a>为已示汝正真之道。<a id="a-7D"></a>复为汝等然正法炬闭诸恶道开人天路。<a id="a-7E"></a>汝已除弃无量恶毒以上甘露。<a id="a-7F"></a>补置其处欲请一事。<a id="a-7G"></a>汝等当知于十二月前十五日。<a id="a-7H"></a>阎浮提人以八戒水洗浴其身。<a id="a-7I"></a>心作清净为人天道而作资粮。<a id="a-7J"></a>远离憍慢贡高贪欲嗔恚愚痴。<a id="a-7K"></a>我亦如是欲效彼人受八戒斋法。<a id="a-7L"></a>汝当知之。<a id="a-7M"></a>若能受持如是八戒。<a id="a-7N"></a>虽无妙服而能得洗浴。<a id="a-7O"></a>虽无墙壁能遮怨贼。<a id="a-7P"></a>虽无父母而有贵姓。<a id="a-7Q"></a>离诸璎珞身自庄严。<a id="a-7R"></a>虽无珍宝巨富无量。<a id="a-7S"></a>虽无车马亦名大乘。<a id="a-7T"></a>不依桥津而度恶道。<a id="a-7U"></a>受八戒者功德如是。<a id="a-7V"></a>汝今当知吾于处处常受持之。<a id="a-7W"></a>诸龙各言。<a id="a-7X"></a>云何名为八戒斋法。<a id="a-7Y"></a>龙王答言。<a id="a-7Z"></a>八戒斋者。<a id="a-7a"></a>一者不杀二者不盗三者不淫四者不妄语五者不饮酒六者不坐卧高广床上七者不着香华璎珞以香涂身八者不作倡伎乐不往观听。<a id="a-7b"></a>如是八事庄严不过中食。<a id="a-7c"></a>是则名为八戒斋法。<a id="a-7d"></a>诸龙问言。<a id="a-7e"></a>我等若当离王少时命不得存。<a id="a-7f"></a>今欲增长无上正法炽然法灯请奉所敕。<a id="a-7g"></a>佛法之益无处不可。<a id="a-7h"></a>何故不于此中受持。<a id="a-7i"></a>亦曾闻有在家之人得修善法。<a id="a-7j"></a>若在家中行善法者亦得增长。<a id="a-7k"></a>何必要当求于静处。<a id="a-7l"></a>龙王答言。<a id="a-7m"></a>欲处诸欲心无暂停。<a id="a-7n"></a>见诸妙色则发过去爱欲之心。<a id="a-7o"></a>譬如湿地雨易成泥。<a id="a-7p"></a>见诸妙色发过去欲心亦复如是。<a id="a-7q"></a>若住深山则不见色。<a id="a-7r"></a>若不见色则欲心不发。<a id="a-7s"></a>诸龙问言。<a id="a-7t"></a>若处深山则得增长是正法者当随意行。<a id="a-7u"></a>尔时龙王即将诸龙至寂静处。<a id="a-7v"></a>远离淫欲嗔恚之心。<a id="a-7w"></a>于诸众生增修大慈具足忍辱以自庄严。<a id="a-7x"></a>开菩提道自受八戒。<a id="a-7y"></a>清净持斋经历多日。<a id="a-7z"></a>断食身羸甚大饥渴疲极眠睡。<a id="a-80"></a>龙王修行如是八戒具足忍辱。<a id="a-81"></a>于诸众生心无害想。<a id="a-82"></a>时有恶人至龙住处。<a id="a-83"></a>龙眠睡中闻有行声即便惊寤。<a id="a-84"></a>时诸恶人见已心惊喜相谓曰。<a id="a-85"></a>是何宝聚从地涌出。<a id="a-86"></a>龙见诸人心即生念。<a id="a-87"></a>我为修德来至此间。<a id="a-88"></a>而此山间复有恶逆破修德者。<a id="a-89"></a>若令彼人见我真形则当怖死。<a id="a-8A"></a>怖死之后我则毁坏修行正法。<a id="a-8B"></a>我于往昔以嗔因缘受是龙身。<a id="a-8C"></a>三毒具足气见触毒如是。<a id="a-8D"></a>诸人今来至此。<a id="a-8E"></a>必贪我身断绝寿命。<a id="a-8F"></a>时诸恶人复相谓曰。<a id="a-8G"></a>我等入山经历多年求觅财利。<a id="a-8H"></a>未曾得见如是龙身文彩庄严悦可人目。<a id="a-8I"></a>剥取其皮以献我王者可得重赏。<a id="a-8J"></a>时诸恶人寻以利刀剥取其皮。<a id="a-8K"></a>龙王尔时心常利乐一切世间。<a id="a-8L"></a>即于是人生慈愍想。<a id="a-8M"></a>以行慈故三毒即灭。<a id="a-8N"></a>复自劝喻慰[泛-之+友]其心。<a id="a-8O"></a>汝今不应念惜此身。<a id="a-8P"></a>汝虽复欲多年拥护。<a id="a-8Q"></a>而对至时不可得免。<a id="a-8R"></a>如是诸人今为我身贪其赏货当堕地狱。<a id="a-8S"></a>我宁自死终不令彼现身受苦。<a id="a-8T"></a>诸人寻前执刀[利-禾+皮]剥。<a id="a-8U"></a>龙复思惟若人无罪有人支解。<a id="a-8V"></a>默受不报不生怨结。<a id="a-8W"></a>当知是人为大正士。<a id="a-8X"></a>若于父母兄弟妻子生默忍者此不足贵。<a id="a-8Y"></a>若于怨中生默受心此乃为贵。<a id="a-8Z"></a>是故我今为众生故。<a id="a-8a"></a>应当默然而忍受之。<a id="a-8b"></a>若我于彼生忍受者。<a id="a-8c"></a>乃为真伴我之知识。<a id="a-8d"></a>是故我今应于是人生父母想。<a id="a-8e"></a>我于往昔虽无量世故舍身命。<a id="a-8f"></a>初未曾得为一众生。<a id="a-8g"></a>彼人若念剥此皮已。<a id="a-8h"></a>当得无量珍宝重货。<a id="a-8i"></a>愿我来世常与是人无量法财。<a id="a-8j"></a>尔时龙王既被剥已。<a id="a-8k"></a>遍体血出苦痛难忍。<a id="a-8l"></a>举身战动不能自持。<a id="a-8m"></a>尔时多有无量小虫。<a id="a-8n"></a>闻其血香悉来集聚唼食其肉。<a id="a-8o"></a>龙王复念今此小虫食我身者。<a id="a-8p"></a>愿于来世当与法食。<a id="a-8q"></a>菩萨摩诃萨行尸波罗蜜时。<a id="a-8r"></a>乃至剥皮食肉都不生怨。<a id="a-8s"></a>况复余处也。</p>
 </body>
</html>