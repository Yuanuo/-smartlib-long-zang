<!doctype html>
<html id="z3IBWKn1GS" data-ver="797">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="西土圣贤撰集">
  <meta period="吴">
 </head>
 <body>
  <h1 id="a1">僧伽斯那所撰菩萨本缘经卷第二</h1>
  <h2 id="a2">一切持王子品第三</h2>
  <p id="a3">菩萨摩诃萨　　为诸众生故</p>
  <p id="a4">一切所重物　　无不以惠施</p>
  <p id="a5">如我昔曾闻。<a id="a-6"></a>过去有王。<a id="a-7"></a>其王有子名一切持。<a id="a-8"></a>年在幼少形容端正。<a id="a-9"></a>犹如满月众星中明。<a id="a-A"></a>众生视之无有厌足。<a id="a-B"></a>威仪安谛如须弥山。<a id="a-C"></a>智慧甚深犹如大海。<a id="a-D"></a>忍辱成就犹如大地。<a id="a-E"></a>心无变易如阎浮檀金。<a id="a-F"></a>常为一切人天所爱。<a id="a-G"></a>犹如八味清净之水。<a id="a-H"></a>于诸世间其心平等。<a id="a-I"></a>犹如日月等照于物满众生愿。<a id="a-J"></a>如如意宝见诸乞者心生欢喜。<a id="a-K"></a>犹如慈母见所爱子。<a id="a-L"></a>是时王子当说偈言。</p>
  <p id="aM">我今得自在　　所有无量财</p>
  <p id="aN">悉与众生共　　如日皆等照</p>
  <p id="aO">见有乞求者　　终不言无有</p>
  <p id="aP">无所求索者　　亦复施与之</p>
  <p id="aQ">王子菩萨诸根寂静犹如梵天。<a id="a-R"></a>财贿具足如毗沙门。<a id="a-S"></a>王为诸众生供给走使。<a id="a-T"></a>犹如弟子事师和尚。<a id="a-U"></a>心常爱念一切众生。<a id="a-V"></a>犹如父母念所生子。<a id="a-W"></a>教化众生法则礼仪如大博士。<a id="a-X"></a>王子菩萨悉得成就如是功德。<a id="a-Y"></a>心常乐施一切众生。<a id="a-Z"></a>如是之物施与是人。<a id="a-a"></a>如是之物施与某甲。<a id="a-b"></a>是人恐怖我当安慰修行正法无有废舍。<a id="a-c"></a>所施之物。<a id="a-d"></a>谓金银琉璃颇梨真珠车磲马瑙珊瑚璧玉种种器物。<a id="a-e"></a>及诸衣服床卧敷具车乘舍宅田地谷米奴婢仆使象马牛羊。<a id="a-f"></a>随有所须悉能与足。<a id="a-g"></a>譬如天雨百谷滋长。<a id="a-h"></a>恒以五指施人财物。<a id="a-i"></a>犹如五龙降注大雨。<a id="a-j"></a>王子菩萨常行布施日日不绝。<a id="a-k"></a>设使一日无人来乞。<a id="a-l"></a>颜色燋悴心为愁戚。<a id="a-m"></a>犹如初月烟雾所覆无有光明。<a id="a-n"></a>尔时诸臣于此王子悉生嫌恨。</p>
  <p id="ao">咄哉我王愚痴无智　　有财不食后世安在</p>
  <p id="ap">见不能用亦不呵子　　分散库藏施无功者</p>
  <p id="aq">库藏尽已民当迸散　　民既散已怨至谁护</p>
  <p id="ar">假设无护命当不全　　命既不全国复谁居</p>
  <p id="as">尔时大臣及诸人民各思是事。<a id="a-t"></a>尔时父王有一白象行莲华上。<a id="a-u"></a>力能降伏敌国怨仇。<a id="a-v"></a>以有此象故令他国不能侵陵。<a id="a-w"></a>时有边方怨敌之王常作是念。<a id="a-x"></a>我当云何而设方便得彼白象。<a id="a-y"></a>即遣诸人诈为苦行婆罗门像。<a id="a-z"></a>往诣王子求索白象。<a id="a-10"></a>尔时王子见诸大臣生嗔恚心故。<a id="a-11"></a>乘白象出城游观欲向一林。<a id="a-12"></a>即于其路见婆罗门。<a id="a-13"></a>既见王子心大欢喜咒愿且言。<a id="a-14"></a>愿使王子绍继大王无上之位寿命无量。<a id="a-15"></a>邻国归德天下太平。<a id="a-16"></a>王子。<a id="a-17"></a>我等悉是婆罗门也。<a id="a-18"></a>居在远方常承王子好喜布施。<a id="a-19"></a>故从远来。<a id="a-1A"></a>道路饥渴备受众苦。<a id="a-1B"></a>王子。<a id="a-1C"></a>当知我等受持清净禁戒多所读诵无有不综。<a id="a-1D"></a>王子功德流布十方。<a id="a-1E"></a>闻风称赞无不爱乐。<a id="a-1F"></a>能令众生所愿满足。<a id="a-1G"></a>有来乞者无一空还。<a id="a-1H"></a>汝所乘象愿见施与。<a id="a-1I"></a>尔时王子即作是念。<a id="a-1J"></a>今若不与则违本要。<a id="a-1K"></a>设当与者非我所有。<a id="a-1L"></a>复是父王所爱重者。<a id="a-1M"></a>即便语言。<a id="a-1N"></a>君等若须金银琉璃种种车乘奴婢之属我悉能与。<a id="a-1O"></a>此白象者既非我有不得自在。<a id="a-1P"></a>复是父王所乘之象。<a id="a-1Q"></a>云何辄当以相惠施。<a id="a-1R"></a>计是白象价直几许。<a id="a-1S"></a>我当与直不令汝等有贫乏也。<a id="a-1T"></a>何必正欲得此白象。<a id="a-1U"></a>汝婆罗门怜愍众生出家受戒。<a id="a-1V"></a>已远离一切之物何用是象。<a id="a-1W"></a>汝若得者或更有患。<a id="a-1X"></a>诸婆罗门复作是言。<a id="a-1Y"></a>我等不用钱财珍宝。<a id="a-1Z"></a>唯须是象乘之入山求觅好华供养诸天已。<a id="a-1a"></a>当令众生若生天上或入涅槃。<a id="a-1b"></a>王子本愿欲利益他。<a id="a-1c"></a>我亦如是欲利益他。<a id="a-1d"></a>尔时王子闻是语已即生悲心。<a id="a-1e"></a>便下白象覆作是念。<a id="a-1f"></a>此象虽是父王所有今以布施。<a id="a-1g"></a>大臣人民必当见嫌。<a id="a-1h"></a>欲利益他何得计是。<a id="a-1i"></a>然我所施不求名声生天人中。<a id="a-1j"></a>以是因缘令诸众生断诸烦恼。<a id="a-1k"></a>作是愿已便持白象施婆罗门。<a id="a-1l"></a>自乘一马还欲入城。<a id="a-1m"></a>诸婆罗门既得象已。<a id="a-1n"></a>便共累骑回还而去。<a id="a-1o"></a>忽尔之间已到本国。<a id="a-1p"></a>时诸大臣即共集聚。<a id="a-1q"></a>疾至王所白言。<a id="a-1r"></a>大王今日快善所重白象。<a id="a-1s"></a>王子已持施婆罗门。<a id="a-1t"></a>诸婆罗门得已乘去。<a id="a-1u"></a>今到敌国。<a id="a-1v"></a>以王先时见其布施金银珍宝不呵责故。<a id="a-1w"></a>致令今日复以白象施与怨家。<a id="a-1x"></a>大王世间恶子多诸过患。<a id="a-1y"></a>饮酒樗蒲贪色费用。<a id="a-1z"></a>臣等敢奏不咎责。<a id="a-20"></a>王子若能从今已往更不以财惠施于人则可听住。<a id="a-21"></a>若不止者便当摈之远着深山。<a id="a-22"></a>尔时父王即召其子作是念言。<a id="a-23"></a>怪哉我今云何一旦为诸大臣不令我子随意行施。<a id="a-24"></a>我今惭愧犹如妇人怖畏姑妐。<a id="a-25"></a>即向其子而说是言。<a id="a-26"></a>卿从今始莫复贪着一切功德可离舍。<a id="a-27"></a>心行正法者应着草衣服啖水果远处深山。<a id="a-28"></a>卿今不应挑其右目以治左眼。<a id="a-29"></a>卿于今日如何一旦恼乱我心及诸大臣。<a id="a-2A"></a>夫为人法先安其亲。<a id="a-2B"></a>然后乃当及余他人。<a id="a-2C"></a>卿今云何以我白象施与怨家。</p>
  <p id="a2D">尔时王子合掌长跪。<a id="a-2E"></a>敬礼父王臣所布施不为贪欲嗔恚愚痴。<a id="a-2F"></a>不为名声不求生天人中豪贵。<a id="a-2G"></a>非是癫狂错乱心作。<a id="a-2H"></a>为求正法作是施耳。<a id="a-2I"></a>大王。<a id="a-2J"></a>当知臣今虽复拥护父母兄弟妻子。<a id="a-2K"></a>及其死时。<a id="a-2L"></a>虽有亲族谁能随去。<a id="a-2M"></a>唯见正法逐之不舍。<a id="a-2N"></a>臣若无心行善法者。<a id="a-2O"></a>犹望大王苦言教敕。<a id="a-2P"></a>如何一旦信用邪言断臣行善。<a id="a-2Q"></a>王先敕臣施舍舍心。<a id="a-2R"></a>舍心是臣本性根原云何可舍。<a id="a-2S"></a>犹如地性不可舍坚。<a id="a-2T"></a>乃至火性不可舍热。<a id="a-2U"></a>如鱼投陆命何能存。<a id="a-2V"></a>如王僮仆六情具足。<a id="a-2W"></a>身体完具与天无异。<a id="a-2X"></a>是人云何与王给使。<a id="a-2Y"></a>王家所有车乘婇女金银珍宝从何处得。<a id="a-2Z"></a>当知皆是过去施业今得是报。<a id="a-2a"></a>大王。<a id="a-2b"></a>当知一切饿鬼。<a id="a-2c"></a>饥火所逼身心燋恼。<a id="a-2d"></a>如此皆是贪惜因缘。<a id="a-2e"></a>若诸天中七宝宫殿寿命长远。<a id="a-2f"></a>当知皆是布施因缘。<a id="a-2g"></a>大王。<a id="a-2h"></a>臣今所施。<a id="a-2i"></a>火不能烧水不能漂。<a id="a-2j"></a>王家盗贼怨家债主。<a id="a-2k"></a>不能侵夺所施之物。<a id="a-2l"></a>于诸趣中能作亲友。<a id="a-2m"></a>是天乘载是所施物。<a id="a-2n"></a>在生死中随逐臣身。<a id="a-2o"></a>如犊随母。<a id="a-2p"></a>如王所敕欲令臣止布施之心。<a id="a-2q"></a>若不能舍当徙深山。<a id="a-2r"></a>虽至深山苟施心不息。<a id="a-2s"></a>贫穷之人亦复当来。<a id="a-2t"></a>臣本誓愿实乐山林。<a id="a-2u"></a>所以未启虑父不放。<a id="a-2v"></a>大王今已听真得本愿。<a id="a-2w"></a>正尔奉辞涉路进发。<a id="a-2x"></a>所以者何。<a id="a-2y"></a>山林之中是闲静处仙圣所乐。<a id="a-2z"></a>能离贪欲嗔恚愚痴。<a id="a-30"></a>臣若至彼必能自利。<a id="a-31"></a>尔时王子即礼王足。<a id="a-32"></a>右绕三匝奉辞而出。<a id="a-33"></a>次至母所跪礼如常。<a id="a-34"></a>右绕三匝礼足而出。<a id="a-35"></a>复至妻所而作是言。<a id="a-36"></a>卿好住此供养父母守护其子。<a id="a-37"></a>此即是汝修行正法。<a id="a-38"></a>今我欲去远至山林。<a id="a-39"></a>何以故。<a id="a-3A"></a>我先常愿。<a id="a-3B"></a>欲入深山修行其志。<a id="a-3C"></a>父王今听。<a id="a-3D"></a>是故我当速往至彼以副我心。<a id="a-3E"></a>与诸禽兽共为等侣。<a id="a-3F"></a>饮食水果足自存活。<a id="a-3G"></a>汝是王女身体柔软端正详雅。<a id="a-3H"></a>何能堪忍如是苦事。<a id="a-3I"></a>故应住此不须随我。<a id="a-3J"></a>其妻闻已心闷懊恼。<a id="a-3K"></a>身体掉动如芭蕉叶。<a id="a-3L"></a>悲号啼泣椎胸拔发。<a id="a-3M"></a>举声大哭唱言。<a id="a-3N"></a>奈何君有何罪。<a id="a-3O"></a>乃令父王摈之深山。<a id="a-3P"></a>大王宽慈正法治化爱民如子。<a id="a-3Q"></a>云何一旦驱摈乃尔。<a id="a-3R"></a>君之爱形身色柔软如瞻婆华。<a id="a-3S"></a>云何一旦当卧棘刺土石之上。<a id="a-3T"></a>如今在宫五乐自娱。<a id="a-3U"></a>设当入山唯闻虎狼师子毒兽诸恶音声。<a id="a-3V"></a>怪哉大王慈爱之心。<a id="a-3W"></a>今日安在。<a id="a-3X"></a>如何父亲变成离薄。<a id="a-3Y"></a>以小因缘一旦成怨。<a id="a-3Z"></a>尔时王子即答妻言。<a id="a-3a"></a>善哉王女汝有深智。<a id="a-3b"></a>精进勇猛是我善伴。<a id="a-3c"></a>设我不是应当呵责。<a id="a-3d"></a>云何乃出如是粗言。<a id="a-3e"></a>诸王为国共相战诤。<a id="a-3f"></a>皆为贪欲嗔痴所恼。<a id="a-3g"></a>是我福缘乃令父王听我入山修行正法。<a id="a-3h"></a>汝今不应生不欢喜。<a id="a-3i"></a>世中常法王若衰老。<a id="a-3j"></a>则立太子令知国事。<a id="a-3k"></a>国事殷凑多诸过咎。<a id="a-3l"></a>咎既钟身无逃避处。<a id="a-3m"></a>王今未衰便能放舍。<a id="a-3n"></a>听我入山修学其志。<a id="a-3o"></a>世间过咎永不见及。<a id="a-3p"></a>汝今何故不欢喜耶。<a id="a-3q"></a>汝便好住我今欲去。<a id="a-3r"></a>答言妾之父母处与君时。<a id="a-3s"></a>日月大地及四天王悉皆证知。<a id="a-3t"></a>初婚之日君自发言誓不相舍。<a id="a-3u"></a>如何今日便欲独往。<a id="a-3v"></a>当知日月及以猛火。<a id="a-3w"></a>明与质俱不相舍离。<a id="a-3x"></a>君今云何而欲见舍。<a id="a-3y"></a>尔时王子悉以家财布施贫乏。<a id="a-3z"></a>即以两肩荷负二子。<a id="a-40"></a>携将其妻往雪山中。<a id="a-41"></a>王子到已食果饮水以存性命。<a id="a-42"></a>昼夜修习慈悲之心。<a id="a-43"></a>复作是念。<a id="a-44"></a>我本在家。<a id="a-45"></a>虽受五欲未若今日处山欢娱。<a id="a-46"></a>如是之乐释提桓因所受欲乐所不及也。<a id="a-47"></a>是诸众生不知正法微妙之味。<a id="a-48"></a>如乌不知莲华之味。<a id="a-49"></a>是时王子常为众生思惟是义。<a id="a-4A"></a>妻常入山采于果蓏以自供给。<a id="a-4B"></a>是时有一老婆罗门。<a id="a-4C"></a>其形丑恶人所恶见从远方来。<a id="a-4D"></a>王子见已即命令坐。<a id="a-4E"></a>行水施果然后问讯。<a id="a-4F"></a>汝何缘至此耶。<a id="a-4G"></a>将非厌家之过患乎。<a id="a-4H"></a>壮应在家极情五欲。<a id="a-4I"></a>今已衰老死时将至。<a id="a-4J"></a>舍来修道甚是快事。<a id="a-4K"></a>是中闲静无有家过。<a id="a-4L"></a>汝若乐此我之所有甘果冷水。<a id="a-4M"></a>常相供给不令有乏。<a id="a-4N"></a>婆罗门言。<a id="a-4O"></a>无欲想者应住于此。<a id="a-4P"></a>我今欲想犹未能灭。<a id="a-4Q"></a>是故不能于此住也。<a id="a-4R"></a>大仙。<a id="a-4S"></a>汝且观之。<a id="a-4T"></a>我身虽老头白齿落行步战掉目视蒙蒙。<a id="a-4U"></a>舌干口燥不能语言。<a id="a-4V"></a>头重难胜犹如太山。<a id="a-4W"></a>耳听不了身体衰变。<a id="a-4X"></a>而有欲想犹如壮时。<a id="a-4Y"></a>大仙当知。<a id="a-4Z"></a>我年朽迈身力羸损。<a id="a-4a"></a>家贫空乏困于仆使。<a id="a-4b"></a>若欲满我本所愿者。<a id="a-4c"></a>幸可惠施二奴仆使。<a id="a-4d"></a>菩萨闻之即作是念。<a id="a-4e"></a>怪哉今日若言无有则非本誓。<a id="a-4f"></a>若言有者今实空贫。<a id="a-4g"></a>婆罗门言。<a id="a-4h"></a>君今迟疑。<a id="a-4i"></a>何所思虑将虑我非婆罗门受持禁戒博学人耶。<a id="a-4j"></a>若有此虑我实是也。<a id="a-4k"></a>菩萨答言。<a id="a-4l"></a>我本在家。<a id="a-4m"></a>多有仆使。<a id="a-4n"></a>金银珍宝库藏盈溢。<a id="a-4o"></a>当于尔时。<a id="a-4p"></a>见有乞者终不言无。<a id="a-4q"></a>今在此止悉不持来。<a id="a-4r"></a>何处当得以相副称。<a id="a-4s"></a>所以迟疑思是事耳。<a id="a-4t"></a>婆罗门言。<a id="a-4u"></a>我今衰老气力空竭。<a id="a-4v"></a>从远方来乞求所须。<a id="a-4w"></a>汝从本来凡见乞者。<a id="a-4x"></a>曾不发言我无所有。<a id="a-4y"></a>今日何故发如是言。<a id="a-4z"></a>大仙。<a id="a-50"></a>若能怜愍给施二奴我当还国。<a id="a-51"></a>若不能者我必此死。<a id="a-52"></a>尔时王子即作是念。<a id="a-53"></a>我今当作何等方便发遣此人。<a id="a-54"></a>尔时二子近在不远山中遨戏。<a id="a-55"></a>复作是念。<a id="a-56"></a>我今当为一切众生作不空因缘。<a id="a-57"></a>即唤其子。<a id="a-58"></a>子既至已。<a id="a-59"></a>菩萨抱之。<a id="a-5A"></a>复作是念。<a id="a-5B"></a>我今二子生长深宫。<a id="a-5C"></a>身体柔软未经寒苦。<a id="a-5D"></a>如何一旦违离父母为他僮仆。<a id="a-5E"></a>复作是念。<a id="a-5F"></a>我今何缘计如是事。<a id="a-5G"></a>若不修行难行苦行。<a id="a-5H"></a>何缘得成阿耨多罗三藐三菩提。<a id="a-5I"></a>以是因缘我当行之。<a id="a-5J"></a>愿以此行速得成就阿耨多罗三藐三菩提。<a id="a-5K"></a>我不舍此所爱二子。<a id="a-5L"></a>不求生天人中果报。<a id="a-5M"></a>转轮圣王帝释梵四天王。<a id="a-5N"></a>愿此功德悉与众生成无上道。<a id="a-5O"></a>尔时菩萨手执二子。<a id="a-5P"></a>授婆罗门作如是言。<a id="a-5Q"></a>汝婆罗门。<a id="a-5R"></a>我此二子犹如我命。<a id="a-5S"></a>幼稚无智未解人语。<a id="a-5T"></a>虽复似人未有所识。<a id="a-5U"></a>今持相与以为仆使。<a id="a-5V"></a>恐母来至可速将去。<a id="a-5W"></a>尔时二子回捉父衣而白父言。<a id="a-5X"></a>父今何缘持我兄弟与此恶婆罗门。<a id="a-5Y"></a>我等从今永离父母。<a id="a-5Z"></a>年既幼小未有所识。<a id="a-5a"></a>无覆无护云何能活。<a id="a-5b"></a>我等何故受此苦恼。<a id="a-5c"></a>今堕他手命必不全。<a id="a-5d"></a>如犯王法则受刑罚。<a id="a-5e"></a>我等愚小未有所犯。<a id="a-5f"></a>何缘今日乃见是苦。<a id="a-5g"></a>假使实犯犹望恕放。<a id="a-5h"></a>况无所犯而横见抂。<a id="a-5i"></a>设父于我爱心已断。<a id="a-5j"></a>但为人法复不应尔。<a id="a-5k"></a>老小可愍愚智有之。<a id="a-5l"></a>父今何为特见苦毒。<a id="a-5m"></a>假使为法而见舍者。<a id="a-5n"></a>丧失慈恻岂是法耶。<a id="a-5o"></a>我虽幼稚亦曾闻说婆罗门法。<a id="a-5p"></a>若有拥护妻子因缘得生梵天。<a id="a-5q"></a>尔时菩萨闻是语已。<a id="a-5r"></a>身心战动即自呵责何缘乃尔。<a id="a-5s"></a>心汝不知耶。<a id="a-5t"></a>从昔已来流转生死一切众生。<a id="a-5u"></a>何者非怨何者非子。<a id="a-5v"></a>汝今闇蔽盲无见耶。<a id="a-5w"></a>何不系念思惟分别。<a id="a-5x"></a>汝今直为彼将二子。<a id="a-5y"></a>便如是动耶。<a id="a-5z"></a>若死至时当云何乎。<a id="a-60"></a>尔时菩萨呵责心已即得定住。<a id="a-61"></a>语婆罗门。<a id="a-62"></a>汝速将去。<a id="a-63"></a>是时二子即白父言。<a id="a-64"></a>且听小住须我母至。<a id="a-65"></a>跪拜问讯辞去不晚。<a id="a-66"></a>菩萨答言。<a id="a-67"></a>汝等但去。<a id="a-68"></a>吾与汝母当随汝后。<a id="a-69"></a>时婆罗门将其二子速疾发引。<a id="a-6A"></a>是时二子随路还顾。<a id="a-6B"></a>回视父面悲号啼哭。<a id="a-6C"></a>菩萨尔时更复呵心。<a id="a-6D"></a>汝今不应复更战动。<a id="a-6E"></a>当观受形老死炽然。<a id="a-6F"></a>子去未远复立誓愿。<a id="a-6G"></a>我今舍子实是难行。<a id="a-6H"></a>愿此因缘得成阿耨多罗三藐三菩提。<a id="a-6I"></a>除诸众生一切系缚。<a id="a-6J"></a>时婆罗门发脚未远即作是念。<a id="a-6K"></a>甚奇王子世间希有。<a id="a-6L"></a>如言则行施我二子。<a id="a-6M"></a>所修善法具足成就。<a id="a-6N"></a>今此二子当于何卖。<a id="a-6O"></a>唯有还至本祖王国。<a id="a-6P"></a>时婆罗门即将二子往诣王宫。<a id="a-6Q"></a>是时祖王见其二孙。<a id="a-6R"></a>悲喜交集问婆罗门。<a id="a-6S"></a>汝于何处得此二儿。<a id="a-6T"></a>婆罗门言。<a id="a-6U"></a>且听。<a id="a-6V"></a>彼雪山中大王之子名一切持。<a id="a-6W"></a>以此二子施我为奴。<a id="a-6X"></a>王闻是语扼腕而言。<a id="a-6Y"></a>怪哉我子爱法太过。<a id="a-6Z"></a>乃至不惜所爱儿息。<a id="a-6a"></a>汝今还我当与汝直。<a id="a-6b"></a>婆罗门言敬如王命。<a id="a-6c"></a>即受珍宝还归其家。<a id="a-6d"></a>时菩萨妻在空林中。<a id="a-6e"></a>左目瞤动心惊不乐。<a id="a-6f"></a>所采杂华寻即萎枯。<a id="a-6g"></a>器中二果迸出堕地。<a id="a-6h"></a>二乳惊动汁自流出。<a id="a-6i"></a>有鸟在前连声鸣叫。<a id="a-6j"></a>即作是念。<a id="a-6k"></a>今此瑞应必定不祥。<a id="a-6l"></a>将非我夫命根断耶。<a id="a-6m"></a>或是虎狼师子恶兽食啖我子。<a id="a-6n"></a>复非遨戏堕山死乎。<a id="a-6o"></a>念是事已便还所止。<a id="a-6p"></a>寻见菩萨近一石岸在草敷上倾身而坐。<a id="a-6q"></a>即作是念。<a id="a-6r"></a>我夫在此定无他虑。<a id="a-6s"></a>便前白言。<a id="a-6t"></a>二子今者为安隐不。<a id="a-6u"></a>菩萨答言。<a id="a-6v"></a>二子安隐。<a id="a-6w"></a>妻复言曰。<a id="a-6x"></a>我今耳中实闻安隐。<a id="a-6y"></a>但未见之犹怀忧戚。<a id="a-6z"></a>菩萨答言。<a id="a-70"></a>汝但小坐自当见之。<a id="a-71"></a>妻便却坐复重告言。<a id="a-72"></a>汝不知我本誓愿耶。<a id="a-73"></a>一切所有要当施人。<a id="a-74"></a>汝朝出后有婆罗门来从我乞。<a id="a-75"></a>寻以二子而布施之。<a id="a-76"></a>妻闻是语其心迷没。<a id="a-77"></a>举身自扑闷绝躃地。<a id="a-78"></a>尔时菩萨以水洒之。<a id="a-79"></a>水洒之后还得醒悟。<a id="a-7A"></a>身体战动坐说偈言。</p>
  <p id="a7B">怪哉为正法　　而行于苦行</p>
  <p id="a7C">以子布施时　　云何心不乱</p>
  <p id="a7D">君心非刚铁　　亦未永离爱</p>
  <p id="a7E">云何能以子　　而用施于人</p>
  <p id="a7F">我子既稚小　　端正无及者</p>
  <p id="a7G">面色如莲华　　目如优钵罗</p>
  <p id="a7H">自食于水果　　亦不相烦累</p>
  <p id="a7I">如何无人情　　一旦以施他</p>
  <p id="a7J">此路多石沙　　荆棘恶刺等</p>
  <p id="a7K">彼人无慈慧　　当将至何处</p>
  <p id="a7L">君今不见耶　　彼诸獐鹿等</p>
  <p id="a7M">犹来求推觅　　况君为其父</p>
  <p id="a7N">不见此山中　　一切诸树木</p>
  <p id="a7O">以失我子故　　悉皆而啼哭</p>
  <p id="a7P">一切诸树木　　悉无有心识</p>
  <p id="a7Q">犹尚能如是　　况复有心者</p>
  <p id="a7R">尔时其地有芭蕉树举身战动。<a id="a-7S"></a>妻寻语言。<a id="a-7T"></a>汝夫亦以子息施人无慈愍耶。<a id="a-7U"></a>何故如是举身战动。<a id="a-7V"></a>尔时其妻念子悲号。<a id="a-7W"></a>东西驰走不安其所。<a id="a-7X"></a>菩萨复言甚善甚善。<a id="a-7Y"></a>已得入山修行善法。<a id="a-7Z"></a>云何令心受如是苦。<a id="a-7a"></a>空丧闲居修善妙理。<a id="a-7b"></a>怪哉王女。<a id="a-7c"></a>虽有深智精进勇猛。<a id="a-7d"></a>而不能解生死过患。<a id="a-7e"></a>父母妻子兄弟怨憎。<a id="a-7f"></a>谁能于中识其根原。<a id="a-7g"></a>见儿过去或为汝怨。<a id="a-7h"></a>彼若遭苦汝则欢喜。<a id="a-7i"></a>今为汝子别便忧恼。<a id="a-7j"></a>设使死亡强将去者。<a id="a-7k"></a>复可于我起嗔恚耶。<a id="a-7l"></a>汝本不闻诸仙圣言。</p>
  <p id="a7m">若少壮老皆归于死　　犹如果熟自然落地</p>
  <p id="a7n">汝本不观一切生死　　犹如梦中邪见事耶</p>
  <p id="a7o">无常生死将诸众生　　虽有父母谁能救之</p>
  <p id="a7p">譬是师子抟撮诸鹿　　彼虽有母亦不能救</p>
  <p id="a7q">是老病死常害众生　　犹如果树多人所摘</p>
  <p id="a7r">譬如坏器值天降雨　　悉皆烂坏无有遗余</p>
  <p id="a7s">三界众生亦复如是　　遇无常雨无得免者</p>
  <p id="a7t">今营此业明造彼事　　乐着不观不觉死至</p>
  <p id="a7u">如是二子必定当舍。<a id="a-7v"></a>我今为法而以施人。<a id="a-7w"></a>汝当欢喜不应愁苦。<a id="a-7x"></a>我虽舍子子必安乐。<a id="a-7y"></a>是故不应生大苦恼。<a id="a-7z"></a>王子菩萨说是语已。<a id="a-80"></a>其妻寂默更无所陈。<a id="a-81"></a>尔时释提桓因即作是念。<a id="a-82"></a>怪哉菩萨无所爱惜。<a id="a-83"></a>即下化身为婆罗门。<a id="a-84"></a>至菩萨所而说偈言。</p>
  <p id="a85">大仙今当知　　名闻彻梵天</p>
  <p id="a86">能行于大施　　爱乐于正法</p>
  <p id="a87">今我所求索　　盖亦不足言</p>
  <p id="a88">唯愿大正法　　满我之所愿</p>
  <p id="a89">菩萨答言。<a id="a-8A"></a>我今身命悉为一切无所爱惜。<a id="a-8B"></a>况余外物钱财珍宝。<a id="a-8C"></a>假使有者实不爱也。<a id="a-8D"></a>我本在家多有库藏象马车乘奴婢仆使。<a id="a-8E"></a>悉以给施诸婆罗门无所匮惜。<a id="a-8F"></a>但今现在空无所有。<a id="a-8G"></a>唯身与妇。<a id="a-8H"></a>若必须者实复不爱。<a id="a-8I"></a>婆罗门言。<a id="a-8J"></a>汝能尔者。<a id="a-8K"></a>便可以妻而见惠施。<a id="a-8L"></a>菩萨答言。<a id="a-8M"></a>嫉妒惜心久以远离。<a id="a-8N"></a>汝小听我为其说法。<a id="a-8O"></a>菩萨报妻。<a id="a-8P"></a>是婆罗门从我乞汝。<a id="a-8Q"></a>汝意云何。<a id="a-8R"></a>妻便答言。<a id="a-8S"></a>随意自在。<a id="a-8T"></a>我今属君何得自从。<a id="a-8U"></a>即捉妻手授婆罗门。<a id="a-8V"></a>时婆罗门语菩萨言。<a id="a-8W"></a>今此妇人颜貌端正。<a id="a-8X"></a>身体姝妙色像第一。<a id="a-8Y"></a>道路崄难多有寇贼。<a id="a-8Z"></a>我今单独去必不达。<a id="a-8a"></a>且还相寄莫复余施。<a id="a-8b"></a>菩萨复言。<a id="a-8c"></a>我今赖君破坏牢狱断绝系缚。<a id="a-8d"></a>汝今复欲还我牢狱系缚我耶。<a id="a-8e"></a>婆罗门言。<a id="a-8f"></a>若见怜愍。<a id="a-8g"></a>必令得者愿还受之。<a id="a-8h"></a>经须臾时。<a id="a-8i"></a>菩萨怜愍故。<a id="a-8j"></a>少时还受竟复何苦。<a id="a-8k"></a>婆罗门言。<a id="a-8l"></a>我若失期不得还者。<a id="a-8m"></a>慎莫更以施与余人。<a id="a-8n"></a>已是我有不得任意。<a id="a-8o"></a>说是语已即便还去。<a id="a-8p"></a>去此不远复更化作余婆罗门。<a id="a-8q"></a>还菩萨所而作是言。<a id="a-8r"></a>汝胜利益一切众生。<a id="a-8s"></a>譬如果树常出甘果。<a id="a-8t"></a>我于远方久承风味。<a id="a-8u"></a>是故褰裳而来相造希满所愿。<a id="a-8v"></a>菩萨答言。<a id="a-8w"></a>唯有一妻先已施人。<a id="a-8x"></a>今唯有身犹得自在若须相给。<a id="a-8y"></a>婆罗门言。<a id="a-8z"></a>不须汝身唯须二目。<a id="a-90"></a>能相给者深抱至念。<a id="a-91"></a>尔时菩萨即作是念。<a id="a-92"></a>是婆罗门从我乞目为作何等。<a id="a-93"></a>复作是念。<a id="a-94"></a>我何所计。<a id="a-95"></a>是身犹如冢间死尸。<a id="a-96"></a>以不坚牢贸易坚牢。<a id="a-97"></a>应当欢喜何所思虑。<a id="a-98"></a>尔时菩萨捉佉陀罗木而作誓言。<a id="a-99"></a>我今悉为一切众生弃舍二目无所贪惜。<a id="a-9A"></a>我先舍妇持用施人。<a id="a-9B"></a>愿此功德钟及众生永断贪欲。<a id="a-9C"></a>施子因缘令离爱习。<a id="a-9D"></a>今施二日悉令众生得清净法眼。<a id="a-9E"></a>菩萨摩诃萨作是愿已。<a id="a-9F"></a>便以木锥向目欲挑。<a id="a-9G"></a>时婆罗门寻前捉手且莫挑出。<a id="a-9H"></a>目今属我更莫余施。<a id="a-9I"></a>菩萨答言。<a id="a-9J"></a>我今一身。<a id="a-9K"></a>云何一日连受二寄。<a id="a-9L"></a>先婆罗门已寄我妇。<a id="a-9M"></a>汝今寄眼。<a id="a-9N"></a>我当云何而得守护。<a id="a-9O"></a>时婆罗门即复帝释身。<a id="a-9P"></a>语菩萨言。<a id="a-9Q"></a>妇目二物悉是我有。<a id="a-9R"></a>今相付嘱莫复余施。<a id="a-9S"></a>尔时帝释即飞而去。<a id="a-9T"></a>于虚空中雨四种华。<a id="a-9U"></a>空中声出。<a id="a-9V"></a>宣告诸天。<a id="a-9W"></a>汝等当知。<a id="a-9X"></a>此人增长菩提道树。<a id="a-9Y"></a>不久当得阿耨多罗三藐三菩提。<a id="a-9Z"></a>菩萨摩诃萨行檀波罗蜜。<a id="a-9a"></a>其事如是无所不舍。<a id="a-9b"></a>一切众生若闻是事。<a id="a-9c"></a>应于菩萨悉生欢喜。</p>
  <p data-pb></p>
  <h2 id="a9d">善吉王品第四</h2>
  <p id="a9e">菩萨行施时　　定心究竟作</p>
  <p id="a9f">乃至魔波旬　　不能得断绝</p>
  <p id="a9g">我昔曾闻。<a id="a-9h"></a>过去有王名曰善吉。<a id="a-9i"></a>为欲成于菩提之道。<a id="a-9j"></a>常行利益修集正法。<a id="a-9k"></a>于诸众生无刀杖想。<a id="a-9l"></a>面目端正世中少双。<a id="a-9m"></a>言常含笑无有粗犷。<a id="a-9n"></a>供养父母尊重师长。<a id="a-9o"></a>恭敬沙门出家道士。<a id="a-9p"></a>自行十善亦劝人行。<a id="a-9q"></a>常行布施无有断绝。<a id="a-9r"></a>若有贫穷困悴之人。<a id="a-9s"></a>身体羸瘦衣裳不障。<a id="a-9t"></a>菩萨见已即生怜愍。<a id="a-9u"></a>举身战动犹被毒箭。<a id="a-9v"></a>心窃念言。<a id="a-9w"></a>是诸众生悭惜因缘痴人不识。<a id="a-9x"></a>虽受人形形相具足。<a id="a-9y"></a>以无福故常从他乞。<a id="a-9z"></a>皆由先世不肯布施。<a id="a-A0"></a>以悭嫉妒而自覆蔽。<a id="a-A1"></a>现世报熟而受是苦。<a id="a-A2"></a>犹如田夫愚痴无智远至妻家道路饥渴。<a id="a-A3"></a>既入其舍复值无人。<a id="a-A4"></a>即盗粳米满口而唵。<a id="a-A5"></a>未咽之顷家人即至。<a id="a-A6"></a>是人惭愧复不得咽惜不吐弃。<a id="a-A7"></a>家人见已即问之言。<a id="a-A8"></a>君患何等乃如是乎。<a id="a-A9"></a>是人闻已默然无言。<a id="a-AA"></a>尔时妻家眷属大小。<a id="a-AB"></a>即将良医而为[言*爾]之。<a id="a-AC"></a>见其口颊坚如木石。<a id="a-AD"></a>更无余计即以刀刳是人二颊。<a id="a-AE"></a>既破之后亦无脓污。<a id="a-AF"></a>但见生米满其口中。<a id="a-AG"></a>是人以是覆藏盗事得见现报。<a id="a-AH"></a>犹如女人覆藏怀妊临产之日受大苦恼。<a id="a-AI"></a>发声大唤乃令一切悉共知之。<a id="a-AJ"></a>人亦如是。<a id="a-AK"></a>覆藏诸罪报熟之时。<a id="a-AL"></a>苦恼所逼现露于世。<a id="a-AM"></a>或坐悭惜嫉妒居心而受此苦。<a id="a-AN"></a>我今杜塞一切诸路。<a id="a-AO"></a>不令悭妒而来入心。<a id="a-AP"></a>我今当集一切所施。<a id="a-AQ"></a>安止众生于布施中。<a id="a-AR"></a>时善吉王思是事已。<a id="a-AS"></a>常行布施无有休息。<a id="a-AT"></a>当其施时心喜无量。<a id="a-AU"></a>当是时也。<a id="a-AV"></a>魔王波旬愁忧不乐而作是言。<a id="a-AW"></a>怪哉善吉。<a id="a-AX"></a>云何一旦为我怨对。<a id="a-AY"></a>而欲析虚我之境界。<a id="a-AZ"></a>我有大力能伏诸仙。<a id="a-Aa"></a>饮水食果行诸苦行。<a id="a-Ab"></a>善能成办诸咒术者。<a id="a-Ac"></a>我射华箭乃至一发。<a id="a-Ad"></a>令持戒者悉皆破坏。<a id="a-Ae"></a>譬如风吹驱折大树。<a id="a-Af"></a>我今波旬虽射三发。<a id="a-Ag"></a>恐不能令善吉菩萨身心倾动。<a id="a-Ah"></a>何以故。<a id="a-Ai"></a>外道诸仙无有智慧慈悲之心。<a id="a-Aj"></a>不求利他正为自乐。<a id="a-Ak"></a>是故被箭寻即退散。<a id="a-Al"></a>善吉菩萨有大智慧。<a id="a-Am"></a>慈悲心厚不求自乐常为一切。<a id="a-An"></a>我今虽射乃至三发。<a id="a-Ao"></a>犹恐不能令其退散。<a id="a-Ap"></a>何以故。<a id="a-Aq"></a>是人必定为诸众生求无上道。<a id="a-Ar"></a>不久当得阿耨多罗三藐三菩提故。<a id="a-As"></a>及其未成我于中间或可留难令悉破坏。<a id="a-At"></a>譬如有人始遇患苦。<a id="a-Au"></a>或有医师少给汤药则可令差。<a id="a-Av"></a>亦如小树初生之时以爪能断。<a id="a-Aw"></a>及其长大虽有百斧伐之犹难。<a id="a-Ax"></a>曼此菩萨未成无上正真之道当速坏之。<a id="a-Ay"></a>时善吉王多行布施。<a id="a-Az"></a>疲极独处静坐而息。<a id="a-B0"></a>尔时波旬在上空中。<a id="a-B1"></a>身出光明遏绝日月而说是语。<a id="a-B2"></a>善吉大王善哉善哉。<a id="a-B3"></a>汝今真能推求正法爱念众生。<a id="a-B4"></a>犹如慈母爱念其子。<a id="a-B5"></a>善男子。<a id="a-B6"></a>汝欲增长一切善法。<a id="a-B7"></a>而反炽然一切恶法。<a id="a-B8"></a>犹如有人欲食甘露而食毒药。<a id="a-B9"></a>欲求安乐而反入贼。<a id="a-BA"></a>欲安隐身反服非药。<a id="a-BB"></a>欲除断渴反饮碱水。<a id="a-BC"></a>欲断淫欲反乐众女。<a id="a-BD"></a>善男子。<a id="a-BE"></a>汝不知耶。<a id="a-BF"></a>有诸檀越以施因缘皆堕地狱。<a id="a-BG"></a>是故我今怜愍汝故种种分别汝当受持。<a id="a-BH"></a>从今以往当断施想生悭惜心。<a id="a-BI"></a>尔时波旬即化作地狱满中罪人以示善吉。<a id="a-BJ"></a>复作是言。<a id="a-BK"></a>如是人等皆由先世好行布施贪求正法。<a id="a-BL"></a>是故今日悉堕是中受大苦恼。<a id="a-BM"></a>大王当知。<a id="a-BN"></a>是中罪人。<a id="a-BO"></a>唯以刀斧共相斫截。<a id="a-BP"></a>支节段段悉堕在地。<a id="a-BQ"></a>而命犹存不肯死也。<a id="a-BR"></a>以热铜鍱周匝缠身。<a id="a-BS"></a>举身烟出命亦不尽。<a id="a-BT"></a>虽以千钉钉霍其身。<a id="a-BU"></a>犹张牛皮亦复不死。<a id="a-BV"></a>东西驰走常遇炽火。<a id="a-BW"></a>冷热诸风逼切其身。<a id="a-BX"></a>或有恶风吹散其体。<a id="a-BY"></a>或被椎打令如尘末。<a id="a-BZ"></a>饥吞铁丸渴饮洋铜。<a id="a-Ba"></a>或入刀林攀缘剑树。<a id="a-Bb"></a>或在大镬随汤上下糜烂犹如熟豆。<a id="a-Bc"></a>是诸众生虽受如是种种苦恼。<a id="a-Bd"></a>然其命根亦不肯尽。<a id="a-Be"></a>大王当知。<a id="a-Bf"></a>我今从王无所求欲。<a id="a-Bg"></a>亦复不求供养之具。<a id="a-Bh"></a>以王修行邪僻之道。<a id="a-Bi"></a>是故我今为说正道。<a id="a-Bj"></a>时善吉王见地狱中如是众生。<a id="a-Bk"></a>即生悲心而作是念。<a id="a-Bl"></a>如是众生流转生死无有出期。<a id="a-Bm"></a>已受无量种种苦恼。<a id="a-Bn"></a>今复于此地狱受苦可愍可伤。<a id="a-Bo"></a>何时当得断诸苦恼令无有余。<a id="a-Bp"></a>如是众生先行恶法今受苦报。<a id="a-Bq"></a>自作自受实非我苦。<a id="a-Br"></a>我今定知是诸无量受菩众生。<a id="a-Bs"></a>皆由先世身口意业多作不善。<a id="a-Bt"></a>故令今日堕是罪中。<a id="a-Bu"></a>定不缘施而受苦也。<a id="a-Bv"></a>时善吉王以慈悲心向波旬而作是言。<a id="a-Bw"></a>善哉大士。<a id="a-Bx"></a>汝真慈悲。<a id="a-By"></a>有怜愍心善说道非道相。<a id="a-Bz"></a>若使施者受如是苦。<a id="a-C0"></a>诸受施者复在何处。<a id="a-C1"></a>波旬答言。<a id="a-C2"></a>善哉菩萨汝有深智能问是义。<a id="a-C3"></a>谛听谛听当为汝说。<a id="a-C4"></a>时魔波旬以己神力即时化作诸天色像。<a id="a-C5"></a>以天璎珞宝鬘华香庄严其身。<a id="a-C6"></a>无量伎乐以为娱乐。<a id="a-C7"></a>诸天婇女侍使左右。<a id="a-C8"></a>种种诸树常出甘果。<a id="a-C9"></a>华树璎珞衣服饮食等树列罗在前。<a id="a-CA"></a>无量众鸟相和而鸣。<a id="a-CB"></a>其声和雅甚可爱乐。<a id="a-CC"></a>处处多有流泉浴池。<a id="a-CD"></a>金色莲华弥布水上。<a id="a-CE"></a>无老病死苦痛音声。<a id="a-CF"></a>身处七宝微妙宫殿。<a id="a-CG"></a>魔化是已即示菩萨。<a id="a-CH"></a>善男子。<a id="a-CI"></a>诸受施者。<a id="a-CJ"></a>悉皆如是。<a id="a-CK"></a>受无量上乐。<a id="a-CL"></a>是故汝今应舍施心。<a id="a-CM"></a>从是以后可得受是微妙果报。<a id="a-CN"></a>尔时善吉即作是念。<a id="a-CO"></a>如是之言颠倒虚妄无有义理。<a id="a-CP"></a>所以者何。<a id="a-CQ"></a>我未曾见呵梨勒树能生甘蔗。<a id="a-CR"></a>厕粪之中出净莲华。<a id="a-CS"></a>纯真妙金变为铜铁。<a id="a-CT"></a>信心檀越受地狱苦。<a id="a-CU"></a>如是之言多所亏损。<a id="a-CV"></a>此言颠倒定是魔语。<a id="a-CW"></a>即作是言。<a id="a-CX"></a>善哉善哉。<a id="a-CY"></a>善能分别如是功德。<a id="a-CZ"></a>汝则已为摄取于我。<a id="a-Ca"></a>复语魔言。<a id="a-Cb"></a>汝今当知。<a id="a-Cc"></a>如蝗虫翅所有风力不能吹动须弥山王。<a id="a-Cd"></a>以汝风力欲令我动。<a id="a-Ce"></a>亦复如是。<a id="a-Cf"></a>如先所说言诸施主以施因缘堕于地狱。<a id="a-Cg"></a>诸受施人生天上者正合我愿。<a id="a-Ch"></a>愿我从今独为施主常堕地狱。<a id="a-Ci"></a>令诸众生悉为受者生于天上。<a id="a-Cj"></a>一身受苦令多受乐。<a id="a-Ck"></a>岂非菩萨本誓愿耶。<a id="a-Cl"></a>我今定知汝是波旬。<a id="a-Cm"></a>汝亦不能当与我战。<a id="a-Cn"></a>我从昔来常集施心。<a id="a-Co"></a>汝今云何卒令我舍。<a id="a-Cp"></a>菩萨摩诃萨修行如是檀波罗蜜。<a id="a-Cq"></a>乃至天魔不能留难。</p>
 </body>
</html>