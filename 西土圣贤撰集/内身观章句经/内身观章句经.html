<!DOCTYPE html>
<html>
<head>
  <meta charset="utf-8"/>
  <meta name="author" content="失译人名/汉"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>内身观章句经</title>
</head>
<body>
  <h1 class="head">内身观章句经</h1>
  <p class="l-js-5c">一切一其心　　皆听美言训</p>
  <p class="l-js-5c">佛所从得道　　且听我彼经</p>
  <p class="l-js-5c">彼空亦不断　　有行皆非常</p>
  <p class="l-js-5c">夫行不败坏　　佛以讲授经</p>
  <p class="l-js-5c">深微难见事　　非章原之句</p>
  <p class="l-js-5c">通彼能敷演　　是以故为师</p>
  <p class="l-js-5c">从本以存本　　有造法之积</p>
  <p class="l-js-5c">从慧以除弃　　上士所讲说</p>
  <p class="l-js-5c">所从因缘有　　有行皆无有</p>
  <p class="l-js-5c">亦有前世除　　无知彼诸行</p>
  <p class="l-js-5c">亦如欲演身　　日亲之所讲</p>
  <p class="l-js-5c">大灾患无数　　皆以归流身</p>
  <p class="l-js-5c">删定如本文　　所演众要言</p>
  <p class="l-js-5c">靡丽五字句　　明誓以劝勉</p>
  <p class="l-js-5c">以颂文具足　　偶字音商备</p>
  <p class="l-js-5c">若花实杂糅　　皆听彼我诲</p>
  <p class="l-js-5c">身非人非命　　不丈夫非士</p>
  <p class="l-js-5c">若体若不艳　　斯事都无彼</p>
  <p class="l-js-5c">夫身造而有　　以有即败亡</p>
  <p class="l-js-5c">无强皆归命　　如沫蹈践碎</p>
  <p class="l-js-5c">无强则无常　　无常即无乐</p>
  <p class="l-js-5c">无常亦为苦　　非身身非我</p>
  <p class="l-js-5c">身非常亦苦　　非彼应为身</p>
  <p class="l-js-5c">若体艳我有　　身都无可有</p>
  <p class="l-js-5c">若以都无体　　有存亦有亡</p>
  <p class="l-js-5c">慧者以本末　　何彼已有体</p>
  <p class="l-js-5c">若以无主者　　不得以自由</p>
  <p class="l-js-5c">有校计若此　　何彼体我有</p>
  <p class="l-js-5c">斯体身为空　　体我有为虚</p>
  <p class="l-js-5c">应因缘为有　　非身逝心造</p>
  <p class="l-js-5c">非众人身造　　亦非自身造</p>
  <p class="l-js-5c">都无身有造　　亦身无不造</p>
  <p class="l-js-5c">以身无造者　　从彼为得谛</p>
  <p>亦非都骨节</p>
  <p class="l-js-5c">从前世方来　　亦非天造身</p>
  <p class="l-js-5c">非神所化城　　非无行无本</p>
  <p class="l-js-5c">无因为自有　　是身有所由</p>
  <p class="l-js-5c">有事亦有物　　有本有所起</p>
  <p class="l-js-5c">稍稍为生有　　本以痴亦爱</p>
  <p class="l-js-5c">心与爱有漏　　亦有缚亦结</p>
  <p class="l-js-5c">行二品为漏　　斯为本亦余</p>
  <p class="l-js-5c">世与受因缘　　以由彼斯身</p>
  <p class="l-js-5c">以渐能致有　　初始有精沫</p>
  <p class="l-js-5c">精沫为转凝　　足为生两两</p>
  <p class="l-js-5c">以两为转厚　　以序有四体</p>
  <p class="l-js-5c">为生头第五　　若干骨积聚</p>
  <p class="l-js-5c">从行为用成　　头九为髑髅</p>
  <p>頞[出*页]为二骨　　齿根三十二</p>
  <p class="l-js-5c">齿三十二骨　　颈为与耳本</p>
  <p class="l-js-5c">鼻为与上齶　　心与颈咙喉</p>
  <p class="l-js-5c">凡为骨八十　　颊车与颈四</p>
  <p class="l-js-5c">咽亦为骨四　　左臂与右臂</p>
  <p class="l-js-5c">凡有骨五十　　若其斯左胁</p>
  <p class="l-js-5c">应有十三肋　　亦斯右胁然</p>
  <p class="l-js-5c">应有肋十三　　斯为四十八</p>
  <p class="l-js-5c">三三三相连　　二为二相连</p>
  <p class="l-js-5c">其余不相连　　身者以为强</p>
  <p class="l-js-5c">如束苇无强　　脊膂三十二</p>
  <p class="l-js-5c">尻与腰为三　　若其斯左脾</p>
  <p class="l-js-5c">骨为二十五　　右髀为亦然</p>
  <p class="l-js-5c">为骨二十五　　肩髀有骨四</p>
  <p class="l-js-5c">凡三百二十　　敷演名之谛</p>
  <p class="l-js-5c">佛以日断嗣　　彼叚悉以聚</p>
  <p class="l-js-5c">诸根为以缝　　非疮而裹之</p>
  <p>肉血以涂[打-丁+荼]　　如木机关缕</p>
  <p class="l-js-5c">为如幻师幻　　骨机关亦然</p>
  <p class="l-js-5c">以筋缠缚成　　合聚骨若此</p>
  <p class="l-js-5c">以为是形体　　愚者莫不著</p>
  <p class="l-js-5c">智者而不著　　生革以隐蔽</p>
  <p class="l-js-5c">九孔为大疮　　周匝为渗漏</p>
  <p class="l-js-5c">不净腐臭处　　口啄如为孔</p>
  <p class="l-js-5c">满之以诸谷　　是身为若此</p>
  <p class="l-js-5c">以进若干腑　　毛发与爪齿</p>
  <p class="l-js-5c">尘埃亦皮革　　骨节亦骨髓</p>
  <p class="l-js-5c">为凡筋与脉　　胃与心亦脾</p>
  <p class="l-js-5c">大肠亦小肠　　肝与肺亦肾</p>
  <p>脂[月*费]亦大便　　泪与唾亦汗</p>
  <p class="l-js-5c">鼻涕膏亦血　　寒热肪小便</p>
  <p>[膍-囟+山]之与[膍-囟+山]膜　　皆以沉没彼</p>
  <p class="l-js-5c">如泥涂老牛　　如其成不知</p>
  <p class="l-js-5c">身之内与外　　夫城骨与墙</p>
  <p class="l-js-5c">肉血为涂严　　为怨所破坏</p>
  <p class="l-js-5c">恒为以内外　　彼央若干百</p>
  <p class="l-js-5c">以为贪其肉　　其外亦灾害</p>
  <p class="l-js-5c">皆以多尤彼　　斯身腐败坏</p>
  <p class="l-js-5c">譬如久故城　　昼夜供侍之</p>
  <p class="l-js-5c">坏如已复坏　　如坎与空聚</p>
  <p class="l-js-5c">恒盗贼俱止　　取之欺殆人</p>
  <p class="l-js-5c">身为毒虺穴　　夫毒虺剧毒</p>
  <p class="l-js-5c">恒于身居止　　喜怒毒奸弊</p>
  <p class="l-js-5c">孚不和大毒　　正使满百岁</p>
  <p class="l-js-5c">恒以和安隐　　忿则无反复</p>
  <p class="l-js-5c">须臾复不安　　斯身为灾祸</p>
  <p class="l-js-5c">嫌而有恐畏　　如虎游荒泽</p>
  <p class="l-js-5c">有畏多恐怖　　诸念为以仰</p>
  <p class="l-js-5c">为一切苦器　　亦为诸剧事</p>
  <p class="l-js-5c">斯身主为受　　沈于苦之法</p>
  <p class="l-js-5c">一切诸病宅　　为老死之法</p>
  <p class="l-js-5c">身为增恩爱　　苦以寒与热</p>
  <p class="l-js-5c">或风而不和　　是则病如生</p>
  <p class="l-js-5c">为败坏诸根　　失疾贼害人</p>
  <p class="l-js-5c">老死笮厄人　　如雪聚得火</p>
  <p class="l-js-5c">疾而为解释　　斯若此无数</p>
  <p class="l-js-5c">身之多灾祸　　吾所演一切</p>
  <p class="l-js-5c">未能已备具　　要以为诸苦</p>
  <p class="l-js-5c">腐身为不实　　多因缘以成</p>
  <p>大耶以为躯</p>
  <h2>十一因缘章</h2>
  <p>佛言。行者有十一因缘。灭道制令人不堕恶道。当不识者。谓万物。一为大会。谓人众。二者多食。谓诸美。亦谓过饱。三者为多行。谓多业。四为多喧。谓多语。五为多睡眠。六为会聚。谓禅中。七为习行。谓多事。八为爱身。九为轻。谓非法语。十为贪谓多欲。十一为不好善处居。谓恶人中。行道者当断是十一因缘。得道疾。</p>
</body></html>