<!doctype html>
<html id="z3IBWJF1Fn" data-ver="150">
 <head>
  <meta charset="utf-8">
  <meta author="佛陀跋陀罗">
  <meta library="龙藏">
  <meta catalog="西土圣贤撰集">
  <meta period="东晋">
 </head>
 <body>
  <h1 id="a1">达摩多罗禅经序</h1>
  <p id="a2">夫三业之兴以禅智为宗。<a id="a-3"></a>虽精粗异分而阶籍有方。<a id="a-4"></a>是故发轸分逵涂无乱[跳-兆+(轍-車)]。<a id="a-5"></a>革俗成务。<a id="a-6"></a>功不待积。<a id="a-7"></a>静复所由。<a id="a-8"></a>则幽诣造微。<a id="a-9"></a>渊博难究。<a id="a-A"></a>然理不云昧。<a id="a-B"></a>庶旨统可寻。<a id="a-C"></a>试略而言。<a id="a-D"></a>禅非智无以穷其寂。<a id="a-E"></a>智非禅无以深其照。<a id="a-F"></a>然则禅智之要。<a id="a-G"></a>照寂之谓其相济也。<a id="a-H"></a>照不离寂。<a id="a-I"></a>寂不离照。<a id="a-J"></a>感则俱游。<a id="a-K"></a>应必同趣。<a id="a-L"></a>功玄于在用。<a id="a-M"></a>交养于万法。<a id="a-N"></a>其妙物也。<a id="a-O"></a>运群动以至一而不有。<a id="a-P"></a>廓大像于未形而不无。<a id="a-Q"></a>无思无为。<a id="a-R"></a>而无不为是故洗心静乱者以之研虑。<a id="a-S"></a>悟彻入微者以之穷神也。<a id="a-T"></a>若乃将入其门机在摄会。<a id="a-U"></a>理玄数广道隐于文。<a id="a-V"></a>则是阿难曲承音诏。<a id="a-W"></a>遇非其人必藏之灵府。<a id="a-X"></a>何者心无常规其变多方。<a id="a-Y"></a>数无定像待感而应。<a id="a-Z"></a>是故化行天竺。<a id="a-a"></a>缄之有匠。<a id="a-b"></a>幽关莫辟。<a id="a-c"></a>罕窥其庭。<a id="a-d"></a>从此而观。<a id="a-e"></a>理有行藏。<a id="a-f"></a>道不虚授。<a id="a-g"></a>良有以矣。<a id="a-h"></a>如来泥曰未久。<a id="a-i"></a>阿难传其共行弟子末田地。<a id="a-j"></a>末田地传舍那婆斯。<a id="a-k"></a>此三应真咸乘至愿。<a id="a-l"></a>冥契于昔功在言外。<a id="a-m"></a>经所不辩必闇軏无匠孱焉无差。<a id="a-n"></a>其后有优波崛。<a id="a-o"></a>弱而超悟。<a id="a-p"></a>智绍世表。<a id="a-q"></a>才高应寡。<a id="a-r"></a>触理从简。<a id="a-s"></a>八万法藏所存唯要。<a id="a-t"></a>五部之分始自于此。<a id="a-u"></a>因斯而椎固知形运以废兴自兆。<a id="a-v"></a>神用则幽步无迹。<a id="a-w"></a>妙动难寻涉粗生异。<a id="a-x"></a>可不慎乎。<a id="a-y"></a>可不察乎。<a id="a-z"></a>自兹已来。<a id="a-10"></a>感于事变怀其旧典者。<a id="a-11"></a>五部之学并有其人。<a id="a-12"></a>咸惧大法将颓。<a id="a-13"></a>理深其慨。<a id="a-14"></a>遂各述赞禅经。<a id="a-15"></a>以隆盛业。<a id="a-16"></a>其为教也。<a id="a-17"></a>无数方便。<a id="a-18"></a>以求寂然。<a id="a-19"></a>寂乎唯寂。<a id="a-1A"></a>其揆一耳。<a id="a-1B"></a>而寻条求根者众。<a id="a-1C"></a>统本运末者寡。<a id="a-1D"></a>或将暨而不至。<a id="a-1E"></a>或守方而未变。<a id="a-1F"></a>是故经称满愿之德。<a id="a-1G"></a>高普事之风。<a id="a-1H"></a>原夫圣旨非徒全其长。<a id="a-1I"></a>亦所以救其短。<a id="a-1J"></a>若然五部殊业存乎其人。<a id="a-1K"></a>人不经世道或隆替。<a id="a-1L"></a>废兴有时则互相升降。<a id="a-1M"></a>小大之目其可定乎。<a id="a-1N"></a>又达节善变出处无际。<a id="a-1O"></a>晦名寄迹无闻无示。<a id="a-1P"></a>若斯人者复不可以名。<a id="a-1Q"></a>部分既非名部之所分亦不出乎其外。<a id="a-1R"></a>别有宗明矣。<a id="a-1S"></a>每慨大教东流。<a id="a-1T"></a>禅数尤寡。<a id="a-1U"></a>三业无统。<a id="a-1V"></a>斯道殆废。<a id="a-1W"></a>顷鸠摩耆婆宣马鸣所述乃有此业。<a id="a-1X"></a>虽其道未融。<a id="a-1Y"></a>盖是为山于一蒉。<a id="a-1Z"></a>欣时来之有遇感奇趣。<a id="a-1a"></a>于若人舍夫制胜之论。<a id="a-1b"></a>而顺不言之辩。<a id="a-1c"></a>遂誓被僧那至寂为已任。<a id="a-1d"></a>怀德未忘故遗训在兹。<a id="a-1e"></a>其为要也。<a id="a-1f"></a>图大成于未象。<a id="a-1g"></a>开微言而崇体。<a id="a-1h"></a>悟惑色之悖德。<a id="a-1i"></a>杜六门以寝患。<a id="a-1j"></a>达忿竞之伤性。<a id="a-1k"></a>齐彼我以宅心。<a id="a-1l"></a>于是异族同气幻形造迹。<a id="a-1m"></a>入深缘起见生死际。<a id="a-1n"></a>尔乃辟九关于龙津。<a id="a-1o"></a>超三忍以登位。<a id="a-1p"></a>垢习凝于无生。<a id="a-1q"></a>形累毕于神化。<a id="a-1r"></a>故曰无所从生。<a id="a-1s"></a>靡所不生。<a id="a-1t"></a>于诸所生。<a id="a-1u"></a>而无所生。<a id="a-1v"></a>今之所译出自达摩多罗与佛大先。<a id="a-1w"></a>其人西域之俊禅训之宗。<a id="a-1x"></a>搜集经要劝发大乘。<a id="a-1y"></a>弘教不同故有详略之异。<a id="a-1z"></a>达摩多罗阖众篇于同道。<a id="a-20"></a>开一色为恒沙。<a id="a-21"></a>其为观也。<a id="a-22"></a>明起不以生灭不以尽。<a id="a-23"></a>虽往复无际。<a id="a-24"></a>而未始出于如。<a id="a-25"></a>故曰色不离如如不离色。<a id="a-26"></a>色则是如如则是色。<a id="a-27"></a>佛大先以为澄源引流。<a id="a-28"></a>固宜有渐。<a id="a-29"></a>是以始自二道开甘露门。<a id="a-2A"></a>释四义以反迷。<a id="a-2B"></a>启归涂以领会。<a id="a-2C"></a>分别阴界。<a id="a-2D"></a>导以正观。<a id="a-2E"></a>畅散缘起使优劣自辩。<a id="a-2F"></a>然后令原始反终。<a id="a-2G"></a>妙寻其极。<a id="a-2H"></a>其极非尽。<a id="a-2I"></a>亦非所尽。<a id="a-2J"></a>乃曰无尽。<a id="a-2K"></a>入于如来无尽法门。<a id="a-2L"></a>非夫道冠三乘智通十地。<a id="a-2M"></a>孰能洞玄根于法身归宗一于无相。<a id="a-2N"></a>静无遗照动不离寂者哉。<a id="a-2O"></a>庾伽遮罗浮迷。<a id="a-2P"></a>译言修行道地。</p>
 </body>
</html>