<!doctype html>
<html id="z3IBWJM1Fq" data-ver="1728">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">禅法要解经卷上</h1>
  <p id="a2">行者初来欲受法时，<a id="a-3"></a>师问五众戒净已。<a id="a-4"></a>若淫欲多者，<a id="a-5"></a>应教观不净。</p>
  <p id="a6">不净有二种：<a id="a-7"></a>一者、<a id="a-8"></a>恶厌不净，<a id="a-9"></a>二者、<a id="a-A"></a>非恶厌不净。<a id="a-B"></a>何以故？<a id="a-C"></a>众生有六种欲：<a id="a-D"></a>一者、<a id="a-E"></a>著色，<a id="a-F"></a>二者、<a id="a-G"></a>著形容，<a id="a-H"></a>三者、<a id="a-I"></a>著威仪，<a id="a-J"></a>四者、<a id="a-K"></a>著言声，<a id="a-L"></a>五者、<a id="a-M"></a>著细滑，<a id="a-N"></a>六者、<a id="a-O"></a>著人相。<a id="a-P"></a>著五种欲者，<a id="a-Q"></a>令观恶厌不净；<a id="a-R"></a>著人相者，<a id="a-S"></a>令观白骨人相。<a id="a-T"></a>又观死尸若坏、<a id="a-U"></a>若不坏：<a id="a-V"></a>观不坏，<a id="a-W"></a>断二种欲，<a id="a-X"></a>威仪、<a id="a-Y"></a>言声；<a id="a-Z"></a>观已坏，<a id="a-a"></a>悉断六种欲。</p>
  <p id="ab">习不净有二种：<a id="a-c"></a>一者、<a id="a-d"></a>观死尸臭烂不净。<a id="a-e"></a>我身不净，<a id="a-f"></a>死尸一等，<a id="a-g"></a>无有异也。<a id="a-h"></a>如是观己，<a id="a-i"></a>心生恶厌。<a id="a-j"></a>取是相已，<a id="a-k"></a>至闲静处，<a id="a-l"></a>若树下、<a id="a-m"></a>若空舍，<a id="a-n"></a>以所取相自观不净，<a id="a-o"></a>处处遍察，<a id="a-p"></a>系心身中，<a id="a-q"></a>不令外出。<a id="a-r"></a>若心驰散，<a id="a-s"></a>还摄缘中。<a id="a-t"></a>二者、<a id="a-u"></a>虽不眼见，<a id="a-v"></a>从师受法忆想分别。<a id="a-w"></a>自观身中，<a id="a-x"></a>三十六物不净充满，<a id="a-y"></a>发毛爪齿，<a id="a-z"></a>涕泪涎涶，<a id="a-10"></a>汗垢肪[月+冊]，<a id="a-11"></a>皮膜肌肉，<a id="a-12"></a>筋脉髓脑，<a id="a-13"></a>心肝脾肾，<a id="a-14"></a>肺胃肠肚，<a id="a-15"></a>胞胆痰癊，<a id="a-16"></a>生藏脓血，<a id="a-17"></a>屎尿诸虫，<a id="a-18"></a>如是等种种不净聚，<a id="a-19"></a>假名为身。<a id="a-1A"></a>自观如是，<a id="a-1B"></a>所著外身亦如是观。</p>
  <p id="a1C">若心厌恶淫欲，<a id="a-1D"></a>心息则已。<a id="a-1E"></a>若心不息，<a id="a-1F"></a>当勤精进，<a id="a-1G"></a>呵责其心，<a id="a-1H"></a>作是念言：<a id="a-1I"></a>“老病死苦，<a id="a-1J"></a>其为至近。<a id="a-1K"></a>命如电逝，<a id="a-1L"></a>人身难得，<a id="a-1M"></a>善师难遇，<a id="a-1N"></a>佛法欲灭如晓时灯！<a id="a-1O"></a>有破定法，<a id="a-1P"></a>众患甚多：<a id="a-1Q"></a>内诸烦恼，<a id="a-1R"></a>外有魔民，<a id="a-1S"></a>国土饥荒，<a id="a-1T"></a>内外老病，<a id="a-1U"></a>死贼其力甚大坏习禅定。<a id="a-1V"></a>我身可畏！<a id="a-1W"></a>于诸烦恼贼中未有微损，<a id="a-1X"></a>于禅定法中未有所得。<a id="a-1Y"></a>虽服法衣，<a id="a-1Z"></a>内实空虚，<a id="a-1a"></a>俗人无异。<a id="a-1b"></a>诸恶趣门一切皆开，<a id="a-1c"></a>诸善法中未入正定，<a id="a-1d"></a>于诸恶法未能必不为恶。<a id="a-1e"></a>我今云何著是屎囊而生懈怠，<a id="a-1f"></a>不能精勤制伏其心？<a id="a-1g"></a>如此弊身，<a id="a-1h"></a>贤圣所呵！<a id="a-1i"></a>不净可恶，<a id="a-1j"></a>九孔流出。<a id="a-1k"></a>而贪著此身，<a id="a-1l"></a>与畜生同死，<a id="a-1m"></a>俱投黑闇，<a id="a-1n"></a>甚所不应。<a id="a-1o"></a>”如是鞭心，<a id="a-1p"></a>思惟自责，<a id="a-1q"></a>还摄本处。</p>
  <p id="a1r">又时亦复应令心悦，<a id="a-1s"></a>作是念言：<a id="a-1t"></a>“佛是一切智人，<a id="a-1u"></a>直说道教，<a id="a-1v"></a>易解易行，<a id="a-1w"></a>是我大师！<a id="a-1x"></a>如是不应忧畏，<a id="a-1y"></a>如依大王无有怖畏。<a id="a-1z"></a>诸阿罗汉所作已办，<a id="a-20"></a>是我同伴，<a id="a-21"></a>已能伏心如奴畏主，<a id="a-22"></a>心已调伏，<a id="a-23"></a>具种种果，<a id="a-24"></a>六通自在。<a id="a-25"></a>我亦应自伏其心，<a id="a-26"></a>求得此事。<a id="a-27"></a>唯有此道，<a id="a-28"></a>无复异路。<a id="a-29"></a>”</p>
  <p id="a2A">如是思惟已，<a id="a-2B"></a>还观不净，<a id="a-2C"></a>复自欣欢，<a id="a-2D"></a>作是念言：<a id="a-2E"></a>“初习道时，<a id="a-2F"></a>诸烦恼风吹破我心。<a id="a-2G"></a>我欲得道，<a id="a-2H"></a>上妙五欲尚不能坏，<a id="a-2I"></a>何况弊者？<a id="a-2J"></a>如长老摩诃目揵连得阿罗汉道，<a id="a-2K"></a>本妇将从伎乐，<a id="a-2L"></a>盛自庄饰，<a id="a-2M"></a>欲坏目连。<a id="a-2N"></a>目连尔时说偈言：</p>
  <p id="a2O">“汝身骨干立，<a id="a-2P"></a> 皮肉相缠裹，</p>
  <p id="a2Q">不净内充满，<a id="a-2R"></a> 无一是好物。</p>
  <p id="a2S">皮囊盛屎尿，<a id="a-2T"></a> 九孔常流出，</p>
  <p id="a2U">如鬼无所直，<a id="a-2V"></a> 何足以自贵？</p>
  <p id="a2W">汝身如行厕，<a id="a-2X"></a> 薄皮以自覆，</p>
  <p id="a2Y">智者所弃远，<a id="a-2Z"></a> 如人舍厕去。</p>
  <p id="a2a">若人知汝身，<a id="a-2b"></a> 如我所厌恶，</p>
  <p id="a2c">一切皆远离，<a id="a-2d"></a> 如人避屎坑。</p>
  <p id="a2e">汝身自严饰，<a id="a-2f"></a> 华香以璎珞，</p>
  <p id="a2g">凡夫所贪爱，<a id="a-2h"></a> 智者所不惑。</p>
  <p id="a2i">汝是不净聚，<a id="a-2j"></a> 集诸秽恶物，</p>
  <p id="a2k">如庄严厕舍，<a id="a-2l"></a> 愚者以为好。</p>
  <p id="a2m">汝胁肋著脊，<a id="a-2n"></a> 如椽依栋住，</p>
  <p id="a2o">五藏在腹内，<a id="a-2p"></a> 不净如屎箧。</p>
  <p id="a2q">汝身如粪舍，<a id="a-2r"></a> 愚夫所保爱，</p>
  <p id="a2s">饰以珠璎珞，<a id="a-2t"></a> 外好如画瓶。</p>
  <p id="a2u">若人欲染空，<a id="a-2v"></a> 终始不可著，</p>
  <p id="a2w">汝欲来娆我，<a id="a-2x"></a> 如蛾自投火。</p>
  <p id="a2y">一切诸欲毒，<a id="a-2z"></a> 我今已灭尽，</p>
  <p id="a30">五欲已远离，<a id="a-31"></a> 魔网已坏裂。</p>
  <p id="a32">我心如虚空，<a id="a-33"></a> 一切无所著，</p>
  <p id="a34">正使天欲来，<a id="a-35"></a> 不能染我心。<a id="a-36"></a>”</p>
  <p id="a37">净观者三品，<a id="a-38"></a>或初习行，<a id="a-39"></a>或已习行，<a id="a-3A"></a>或久习行。</p>
  <p id="a3B">若初习行当教言：<a id="a-3C"></a>破皮却不净。<a id="a-3D"></a>当观白骨人，<a id="a-3E"></a>系意在观不令外意，<a id="a-3F"></a>外念诸缘摄之令还。</p>
  <p id="a3G">若已习行当教言：<a id="a-3H"></a>心却皮肉，<a id="a-3I"></a>具观头骨不令外念，<a id="a-3J"></a>外念诸缘摄之令还。</p>
  <p id="a3K">若人习行，<a id="a-3L"></a>却身中一寸皮肉，<a id="a-3M"></a>系意五处——顶上、<a id="a-3N"></a>额上、<a id="a-3O"></a>眉间、<a id="a-3P"></a>鼻端、<a id="a-3Q"></a>心处。<a id="a-3R"></a>如是等处，<a id="a-3S"></a>住意在骨不令外念，<a id="a-3T"></a>外念诸缘摄之令还。<a id="a-3U"></a>当复观心，<a id="a-3V"></a>若心疲极，<a id="a-3W"></a>舍诸外想注念在缘。<a id="a-3X"></a>譬如猕猴被系在柱，<a id="a-3Y"></a>终日驰走，<a id="a-3Z"></a>锁常摄还，<a id="a-3a"></a>极乃休息。<a id="a-3b"></a>所缘如柱，<a id="a-3c"></a>念则如锁，<a id="a-3d"></a>心喻猕猴，<a id="a-3e"></a>亦如乳母，<a id="a-3f"></a>常观小儿不令堕落。<a id="a-3g"></a>行者观心亦复如是，<a id="a-3h"></a>渐渐制心令住缘处。<a id="a-3i"></a>若心久住，<a id="a-3j"></a>是应禅法。<a id="a-3k"></a>若得禅定，<a id="a-3l"></a>即有三相，<a id="a-3m"></a>身悉和悦柔软轻便，<a id="a-3n"></a>白骨流光犹如白珂，<a id="a-3o"></a>心得静住，<a id="a-3p"></a>是为净观。<a id="a-3q"></a>是时便得色界中心，<a id="a-3r"></a>是名初学禅法门。<a id="a-3s"></a>若定得胜心，<a id="a-3t"></a>则不如制之令住，<a id="a-3u"></a>是名一心。<a id="a-3v"></a>若能一寸中住，<a id="a-3w"></a>便得遍却；<a id="a-3x"></a>不得，<a id="a-3y"></a>但观赤骨人。<a id="a-3z"></a>得此观已，<a id="a-40"></a>弃赤骨人观白骨人，<a id="a-41"></a>不令外念，<a id="a-42"></a>外念诸缘摄之令还。<a id="a-43"></a>心若清净住于骨观，<a id="a-44"></a>骨边白光遍身中出，<a id="a-45"></a>如天清明，<a id="a-46"></a>日光极净。<a id="a-47"></a>此光既出，<a id="a-48"></a>以心目观了了见之。<a id="a-49"></a>因光力故，<a id="a-4A"></a>见骨人中相似诸心心相应法生灭，<a id="a-4B"></a>如毗琉璃筒中水流。<a id="a-4C"></a>是时心息得乐，<a id="a-4D"></a>淫人欲乐不足喻也！<a id="a-4E"></a>外身观亦复如是。<a id="a-4F"></a>如是一身观，<a id="a-4G"></a>次第转多，<a id="a-4H"></a>乃至阎浮提。<a id="a-4I"></a>复从一阎浮提，<a id="a-4J"></a>还至一寸心得自住。<a id="a-4K"></a>是为不净中净三昧门。<a id="a-4L"></a>复次，<a id="a-4M"></a>此身空骨，<a id="a-4N"></a>以薄皮覆，<a id="a-4O"></a>有何可乐？<a id="a-4P"></a>甚可患也！</p>
  <p id="a4Q">行者如是思惟决定坚固，<a id="a-4R"></a>住心本缘，<a id="a-4S"></a>不畏众欲。<a id="a-4T"></a>若利根者，<a id="a-4U"></a>一心精勤，<a id="a-4V"></a>远至七日，<a id="a-4W"></a>心得定住。<a id="a-4X"></a>中根者，<a id="a-4Y"></a>乃至三七。<a id="a-4Z"></a>钝根者，<a id="a-4a"></a>久久乃得。<a id="a-4b"></a>如攒酪成酥，<a id="a-4c"></a>必可得也。<a id="a-4d"></a>若不任习行，<a id="a-4e"></a>是身虽复久习种种方喻，<a id="a-4f"></a>空无所得。<a id="a-4g"></a>譬如攒水，<a id="a-4h"></a>终不成酥。</p>
  <p id="a4i">问曰：<a id="a-4j"></a>何事不中？</p>
  <p id="a4k">答曰：<a id="a-4l"></a>若犯禁戒不可忏者，<a id="a-4m"></a>若邪见不舍，<a id="a-4n"></a>若断善根及三覆障，<a id="a-4o"></a>所谓厚利烦恼、<a id="a-4p"></a>五无间罪、<a id="a-4q"></a>三恶道报，<a id="a-4r"></a>如是等罪不应习行。<a id="a-4s"></a>又摩诃衍中，<a id="a-4t"></a>菩萨利根，<a id="a-4u"></a>有实智慧福德因缘，<a id="a-4v"></a>不同其事。<a id="a-4w"></a>若不任习行，<a id="a-4x"></a>当诵经修福，<a id="a-4y"></a>起塔供养，<a id="a-4z"></a>说法教化，<a id="a-50"></a>行十善道。</p>
  <p id="a51">问曰：<a id="a-52"></a>云何当知得一心相？</p>
  <p id="a53">答曰：<a id="a-54"></a>心住相者，<a id="a-55"></a>身软轻乐，<a id="a-56"></a>瞋恚愁忧诸恼心法皆已止息，<a id="a-57"></a>心得快乐，<a id="a-58"></a>未曾所得胜于五欲。<a id="a-59"></a>心净不浊故，<a id="a-5A"></a>身有光明；<a id="a-5B"></a>如清净镜，<a id="a-5C"></a>光现于外；<a id="a-5D"></a>如明珠在净水中，<a id="a-5E"></a>光明显照。<a id="a-5F"></a>行者见是相己，<a id="a-5G"></a>心安喜悦。<a id="a-5H"></a>譬如渴人，<a id="a-5I"></a>掘地求水，<a id="a-5J"></a>已见湿泥，<a id="a-5K"></a>得水不久。<a id="a-5L"></a>行者如是，<a id="a-5M"></a>初习行时如掘干土，<a id="a-5N"></a>久而不止得见湿相，<a id="a-5O"></a>自知不久当得禅定。<a id="a-5P"></a>一心信乐，<a id="a-5Q"></a>精勤摄心，<a id="a-5R"></a>转入深定。<a id="a-5S"></a>作是念已，<a id="a-5T"></a>毁訾五欲，<a id="a-5U"></a>见求欲者甚为可恶。<a id="a-5V"></a>如人见狗，<a id="a-5W"></a>不得好食而啖臭粪；<a id="a-5X"></a>如是种种因缘，<a id="a-5Y"></a>呵欲为过。<a id="a-5Z"></a>心生怜愍：<a id="a-5a"></a>“受五欲者，<a id="a-5b"></a>自心有乐而不知求，<a id="a-5c"></a>反更外求不净罪乐。<a id="a-5d"></a>”行者常应精进昼夜集诸善法，<a id="a-5e"></a>助成禅定。<a id="a-5f"></a>诸障禅法，<a id="a-5g"></a>令心远离。<a id="a-5h"></a>集诸善法者，<a id="a-5i"></a>观欲界无常、<a id="a-5j"></a>苦、<a id="a-5k"></a>空、<a id="a-5l"></a>无我，<a id="a-5m"></a>如病、<a id="a-5n"></a>如疮、<a id="a-5o"></a>如痈、<a id="a-5p"></a>如箭入心，<a id="a-5q"></a>三毒炽燃起诸斗诤，<a id="a-5r"></a>嫉妒烟相甚为恶厌。<a id="a-5s"></a>如是观者，<a id="a-5t"></a>是名初习禅法。</p>
  <p id="a5u">若习法时，<a id="a-5v"></a>中间或有五盖覆心，<a id="a-5w"></a>即应除灭。<a id="a-5x"></a>如黑云翳日，<a id="a-5y"></a>风力破散。</p>
  <p id="a5z">若淫欲盖起，<a id="a-60"></a>心念五欲，<a id="a-61"></a>即应思惟：<a id="a-62"></a>“我今在道，<a id="a-63"></a>自舍五欲，<a id="a-64"></a>云何复念？<a id="a-65"></a>如人还食其吐。<a id="a-66"></a>此是世间罪法！<a id="a-67"></a>我今学道，<a id="a-68"></a>除剃须发，<a id="a-69"></a>被著法衣，<a id="a-6A"></a>尽其形寿，<a id="a-6B"></a>五欲情愿永离永断，<a id="a-6C"></a>云何还复生著？<a id="a-6D"></a>甚非所宜！<a id="a-6E"></a>”即令除灭，<a id="a-6F"></a>如贼毒蛇不令入室，<a id="a-6G"></a>以其为祸甚深重故。<a id="a-6H"></a>复次，<a id="a-6I"></a>五欲之法，<a id="a-6J"></a>众恶住处，<a id="a-6K"></a>无有反复，<a id="a-6L"></a>初时尚可，<a id="a-6M"></a>久后欺诳受诸苦毒，<a id="a-6N"></a>嫉妒恚怒无恶不作；<a id="a-6O"></a>如囊盛众刀，<a id="a-6P"></a>以手抱触，<a id="a-6Q"></a>左右伤坏。<a id="a-6R"></a>复次，<a id="a-6S"></a>设得五欲犹不厌足，<a id="a-6T"></a>若无厌足则无有乐；<a id="a-6U"></a>如渴饮浆，<a id="a-6V"></a>未及除渴不得有乐；<a id="a-6W"></a>犹如搔疥，<a id="a-6X"></a>其患未差不可为乐。<a id="a-6Y"></a>复次，<a id="a-6Z"></a>欲染其心不见好丑，<a id="a-6a"></a>不畏今世后世罪报。<a id="a-6b"></a>以是之故除却淫欲。</p>
  <p id="a6c">已却淫欲或生瞋恼，<a id="a-6d"></a>瞋恼心生即应除却。<a id="a-6e"></a>众生可念：<a id="a-6f"></a>“处胎已来无时不苦，<a id="a-6g"></a>众苦备具，<a id="a-6h"></a>云何更增其恼？<a id="a-6i"></a>如人临欲刑戮，<a id="a-6j"></a>何有善人重增苦痛？<a id="a-6k"></a>又复行道之人，<a id="a-6l"></a>应舍吾我爱慢等结，<a id="a-6m"></a>虽不障生天，<a id="a-6n"></a>而行道之人尚不生念，<a id="a-6o"></a>何况瞋恚拔乐根本？<a id="a-6p"></a>复次，<a id="a-6q"></a>如水沸动不见面像，<a id="a-6r"></a>瞋恚心生，<a id="a-6s"></a>不识尊卑父母师长，<a id="a-6t"></a>乃至不受佛教！<a id="a-6u"></a>瞋为大病，<a id="a-6v"></a>残害无道犹如罗刹。<a id="a-6w"></a>”当以思惟，<a id="a-6x"></a>慈心消灭瞋恚。<a id="a-6y"></a>淫欲、<a id="a-6z"></a>瞋恚既止，<a id="a-70"></a>若得禅定则为快乐。</p>
  <p id="a71">若未得禅乐，<a id="a-72"></a>情散愁愦，<a id="a-73"></a>心转沉重瞪瞢不了，<a id="a-74"></a>即知睡眠害心之贼，<a id="a-75"></a>尚破世利，<a id="a-76"></a>何况道事！<a id="a-77"></a>睡眠法者，<a id="a-78"></a>与死无异，<a id="a-79"></a>气息为别。<a id="a-7A"></a>如水衣覆水，<a id="a-7B"></a>不睹面像；<a id="a-7C"></a>睡眠覆心，<a id="a-7D"></a>不见好丑。<a id="a-7E"></a>诸法之实，<a id="a-7F"></a>亦复如是。<a id="a-7G"></a>即时除却，<a id="a-7H"></a>应作是念：<a id="a-7I"></a>“诸烦恼贼，<a id="a-7J"></a>皆欲危害，<a id="a-7K"></a>何可安眠？<a id="a-7L"></a>如对贼阵，<a id="a-7M"></a>锋刃之间不应睡眠。<a id="a-7N"></a>未离老病死患，<a id="a-7O"></a>未脱三恶道苦，<a id="a-7P"></a>于道法中乃至暖法未有所得，<a id="a-7Q"></a>不应睡眠。<a id="a-7R"></a>”作是念已，<a id="a-7S"></a>若睡犹不止，<a id="a-7T"></a>即应起行冷水洗面，<a id="a-7U"></a>瞻视四方仰观星宿，<a id="a-7V"></a>念于三事除灭睡眠不令覆心：<a id="a-7W"></a>一者、<a id="a-7X"></a>怖畏。<a id="a-7Y"></a>当自思惟：<a id="a-7Z"></a>“死王大力，<a id="a-7a"></a>常欲为害。<a id="a-7b"></a>念死甚近，<a id="a-7c"></a>如贼疾来，<a id="a-7d"></a>无可恃怙！<a id="a-7e"></a>又如拔刀临项，<a id="a-7f"></a>睡则斩首。<a id="a-7g"></a>”二者、<a id="a-7h"></a>欣慰。<a id="a-7i"></a>当作是念：<a id="a-7j"></a>“佛为大师，<a id="a-7k"></a>所有妙法未曾有也！<a id="a-7l"></a>我已受学。<a id="a-7m"></a>”自幸欣庆，<a id="a-7n"></a>睡心即灭。<a id="a-7o"></a>三者、<a id="a-7p"></a>愁忧。<a id="a-7q"></a>当复念言：<a id="a-7r"></a>“后世展转受身经历，<a id="a-7s"></a>苦痛毒害无边无量。<a id="a-7t"></a>”如是种种因缘呵睡眠法，<a id="a-7u"></a>如是思惟睡眠则止。</p>
  <p id="a7v">若掉悔盖起，<a id="a-7w"></a>应作是念：<a id="a-7x"></a>“世人欲除忧，<a id="a-7y"></a>求欢喜故而生掉戏。<a id="a-7z"></a>今我苦行坐禅求道，<a id="a-80"></a>云何自恣放心掉戏？<a id="a-81"></a>甚所不应！<a id="a-82"></a>佛法所重，<a id="a-83"></a>摄心为本，<a id="a-84"></a>不应轻躁纵心自放。<a id="a-85"></a>如水波动，<a id="a-86"></a>不见面像；<a id="a-87"></a>掉戏动心，<a id="a-88"></a>不见好丑。<a id="a-89"></a>”悔如禅度中说。</p>
  <p id="a8A">问曰：<a id="a-8B"></a>贪欲、<a id="a-8C"></a>瞋恚各别为盖，<a id="a-8D"></a>何故睡眠、<a id="a-8E"></a>掉悔二合为盖？</p>
  <p id="a8F">答曰：<a id="a-8G"></a>“睡”虽烦恼势力微薄，<a id="a-8H"></a>“眠”不助成则不覆心；<a id="a-8I"></a>“掉”戏，<a id="a-8J"></a>无“悔”不能成盖，<a id="a-8K"></a>以是故二合为盖。<a id="a-8L"></a>譬如以绳系物，<a id="a-8M"></a>单则无力，<a id="a-8N"></a>合而能系。<a id="a-8O"></a>复次，<a id="a-8P"></a>睡眠心法，<a id="a-8Q"></a>因睡心重；<a id="a-8R"></a>以心重故，<a id="a-8S"></a>身亦俱重；<a id="a-8T"></a>因睡微覆，<a id="a-8U"></a>眠覆转增，<a id="a-8V"></a>遮坏道法，<a id="a-8W"></a>是故二合为盖。<a id="a-8X"></a>眠既觉已，<a id="a-8Y"></a>心不专一，<a id="a-8Z"></a>驰念五欲行诸烦恼，<a id="a-8a"></a>是名为掉。<a id="a-8b"></a>譬如猕猴得出羁闭，<a id="a-8c"></a>自恣跳踯，<a id="a-8d"></a>戏诸林木；<a id="a-8e"></a>掉亦如是，<a id="a-8f"></a>已念五欲行诸结使，<a id="a-8g"></a>身口意失而生忧悔，<a id="a-8h"></a>作是念言：<a id="a-8i"></a>“不应作而作，<a id="a-8j"></a>应作而不作。<a id="a-8k"></a>”是故掉、<a id="a-8l"></a>悔相因，<a id="a-8m"></a>二合为盖。</p>
  <p id="a8n">问曰：<a id="a-8o"></a>作恶能悔，<a id="a-8p"></a>不应为盖！</p>
  <p id="a8q">答曰：<a id="a-8r"></a>如犯戒自悔：<a id="a-8s"></a>“从今以往，<a id="a-8t"></a>不复更作。<a id="a-8u"></a>”如是非盖。<a id="a-8v"></a>若心作罪，<a id="a-8w"></a>常念不息，<a id="a-8x"></a>忧恼乱心故名为盖。<a id="a-8y"></a>如是种种因缘，<a id="a-8z"></a>呵掉悔盖。<a id="a-90"></a>系心缘中，<a id="a-91"></a>若心生疑，<a id="a-92"></a>即应令灭。<a id="a-93"></a>所以者何？<a id="a-94"></a>疑之为法，<a id="a-95"></a>非如爱慢，<a id="a-96"></a>今世不生欢心，<a id="a-97"></a>后世令堕地狱。<a id="a-98"></a>有疑，<a id="a-99"></a>遮诸善法。<a id="a-9A"></a>如岐路犹豫，<a id="a-9B"></a>不知那进，<a id="a-9C"></a>便自止息；<a id="a-9D"></a>行者如是，<a id="a-9E"></a>本所习法疑不复进，<a id="a-9F"></a>即知疑患遮覆正道，<a id="a-9G"></a>当疾除却。<a id="a-9H"></a>复作是念：<a id="a-9I"></a>“佛为一切智人，<a id="a-9J"></a>分别诸法，<a id="a-9K"></a>是世间法、<a id="a-9L"></a>是出世间法，<a id="a-9M"></a>是善、<a id="a-9N"></a>是不善，<a id="a-9O"></a>是利、<a id="a-9P"></a>是害，<a id="a-9Q"></a>了了分明。<a id="a-9R"></a>今但受行，<a id="a-9S"></a>不应生疑，<a id="a-9T"></a>当随教法不应拒违。<a id="a-9U"></a>复次，<a id="a-9V"></a>佛法妙者，<a id="a-9W"></a>修定智慧，<a id="a-9X"></a>如实如法。<a id="a-9Y"></a>我无是智，<a id="a-9Z"></a>云何自心筹量诸法？<a id="a-9a"></a>如人手执利器，<a id="a-9b"></a>乃可与贼相御。<a id="a-9c"></a>若无所执而对强敌，<a id="a-9d"></a>反以为害。<a id="a-9e"></a>我今未得修定智慧，<a id="a-9f"></a>云何欲筹量诸法实相？<a id="a-9g"></a>是不应然！<a id="a-9h"></a>复次，<a id="a-9i"></a>外道非佛弟子故应生疑。<a id="a-9j"></a>我是弟子，<a id="a-9k"></a>云何于佛而复生疑？<a id="a-9l"></a>佛常毁訾疑患，<a id="a-9m"></a>是覆、<a id="a-9n"></a>是盖、<a id="a-9o"></a>是遮、<a id="a-9p"></a>是碍，<a id="a-9q"></a>自诳之法。<a id="a-9r"></a>如人既知刺客，<a id="a-9s"></a>即应除避；<a id="a-9t"></a>疑亦如是，<a id="a-9u"></a>诳惑行者，<a id="a-9v"></a>欲与疑慧而破实智。<a id="a-9w"></a>譬如病疥，<a id="a-9x"></a>搔之转多，<a id="a-9y"></a>身坏增剧；<a id="a-9z"></a>良医授药，<a id="a-A0"></a>疥痒自止。<a id="a-A1"></a>行者如是，<a id="a-A2"></a>种种诸法而生疑想，<a id="a-A3"></a>随事欲解疑心转多；<a id="a-A4"></a>是以佛教直令断疑，<a id="a-A5"></a>疑生即灭。<a id="a-A6"></a>”如是种种呵疑，<a id="a-A7"></a>当疾除却。</p>
  <p id="aA8">行者如是思惟，<a id="a-A9"></a>除舍五盖，<a id="a-AA"></a>集诸善法，<a id="a-AB"></a>深入一心，<a id="a-AC"></a>断欲界烦恼，<a id="a-AD"></a>得初禅定。<a id="a-AE"></a>如佛经说：<a id="a-AF"></a>行者离欲恶不善法，<a id="a-AG"></a>有觉有观，<a id="a-AH"></a>离生喜乐，<a id="a-AI"></a>入初禅。</p>
  <p id="aAJ">问曰：<a id="a-AK"></a>得初禅相云何？</p>
  <p id="aAL">答曰：<a id="a-AM"></a>如先以正念呵止五欲，<a id="a-AN"></a>得未到地，<a id="a-AO"></a>身心快乐柔和轻软，<a id="a-AP"></a>身有光明。<a id="a-AQ"></a>得初禅相转复增胜，<a id="a-AR"></a>色界四大遍满身故，<a id="a-AS"></a>柔和轻软，<a id="a-AT"></a>离欲恶不善，<a id="a-AU"></a>及一心定故，<a id="a-AV"></a>能令快乐。<a id="a-AW"></a>色界造色有光明相，<a id="a-AX"></a>是故行者见妙光明照身内外。<a id="a-AY"></a>行者如是心意转异，<a id="a-AZ"></a>瞋处不瞋，<a id="a-Aa"></a>喜处不喜；<a id="a-Ab"></a>世间八法所不能动，<a id="a-Ac"></a>信敬惭愧转多增倍。<a id="a-Ad"></a>于衣服、<a id="a-Ae"></a>饮食等心不贪著，<a id="a-Af"></a>但以诸善功德为贵，<a id="a-Ag"></a>余者为贱。<a id="a-Ah"></a>于天五欲尚不系心，<a id="a-Ai"></a>何况世间不净五欲？<a id="a-Aj"></a>得初禅人有如是等相。</p>
  <p id="aAk">复次，<a id="a-Al"></a>得初禅时心大惊喜，<a id="a-Am"></a>譬如贫者卒得宝藏心大欢喜，<a id="a-An"></a>作是念言：<a id="a-Ao"></a>“初夜、<a id="a-Ap"></a>中夜、<a id="a-Aq"></a>后夜，<a id="a-Ar"></a>精勤苦行习初禅道，<a id="a-As"></a>今得果报如实不虚，<a id="a-At"></a>妙乐如是。<a id="a-Au"></a>而诸众生狂惑顽愚，<a id="a-Av"></a>没于五欲不净非乐，<a id="a-Aw"></a>甚可怜愍！<a id="a-Ax"></a>”初禅快乐内外遍身，<a id="a-Ay"></a>如水渍干土中外沾洽。<a id="a-Az"></a>欲界身分受乐不能普遍，<a id="a-B0"></a>欲界淫恚诸火热身，<a id="a-B1"></a>入初禅池凉乐第一，<a id="a-B2"></a>除诸热恼，<a id="a-B3"></a>如大热极入清凉池。<a id="a-B4"></a>既得初禅，<a id="a-B5"></a>念本所习修行道门，<a id="a-B6"></a>或有异缘，<a id="a-B7"></a>所谓念佛三昧，<a id="a-B8"></a>或念不净慈心观等。<a id="a-B9"></a>所以者何？<a id="a-BA"></a>是行思力令得禅定转复深入，<a id="a-BB"></a>本观倍增，<a id="a-BC"></a>清净明了。</p>
  <p id="aBD">行者得初禅已，<a id="a-BE"></a>进求二禅。<a id="a-BF"></a>若有漏道，<a id="a-BG"></a>于二禅边地厌患觉观。<a id="a-BH"></a>如欲界五欲、<a id="a-BI"></a>五盖令心散乱，<a id="a-BJ"></a>初禅觉观恼乱定心亦复如是。<a id="a-BK"></a>若无漏道，<a id="a-BL"></a>离初禅欲，<a id="a-BM"></a>即用无漏初禅，<a id="a-BN"></a>呵责觉观。</p>
  <p id="aBO">问曰：<a id="a-BP"></a>如初禅结使亦能乱心，<a id="a-BQ"></a>何故但说觉观？</p>
  <p id="aBR">答曰：<a id="a-BS"></a>初禅结使，<a id="a-BT"></a>名为觉观。<a id="a-BU"></a>所以者何？<a id="a-BV"></a>因善觉观而生爱著，<a id="a-BW"></a>是故结使亦名觉观。<a id="a-BX"></a>始得初禅，<a id="a-BY"></a>未有余著。<a id="a-BZ"></a>复次，<a id="a-Ba"></a>本未曾得觉观大喜，<a id="a-Bb"></a>以大喜故坏败定心，<a id="a-Bc"></a>以破定故先应除舍。<a id="a-Bd"></a>复次，<a id="a-Be"></a>欲入甚深二禅定故除却觉观，<a id="a-Bf"></a>为大利故而舍小利，<a id="a-Bg"></a>如舍欲界小乐而得大乐。</p>
  <p id="aBh">问曰：<a id="a-Bi"></a>但说觉观应灭，<a id="a-Bj"></a>不说初禅烦恼耶？</p>
  <p id="aBk">答曰：<a id="a-Bl"></a>觉观即是初禅善觉观也。<a id="a-Bm"></a>初禅爱等亦名觉观，<a id="a-Bn"></a>以恶觉观障二禅道，<a id="a-Bo"></a>是故宜灭。<a id="a-Bp"></a>以善觉观，<a id="a-Bq"></a>能留行者令心乐住，<a id="a-Br"></a>是故皆应当灭。<a id="a-Bs"></a>寻复思惟：<a id="a-Bt"></a>“知恶觉观，<a id="a-Bu"></a>是为真贼！<a id="a-Bv"></a>善觉观者，<a id="a-Bw"></a>虽似亲善，<a id="a-Bx"></a>亦复是贼，<a id="a-By"></a>夺我大利故，<a id="a-Bz"></a>当进求灭二觉观。<a id="a-C0"></a>”觉观恼乱，<a id="a-C1"></a>如人疲极安眠，<a id="a-C2"></a>众音恼乱。</p>
  <p id="aC3">是故行者，<a id="a-C4"></a>灭此觉观已求二禅。<a id="a-C5"></a>譬如风土能浊清水，<a id="a-C6"></a>不见面像；<a id="a-C7"></a>欲界五欲浊心，<a id="a-C8"></a>如土浊水；<a id="a-C9"></a>觉观乱心，<a id="a-CA"></a>如风动水。<a id="a-CB"></a>以觉观灭故，<a id="a-CC"></a>内得清净，<a id="a-CD"></a>无觉无观，<a id="a-CE"></a>定生喜乐，<a id="a-CF"></a>入于二禅。</p>
  <p id="aCG">问曰：<a id="a-CH"></a>云何是二禅相？</p>
  <p id="aCI">答曰：<a id="a-CJ"></a>经中说言：<a id="a-CK"></a>“灭诸觉观，<a id="a-CL"></a>若善、<a id="a-CM"></a>若无记。<a id="a-CN"></a>”以无觉观动故，<a id="a-CO"></a>内心清净。<a id="a-CP"></a>如水澄静，<a id="a-CQ"></a>无有风波，<a id="a-CR"></a>星月诸山悉皆照见；<a id="a-CS"></a>如是内心清净故，<a id="a-CT"></a>名贤圣默然。<a id="a-CU"></a>三禅、<a id="a-CV"></a>四禅虽皆默然，<a id="a-CW"></a>以二禅初得为名。<a id="a-CX"></a>有觉观语言因缘，<a id="a-CY"></a>因缘初灭故得名默然，<a id="a-CZ"></a>定生喜乐，<a id="a-Ca"></a>妙胜初禅。<a id="a-Cb"></a>初禅喜乐从离欲生，<a id="a-Cc"></a>此中喜乐从初禅定生。</p>
  <p id="aCd">问曰：<a id="a-Ce"></a>二禅亦离初禅结使，<a id="a-Cf"></a>何以不言离生？</p>
  <p id="aCg">答曰：<a id="a-Ch"></a>虽复离结，<a id="a-Ci"></a>但依定力多故，<a id="a-Cj"></a>以定为名。<a id="a-Ck"></a>复次，<a id="a-Cl"></a>言离欲者则离欲界，<a id="a-Cm"></a>言离初禅未离色界，<a id="a-Cn"></a>是故不名离生。<a id="a-Co"></a>如是等是二禅相。</p>
  <p id="aCp">行者既得二禅，<a id="a-Cq"></a>更求深定。<a id="a-Cr"></a>二禅定有烦恼覆心，<a id="a-Cs"></a>所谓爱慢、<a id="a-Ct"></a>邪见、<a id="a-Cu"></a>疑等，<a id="a-Cv"></a>坏破定心，<a id="a-Cw"></a>是二禅贼，<a id="a-Cx"></a>遮三禅门。<a id="a-Cy"></a>是故当求断灭此患，<a id="a-Cz"></a>以求三禅。</p>
  <p id="aD0">问曰：<a id="a-D1"></a>若尔者，<a id="a-D2"></a>佛何以故说，<a id="a-D3"></a>离喜行舍，<a id="a-D4"></a>得入三禅？</p>
  <p id="aD5">答曰：<a id="a-D6"></a>得二禅大喜，<a id="a-D7"></a>喜心过差心变著，<a id="a-D8"></a>喜生诸结使。<a id="a-D9"></a>以是故，<a id="a-DA"></a>喜为烦恼之本。<a id="a-DB"></a>又复诸结使无有利益，<a id="a-DC"></a>不应生著。<a id="a-DD"></a>喜是悦乐，<a id="a-DE"></a>甚为利益，<a id="a-DF"></a>滞著难舍。<a id="a-DG"></a>以是故佛说，<a id="a-DH"></a>舍喜得入三禅。</p>
  <p id="aDI">问曰：<a id="a-DJ"></a>五欲不净罪，<a id="a-DK"></a>喜则应当舍。<a id="a-DL"></a>是喜净妙，<a id="a-DM"></a>众生所乐，<a id="a-DN"></a>云何言舍？</p>
  <p id="aDO">答曰：<a id="a-DP"></a>先已答，<a id="a-DQ"></a>生著因缘则是罪门。<a id="a-DR"></a>复次，<a id="a-DS"></a>若不舍喜，<a id="a-DT"></a>则不能得上妙功德。<a id="a-DU"></a>以是故，<a id="a-DV"></a>舍小得大，<a id="a-DW"></a>有何过也？<a id="a-DX"></a>行者进求三禅，<a id="a-DY"></a>观喜知患忧苦因缘，<a id="a-DZ"></a>所可喜乐无常事变则生忧苦。<a id="a-Da"></a>复次，<a id="a-Db"></a>喜为粗乐，<a id="a-Dc"></a>今欲舍粗而求细乐，<a id="a-Dd"></a>故言离喜更入深定，<a id="a-De"></a>求异定乐。<a id="a-Df"></a>云何三禅相灭喜？<a id="a-Dg"></a>舍此妙喜，<a id="a-Dh"></a>心不悔念，<a id="a-Di"></a>知喜为害。<a id="a-Dj"></a>譬如人知妇是罗刹，<a id="a-Dk"></a>则能舍离，<a id="a-Dl"></a>心不悔念。<a id="a-Dm"></a>喜为狂惑，<a id="a-Dn"></a>粗法非妙。<a id="a-Do"></a>第三禅身受乐，<a id="a-Dp"></a>世间最乐无有过者。<a id="a-Dq"></a>圣所经由，<a id="a-Dr"></a>能受能舍无喜之乐，<a id="a-Ds"></a>以念巧慧身，<a id="a-Dt"></a>则遍受入于三禅。</p>
  <p id="aDu">问曰：<a id="a-Dv"></a>此说一心念慧，<a id="a-Dw"></a>初禅、<a id="a-Dx"></a>二禅，<a id="a-Dy"></a>何以不说？</p>
  <p id="aDz">答曰：<a id="a-E0"></a>第三禅者，<a id="a-E1"></a>身遍受乐，<a id="a-E2"></a>心行舍法，<a id="a-E3"></a>不令心著分别好丑，<a id="a-E4"></a>故言一心念慧。<a id="a-E5"></a>复次，<a id="a-E6"></a>三禅中有三过：<a id="a-E7"></a>一者、<a id="a-E8"></a>心转细没，<a id="a-E9"></a>二者、<a id="a-EA"></a>心大发动，<a id="a-EB"></a>三者、<a id="a-EC"></a>心生迷闷。<a id="a-ED"></a>行者常应一心念此三过。<a id="a-EE"></a>若心没时，<a id="a-EF"></a>以精进智慧力，<a id="a-EG"></a>还令心起；<a id="a-EH"></a>若大发动，<a id="a-EI"></a>则应摄止；<a id="a-EJ"></a>若心迷闷，<a id="a-EK"></a>应念佛妙法还令心喜。<a id="a-EL"></a>常当守护治此三心，<a id="a-EM"></a>是名一心行乐者入第三禅。</p>
  <p id="aEN">问曰：<a id="a-EO"></a>如经，<a id="a-EP"></a>第三禅中二时说乐，<a id="a-EQ"></a>何等为二乐？</p>
  <p id="aER">答曰：<a id="a-ES"></a>前说受乐，<a id="a-ET"></a>后说快乐。</p>
  <p id="aEU">问曰：<a id="a-EV"></a>有三种乐，<a id="a-EW"></a>受乐、<a id="a-EX"></a>快乐、<a id="a-EY"></a>无恼乐。<a id="a-EZ"></a>以何乐故，<a id="a-Ea"></a>三禅名为第一之乐？</p>
  <p id="aEb">答曰：<a id="a-Ec"></a>三乐上妙皆胜下地，<a id="a-Ed"></a>但以受乐第一，<a id="a-Ee"></a>说名乐地，<a id="a-Ef"></a>究竟尽故。<a id="a-Eg"></a>余二乐者，<a id="a-Eh"></a>上地犹有，<a id="a-Ei"></a>此中不以为名。</p>
  <p id="aEj">问曰：<a id="a-Ek"></a>喜乐、<a id="a-El"></a>无喜乐，<a id="a-Em"></a>有何差别？</p>
  <p id="aEn">答曰：<a id="a-Eo"></a>乐受有二种：<a id="a-Ep"></a>一者、<a id="a-Eq"></a>喜根，<a id="a-Er"></a>二者、<a id="a-Es"></a>乐根。<a id="a-Et"></a>喜根喜乐，<a id="a-Eu"></a>初禅、<a id="a-Ev"></a>二禅所摄；<a id="a-Ew"></a>乐根无喜乐，<a id="a-Ex"></a>三禅所摄。<a id="a-Ey"></a>复次，<a id="a-Ez"></a>欲界初禅乐受，<a id="a-F0"></a>粗者名乐根，<a id="a-F1"></a>细者名为喜根。<a id="a-F2"></a>二禅、<a id="a-F3"></a>三禅乐受，<a id="a-F4"></a>粗者为喜根，<a id="a-F5"></a>细者为乐根。<a id="a-F6"></a>譬如热极得清冷水，<a id="a-F7"></a>持洗手面，<a id="a-F8"></a>是名为喜；<a id="a-F9"></a>入大凉池，<a id="a-FA"></a>举身沐浴，<a id="a-FB"></a>是名受乐。<a id="a-FC"></a>行者如是，<a id="a-FD"></a>初禅觉观故，<a id="a-FE"></a>乐不遍身；<a id="a-FF"></a>二禅大喜惊故，<a id="a-FG"></a>不能遍身；<a id="a-FH"></a>三禅无障碍故，<a id="a-FI"></a>乐遍其身。<a id="a-FJ"></a>是名差别。</p>
  <p id="aFK">复次，<a id="a-FL"></a>乐受有四种：<a id="a-FM"></a>欲界六识相应乐，<a id="a-FN"></a>名为喜根，<a id="a-FO"></a>亦名乐根；<a id="a-FP"></a>初禅四识相应乐，<a id="a-FQ"></a>名为乐根，<a id="a-FR"></a>亦名喜根；<a id="a-FS"></a>二禅意识相应乐受，<a id="a-FT"></a>名为喜根；<a id="a-FU"></a>三禅离喜故，<a id="a-FV"></a>意识相应乐受，<a id="a-FW"></a>名为乐根。<a id="a-FX"></a>行者既得三禅，<a id="a-FY"></a>知上三乐，<a id="a-FZ"></a>一心守护，<a id="a-Fa"></a>常恐畏忘失，<a id="a-Fb"></a>则为是恼。<a id="a-Fc"></a>是故乐复为患，<a id="a-Fd"></a>当求离乐。<a id="a-Fe"></a>譬如人求富贵之乐，<a id="a-Ff"></a>求时既苦，<a id="a-Fg"></a>得时无厌，<a id="a-Fh"></a>则复为苦；<a id="a-Fi"></a>得已守护，<a id="a-Fj"></a>亦复为苦。<a id="a-Fk"></a>有人以求乐为苦故舍，<a id="a-Fl"></a>或有得乐无厌觉苦故舍，<a id="a-Fm"></a>或有既得守护为苦故舍。<a id="a-Fn"></a>行者患乐亦如是，<a id="a-Fo"></a>求初禅乐，<a id="a-Fp"></a>以觉观恼乱故舍，<a id="a-Fq"></a>二禅大喜动故舍，<a id="a-Fr"></a>三禅知乐无常难守故舍。<a id="a-Fs"></a>以是故，<a id="a-Ft"></a>当舍此乐，<a id="a-Fu"></a>求于四禅安隐之地。</p>
  <p id="aFv">问曰：<a id="a-Fw"></a>行者依禅定乐，<a id="a-Fx"></a>舍于欲乐，<a id="a-Fy"></a>今依何等而舍禅乐？<a id="a-Fz"></a>若舍禅乐，<a id="a-G0"></a>得何利益？</p>
  <p id="aG1">答曰：<a id="a-G2"></a>行者依于涅槃乐，<a id="a-G3"></a>能舍禅乐。<a id="a-G4"></a>得三利故，<a id="a-G5"></a>所谓罗汉、<a id="a-G6"></a>辟支佛、<a id="a-G7"></a>佛道。<a id="a-G8"></a>是故舍禅定乐，<a id="a-G9"></a>行于四禅安隐快乐，<a id="a-GA"></a>以三乘道随意而入涅槃。</p>
  <p id="aGB">问曰：<a id="a-GC"></a>云何知是第四禅相？</p>
  <p id="aGD">答曰：<a id="a-GE"></a>如佛说四禅相：<a id="a-GF"></a>若比丘断乐、<a id="a-GG"></a>断苦，<a id="a-GH"></a>先灭忧喜，<a id="a-GI"></a>不苦不乐，<a id="a-GJ"></a>护念清净，<a id="a-GK"></a>入第四禅。</p>
  <p id="aGL">问曰：<a id="a-GM"></a>断三禅乐应尔！<a id="a-GN"></a>离欲时已断苦，<a id="a-GO"></a>今何故复言断苦？</p>
  <p id="aGP">答曰：<a id="a-GQ"></a>有人言，<a id="a-GR"></a>断有二种：<a id="a-GS"></a>一、<a id="a-GT"></a>别相断，<a id="a-GU"></a>二、<a id="a-GV"></a>总相断。<a id="a-GW"></a>如须陀洹，<a id="a-GX"></a>以道比智，<a id="a-GY"></a>总断一切见谛结使，<a id="a-GZ"></a>是事不然。<a id="a-Ga"></a>何以故？<a id="a-Gb"></a>佛说断苦断乐，<a id="a-Gc"></a>先灭忧喜。<a id="a-Gd"></a>若欲界苦，<a id="a-Ge"></a>应说先断苦，<a id="a-Gf"></a>忧喜而不说者，<a id="a-Gg"></a>以是故知非欲界苦。<a id="a-Gh"></a>以三禅乐无常相故则能生苦，<a id="a-Gi"></a>是故说断苦。<a id="a-Gj"></a>又如佛说，<a id="a-Gk"></a>乐受时当观是苦。<a id="a-Gl"></a>于三禅乐生时、<a id="a-Gm"></a>住时为乐，<a id="a-Gn"></a>灭时为苦，<a id="a-Go"></a>以是故言断乐、<a id="a-Gp"></a>断苦。</p>
  <p id="aGq">先灭忧喜者，<a id="a-Gr"></a>欲界中忧，<a id="a-Gs"></a>初二禅喜者。</p>
  <p id="aGt">问曰：<a id="a-Gu"></a>欲界中有苦有忧，<a id="a-Gv"></a>离欲时灭。<a id="a-Gw"></a>何以但说断忧，<a id="a-Gx"></a>不说断苦？</p>
  <p id="aGy">答曰：<a id="a-Gz"></a>离欲时虽断二事，<a id="a-H0"></a>忧根不复成就，<a id="a-H1"></a>苦根成就。<a id="a-H2"></a>以成就故，<a id="a-H3"></a>不得言灭。</p>
  <p id="aH4">问曰：<a id="a-H5"></a>若三禅中，<a id="a-H6"></a>乐生、<a id="a-H7"></a>住时乐，<a id="a-H8"></a>灭时为苦。<a id="a-H9"></a>今说初禅、<a id="a-HA"></a>二禅中喜，<a id="a-HB"></a>何独不尔？</p>
  <p id="aHC">答曰：<a id="a-HD"></a>佛经所说：<a id="a-HE"></a>离三禅时，<a id="a-HF"></a>断乐断苦，<a id="a-HG"></a>先灭忧喜。<a id="a-HH"></a>初禅、<a id="a-HI"></a>二禅不作是说。</p>
  <p id="aHJ">问曰：<a id="a-HK"></a>佛何因缘不作是说？</p>
  <p id="aHL">答曰：<a id="a-HM"></a>三禅中乐，<a id="a-HN"></a>于三界中受乐最妙。<a id="a-HO"></a>心所著处，<a id="a-HP"></a>以其著故，<a id="a-HQ"></a>无常生苦；<a id="a-HR"></a>以喜粗故，<a id="a-HS"></a>不能遍身，<a id="a-HT"></a>虽复有失不大生忧。<a id="a-HU"></a>以是故，<a id="a-HV"></a>佛经不说也。</p>
  <p id="aHW">不苦不乐者，<a id="a-HX"></a>第四禅中唯有不苦不乐受。<a id="a-HY"></a>舍者，<a id="a-HZ"></a>舍三禅乐，<a id="a-Ha"></a>行不苦不乐受，<a id="a-Hb"></a>不忆不悔。</p>
  <p id="aHc">念清净者，<a id="a-Hd"></a>以灭忧、<a id="a-He"></a>喜、<a id="a-Hf"></a>苦、<a id="a-Hg"></a>乐四事故，<a id="a-Hh"></a>念清净。</p>
  <p id="aHi">问曰：<a id="a-Hj"></a>上三禅中不说清净，<a id="a-Hk"></a>此中何以独说？</p>
  <p id="aHl">答曰：<a id="a-Hm"></a>初禅觉观乱故，<a id="a-Hn"></a>念不清净。<a id="a-Ho"></a>譬如露地风中燃灯，<a id="a-Hp"></a>虽有脂炷，<a id="a-Hq"></a>以风吹故，<a id="a-Hr"></a>明不得照。<a id="a-Hs"></a>二禅中虽一识摄，<a id="a-Ht"></a>以喜大发故，<a id="a-Hu"></a>定心散乱，<a id="a-Hv"></a>是故不名念清净。<a id="a-Hw"></a>三禅中著乐心多，<a id="a-Hx"></a>乱此禅定故，<a id="a-Hy"></a>不说念清净。<a id="a-Hz"></a>四禅中都无此事，<a id="a-I0"></a>故言念清净。<a id="a-I1"></a>复次，<a id="a-I2"></a>下地虽有定心，<a id="a-I3"></a>出入息故令心难摄。<a id="a-I4"></a>是中无出入息故，<a id="a-I5"></a>心则易摄，<a id="a-I6"></a>易摄故念清净。</p>
  <p id="aI7">复次，<a id="a-I8"></a>第四禅名为真禅，<a id="a-I9"></a>余三禅者方便阶梯。<a id="a-IA"></a>是第四禅譬如山顶，<a id="a-IB"></a>余三禅定如上山道。<a id="a-IC"></a>是故第四禅，<a id="a-ID"></a>佛说为不动处，<a id="a-IE"></a>无有定所动处故，<a id="a-IF"></a>又名安隐调顺之处。<a id="a-IG"></a>是第四禅相，<a id="a-IH"></a>譬如善御调马，<a id="a-II"></a>随意所至；<a id="a-IJ"></a>行者得此第四禅，<a id="a-IK"></a>欲行四无量心随意易得，<a id="a-IL"></a>欲修四念处修之则易，<a id="a-IM"></a>欲得四谛疾得不难，<a id="a-IN"></a>欲入四无色定易可得入，<a id="a-IO"></a>欲得六通求之亦易。<a id="a-IP"></a>何以故？<a id="a-IQ"></a>第四禅中不苦不乐，<a id="a-IR"></a>舍念清净，<a id="a-IS"></a>调柔随意。<a id="a-IT"></a>如佛说喻，<a id="a-IU"></a>金师调金，<a id="a-IV"></a>洋炼如法，<a id="a-IW"></a>随意作器，<a id="a-IX"></a>无不成就。</p>
  <p id="aIY">问曰：<a id="a-IZ"></a>行者云何得慈心无量？</p>
  <p id="aIa">答曰：<a id="a-Ib"></a>行者依四禅已，<a id="a-Ic"></a>念一城众生愿令得乐。<a id="a-Id"></a>如是一国土、<a id="a-Ie"></a>一阎浮提、<a id="a-If"></a>四天下、<a id="a-Ig"></a>小千国土、<a id="a-Ih"></a>二千国土、<a id="a-Ii"></a>三千大千国土，<a id="a-Ij"></a>乃至十方恒河沙等无量无边众生，<a id="a-Ik"></a>慈心遍覆皆愿得乐。<a id="a-Il"></a>譬如水劫至时，<a id="a-Im"></a>消水火珠灭不复现。<a id="a-In"></a>大海龙王心大发动，<a id="a-Io"></a>从念生水，<a id="a-Ip"></a>出海盈漫，<a id="a-Iq"></a>及天注雨遍满天下。<a id="a-Ir"></a>是时，<a id="a-Is"></a>天地弥漫无不充溢。<a id="a-It"></a>行者亦尔，<a id="a-Iu"></a>以大慈水，<a id="a-Iv"></a>灭瞋恚消慈火珠；<a id="a-Iw"></a>慈水发溢渐渐广大，<a id="a-Ix"></a>遍至无量无边众生，<a id="a-Iy"></a>悉蒙润泽常出不断，<a id="a-Iz"></a>或听说法增益慈心。<a id="a-J0"></a>譬如大雨无不周普，<a id="a-J1"></a>行者慈念众生，<a id="a-J2"></a>令得世间清净之乐，<a id="a-J3"></a>亦以所得禅定快乐，<a id="a-J4"></a>持与众生；<a id="a-J5"></a>亦以涅槃苦尽之乐，<a id="a-J6"></a>乃至诸佛第一实乐，<a id="a-J7"></a>愿与众生。<a id="a-J8"></a>以慈力故，<a id="a-J9"></a>悉见十方六道众生无不受乐。</p>
  <p id="aJA">问曰：<a id="a-JB"></a>如阿毗昙说：<a id="a-JC"></a>何等是慈三昧？<a id="a-JD"></a>观一切众生悉见受乐。<a id="a-JE"></a>又经中说慈心三昧，<a id="a-JF"></a>遍满十方皆见受乐。<a id="a-JG"></a>云何但言愿令众生得乐？</p>
  <p id="aJH">答曰：<a id="a-JI"></a>初习慈心，<a id="a-JJ"></a>愿令得乐。<a id="a-JK"></a>深入慈心三昧已，<a id="a-JL"></a>悉见众生无不受乐。<a id="a-JM"></a>如钻燧出火，<a id="a-JN"></a>初然细软干草，<a id="a-JO"></a>火势转大，<a id="a-JP"></a>湿木山林一时俱然。<a id="a-JQ"></a>慈亦如是，<a id="a-JR"></a>初入观时，<a id="a-JS"></a>见人受乐，<a id="a-JT"></a>愿与苦者慈力转成悉见得乐。</p>
  <p id="aJU">问曰：<a id="a-JV"></a>众生实无得者，<a id="a-JW"></a>云何皆见得乐而不颠倒？</p>
  <p id="aJX">答曰：<a id="a-JY"></a>定有二种：<a id="a-JZ"></a>一者、<a id="a-Ja"></a>观诸法实相，<a id="a-Jb"></a>二者、<a id="a-Jc"></a>观法利用。<a id="a-Jd"></a>譬如真珠师：<a id="a-Je"></a>一者、<a id="a-Jf"></a>善知珠相贵贱好丑，<a id="a-Jg"></a>二者、<a id="a-Jh"></a>善能治用。<a id="a-Ji"></a>或有知相而不能用，<a id="a-Jj"></a>或有治用而不知相，<a id="a-Jk"></a>或有知相亦能治用。<a id="a-Jl"></a>行者如是，<a id="a-Jm"></a>贤圣未离欲者，<a id="a-Jn"></a>能观法相四真谛等而不能用，<a id="a-Jo"></a>不行四无量故。<a id="a-Jp"></a>如凡夫离欲行诸功德，<a id="a-Jq"></a>能有利用，<a id="a-Jr"></a>生四无量心，<a id="a-Js"></a>不能观实相故。<a id="a-Jt"></a>如俱解脱阿罗汉等，<a id="a-Ju"></a>能观实相，<a id="a-Jv"></a>具禅定故生四无量，<a id="a-Jw"></a>四无量者得解之法，<a id="a-Jx"></a>以利用故非为颠倒。</p>
  <p id="aJy">复次，<a id="a-Jz"></a>佛法之实无有众生，<a id="a-K0"></a>云何观苦者为实，<a id="a-K1"></a>乐者为倒？<a id="a-K2"></a>所谓颠倒，<a id="a-K3"></a>无众生中而著我相，<a id="a-K4"></a>若常若无常、<a id="a-K5"></a>若边若无边等，<a id="a-K6"></a>是为颠倒。<a id="a-K7"></a>行慈之人知众生假名，<a id="a-K8"></a>如轮等和合名之为车，<a id="a-K9"></a>是故行者，<a id="a-KA"></a>慈心清净则非颠倒。<a id="a-KB"></a>复次，<a id="a-KC"></a>若无众生以为实者，<a id="a-KD"></a>众生受乐应是颠倒，<a id="a-KE"></a>而有众生、<a id="a-KF"></a>无众生皆为是边，<a id="a-KG"></a>不应但有众生以为颠倒。<a id="a-KH"></a>复次，<a id="a-KI"></a>慈三昧力故，<a id="a-KJ"></a>行者皆见众生无不得乐。<a id="a-KK"></a>如一切入观，<a id="a-KL"></a>禅定力故，<a id="a-KM"></a>于缘境界转青作赤，<a id="a-KN"></a>何况众生皆有乐相而不见也？<a id="a-KO"></a>如贵贱、<a id="a-KP"></a>贫富、<a id="a-KQ"></a>禽兽之属，<a id="a-KR"></a>各自有乐，<a id="a-KS"></a>互相怜愍。<a id="a-KT"></a>贵者之患，<a id="a-KU"></a>贫者所无；<a id="a-KV"></a>贫者之患，<a id="a-KW"></a>贵者所无。</p>
  <p id="aKX">问曰：<a id="a-KY"></a>余道可尔，<a id="a-KZ"></a>地狱云何？</p>
  <p id="aKa">答曰：<a id="a-Kb"></a>地狱众生亦有乐分！<a id="a-Kc"></a>远见刀山灰河，<a id="a-Kd"></a>皆谓林水而生乐想，<a id="a-Ke"></a>见树上女人亦生乐想。<a id="a-Kf"></a>又我心颠倒故爱乐其身。<a id="a-Kg"></a>若欲杀时逃避啼哭，<a id="a-Kh"></a>请求狱卒愿见放舍，<a id="a-Ki"></a>若语赦汝，<a id="a-Kj"></a>得脱此苦，<a id="a-Kk"></a>心亦可乐。<a id="a-Kl"></a>如是之等，<a id="a-Km"></a>皆有乐分。</p>
  <p id="aKn">又复神通力故，<a id="a-Ko"></a>行慈之心，<a id="a-Kp"></a>种种教化令众生得乐。<a id="a-Kq"></a>或随所有而能与之，<a id="a-Kr"></a>及身口行助成利益。<a id="a-Ks"></a>如诸佛菩萨深心爱念坏诸恶趣，<a id="a-Kt"></a>实令众生得种种乐。<a id="a-Ku"></a>以是故，<a id="a-Kv"></a>不但愿与，<a id="a-Kw"></a>亦实令得乐。</p>
  <p id="aKx">问曰：<a id="a-Ky"></a>行慈者得何功德？</p>
  <p id="aKz">答曰：<a id="a-L0"></a>行慈者，<a id="a-L1"></a>诸恶不能加。<a id="a-L2"></a>如好守备，<a id="a-L3"></a>外贼不害，<a id="a-L4"></a>若欲恼害反自受患。<a id="a-L5"></a>如人以掌拍矛，<a id="a-L6"></a>掌自伤坏，<a id="a-L7"></a>矛无所害。<a id="a-L8"></a>五种邪语不能坏心。<a id="a-L9"></a>五种者：<a id="a-LA"></a>一、<a id="a-LB"></a>妄语说过，<a id="a-LC"></a>二、<a id="a-LD"></a>恶口说过，<a id="a-LE"></a>三、<a id="a-LF"></a>非时说过，<a id="a-LG"></a>四、<a id="a-LH"></a>恶心说过，<a id="a-LI"></a>五、<a id="a-LJ"></a>不利益说过。<a id="a-LK"></a>譬如大地不可破坏，<a id="a-LL"></a>种种瞋恼谗谤等不能毁也。<a id="a-LM"></a>譬如虚空不受加害，<a id="a-LN"></a>心智柔软犹若天衣。<a id="a-LO"></a>复次，<a id="a-LP"></a>行者入慈，<a id="a-LQ"></a>虎狼毒兽、<a id="a-LR"></a>蛇蚖之属皆不能害，<a id="a-LS"></a>如入牢城无能伤害。<a id="a-LT"></a>得如是等无量功德。</p>
  <p id="aLU">问曰：<a id="a-LV"></a>慈德如是，<a id="a-LW"></a>何者名慈法？</p>
  <p id="aLX">答曰：<a id="a-LY"></a>爱念众生皆见受乐，<a id="a-LZ"></a>是心相应法，<a id="a-La"></a>行阴所摄，<a id="a-Lb"></a>名为慈法。<a id="a-Lc"></a>或色界系或不系，<a id="a-Ld"></a>心数法，<a id="a-Le"></a>心共生，<a id="a-Lf"></a>随心行，<a id="a-Lg"></a>非色法，<a id="a-Lh"></a>非是业，<a id="a-Li"></a>业相应，<a id="a-Lj"></a>业共生，<a id="a-Lk"></a>随业行，<a id="a-Ll"></a>非报生，<a id="a-Lm"></a>是应修、<a id="a-Ln"></a>得修、<a id="a-Lo"></a>行修，<a id="a-Lp"></a>应证、<a id="a-Lq"></a>身证、<a id="a-Lr"></a>慧证，<a id="a-Ls"></a>或思惟断或不断，<a id="a-Lt"></a>或有觉有观，<a id="a-Lu"></a>或无觉有观，<a id="a-Lv"></a>或无觉无观，<a id="a-Lw"></a>或有喜或无喜，<a id="a-Lx"></a>或有出入息或无出入息，<a id="a-Ly"></a>或贤圣或凡夫，<a id="a-Lz"></a>或乐受相应，<a id="a-M0"></a>或不苦不乐受相应非道品，<a id="a-M1"></a>先缘相，<a id="a-M2"></a>后缘法。<a id="a-M3"></a>在四禅亦余地，<a id="a-M4"></a>缘无量众生故名为无量。<a id="a-M5"></a>清净故，<a id="a-M6"></a>慈念故，<a id="a-M7"></a>怜愍利益故，<a id="a-M8"></a>名为梵行、<a id="a-M9"></a>梵乘。<a id="a-MA"></a>能到梵世，<a id="a-MB"></a>名为梵道。<a id="a-MC"></a>是过去诸佛常所行道！</p>
  <p id="aMD">问曰：<a id="a-ME"></a>云何修习慈心？</p>
  <p id="aMF">答曰：<a id="a-MG"></a>若行者作是念：<a id="a-MH"></a>“我除剃须发，<a id="a-MI"></a>不在饰好，<a id="a-MJ"></a>破憍慢相。<a id="a-MK"></a>若称此者，<a id="a-ML"></a>宜应行慈。<a id="a-MM"></a>今著染衣，<a id="a-MN"></a>当应行慈令心不染，<a id="a-MO"></a>食他之食不虚受施。<a id="a-MP"></a>如经所说：<a id="a-MQ"></a>若有比丘，<a id="a-MR"></a>渐修慈心则随佛教。<a id="a-MS"></a>如是不虚食人信施。<a id="a-MT"></a>”复次，<a id="a-MU"></a>若出家、<a id="a-MV"></a>若在家行者作是念：<a id="a-MW"></a>“慈心力故，<a id="a-MX"></a>于恶世中安隐无患，<a id="a-MY"></a>于破法众中独随法行，<a id="a-MZ"></a>于热烦恼令心清冷，<a id="a-Ma"></a>如近聚落有凉清池。<a id="a-Mb"></a>”复次，<a id="a-Mc"></a>行慈力故，<a id="a-Md"></a>怨家毒害不能复害；<a id="a-Me"></a>如著革屣，<a id="a-Mf"></a>刺不能伤。<a id="a-Mg"></a>行者处于欲界，<a id="a-Mh"></a>多瞋怒害、<a id="a-Mi"></a>斗诤怨毒种种诸害，<a id="a-Mj"></a>慈心力故无能伤损；<a id="a-Mk"></a>譬如力士著金刚铠，<a id="a-Ml"></a>执持利器，<a id="a-Mm"></a>虽入大阵不能伤坏。<a id="a-Mn"></a>复次，<a id="a-Mo"></a>是慈能利益三种人：<a id="a-Mp"></a>凡夫行慈，<a id="a-Mq"></a>除诸瞋恚，<a id="a-Mr"></a>得无量福生于净果，<a id="a-Ms"></a>世间福德无过是者。<a id="a-Mt"></a>求声闻、<a id="a-Mu"></a>辟支佛者，<a id="a-Mv"></a>欲界多瞋，<a id="a-Mw"></a>慈力能破，<a id="a-Mx"></a>及余烦恼则亦随灭，<a id="a-My"></a>得离欲界渐出三界。<a id="a-Mz"></a>如佛所说：<a id="a-N0"></a>慈心共俱，<a id="a-N1"></a>近修七觉。<a id="a-N2"></a>大乘发心为度众生，<a id="a-N3"></a>以慈为本。<a id="a-N4"></a>如是慈心，<a id="a-N5"></a>于三种人无量利益。</p>
  <p id="aN6">又习慈初门，<a id="a-N7"></a>又十六行令速得慈，<a id="a-N8"></a>又使牢固，<a id="a-N9"></a>亦常修行：<a id="a-NA"></a>一者、<a id="a-NB"></a>持戒清净，<a id="a-NC"></a>二者、<a id="a-ND"></a>心不悔，<a id="a-NE"></a>三者、<a id="a-NF"></a>善法中生喜，<a id="a-NG"></a>四者、<a id="a-NH"></a>快乐，<a id="a-NI"></a>五者、<a id="a-NJ"></a>摄护五情，<a id="a-NK"></a>六者、<a id="a-NL"></a>念巧便慧，<a id="a-NM"></a>七者、<a id="a-NN"></a>身离心离，<a id="a-NO"></a>八者、<a id="a-NP"></a>同行共住，<a id="a-NQ"></a>九者、<a id="a-NR"></a>若听若说随顺慈法，<a id="a-NS"></a>十者、<a id="a-NT"></a>不恼乱他人，<a id="a-NU"></a>十一者、<a id="a-NV"></a>食知自节，<a id="a-NW"></a>十二者、<a id="a-NX"></a>少于睡眠，<a id="a-NY"></a>十三者、<a id="a-NZ"></a>省于言语，<a id="a-Na"></a>十四者、<a id="a-Nb"></a>身四威仪安隐适意，<a id="a-Nc"></a>十五者、<a id="a-Nd"></a>所须之物随意无乏，<a id="a-Ne"></a>十六者、<a id="a-Nf"></a>不戏论诸法行。<a id="a-Ng"></a>是十六法助慈三昧。</p>
  <p id="aNh">悲者，<a id="a-Ni"></a>观众生苦，<a id="a-Nj"></a>如地狱、<a id="a-Nk"></a>饿鬼、<a id="a-Nl"></a>畜生，<a id="a-Nm"></a>世间刑徒、<a id="a-Nn"></a>饥寒病苦等，<a id="a-No"></a>取其苦相故，<a id="a-Np"></a>悲心转增。<a id="a-Nq"></a>乃至乐人，<a id="a-Nr"></a>皆见其苦。</p>
  <p id="aNs">问曰：<a id="a-Nt"></a>云何以乐为苦？</p>
  <p id="aNu">答曰：<a id="a-Nv"></a>乐是无常，<a id="a-Nw"></a>乐无厌足，<a id="a-Nx"></a>从因缘生，<a id="a-Ny"></a>念念生灭无有住时，<a id="a-Nz"></a>以是故苦。<a id="a-O0"></a>复次，<a id="a-O1"></a>如欲天受乐，<a id="a-O2"></a>如狂如醉无所别知，<a id="a-O3"></a>死时乃觉。<a id="a-O4"></a>色、<a id="a-O5"></a>无色界众生，<a id="a-O6"></a>于深禅定爱味心著，<a id="a-O7"></a>命终随业因缘还复受报。<a id="a-O8"></a>如是众生，<a id="a-O9"></a>当有何乐？<a id="a-OA"></a>于地狱三恶道，<a id="a-OB"></a>是旧住处；<a id="a-OC"></a>天上人中犹如客住，<a id="a-OD"></a>暂得止息。<a id="a-OE"></a>以是因缘故，<a id="a-OF"></a>佛但说苦谛，<a id="a-OG"></a>无有乐谛。<a id="a-OH"></a>是故一切众生无不是苦！<a id="a-OI"></a>众生可愍，<a id="a-OJ"></a>不知实苦，<a id="a-OK"></a>于颠倒中而生乐想，<a id="a-OL"></a>今世、<a id="a-OM"></a>后世受种种忧恼而无厌心。<a id="a-ON"></a>虽暂得离苦，<a id="a-OO"></a>还复求乐，<a id="a-OP"></a>作诸苦事。<a id="a-OQ"></a>如是思惟：<a id="a-OR"></a>“见诸众生悉皆受苦。<a id="a-OS"></a>”是为悲心。<a id="a-OT"></a>余悲心义，<a id="a-OU"></a>如摩诃衍论四无量中说。</p>
  <p id="aOV">喜者，<a id="a-OW"></a>行人知诸法实相。<a id="a-OX"></a>观苦众生皆为乐相，<a id="a-OY"></a>观乐众生皆为苦相，<a id="a-OZ"></a>如是诸法无有定相，<a id="a-Oa"></a>随心力转。<a id="a-Ob"></a>若诸法无有一定相者，<a id="a-Oc"></a>成阿耨多罗三藐三菩提尚无有难，<a id="a-Od"></a>何况余道！<a id="a-Oe"></a>随意可得故，<a id="a-Of"></a>心生欢喜。<a id="a-Og"></a>复次，<a id="a-Oh"></a>行者作是念：<a id="a-Oi"></a>“我因少持戒、<a id="a-Oj"></a>精进等便得离欲，<a id="a-Ok"></a>逮诸禅定无量功德。<a id="a-Ol"></a>”念诸善功德故，<a id="a-Om"></a>心生欢喜；<a id="a-On"></a>譬如贾客赍持少物，<a id="a-Oo"></a>百千倍利，<a id="a-Op"></a>心大欢喜。<a id="a-Oq"></a>复作是念：<a id="a-Or"></a>“如是法利皆由佛恩！<a id="a-Os"></a>佛自然得道，<a id="a-Ot"></a>与人演说，<a id="a-Ou"></a>随教修行，<a id="a-Ov"></a>得如是利益。<a id="a-Ow"></a>”是时心念十方诸佛，<a id="a-Ox"></a>身有金色相好庄严，<a id="a-Oy"></a>及十力等无量功德法身。<a id="a-Oz"></a>因是念佛，<a id="a-P0"></a>心生欢喜。<a id="a-P1"></a>复次，<a id="a-P2"></a>佛法于九十六种道中，<a id="a-P3"></a>最为第一，<a id="a-P4"></a>能灭诸苦，<a id="a-P5"></a>能趣常乐，<a id="a-P6"></a>心生欢喜。<a id="a-P7"></a>又复分别三种佛法：<a id="a-P8"></a>一者、<a id="a-P9"></a>涅槃无量常相，<a id="a-PA"></a>是究竟不坏法；<a id="a-PB"></a>二者、<a id="a-PC"></a>涅槃方便八直圣道；<a id="a-PD"></a>三者、<a id="a-PE"></a>十二部经宣示八道。<a id="a-PF"></a>如是念法，<a id="a-PG"></a>心生欢喜。<a id="a-PH"></a>复次，<a id="a-PI"></a>能知如是实相，<a id="a-PJ"></a>行于正道，<a id="a-PK"></a>离诸邪径，<a id="a-PL"></a>是为正人。<a id="a-PM"></a>所谓佛弟子众，<a id="a-PN"></a>于一切众中最为第一。<a id="a-PO"></a>自思惟言：<a id="a-PP"></a>“我已在此众中，<a id="a-PQ"></a>是我真伴，<a id="a-PR"></a>彼能益我。<a id="a-PS"></a>”以是因缘故，<a id="a-PT"></a>心生欢喜，<a id="a-PU"></a>愿令众生悉皆欢喜。<a id="a-PV"></a>定力转成故，<a id="a-PW"></a>悉见众生皆得是喜。</p>
  <p id="aPX">舍者，<a id="a-PY"></a>行人如小懈极，<a id="a-PZ"></a>心暂止息，<a id="a-Pa"></a>但观众生一相，<a id="a-Pb"></a>不观苦乐。<a id="a-Pc"></a>喜相犹如小儿，<a id="a-Pd"></a>若常爱念，<a id="a-Pe"></a>憍恣败坏；<a id="a-Pf"></a>若常苦切，<a id="a-Pg"></a>怖畏羸瘦。<a id="a-Ph"></a>是故有时放舍，<a id="a-Pi"></a>不爱不憎。<a id="a-Pj"></a>行者如是，<a id="a-Pk"></a>若常行慈，<a id="a-Pl"></a>喜心则放逸，<a id="a-Pm"></a>以喜乐多故；<a id="a-Pn"></a>若常行悲，<a id="a-Po"></a>心则生忧恼，<a id="a-Pp"></a>以念苦多故。<a id="a-Pq"></a>是故行舍，<a id="a-Pr"></a>莫令苦乐有过。<a id="a-Ps"></a>复次，<a id="a-Pt"></a>行者入道得禅定味，<a id="a-Pu"></a>分别众生好丑，<a id="a-Pv"></a>是善、<a id="a-Pw"></a>是不善。<a id="a-Px"></a>善者，<a id="a-Py"></a>恭敬爱念；<a id="a-Pz"></a>不善者，<a id="a-Q0"></a>则生轻慢。<a id="a-Q1"></a>如人得大珍宝，<a id="a-Q2"></a>轻慢贫者，<a id="a-Q3"></a>见有宝者恭敬爱念。<a id="a-Q4"></a>破是二相故而行舍心。</p>
  <p id="aQ5">如经中说：<a id="a-Q6"></a>修行慈心除破瞋恚，<a id="a-Q7"></a>修行悲心除恼众生，<a id="a-Q8"></a>修行喜心除破愁忧，<a id="a-Q9"></a>修行舍心除破憎爱。<a id="a-QA"></a>但观众生得解脱故，<a id="a-QB"></a>随心所作，<a id="a-QC"></a>如人观林不观树也。<a id="a-QD"></a>又如世人，<a id="a-QE"></a>寒时得温，<a id="a-QF"></a>热时得凉，<a id="a-QG"></a>资生随意者，<a id="a-QH"></a>是名为乐。<a id="a-QI"></a>若得官位宝藏歌舞戏笑，<a id="a-QJ"></a>是名为喜。<a id="a-QK"></a>若失此众事者，<a id="a-QL"></a>是名忧苦。<a id="a-QM"></a>若无此三事者，<a id="a-QN"></a>是名为舍。<a id="a-QO"></a>行者亦如是，<a id="a-QP"></a>具有四心，<a id="a-QQ"></a>自身受乐愿及众生。<a id="a-QR"></a>心既柔软，<a id="a-QS"></a>见一切众生悉得是乐。<a id="a-QT"></a>又复见诸天上世间豪贵，<a id="a-QU"></a>取其乐相愿及众生。<a id="a-QV"></a>心既柔软，<a id="a-QW"></a>见一切众生悉得是乐。<a id="a-QX"></a>修行慈时，<a id="a-QY"></a>心生大喜，<a id="a-QZ"></a>以此大喜愿与众生。<a id="a-Qa"></a>或从定起，<a id="a-Qb"></a>礼佛法众，<a id="a-Qc"></a>赞叹供养，<a id="a-Qd"></a>亦得心喜愿与众生，<a id="a-Qe"></a>及取外喜愿与众生。<a id="a-Qf"></a>或时自见其苦，<a id="a-Qg"></a>老病忧恼饥寒困苦，<a id="a-Qh"></a>欲令众生离是苦恼，<a id="a-Qi"></a>“我能分别筹量，<a id="a-Qj"></a>心忍犹尚苦恼，<a id="a-Qk"></a>何况众生无有智慧，<a id="a-Ql"></a>忍受众苦，<a id="a-Qm"></a>何得不恼？<a id="a-Qn"></a>”则生悲心。<a id="a-Qo"></a>复见外人刑戮鞭挞，<a id="a-Qp"></a>又闻经说恶道苦痛，<a id="a-Qq"></a>取是苦相观一切皆苦，<a id="a-Qr"></a>而生悲心。<a id="a-Qs"></a>舍者，<a id="a-Qt"></a>自舍憎爱，<a id="a-Qu"></a>亦观众生无有憎爱，<a id="a-Qv"></a>及取外众生受不苦不乐者，<a id="a-Qw"></a>从第四禅乃至非有想非无想处，<a id="a-Qx"></a>及欲界无苦无乐时。<a id="a-Qy"></a>取是相已，<a id="a-Qz"></a>观一切众生，<a id="a-R0"></a>亦都如是无苦无乐。</p>
  <p id="aR1">复次，<a id="a-R2"></a>如贵人唯有一子，<a id="a-R3"></a>爱念甚重，<a id="a-R4"></a>心常慈愍，<a id="a-R5"></a>世间诸乐愿令悉得，<a id="a-R6"></a>自能得者亦皆与之。<a id="a-R7"></a>其子或时遭诸恼患，<a id="a-R8"></a>父甚悲念。<a id="a-R9"></a>若子从困得免，<a id="a-RA"></a>其父大喜；<a id="a-RB"></a>心生喜已，<a id="a-RC"></a>即便放舍，<a id="a-RD"></a>任子自长，<a id="a-RE"></a>父得休息。<a id="a-RF"></a>行者如是，<a id="a-RG"></a>于四无量心中，<a id="a-RH"></a>观诸众生亦如子想，<a id="a-RI"></a>随己所有乐事，<a id="a-RJ"></a>及取世间种种诸乐，<a id="a-RK"></a>愿令得之。<a id="a-RL"></a>慈定力故，<a id="a-RM"></a>悉见一切皆是乐者。<a id="a-RN"></a>行人从慈心起，<a id="a-RO"></a>若见众生受诸苦痛，<a id="a-RP"></a>取是相已而生悲心。<a id="a-RQ"></a>悲心力故，<a id="a-RR"></a>见诸众生悉皆受苦；<a id="a-RS"></a>见受苦已，<a id="a-RT"></a>愿令众生皆离是苦。<a id="a-RU"></a>从悲三昧起，<a id="a-RV"></a>若见众生受乐得道入涅槃者，<a id="a-RW"></a>取是相已而生喜心，<a id="a-RX"></a>欲令彼得而彼自得。<a id="a-RY"></a>心识柔软，<a id="a-RZ"></a>悉见众生皆得欢喜。<a id="a-Ra"></a>从此定起，<a id="a-Rb"></a>见众生不苦不乐者、<a id="a-Rc"></a>不忧不喜者，<a id="a-Rd"></a>取是相已而生舍心，<a id="a-Re"></a>愿令众生不苦不乐、<a id="a-Rf"></a>不忧不喜。<a id="a-Rg"></a>以善修舍定力故，<a id="a-Rh"></a>悉见众生不苦不乐、<a id="a-Ri"></a>不忧不喜，<a id="a-Rj"></a>得离烦恼热。<a id="a-Rk"></a>复次，<a id="a-Rl"></a>若众生有诸过衅，<a id="a-Rm"></a>舍而不问；<a id="a-Rn"></a>若恭敬爱著，<a id="a-Ro"></a>不以为喜。<a id="a-Rp"></a>是为舍心。<a id="a-Rq"></a>如是等四无量义，<a id="a-Rr"></a>如摩诃衍中说。</p>
 </body>
</html>