<!doctype html>
<html id="z3IBWJO1Fr" data-ver="1480">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="西土圣贤撰集">
  <meta period="姚秦">
 </head>
 <body>
  <h1 id="a1">禅法要解经卷下</h1>
  <p id="a2">若行者欲求虚空定，<a id="a-3"></a>当作是念：<a id="a-4"></a>“色是种种众苦具。<a id="a-5"></a>如鞭杖、<a id="a-6"></a>割截杀害、<a id="a-7"></a>饥寒、<a id="a-8"></a>老病苦等，<a id="a-9"></a>皆由色故。<a id="a-A"></a>”思惟如是，<a id="a-B"></a>则舍离色，<a id="a-C"></a>得虚空处。</p>
  <p id="aD">问曰：<a id="a-E"></a>行者今以色为身，<a id="a-F"></a>云何便得舍离？</p>
  <p id="aG">答曰：<a id="a-H"></a>诸烦恼是色因缘，<a id="a-I"></a>又能系色。<a id="a-J"></a>是烦恼灭故，<a id="a-K"></a>则名离色。<a id="a-L"></a>复次，<a id="a-M"></a>习行破色虚空观法，<a id="a-N"></a>则得离色。<a id="a-O"></a>复次，<a id="a-P"></a>如佛所说，<a id="a-Q"></a>比丘观第四禅五阴，<a id="a-R"></a>如病如痈，<a id="a-S"></a>如疮如刺，<a id="a-T"></a>无常、<a id="a-U"></a>苦、<a id="a-V"></a>空无、<a id="a-W"></a>我。<a id="a-X"></a>如此等观，<a id="a-Y"></a>则离第四禅五阴；<a id="a-Z"></a>以余阴随色故，<a id="a-a"></a>但言离色。<a id="a-b"></a>所以者何？<a id="a-c"></a>色究竟尽故。<a id="a-d"></a>复次，<a id="a-e"></a>行者观色，<a id="a-f"></a>分分破裂则无有色。<a id="a-g"></a>如身有分，<a id="a-h"></a>头足肩臂等各各异分，<a id="a-i"></a>则无有身；<a id="a-j"></a>如头眼耳鼻舌口、<a id="a-k"></a>须发骨肉等分分令异，<a id="a-l"></a>则无有头。<a id="a-m"></a>如眼者，<a id="a-n"></a>四大、<a id="a-o"></a>四尘、<a id="a-p"></a>身根、<a id="a-q"></a>眼根，<a id="a-r"></a>十事和合白黑等肉团，<a id="a-s"></a>名为眼；<a id="a-t"></a>各各分别，<a id="a-u"></a>则无有眼。<a id="a-v"></a>地等诸分，<a id="a-w"></a>各亦如是。</p>
  <p id="ax">问曰：<a id="a-y"></a>眼根，<a id="a-z"></a>四大所造，<a id="a-10"></a>不可定色，<a id="a-11"></a>云何分别？</p>
  <p id="a12">答曰：<a id="a-13"></a>四大及四大造，<a id="a-14"></a>净色和合故名为眼。<a id="a-15"></a>若除是色，<a id="a-16"></a>则无有眼。<a id="a-17"></a>又此净色，<a id="a-18"></a>虽不可见，<a id="a-19"></a>以有对故有分，<a id="a-1A"></a>有分故无眼。<a id="a-1B"></a>复次，<a id="a-1C"></a>能见色者，<a id="a-1D"></a>是名为眼。<a id="a-1E"></a>若除四大及四大造色，<a id="a-1F"></a>则无眼。<a id="a-1G"></a>若无眼能见色者，<a id="a-1H"></a>耳亦应为眼。<a id="a-1I"></a>若眼是色法，<a id="a-1J"></a>一切色法有处有分故，<a id="a-1K"></a>应可分别；<a id="a-1L"></a>若可分别，<a id="a-1M"></a>则为多眼。<a id="a-1N"></a>若言四大所造众微尘为眼者，<a id="a-1O"></a>不应一眼；<a id="a-1P"></a>若都非眼，<a id="a-1Q"></a>亦无一眼。<a id="a-1R"></a>若言微尘为眼者，<a id="a-1S"></a>是亦不然。<a id="a-1T"></a>何以故？<a id="a-1U"></a>若微尘有色，<a id="a-1V"></a>则有十方，<a id="a-1W"></a>不名为微尘；<a id="a-1X"></a>若非色者，<a id="a-1Y"></a>则不名为眼。<a id="a-1Z"></a>复次，<a id="a-1a"></a>微尘体定有四分——色、<a id="a-1b"></a>香、<a id="a-1c"></a>味、<a id="a-1d"></a>触，<a id="a-1e"></a>是眼非四事。<a id="a-1f"></a>何以故？<a id="a-1g"></a>眼是内入摄，<a id="a-1h"></a>四为外入摄，<a id="a-1i"></a>以是故，<a id="a-1j"></a>不得以诸微尘为眼。<a id="a-1k"></a>如佛说：<a id="a-1l"></a>“众事和合见色，<a id="a-1m"></a>假名为眼，<a id="a-1n"></a>无有定实。<a id="a-1o"></a>”耳、<a id="a-1p"></a>鼻、<a id="a-1q"></a>舌、<a id="a-1r"></a>皮、<a id="a-1s"></a>肉、<a id="a-1t"></a>骨等亦如是破，<a id="a-1u"></a>是为破内身相。<a id="a-1v"></a>外色宫殿、<a id="a-1w"></a>财物、<a id="a-1x"></a>妻子等，<a id="a-1y"></a>亦皆如是分别破。</p>
  <p id="a1z">如佛告罗陀：<a id="a-20"></a>“从今日当破散色，<a id="a-21"></a>坏裂色，<a id="a-22"></a>令无有色。<a id="a-23"></a>”能如是分别，<a id="a-24"></a>是名离色。<a id="a-25"></a>复次，<a id="a-26"></a>如佛说：<a id="a-27"></a>“若比丘欲离色，<a id="a-28"></a>度一切色相，<a id="a-29"></a>灭一切对相，<a id="a-2A"></a>不念一切异相，<a id="a-2B"></a>入无量虚空处。<a id="a-2C"></a>”度一切色相者，<a id="a-2D"></a>是可见色。<a id="a-2E"></a>灭一切对相者，<a id="a-2F"></a>是有对不可见色。<a id="a-2G"></a>不念一切异相者，<a id="a-2H"></a>不可见无对色。<a id="a-2I"></a>复次，<a id="a-2J"></a>度一切色相者，<a id="a-2K"></a>青、<a id="a-2L"></a>黄、<a id="a-2M"></a>赤、<a id="a-2N"></a>白、<a id="a-2O"></a>红、<a id="a-2P"></a>紫等种种色相。<a id="a-2Q"></a>灭有对者，<a id="a-2R"></a>声、<a id="a-2S"></a>香、<a id="a-2T"></a>味、<a id="a-2U"></a>触等。<a id="a-2V"></a>不念一切异相者，<a id="a-2W"></a>大小长短、<a id="a-2X"></a>方圆远近等。<a id="a-2Y"></a>如是离一切色相，<a id="a-2Z"></a>得入虚空处。<a id="a-2a"></a>复次，<a id="a-2b"></a>行者系心身内虚空，<a id="a-2c"></a>所谓口鼻、<a id="a-2d"></a>咽喉、<a id="a-2e"></a>眼、<a id="a-2f"></a>耳、<a id="a-2g"></a>胸、<a id="a-2h"></a>腹等。<a id="a-2i"></a>既知色为众恼，<a id="a-2j"></a>空为无患，<a id="a-2k"></a>是故心乐虚空。<a id="a-2l"></a>若心在色，<a id="a-2m"></a>摄令在空，<a id="a-2n"></a>心转柔软，<a id="a-2o"></a>令身中虚空渐渐广大，<a id="a-2p"></a>自见色身如藕根孔。<a id="a-2q"></a>习之转利，<a id="a-2r"></a>见身尽空，<a id="a-2s"></a>无复有色；<a id="a-2t"></a>外色亦尔，<a id="a-2u"></a>内外虚空同为一空。<a id="a-2v"></a>是时，<a id="a-2w"></a>心缘虚空无量无边，<a id="a-2x"></a>便离色想，<a id="a-2y"></a>安隐快乐；<a id="a-2z"></a>如鸟在瓶，<a id="a-30"></a>瓶破得出，<a id="a-31"></a>翱翔虚空无所触碍，<a id="a-32"></a>是名初无色定。</p>
  <p id="a33">行者知虚空中受、<a id="a-34"></a>想、<a id="a-35"></a>行、<a id="a-36"></a>识，<a id="a-37"></a>如病如痈，<a id="a-38"></a>如疮如刺，<a id="a-39"></a>无常、<a id="a-3A"></a>苦、<a id="a-3B"></a>空、<a id="a-3C"></a>无我，<a id="a-3D"></a>更求妙定则离空缘。<a id="a-3E"></a>所以者何？<a id="a-3F"></a>知是心所想虚空欺诳虚妄，<a id="a-3G"></a>先无今有，<a id="a-3H"></a>已有还无。<a id="a-3I"></a>既知其患，<a id="a-3J"></a>是虚空从识而有，<a id="a-3K"></a>谓识为真，<a id="a-3L"></a>但观于识，<a id="a-3M"></a>舍于空缘。<a id="a-3N"></a>习于识观时，<a id="a-3O"></a>渐见识相相续而生。<a id="a-3P"></a>如流水灯焰，<a id="a-3Q"></a>未来、<a id="a-3R"></a>现在、<a id="a-3S"></a>过去识，<a id="a-3T"></a>识相续无边无量。</p>
  <p id="a3U">问曰：<a id="a-3V"></a>何以故佛说识处无边无量？</p>
  <p id="a3W">答曰：<a id="a-3X"></a>识能远缘故无边，<a id="a-3Y"></a>无边法缘故无边。<a id="a-3Z"></a>复次，<a id="a-3a"></a>先缘虚空无边。<a id="a-3b"></a>若破无边虚空，<a id="a-3c"></a>识应无边。<a id="a-3d"></a>行者心柔软故，<a id="a-3e"></a>能令识大乃至无边。<a id="a-3f"></a>是名无边识处。</p>
  <p id="a3g">问曰：<a id="a-3h"></a>是识处具有四阴，<a id="a-3i"></a>何以故但说识处？</p>
  <p id="a3j">答曰：<a id="a-3k"></a>一切内法，<a id="a-3l"></a>识为其主。<a id="a-3m"></a>诸心数法，<a id="a-3n"></a>皆随属识。<a id="a-3o"></a>若说识者，<a id="a-3p"></a>则说余事。<a id="a-3q"></a>复次，<a id="a-3r"></a>欲界中，<a id="a-3s"></a>色阴为主；<a id="a-3t"></a>色界中，<a id="a-3u"></a>受阴为主；<a id="a-3v"></a>虚空处、<a id="a-3w"></a>识处，<a id="a-3x"></a>识阴为主；<a id="a-3y"></a>无所有处，<a id="a-3z"></a>想阴为主；<a id="a-40"></a>非想非非想处，<a id="a-41"></a>行阴为主。<a id="a-42"></a>复次，<a id="a-43"></a>三法——身、<a id="a-44"></a>心、<a id="a-45"></a>心数法。<a id="a-46"></a>欲界、<a id="a-47"></a>色界，<a id="a-48"></a>以身为主，<a id="a-49"></a>心随身故。<a id="a-4A"></a>若无身已，<a id="a-4B"></a>心力独用。<a id="a-4C"></a>心有二分：<a id="a-4D"></a>一分缘空，<a id="a-4E"></a>一分自缘。<a id="a-4F"></a>是故应有二处，<a id="a-4G"></a>空处、<a id="a-4H"></a>识处。<a id="a-4I"></a>但初破色故，<a id="a-4J"></a>虚空受名；<a id="a-4K"></a>破虚空故，<a id="a-4L"></a>独识为名。<a id="a-4M"></a>心数法亦有二分：<a id="a-4N"></a>一分想、<a id="a-4O"></a>一分行。<a id="a-4P"></a>是故亦应有二处：<a id="a-4Q"></a>想，<a id="a-4R"></a>无所有处；<a id="a-4S"></a>行，<a id="a-4T"></a>非想非非想处。<a id="a-4U"></a>复次，<a id="a-4V"></a>缘识故，<a id="a-4W"></a>得离虚空处。<a id="a-4X"></a>以是故，<a id="a-4Y"></a>虽有余阴，<a id="a-4Z"></a>但识受名。</p>
  <p id="a4a">行者得识处已，<a id="a-4b"></a>更求妙定，<a id="a-4c"></a>观识为患，<a id="a-4d"></a>如上说。<a id="a-4e"></a>复次，<a id="a-4f"></a>观识如幻虚诳，<a id="a-4g"></a>属诸因缘而不自在，<a id="a-4h"></a>有缘则生，<a id="a-4i"></a>无缘则灭。<a id="a-4j"></a>识不住情，<a id="a-4k"></a>亦不住缘，<a id="a-4l"></a>亦不住中间，<a id="a-4m"></a>非有住处非无住处，<a id="a-4n"></a>识相如是。<a id="a-4o"></a>世尊说言：<a id="a-4p"></a>“识如幻也。<a id="a-4q"></a>”行者如是思惟已，<a id="a-4r"></a>得离识处。<a id="a-4s"></a>复次，<a id="a-4t"></a>行者作是念：<a id="a-4u"></a>“如五欲虚诳，<a id="a-4v"></a>色亦如是。<a id="a-4w"></a>如色虚诳，<a id="a-4x"></a>虚空亦尔。<a id="a-4y"></a>虚空虚诳，<a id="a-4z"></a>识相亦尔，<a id="a-50"></a>是皆虚诳。<a id="a-51"></a>而众生惑著，<a id="a-52"></a>即谓诸法空无所有，<a id="a-53"></a>是安隐处。<a id="a-54"></a>”作是念已，<a id="a-55"></a>即入无所有处。</p>
  <p id="a56">问曰：<a id="a-57"></a>虚空处、<a id="a-58"></a>无所有处，<a id="a-59"></a>有何差别？</p>
  <p id="a5A">答曰：<a id="a-5B"></a>前者，<a id="a-5C"></a>心想虚空为缘；<a id="a-5D"></a>此中，<a id="a-5E"></a>心想无所有为缘，<a id="a-5F"></a>是为差别。<a id="a-5G"></a>行者入无所有处已，<a id="a-5H"></a>利根者，<a id="a-5I"></a>觉是中犹有受、<a id="a-5J"></a>想、<a id="a-5K"></a>行、<a id="a-5L"></a>识，<a id="a-5M"></a>厌患如先说；<a id="a-5N"></a>钝根者，<a id="a-5O"></a>则不能觉。<a id="a-5P"></a>复次，<a id="a-5Q"></a>离无所有处因缘有三见：<a id="a-5R"></a>有见、<a id="a-5S"></a>无见、<a id="a-5T"></a>非有见非无见。<a id="a-5U"></a>有见，<a id="a-5V"></a>从欲界乃至识处；<a id="a-5W"></a>无见，<a id="a-5X"></a>即是无所有处；<a id="a-5Y"></a>非有非无见，<a id="a-5Z"></a>非想非非想处。<a id="a-5a"></a>是无见应当舍离。<a id="a-5b"></a>何以故？<a id="a-5c"></a>非想非非想虽细，<a id="a-5d"></a>尚应舍离，<a id="a-5e"></a>何况无所有处！<a id="a-5f"></a>作是念已，<a id="a-5g"></a>离无所有处。</p>
  <p id="a5h">问曰：<a id="a-5i"></a>如佛法中，<a id="a-5j"></a>亦有空无所有。<a id="a-5k"></a>若是为实，<a id="a-5l"></a>云何言邪见应当舍离？</p>
  <p id="a5m">答曰：<a id="a-5n"></a>佛法中，<a id="a-5o"></a>为用破著故说，<a id="a-5p"></a>不以为实。<a id="a-5q"></a>无所有处，<a id="a-5r"></a>谓为是实，<a id="a-5s"></a>邪见爱著故。<a id="a-5t"></a>是中众生受定果报已，<a id="a-5u"></a>随业因缘复受诸报，<a id="a-5v"></a>以是故应舍。<a id="a-5w"></a>名虽相似，<a id="a-5x"></a>其实各异。</p>
  <p id="a5y">复次，<a id="a-5z"></a>行者作是念：<a id="a-60"></a>“一切想地皆粗可患，<a id="a-61"></a>如病如痈，<a id="a-62"></a>如疮如箭。<a id="a-63"></a>无想地，<a id="a-64"></a>则是痴处。<a id="a-65"></a>今寂灭微妙第一处，<a id="a-66"></a>所谓非想非无想处。<a id="a-67"></a>”如是观已，<a id="a-68"></a>则离无所有处想地，<a id="a-69"></a>即入非有想非无想处。</p>
  <p id="a6A">问曰：<a id="a-6B"></a>是中为有想，<a id="a-6C"></a>为无想？</p>
  <p id="a6D">答曰：<a id="a-6E"></a>是中有想。</p>
  <p id="a6F">问曰：<a id="a-6G"></a>若有想者，<a id="a-6H"></a>何以但下七地名为想定耶？</p>
  <p id="a6I">答曰：<a id="a-6J"></a>此地中想，<a id="a-6K"></a>微细不利，<a id="a-6L"></a>想用不了故，<a id="a-6M"></a>不名为想。<a id="a-6N"></a>行者心谓是处非有想非无想，<a id="a-6O"></a>是故佛随其本名，<a id="a-6P"></a>说是名非有想非无想处。<a id="a-6Q"></a>钝根者，<a id="a-6R"></a>不觉是中有四阴，<a id="a-6S"></a>便谓涅槃安隐之处，<a id="a-6T"></a>生增上慢，<a id="a-6U"></a>寿八万劫已还堕诸趣。<a id="a-6V"></a>是中四阴虽微深妙，<a id="a-6W"></a>利根者则能觉知，<a id="a-6X"></a>觉知已患厌作是念：<a id="a-6Y"></a>“此亦和合作法，<a id="a-6Z"></a>因缘生法，<a id="a-6a"></a>虚诳不实，<a id="a-6b"></a>如病如痈，<a id="a-6c"></a>如疮如箭，<a id="a-6d"></a>无常、<a id="a-6e"></a>苦、<a id="a-6f"></a>空、<a id="a-6g"></a>无我，<a id="a-6h"></a>亦是后生因缘，<a id="a-6i"></a>应当舍离。<a id="a-6j"></a>以其患故，<a id="a-6k"></a>当学四谛。<a id="a-6l"></a>”</p>
  <p id="a6m"></p>
  <p id="a6n">问曰：<a id="a-6o"></a>舍余地时，<a id="a-6p"></a>何以不言学四谛？</p>
  <p id="a6q">答曰：<a id="a-6r"></a>前以说：<a id="a-6s"></a>“如病如痈，<a id="a-6t"></a>如疮如箭，<a id="a-6u"></a>无常、<a id="a-6v"></a>苦、<a id="a-6w"></a>空、<a id="a-6x"></a>无我”，<a id="a-6y"></a>便为略说四谛，<a id="a-6z"></a>但未广说。<a id="a-70"></a>复次，<a id="a-71"></a>余地无遮无难，<a id="a-72"></a>凡夫有漏道亦能过故；<a id="a-73"></a>而此世间之顶，<a id="a-74"></a>唯有圣人学无漏道乃能得过。<a id="a-75"></a>譬如绳系鸟脚，<a id="a-76"></a>初虽得去，<a id="a-77"></a>绳尽摄还；<a id="a-78"></a>凡夫人亦如是，<a id="a-79"></a>虽过余地，<a id="a-7A"></a>魔王不以为惊；<a id="a-7B"></a>若过有顶之地，<a id="a-7C"></a>魔王大惊，<a id="a-7D"></a>如绳断鸟去。<a id="a-7E"></a>以是故，<a id="a-7F"></a>离余地时不说四谛。<a id="a-7G"></a>有顶地是三界之要门，<a id="a-7H"></a>欲出要门，<a id="a-7I"></a>当学四谛。</p>
  <p id="a7J">问曰：<a id="a-7K"></a>云何为四谛？</p>
  <p id="a7L">答曰：<a id="a-7M"></a>苦谛、<a id="a-7N"></a>集谛、<a id="a-7O"></a>灭谛、<a id="a-7P"></a>道谛。</p>
  <p id="a7Q">苦有二种：<a id="a-7R"></a>一者、<a id="a-7S"></a>身苦，<a id="a-7T"></a>二者、<a id="a-7U"></a>心苦。<a id="a-7V"></a>集亦二种：<a id="a-7W"></a>一者、<a id="a-7X"></a>使，<a id="a-7Y"></a>二者、<a id="a-7Z"></a>恼缠。<a id="a-7a"></a>灭亦二种：<a id="a-7b"></a>一者、<a id="a-7c"></a>有余涅槃，<a id="a-7d"></a>二者、<a id="a-7e"></a>无余涅槃。<a id="a-7f"></a>道亦二种：<a id="a-7g"></a>一者、<a id="a-7h"></a>定，<a id="a-7i"></a>二者、<a id="a-7j"></a>慧。</p>
  <p id="a7k">复次，<a id="a-7l"></a>苦谛有二种：<a id="a-7m"></a>一者、<a id="a-7n"></a>苦谛，<a id="a-7o"></a>二者、<a id="a-7p"></a>苦圣谛。<a id="a-7q"></a>苦谛者，<a id="a-7r"></a>恼相故，<a id="a-7s"></a>所谓五受阴，<a id="a-7t"></a>名为苦谛。<a id="a-7u"></a>苦圣谛者，<a id="a-7v"></a>以知见故修道，<a id="a-7w"></a>是名苦圣谛。<a id="a-7x"></a>集谛有二种：<a id="a-7y"></a>一者、<a id="a-7z"></a>集谛，<a id="a-80"></a>二者、<a id="a-81"></a>集圣谛。<a id="a-82"></a>集谛者，<a id="a-83"></a>出生相，<a id="a-84"></a>所谓爱等诸烦恼，<a id="a-85"></a>名为集谛。<a id="a-86"></a>集圣谛者，<a id="a-87"></a>以断故修道，<a id="a-88"></a>是为集圣谛。<a id="a-89"></a>灭谛有二种：<a id="a-8A"></a>一者、<a id="a-8B"></a>灭谛，<a id="a-8C"></a>二者、<a id="a-8D"></a>灭圣谛。<a id="a-8E"></a>灭谛者，<a id="a-8F"></a>寂灭相，<a id="a-8G"></a>所谓四沙门果，<a id="a-8H"></a>是名灭谛。<a id="a-8I"></a>灭圣谛者，<a id="a-8J"></a>以证故行道，<a id="a-8K"></a>是为灭圣谛。<a id="a-8L"></a>道谛有二种：<a id="a-8M"></a>一者、<a id="a-8N"></a>道谛，<a id="a-8O"></a>二者、<a id="a-8P"></a>道圣谛。<a id="a-8Q"></a>道谛者，<a id="a-8R"></a>出到相，<a id="a-8S"></a>所谓八正道，<a id="a-8T"></a>是名为道谛。<a id="a-8U"></a>道圣谛者，<a id="a-8V"></a>以修故行道，<a id="a-8W"></a>是为道圣谛。</p>
  <p id="a8X">复次，<a id="a-8Y"></a>谛有二种：<a id="a-8Z"></a>总相、<a id="a-8a"></a>别相。<a id="a-8b"></a>总相苦者，<a id="a-8c"></a>五受阴；<a id="a-8d"></a>别相苦者，<a id="a-8e"></a>广分别色阴、<a id="a-8f"></a>受想行识阴。<a id="a-8g"></a>总相集者，<a id="a-8h"></a>能生后身受；<a id="a-8i"></a>别相集者，<a id="a-8j"></a>广分别爱等诸烦恼，<a id="a-8k"></a>及有漏业，<a id="a-8l"></a>五受阴因缘。<a id="a-8m"></a>总相灭者，<a id="a-8n"></a>能生后身爱尽；<a id="a-8o"></a>别相灭者，<a id="a-8p"></a>广分别八十九种尽。<a id="a-8q"></a>总相道者，<a id="a-8r"></a>八圣道；<a id="a-8s"></a>别相道者，<a id="a-8t"></a>广分别从苦法忍乃至无学道。</p>
  <p id="a8u">若不通达四谛者，<a id="a-8v"></a>则轮转五道，<a id="a-8w"></a>往来生死无休息时。<a id="a-8x"></a>以是因缘故，<a id="a-8y"></a>行者应念老病死等一切苦恼，<a id="a-8z"></a>皆由有身；<a id="a-90"></a>譬如一切草木，<a id="a-91"></a>皆从地出。<a id="a-92"></a>如经中说：<a id="a-93"></a>“十方众生所以有身，<a id="a-94"></a>皆为受苦故生。<a id="a-95"></a>譬如毒食，<a id="a-96"></a>若好若丑皆为杀人。<a id="a-97"></a>若无身心者，<a id="a-98"></a>死苦则无所寄。<a id="a-99"></a>如恶风摧折大树，<a id="a-9A"></a>若无树者则无所坏。<a id="a-9B"></a>”如是略说身心受苦之本。<a id="a-9C"></a>如虚空，<a id="a-9D"></a>风之本；<a id="a-9E"></a>木是火之本；<a id="a-9F"></a>地是水之本；<a id="a-9G"></a>身是苦之本。<a id="a-9H"></a>复次，<a id="a-9I"></a>如地常是坚相，<a id="a-9J"></a>水常为湿相，<a id="a-9K"></a>火常为热相，<a id="a-9L"></a>风常为动相，<a id="a-9M"></a>身、<a id="a-9N"></a>心常为苦相。<a id="a-9O"></a>所以者何？<a id="a-9P"></a>以有身故，<a id="a-9Q"></a>则老病死、<a id="a-9R"></a>饥渴寒热、<a id="a-9S"></a>风雨等苦常随逐之；<a id="a-9T"></a>以有心故，<a id="a-9U"></a>忧愁怖畏、<a id="a-9V"></a>瞋恼嫉妒等苦常随逐之。<a id="a-9W"></a>若知现在身苦，<a id="a-9X"></a>过去苦亦尔；<a id="a-9Y"></a>如现在、<a id="a-9Z"></a>过去身苦，<a id="a-9a"></a>未来亦尔。<a id="a-9b"></a>譬如见今谷种生谷，<a id="a-9c"></a>比知过去、<a id="a-9d"></a>未来亦皆如是。<a id="a-9e"></a>又如现在火热相，<a id="a-9f"></a>比知过去、<a id="a-9g"></a>未来火亦热如是。<a id="a-9h"></a>若无身、<a id="a-9i"></a>心，<a id="a-9j"></a>前则无苦，<a id="a-9k"></a>今亦无苦，<a id="a-9l"></a>后亦无苦。<a id="a-9m"></a>当知三世苦痛，<a id="a-9n"></a>皆从身、<a id="a-9o"></a>心而有。<a id="a-9p"></a>是故应观苦谛，<a id="a-9q"></a>如是心生厌患。<a id="a-9r"></a>是苦因缘，<a id="a-9s"></a>唯从爱等诸烦恼生，<a id="a-9t"></a>非天非时非自然，<a id="a-9u"></a>亦非无因缘；<a id="a-9v"></a>若离烦恼，<a id="a-9w"></a>则不有生。<a id="a-9x"></a>当知世间皆从爱等烦恼生，<a id="a-9y"></a>如人造事皆欲以为先，<a id="a-9z"></a>以是故诸烦恼是苦因缘。<a id="a-A0"></a>复次，<a id="a-A1"></a>由爱水故受身，<a id="a-A2"></a>若无爱水则不受身；<a id="a-A3"></a>如干土不能著壁，<a id="a-A4"></a>以水和之则有所著。<a id="a-A5"></a>复次，<a id="a-A6"></a>因诸烦恼是故受身种种不同。<a id="a-A7"></a>如多欲者受多欲形，<a id="a-A8"></a>多瞋恚者受多瞋恚形，<a id="a-A9"></a>多痴者受多痴形，<a id="a-AA"></a>烦恼薄者受薄烦恼形。<a id="a-AB"></a>见今果报异故，<a id="a-AC"></a>知昔因缘各别；<a id="a-AD"></a>来世随烦恼受身差别亦如是，<a id="a-AE"></a>随业受身。<a id="a-AF"></a>若不为瞋恚，<a id="a-AG"></a>则不受毒蛇形，<a id="a-AH"></a>一切余形亦如是。<a id="a-AI"></a>以是故当知，<a id="a-AJ"></a>爱等诸烦恼，<a id="a-AK"></a>一切苦因缘。<a id="a-AL"></a>苦因缘尽故，<a id="a-AM"></a>则苦尽涅槃。<a id="a-AN"></a>涅槃名离欲，<a id="a-AO"></a>断诸烦恼常不变异。<a id="a-AP"></a>是中无生无老无病无死，<a id="a-AQ"></a>无爱别离苦、<a id="a-AR"></a>怨憎会苦，<a id="a-AS"></a>常乐不退。<a id="a-AT"></a>行者得涅槃灭度时都无所去，<a id="a-AU"></a>名为寂灭。<a id="a-AV"></a>譬如燃灯膏尽则灭不至诸方，<a id="a-AW"></a>是名灭谛，<a id="a-AX"></a>得涅槃方便道。</p>
  <p id="aAY">定分有三种，<a id="a-AZ"></a>慧分有二种，<a id="a-Aa"></a>戒分有三种。<a id="a-Ab"></a>住是戒中，<a id="a-Ac"></a>修行定、<a id="a-Ad"></a>慧，<a id="a-Ae"></a>所谓：<a id="a-Af"></a>于四谛中慧能决了，<a id="a-Ag"></a>是名正见；<a id="a-Ah"></a>随正见觉法发起，<a id="a-Ai"></a>是为正思惟。<a id="a-Aj"></a>是名慧分二种。<a id="a-Ak"></a>正定、<a id="a-Al"></a>正念、<a id="a-Am"></a>正精进，<a id="a-An"></a>是名定分三种。<a id="a-Ao"></a>正语、<a id="a-Ap"></a>正业、<a id="a-Aq"></a>正命，<a id="a-Ar"></a>是名戒分三种。<a id="a-As"></a>住净戒故，<a id="a-At"></a>诸烦恼芽不令增长，<a id="a-Au"></a>势力衰薄。<a id="a-Av"></a>如非时种芽不增长，<a id="a-Aw"></a>诸烦恼力来，<a id="a-Ax"></a>定分能遮。<a id="a-Ay"></a>如大山堰水，<a id="a-Az"></a>水不能破坏；<a id="a-B0"></a>譬如咒术能禁毒蛇，<a id="a-B1"></a>虽复有毒不能害人；<a id="a-B2"></a>定分亦如是。<a id="a-B3"></a>慧能拔诸烦恼根本，<a id="a-B4"></a>如夏水暴涨，<a id="a-B5"></a>岸上诸树无不漂拔。<a id="a-B6"></a>行此三分八道真直正路，<a id="a-B7"></a>能灭苦因，<a id="a-B8"></a>毕竟安隐，<a id="a-B9"></a>常乐无为。<a id="a-BA"></a>若方便初习其门则有十事：<a id="a-BB"></a>一者、<a id="a-BC"></a>心专正。<a id="a-BD"></a>种种外事来坏不能移转。<a id="a-BE"></a>如四边风起，<a id="a-BF"></a>山不倾动。<a id="a-BG"></a>二者、<a id="a-BH"></a>质直。<a id="a-BI"></a>闻师说法不见长短，<a id="a-BJ"></a>心无增减，<a id="a-BK"></a>随教无疑。<a id="a-BL"></a>譬如入稠林采木，<a id="a-BM"></a>直者易出，<a id="a-BN"></a>曲者难出；<a id="a-BO"></a>如是三界稠林，<a id="a-BP"></a>直者易出，<a id="a-BQ"></a>曲者难出。<a id="a-BR"></a>佛法中唯直是用，<a id="a-BS"></a>曲者遗弃。<a id="a-BT"></a>三者、<a id="a-BU"></a>惭愧。<a id="a-BV"></a>是第一上服最妙庄严。<a id="a-BW"></a>惭愧为钩，<a id="a-BX"></a>制诸恶心。<a id="a-BY"></a>有惭有愧，<a id="a-BZ"></a>真为是人；<a id="a-Ba"></a>若无惭愧，<a id="a-Bb"></a>畜生无异。<a id="a-Bc"></a>四者、<a id="a-Bd"></a>不放逸。<a id="a-Be"></a>一切善法之根本。<a id="a-Bf"></a>如世间放逸失诸利事，<a id="a-Bg"></a>行者放逸失涅槃利。<a id="a-Bh"></a>当知放逸如怨如贼，<a id="a-Bi"></a>心常远离；<a id="a-Bj"></a>当知不放逸如君父师长，<a id="a-Bk"></a>应遵承不舍。<a id="a-Bl"></a>五者、<a id="a-Bm"></a>远离。<a id="a-Bn"></a>因此远离成不放逸。<a id="a-Bo"></a>若近五欲，<a id="a-Bp"></a>诸情开发。<a id="a-Bq"></a>先常身离聚落，<a id="a-Br"></a>次心远离，<a id="a-Bs"></a>不念世事。<a id="a-Bt"></a>六者、<a id="a-Bu"></a>少欲。<a id="a-Bv"></a>资生之物心不多求，<a id="a-Bw"></a>多求故则堕众恼。<a id="a-Bx"></a>七者、<a id="a-By"></a>知足。<a id="a-Bz"></a>有人虽复少欲，<a id="a-C0"></a>乐著好物则败道心，<a id="a-C1"></a>是故智者趣足而已。<a id="a-C2"></a>八者、<a id="a-C3"></a>心不系著。<a id="a-C4"></a>若弟子、<a id="a-C5"></a>檀越、<a id="a-C6"></a>知识、<a id="a-C7"></a>亲里，<a id="a-C8"></a>若问讯迎送多营多事，<a id="a-C9"></a>如是等者，<a id="a-CA"></a>毁败道故不应系著。<a id="a-CB"></a>九者、<a id="a-CC"></a>不乐世乐。<a id="a-CD"></a>若歌舞伎乐，<a id="a-CE"></a>良时好日选择吉凶，<a id="a-CF"></a>一切世事悉不喜乐。<a id="a-CG"></a>十者、<a id="a-CH"></a>忍辱。<a id="a-CI"></a>行者求道时，<a id="a-CJ"></a>当忍十事：<a id="a-CK"></a>一、<a id="a-CL"></a>蚊虻侵害，<a id="a-CM"></a>二、<a id="a-CN"></a>蛇蚖毒螫，<a id="a-CO"></a>三者、<a id="a-CP"></a>毒兽，<a id="a-CQ"></a>四者、<a id="a-CR"></a>骂詈诽谤，<a id="a-CS"></a>五者、<a id="a-CT"></a>打掷加害，<a id="a-CU"></a>六者、<a id="a-CV"></a>病痛，<a id="a-CW"></a>七饥，<a id="a-CX"></a>八渴，<a id="a-CY"></a>九寒，<a id="a-CZ"></a>十热。<a id="a-Ca"></a>如是恼事，<a id="a-Cb"></a>行者忍之莫令有胜，<a id="a-Cc"></a>常胜此事。<a id="a-Cd"></a>复次，<a id="a-Ce"></a>如人识知病相，<a id="a-Cf"></a>知病因缘，<a id="a-Cg"></a>知除病药，<a id="a-Ch"></a>得看病人，<a id="a-Ci"></a>随意所须不久当差。<a id="a-Cj"></a>行者如是，<a id="a-Ck"></a>知实苦相，<a id="a-Cl"></a>知苦因缘，<a id="a-Cm"></a>知苦尽道，<a id="a-Cn"></a>知得善师同学，<a id="a-Co"></a>如是不久得安隐寂灭。</p>
  <p id="aCp">问曰：<a id="a-Cq"></a>以得非想非非想处，<a id="a-Cr"></a>入深禅定，<a id="a-Cs"></a>唯有上地结使微薄，<a id="a-Ct"></a>心已柔软，<a id="a-Cu"></a>不应种种因缘、<a id="a-Cv"></a>种种譬喻观是四谛。<a id="a-Cw"></a>似若不信！</p>
  <p id="aCx">答曰：<a id="a-Cy"></a>非但为有顶者说！<a id="a-Cz"></a>总为一切有顶之人，<a id="a-D0"></a>但观无色界四阴无常、<a id="a-D1"></a>苦、<a id="a-D2"></a>空、<a id="a-D3"></a>无我，<a id="a-D4"></a>如病如疮，<a id="a-D5"></a>如箭入心，<a id="a-D6"></a>无常、<a id="a-D7"></a>苦、<a id="a-D8"></a>空、<a id="a-D9"></a>无我，<a id="a-DA"></a>皆是因缘虚诳作法。<a id="a-DB"></a>观涅槃上妙安隐快乐，<a id="a-DC"></a>非为作法，<a id="a-DD"></a>真实不虚。<a id="a-DE"></a>灭三毒三衰，<a id="a-DF"></a>身心苦灭，<a id="a-DG"></a>常呵四阴及其因缘，<a id="a-DH"></a>则名苦谛、<a id="a-DI"></a>集谛；<a id="a-DJ"></a>赞叹涅槃及涅槃道，<a id="a-DK"></a>是名尽谛、<a id="a-DL"></a>道谛。</p>
  <p id="aDM">行者得四禅、<a id="a-DN"></a>四无色定，<a id="a-DO"></a>心已柔软，<a id="a-DP"></a>若求五神通，<a id="a-DQ"></a>依第四禅则易得。<a id="a-DR"></a>若依初禅、<a id="a-DS"></a>二禅、<a id="a-DT"></a>三禅，<a id="a-DU"></a>虽复可得，<a id="a-DV"></a>求之甚难，<a id="a-DW"></a>得亦不固。<a id="a-DX"></a>所以者何？<a id="a-DY"></a>初禅觉观乱定故，<a id="a-DZ"></a>二禅喜多故，<a id="a-Da"></a>三禅乐多故，<a id="a-Db"></a>与定相违。<a id="a-Dc"></a>四如意分皆是定相，<a id="a-Dd"></a>唯第四禅无苦无乐、<a id="a-De"></a>无忧无喜、<a id="a-Df"></a>无出入息，<a id="a-Dg"></a>诸圣所住快乐安隐。<a id="a-Dh"></a>是故行者当依第四禅，<a id="a-Di"></a>修四如意分，<a id="a-Dj"></a>所谓欲定行法成就如意，<a id="a-Dk"></a>精进定、<a id="a-Dl"></a>心定、<a id="a-Dm"></a>思惟定行法成就如意。<a id="a-Dn"></a>依是住者，<a id="a-Do"></a>无事不得。</p>
  <p id="aDp">问曰：<a id="a-Dq"></a>云何欲定行法成就如意？</p>
  <p id="aDr">答曰：<a id="a-Ds"></a>“欲”名欲于所求之事，<a id="a-Dt"></a>“定”名一心无有增减，<a id="a-Du"></a>“行法”名信念巧慧喜乐等助成欲定。<a id="a-Dv"></a>因欲为主，<a id="a-Dw"></a>得定故名为欲定；<a id="a-Dx"></a>精进定、<a id="a-Dy"></a>心定、<a id="a-Dz"></a>思惟定亦如是。<a id="a-E0"></a>行者观欲，<a id="a-E1"></a>莫令有增有减，<a id="a-E2"></a>莫令内多摄外多散，<a id="a-E3"></a>柔软平等调和堪用；<a id="a-E4"></a>犹如弹琴调其缓急，<a id="a-E5"></a>随作何曲。<a id="a-E6"></a>精进心思惟亦尔。<a id="a-E7"></a>如行者，<a id="a-E8"></a>学飞欲飞，<a id="a-E9"></a>是名欲；<a id="a-EA"></a>摄诸散心，<a id="a-EB"></a>集助行法，<a id="a-EC"></a>是名精进心；<a id="a-ED"></a>能举身离身心粗重睡掉等，<a id="a-EE"></a>心则轻便，<a id="a-EF"></a>以心轻故能举其身，<a id="a-EG"></a>是名心；<a id="a-EH"></a>筹量欲、<a id="a-EI"></a>精进、<a id="a-EJ"></a>心多少，<a id="a-EK"></a>能举身未能坏内外诸色味，<a id="a-EL"></a>是名思惟。<a id="a-EM"></a>依四如意分，<a id="a-EN"></a>能具足一切功德，<a id="a-EO"></a>何况五通！</p>
  <p id="aEP">问曰：<a id="a-EQ"></a>五神通，<a id="a-ER"></a>何者先生？</p>
  <p id="aES">答曰：<a id="a-ET"></a>随所乐者为先。</p>
  <p id="aEU">问曰：<a id="a-EV"></a>若尔者，<a id="a-EW"></a>何以变化神通在初？</p>
  <p id="aEX">答曰：<a id="a-EY"></a>五神通多为众生。<a id="a-EZ"></a>所以者何？<a id="a-Ea"></a>如慧解脱阿罗汉，<a id="a-Eb"></a>既得阿罗汉，<a id="a-Ec"></a>作是念言：<a id="a-Ed"></a>“有众生多钝根者，<a id="a-Ee"></a>不信道事，<a id="a-Ef"></a>轻慢佛法。<a id="a-Eg"></a>我得难事漏尽神通，<a id="a-Eh"></a>如何不起神通教化众生而令堕罪？<a id="a-Ei"></a>又佛大悲利益众生！<a id="a-Ej"></a>我为弟子，<a id="a-Ek"></a>应以神通助益众生。<a id="a-El"></a>”然诸众生多以现事而得利益，<a id="a-Em"></a>神变感动贵贱大众无不倾伏，<a id="a-En"></a>余通无有是者。<a id="a-Eo"></a>以是故，<a id="a-Ep"></a>变化神通在初。</p>
  <p id="aEq">问曰：<a id="a-Er"></a>天身火大多故，<a id="a-Es"></a>身有光明，<a id="a-Et"></a>亦能升虚疾去。<a id="a-Eu"></a>鬼神风大多故，<a id="a-Ev"></a>身则轻疾，<a id="a-Ew"></a>无所触碍。<a id="a-Ex"></a>龙身水多故，<a id="a-Ey"></a>心念生水，<a id="a-Ez"></a>亦能变动。<a id="a-F0"></a>人身地大多故，<a id="a-F1"></a>轻动相少，<a id="a-F2"></a>云何能飞？</p>
  <p id="aF3">答曰：<a id="a-F4"></a>以人身地种轻动相少故，<a id="a-F5"></a>求学神通。<a id="a-F6"></a>如天如神，<a id="a-F7"></a>何用通为？<a id="a-F8"></a>如地虽重，<a id="a-F9"></a>以水力故，<a id="a-FA"></a>地则为动；<a id="a-FB"></a>如是心力故，<a id="a-FC"></a>能举其身。<a id="a-FD"></a>譬如猕猴从高坠落而不伤身，<a id="a-FE"></a>人堕则伤，<a id="a-FF"></a>以猕猴心力轻疾强故无损；<a id="a-FG"></a>当知身通如是，<a id="a-FH"></a>心力强故。<a id="a-FI"></a>又如人能浮，<a id="a-FJ"></a>虽在深水而不沉没，<a id="a-FK"></a>心方便力故能持其身；<a id="a-FL"></a>以是故当知，<a id="a-FM"></a>人身虽重，<a id="a-FN"></a>心力强故，<a id="a-FO"></a>身飞虚空。</p>
  <p id="aFP">问曰：<a id="a-FQ"></a>如是可信，<a id="a-FR"></a>云何当学？</p>
  <p id="aFS">答曰：<a id="a-FT"></a>若行者住于第四禅，<a id="a-FU"></a>依四如意分，<a id="a-FV"></a>一心摄念观身，<a id="a-FW"></a>处处虚空如藕根孔，<a id="a-FX"></a>取身轻疾相。<a id="a-FY"></a>习之不已，<a id="a-FZ"></a>身与心合，<a id="a-Fa"></a>如铁与火合，<a id="a-Fb"></a>灭身粗重相，<a id="a-Fc"></a>但有轻疾身。<a id="a-Fd"></a>与欲、<a id="a-Fe"></a>精进、<a id="a-Ff"></a>思惟及助行法合，<a id="a-Fg"></a>欲等善行力故，<a id="a-Fh"></a>身则随逐；<a id="a-Fi"></a>如火在铁，<a id="a-Fj"></a>轻软中用。<a id="a-Fk"></a>又复色界四大造色，<a id="a-Fl"></a>在此身中与身和合，<a id="a-Fm"></a>令身轻便随意能去；<a id="a-Fn"></a>如人服药，<a id="a-Fo"></a>令心了了，<a id="a-Fp"></a>身则轻便。<a id="a-Fq"></a>譬如色界四大造色明净，<a id="a-Fr"></a>在此身故，<a id="a-Fs"></a>眼则明净；<a id="a-Ft"></a>如人学跳，<a id="a-Fu"></a>久之转工，<a id="a-Fv"></a>绝于余人；<a id="a-Fw"></a>如鸟子学飞，<a id="a-Fx"></a>渐渐转远。<a id="a-Fy"></a>身通如是，<a id="a-Fz"></a>初得之时，<a id="a-G0"></a>或一丈二丈，<a id="a-G1"></a>渐能远飞。<a id="a-G2"></a>是变化神通有四种：<a id="a-G3"></a>一者、<a id="a-G4"></a>身飞虚空，<a id="a-G5"></a>如鸟飞行；<a id="a-G6"></a>二者、<a id="a-G7"></a>远能令近；<a id="a-G8"></a>三者、<a id="a-G9"></a>此灭彼出；<a id="a-GA"></a>四者、<a id="a-GB"></a>犹如意疾。<a id="a-GC"></a>弹指之顷有六十念，<a id="a-GD"></a>一念中间能越无量阿僧祇恒河沙国土，<a id="a-GE"></a>随念即至。<a id="a-GF"></a>用是神通，<a id="a-GG"></a>身得自在，<a id="a-GH"></a>一身能为多身，<a id="a-GI"></a>多身能为一身；<a id="a-GJ"></a>大能为小，<a id="a-GK"></a>小能为大；<a id="a-GL"></a>重若须弥，<a id="a-GM"></a>轻如鸿毛，<a id="a-GN"></a>如是等所作如意。</p>
  <p id="aGO">复次，<a id="a-GP"></a>菩萨得是身通，<a id="a-GQ"></a>一念之顷度恒河沙国土。<a id="a-GR"></a>然众生见菩萨到彼，<a id="a-GS"></a>而菩萨不动于本处；<a id="a-GT"></a>于彼说法教化，<a id="a-GU"></a>此亦不废。<a id="a-GV"></a>或有天人著常颠倒，<a id="a-GW"></a>可以神通度者，<a id="a-GX"></a>现烧三千大千国土；<a id="a-GY"></a>而众生见三千大千国土焚烧破坏，<a id="a-GZ"></a>而国土无损。<a id="a-Ga"></a>有众生心生憍慢，<a id="a-Gb"></a>现作手执金刚杵，<a id="a-Gc"></a>从金刚中出火，<a id="a-Gd"></a>见者怖畏，<a id="a-Ge"></a>归伏礼敬。<a id="a-Gf"></a>有人乐著转轮圣王身，<a id="a-Gg"></a>即现转轮圣王而为说法；<a id="a-Gh"></a>或现释提桓因，<a id="a-Gi"></a>或现魔王，<a id="a-Gj"></a>或现声闻、<a id="a-Gk"></a>辟支佛，<a id="a-Gl"></a>或现佛身，<a id="a-Gm"></a>随所乐身而为说法。<a id="a-Gn"></a>菩萨或复在虚空中结跏趺坐，<a id="a-Go"></a>从身四边悉放种种光明而为说法。<a id="a-Gp"></a>或时众生乐杂色庄严，<a id="a-Gq"></a>即为现三千大千国土七宝庄严，<a id="a-Gr"></a>幢幡华盖百种伎乐，<a id="a-Gs"></a>处中说法。<a id="a-Gt"></a>或令三千大千国土为一海水，<a id="a-Gu"></a>青莲红华覆盖水上，<a id="a-Gv"></a>于上说法。<a id="a-Gw"></a>或坐须弥山上，<a id="a-Gx"></a>以梵音声说法，<a id="a-Gy"></a>普闻诸国。<a id="a-Gz"></a>或时众生不见其形，<a id="a-H0"></a>但闻说法之声。<a id="a-H1"></a>或作乾闼婆身，<a id="a-H2"></a>伎乐音声令其心悦，<a id="a-H3"></a>然后说法。<a id="a-H4"></a>或现龙王雷电霹雳，<a id="a-H5"></a>而以说法。<a id="a-H6"></a>如是种种因缘方便，<a id="a-H7"></a>而现神变开引众生。</p>
  <p id="aH8">问曰：<a id="a-H9"></a>是神通变化诸物，<a id="a-HA"></a>云何而不虚妄？</p>
  <p id="aHB">答曰：<a id="a-HC"></a>行者先知诸法虚诳，<a id="a-HD"></a>如幻如化。<a id="a-HE"></a>譬如调泥，<a id="a-HF"></a>随意所作；<a id="a-HG"></a>如福德之人，<a id="a-HH"></a>尚能夏有雪，<a id="a-HI"></a>冬生华，<a id="a-HJ"></a>河不流；<a id="a-HK"></a>又如仙人瞋怒，<a id="a-HL"></a>令虎狼师子变为石身；<a id="a-HM"></a>何况神通定力而不变物？<a id="a-HN"></a>复次，<a id="a-HO"></a>一切物中各有气分，<a id="a-HP"></a>取其分相神力广之，<a id="a-HQ"></a>余者隐没。<a id="a-HR"></a>如经说：<a id="a-HS"></a>“有比丘神力心得自在，<a id="a-HT"></a>见有大木欲令为地，<a id="a-HU"></a>即皆是地。<a id="a-HV"></a>所以者何？<a id="a-HW"></a>木有地分故。<a id="a-HX"></a>若水、<a id="a-HY"></a>火、<a id="a-HZ"></a>风亦如是。<a id="a-Ha"></a>若作金银种种宝物，<a id="a-Hb"></a>随意悉作。<a id="a-Hc"></a>何以故？<a id="a-Hd"></a>木有净分故。<a id="a-He"></a>”</p>
  <p id="aHf">问曰：<a id="a-Hg"></a>物变如是，<a id="a-Hh"></a>化无本末，<a id="a-Hi"></a>其事云何？</p>
  <p id="aHj">答曰：<a id="a-Hk"></a>有言虚空中四大所造微尘，<a id="a-Hl"></a>化心力故令诸微尘合成化人。<a id="a-Hm"></a>譬如人死，<a id="a-Hn"></a>或生天上，<a id="a-Ho"></a>或生地狱，<a id="a-Hp"></a>罪福因缘故；<a id="a-Hq"></a>和合微尘为化亦如是等，<a id="a-Hr"></a>是物变化神通相。</p>
  <p id="aHs">若行者欲求天耳，<a id="a-Ht"></a>亦以第四禅为本，<a id="a-Hu"></a>修四如意分，<a id="a-Hv"></a>如上所说。<a id="a-Hw"></a>调柔其心，<a id="a-Hx"></a>属念大众音声，<a id="a-Hy"></a>取种种声相。<a id="a-Hz"></a>所闻之声，<a id="a-I0"></a>常当想念；<a id="a-I1"></a>若心余缘，<a id="a-I2"></a>摄之令还。<a id="a-I3"></a>常当一心修念，<a id="a-I4"></a>即于耳中，<a id="a-I5"></a>得色界四大所造清净之色，<a id="a-I6"></a>是名修习天耳。<a id="a-I7"></a>以是天耳，<a id="a-I8"></a>闻十方无量国土音声，<a id="a-I9"></a>所谓天声、<a id="a-IA"></a>人声、<a id="a-IB"></a>龙声、<a id="a-IC"></a>阿修罗声、<a id="a-ID"></a>乾闼婆声、<a id="a-IE"></a>栴陀罗声、<a id="a-IF"></a>摩睺勒声，<a id="a-IG"></a>及畜生、<a id="a-IH"></a>饿鬼之声，<a id="a-II"></a>地狱苦痛粗细大小音声等，<a id="a-IJ"></a>皆悉听闻。</p>
  <p id="aIK">菩萨定心转深，<a id="a-IL"></a>乃闻十方诸佛音声，<a id="a-IM"></a>从佛闻法而不取相，<a id="a-IN"></a>以法为真，<a id="a-IO"></a>法为最上，<a id="a-IP"></a>而依深义，<a id="a-IQ"></a>不依于语。<a id="a-IR"></a>云何深义？<a id="a-IS"></a>所谓知诸法空无相无作，<a id="a-IT"></a>不生邪见，<a id="a-IU"></a>于义亦不得义，<a id="a-IV"></a>不可得中亦无得相，<a id="a-IW"></a>是依深义，<a id="a-IX"></a>不依语言。</p>
  <p id="aIY">复次，<a id="a-IZ"></a>行者依了义经，<a id="a-Ia"></a>不依非了义经。<a id="a-Ib"></a>了义经者，<a id="a-Ic"></a>若能依义，<a id="a-Id"></a>一切诸经皆是了义。<a id="a-Ie"></a>义毕竟空，<a id="a-If"></a>不可说相故，<a id="a-Ig"></a>是以诸经皆是了义。<a id="a-Ih"></a>若不依义，<a id="a-Ii"></a>是人于诸经皆不了义。<a id="a-Ij"></a>所以者何？<a id="a-Ik"></a>以无深智，<a id="a-Il"></a>随逐音声故。<a id="a-Im"></a>是音声实相亦入深义，<a id="a-In"></a>俱不可说，<a id="a-Io"></a>是名分别了义经，<a id="a-Ip"></a>不非了义经。</p>
  <p id="aIq">复次，<a id="a-Ir"></a>行者依智而不依识。<a id="a-Is"></a>何以故？<a id="a-It"></a>行者知是识相，<a id="a-Iu"></a>从因缘和合生，<a id="a-Iv"></a>无有自性，<a id="a-Iw"></a>无色无对不可见，<a id="a-Ix"></a>无知无识虚诳如幻。<a id="a-Iy"></a>如是知识相，<a id="a-Iz"></a>识即为智，<a id="a-J0"></a>是故依智而不依识。<a id="a-J1"></a>行者虽复生识，<a id="a-J2"></a>若识若智而不生著，<a id="a-J3"></a>知识如相，<a id="a-J4"></a>识即为智相。<a id="a-J5"></a>以是智相，<a id="a-J6"></a>为众生说。</p>
  <p id="aJ7">复次，<a id="a-J8"></a>行者依法不依人。<a id="a-J9"></a>何以故？<a id="a-JA"></a>若佛法中实有人者，<a id="a-JB"></a>无有清净得解脱者。<a id="a-JC"></a>而一切法无我无人，<a id="a-JD"></a>但随俗故说有人有我。<a id="a-JE"></a>以是故，<a id="a-JF"></a>行者依法不依人。<a id="a-JG"></a>所谓法者，<a id="a-JH"></a>诸法之性；<a id="a-JI"></a>法性者，<a id="a-JJ"></a>无生性；<a id="a-JK"></a>是无生性者，<a id="a-JL"></a>毕竟空；<a id="a-JM"></a>是毕竟空者，<a id="a-JN"></a>不可说者是。<a id="a-JO"></a>何以故？<a id="a-JP"></a>以语说法，<a id="a-JQ"></a>法中无语，<a id="a-JR"></a>语中无法。<a id="a-JS"></a>语则是无语相，<a id="a-JT"></a>一切语言非语言相。</p>
  <p id="aJU">以是故经说：<a id="a-JV"></a>“无示无说，<a id="a-JW"></a>是名佛法。<a id="a-JX"></a>”行者以天耳闻诸佛法，<a id="a-JY"></a>若人若法不生著见。<a id="a-JZ"></a>若分别二相，<a id="a-Ja"></a>非为佛法；<a id="a-Jb"></a>若无二相，<a id="a-Jc"></a>则是佛法。<a id="a-Jd"></a>行者依止天耳力故，<a id="a-Je"></a>闻甚深之法，<a id="a-Jf"></a>以教化众生，<a id="a-Jg"></a>是名天耳神通。</p>
  <p id="aJh">若行者欲得他心智，<a id="a-Ji"></a>先自观心，<a id="a-Jj"></a>取心生相、<a id="a-Jk"></a>住相、<a id="a-Jl"></a>灭相，<a id="a-Jm"></a>亦知心垢相、<a id="a-Jn"></a>净相、<a id="a-Jo"></a>定相、<a id="a-Jp"></a>乱相等，<a id="a-Jq"></a>复观心所缘垢净、<a id="a-Jr"></a>近远、<a id="a-Js"></a>多少等。<a id="a-Jt"></a>自取内外心相已，<a id="a-Ju"></a>然缘观众生色，<a id="a-Jv"></a>取欲相心、<a id="a-Jw"></a>瞋相心、<a id="a-Jx"></a>慢相心、<a id="a-Jy"></a>悭相心、<a id="a-Jz"></a>嫉相心、<a id="a-K0"></a>忧相心、<a id="a-K1"></a>畏相心、<a id="a-K2"></a>语言音声种种所作相心等，<a id="a-K3"></a>作是念：<a id="a-K4"></a>“时如我心，<a id="a-K5"></a>生时、<a id="a-K6"></a>住时、<a id="a-K7"></a>灭时，<a id="a-K8"></a>彼亦如是，<a id="a-K9"></a>自知心所缘，<a id="a-KA"></a>他亦如是。<a id="a-KB"></a>我心有如是色相、<a id="a-KC"></a>语言所作相，<a id="a-KD"></a>他亦如是。<a id="a-KE"></a>”常修学心相，<a id="a-KF"></a>如是习已得他心通。</p>
  <p id="aKG">是时但缘他心心数法，<a id="a-KH"></a>如明眼者观净水中鱼，<a id="a-KI"></a>有大小好丑悉皆见之；<a id="a-KJ"></a>虽有水覆，<a id="a-KK"></a>以水净故不以为碍。<a id="a-KL"></a>行者如是，<a id="a-KM"></a>知他心通力故，<a id="a-KN"></a>众生虽身覆心而能见之。<a id="a-KO"></a>既得心通，<a id="a-KP"></a>或时在大众说法，<a id="a-KQ"></a>先知其心，<a id="a-KR"></a>知是众生以何深心、<a id="a-KS"></a>行何法、<a id="a-KT"></a>何因缘、<a id="a-KU"></a>有何相、<a id="a-KV"></a>喜何事。<a id="a-KW"></a>知自心清净故，<a id="a-KX"></a>知众生心亦可清净。<a id="a-KY"></a>如净镜中，<a id="a-KZ"></a>随所有色若长若短、<a id="a-Ka"></a>方圆粗细等，<a id="a-Kb"></a>如本相现，<a id="a-Kc"></a>不增不减。<a id="a-Kd"></a>所以者何？<a id="a-Ke"></a>镜清净故，<a id="a-Kf"></a>镜虽不分别而显其相；<a id="a-Kg"></a>行者亦如是，<a id="a-Kh"></a>自心清净故，<a id="a-Ki"></a>诸法无一定相，<a id="a-Kj"></a>常清净故，<a id="a-Kk"></a>众生心心数法皆悉知之。</p>
  <p id="aKl">若众中多淫欲者，<a id="a-Km"></a>即知其心，<a id="a-Kn"></a>为说离淫欲法；<a id="a-Ko"></a>恚、<a id="a-Kp"></a>痴亦如是。<a id="a-Kq"></a>何以故？<a id="a-Kr"></a>心实相无染、<a id="a-Ks"></a>无瞋、<a id="a-Kt"></a>无痴。<a id="a-Ku"></a>若众中求声闻乘者，<a id="a-Kv"></a>亦知其心而为说法；<a id="a-Kw"></a>虽为说法，<a id="a-Kx"></a>知法性亦无有小。<a id="a-Ky"></a>求辟支佛道者，<a id="a-Kz"></a>亦知其心而为说法；<a id="a-L0"></a>虽为说法，<a id="a-L1"></a>知法性亦无有中。<a id="a-L2"></a>若求大乘者，<a id="a-L3"></a>亦知其心而为说法；<a id="a-L4"></a>虽为说法，<a id="a-L5"></a>知法性亦无有大。<a id="a-L6"></a>行者如是，<a id="a-L7"></a>等随众生心而为说法，<a id="a-L8"></a>亦不分别心相。<a id="a-L9"></a>虽分别三乘说法，<a id="a-LA"></a>而不坏法性。<a id="a-LB"></a>不坏法性故，<a id="a-LC"></a>悉知一切众生心所行。<a id="a-LD"></a>虽自用心知他心，<a id="a-LE"></a>于彼此心无逆无顺，<a id="a-LF"></a>亦知一切众生心心相续如水流。<a id="a-LG"></a>如知心性，<a id="a-LH"></a>法性亦如是。<a id="a-LI"></a>以他心智知众生心而为说法，<a id="a-LJ"></a>则不害也！<a id="a-LK"></a>是名知他心智神通。</p>
  <p id="aLL">若行者欲知宿命，<a id="a-LM"></a>先自觉知今所经事、<a id="a-LN"></a>向所经事，<a id="a-LO"></a>转至昨夜、<a id="a-LP"></a>昨日、<a id="a-LQ"></a>前日，<a id="a-LR"></a>如是一月，<a id="a-LS"></a>从今岁乃至孩童。<a id="a-LT"></a>譬如行道，<a id="a-LU"></a>到所至处，<a id="a-LV"></a>思惟忆念所经游处。<a id="a-LW"></a>如是习已，<a id="a-LX"></a>善修定力故，<a id="a-LY"></a>忆念生时、<a id="a-LZ"></a>处胎时，<a id="a-La"></a>知某处死、<a id="a-Lb"></a>此胎生，<a id="a-Lc"></a>知是一世、<a id="a-Ld"></a>二世、<a id="a-Le"></a>三世乃至百世、<a id="a-Lf"></a>千万无量亿世。<a id="a-Lg"></a>以宿命智，<a id="a-Lh"></a>自知己身及他恒河沙劫所经由事，<a id="a-Li"></a>悉皆念知。<a id="a-Lj"></a>以宿命事，<a id="a-Lk"></a>教化众生，<a id="a-Ll"></a>作如是言：<a id="a-Lm"></a>“我某处如是姓字、<a id="a-Ln"></a>如是生、<a id="a-Lo"></a>如是寿命所经苦乐。<a id="a-Lp"></a>”亦说彼所经之事。</p>
  <p id="aLq">行者以宿命力故，<a id="a-Lr"></a>知是众生先世罪福因缘，<a id="a-Ls"></a>所谓种声闻因缘、<a id="a-Lt"></a>辟支佛因缘、<a id="a-Lu"></a>佛因缘，<a id="a-Lv"></a>随其因缘而为说法。<a id="a-Lw"></a>复次，<a id="a-Lx"></a>行者宿命智力故，<a id="a-Ly"></a>自知从诸佛种善根不回向阿耨多罗三藐三菩提，<a id="a-Lz"></a>今当回向阿耨多罗三藐三菩提。<a id="a-M0"></a>行者亦知过去诸法灭时无所去，<a id="a-M1"></a>知未来世诸法生时无所从来。<a id="a-M2"></a>虽知过去世无始，<a id="a-M3"></a>不生无始见。<a id="a-M4"></a>虽观未来世众生灭入涅槃，<a id="a-M5"></a>亦不生边见。</p>
  <p id="aM6">行者念宿命时，<a id="a-M7"></a>增益诸善根，<a id="a-M8"></a>及灭无量世罪因缘。<a id="a-M9"></a>何以故？<a id="a-MA"></a>知一切法无新相无故相。<a id="a-MB"></a>得如是智慧已，<a id="a-MC"></a>观一切有为法及所经生死苦乐，<a id="a-MD"></a>如梦中所见。<a id="a-ME"></a>以是故，<a id="a-MF"></a>于生死中心不生厌，<a id="a-MG"></a>于一切众生而起悲心，<a id="a-MH"></a>知一切法皆是作相。<a id="a-MI"></a>作是念：<a id="a-MJ"></a>“如我千万亿无量劫往来生死，<a id="a-MK"></a>皆为虚妄非实。<a id="a-ML"></a>一切众生来往生死，<a id="a-MM"></a>皆亦如是。<a id="a-MN"></a>若无四大、<a id="a-MO"></a>四阴者，<a id="a-MP"></a>是则为实。<a id="a-MQ"></a>四大、<a id="a-MR"></a>四阴亦毕竟不生。<a id="a-MS"></a>”复次，<a id="a-MT"></a>行者以宿命智忆念，<a id="a-MU"></a>曾为转轮圣王，<a id="a-MV"></a>所受之乐无常磨灭；<a id="a-MW"></a>释提桓因乐亦无常磨灭；<a id="a-MX"></a>有诸国土清净庄严，<a id="a-MY"></a>及诸菩萨、<a id="a-MZ"></a>诸佛上妙之色，<a id="a-Ma"></a>转于法轮皆悉无常；<a id="a-Mb"></a>何况余事！<a id="a-Mc"></a>念如是已，<a id="a-Md"></a>心厌远离。</p>
  <p id="aMe">行者依宿命智入无常空，<a id="a-Mf"></a>观一切诸法皆空无常，<a id="a-Mg"></a>而众生颠倒故著，<a id="a-Mh"></a>为是众生故而生悲心。<a id="a-Mi"></a>行是悲心，<a id="a-Mj"></a>渐渐得成大悲。<a id="a-Mk"></a>得大悲已，<a id="a-Ml"></a>十方诸佛念是菩萨赞叹其德。<a id="a-Mm"></a>是名宿命神通。</p>
  <p id="aMn"></p>
  <p id="aMo">若行者欲求天眼者，<a id="a-Mp"></a>初取明光相，<a id="a-Mq"></a>所谓灯火、<a id="a-Mr"></a>明珠、<a id="a-Ms"></a>日月星宿等。<a id="a-Mt"></a>取是明相已，<a id="a-Mu"></a>若昼日则闭目，<a id="a-Mv"></a>夜则无在念上明相，<a id="a-Mw"></a>如眼所见。<a id="a-Mx"></a>常修习明念，<a id="a-My"></a>系心在明，<a id="a-Mz"></a>不令他念；<a id="a-N0"></a>若去摄还，<a id="a-N1"></a>心得一处。<a id="a-N2"></a>是时，<a id="a-N3"></a>色界四大所造清净之色在此眼中，<a id="a-N4"></a>是眼名天。<a id="a-N5"></a>以天四大造故，<a id="a-N6"></a>名为天眼。<a id="a-N7"></a>又诸贤圣清净眼故，<a id="a-N8"></a>名为天眼。</p>
  <p id="aN9">行者得是天眼已，<a id="a-NA"></a>诸山树木、<a id="a-NB"></a>铁围须弥及诸国土，<a id="a-NC"></a>都无障蔽。<a id="a-ND"></a>以无碍眼，<a id="a-NE"></a>能见十方无量阿僧祇诸佛及庄严国土。<a id="a-NF"></a>尔时，<a id="a-NG"></a>行者能知一切佛为一佛，<a id="a-NH"></a>又见一佛为一切佛，<a id="a-NI"></a>以法性不坏故。<a id="a-NJ"></a>如见佛相，<a id="a-NK"></a>自见身相亦如是。<a id="a-NL"></a>自身相净故，<a id="a-NM"></a>一切法相亦如是。<a id="a-NN"></a>如见佛，<a id="a-NO"></a>清净弟子亦尔，<a id="a-NP"></a>无有二相。<a id="a-NQ"></a>及十方无量国土众生，<a id="a-NR"></a>若地狱、<a id="a-NS"></a>畜生、<a id="a-NT"></a>饿鬼、<a id="a-NU"></a>人、<a id="a-NV"></a>天，<a id="a-NW"></a>除无色者，<a id="a-NX"></a>生死好丑皆悉见之。<a id="a-NY"></a>皆知十方六道众生业因缘及果报：<a id="a-NZ"></a>是众生以善业因缘故生天人中，<a id="a-Na"></a>是众生以不善业因缘故生三恶道中。<a id="a-Nb"></a>行者于天眼中得智慧力故，<a id="a-Nc"></a>虽见众生不生众生想。<a id="a-Nd"></a>一切法无众生想故，<a id="a-Ne"></a>虽见业及果报相续，<a id="a-Nf"></a>亦入一切法无业无果报中。<a id="a-Ng"></a>虽天眼见一切色，<a id="a-Nh"></a>以智慧力故亦不取色相，<a id="a-Ni"></a>是色悉皆空故。<a id="a-Nj"></a>复次，<a id="a-Nk"></a>若障若不障，<a id="a-Nl"></a>近远上下，<a id="a-Nm"></a>无不悉见。<a id="a-Nn"></a>行者见色界诸天清净微形者，<a id="a-No"></a>而彼不见，<a id="a-Np"></a>乃至大天亦复不见。</p>
  <p id="aNq">如是等种种神通义，<a id="a-Nr"></a>如摩诃衍神通义中广说。</p>
 </body>
</html>