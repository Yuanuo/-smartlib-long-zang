<!doctype html>
<html id="z3IBWKv1GW" data-ver="818">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="西土圣贤撰集">
  <meta period="东晋">
 </head>
 <body>
  <h1 id="a1">那先比丘经卷中</h1>
  <p id="a2">王问人更乐者为善耶不善也。<a id="a-3"></a>人更苦为善耶为不善也。<a id="a-4"></a>佛得无不说有乐或有苦。<a id="a-5"></a>王言如使有为无有苦。<a id="a-6"></a>那先问王言如人烧铁着手中宁烧人手不。<a id="a-7"></a>复取冰着手中其冰宁复烧人手不。<a id="a-8"></a>王言然两手皆威也。<a id="a-9"></a>那先问王言。<a id="a-A"></a>如是两手中物皆热耶。<a id="a-B"></a>王言不两热。<a id="a-C"></a>那先言两冷耶。<a id="a-D"></a>王言不两冷也。<a id="a-E"></a>那先言两手中皆烧。<a id="a-F"></a>那先言我重问王。<a id="a-G"></a>王前后两热当言两热。<a id="a-H"></a>两冷当言两冷。<a id="a-I"></a>何缘一冷一热能同言烧人手乎。<a id="a-J"></a>王言智虑甚浅近不能及是难也。<a id="a-K"></a>愿那先为我解之。<a id="a-L"></a>那先言佛经说之。<a id="a-M"></a>凡有六事。<a id="a-N"></a>令人内喜。<a id="a-O"></a>有六事令人内愁。<a id="a-P"></a>复有六事。<a id="a-Q"></a>令人不喜亦不愁。<a id="a-R"></a>外复有六事。<a id="a-S"></a>令人愁。<a id="a-T"></a>王问何等为六事。<a id="a-U"></a>令人内喜。<a id="a-V"></a>那先言。<a id="a-W"></a>一者目有所视复有所望。<a id="a-X"></a>是故令人内喜。<a id="a-Y"></a>二者耳闻好声复有所望。<a id="a-Z"></a>是故令人内喜。<a id="a-a"></a>三者鼻闻好香复有所望。<a id="a-b"></a>是故令人内喜。<a id="a-c"></a>四者舌得美味复有所望。<a id="a-d"></a>是故令人内喜。<a id="a-e"></a>五者身得细滑复有所望。<a id="a-f"></a>是故令人内喜。<a id="a-g"></a>六者心得乐受复有所望。<a id="a-h"></a>是故令人内喜。<a id="a-i"></a>如是六事令人内喜。<a id="a-j"></a>王复问何等为外六事。<a id="a-k"></a>令人喜。<a id="a-l"></a>那先言一者眼见好色念之不可常得皆当弃捐便自思惟审然无常。<a id="a-m"></a>是故令人外喜。<a id="a-n"></a>二者耳闻好声念之不可常得皆当弃捐。<a id="a-o"></a>是故令人外喜。<a id="a-p"></a>三者鼻闻好香念之不可常得皆当弃捐。<a id="a-q"></a>是故令人外喜。<a id="a-r"></a>四者口得美味念之不可常得皆当弃捐。<a id="a-s"></a>是故令人外喜。<a id="a-t"></a>五者身得细滑念之不可常得皆当弃捐。<a id="a-u"></a>是故令人外喜。<a id="a-v"></a>六者心念爱欲思惟念之是皆无常皆当弃捐念之是以后更喜。<a id="a-w"></a>是为六事令人外喜。<a id="a-x"></a>王复问何等为内六事令人内愁。<a id="a-y"></a>那先言。<a id="a-z"></a>一者令人内愁者目所不喜而见之令人内愁。<a id="a-10"></a>二者耳不欲所闻而闻之令人内愁。<a id="a-11"></a>三者鼻不欲所臭而嗅之令人内愁。<a id="a-12"></a>四者口不欲所得而得之令人内愁。<a id="a-13"></a>五者身不欲所著而着之令人内愁。<a id="a-14"></a>六者心不可所喜而有之令人内愁。<a id="a-15"></a>是为六事令人内愁。<a id="a-16"></a>王复问何等为外六事。<a id="a-17"></a>令人不喜。<a id="a-18"></a>那先言。<a id="a-19"></a>一者目见恶色令人不喜。<a id="a-1A"></a>二者耳闻恶声令人不喜。<a id="a-1B"></a>三者鼻闻臭腥令人不喜。<a id="a-1C"></a>四者舌得苦辛令人不喜。<a id="a-1D"></a>五者身着粗坚令人不喜。<a id="a-1E"></a>六者心有所憎令人不喜。<a id="a-1F"></a>是为外六事令人不喜。<a id="a-1G"></a>王复问何等为六事。<a id="a-1H"></a>令人不愁亦不喜。<a id="a-1I"></a>那先言。<a id="a-1J"></a>一者目有所见亦不喜不愁。<a id="a-1K"></a>二者耳有所闻音亦不喜亦不愁。<a id="a-1L"></a>三者鼻有所嗅亦不喜亦不愁。<a id="a-1M"></a>四者口有所得亦不喜亦不愁。<a id="a-1N"></a>五者身有所触亦不喜亦不愁。<a id="a-1O"></a>六者心有所念亦不喜亦不愁。<a id="a-1P"></a>是为内六事。<a id="a-1Q"></a>令人不喜不愁。<a id="a-1R"></a>王复问何等为外六事。<a id="a-1S"></a>令人愁者。<a id="a-1T"></a>那先言。<a id="a-1U"></a>一者目所见死者因自念身及万物无常。<a id="a-1V"></a>其人自念言我有是念何以不得道因外愁。<a id="a-1W"></a>二者耳不乐好音其人自念言。<a id="a-1X"></a>我有是念何以不得道因外愁。<a id="a-1Y"></a>三者鼻不喜臭香其人自念言。<a id="a-1Z"></a>我有是念何以不得道因外愁。<a id="a-1a"></a>四者口不味苦甜其人自念。<a id="a-1b"></a>我有是念何以不得道因外愁。<a id="a-1c"></a>五者身不好细滑亦不得粗坚其人自念言。<a id="a-1d"></a>我有是念何以不得道因外愁。<a id="a-1e"></a>六者心不喜爱欲其人自念言。<a id="a-1f"></a>我有是念何以不得道因外愁。<a id="a-1g"></a>是为六事令人外愁。<a id="a-1h"></a>王言善哉善哉。<a id="a-1i"></a>王复问那先人以死后谁于后世生者。<a id="a-1j"></a>那先言名与身于后世生。<a id="a-1k"></a>王问那先故人名身行生耶。<a id="a-1l"></a>那先言不也。<a id="a-1m"></a>非故名亦非故身持是名身于今世作善恶乃于后世生耳。<a id="a-1n"></a>王言如使今世用是名身作善恶于后世身不复生者极可作善恶径可得脱不复更诸苦耶。<a id="a-1o"></a>那先言于今世作善后世不复生者便可得脱无耶。<a id="a-1p"></a>人作善恶不止当后生耳是故不得脱。<a id="a-1q"></a>那先言譬如人盗他人果蓏其主得盗果者将至王前白言。<a id="a-1r"></a>是人盗我果其盗者言。<a id="a-1s"></a>我不盗是人果是人所种小栽耳本不种果也。<a id="a-1t"></a>我自取果我何用为盗我不盗是人果我不应有罪过。<a id="a-1u"></a>那先问王言。<a id="a-1v"></a>如是两人共争谁为直者谁不直者。<a id="a-1w"></a>王言种栽家为直本造所种盗者无状应为有罪。<a id="a-1x"></a>那先言盗何用为有罪。<a id="a-1y"></a>王言所以盗者有罪本种栽家所种从栽根生故上有果耳。<a id="a-1z"></a>那先言人生亦譬如是人今世用是名身作善恶乃生于后世今世作善恶者是本也。<a id="a-20"></a>那先言。<a id="a-21"></a>譬如人盗他人禾穟其主得盗便牵问之汝盗我禾穟。<a id="a-22"></a>为盗者言我不盗卿禾穟卿自种禾我自取穟我何用为犯盗。<a id="a-23"></a>两人相牵至王前白如是谁为直者谁为不直。<a id="a-24"></a>王言种禾谷为直盗者为不直。<a id="a-25"></a>那先言何以知盗禾穟者为不直。<a id="a-26"></a>王言是种禾者为本有不种禾者为无缘何有穟。<a id="a-27"></a>那先言人生亦譬如是。<a id="a-28"></a>人今世用是名身作善恶。<a id="a-29"></a>乃生于后世。<a id="a-2A"></a>今世作善恶者是其本也。<a id="a-2B"></a>那先言。<a id="a-2C"></a>譬如人冬寒于一舍中然火欲自温炙。<a id="a-2D"></a>其人弃火而去。<a id="a-2E"></a>稍稍然及壁土烧屋连及楼舍。<a id="a-2F"></a>舍主因言起火者牵至王前白言。<a id="a-2G"></a>是人起火延及烧我楼舍。<a id="a-2H"></a>然火者言我然小火自温炙耳。<a id="a-2I"></a>我不烧楼舍。<a id="a-2J"></a>那先问王谁为直者。<a id="a-2K"></a>王言本然火者为不直本所生也。<a id="a-2L"></a>那先言人生亦尔。<a id="a-2M"></a>譬如人今世用是名身作善恶。<a id="a-2N"></a>乃生于后世今世作善恶者是本也。<a id="a-2O"></a>那先言譬如人夜然烛火着壁欲用自照饭食。<a id="a-2P"></a>烛稍却及壁上及竹木林材。<a id="a-2Q"></a>便烧一舍火大炽延及烧一城中。<a id="a-2R"></a>举城中人民共诟言。<a id="a-2S"></a>汝何为烧一城中乃如是。<a id="a-2T"></a>然火者言我但然小烛火以自照饭食耳。<a id="a-2U"></a>是自大火非我火也。<a id="a-2V"></a>如是便共争讼相牵至王前。<a id="a-2W"></a>那先问王言。<a id="a-2X"></a>如是谁为直者谁为不直者。<a id="a-2Y"></a>王言然火者为不直。<a id="a-2Z"></a>那先言何以知。<a id="a-2a"></a>王言本是火所生也。<a id="a-2b"></a>汝饭食已不当灭火也而令火烧一城中。<a id="a-2c"></a>那先言。<a id="a-2d"></a>人生亦譬如是人今世用是名身作善恶。<a id="a-2e"></a>乃生于后世今世作善恶者是其本也。<a id="a-2f"></a>人用不知作善恶故不能得度脱。<a id="a-2g"></a>那先言。<a id="a-2h"></a>譬如人以钱娉求人家小女。<a id="a-2i"></a>以后女长大他人复更求娉求女得女以为妇。<a id="a-2j"></a>前所娉家来自说言。<a id="a-2k"></a>汝反取妇为。<a id="a-2l"></a>后家言。<a id="a-2m"></a>汝自小时娉女我自大时娉妇我何用为婴汝妇耶。<a id="a-2n"></a>便相牵诣王前。<a id="a-2o"></a>那先言王如是谁为直者谁为不直者。<a id="a-2p"></a>王言前娉家为直。<a id="a-2q"></a>那先言王何以知。<a id="a-2r"></a>王言是女本小今稍长大是故知为直也。<a id="a-2s"></a>是前娉家妇也。<a id="a-2t"></a>那先言人生亦譬如是人今世用是名身作善恶。<a id="a-2u"></a>乃生于后世今世作善恶者是其本也。<a id="a-2v"></a>那先言譬如人持瓶从牧牛家买乳湩。<a id="a-2w"></a>得湩已复还寄其主言我今还。<a id="a-2x"></a>不久其人须臾来还取瓶湩湩以转作酪。<a id="a-2y"></a>买湩家言。<a id="a-2z"></a>我持湩寄卿今反持酪还我牧牛者。<a id="a-30"></a>言是汝故乳今自转为酪。<a id="a-31"></a>两人因共争讼相牵诣王前。<a id="a-32"></a>那先问王言如是谁为直者。<a id="a-33"></a>王言牧牛家为直那先言王何以知。<a id="a-34"></a>王言汝自买湩停置地自转成酪。<a id="a-35"></a>牧牛家当有何过。<a id="a-36"></a>那先言人生亦譬如是人今世用是名身作善恶。<a id="a-37"></a>乃生于后世今世作善恶者是其本也。<a id="a-38"></a>王复问今那先当复于后世生耶。<a id="a-39"></a>那先报王言用是为问我前说已如使我有恩爱者后世当复生。<a id="a-3A"></a>如使我无恩爱者不复生。<a id="a-3B"></a>那先言譬如人竭力事王。<a id="a-3C"></a>王当知其善使赐其财物。<a id="a-3D"></a>其人得物极自施用衣被饮食欢乐自乐。<a id="a-3E"></a>其人论议言。<a id="a-3F"></a>我有功于王。<a id="a-3G"></a>王未曾有赏赐我也。<a id="a-3H"></a>那先问王如彼人得赏赐。<a id="a-3I"></a>反言未曾得其人语宁可用不。<a id="a-3J"></a>王言其人语不可用。<a id="a-3K"></a>那先言是故我语王言。<a id="a-3L"></a>如使我有恩爱者当复于后世生。<a id="a-3M"></a>如使我无恩爱者不复于后世生。<a id="a-3N"></a>王言善哉善哉。<a id="a-3O"></a>王问那先言。<a id="a-3P"></a>卿前所说人名与身何等为名何等为身者。<a id="a-3Q"></a>那先言今见在为身心所念者为名。<a id="a-3R"></a>王复问人何故有名行于后世生而身不行生。<a id="a-3S"></a>那先言人身以名前后相连。<a id="a-3T"></a>譬如鸡子中汁及与上皮乃成鸡子。<a id="a-3U"></a>人名与身相连如是不分也。<a id="a-3V"></a>王言善哉。<a id="a-3W"></a>王复问那先何等为久者。<a id="a-3X"></a>那先言以过去事为久。<a id="a-3Y"></a>当来事亦为久。<a id="a-3Z"></a>见在事为无有久。<a id="a-3a"></a>王言善哉。<a id="a-3b"></a>王复问那先言审为有久不。<a id="a-3c"></a>那先言。<a id="a-3d"></a>或有久或无有久。<a id="a-3e"></a>王复言。<a id="a-3f"></a>何等为有久何等为无有久。<a id="a-3g"></a>那先言其得道泥洹者为无久。<a id="a-3h"></a>未得道当复更死生者为有久。<a id="a-3i"></a>人于今世好布施孝于父母于当来世当得其福。<a id="a-3j"></a>王言善哉善哉。<a id="a-3k"></a>王复问那先言诸以过去事当来事今见在事是三事何所为本者。<a id="a-3l"></a>那先言已过去事当来事今见在事愚痴者是其本也。<a id="a-3m"></a>愚痴生即生神神生身身生名名生色色生六知。<a id="a-3n"></a>一为眼知。<a id="a-3o"></a>二为耳知。<a id="a-3p"></a>三为鼻知。<a id="a-3q"></a>四为口知五为身知。<a id="a-3r"></a>六为心知。<a id="a-3s"></a>是为六知。<a id="a-3t"></a>是六事皆外向。<a id="a-3u"></a>何等为外向眼向色耳向声鼻向香口向味身向滑心向贪欲是为六外。<a id="a-3v"></a>向名为沛。<a id="a-3w"></a>沛者合沛者知苦知乐。<a id="a-3x"></a>从苦乐生恩爱。<a id="a-3y"></a>从恩爱生贪欲。<a id="a-3z"></a>从贪欲生有致便生因老。<a id="a-40"></a>从老因病从病因死从死因哭从哭因忧从忧因内心痛。<a id="a-41"></a>凡合是诸勤苦合名为人。<a id="a-42"></a>人以是故生死无有绝时。<a id="a-43"></a>人故本身不可得也。<a id="a-44"></a>那先言譬如人种五谷生根从根生茎叶实至后得谷已。<a id="a-45"></a>后年复种得谷甚多。<a id="a-46"></a>那先问王如人种谷岁岁种谷宁有绝不生时不。<a id="a-47"></a>王言岁岁种谷无有绝不生时也。<a id="a-48"></a>那先言人生亦如是。<a id="a-49"></a>展转相生无有绝时。<a id="a-4A"></a>那先言譬如鸡生卵卵生鸡从卵生卵从鸡生鸡。<a id="a-4B"></a>人生死亦如是无有绝时。<a id="a-4C"></a>那先便画地作车轮问王言。<a id="a-4D"></a>今是轮宁有角无。<a id="a-4E"></a>王言正圆无有角。<a id="a-4F"></a>那先言佛经说人生死如车轮展转相生无有绝时。<a id="a-4G"></a>那先言人从眼万物色识即觉知是三事合。<a id="a-4H"></a>从合生苦乐从苦乐生恩爱从恩爱生贪欲从贪欲生因有致从有致因生从生因作善恶从善恶便生。<a id="a-4I"></a>耳闻声识即觉知三事合。<a id="a-4J"></a>从合生苦乐从苦乐生恩爱从恩爱生贪欲从贪欲生因有致从有致因生从因生作善恶从善恶便生。<a id="a-4K"></a>鼻闻香识即觉知三事合。<a id="a-4L"></a>从合生苦乐从苦乐生恩爱从恩爱生贪欲从贪欲生因有致从有致因生从生因作善恶从善恶便生。<a id="a-4M"></a>口得味识即觉知三事合。<a id="a-4N"></a>从合生苦乐从苦乐生恩爱从恩爱生贪欲从贪欲生因有致从有致因生从因生作善恶从善恶便生。<a id="a-4O"></a>身得细滑识即觉知三事合。<a id="a-4P"></a>从合生苦乐从苦乐生恩爱从恩爱生贪欲从贪欲生因有致从有致因生从生因作善恶从善恶便生。<a id="a-4Q"></a>意有所念识即觉知三事合。<a id="a-4R"></a>从合生苦乐从苦乐生恩爱从恩爱生贪欲从贪欲生因有致从有致因生从因生作善恶从善恶便生。<a id="a-4S"></a>那先言人展转相生无有绝。<a id="a-4T"></a>王言善哉。<a id="a-4U"></a>王复问那先卿言人生死不可得本不可得本意云何。<a id="a-4V"></a>那先言有本者当不复生。<a id="a-4W"></a>有本者当复过去用是为本。<a id="a-4X"></a>王言无本者当不复生。<a id="a-4Y"></a>见有本者当过去如是本为未绝耶。<a id="a-4Z"></a>那先言然皆当过去。<a id="a-4a"></a>王复问那先人生死宁有从旁增益者不。<a id="a-4b"></a>那先问王言世间人及蚑行蠕动之类宁有从旁增益者不。<a id="a-4c"></a>王言我不问那先世间人及蚑行蠕动之类。<a id="a-4d"></a>我但欲问卿人生死本耳。<a id="a-4e"></a>那先言树木生以栽为本五谷生以谷为本。<a id="a-4f"></a>天下万物皆各以其类本生。<a id="a-4g"></a>人从六情恩爱为本。<a id="a-4h"></a>那先言人有眼有色有识。<a id="a-4i"></a>有耳有声有识。<a id="a-4j"></a>有鼻有香有识。<a id="a-4k"></a>有舌有味有识。<a id="a-4l"></a>有身有细滑有识。<a id="a-4m"></a>有念有法有识。<a id="a-4n"></a>从是生苦乐从苦乐生恩爱从恩爱生贪欲从贪欲生合是诸苦乃成为人耳。<a id="a-4o"></a>眼耳鼻口身神识念使有致并合为沛。<a id="a-4p"></a>从沛生苦乐从苦乐生恩爱从恩爱生贪欲从贪欲因生有致从有致因生从生因老因病从病因死因忧从忧因哭从哭因内心痛人生如是。<a id="a-4q"></a>那先言无眼不见色不觉不知从不觉不知无有合。<a id="a-4r"></a>无有合无有苦乐无有苦乐便不生恩爱。<a id="a-4s"></a>无恩爱不生贪欲无贪欲无有致无有致不生不老。<a id="a-4t"></a>不生不老不病不死不病不死不愁不哭。<a id="a-4u"></a>不愁不哭不内心痛无是诸苦便度脱得泥洹道。<a id="a-4v"></a>无耳无所闻无鼻无所嗅无口无所味无身无细滑无识无所念。<a id="a-4w"></a>无所念无沛无沛无苦乐无苦乐无恩爱无恩爱无贪欲无贪欲无胞胎。<a id="a-4x"></a>无所胞胎无所生不生不老不老不病不病不死不死不愁不愁不哭不哭不内心痛。<a id="a-4y"></a>捐弃诸苦便得泥洹道。<a id="a-4z"></a>王言善哉。<a id="a-50"></a>王复问那先言世间宁有自然生物无。<a id="a-51"></a>那先言无有自然生物皆当有所因。<a id="a-52"></a>那先因问王。<a id="a-53"></a>今王所坐殿有人功夫作之耶自然生乎。<a id="a-54"></a>王言人功作之材椽出于树木垣墙泥土出于地。<a id="a-55"></a>那先言人生亦如是。<a id="a-56"></a>界如和合乃成为人。<a id="a-57"></a>是故无自然生物也皆有所因。<a id="a-58"></a>那先言譬如窑家作器取土水和以为泥烧作杂器物其泥不能自成为器。<a id="a-59"></a>会当须人工有薪火乃成为器耳。<a id="a-5A"></a>世间无有自然生者也。<a id="a-5B"></a>那先语王言譬如箜篌无弦无柱无人鼓者宁能作声不。<a id="a-5C"></a>王言不能自作声。<a id="a-5D"></a>那先言如使箜篌有弦有柱有人工鼓者其声宁出不。<a id="a-5E"></a>王言有声。<a id="a-5F"></a>那先言如是天下无自然生物皆当有所因。<a id="a-5G"></a>那先问王如钻火燧无两木无人钻者宁能得火不。<a id="a-5H"></a>王言不能得火。<a id="a-5I"></a>那先言设有两木有人钻之宁能生火不。<a id="a-5J"></a>王言然即生火。<a id="a-5K"></a>那先言天下无有自然生物皆当有所因。<a id="a-5L"></a>那先问王言譬如阳燧钩无人持之亦无日无天宁能得火。<a id="a-5M"></a>那先言如阳燧有人持之有天有日宁能得火不。<a id="a-5N"></a>王言得火。<a id="a-5O"></a>那先言天下无有自然生物皆当有因。<a id="a-5P"></a>那先问王言若人无镜无明人欲自照宁能自见其形不。<a id="a-5Q"></a>王言不能自见。<a id="a-5R"></a>那先言如有有镜有明有人自照宁能自见形不。<a id="a-5S"></a>王言然即能自见。<a id="a-5T"></a>那先言天下无有自然生物皆有所因。<a id="a-5U"></a>王言善哉。<a id="a-5V"></a>王复问那先世间人宁为有人无。<a id="a-5W"></a>那先言世间不能审有人也适当呼谁为人。<a id="a-5X"></a>王言身中命即为人不。<a id="a-5Y"></a>那先问王人身中命能用眼视色。<a id="a-5Z"></a>不能用耳听音声。<a id="a-5a"></a>不能用鼻闻香。<a id="a-5b"></a>不能用舌知味。<a id="a-5c"></a>不能用身知细滑。<a id="a-5d"></a>不能用意有所知不。<a id="a-5e"></a>王言能。<a id="a-5f"></a>那先言今我与王其于殿上四面有窗自在欲从何窗者宁能见不。<a id="a-5g"></a>王言得见。<a id="a-5h"></a>那先言设令人命在身中自在欲从何孔视耳能以眼视色。<a id="a-5i"></a>不能用耳视色。<a id="a-5j"></a>不能用鼻视色。<a id="a-5k"></a>不能用口视色。<a id="a-5l"></a>不能用身视色。<a id="a-5m"></a>不能用意视色不。<a id="a-5n"></a>王言不能。<a id="a-5o"></a>那先言设令命在耳能以耳有所闻。<a id="a-5p"></a>不能以耳有所见。<a id="a-5q"></a>不能以耳知香臭。<a id="a-5r"></a>不能以耳知味。<a id="a-5s"></a>不能以耳知细滑。<a id="a-5t"></a>不能以耳有所念不。<a id="a-5u"></a>那先言设令命在鼻能以鼻知香臭。<a id="a-5v"></a>不能以鼻闻音声。<a id="a-5w"></a>不能以鼻知味。<a id="a-5x"></a>不能以鼻知细滑。<a id="a-5y"></a>不能以鼻有所念不。<a id="a-5z"></a>那先言设令命在口能以口知味。<a id="a-60"></a>不能以口有所见。<a id="a-61"></a>不能以口听音声。<a id="a-62"></a>不能以口闻臭香。<a id="a-63"></a>不能以口知细滑。<a id="a-64"></a>不能以口有所念不。<a id="a-65"></a>那先言设令命在身中能以身知细滑。<a id="a-66"></a>不能以身有所见。<a id="a-67"></a>不能以身听音声。<a id="a-68"></a>不能以身知臭香。<a id="a-69"></a>不能以身知味。<a id="a-6A"></a>不能以身有所念不。<a id="a-6B"></a>那先言设令命在识能以识有所念。<a id="a-6C"></a>不能以识听音声。<a id="a-6D"></a>不能以识知臭香。<a id="a-6E"></a>不能以识知味。<a id="a-6F"></a>不能以识知细滑不。<a id="a-6G"></a>王言不能知也。<a id="a-6H"></a>那先言王所语前后不相副。<a id="a-6I"></a>那先言如我与王共在殿上坐彻坏四窗者视宁广远不。<a id="a-6J"></a>王言然广远。<a id="a-6K"></a>那先言设令命在身中捩眼去之其视宁广远不。<a id="a-6L"></a>决耳令大其听宁能远不。<a id="a-6M"></a>决鼻令大闻香宁能远不。<a id="a-6N"></a>决口令大知味宁能多不。<a id="a-6O"></a>副剥皮肤知细滑宁多不。<a id="a-6P"></a>决判去意其令宁大不。<a id="a-6Q"></a>王言不也。<a id="a-6R"></a>那先言王亦语前后不相副。<a id="a-6S"></a>那先问王言王持藏人来入在王前住王宁觉知在前住不。<a id="a-6T"></a>王言知在前。<a id="a-6U"></a>那先言持藏者即入王室宁知入室不。<a id="a-6V"></a>王言知入室也。<a id="a-6W"></a>那先言设令人命在身中人持味着口中能知甜醋酸碱辛苦。<a id="a-6X"></a>王言知之。<a id="a-6Y"></a>那先言王所语前后不相副也。<a id="a-6Z"></a>那先言如人沽美酒着大器中急塞一人口倒置酒中令尝酒其人宁知酒味不。<a id="a-6a"></a>王言其人不知。<a id="a-6b"></a>那先言何以故不知味。<a id="a-6c"></a>王言未入口到舌上故不知味。<a id="a-6d"></a>那先言王所语前后不相副。<a id="a-6e"></a>王言我愚痴智未及是难愿相解之。<a id="a-6f"></a>那先言人从眼见色神动。<a id="a-6g"></a>神动即生苦乐。<a id="a-6h"></a>意念合耳鼻口身意皆同合为意有所念神动。<a id="a-6i"></a>神动即生苦乐从苦乐生意从生念展转相成适无常主。<a id="a-6j"></a>王言善哉。<a id="a-6k"></a>王复问那先人生眼时眼与神俱生耶。<a id="a-6l"></a>那先言然同时俱生。<a id="a-6m"></a>王复问眼居前生耶。<a id="a-6n"></a>神居前生耶。<a id="a-6o"></a>那先言眼居前生神居后生。<a id="a-6p"></a>王言眼语神言我所行生处。<a id="a-6q"></a>汝当随我后生相语言两耶。<a id="a-6r"></a>神语眼言汝所生处。<a id="a-6s"></a>我当随汝后生两相语不。<a id="a-6t"></a>那先言两不相与语。<a id="a-6u"></a>王言卿不言同时俱生何以故不相语。<a id="a-6v"></a>那先言有四事俱不相语。<a id="a-6w"></a>那先自言何等四。<a id="a-6x"></a>一为下行二为向门三为行辙四者为数。<a id="a-6y"></a>是四事俱不相语。<a id="a-6z"></a>王复问何等为下行者。<a id="a-70"></a>那先报王言高山上天雨其水随流当如何行。<a id="a-71"></a>王言下行。<a id="a-72"></a>那先言后复天雨其水流当复如何行。<a id="a-73"></a>王言当随前流水处行。<a id="a-74"></a>那先问王言。<a id="a-75"></a>前水宁语后水言汝当随我后来。<a id="a-76"></a>后水宁语前水言我当随汝处流行。<a id="a-77"></a>前水后水相语言尔不。<a id="a-78"></a>王言水流各自行。<a id="a-79"></a>前后不相语也。<a id="a-7A"></a>那先言眼亦如水。<a id="a-7B"></a>眼不语神言汝当随我后生。<a id="a-7C"></a>神亦不语眼言我当随汝后行生也。<a id="a-7D"></a>眼与神俱不相语也。<a id="a-7E"></a>是名为下行。<a id="a-7F"></a>耳目鼻口身意亦尔。<a id="a-7G"></a>王复问何等为向门者。<a id="a-7H"></a>那先言譬如大城都有一门。<a id="a-7I"></a>其中有一人欲出当从何向。<a id="a-7J"></a>王言当从门出耳。<a id="a-7K"></a>那先言后复有一人欲出当复从何向出。<a id="a-7L"></a>王言故当从前一人门出耳。<a id="a-7M"></a>那先言王前出人宁语后人言。<a id="a-7N"></a>汝当随我后出。<a id="a-7O"></a>后人宁语前人言。<a id="a-7P"></a>我当随卿所从门出。<a id="a-7Q"></a>两人宁相语言尔不。<a id="a-7R"></a>王言前人后人俱不相语也。<a id="a-7S"></a>那先言眼亦如门。<a id="a-7T"></a>眼不语神言汝当随我后生。<a id="a-7U"></a>神亦不语眼言我今当随汝后生。<a id="a-7V"></a>眼与神俱不相语也。<a id="a-7W"></a>是为向门。<a id="a-7X"></a>耳鼻口身意亦尔。<a id="a-7Y"></a>王复问那先言何等为辙行者。<a id="a-7Z"></a>那先问王言前车行有辙后车行当从何所行。<a id="a-7a"></a>王言后车当从前车辙中行。<a id="a-7b"></a>那先言前车轮宁语后轮言汝当随我处从后来。<a id="a-7c"></a>后车轮宁语前轮我当随汝处行。<a id="a-7d"></a>宁相语言尔不。<a id="a-7e"></a>王言俱不相语也。<a id="a-7f"></a>那先言人亦如是。<a id="a-7g"></a>眼不语神我所生处汝当随我生。<a id="a-7h"></a>神亦不语眼我当随卿后生。<a id="a-7i"></a>那先言耳鼻口身神俱不相语。<a id="a-7j"></a>王复问那先何等为数。<a id="a-7k"></a>那先言数者校计也书疏学问是为数。<a id="a-7l"></a>耳目鼻口身神稍稍习知共合。<a id="a-7m"></a>是六事乃为有所知。<a id="a-7n"></a>不从一事有所知也。<a id="a-7o"></a>王言善哉。<a id="a-7p"></a>王复问那先言。<a id="a-7q"></a>人目生时与苦乐俱生不。<a id="a-7r"></a>那先言目与苦乐俱生皆根从合生。<a id="a-7s"></a>王复言何等为合者。<a id="a-7t"></a>那先言两相触为合。<a id="a-7u"></a>合者譬如两羊相抵是为合。<a id="a-7v"></a>一羊如目一羊如色。<a id="a-7w"></a>合为名沛。<a id="a-7x"></a>譬如一手为目一手为色两手合为沛。<a id="a-7y"></a>譬如两石一石为目一石为色。<a id="a-7z"></a>两石合为沛。<a id="a-80"></a>耳目鼻身神皆同合为沛。<a id="a-81"></a>譬如雨石一石如神一石如志。<a id="a-82"></a>两石合为沛。<a id="a-83"></a>神志合如是。<a id="a-84"></a>是名为沛。<a id="a-85"></a>王言善哉。<a id="a-86"></a>王复问那先。<a id="a-87"></a>乐何等类。<a id="a-88"></a>那先言自觉知为乐。<a id="a-89"></a>那先言譬若人事国王。<a id="a-8A"></a>其人贤善。<a id="a-8B"></a>王赐与财物。<a id="a-8C"></a>其人得之。<a id="a-8D"></a>用自快乐。<a id="a-8E"></a>在所欲为。<a id="a-8F"></a>其人自念。<a id="a-8G"></a>我事王得赏赐。<a id="a-8H"></a>今得乐乐如是。<a id="a-8I"></a>那先言譬如人心念善口言善身行善。<a id="a-8J"></a>行善如是死后得生天上。<a id="a-8K"></a>其人于天上极意自娱乐自念言。<a id="a-8L"></a>我在世间时心念善口言善身行善。<a id="a-8M"></a>是故我自致生此间。<a id="a-8N"></a>得乐甚乐。<a id="a-8O"></a>是为觉。<a id="a-8P"></a>王言善哉。<a id="a-8Q"></a>王复问那先。<a id="a-8R"></a>何等为觉者。<a id="a-8S"></a>那先言从知为觉。<a id="a-8T"></a>譬如王有持藏者入藏室中自视室中。<a id="a-8U"></a>自知有若干钱金银珠玉缯帛杂香色皆知杂处。<a id="a-8V"></a>是为觉知。<a id="a-8W"></a>王言善哉。<a id="a-8X"></a>王复问那先言。<a id="a-8Y"></a>人有所念何等类。<a id="a-8Z"></a>那先言人有所念因有所作。<a id="a-8a"></a>譬如人和毒药自饮。<a id="a-8b"></a>亦复行饮人。<a id="a-8c"></a>身自苦亦复苦他人身。<a id="a-8d"></a>那先言譬如人作恶死后当入泥犁中。<a id="a-8e"></a>诸所教者皆入泥犁中。<a id="a-8f"></a>恶人有所念所作言如是。<a id="a-8g"></a>王言善哉。<a id="a-8h"></a>王复问那先言。<a id="a-8i"></a>何等为内动者。<a id="a-8j"></a>那先言志念内便动。<a id="a-8k"></a>王言动行时云何。<a id="a-8l"></a>那先言譬如铜鋗铜釜。<a id="a-8m"></a>有人往烧之。<a id="a-8n"></a>其器有声。<a id="a-8o"></a>举乎有余音。<a id="a-8p"></a>而行人如是志动念因行。<a id="a-8q"></a>那先言烧时为动有余音为行。<a id="a-8r"></a>王言善哉。<a id="a-8s"></a>王复问那先言。<a id="a-8t"></a>能合取分别之不。<a id="a-8u"></a>是为合。<a id="a-8v"></a>是为智。<a id="a-8w"></a>是为念。<a id="a-8x"></a>是为意。<a id="a-8y"></a>是为动。<a id="a-8z"></a>那先言假令以合不可复分别也。<a id="a-90"></a>那先言王使宰人作美羹。<a id="a-91"></a>中有水有肉有葱蒜有姜有盐豉有糯。<a id="a-92"></a>王敕厨下人言。<a id="a-93"></a>所作美羹如前取羹中水味来。<a id="a-94"></a>次取葱味来。<a id="a-95"></a>次取姜味来。<a id="a-96"></a>次取盐豉味来。<a id="a-97"></a>次取糯味来。<a id="a-98"></a>羹以成人宁能一一取羹味与王不。<a id="a-99"></a>王言羹一合以后不能一一别味也。<a id="a-9A"></a>那先言诸事亦如是。<a id="a-9B"></a>一合不可别也。<a id="a-9C"></a>是为苦乐是为智是为动是为念。<a id="a-9D"></a>王言善哉善哉。<a id="a-9E"></a>王复问那先言。<a id="a-9F"></a>人持目视盐味宁可别知不。<a id="a-9G"></a>那先言王知乃如是耶。<a id="a-9H"></a>能持目视知盐味。<a id="a-9I"></a>王言目不知盐味耶。<a id="a-9J"></a>那先言人持舌能知盐味取。<a id="a-9K"></a>不能以目知盐味也。<a id="a-9L"></a>王复言人用舌知味云。<a id="a-9M"></a>那先言人皆用舌别知味。<a id="a-9N"></a>王言诸盐味皆当用舌别知耶。<a id="a-9O"></a>那先言然。<a id="a-9P"></a>诸盐味皆当用舌别知耳。<a id="a-9Q"></a>王复问那先言。<a id="a-9R"></a>车载盐牛轭盐。<a id="a-9S"></a>车牛宁能别知盐味不。<a id="a-9T"></a>那先言车牛不能别知知盐味也。<a id="a-9U"></a>王问那先言。<a id="a-9V"></a>盐味宁可称不。<a id="a-9W"></a>那先言王智乃尔能称盐味。<a id="a-9X"></a>王问那先言。<a id="a-9Y"></a>盐味不可称也。<a id="a-9Z"></a>其轻重可称耳。<a id="a-9a"></a>王言善哉。<a id="a-9b"></a>王复问那先。<a id="a-9c"></a>凡人身中五知作众事所成耶。<a id="a-9d"></a>作一事成五知耶。<a id="a-9e"></a>那先言作众事所成。<a id="a-9f"></a>非一事所成也。<a id="a-9g"></a>譬如一地五谷当生时各各自生动类人身中五事皆用众事各所生。<a id="a-9h"></a>王言善哉善哉。<a id="a-9i"></a>王复问那先。<a id="a-9j"></a>世间人头须发肤面目耳鼻口身体四支手足皆完具。<a id="a-9k"></a>何故中有寿命长者。<a id="a-9l"></a>中有短命者。<a id="a-9m"></a>有多病者。<a id="a-9n"></a>中有少病者。<a id="a-9o"></a>中有贫者。<a id="a-9p"></a>中有富者。<a id="a-9q"></a>中有贵者。<a id="a-9r"></a>中有贱者。<a id="a-9s"></a>中有大士者。<a id="a-9t"></a>中有小士者。<a id="a-9u"></a>中有端正者。<a id="a-9v"></a>中有丑者。<a id="a-9w"></a>中有为人所信者。<a id="a-9x"></a>中有为人所疑者。<a id="a-9y"></a>中有明孝者。<a id="a-9z"></a>中有愚者。<a id="a-A0"></a>何故不同。<a id="a-A1"></a>那先言譬如诸树木果众中有醋不甜者。<a id="a-A2"></a>中有苦者。<a id="a-A3"></a>中有辛者。<a id="a-A4"></a>中有甜者。<a id="a-A5"></a>中有正醋者。<a id="a-A6"></a>那先问王言。<a id="a-A7"></a>是皆树木何故不同。<a id="a-A8"></a>王言所以不同者。<a id="a-A9"></a>其裁各自异。<a id="a-AA"></a>那先言人亦如是。<a id="a-AB"></a>心所念者各各异。<a id="a-AC"></a>是故令世间人不同耳。<a id="a-AD"></a>中有短命者。<a id="a-AE"></a>中有长命者中有多病者中有少病者中有富者中有贫者中有贵者中有贱者中有大士者中有小士者中有端正者中有丑者中有语用者中有语不用者中有明者中有愚者。<a id="a-AF"></a>那先言是故佛所言随其人作善恶自当得之。<a id="a-AG"></a>中有豪贵者中有贫穷者。<a id="a-AH"></a>皆是前世宿命世作善恶各自随其德得之。<a id="a-AI"></a>王言善哉善哉。<a id="a-AJ"></a>王复问那先言。<a id="a-AK"></a>人有欲作善者。<a id="a-AL"></a>当前作之耶。<a id="a-AM"></a>当后作之乎。<a id="a-AN"></a>那先言当居前作之在后作之。<a id="a-AO"></a>不能益人也。<a id="a-AP"></a>居前作者有益于人。<a id="a-AQ"></a>那先问王言。<a id="a-AR"></a>王渴欲饮时使人掘地作井。<a id="a-AS"></a>能赴王渴不。<a id="a-AT"></a>王言不赴渴也。<a id="a-AU"></a>当居前作井耳。<a id="a-AV"></a>那先言人亦如是。<a id="a-AW"></a>人所居皆当居前。<a id="a-AX"></a>在后作者无益也。<a id="a-AY"></a>那先问王。<a id="a-AZ"></a>王饥时乃使人耕地粪地种谷。<a id="a-Aa"></a>饥宁用饭耶。<a id="a-Ab"></a>当豫有储。<a id="a-Ac"></a>王言不也。<a id="a-Ad"></a>当先有储贮。<a id="a-Ae"></a>那先言人亦如是。<a id="a-Af"></a>当先作善。<a id="a-Ag"></a>有急乃作善者无益身也。<a id="a-Ah"></a>那先问王。<a id="a-Ai"></a>譬如王有怨。<a id="a-Aj"></a>当临时出战斗。<a id="a-Ak"></a>王能使人教马教象教人作战斗具乎。<a id="a-Al"></a>王言不也。<a id="a-Am"></a>当宿有储贮。<a id="a-An"></a>临时便可战斗。<a id="a-Ao"></a>临时教马教象教人无益也。<a id="a-Ap"></a>那先言佛经说言。<a id="a-Aq"></a>人当先自念身作善。<a id="a-Ar"></a>在后作善无益也。<a id="a-As"></a>那先言王莫弃大道就邪道。<a id="a-At"></a>无效愚人弃善作恶。<a id="a-Au"></a>后坐啼哭无所益也。<a id="a-Av"></a>人家弃捐忠正就于不正。<a id="a-Aw"></a>临死时悔在后。<a id="a-Ax"></a>王言善哉善哉。<a id="a-Ay"></a>王复问那先。<a id="a-Az"></a>卿曹诸沙门言。<a id="a-B0"></a>世间火不如泥犁中火热也。<a id="a-B1"></a>卿曹复言。<a id="a-B2"></a>持小石着世间火中。<a id="a-B3"></a>至暮不消也。<a id="a-B4"></a>卿曹复言。<a id="a-B5"></a>极取大石着泥犁火中即消尽。<a id="a-B6"></a>是故我不信也。<a id="a-B7"></a>卿曹复言。<a id="a-B8"></a>人作恶死在泥犁中。<a id="a-B9"></a>数千万岁其人不消死。<a id="a-BA"></a>是故我重不信是语也。<a id="a-BB"></a>那先问王。<a id="a-BC"></a>王宁闻见水中有雌蟒雌蛟雌鳖雌蟹怀子以沙石为食不。<a id="a-BD"></a>王言然。<a id="a-BE"></a>皆以是为食。<a id="a-BF"></a>那先问王。<a id="a-BG"></a>沙石在腹中宁消不。<a id="a-BH"></a>王言然皆消。<a id="a-BI"></a>那先言其腹中怀子宁复消不。<a id="a-BJ"></a>王言不消也。<a id="a-BK"></a>那先言何以故不消。<a id="a-BL"></a>王言相禄独当然故不消。<a id="a-BM"></a>那先言泥犁中人亦如是。<a id="a-BN"></a>数千万岁不消死者。<a id="a-BO"></a>其人所作罪过未尽故不消死。<a id="a-BP"></a>那先问王言。<a id="a-BQ"></a>雌师子雌虎雌狗雌猫怀子。<a id="a-BR"></a>皆肉食啖骨入腹中时宁消不。<a id="a-BS"></a>王言皆消尽。<a id="a-BT"></a>那先问王言。<a id="a-BU"></a>其腹怀子宁复消不。<a id="a-BV"></a>王言不消也。<a id="a-BW"></a>那先言用何故不消。<a id="a-BX"></a>王言独用禄相故不消也。<a id="a-BY"></a>那先言泥犁中人亦如是。<a id="a-BZ"></a>数千万岁不消死者。<a id="a-Ba"></a>泥犁中人所作过恶未解故不消死。<a id="a-Bb"></a>那先问王言。<a id="a-Bc"></a>雌牛雌马雌驴雌麋雌鹿怀子。<a id="a-Bd"></a>皆食草刍为餐不。<a id="a-Be"></a>王言然。<a id="a-Bf"></a>皆以是为食。<a id="a-Bg"></a>那先言其刍草宁于腹中消尽不。<a id="a-Bh"></a>王言皆消尽。<a id="a-Bi"></a>那先言其腹中子宁消尽不。<a id="a-Bj"></a>王言不消尽也。<a id="a-Bk"></a>那先言何故不消尽。<a id="a-Bl"></a>王言独以相禄当然故使不消尽。<a id="a-Bm"></a>那先言泥犁中人亦如是。<a id="a-Bn"></a>是罪过未尽故不消死。<a id="a-Bo"></a>那先问王言。<a id="a-Bp"></a>夫人及长者富家女。<a id="a-Bq"></a>饮食皆美恣意食。<a id="a-Br"></a>食于腹中宁消不。<a id="a-Bs"></a>王言皆消。<a id="a-Bt"></a>那先问王言。<a id="a-Bu"></a>腹中怀子宁消不。<a id="a-Bv"></a>王言不消也。<a id="a-Bw"></a>那先言何以故不消。<a id="a-Bx"></a>王言独相禄故使不消也。<a id="a-By"></a>那先言泥犁中人亦如是。<a id="a-Bz"></a>所以数千岁不消死者。<a id="a-C0"></a>用先世作恶故未解故不消死。<a id="a-C1"></a>那先言人在泥犁中长在泥犁中老过尽乃当死。<a id="a-C2"></a>王言善哉。<a id="a-C3"></a>王复问那先。<a id="a-C4"></a>卿曹诸沙门言。<a id="a-C5"></a>天下地皆在水上。<a id="a-C6"></a>水在风上。<a id="a-C7"></a>风在空上。<a id="a-C8"></a>我不信是也。<a id="a-C9"></a>那先便前取王书水适以三指撮举之问王言。<a id="a-CA"></a>是中水为风所持不。<a id="a-CB"></a>王言然。<a id="a-CC"></a>为风所持。<a id="a-CD"></a>那先言风持水亦如是。<a id="a-CE"></a>王言善哉。<a id="a-CF"></a>王复问那先言。<a id="a-CG"></a>泥洹道皆过去无所复有耶。<a id="a-CH"></a>那先言泥洹道无所复有也。<a id="a-CI"></a>那先言愚痴之人径来索内外身爱。<a id="a-CJ"></a>坐是故不能得度脱于老病死。<a id="a-CK"></a>那先言智者学道人内外身不着也。<a id="a-CL"></a>人无有恩爱无有恩爱者无贪欲。<a id="a-CM"></a>无贪欲者无有胞胎。<a id="a-CN"></a>无有胞胎者不生不老。<a id="a-CO"></a>不生不老不病不死。<a id="a-CP"></a>不病不忧不哭。<a id="a-CQ"></a>不忧不哭不内心痛。<a id="a-CR"></a>便得泥洹道。<a id="a-CS"></a>王言善哉。<a id="a-CT"></a>王复问那先言。<a id="a-CU"></a>诸学道者悉能得泥洹道不。<a id="a-CV"></a>那先言不能悉得泥洹道也。<a id="a-CW"></a>正向善道者学知正事。<a id="a-CX"></a>当所奉行者奉行之。<a id="a-CY"></a>不当奉行者远弃之当所念者念。<a id="a-CZ"></a>不当所念者弃之。<a id="a-Ca"></a>人如是者得泥洹道。<a id="a-Cb"></a>王言善哉。<a id="a-Cc"></a>王复问那先。<a id="a-Cd"></a>人不得泥洹道者。<a id="a-Ce"></a>宁知泥洹道为快不。<a id="a-Cf"></a>那先言然。<a id="a-Cg"></a>虽未得泥洹道。<a id="a-Ch"></a>由知泥洹道为快也。<a id="a-Ci"></a>王言人未得泥洹道者。<a id="a-Cj"></a>何以知为快耶。<a id="a-Ck"></a>那先问王言。<a id="a-Cl"></a>人生未尝截手足为痛处。<a id="a-Cm"></a>王言人虽未尝更截手足。<a id="a-Cn"></a>由知为痛也。<a id="a-Co"></a>那先言何用知为痛也。<a id="a-Cp"></a>王言其人截手足时呻呼用是知为痛。<a id="a-Cq"></a>那先言人亦如是。<a id="a-Cr"></a>前得泥洹道者转相语泥洹道快。<a id="a-Cs"></a>用是故信之。<a id="a-Ct"></a>王言善哉。<a id="a-Cu"></a>王复问那先。<a id="a-Cv"></a>那先宁曾见佛不。<a id="a-Cw"></a>那先言未曾见也。<a id="a-Cx"></a>王言那先诸师宁曾见佛不。<a id="a-Cy"></a>那先言诸师亦不见佛也。<a id="a-Cz"></a>如使那先及诸师不见佛者定为无有佛也。<a id="a-D0"></a>那先问王言。<a id="a-D1"></a>王见五百水所合聚处不。<a id="a-D2"></a>王言我不见也。<a id="a-D3"></a>那先言王父及太父皆见是水不。<a id="a-D4"></a>王言皆不见也。<a id="a-D5"></a>那先言王父及太父皆不见此五百水合聚处。<a id="a-D6"></a>天下定为无此五百水所聚处耶。<a id="a-D7"></a>王言虽我父及太父皆不见此水者。<a id="a-D8"></a>实有此水。<a id="a-D9"></a>那先言虽我诸师不见佛者。<a id="a-DA"></a>其实有佛。<a id="a-DB"></a>王言善哉。</p>
 </body>
</html>