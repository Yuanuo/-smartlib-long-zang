<!doctype html>
<html id="z3IBWJj1G3" data-ver="1564">
 <head>
  <meta charset="utf-8">
  <meta author="僧伽罗刹">
  <meta author="姚摩罗什">
  <meta library="龙藏">
  <meta catalog="西土圣贤撰集">
  <meta period="unknown">
 </head>
 <body>
  <h1 id="a1">坐禅三昧法门经卷下</h1>
  <p id="a2">尔时行者虽得一心定力未成。<a id="a-3"></a>犹为欲界烦恼所乱。<a id="a-4"></a>当作方便进学初禅呵弃爱欲。<a id="a-5"></a>云何呵弃。<a id="a-6"></a>观欲界过欲为不净种种不善。<a id="a-7"></a>当念初禅安隐快乐。<a id="a-8"></a>观欲云何。<a id="a-9"></a>知欲无常功德怨家。<a id="a-A"></a>如幻如化空无所得。<a id="a-B"></a>念之未得痴心已乱。<a id="a-C"></a>何况已得淫欲缠覆。<a id="a-D"></a>天上乐处犹不常安。<a id="a-E"></a>何况人中。<a id="a-F"></a>人心着欲无有厌足。<a id="a-G"></a>如火得薪如海吞流。<a id="a-H"></a>如顶生王虽雨七宝王四天下。<a id="a-I"></a>帝释分座犹不如足。<a id="a-J"></a>如那睺沙。<a id="a-K"></a>姓也。<a id="a-L"></a>转金轮王为欲所逼堕蟒蛇中。<a id="a-M"></a>又如仙人食果衣草隐居深山被发求道。<a id="a-N"></a>犹复不免欲贼所坏。<a id="a-O"></a>欲乐甚少怨毒甚多。<a id="a-P"></a>着欲之人恶友相近善人疏远欲为毒酒愚惑醉死。<a id="a-Q"></a>欲为欺诳走使愚人。<a id="a-R"></a>疲苦万端不得自在。<a id="a-S"></a>唯有离欲身心安隐快乐无极。<a id="a-T"></a>欲无所得如狗咬枯骨。<a id="a-U"></a>求欲勤劳极苦乃得。<a id="a-V"></a>得之甚难失之甚易。<a id="a-W"></a>如假借须臾势不得久。<a id="a-X"></a>如梦所见恍惚即灭。<a id="a-Y"></a>欲之为患。<a id="a-Z"></a>求之既苦得之亦苦。<a id="a-a"></a>多得多苦。<a id="a-b"></a>如火得薪多益多炽。<a id="a-c"></a>欲如搏肉众鸟竞逐。<a id="a-d"></a>以要言之。<a id="a-e"></a>如蛾赴火如鱼吞钩。<a id="a-f"></a>如鹿逐声如渴饮碱水。<a id="a-g"></a>一切众生为欲致患无苦不至。<a id="a-h"></a>是故当知。<a id="a-i"></a>欲为毒害。<a id="a-j"></a>当求初禅灭断欲火。<a id="a-k"></a>行者一心精勤信乐。<a id="a-l"></a>令心增进意不散乱。<a id="a-m"></a>观欲心厌除结恼尽。<a id="a-n"></a>得初禅定离欲盛火得清凉定。<a id="a-o"></a>如热得荫如贫得富。<a id="a-p"></a>是时便得初禅喜觉。<a id="a-q"></a>思惟禅中种种功德。<a id="a-r"></a>观分别好丑便得一心。</p>
  <p id="as">问曰。<a id="a-t"></a>修行禅人得一心相。<a id="a-u"></a>云何可知。<a id="a-v"></a>答曰。<a id="a-w"></a>面色悦泽徐行靖正不失一心目不着色。<a id="a-x"></a>神德定力不贪名利击破憍慢其性柔软不怀毒害无复悭嫉。<a id="a-y"></a>直信心净论议不诤。<a id="a-z"></a>身无欺诳易可与语。<a id="a-10"></a>柔软惭愧心常在法。<a id="a-11"></a>勤修精进持戒完具。<a id="a-12"></a>诵经正忆念随法行。<a id="a-13"></a>意常喜悦嗔处不嗔四供养中不净不受。<a id="a-14"></a>净施则受知量止足。<a id="a-15"></a>寤起轻利能行二施忍辱除邪。<a id="a-16"></a>论议不自满言语鲜少。<a id="a-17"></a>谦恪恭敬上中下座。<a id="a-18"></a>善师善知识常亲近随顺。<a id="a-19"></a>饮食知节不着欲味。<a id="a-1A"></a>乐独静处若苦若乐心忍不动。<a id="a-1B"></a>无怨无竞不喜斗讼。<a id="a-1C"></a>如是等种种相得知一心相。<a id="a-1D"></a>此觉观二事乱禅定心。<a id="a-1E"></a>如水澄静波荡则浊。<a id="a-1F"></a>行者如是内已一心觉观所恼。<a id="a-1G"></a>如极得息如睡得安。<a id="a-1H"></a>是时次第无觉无观生清净定。<a id="a-1I"></a>内净喜乐得入二禅。<a id="a-1J"></a>心静默然本所不得。<a id="a-1K"></a>今得此喜。<a id="a-1L"></a>是时心观以喜为患。<a id="a-1M"></a>如上觉观行无喜法。<a id="a-1N"></a>乃离喜地得贤圣所说乐。<a id="a-1O"></a>一心谛知念护得入三禅。<a id="a-1P"></a>已弃喜故谛知忆念乐护。<a id="a-1Q"></a>圣人言乐护。<a id="a-1R"></a>余人难舍乐中第一。<a id="a-1S"></a>过此以往无复乐也。<a id="a-1T"></a>是故一切圣人。<a id="a-1U"></a>于一切净地中。<a id="a-1V"></a>说慈为第一乐。<a id="a-1W"></a>乐则是患。<a id="a-1X"></a>所以者何。<a id="a-1Y"></a>第一禅中心不动转。<a id="a-1Z"></a>以无事故有动则有转。<a id="a-1a"></a>有转则有苦。<a id="a-1b"></a>是故三禅以乐为患。<a id="a-1c"></a>复以善妙舍此苦乐。<a id="a-1d"></a>先弃忧喜除苦乐意。<a id="a-1e"></a>护念清净得入第四禅。<a id="a-1f"></a>不苦不乐护清净念一心。<a id="a-1g"></a>是故佛言。<a id="a-1h"></a>护最清净第一名第四禅。<a id="a-1i"></a>以第三禅乐动故名之为苦。<a id="a-1j"></a>是故四禅除灭苦乐名不动处。<a id="a-1k"></a>渐观空处破内外色想。<a id="a-1l"></a>灭有对想。<a id="a-1m"></a>不念种种色想。<a id="a-1n"></a>观无量空处。<a id="a-1o"></a>常观色过。<a id="a-1p"></a>念空处定上妙功德。<a id="a-1q"></a>习念是法逮得空处。<a id="a-1r"></a>念无量识处观空处过。<a id="a-1s"></a>念无量识处功德。<a id="a-1t"></a>习念是法逮得识处。<a id="a-1u"></a>念无所有处观识处过。<a id="a-1v"></a>念无所有处功德。<a id="a-1w"></a>习念是法便得无所有处。<a id="a-1x"></a>念非有想非无想处。<a id="a-1y"></a>若一切想其患甚多。<a id="a-1z"></a>若病若疮若无想是愚痴处。<a id="a-20"></a>是故非有想非无想。<a id="a-21"></a>是第一安隐善处。<a id="a-22"></a>观无所有处过。<a id="a-23"></a>念非有想非无想功德。<a id="a-24"></a>习念是法便得非有想非无想处。<a id="a-25"></a>或有行者。<a id="a-26"></a>先从初地乃至上地。<a id="a-27"></a>复于上地习行慈心。<a id="a-28"></a>先自得乐破嗔恚毒。<a id="a-29"></a>次及十方无量众生。<a id="a-2A"></a>是时便得慈心三昧。<a id="a-2B"></a>悲心怜愍众生之苦。<a id="a-2C"></a>能破众恼。<a id="a-2D"></a>广及无量众生。<a id="a-2E"></a>是时便得悲心三昧。<a id="a-2F"></a>能破不悦。<a id="a-2G"></a>令无量众生皆得喜悦。<a id="a-2H"></a>是时便得喜心三昧。<a id="a-2I"></a>能破苦乐。<a id="a-2J"></a>直观十方无量众生。<a id="a-2K"></a>是时便得护心三昧。<a id="a-2L"></a>二禅亦复如是。<a id="a-2M"></a>三禅四禅除喜。<a id="a-2N"></a>次学五通。<a id="a-2O"></a>身能飞行变化自在。<a id="a-2P"></a>行者一心欲定精进定一心定慧定。<a id="a-2Q"></a>一心观身常作轻想欲成飞行。<a id="a-2R"></a>若大若小(以欲定过为大以欲定灭为小)。<a id="a-2S"></a>此二俱患精进翘勤。<a id="a-2T"></a>常能一心思惟轻观。<a id="a-2U"></a>如能浮人心力强故而不沉没。<a id="a-2V"></a>亦如猿猴从高上堕。<a id="a-2W"></a>心力强故身无痛患。<a id="a-2X"></a>此亦如是。<a id="a-2Y"></a>欲力精进力一心力慧力令其广大。<a id="a-2Z"></a>而身更小便能运身。</p>
  <p id="a2a">复次观身空界。<a id="a-2b"></a>常习此观。<a id="a-2c"></a>欲力精进力一心力慧力极为广大。<a id="a-2d"></a>便能举身。<a id="a-2e"></a>如大风力致重达远。<a id="a-2f"></a>此亦如是。<a id="a-2g"></a>初当自试。<a id="a-2h"></a>离地一尺二尺。<a id="a-2i"></a>渐至一丈还来本处。<a id="a-2j"></a>如鸟子学飞小儿学行。<a id="a-2k"></a>思惟自审知心力大必能至远。<a id="a-2l"></a>学观四大。<a id="a-2m"></a>除却地大但观三大。<a id="a-2n"></a>心念不散便得自在。<a id="a-2o"></a>身无挂碍如鸟飞行。<a id="a-2p"></a>当复学习。<a id="a-2q"></a>远作近想是故近灭远出。<a id="a-2r"></a>复能变化诸物。<a id="a-2s"></a>如观木地种除却余种。<a id="a-2t"></a>此木便变为地。<a id="a-2u"></a>所以者何。<a id="a-2v"></a>木有地种分故。<a id="a-2w"></a>水火风空金银宝物悉皆如是。<a id="a-2x"></a>何以故。<a id="a-2y"></a>木有诸种分故。<a id="a-2z"></a>是初神通根本。<a id="a-30"></a>四禅有十四变化心。<a id="a-31"></a>初禅二果。<a id="a-32"></a>一者初禅。<a id="a-33"></a>二者欲界。<a id="a-34"></a>二禅三果。<a id="a-35"></a>一者二禅。<a id="a-36"></a>二者初禅。<a id="a-37"></a>三者欲界。<a id="a-38"></a>三禅四果。<a id="a-39"></a>一者三禅。<a id="a-3A"></a>二者二禅。<a id="a-3B"></a>三者初禅。<a id="a-3C"></a>四者欲界。<a id="a-3D"></a>四禅五果。<a id="a-3E"></a>一者四禅。<a id="a-3F"></a>二者三禅。<a id="a-3G"></a>三者二禅。<a id="a-3H"></a>四者初禅。<a id="a-3I"></a>五者欲界。<a id="a-3J"></a>余通如摩诃衍论中说。<a id="a-3K"></a>世尊弟子习学五法门志求涅槃。<a id="a-3L"></a>有二种人。<a id="a-3M"></a>或好定多以快乐故。<a id="a-3N"></a>或好智多畏苦患故。<a id="a-3O"></a>定多者先学禅法后学涅槃。<a id="a-3P"></a>智多者直趣涅槃。<a id="a-3Q"></a>直趣涅槃者未断烦恼亦未得禅。<a id="a-3R"></a>专心不散直求涅槃越爱等诸烦恼。<a id="a-3S"></a>是名涅槃。<a id="a-3T"></a>身实无常苦不净无我。<a id="a-3U"></a>以身颠倒故常乐我净。<a id="a-3V"></a>以是故事事爱着其身。<a id="a-3W"></a>是则底下众生。<a id="a-3X"></a>行者欲破颠倒故。<a id="a-3Y"></a>当习四念止观。<a id="a-3Z"></a>观身种种多诸苦患。<a id="a-3a"></a>从因缘生故无常种种恼故苦。<a id="a-3b"></a>身有三十六物故不净。<a id="a-3c"></a>以不得自在故无我。<a id="a-3d"></a>习如是观。<a id="a-3e"></a>观内身观外身观内外身。<a id="a-3f"></a>习如是观。<a id="a-3g"></a>是谓身念止。<a id="a-3h"></a>身实相如是。<a id="a-3i"></a>何故于此而起颠倒爱着此身。<a id="a-3j"></a>谛思惟念身边乐痛。<a id="a-3k"></a>以爱乐痛故着此身。<a id="a-3l"></a>当观乐痛实不可得。<a id="a-3m"></a>云何不得因衣食故致乐。<a id="a-3n"></a>乐过则苦生。<a id="a-3o"></a>非实乐故。<a id="a-3p"></a>如患疮苦以药涂治痛止为乐。<a id="a-3q"></a>以大苦故谓小苦为乐。<a id="a-3r"></a>非实乐也。<a id="a-3s"></a>复次以故苦为苦。<a id="a-3t"></a>新苦为乐。<a id="a-3u"></a>如担重易肩而以新重为乐。<a id="a-3v"></a>非实常乐也。<a id="a-3w"></a>如火性热无暂冷时。<a id="a-3x"></a>若是实乐不应有不乐。<a id="a-3y"></a>或曰。<a id="a-3z"></a>外事是乐因缘不必是乐。<a id="a-40"></a>或时乐因或时苦因。<a id="a-41"></a>若使心法与爱相应尔时是乐。<a id="a-42"></a>与恚相应尔时是苦。<a id="a-43"></a>与痴相应不苦不乐。<a id="a-44"></a>以此推之。<a id="a-45"></a>可知有乐无乐。<a id="a-46"></a>答曰。<a id="a-47"></a>无也。<a id="a-48"></a>淫欲不应是乐。<a id="a-49"></a>何以故。<a id="a-4A"></a>若淫欲在内。<a id="a-4B"></a>不应外求女色。<a id="a-4C"></a>外求女色当知淫苦。<a id="a-4D"></a>若淫是乐不应时时弃。<a id="a-4E"></a>若弃不应是乐。<a id="a-4F"></a>于大苦中以小苦为乐也。<a id="a-4G"></a>如人应死全命受鞭。<a id="a-4H"></a>以是为乐。<a id="a-4I"></a>欲心炽盛以欲为乐。<a id="a-4J"></a>老时厌欲知欲非乐。<a id="a-4K"></a>若实乐相不应生厌。<a id="a-4L"></a>如是种种因缘欲乐相实不可得。<a id="a-4M"></a>乐失则苦。<a id="a-4N"></a>佛言。<a id="a-4O"></a>乐痛应观苦。<a id="a-4P"></a>苦痛应观乐。<a id="a-4Q"></a>如箭在体。<a id="a-4R"></a>不苦不乐应观生灭无常。<a id="a-4S"></a>是谓痛念止。<a id="a-4T"></a>当知心受苦乐受不苦不乐。<a id="a-4U"></a>云何心。<a id="a-4V"></a>是心无常从因缘生故。<a id="a-4W"></a>生灭不住相似生故。<a id="a-4X"></a>但颠倒故谓是为一。<a id="a-4Y"></a>本无今有已有还无。<a id="a-4Z"></a>是故无常。<a id="a-4a"></a>观知心空云何为空。<a id="a-4b"></a>从因缘生有眼有色可见忆念。<a id="a-4c"></a>欲见如是等和合眼识生。<a id="a-4d"></a>如日爱珠。<a id="a-4e"></a>有日有珠。<a id="a-4f"></a>有干草牛屎众缘和合于是火生。<a id="a-4g"></a>一一推求火不可得。<a id="a-4h"></a>缘合有火。<a id="a-4i"></a>眼识亦尔。<a id="a-4j"></a>不住眼中亦非色中住。<a id="a-4k"></a>不两中间住。<a id="a-4l"></a>无有住处亦复不无。<a id="a-4m"></a>是故佛言。<a id="a-4n"></a>如幻如化现在心观过去心。<a id="a-4o"></a>或苦或乐或不苦不乐。<a id="a-4p"></a>心各各异各各灭。<a id="a-4q"></a>有欲心无欲心亦如是。<a id="a-4r"></a>各各异各各灭。<a id="a-4s"></a>观内心观外心观内外心亦如是。<a id="a-4t"></a>是名心念止。<a id="a-4u"></a>复次观心为属谁。<a id="a-4v"></a>观想思惟念欲等诸心相应法不相应法。<a id="a-4w"></a>谛观其主主不可得。<a id="a-4x"></a>何以故。<a id="a-4y"></a>从因缘生故无常。<a id="a-4z"></a>无常故苦。<a id="a-50"></a>苦故不自在。<a id="a-51"></a>不自在故无主。<a id="a-52"></a>无主故空。<a id="a-53"></a>前别观身痛心法不可得。<a id="a-54"></a>今更总观四念止中主不可得。<a id="a-55"></a>离此处求亦不可得。<a id="a-56"></a>若常不可得。<a id="a-57"></a>无常亦不可得。<a id="a-58"></a>若常应当常苦常乐亦不应忘。<a id="a-59"></a>若常有神者。<a id="a-5A"></a>无杀恼罪亦无涅槃。<a id="a-5B"></a>若身是神。<a id="a-5C"></a>无常身灭神亦应灭。<a id="a-5D"></a>亦无后世亦无罪福。<a id="a-5E"></a>如是遍观无主。<a id="a-5F"></a>诸法皆空不自在。<a id="a-5G"></a>因缘合故生。<a id="a-5H"></a>因缘坏故灭。<a id="a-5I"></a>如是缘合法是名法念止。<a id="a-5J"></a>若行者得法念止。<a id="a-5K"></a>厌世间空老病死法都无少许常乐我净。<a id="a-5L"></a>我于此空法复何所求。<a id="a-5M"></a>应当入涅槃最善法中住。<a id="a-5N"></a>建精进力得深舍摩陀故(深舍摩陀者住心一处名也此土无是名)。<a id="a-5O"></a>是时得深舍摩陀。<a id="a-5P"></a>住第四法念止中。<a id="a-5Q"></a>观诸法相皆苦无乐。<a id="a-5R"></a>无乐是实余者妄语。<a id="a-5S"></a>苦因爱等诸烦恼及业。<a id="a-5T"></a>是非天非时非尘等种种妄语中生。<a id="a-5U"></a>是烦恼及业出生此苦。<a id="a-5V"></a>是苦入涅槃时一切灭尽。<a id="a-5W"></a>非色无色界及世界始世界始(外道谓一切有法之初色为世界始外道谓涅槃也以此有始能化作万物即名造化也)等种种妄语能灭此苦。<a id="a-5X"></a>正见等八直是涅槃道。<a id="a-5Y"></a>非余外道苦行种种空持戒空禅定空智慧。<a id="a-5Z"></a>何以故。<a id="a-5a"></a>佛法中戒定慧三法合行能入涅槃。<a id="a-5b"></a>譬如人立平地持好弓箭能射杀怨贼。<a id="a-5c"></a>三法合行亦如是。<a id="a-5d"></a>戒为平地。<a id="a-5e"></a>禅定为快弓。<a id="a-5f"></a>智慧为利箭。<a id="a-5g"></a>三事备足能杀烦恼贼。<a id="a-5h"></a>以是故外道辈不得涅槃。<a id="a-5i"></a>行者是时作四法缘观缘如射博。<a id="a-5j"></a>观苦四种。<a id="a-5k"></a>因缘生故无常。<a id="a-5l"></a>身心恼故苦。<a id="a-5m"></a>无一可得故空。<a id="a-5n"></a>无作无受故无我。<a id="a-5o"></a>观习四种。<a id="a-5p"></a>烦恼有漏业和合故集。<a id="a-5q"></a>相似果生故因。<a id="a-5r"></a>是中得一切行故生。<a id="a-5s"></a>非相似果相续故缘。<a id="a-5t"></a>观尽四种。<a id="a-5u"></a>一切烦恼覆故闭。<a id="a-5v"></a>除烦恼火故灭一切法中第一故妙。<a id="a-5w"></a>世间过去故出。<a id="a-5x"></a>观道四种。<a id="a-5y"></a>能到涅槃故道。<a id="a-5z"></a>不颠倒故正。<a id="a-60"></a>一切圣人去处故迹。<a id="a-61"></a>得脱世愁恼故离。<a id="a-62"></a>如是观者得无漏相似法。<a id="a-63"></a>名为暖法。<a id="a-64"></a>云何名暖。<a id="a-65"></a>常勤精进故名暖法。<a id="a-66"></a>诸烦恼薪无漏智火。<a id="a-67"></a>烧火欲出初相名为暖法。<a id="a-68"></a>譬如钻火初钻烟出。<a id="a-69"></a>是名暖。<a id="a-6A"></a>是为涅槃道初相。<a id="a-6B"></a>佛弟子中有二种人。<a id="a-6C"></a>一者多好一心求禅定。<a id="a-6D"></a>是人有漏道。<a id="a-6E"></a>二者多除爱着好实智慧。<a id="a-6F"></a>是人直趣涅槃入暖法中。<a id="a-6G"></a>有暖相者深得一心。<a id="a-6H"></a>实法镜到无漏界边(镜中像似面界边非中故以为喻)。<a id="a-6I"></a>行者是时大得安隐。<a id="a-6J"></a>自念。<a id="a-6K"></a>我定当得涅槃。<a id="a-6L"></a>见此道故。<a id="a-6M"></a>如人穿井得至湿泥。<a id="a-6N"></a>知当得水不久。<a id="a-6O"></a>如人击贼贼已退散。<a id="a-6P"></a>自知得胜意中安隐。<a id="a-6Q"></a>如人怖死。<a id="a-6R"></a>人欲知活不。<a id="a-6S"></a>当先试之以杖打身。<a id="a-6T"></a>若隐胗脉起者。<a id="a-6U"></a>知是有暖必可得活。<a id="a-6V"></a>亦如听法人思惟喜悦心着是时心热。<a id="a-6W"></a>行者如是有暖法故名为有暖。<a id="a-6X"></a>亦名能得涅槃分善根。<a id="a-6Y"></a>是善根法有十六行四谛缘。<a id="a-6Z"></a>六地中一智慧一切无漏法基。<a id="a-6a"></a>野人能行安隐(于无漏疏故名为野人案梵本尔先言凡夫人非)。<a id="a-6b"></a>是名有暖法。<a id="a-6c"></a>增进转上更名顶法。<a id="a-6d"></a>如乳变为酪。<a id="a-6e"></a>是人观法实相。<a id="a-6f"></a>我当得苦脱。<a id="a-6g"></a>心爱是法是为真法能除种种苦患及老病死。<a id="a-6h"></a>是时思惟此法谁说。<a id="a-6i"></a>是佛世尊。<a id="a-6j"></a>从是得佛宝中信心清净大欢喜悦。<a id="a-6k"></a>若无此法一切烦恼谁当能遮。<a id="a-6l"></a>我当云何得实智慧少许明。<a id="a-6m"></a>从是得法宝中信心清净大欢喜悦。<a id="a-6n"></a>若我不得佛弟子辈好伴。<a id="a-6o"></a>云何当得实智慧少许明。<a id="a-6p"></a>从是得僧宝中信心清净大欢喜悦。<a id="a-6q"></a>是三宝中得一心清净合实智慧。<a id="a-6r"></a>是顶善根。<a id="a-6s"></a>亦名顶法。<a id="a-6t"></a>亦名能得涅槃分善根。<a id="a-6u"></a>如波罗延经中说。</p>
  <p id="a6v">佛宝法僧宝　　谁有少信净</p>
  <p id="a6w">是名顶善根　　汝曹一心持</p>
  <p id="a6x">云何为少信。<a id="a-6y"></a>于佛菩萨辟支佛阿罗汉边为少。<a id="a-6z"></a>于野人边为多。<a id="a-70"></a>复次此可破可失是故名少。<a id="a-71"></a>如法句说。</p>
  <p id="a72">芭蕉生实死　　竹生实亦然</p>
  <p id="a73">骡有子则死　　小人得养死</p>
  <p id="a74">破失非利故　　小人得名誉</p>
  <p id="a75">白净分失尽　　乃至顶法堕</p>
  <p id="a76">复次未断诸结使。<a id="a-77"></a>未得无漏无量慧心。<a id="a-78"></a>以是故名少。<a id="a-79"></a>复次勤精进一心入涅槃道中。<a id="a-7A"></a>更了了观五阴四谛十六行。<a id="a-7B"></a>是时心不缩不悔不退。<a id="a-7C"></a>爱乐入忍是名忍善根。<a id="a-7D"></a>忍何等。<a id="a-7E"></a>随四谛行是名为忍。<a id="a-7F"></a>是善根三种上中下三时。<a id="a-7G"></a>云何名忍。<a id="a-7H"></a>观五阴无常苦空无我。<a id="a-7I"></a>心忍不退是名忍。<a id="a-7J"></a>复次观诸世间尽苦空无有乐。<a id="a-7K"></a>是苦因习爱等诸烦恼。<a id="a-7L"></a>是习智缘尽是名上法更无有上。<a id="a-7M"></a>八直道能令行人得至涅槃更无有上。<a id="a-7N"></a>如是信心不悔不疑忍是名忍。<a id="a-7O"></a>是中更有忍。<a id="a-7P"></a>种种结使种种烦恼疑悔。<a id="a-7Q"></a>来入心中不能令破。<a id="a-7R"></a>譬如石山种种风水不能漂动。<a id="a-7S"></a>是故名忍。<a id="a-7T"></a>是事得名真好野人。<a id="a-7U"></a>如佛说法句中。</p>
  <p id="a7V">世界正见上　　谁有得多者</p>
  <p id="a7W">乃至千万岁　　终不堕恶道</p>
  <p id="a7X">是世间正见是名为忍善根。<a id="a-7Y"></a>是人多增进一心极厌世界行。<a id="a-7Z"></a>欲了了四谛相作证趣涅槃。<a id="a-7a"></a>如是一心中是名世间第一法。<a id="a-7b"></a>一时住四行无常苦空无我。<a id="a-7c"></a>观一谛苦法忍共缘故。<a id="a-7d"></a>何以故观欲界五受阴无常苦空无我。<a id="a-7e"></a>是中心忍入慧。<a id="a-7f"></a>亦是相应心心数法。<a id="a-7g"></a>是名苦法忍。<a id="a-7h"></a>身业口业及心不相应诸行。<a id="a-7i"></a>现在未来世一切无漏法初门。<a id="a-7j"></a>是名苦法忍(法无漏法忍信受也)。<a id="a-7k"></a>次第生苦法智苦法忍断结使苦法智作证。<a id="a-7l"></a>譬如一人刈一人束。<a id="a-7m"></a>亦如利刀斫竹得风即偃。<a id="a-7n"></a>忍智功夫故。<a id="a-7o"></a>是事得办欲界系见苦断十结得得尔时异等智得无漏智未得无漏慧得是时成就一智(等智未来成就)。<a id="a-7p"></a>第二心中成就法智苦智等智。<a id="a-7q"></a>过第三心第四心。<a id="a-7r"></a>成就四智苦智法智比智等智。<a id="a-7s"></a>习尽道法智中。<a id="a-7t"></a>一一智增。<a id="a-7u"></a>离欲人知他心智成就增。<a id="a-7v"></a>苦比忍苦比智断十八结。<a id="a-7w"></a>是四心苦谛能得。<a id="a-7x"></a>习法忍习法智断欲界系七结。<a id="a-7y"></a>习比忍习比智断色无色界系十三结。<a id="a-7z"></a>尽法忍尽法智断欲界系七结。<a id="a-80"></a>尽比忍尽比智断色。<a id="a-81"></a>无色界系十二结。<a id="a-82"></a>道法忍道法智断欲界系八结。<a id="a-83"></a>道比忍道比智断色无色界系十四结。<a id="a-84"></a>道比智是名须陀般那(下子上子)。<a id="a-85"></a>实知诸法相。<a id="a-86"></a>是十六心能十五心中利根名随法行。<a id="a-87"></a>钝根名随信行。<a id="a-88"></a>是二人未离欲。<a id="a-89"></a>名初果向先未断结得十六心。<a id="a-8A"></a>名须陀般那。<a id="a-8B"></a>若先断六品结得十六心。<a id="a-8C"></a>名息忌陀伽迷(秦言一来)。<a id="a-8D"></a>若先断九品结得十六心。<a id="a-8E"></a>名阿那迦迷(秦言不来)。<a id="a-8F"></a>先未离欲断八十八结故。<a id="a-8G"></a>名须陀般那。<a id="a-8H"></a>复次无漏果善根得。<a id="a-8I"></a>得故名须陀般那。<a id="a-8J"></a>利根名见得。<a id="a-8K"></a>钝根名信爱。<a id="a-8L"></a>思惟结未断。<a id="a-8M"></a>余残七世生。<a id="a-8N"></a>若思惟结三种断。<a id="a-8O"></a>名家家三世生。<a id="a-8P"></a>圣道八分三十七品名流流向涅槃。<a id="a-8Q"></a>随是流行故名须陀般那。<a id="a-8R"></a>是为佛初功德子恶道得脱。<a id="a-8S"></a>三结断三毒薄。<a id="a-8T"></a>名息忌陀伽迷。<a id="a-8U"></a>复次欲界结九种(上上上中上下中上中中中下下上下中下下)。<a id="a-8V"></a>见谛断思惟断。<a id="a-8W"></a>若凡夫人。<a id="a-8X"></a>先以有漏道断欲界系六种结入见谛道。<a id="a-8Y"></a>十六心中得名息忌陀伽迷。<a id="a-8Z"></a>若八种断入见谛道。<a id="a-8a"></a>第十六心中一种名息忌陀伽迷果向呵那伽迷。<a id="a-8b"></a>若佛弟子得须陀般那。<a id="a-8c"></a>单断三结欲得息忌陀伽迷。<a id="a-8d"></a>是思惟断欲界系九种结六种断。<a id="a-8e"></a>是名息忌陀伽迷八种断。<a id="a-8f"></a>是名一种息忌陀伽迷果向阿那伽迷。<a id="a-8g"></a>若凡夫人先断欲界系九种结入见谛道。<a id="a-8h"></a>第十六心中名阿那伽迷。<a id="a-8i"></a>若得息忌陀伽迷进。<a id="a-8j"></a>断三种思惟结。<a id="a-8k"></a>第九解脱道名阿那伽迷。<a id="a-8l"></a>阿那伽迷有九种。<a id="a-8m"></a>今世必入涅槃阿那伽迷。<a id="a-8n"></a>中阴入涅槃阿那伽迷。<a id="a-8o"></a>生已入涅槃阿那伽迷。<a id="a-8p"></a>勤求入涅槃阿那伽迷。<a id="a-8q"></a>不勤求入涅槃阿那伽迷。<a id="a-8r"></a>上行入涅槃阿那伽迷。<a id="a-8s"></a>至阿迦尼吒入涅槃阿那伽迷。<a id="a-8t"></a>到无色定入涅槃阿那伽迷。<a id="a-8u"></a>身证阿那伽迷。<a id="a-8v"></a>行向阿罗汉阿那伽迷。<a id="a-8w"></a>色无色界九种结。<a id="a-8x"></a>以第九无碍道金刚三昧破一切结。<a id="a-8y"></a>第九解脱道尽智修一切善根。<a id="a-8z"></a>是名阿罗汉果。<a id="a-90"></a>是阿罗汉有九种。<a id="a-91"></a>退法不退法死法守法住法必知法不坏法慧脱共脱濡智濡进。<a id="a-92"></a>行五种法退是名退法。<a id="a-93"></a>利智利进行五种法不退。<a id="a-94"></a>是名不退法。<a id="a-95"></a>濡智濡进利厌思惟自杀身。<a id="a-96"></a>是名死法。<a id="a-97"></a>濡智大进自护身。<a id="a-98"></a>是名守法。<a id="a-99"></a>中智中进不增不减处中而住。<a id="a-9A"></a>是名住法。<a id="a-9B"></a>少利智勤精进能得不坏心解脱。<a id="a-9C"></a>是名必知法。<a id="a-9D"></a>利智大进初得不坏心解脱。<a id="a-9E"></a>是名不坏法。<a id="a-9F"></a>不能入诸禅未到地中诸漏尽。<a id="a-9G"></a>是名慧解脱。<a id="a-9H"></a>得诸禅亦得灭禅诸漏尽。<a id="a-9I"></a>是名共解脱。<a id="a-9J"></a>有阿罗汉。<a id="a-9K"></a>一切有为法常厌满足。<a id="a-9L"></a>更不求功德。<a id="a-9M"></a>待时入涅槃。<a id="a-9N"></a>有阿罗汉。<a id="a-9O"></a>求四禅四无色定四等心。<a id="a-9P"></a>八解脱八胜处十一切入九次第六神通。<a id="a-9Q"></a>愿智阿兰若那三昧(秦言无诤阿兰若言无事或言空寂旧言须菩提常行空寂行非也自是无诤行耳无诤者将护众生不令起诤于我耳起诤如舍利弗目连夜入陶屋中宿致拘迦离起诤者是也)。<a id="a-9R"></a>超越三昧熏禅三解脱门及放舍(放舍者三脱门空无愿无相空无愿无相即十二门念反著者也)。<a id="a-9S"></a>更作利智勤精进。<a id="a-9T"></a>入如是诸禅功德。<a id="a-9U"></a>是名得不退法不坏法。<a id="a-9V"></a>若佛不出世无佛法无弟子时。<a id="a-9W"></a>是时离欲人辟支佛出。<a id="a-9X"></a>辟支佛有三种。<a id="a-9Y"></a>上中下下者本得须陀般那若息忌陀伽迷。<a id="a-9Z"></a>是须陀般那于第七世生人中。<a id="a-9a"></a>是时无佛法不得作弟子。<a id="a-9b"></a>复不应八世生。<a id="a-9c"></a>是时作辟支佛。<a id="a-9d"></a>若息忌陀伽迷二世生。<a id="a-9e"></a>是时无佛法不得作弟子。<a id="a-9f"></a>复不应三世生。<a id="a-9g"></a>是时作辟支佛。<a id="a-9h"></a>有人愿作辟支佛。<a id="a-9i"></a>种辟支佛善根时。<a id="a-9j"></a>无佛法善根熟。<a id="a-9k"></a>尔时厌世出家得道名辟支佛。<a id="a-9l"></a>是名中辟支佛。<a id="a-9m"></a>有人求佛道。<a id="a-9n"></a>智力进力少以因缘退(如舍利弗是也)。<a id="a-9o"></a>是时佛不出世无佛法亦无弟子。<a id="a-9p"></a>而善根行熟作辟支佛。<a id="a-9q"></a>有相好若少若多。<a id="a-9r"></a>厌世出家得道是名上辟支佛。<a id="a-9s"></a>于诸法中智慧浅入名阿罗汉。<a id="a-9t"></a>中入名辟支佛。<a id="a-9u"></a>深入名佛。<a id="a-9v"></a>如遥见树不能分别枝。<a id="a-9w"></a>小近能分别枝。<a id="a-9x"></a>不能分别华叶。<a id="a-9y"></a>到树下尽能分别知树枝叶华实。<a id="a-9z"></a>声闻能知一切诸行无常一切诸法无主唯涅槃善安隐。<a id="a-A0"></a>声闻能如是观。<a id="a-A1"></a>不能分别深入深知辟支佛少能分别。<a id="a-A2"></a>亦不能深入深知。<a id="a-A3"></a>佛知诸法分别究畅。<a id="a-A4"></a>深入深知也。<a id="a-A5"></a>如波罗奈国王。<a id="a-A6"></a>夏暑热时处高楼上坐七宝床。<a id="a-A7"></a>令青衣磨牛头栴檀香涂身。<a id="a-A8"></a>青衣臂多着钏。<a id="a-A9"></a>摩王身时钏声满耳。<a id="a-AA"></a>王甚患之。<a id="a-AB"></a>教次第令脱。<a id="a-AC"></a>钏少声微。<a id="a-AD"></a>唯独一钏寂然无声。<a id="a-AE"></a>王时悟曰。<a id="a-AF"></a>国家臣民宫人婇女。<a id="a-AG"></a>多事多恼亦复如是。<a id="a-AH"></a>即时离欲独处思惟得辟支佛。<a id="a-AI"></a>须发自落着自然衣。<a id="a-AJ"></a>从楼阁去。<a id="a-AK"></a>以己神足力出家入山。<a id="a-AL"></a>如是因缘中品辟支佛也。</p>
  <p id="aAM">若行者求佛道。<a id="a-AN"></a>入禅先当系心专念十方三世诸佛生身。<a id="a-AO"></a>莫念地水火风山树草木。<a id="a-AP"></a>天地之中有形之类及诸余法一切莫念。<a id="a-AQ"></a>但念诸佛生身处在虚空。<a id="a-AR"></a>譬如大海清水中央金山王须弥。<a id="a-AS"></a>如夜闇中然大火如大施祠中七宝幢。<a id="a-AT"></a>佛身如是。<a id="a-AU"></a>有三十二相八十种好。<a id="a-AV"></a>常出无量清净光明于虚空相青色中。<a id="a-AW"></a>常念佛身相如是。<a id="a-AX"></a>行者便得十方三世诸佛悉在心目前一切悉见三昧。<a id="a-AY"></a>若心余处缘还摄令住念在佛身。<a id="a-AZ"></a>是时便见东方三百千万千万亿种无量诸佛。<a id="a-Aa"></a>如是南方西方北方四维上下。<a id="a-Ab"></a>随所念方见一切佛。<a id="a-Ac"></a>如人夜观星宿。<a id="a-Ad"></a>百千无量种星宿悉见。<a id="a-Ae"></a>菩萨得是三昧。<a id="a-Af"></a>除无量劫厚罪令薄。<a id="a-Ag"></a>薄者令灭。<a id="a-Ah"></a>得是三昧已。<a id="a-Ai"></a>当念佛种种无量功德一切智一切解一切见一切德。<a id="a-Aj"></a>得大慈大悲自在。<a id="a-Ak"></a>自初出无明[穀-禾+卵]四无畏五眼十力十八不共法。<a id="a-Al"></a>能除无量苦救老死畏。<a id="a-Am"></a>与常乐涅槃。<a id="a-An"></a>佛有如是等种种无量功德。<a id="a-Ao"></a>作是念已自发愿言。<a id="a-Ap"></a>我何时当得佛身佛功德巍巍如是。<a id="a-Aq"></a>复作大誓。<a id="a-Ar"></a>过去一切福。<a id="a-As"></a>现在一切福。<a id="a-At"></a>尽持求佛道不用余报。<a id="a-Au"></a>复作是念。<a id="a-Av"></a>一切众生甚可怜愍。<a id="a-Aw"></a>诸佛身功德巍巍如是。<a id="a-Ax"></a>众生云何更求余业而不求佛。<a id="a-Ay"></a>譬如贵家盲子堕大深坑饥穷困苦食粪食泥。<a id="a-Az"></a>父甚愍之。<a id="a-B0"></a>为求方便。<a id="a-B1"></a>拯之于深坑。<a id="a-B2"></a>食之以上馔。<a id="a-B3"></a>行者念言。<a id="a-B4"></a>佛二种身功德甘露如是。<a id="a-B5"></a>而诸众生堕生死深坑食诸不净。<a id="a-B6"></a>以大悲心我当拯济一切众生。<a id="a-B7"></a>令得佛道度生死岸。<a id="a-B8"></a>以佛种种功德法味悉令饱满。<a id="a-B9"></a>一切佛法愿悉得之。<a id="a-BA"></a>闻诵持问观行得果为作阶梯。<a id="a-BB"></a>立大要誓被三愿铠。<a id="a-BC"></a>外破魔众内击结贼。<a id="a-BD"></a>直入不回。<a id="a-BE"></a>如是三愿。<a id="a-BF"></a>比无量诸愿愿皆住之。<a id="a-BG"></a>为度众生得佛道故。<a id="a-BH"></a>如是念如是愿。<a id="a-BI"></a>是为菩萨念佛三昧。</p>
  <p id="aBJ">行菩萨道者于三毒中若淫欲偏多。<a id="a-BK"></a>先自观身。<a id="a-BL"></a>骨肉皮肤筋脉流血。<a id="a-BM"></a>肝肺肠胃屎尿涕唾。<a id="a-BN"></a>三十六物九想不净。<a id="a-BO"></a>专心内观不令外念。<a id="a-BP"></a>外念诸缘摄之令还。<a id="a-BQ"></a>如人执烛入杂谷仓。<a id="a-BR"></a>种种分别豆麦黍粟无不识知。<a id="a-BS"></a>复次观身六分。<a id="a-BT"></a>坚为地分。<a id="a-BU"></a>湿为水分。<a id="a-BV"></a>热为火分。<a id="a-BW"></a>动为风分。<a id="a-BX"></a>孔为空分。<a id="a-BY"></a>知为识分。<a id="a-BZ"></a>亦如屠牛分为六分。<a id="a-Ba"></a>身首四支各自异处。<a id="a-Bb"></a>身有九孔常流不净革囊盛屎。<a id="a-Bc"></a>常作是观不令外念。<a id="a-Bd"></a>外念诸缘摄之令还。<a id="a-Be"></a>若得一心。<a id="a-Bf"></a>意生厌患求离此身。<a id="a-Bg"></a>欲令速灭早入涅槃。<a id="a-Bh"></a>是时当发大慈大悲。<a id="a-Bi"></a>以大功德拔济众生兴前三愿。<a id="a-Bj"></a>以诸众生不知不净起诸罪垢。<a id="a-Bk"></a>我当拔置于甘露地。<a id="a-Bl"></a>复次欲界众生乐着不净如狗食粪。<a id="a-Bm"></a>我当度脱至清净道。<a id="a-Bn"></a>复次我当学求诸法实相。<a id="a-Bo"></a>不有常不无常。<a id="a-Bp"></a>非净非不净。<a id="a-Bq"></a>我当云何着此不净。<a id="a-Br"></a>观不净智从因缘生。<a id="a-Bs"></a>如我法者当求实相。<a id="a-Bt"></a>云何厌患身中不净而取涅槃。<a id="a-Bu"></a>当如大象度驶流水穷尽源底。<a id="a-Bv"></a>得实法相灭入涅槃。<a id="a-Bw"></a>岂可如猕猴诸兔畏怖驶流趣自度身。<a id="a-Bx"></a>我今当学如菩萨法。<a id="a-By"></a>行不净观除却淫欲。<a id="a-Bz"></a>广化众生令离欲患。<a id="a-C0"></a>不为不净观所厌没。<a id="a-C1"></a>复次既观不净则厌生死。<a id="a-C2"></a>当观净门系心三处。<a id="a-C3"></a>鼻端眉间额上。<a id="a-C4"></a>当于是中开一寸皮净除血肉。<a id="a-C5"></a>系心白骨不令外念。<a id="a-C6"></a>外念诸缘摄之令还。<a id="a-C7"></a>着三缘中恒与心斗。<a id="a-C8"></a>如二人相扑。<a id="a-C9"></a>行者若胜心。<a id="a-CA"></a>则不如制之令住。<a id="a-CB"></a>是名一心。<a id="a-CC"></a>若以厌患起大悲心愍念众生。<a id="a-CD"></a>为此空骨远离涅槃入三恶道。<a id="a-CE"></a>我当勤力作诸功德教化众生令解身相空。<a id="a-CF"></a>骨以皮覆实聚不净。<a id="a-CG"></a>为众生故。<a id="a-CH"></a>徐当分别此诸法相。<a id="a-CI"></a>有少净想心生爱着。<a id="a-CJ"></a>不净想多心生厌患。<a id="a-CK"></a>有出法相故生实法。<a id="a-CL"></a>诸法实相中无净无不净。<a id="a-CM"></a>亦无闭亦无出观诸法等。<a id="a-CN"></a>不可坏不可动。<a id="a-CO"></a>是名诸法实相(出遇罗汉法也)。<a id="a-CP"></a>行菩萨道者。<a id="a-CQ"></a>若嗔恚偏多当行慈心。<a id="a-CR"></a>念东方众生。<a id="a-CS"></a>慈心清净无怨无恚广大无量。<a id="a-CT"></a>见诸众生悉在目前。<a id="a-CU"></a>南西北方四维上下亦复如是。<a id="a-CV"></a>制心行慈不令外念。<a id="a-CW"></a>外念异缘摄之令还。<a id="a-CX"></a>持心目观一切众生。<a id="a-CY"></a>悉见了了皆在目前。<a id="a-CZ"></a>若得一心当发愿言。<a id="a-Ca"></a>我以涅槃实清净法。<a id="a-Cb"></a>度脱众生使得实乐。<a id="a-Cc"></a>行慈三昧心如此者。<a id="a-Cd"></a>是菩萨道。<a id="a-Ce"></a>住慈三昧以观诸法实相。<a id="a-Cf"></a>清净不坏不动。<a id="a-Cg"></a>愿令众生得此法利。<a id="a-Ch"></a>以此三昧慈念东方一切众生使得佛乐。<a id="a-Ci"></a>十方亦尔。<a id="a-Cj"></a>心不转乱。<a id="a-Ck"></a>是谓菩萨慈三昧门。</p>
  <p id="aCl">问曰。<a id="a-Cm"></a>何不一时总念十方众生。<a id="a-Cn"></a>答曰。<a id="a-Co"></a>先念一方一心易得。<a id="a-Cp"></a>然后次第周遍诸方。<a id="a-Cq"></a>问曰。<a id="a-Cr"></a>人有怨家恒欲相害。<a id="a-Cs"></a>云何行慈欲令彼乐。<a id="a-Ct"></a>答曰。<a id="a-Cu"></a>慈是心法出生于心。<a id="a-Cv"></a>先从所亲。<a id="a-Cw"></a>所亲转增乃及怨家。<a id="a-Cx"></a>如火烧薪盛能然湿。<a id="a-Cy"></a>问曰。<a id="a-Cz"></a>或时众生遭种种苦。<a id="a-D0"></a>或在人中或地狱中。<a id="a-D1"></a>菩萨虽慈彼那得乐。<a id="a-D2"></a>答曰。<a id="a-D3"></a>先从乐人取其乐相。<a id="a-D4"></a>令彼苦人得如彼乐。<a id="a-D5"></a>如败军将怖惧失胆。<a id="a-D6"></a>视彼敌人皆谓勇士。<a id="a-D7"></a>问曰。<a id="a-D8"></a>行慈三昧有何善利。<a id="a-D9"></a>答曰。<a id="a-DA"></a>行者自念。<a id="a-DB"></a>出家离俗应行慈心。<a id="a-DC"></a>又思惟言。<a id="a-DD"></a>食人信施宜行利益如佛所言。<a id="a-DE"></a>须臾行慈是随佛教。<a id="a-DF"></a>则为入道不空受施。<a id="a-DG"></a>复次身着染服心应不染。<a id="a-DH"></a>慈三昧力能令不染。<a id="a-DI"></a>复次我心行慈于破法世。<a id="a-DJ"></a>我有法人非法众中。<a id="a-DK"></a>我有法人如法无恼。<a id="a-DL"></a>慈定力故。<a id="a-DM"></a>菩萨行道趣甘露门。<a id="a-DN"></a>种种热恼慈凉冷乐。<a id="a-DO"></a>如佛所言。<a id="a-DP"></a>人热极时入清凉池乐。<a id="a-DQ"></a>复次被大慈铠遮烦恼箭。<a id="a-DR"></a>慈为法药消怨结毒。<a id="a-DS"></a>烦恼烧心慈能除灭。<a id="a-DT"></a>慈为法梯登解脱台。<a id="a-DU"></a>慈为法船渡生死海。<a id="a-DV"></a>贫善法财慈为上宝。<a id="a-DW"></a>行趣涅槃慈为道粮。<a id="a-DX"></a>慈为骏足度入涅槃。<a id="a-DY"></a>慈为猛将越三恶道。<a id="a-DZ"></a>能行慈者消伏众恶。<a id="a-Da"></a>诸天善神常随拥护。<a id="a-Db"></a>问曰。<a id="a-Dc"></a>若当行人得慈三昧。<a id="a-Dd"></a>云何不失而复增益。<a id="a-De"></a>答曰学戒清净善信倚乐。<a id="a-Df"></a>学诸禅定一心智慧。<a id="a-Dg"></a>乐处闲静常不放逸。<a id="a-Dh"></a>少欲知足行顺慈教。<a id="a-Di"></a>节身少食减损睡眠。<a id="a-Dj"></a>初夜后夜思惟不废。<a id="a-Dk"></a>省烦言语默然守静。<a id="a-Dl"></a>坐卧行住知时消息。<a id="a-Dm"></a>不令失度致疲苦极。<a id="a-Dn"></a>调和寒温不令恼乱。<a id="a-Do"></a>是谓益慈。<a id="a-Dp"></a>复次以佛道乐涅槃之乐与一切人。<a id="a-Dq"></a>是名大慈。<a id="a-Dr"></a>行者思惟。<a id="a-Ds"></a>现在未来大人行慈利益一切。<a id="a-Dt"></a>我亦被蒙是我良祐。<a id="a-Du"></a>我当行慈毕报施恩。<a id="a-Dv"></a>复更念言。<a id="a-Dw"></a>大德慈心愍念一切以此为乐。<a id="a-Dx"></a>我亦当尔。<a id="a-Dy"></a>念彼众生令得佛乐涅槃之乐。<a id="a-Dz"></a>是为报恩。<a id="a-E0"></a>复次慈力能令一切心得快乐。<a id="a-E1"></a>身离热恼得清凉乐。<a id="a-E2"></a>持行慈福念安一切以报其恩。<a id="a-E3"></a>复次慈有善利。<a id="a-E4"></a>断嗔恚法开名称门。<a id="a-E5"></a>施主良田生梵天因。<a id="a-E6"></a>住离欲处除却怨对及斗诤根。<a id="a-E7"></a>诸佛称扬智人爱敬。<a id="a-E8"></a>能持净戒生智慧明。<a id="a-E9"></a>能闻法利。<a id="a-EA"></a>功德醍醐决定好人。<a id="a-EB"></a>出家猛力消灭诸恶。<a id="a-EC"></a>骂辱不善慈报能伏。<a id="a-ED"></a>结集悦乐生精进法。<a id="a-EE"></a>富贵根因办智慧府。<a id="a-EF"></a>诚信库藏诸善法门。<a id="a-EG"></a>致称誉法敬畏根本佛正真道。<a id="a-EH"></a>若人持恶向还自受其殃。<a id="a-EI"></a>五种恶语。<a id="a-EJ"></a>非时语非实语。<a id="a-EK"></a>非利语。<a id="a-EL"></a>非慈语。<a id="a-EM"></a>非软语。<a id="a-EN"></a>是五恶语不能倾动。<a id="a-EO"></a>一切毒害亦不能伤。<a id="a-EP"></a>譬如小火不能热大海(此下应出优填王持五百发箭)。<a id="a-EQ"></a>如毗罗经中优填王阿婆陀那说。<a id="a-ER"></a>有二夫人。<a id="a-ES"></a>一名无比。<a id="a-ET"></a>二名舍迷婆帝。<a id="a-EU"></a>无比诽谤舍迷婆帝。<a id="a-EV"></a>舍迷婆帝有五百直人。<a id="a-EW"></a>王以五百箭欲一一射杀之。<a id="a-EX"></a>舍迷婆帝语诸直人。<a id="a-EY"></a>在我后立。<a id="a-EZ"></a>是时舍迷婆帝入慈三昧。<a id="a-Ea"></a>王挽弓射之。<a id="a-Eb"></a>箭堕足下。<a id="a-Ec"></a>第二箭还向王脚下。<a id="a-Ed"></a>王大惊怖。<a id="a-Ee"></a>复欲放箭。<a id="a-Ef"></a>舍迷婆帝语王言。<a id="a-Eg"></a>止止。<a id="a-Eh"></a>夫妇之义是故相语。<a id="a-Ei"></a>若放此箭当直破汝心。<a id="a-Ej"></a>王时恐畏投弓舍射。<a id="a-Ek"></a>问言。<a id="a-El"></a>汝有何术。<a id="a-Em"></a>答言。<a id="a-En"></a>我无异术。<a id="a-Eo"></a>我是佛弟子入慈三昧故也。<a id="a-Ep"></a>是慈三昧略说有三种缘生缘法缘无缘。<a id="a-Eq"></a>诸未得道是名生缘。<a id="a-Er"></a>阿罗汉辟支佛是名法缘。<a id="a-Es"></a>诸佛世尊是名无缘。<a id="a-Et"></a>是故略说慈三昧门。</p>
  <p id="aEu">行菩萨道者。<a id="a-Ev"></a>于三毒中若愚痴偏多。<a id="a-Ew"></a>当观十二分破二种痴。<a id="a-Ex"></a>内破身痴外破众生痴。<a id="a-Ey"></a>思惟念言。<a id="a-Ez"></a>我及众生俱在厄难。<a id="a-F0"></a>常生常老常病常死常灭常出。<a id="a-F1"></a>众生可怜不知出道从何得脱。<a id="a-F2"></a>一心思惟。<a id="a-F3"></a>生老病死从因缘生。<a id="a-F4"></a>当复思惟何因缘生。<a id="a-F5"></a>一心思惟。<a id="a-F6"></a>生因缘有。<a id="a-F7"></a>有因缘取。<a id="a-F8"></a>取因缘爱。<a id="a-F9"></a>爱因缘受。<a id="a-FA"></a>受因缘触。<a id="a-FB"></a>触因缘六入。<a id="a-FC"></a>六入因缘名色。<a id="a-FD"></a>名色因缘识。<a id="a-FE"></a>识因缘行。<a id="a-FF"></a>行因缘无明。<a id="a-FG"></a>如是复思惟。<a id="a-FH"></a>当何因缘灭生老死。<a id="a-FI"></a>一心思惟。<a id="a-FJ"></a>生灭故老死灭。<a id="a-FK"></a>有灭故生灭。<a id="a-FL"></a>取灭故有灭。<a id="a-FM"></a>爱灭故取灭。<a id="a-FN"></a>受灭故爱灭。<a id="a-FO"></a>触灭故受灭。<a id="a-FP"></a>六入灭故触灭。<a id="a-FQ"></a>名色灭故六入灭。<a id="a-FR"></a>识灭故名色灭。<a id="a-FS"></a>行灭故识灭。<a id="a-FT"></a>痴灭故行灭。<a id="a-FU"></a>此中十二分云何。<a id="a-FV"></a>无明分不知前不知后不知前后。<a id="a-FW"></a>不知内不知外不知内外。<a id="a-FX"></a>不知佛不知法不知僧不知苦不知习不知尽不知道。<a id="a-FY"></a>不知业不知果不知业果。<a id="a-FZ"></a>不知因不知缘不知因缘。<a id="a-Fa"></a>不知罪不知福不知罪福。<a id="a-Fb"></a>不知善不知不善不知善不善。<a id="a-Fc"></a>不知有罪法不知无罪法。<a id="a-Fd"></a>不知应近法不知应远法。<a id="a-Fe"></a>不知有漏法不知无漏法。<a id="a-Ff"></a>不知世间法。<a id="a-Fg"></a>不知出世间法。<a id="a-Fh"></a>不知过去法不知未来法不知现在法。<a id="a-Fi"></a>不知黑法不知白法。<a id="a-Fj"></a>不知分别因缘法。<a id="a-Fk"></a>不知六触法。<a id="a-Fl"></a>不知实证法。<a id="a-Fm"></a>如是种种不知不慧不见闇黑无明。<a id="a-Fn"></a>是名无明。<a id="a-Fo"></a>无明缘行。<a id="a-Fp"></a>云何名行。<a id="a-Fq"></a>行有三种。<a id="a-Fr"></a>身行口行意行。<a id="a-Fs"></a>云何身行。<a id="a-Ft"></a>入息出息是身行法。<a id="a-Fu"></a>所以者何。<a id="a-Fv"></a>是法属身故名身行。<a id="a-Fw"></a>云何口行有觉有观。<a id="a-Fx"></a>是作觉观已然后口语。<a id="a-Fy"></a>若无觉观则无言说。<a id="a-Fz"></a>是谓口行。<a id="a-G0"></a>云何意行(痛名世界人所著三种痛痛应为受受则随界受苦乐上界所无故宜言受想出家所患也)。<a id="a-G1"></a>痛想是意法。<a id="a-G2"></a>系属意故。<a id="a-G3"></a>是名意行。<a id="a-G4"></a>复次欲界系行色界系行无色界系行。<a id="a-G5"></a>复次善行不善行不动行。<a id="a-G6"></a>云何善行。<a id="a-G7"></a>欲界一切善行。<a id="a-G8"></a>亦色界三地。<a id="a-G9"></a>云何不善行。<a id="a-GA"></a>诸不善法。<a id="a-GB"></a>云何不动行。<a id="a-GC"></a>第四禅有漏善行及无色定善有漏行。<a id="a-GD"></a>是名行。<a id="a-GE"></a>行因缘识。<a id="a-GF"></a>云何名识。<a id="a-GG"></a>六种识界。<a id="a-GH"></a>眼识乃至意识。<a id="a-GI"></a>是名六识。<a id="a-GJ"></a>识因缘名色。<a id="a-GK"></a>云何为名。<a id="a-GL"></a>无色四分痛想行识。<a id="a-GM"></a>是谓名。<a id="a-GN"></a>云何为色。<a id="a-GO"></a>一切色四大及造色。<a id="a-GP"></a>是谓色。<a id="a-GQ"></a>云何四大。<a id="a-GR"></a>地水火风。<a id="a-GS"></a>云何地。<a id="a-GT"></a>坚重相者地。<a id="a-GU"></a>濡湿相者水。<a id="a-GV"></a>热相者火。<a id="a-GW"></a>轻动相者风。<a id="a-GX"></a>余色可见。<a id="a-GY"></a>有对无对是名造色。<a id="a-GZ"></a>名色和合是谓名色。<a id="a-Ga"></a>名色因缘六入。<a id="a-Gb"></a>云何六入。<a id="a-Gc"></a>内六入。<a id="a-Gd"></a>眼内入乃至意内入。<a id="a-Ge"></a>是名六入。<a id="a-Gf"></a>六入因缘触。<a id="a-Gg"></a>云何触。<a id="a-Gh"></a>六种触界。<a id="a-Gi"></a>眼触乃至意触。<a id="a-Gj"></a>云何眼触。<a id="a-Gk"></a>眼缘色生眼识。<a id="a-Gl"></a>三法和合是名眼触。<a id="a-Gm"></a>乃至意触亦如是。<a id="a-Gn"></a>触因缘受。<a id="a-Go"></a>云何受。<a id="a-Gp"></a>三种受。<a id="a-Gq"></a>乐受苦受不苦不乐受。<a id="a-Gr"></a>云何乐受。<a id="a-Gs"></a>爱使。<a id="a-Gt"></a>云何苦受。<a id="a-Gu"></a>恚使。<a id="a-Gv"></a>云何不苦不乐受。<a id="a-Gw"></a>痴使。<a id="a-Gx"></a>复次乐受生乐住乐灭苦。<a id="a-Gy"></a>苦受生苦住苦灭乐。<a id="a-Gz"></a>不苦不乐受不知苦不知乐。<a id="a-H0"></a>受因缘爱。<a id="a-H1"></a>云何爱。<a id="a-H2"></a>眼触色生爱。<a id="a-H3"></a>乃至意触法生爱。<a id="a-H4"></a>爱因缘取。<a id="a-H5"></a>云何取。<a id="a-H6"></a>欲取见取戒取我语取。<a id="a-H7"></a>取因缘有。<a id="a-H8"></a>云何有。<a id="a-H9"></a>三种有。<a id="a-HA"></a>欲有色有无色有。<a id="a-HB"></a>下从阿鼻大泥梨上至他化自在天。<a id="a-HC"></a>是名欲有。<a id="a-HD"></a>及其能生业。<a id="a-HE"></a>云何色有。<a id="a-HF"></a>从下梵世上至阿迦尼吒天。<a id="a-HG"></a>是名色有。<a id="a-HH"></a>云何无色有。<a id="a-HI"></a>从虚空乃至非有想非无想处。<a id="a-HJ"></a>是名无色有。<a id="a-HK"></a>有因缘生。<a id="a-HL"></a>云何生。<a id="a-HM"></a>种种众生处处生出。<a id="a-HN"></a>有受阴得持得入得命。<a id="a-HO"></a>是名生。<a id="a-HP"></a>生因缘老死。<a id="a-HQ"></a>云何老。<a id="a-HR"></a>齿落发白多皱。<a id="a-HS"></a>根熟根破气噎。<a id="a-HT"></a>身偻拄杖行步。<a id="a-HU"></a>阴身朽故。<a id="a-HV"></a>是名老。<a id="a-HW"></a>云何死。<a id="a-HX"></a>一切众生处处退落堕灭。<a id="a-HY"></a>断死失寿命尽。<a id="a-HZ"></a>是名死。<a id="a-Ha"></a>先老后死故名老死。<a id="a-Hb"></a>是中十二因缘。<a id="a-Hc"></a>一切世间非无因缘边。<a id="a-Hd"></a>非天边非人边非种种等邪缘边出。<a id="a-He"></a>菩萨观十二因缘。<a id="a-Hf"></a>系心不动不令外念。<a id="a-Hg"></a>外念诸缘摄之令还。<a id="a-Hh"></a>观十二分生三世中。<a id="a-Hi"></a>前生今生后生。<a id="a-Hj"></a>菩萨若得心住。<a id="a-Hk"></a>当观十二分空无有主。<a id="a-Hl"></a>痴不知我作行。<a id="a-Hm"></a>行不知我从痴有。<a id="a-Hn"></a>但无明缘故行生。<a id="a-Ho"></a>如草木种从子芽出。<a id="a-Hp"></a>子亦不知我生芽。<a id="a-Hq"></a>芽亦不知从子出。<a id="a-Hr"></a>乃至老死亦复如是。<a id="a-Hs"></a>是十二分中一一观知无主无我。<a id="a-Ht"></a>如外草木无主。<a id="a-Hu"></a>但从倒见计有吾我。<a id="a-Hv"></a>问曰。<a id="a-Hw"></a>若无吾我无主无作。<a id="a-Hx"></a>云何去来言说死此生彼。<a id="a-Hy"></a>答曰。<a id="a-Hz"></a>虽无吾我。<a id="a-I0"></a>六情作因六尘作缘中生六识。<a id="a-I1"></a>三事和合故触法生念知诸业。<a id="a-I2"></a>由是去来言说从是有生死。<a id="a-I3"></a>譬如日爱珠因日干牛屎和合方便故火出。<a id="a-I4"></a>五阴亦尔。<a id="a-I5"></a>因此五阴生。<a id="a-I6"></a>后世五阴出。<a id="a-I7"></a>非此五阴至后世。<a id="a-I8"></a>亦不离此五阴得后世五阴。<a id="a-I9"></a>五阴但从因缘出譬如谷子中芽出。<a id="a-IA"></a>是子非芽亦非余芽边生。<a id="a-IB"></a>非异非一。<a id="a-IC"></a>得后世身亦尔。<a id="a-ID"></a>譬如树未有茎节枝叶华实。<a id="a-IE"></a>得时节因缘华叶具足。<a id="a-IF"></a>善恶行报亦复如是。<a id="a-IG"></a>种子坏故非常非一。<a id="a-IH"></a>芽茎叶等生故不断不异。<a id="a-II"></a>死生相续亦复如是。<a id="a-IJ"></a>行者谓法无常苦空无我自生自灭。<a id="a-IK"></a>知因爱等有。<a id="a-IL"></a>知因灭是尽。<a id="a-IM"></a>知尽是道。<a id="a-IN"></a>以四种智知十二分是正见道。<a id="a-IO"></a>众生为缚着所诳。<a id="a-IP"></a>如人有无价宝珠。<a id="a-IQ"></a>不别其真为他欺诳。<a id="a-IR"></a>是时菩萨发大悲心。<a id="a-IS"></a>我当作佛以正真法化彼众生令见正道。<a id="a-IT"></a>问曰。<a id="a-IU"></a>如摩诃衍般若波罗蜜中言。<a id="a-IV"></a>诸法不生不灭空无所有。<a id="a-IW"></a>一相无相是名正见。<a id="a-IX"></a>云何言无常等观名为正见。<a id="a-IY"></a>答曰。<a id="a-IZ"></a>若摩诃衍中说诸法空无相。<a id="a-Ia"></a>云何言无常苦空等不实。<a id="a-Ib"></a>若言不生不灭空是实相者。<a id="a-Ic"></a>不应言无相。<a id="a-Id"></a>汝言前后不相应。<a id="a-Ie"></a>复次佛说四颠倒。<a id="a-If"></a>无常中常颠倒亦有道理。<a id="a-Ig"></a>一切有为无常。<a id="a-Ih"></a>何以故因缘生故。<a id="a-Ii"></a>无常因无常缘。<a id="a-Ij"></a>所生果云何常。<a id="a-Ik"></a>先无而今有已有便无。<a id="a-Il"></a>一切众生皆见无常。<a id="a-Im"></a>内有老病死。<a id="a-In"></a>外见万物凋落。<a id="a-Io"></a>云何言无常不实。<a id="a-Ip"></a>问曰。<a id="a-Iq"></a>我不言有常为实无常为不实。<a id="a-Ir"></a>我言有常无常俱是不实。<a id="a-Is"></a>何以故。<a id="a-It"></a>佛言。<a id="a-Iu"></a>空中有常无常二事不可得。<a id="a-Iv"></a>若着此二事是俱颠倒。<a id="a-Iw"></a>答曰。<a id="a-Ix"></a>汝言不与法相应。<a id="a-Iy"></a>何以故。<a id="a-Iz"></a>言无法云何复言二俱颠倒。<a id="a-J0"></a>一切空无所有是为实不颠倒。<a id="a-J1"></a>若我破有常着无常。<a id="a-J2"></a>我法应破而不实我。<a id="a-J3"></a>有常颠倒破故观无常。<a id="a-J4"></a>何以故。<a id="a-J5"></a>无常力能破有常。<a id="a-J6"></a>如毒能破余毒。<a id="a-J7"></a>如药除病。<a id="a-J8"></a>药亦俱去。<a id="a-J9"></a>当知药妙能除病故。<a id="a-JA"></a>若药不去后药为病。<a id="a-JB"></a>此亦如是。<a id="a-JC"></a>若无常法着应当破不实故。<a id="a-JD"></a>我不受无常法云何破。<a id="a-JE"></a>佛言。<a id="a-JF"></a>苦是四真谛中言实苦。<a id="a-JG"></a>谁能使乐。<a id="a-JH"></a>苦因是实因。<a id="a-JI"></a>谁能令非因。<a id="a-JJ"></a>苦尽是实尽。<a id="a-JK"></a>谁能令不尽。<a id="a-JL"></a>尽道是实道。<a id="a-JM"></a>谁能令非道。<a id="a-JN"></a>如日或可令冷。<a id="a-JO"></a>月或可令热。<a id="a-JP"></a>风可令不动。<a id="a-JQ"></a>是四真谛终不可动转。<a id="a-JR"></a>汝于摩诃衍中不能了但着言声。<a id="a-JS"></a>摩诃衍中诸法实相。<a id="a-JT"></a>实相不可破无有作者。<a id="a-JU"></a>若可破可作此非摩诃衍。<a id="a-JV"></a>如月初生。<a id="a-JW"></a>一日二日其生时甚微细。<a id="a-JX"></a>有明眼人能见指示不见者。<a id="a-JY"></a>此不见人但视其指而迷于月。<a id="a-JZ"></a>明者语言。<a id="a-Ja"></a>痴人何以但视我指。<a id="a-Jb"></a>指为月缘指非彼月。<a id="a-Jc"></a>汝亦如是。<a id="a-Jd"></a>言音非实相。<a id="a-Je"></a>但假言表实理。<a id="a-Jf"></a>汝更着言声闇于实相。<a id="a-Jg"></a>行若得如是正知见。<a id="a-Jh"></a>观十二分和合为因果二分。<a id="a-Ji"></a>果时十二分为苦谛。<a id="a-Jj"></a>因时十二分为习谛。<a id="a-Jk"></a>因灭是尽谛。<a id="a-Jl"></a>见因果尽是道谛。<a id="a-Jm"></a>四种观果无常苦空无我。<a id="a-Jn"></a>四种观因集因缘生。<a id="a-Jo"></a>问曰。<a id="a-Jp"></a>果有四种但名苦谛。<a id="a-Jq"></a>余者无谛名也。<a id="a-Jr"></a>答曰。<a id="a-Js"></a>若言无常谛复疑。<a id="a-Jt"></a>苦谛亦疑。<a id="a-Ju"></a>无我谛亦疑。<a id="a-Jv"></a>一种难处。<a id="a-Jw"></a>复次若言无常谛无咎。<a id="a-Jx"></a>空非我谛亦无咎。<a id="a-Jy"></a>若无常苦空无我谛。<a id="a-Jz"></a>于说为重故。<a id="a-K0"></a>是故于四说一。<a id="a-K1"></a>问曰。<a id="a-K2"></a>苦有何异相。<a id="a-K3"></a>于三中独得名。<a id="a-K4"></a>答曰。<a id="a-K5"></a>苦是一切众生所厌患。<a id="a-K6"></a>众生所怖畏。<a id="a-K7"></a>无常不尔。<a id="a-K8"></a>或有人为苦所逼。<a id="a-K9"></a>思得无常。<a id="a-KA"></a>无有欲得苦者。<a id="a-KB"></a>问曰。<a id="a-KC"></a>有人欲得捉刀自杀针炙苦药入贼。<a id="a-KD"></a>如是种种非求苦也。<a id="a-KE"></a>答曰。<a id="a-KF"></a>非为欲得苦欲存大乐。<a id="a-KG"></a>畏苦故取死。<a id="a-KH"></a>苦为第一患乐为第一利。<a id="a-KI"></a>以是故离实苦得快乐。<a id="a-KJ"></a>是故佛以果分独名苦谛。<a id="a-KK"></a>非无常空无我谛。<a id="a-KL"></a>是于四谛中了了实智慧不疑不悔。<a id="a-KM"></a>是名正见。<a id="a-KN"></a>思惟是事种种增益故。<a id="a-KO"></a>是名正觉。<a id="a-KP"></a>除邪命摄四种邪语。<a id="a-KQ"></a>离余四种邪语摄四种正语。<a id="a-KR"></a>除邪命摄身三种业除余三种邪业名正业。<a id="a-KS"></a>离余种种邪命。<a id="a-KT"></a>是名正命。<a id="a-KU"></a>如是观时精进。<a id="a-KV"></a>是正方便。<a id="a-KW"></a>是事念不散。<a id="a-KX"></a>是名正念。<a id="a-KY"></a>是事思惟不动是名正定。<a id="a-KZ"></a>正觉如王七事随从。<a id="a-Ka"></a>是名道谛。<a id="a-Kb"></a>是事一心实信不动。<a id="a-Kc"></a>是名信根。<a id="a-Kd"></a>一心精勤求道。<a id="a-Ke"></a>是名精进根。<a id="a-Kf"></a>一心念不忘失。<a id="a-Kg"></a>是名念根。<a id="a-Kh"></a>心住一处亦不驰散。<a id="a-Ki"></a>是名定根。<a id="a-Kj"></a>思惟分别无常等觉。<a id="a-Kk"></a>是名慧根。<a id="a-Kl"></a>是名增长得力。<a id="a-Km"></a>是名五力。<a id="a-Kn"></a>问曰。<a id="a-Ko"></a>八正道中皆说慧念定等。<a id="a-Kp"></a>根力中何以重说。<a id="a-Kq"></a>答曰。<a id="a-Kr"></a>随入行时初得小利。<a id="a-Ks"></a>是时名为根。<a id="a-Kt"></a>是五事增长得力。<a id="a-Ku"></a>是时得名为力。<a id="a-Kv"></a>初入无漏见谛道中。<a id="a-Kw"></a>是功德名八正道。<a id="a-Kx"></a>入思惟道时名七觉意。<a id="a-Ky"></a>初入道中观念身痛心法常一心念。<a id="a-Kz"></a>是名四念止。<a id="a-L0"></a>如是得善法味四种精勤。<a id="a-L1"></a>是名四正勤。<a id="a-L2"></a>如是欲精进定慧初门。<a id="a-L3"></a>勤精进求如意自在。<a id="a-L4"></a>是名四神足。<a id="a-L5"></a>虽名四念止四正勤四神足五根等。<a id="a-L6"></a>皆摄随行时初后少多行地缘各各得名。<a id="a-L7"></a>譬如四大各各有四大。<a id="a-L8"></a>但多得名。<a id="a-L9"></a>若地种多水火风少处名为地大。<a id="a-LA"></a>水火风亦如是。<a id="a-LB"></a>如是三十七品中各各有诸品。<a id="a-LC"></a>如四念止中有四正勤四神足五根五力七觉八道等。<a id="a-LD"></a>如是观十二分四谛行四念止四正勤四神足五根五力七觉意八正道。<a id="a-LE"></a>其心安乐。<a id="a-LF"></a>复以此法度脱众生。<a id="a-LG"></a>一心誓愿精进求佛。<a id="a-LH"></a>是时心中思惟观念。<a id="a-LI"></a>我了了观知此道不应取证。<a id="a-LJ"></a>有二事力故未入涅槃。<a id="a-LK"></a>一者大悲不舍众生。<a id="a-LL"></a>二者深知诸法实相。<a id="a-LM"></a>诸心心数法从因缘生。<a id="a-LN"></a>我今云何随此不实。<a id="a-LO"></a>当自思惟欲入深观十二因缘知因缘是何法。<a id="a-LP"></a>复更思惟。<a id="a-LQ"></a>是四种缘。<a id="a-LR"></a>因缘。<a id="a-LS"></a>次第缘。<a id="a-LT"></a>缘缘。<a id="a-LU"></a>增上缘。<a id="a-LV"></a>五因为因缘。<a id="a-LW"></a>除过去现在阿罗汉最后心。<a id="a-LX"></a>余过去现在心心数法。<a id="a-LY"></a>是次第缘。<a id="a-LZ"></a>缘缘增上缘缘一切法。<a id="a-La"></a>复自思惟。<a id="a-Lb"></a>言若法先因缘中有。<a id="a-Lc"></a>则不应言是法因缘生。<a id="a-Ld"></a>若无亦不应言因缘中生。<a id="a-Le"></a>生有半无亦不应因缘生。<a id="a-Lf"></a>云何有因缘。<a id="a-Lg"></a>若法未生。<a id="a-Lh"></a>若过去心心数法失。<a id="a-Li"></a>云何能作次第缘。<a id="a-Lj"></a>若佛法中妙法无缘。<a id="a-Lk"></a>涅槃云何为缘缘若诸法实无性。<a id="a-Ll"></a>有法不可得。<a id="a-Lm"></a>若因缘果生因此有彼。<a id="a-Ln"></a>是说则不然。<a id="a-Lo"></a>若因缘中各各别。<a id="a-Lp"></a>若和合一处是果不可得。<a id="a-Lq"></a>云何因缘边出果。<a id="a-Lr"></a>因缘中无果故。<a id="a-Ls"></a>若因缘中先无果而出者。<a id="a-Lt"></a>何以不非因缘边出果。<a id="a-Lu"></a>二俱无故。<a id="a-Lv"></a>果属因缘因缘边出。<a id="a-Lw"></a>是因缘不自在属余因缘。<a id="a-Lx"></a>是果属余因缘云何不自在。<a id="a-Ly"></a>因缘能生果。<a id="a-Lz"></a>是故果不从因缘有。<a id="a-M0"></a>亦不从非因缘有。<a id="a-M1"></a>则为非果。<a id="a-M2"></a>果无故缘与非缘亦无也。</p>
  <p id="aM3">问曰。<a id="a-M4"></a>佛言十二因缘无明缘诸行。<a id="a-M5"></a>汝云何言无因果。<a id="a-M6"></a>答曰。<a id="a-M7"></a>先以被答不应更难。<a id="a-M8"></a>若难者更当答。<a id="a-M9"></a>佛言眼因色缘痴边生邪忆念痴是无明。<a id="a-MA"></a>是中无明何所依住。<a id="a-MB"></a>若依眼邪若色中若识邪。<a id="a-MC"></a>不应依眼住。<a id="a-MD"></a>若依眼住。<a id="a-ME"></a>不应待色常应痴。<a id="a-MF"></a>若依色住。<a id="a-MG"></a>不应待眼是则外痴何豫我事。<a id="a-MH"></a>若依识住。<a id="a-MI"></a>识无色无对无触无分无处。<a id="a-MJ"></a>无明亦尔云何可住。<a id="a-MK"></a>是故无明非内非外非两中间。<a id="a-ML"></a>不从前世来亦不住后世。<a id="a-MM"></a>非东西南北四维上下来。<a id="a-MN"></a>无有实法。<a id="a-MO"></a>无明性尔了无明性。<a id="a-MP"></a>则变为明。<a id="a-MQ"></a>一一推之痴不可得。<a id="a-MR"></a>云何无明缘行。<a id="a-MS"></a>如虚空不生不灭不有不尽本性清净。<a id="a-MT"></a>无明亦如是。<a id="a-MU"></a>不生不灭不有不尽本性清净。<a id="a-MV"></a>乃至生缘老死亦尔。<a id="a-MW"></a>菩萨如是观十二因缘。<a id="a-MX"></a>知众生虚诳系在苦患易度耳。<a id="a-MY"></a>诸法若有实相难可得度。<a id="a-MZ"></a>思惟如是则破愚痴。<a id="a-Ma"></a>若菩萨心多思觉。<a id="a-Mb"></a>常念阿那波那。<a id="a-Mc"></a>入时出时数一乃至十。<a id="a-Md"></a>一一心不令驰散。<a id="a-Me"></a>菩萨从此门得一心除五盖欲行。<a id="a-Mf"></a>菩萨见道应行三种忍。<a id="a-Mg"></a>法生忍柔顺法忍无生忍。<a id="a-Mh"></a>云何生忍。<a id="a-Mi"></a>一切众生或骂或打或杀。<a id="a-Mj"></a>种种恶事心不动转不嗔不恚。<a id="a-Mk"></a>不唯忍之而更慈悲。<a id="a-Ml"></a>此诸众生求诸好事愿一切得。<a id="a-Mm"></a>心不舍放。<a id="a-Mn"></a>是时渐得解诸法实相。<a id="a-Mo"></a>如气熏着。<a id="a-Mp"></a>譬如慈母爱其赤子乳哺养育。<a id="a-Mq"></a>种种不净不以为恶。<a id="a-Mr"></a>倍加怜念欲令得乐。<a id="a-Ms"></a>行者如是。<a id="a-Mt"></a>一切众生作种种恶。<a id="a-Mu"></a>净不净行心不增恶不退不转。<a id="a-Mv"></a>复次十方无量众生。<a id="a-Mw"></a>我一人应当悉度使得佛道。<a id="a-Mx"></a>心忍不退不悔不却。<a id="a-My"></a>不懈不厌不畏不难。<a id="a-Mz"></a>是生忍中一心系念。<a id="a-N0"></a>三种思惟不令外念。<a id="a-N1"></a>外念诸缘摄之令还。<a id="a-N2"></a>是名生忍。<a id="a-N3"></a>云何柔顺法忍。<a id="a-N4"></a>菩萨既得生忍功德无量。<a id="a-N5"></a>知是功德福报无常。<a id="a-N6"></a>是时厌无常自求常福。<a id="a-N7"></a>亦为众生求常住法。<a id="a-N8"></a>一切诸法色无色法。<a id="a-N9"></a>可见不可见法。<a id="a-NA"></a>有对无对法。<a id="a-NB"></a>有漏无漏有为无为上中下法。<a id="a-NC"></a>求其实相。<a id="a-ND"></a>实相云何非有常非无常。<a id="a-NE"></a>非乐非不乐。<a id="a-NF"></a>非空非不空。<a id="a-NG"></a>非有神非无神。<a id="a-NH"></a>何以故非有常。<a id="a-NI"></a>因缘生故。<a id="a-NJ"></a>先无今有。<a id="a-NK"></a>故已有还无故。<a id="a-NL"></a>是故非有常。<a id="a-NM"></a>云何非无常。<a id="a-NN"></a>业报不失故。<a id="a-NO"></a>受外尘故。<a id="a-NP"></a>因缘增长故。<a id="a-NQ"></a>非无常。<a id="a-NR"></a>云何非乐。<a id="a-NS"></a>新苦中生乐想故。<a id="a-NT"></a>一切无常性故。<a id="a-NU"></a>缘欲生故。<a id="a-NV"></a>是故非乐。<a id="a-NW"></a>云何非不乐。<a id="a-NX"></a>乐有受故。<a id="a-NY"></a>欲染生故。<a id="a-NZ"></a>求乐不惜身故。<a id="a-Na"></a>是非不乐。<a id="a-Nb"></a>云何非空。<a id="a-Nc"></a>内外入各各受了了故。<a id="a-Nd"></a>有罪福报故。<a id="a-Ne"></a>一切众生信故。<a id="a-Nf"></a>是故非空。<a id="a-Ng"></a>云何非不空。<a id="a-Nh"></a>和合等实故。<a id="a-Ni"></a>分别求不可得故。<a id="a-Nj"></a>心力转故。<a id="a-Nk"></a>是故非不空。<a id="a-Nl"></a>云何非有神。<a id="a-Nm"></a>不自在故。<a id="a-Nn"></a>第七识界不可得故。<a id="a-No"></a>神相不可得故。<a id="a-Np"></a>是故非有神。<a id="a-Nq"></a>云何非无神。<a id="a-Nr"></a>有后世故。<a id="a-Ns"></a>得解脱故。<a id="a-Nt"></a>各各我心生不计余处故。<a id="a-Nu"></a>是故非无神。<a id="a-Nv"></a>如是不生不灭。<a id="a-Nw"></a>不不生不不灭。<a id="a-Nx"></a>非有非无。<a id="a-Ny"></a>不受不着。<a id="a-Nz"></a>言说悉灭心行处断。<a id="a-O0"></a>如涅槃性。<a id="a-O1"></a>是法实相。<a id="a-O2"></a>于此法中信心清净无滞无碍。<a id="a-O3"></a>软知软信软进。<a id="a-O4"></a>是谓柔顺法忍。<a id="a-O5"></a>云何无生法忍。<a id="a-O6"></a>如上实相法中智慧信进增长根利。<a id="a-O7"></a>是名无生法忍。<a id="a-O8"></a>譬如声闻法中暖法顶法智慧信精进增长得忍法。<a id="a-O9"></a>忍者忍涅槃忍无漏法故名为忍。<a id="a-OA"></a>新得新见故名为忍。<a id="a-OB"></a>法忍亦如是。<a id="a-OC"></a>时解脱阿罗汉不得无生智。<a id="a-OD"></a>增进广利转成不时解脱得无生智。<a id="a-OE"></a>无生法忍亦如是。<a id="a-OF"></a>未得菩萨果得无生法忍。<a id="a-OG"></a>得菩萨真行果是名菩萨道果。<a id="a-OH"></a>是时得般舟三昧。<a id="a-OI"></a>于众生中得大悲。<a id="a-OJ"></a>入般若波罗蜜门。<a id="a-OK"></a>尔时诸佛便受其号。<a id="a-OL"></a>堕生佛界中。<a id="a-OM"></a>为诸佛所念。<a id="a-ON"></a>一切重罪薄。<a id="a-OO"></a>薄者灭。<a id="a-OP"></a>三恶道断。<a id="a-OQ"></a>常生天上人中。<a id="a-OR"></a>名不退转到不动处。<a id="a-OS"></a>末后肉身尽入法身中。<a id="a-OT"></a>能作种种变化。<a id="a-OU"></a>度脱一切众生。<a id="a-OV"></a>具足六度供养诸佛。<a id="a-OW"></a>净佛国土教化众生。<a id="a-OX"></a>立十地中功德成满。<a id="a-OY"></a>次第得阿耨多罗三藐三菩提。<a id="a-OZ"></a>为菩萨禅法中初门。</p>
  <p id="aOa">行者定心求道时　　常当观察时方便</p>
  <p id="aOb">若不得时无方便　　是应为失不为利</p>
  <p id="aOc">如犊未生[(殼-一)/牛]牛乳　　乳不可得非时故</p>
  <p id="aOd">若犊生已[(殼-一)/牛]牛角　　乳不可得无智故</p>
  <p id="aOe">如钻湿木求出火　　火不可得非时故</p>
  <p id="aOf">若折干木以求火　　火不可得无智故</p>
  <p id="aOg">得处知时量己行　　观心方便力多少</p>
  <p id="aOh">宜应精进及不宜　　道相宜时及不宜</p>
  <p id="aOi">若心调动不应勇　　如是勇过不得定</p>
  <p id="aOj">譬如多薪炽大火　　大风来吹不肯灭</p>
  <p id="aOk">若能以定自调心　　如是动息心得定</p>
  <p id="aOl">譬如大火大风吹　　大水来浇无不灭</p>
  <p id="aOm">若人心软复懈怠　　如是厌没不应行</p>
  <p id="aOn">譬如少薪无焰火　　不得风吹便自灭</p>
  <p id="aOo">若有精进勇猛心　　如是转健得道疾</p>
  <p id="aOp">譬如小火多益薪　　风吹转炽无灭时</p>
  <p id="aOq">若行放舍止调缩　　设复发舍失护法</p>
  <p id="aOr">譬如病人宜将养　　若复放舍无得活</p>
  <p id="aOs">若有舍想正等心　　宜时勤行得道疾</p>
  <p id="aOt">譬如有人乘调象　　如意至凑无踬碍</p>
  <p id="aOu">若多淫欲爱乱心　　是时不应行慈等</p>
  <p id="aOv">淫人行慈益痴闷　　如人冷病服冷药</p>
  <p id="aOw">淫人心乱观不净　　谛观不净心得定</p>
  <p id="aOx">行法如是相应故　　如人冷病服热药</p>
  <p id="aOy">若多嗔恚忿乱心　　是时不应观不净</p>
  <p id="aOz">嗔人观恶增恚心　　如人热病服热药</p>
  <p id="aP0">若人嗔怒行慈心　　行慈不舍嗔心灭</p>
  <p id="aP1">行法如是相应故　　如人热病服冷药</p>
  <p id="aP2">若多愚痴心闇浅　　不净行慈悲行法</p>
  <p id="aP3">二行增痴无益故　　如人风病服麨药</p>
  <p id="aP4">人心痴闇观因缘　　分别谛观痴心灭</p>
  <p id="aP5">法行如是相应故　　如人病风服腻药</p>
  <p id="aP6">譬如金师排扇炭　　用功非时失[夢-夕+棐]法</p>
  <p id="aP7">匆匆急[夢-夕+棐]不知时　　或时水浇或放舍</p>
  <p id="aP8">金融急[夢-夕+棐]则消过　　未融便止则不消</p>
  <p id="aP9">非时水浇金则生　　非时放置则不熟</p>
  <p id="aPA">精进摄心及放舍　　应当观察行道法</p>
  <p id="aPB">非时方便失法利　　若非法利为非利</p>
  <p id="aPC">譬如药师三种病　　冷热风病除灭故</p>
  <p id="aPD">应病与药佛如是　　淫怒痴病随药灭</p>
 </body>
</html>