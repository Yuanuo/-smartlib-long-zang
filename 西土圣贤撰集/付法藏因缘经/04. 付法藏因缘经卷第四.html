<!doctype html>
<html id="z3IBWJA1Fk" data-ver="789">
 <head>
  <meta charset="utf-8">
  <meta author="吉迦夜">
  <meta author="昙曜">
  <meta library="龙藏">
  <meta catalog="西土圣贤撰集">
  <meta period="后魏">
 </head>
 <body>
  <h1 id="a1">付法藏因缘经卷第四</h1>
  <p id="a2">阿恕伽王复有一子名曰法增。<a id="a-3"></a>颜色端政眼甚奇妙。<a id="a-4"></a>时有一鸟名拘那罗。<a id="a-5"></a>其目明净状似彼儿。<a id="a-6"></a>因号此子为拘那罗。<a id="a-7"></a>长为娉妻字真金鬘。<a id="a-8"></a>王将子至鸡头末寺。<a id="a-9"></a>上座耶舍知当失眼。<a id="a-A"></a>而告之曰。<a id="a-B"></a>眼者无常会当摩灭不可恃怙。<a id="a-C"></a>宜勤精进求胜解脱。<a id="a-D"></a>时驹那罗受教还宫。<a id="a-E"></a>观察斯眼苦空败坏。<a id="a-F"></a>王大夫人名帝失罗叉。<a id="a-G"></a>于驹那罗极生爱着。<a id="a-H"></a>欲火炽盛逼共交通。<a id="a-I"></a>王子为性素自贞洁。<a id="a-J"></a>立志坚固而不从命。<a id="a-K"></a>帝失罗叉甚怀嗔恚。<a id="a-L"></a>时拘那罗治在得叉尸罗城内。<a id="a-M"></a>彼大夫人常伺其便。<a id="a-N"></a>会遇王病甚大困笃。<a id="a-O"></a>夫人疗治寻即治差。<a id="a-P"></a>求愿七日代居王位。<a id="a-Q"></a>既蒙听许便欲报怨。<a id="a-R"></a>密为封书令挑其眼。<a id="a-S"></a>王子奉教求一恶人令出右眼置掌而观。<a id="a-T"></a>便念耶舍本所劝诫。<a id="a-U"></a>而作是言。<a id="a-V"></a>实哉尊教。<a id="a-W"></a>诚谛不虚。<a id="a-X"></a>说眼无常犹如幻化。<a id="a-Y"></a>昔谓斯眼奇特微妙。<a id="a-Z"></a>今日深观何可爱着。<a id="a-a"></a>我当舍此危朽之法。<a id="a-b"></a>专求最胜清净慧眼。<a id="a-c"></a>作是观时得须陀洹。<a id="a-d"></a>更出一眼重深思察。<a id="a-e"></a>厌恶情至逮斯陀含。<a id="a-f"></a>其妻金鬘闻夫挑眼。<a id="a-g"></a>号哭雨泪惊泣而来。<a id="a-h"></a>见已闷绝良久乃苏。<a id="a-i"></a>时拘那罗偈晓之曰。</p>
  <p id="aj">昔吾为恶业　　今日自还受</p>
  <p id="ak">一切世间苦　　恩爱会离别</p>
  <p id="al">汝当谛思惟　　何应大啼哭</p>
  <p id="am">城中人民驱其夫妻令出远外。<a id="a-n"></a>展转周游向华氏城。<a id="a-o"></a>弹琴求哀乞丐自活。<a id="a-p"></a>遂至王宫在象厩内。<a id="a-q"></a>鼓琴清歌自宣苦事。<a id="a-r"></a>王闻乐音仿佛欲识。<a id="a-s"></a>遣人往看是拘那罗。<a id="a-t"></a>即召令入。<a id="a-u"></a>王见子已闷绝躄地。<a id="a-v"></a>举声号啕身体战栗。<a id="a-w"></a>问拘那罗言。<a id="a-x"></a>谁毁汝眼。<a id="a-y"></a>急可语我。<a id="a-z"></a>当治其罪。<a id="a-10"></a>拘那罗言。<a id="a-11"></a>父不闻耶。<a id="a-12"></a>昔日如来犹受业报。<a id="a-13"></a>如斯报者甚大势力。<a id="a-14"></a>一切贤圣尊贵贫贱。<a id="a-15"></a>无有方便能得免脱。<a id="a-16"></a>我自宿业招斯祸酷。<a id="a-17"></a>王莫愁恼令心憔悴。<a id="a-18"></a>阿恕伽王虽闻此语。<a id="a-19"></a>犹为忧火焚烧其心。<a id="a-1A"></a>复语子言。<a id="a-1B"></a>谁坏汝眼。<a id="a-1C"></a>我当屠割磨灭其身。<a id="a-1D"></a>转相推问知帝失罗叉。<a id="a-1E"></a>王即召来。<a id="a-1F"></a>而语之曰。<a id="a-1G"></a>何地载汝不自沦陷。<a id="a-1H"></a>实自我怨外诈亲近。<a id="a-1I"></a>有何因缘坏吾子目。<a id="a-1J"></a>我今当以刀轮剑树斩截汝身令如尘末。<a id="a-1K"></a>弃汝尸骸臭秽之处。<a id="a-1L"></a>粪汁恶毒灌注汝口。<a id="a-1M"></a>时拘那罗闻王此语。<a id="a-1N"></a>于帝失罗叉起大悲心。<a id="a-1O"></a>而白父言。<a id="a-1P"></a>彼以愚痴造斯过患。<a id="a-1Q"></a>由此缘故今被毁辱。<a id="a-1R"></a>王是智者岂应同之。<a id="a-1S"></a>今若复欲加报于彼。<a id="a-1T"></a>必当累劫共为怨害。<a id="a-1U"></a>如是展转何有穷竟。<a id="a-1V"></a>大王当知。<a id="a-1W"></a>譬如因声即便响应。<a id="a-1X"></a>此身如是由之有苦。<a id="a-1Y"></a>又此身者众恶根本。<a id="a-1Z"></a>所以诸佛常令弃舍。<a id="a-1a"></a>若令此法决定安乐。<a id="a-1b"></a>何故智者恒生厌患。<a id="a-1c"></a>由是观之身为苦本。<a id="a-1d"></a>无量众恶之所积聚。<a id="a-1e"></a>大王且听。<a id="a-1f"></a>如世婴儿未识义理。<a id="a-1g"></a>骂辱父母无谦敬心。<a id="a-1h"></a>而此父母岂于其儿起嗔恨耶。<a id="a-1i"></a>一切众生亦复如是。<a id="a-1j"></a>常为烦恼之所覆蔽。<a id="a-1k"></a>愚痴无智犹如小儿。<a id="a-1l"></a>云何于彼而生嗔恚。<a id="a-1m"></a>王心毒盛不受其语。<a id="a-1n"></a>大积薪油而焚杀之。<a id="a-1o"></a>时众疑问优波鞠多。<a id="a-1p"></a>以何缘故今此王子生尊贵家而被挑目。<a id="a-1q"></a>尊者告曰。<a id="a-1r"></a>善听当说。<a id="a-1s"></a>昔波罗奈有一猎师。<a id="a-1t"></a>向于雪山值大雹雨。<a id="a-1u"></a>有五百鹿共入一窟。<a id="a-1v"></a>时彼猎人欲尽杀之。<a id="a-1w"></a>便作是念。<a id="a-1x"></a>若都杀者则皆臭烂。<a id="a-1y"></a>且挑其眼渐渐食之。<a id="a-1z"></a>即时便挑五百鹿眼。<a id="a-20"></a>由斯缘故至今受报。<a id="a-21"></a>又复久远迦罗鸠孙佛灭度已后。<a id="a-22"></a>时彼国王名曰端严。<a id="a-23"></a>收佛舍利起七宝塔。<a id="a-24"></a>后更有王心无敬信。<a id="a-25"></a>坏塔取宝唯留土木。<a id="a-26"></a>举国人民皆悉悲泣。<a id="a-27"></a>有长者子来问其意。<a id="a-28"></a>众人答曰。<a id="a-29"></a>迦罗鸠佛宝塔毁坏。<a id="a-2A"></a>由斯因缘是故啼哭。<a id="a-2B"></a>长者子闻寻更修治如前严饰。<a id="a-2C"></a>造彼佛像相好姝妙。<a id="a-2D"></a>因发愿曰。<a id="a-2E"></a>使我来世如彼世尊得胜解脱。<a id="a-2F"></a>由斯业故生尊贵家得净妙果。<a id="a-2G"></a>阿恕伽王眷属如是。<a id="a-2H"></a>皆舍重担咸离生死。<a id="a-2I"></a>王之信心深远难量。<a id="a-2J"></a>见诸沙门若长若幼。<a id="a-2K"></a>皆迎问讯恭敬为礼。<a id="a-2L"></a>时有一臣名曰夜奢。<a id="a-2M"></a>无信敬心邪见炽盛。<a id="a-2N"></a>而作是言。<a id="a-2O"></a>阿恕伽王甚无智慧。<a id="a-2P"></a>自屈贵德礼拜童幼。<a id="a-2Q"></a>王闻是已便敕群臣。<a id="a-2R"></a>各令推觅百兽之头。<a id="a-2S"></a>唯使夜奢独求人首。<a id="a-2T"></a>即受王命咸皆推觅。<a id="a-2U"></a>既得之已悉来奉王。<a id="a-2V"></a>王令持往诣市炫卖。<a id="a-2W"></a>未几时间诸头并售。<a id="a-2X"></a>夜奢人头都无买者。<a id="a-2Y"></a>经数日中将欲臭烂。<a id="a-2Z"></a>白言大王。<a id="a-2a"></a>此头难售尚无欲见。<a id="a-2b"></a>况有买者。<a id="a-2c"></a>王问夜奢。<a id="a-2d"></a>何物最贵。<a id="a-2e"></a>答言大王。<a id="a-2f"></a>人为殊胜。<a id="a-2g"></a>王言。<a id="a-2h"></a>人若胜者何故不售。<a id="a-2i"></a>夜奢答曰。<a id="a-2j"></a>人生虽贵死则卑贱。<a id="a-2k"></a>王言。<a id="a-2l"></a>我头同此不也。<a id="a-2m"></a>夜奢惶怖俯仰而对答言王头亦同此贱。<a id="a-2n"></a>王言。<a id="a-2o"></a>吾头设卑贱者。<a id="a-2p"></a>汝何怪我礼敬童稚。<a id="a-2q"></a>卿苦是吾真善知识。<a id="a-2r"></a>宜当劝我以危脆头易坚固首。<a id="a-2s"></a>如何今者止吾为善。<a id="a-2t"></a>时臣夜奢方自悔责。<a id="a-2u"></a>回改邪心敬信三宝。<a id="a-2v"></a>王后一时问优波鞠多。<a id="a-2w"></a>昔佛在日谁施最多。<a id="a-2x"></a>尊者答言。<a id="a-2y"></a>须达长者施甚弘广。<a id="a-2z"></a>金满百亿用奉如来。<a id="a-30"></a>王自念曰。<a id="a-31"></a>彼尚能施尔所珍宝。<a id="a-32"></a>况我今者岂不及之。<a id="a-33"></a>便计先来所施之物。<a id="a-34"></a>凡得九十六亿两金。<a id="a-35"></a>会遇重病知命将终。<a id="a-36"></a>便自涕泣生大苦恼。<a id="a-37"></a>有臣名曰罗提鞠。<a id="a-38"></a>即是本日随喜童子。<a id="a-39"></a>以斯福故得为辅臣。<a id="a-3A"></a>智慧渊博善能言辞。<a id="a-3B"></a>见王愁恼合掌白王言。<a id="a-3C"></a>譬如盛日众共瞻仰。<a id="a-3D"></a>王之盛德亦复如是。<a id="a-3E"></a>咸为一切所共恭敬。<a id="a-3F"></a>今王遇病如日将没。<a id="a-3G"></a>国土人民无不悲惧。<a id="a-3H"></a>大王今当听臣所说。<a id="a-3I"></a>三界无常迁流不住。<a id="a-3J"></a>虽少壮老会归磨灭。<a id="a-3K"></a>譬如石山四方俱至。<a id="a-3L"></a>何有智者而能免脱。<a id="a-3M"></a>世间众生亦复如是。<a id="a-3N"></a>受五阴身死山来逼。<a id="a-3O"></a>假使造作百千方便。<a id="a-3P"></a>种种咒术藏隐逃避。<a id="a-3Q"></a>未见有得免斯患者。<a id="a-3R"></a>当知世皆无常会必有离。<a id="a-3S"></a>应当深观若斯之理。<a id="a-3T"></a>宜自裁抑何应愁恼。<a id="a-3U"></a>王告臣曰。<a id="a-3V"></a>我不畏死吝爱财宝。<a id="a-3W"></a>正以远离诸贤圣众。<a id="a-3X"></a>施百亿金四亿未满。<a id="a-3Y"></a>以是因缘我故悲耳。<a id="a-3Z"></a>罗提鞠言。<a id="a-3a"></a>库藏甚多可施令足。<a id="a-3b"></a>阿恕伽王即以七宝施鸡头末寺。<a id="a-3c"></a>立拘那罗子式摩提以为太子。<a id="a-3d"></a>邪见恶臣语太子曰。<a id="a-3e"></a>阿恕伽王命临欲终散诸库藏。<a id="a-3f"></a>汝若绍位无所资用。<a id="a-3g"></a>今应遮断勿从其意。<a id="a-3h"></a>时式摩提信受邪说。<a id="a-3i"></a>以一金盘为王送食。<a id="a-3j"></a>王即回施鸡头末寺。<a id="a-3k"></a>后以瓦器半庵摩勒持与王食。<a id="a-3l"></a>王召群臣而问之曰。<a id="a-3m"></a>此阎浮提谁为其主。<a id="a-3n"></a>诸臣答言。<a id="a-3o"></a>唯王统御。<a id="a-3p"></a>答曰非也。<a id="a-3q"></a>我唯于此半庵摩勒而得自在。<a id="a-3r"></a>便作是言。<a id="a-3s"></a>咄哉富贵甚可恶贱。<a id="a-3t"></a>荣位如幻不久散灭。<a id="a-3u"></a>虽居尊显终归坠落。<a id="a-3v"></a>我为人帝威德无伦。<a id="a-3w"></a>临终贫乏唯有半果。<a id="a-3x"></a>故知世间皆为虚诳。<a id="a-3y"></a>愚人甘乐贤圣所诃。<a id="a-3z"></a>即向群臣而说偈言。</p>
  <p id="a40">谛哉如来教　　所演诚不虚</p>
  <p id="a41">广宣生死过　　无可爱乐者</p>
  <p id="a42">我本处尊贵　　威德少伦匹</p>
  <p id="a43">小王及人民　　无一不瞻仰</p>
  <p id="a44">今日福将尽　　饥困自缠逼</p>
  <p id="a45">犹如暴河流　　触山无复势</p>
  <p id="a46">我昔济贫乏　　拯救诸苦恼</p>
  <p id="a47">如何于今日　　自处斯卑贱</p>
  <p id="a48">始知尊贵位　　易灭不坚牢</p>
  <p id="a49">解脱寂静乐　　唯是最为快</p>
  <p id="a4A">说是偈已即命一臣。<a id="a-4B"></a>汝持此果向鸡头末寺。<a id="a-4C"></a>如我辞曰。<a id="a-4D"></a>阿恕伽王礼众僧足。<a id="a-4E"></a>我唯于此半庵摩勒而得自在。<a id="a-4F"></a>一切所有皆悉亡失。<a id="a-4G"></a>此果虽鲜是最后施。<a id="a-4H"></a>唯愿众僧愍我贫苦。<a id="a-4I"></a>而为纳受。<a id="a-4J"></a>上座耶舍告众僧曰。<a id="a-4K"></a>汝等当观。<a id="a-4L"></a>阿恕伽王受福快乐总御天下。<a id="a-4M"></a>今为群臣所共制夺。<a id="a-4N"></a>唯于半果得自在分。<a id="a-4O"></a>当知生死甚可厌患。<a id="a-4P"></a>富贵五欲不久败坏。<a id="a-4Q"></a>威势自在须臾殄灭。<a id="a-4R"></a>咄哉三有难可久居。<a id="a-4S"></a>即敕典事令磨此果。<a id="a-4T"></a>用置羹中。<a id="a-4U"></a>使一切僧普得其供。<a id="a-4V"></a>阿恕伽王命垂欲绝。<a id="a-4W"></a>问罗提鞠。<a id="a-4X"></a>此阎浮提谁得自在。<a id="a-4Y"></a>罗提鞠言。<a id="a-4Z"></a>唯有王耳。<a id="a-4a"></a>既闻是语。<a id="a-4b"></a>即起合掌遍观四方。<a id="a-4c"></a>而作是言。<a id="a-4d"></a>唯除库藏。<a id="a-4e"></a>今以四海一切大地悉施佛僧。<a id="a-4f"></a>及自昔来所作功德。<a id="a-4g"></a>不求生死转轮帝释。<a id="a-4h"></a>愿来生处速证道果。<a id="a-4i"></a>函印题封付罗提鞠。<a id="a-4j"></a>于是气绝遂便命终。<a id="a-4k"></a>依转轮王庄严殡葬。<a id="a-4l"></a>如是尊者忧波鞠多。<a id="a-4m"></a>开发王心增长其信。<a id="a-4n"></a>有善方便教化众生。<a id="a-4o"></a>后复一时宿罗城中有一商主名为天护。<a id="a-4p"></a>甚大敬信。<a id="a-4q"></a>欲入大海采求珍宝。<a id="a-4r"></a>若海回还为僧造作般遮于瑟。<a id="a-4s"></a>至海采宝安隐还归。<a id="a-4t"></a>起意便欲设大施会。<a id="a-4u"></a>有比丘尼得阿罗汉。<a id="a-4v"></a>观察众中谁为福田。<a id="a-4w"></a>又复思惟。<a id="a-4x"></a>何者僧首。<a id="a-4y"></a>见诸罗汉及与学人。<a id="a-4z"></a>断烦恼秽堪受供养。<a id="a-50"></a>观一比丘名阿沙罗。<a id="a-51"></a>未得解脱最居僧首。<a id="a-52"></a>时比丘尼即往语言。<a id="a-53"></a>大德今者应自庄严。<a id="a-54"></a>时此比丘不达其意。<a id="a-55"></a>便着净衣剃发澡浴。<a id="a-56"></a>复于后时。<a id="a-57"></a>此比丘尼更语沙罗。<a id="a-58"></a>教令严饰。<a id="a-59"></a>时阿沙罗极大嗔忿。<a id="a-5A"></a>我随汝语甚自严洁。<a id="a-5B"></a>有何丑恶屡出斯言。<a id="a-5C"></a>比丘尼曰。<a id="a-5D"></a>大德当知。<a id="a-5E"></a>此俗庄严非佛法也。<a id="a-5F"></a>佛法庄饰谓获四果。<a id="a-5G"></a>奇哉大德甚为轻劣。<a id="a-5H"></a>长者天护欲设大会。<a id="a-5I"></a>其受供者多诸贤圣。<a id="a-5J"></a>汝为僧首未免生死。<a id="a-5K"></a>以有漏心最初受供。<a id="a-5L"></a>是故我今欲相觉悟。<a id="a-5M"></a>阿沙罗闻惨然悲泣自惟。<a id="a-5N"></a>老朽何能尽漏。<a id="a-5O"></a>比丘尼言。<a id="a-5P"></a>佛法无时岂少壮老。<a id="a-5Q"></a>宜可往觐忧波鞠多。<a id="a-5R"></a>彼必相令得免诸苦。<a id="a-5S"></a>比丘即诣忧波鞠多。<a id="a-5T"></a>正值僧浴同现神变。<a id="a-5U"></a>阿沙罗欢喜即说偈言。</p>
  <p id="a5V">和合共一处　　跏趺若龙盘</p>
  <p id="a5W">咸皆入寂定　　寂然不倾动</p>
  <p id="a5X">普放净光明　　犹如百千日</p>
  <p id="a5Y">虽同人形类　　功德甚高远</p>
  <p id="a5Z">忧波鞠多见其调顺。<a id="a-5a"></a>即为说法成阿罗汉。<a id="a-5b"></a>尔时复有一忧婆塞。<a id="a-5c"></a>向婆罗门说言。<a id="a-5d"></a>无我。<a id="a-5e"></a>婆罗门言。<a id="a-5f"></a>谁为此说。<a id="a-5g"></a>答言。<a id="a-5h"></a>鞠多常宣无我。<a id="a-5i"></a>但假和合而言我耳。<a id="a-5j"></a>时婆罗门至尊者所。<a id="a-5k"></a>忧波鞠多知其心。<a id="a-5l"></a>念即为宣说一切无我。<a id="a-5m"></a>譬如空山起呼声响。<a id="a-5n"></a>谛观思惟了不可得。<a id="a-5o"></a>但因五阴和合而成。<a id="a-5p"></a>谁有智者计为真实。<a id="a-5q"></a>时婆罗门即便开悟成须陀洹。<a id="a-5r"></a>度令出家得罗汉道。<a id="a-5s"></a>有族姓子诣忧波鞠多出家学道。<a id="a-5t"></a>常好睡眠懈怠懒惰。<a id="a-5u"></a>虽为说法都无所获。<a id="a-5v"></a>尊者教令树下坐禅。<a id="a-5w"></a>即于树下寻复睡卧。<a id="a-5x"></a>鞠多化作深坑千仞。<a id="a-5y"></a>比丘见已极生惶怖。<a id="a-5z"></a>一心专念忧波鞠多。<a id="a-60"></a>尊者尔时化作小径。<a id="a-61"></a>令此比丘从中而过。<a id="a-62"></a>自念其师免吾斯难。<a id="a-63"></a>忧波鞠多即语之曰。<a id="a-64"></a>此之恐怖少不足言。<a id="a-65"></a>三界受生老病死苦。<a id="a-66"></a>常随行人不曾舍离。<a id="a-67"></a>地狱苦痛百千万种。<a id="a-68"></a>如此之畏甚过斯坑。<a id="a-69"></a>时此比丘不复眠睡。<a id="a-6A"></a>精进思惟得阿罗汉。<a id="a-6B"></a>于东方国有族姓子。<a id="a-6C"></a>信乐佛法出家学道。<a id="a-6D"></a>善能营事无不成办。<a id="a-6E"></a>经历多时复生疲厌。<a id="a-6F"></a>即往尊者忧波鞠所。<a id="a-6G"></a>尊者观察知此比丘。<a id="a-6H"></a>为福未具故不得道。<a id="a-6I"></a>即令为僧游行教化。<a id="a-6J"></a>受教入城处处求索。<a id="a-6K"></a>有一长者见而问之。<a id="a-6L"></a>答言长者。<a id="a-6M"></a>尊者鞠多使我教化。<a id="a-6N"></a>今此城中谁是笃信。<a id="a-6O"></a>长者复言。<a id="a-6P"></a>慎勿余去。<a id="a-6Q"></a>一切所须。<a id="a-6R"></a>当相奉给。<a id="a-6S"></a>即为办具。<a id="a-6T"></a>比丘得已于上座前持食长跪。<a id="a-6U"></a>一切众僧皆为咒愿。<a id="a-6V"></a>咒愿已竟成阿罗汉。<a id="a-6W"></a>有一比丘性嗜饮食。<a id="a-6X"></a>由此贪故不能得道。<a id="a-6Y"></a>忧波鞠多请令就房。<a id="a-6Z"></a>以香乳糜而用与之。<a id="a-6a"></a>语令待冷然后可食。<a id="a-6b"></a>比丘口吹糜即寻冷。<a id="a-6c"></a>语尊者言糜已冷矣。<a id="a-6d"></a>尊者告曰。<a id="a-6e"></a>此糜虽冷汝欲火热。<a id="a-6f"></a>应以观水灭汝心火。<a id="a-6g"></a>复以空器令吐食出。<a id="a-6h"></a>既吐食已还使食之。<a id="a-6i"></a>比丘答言。<a id="a-6j"></a>涎唾以合云何可食。<a id="a-6k"></a>尊者语言。<a id="a-6l"></a>一切饮食与此无异。<a id="a-6m"></a>汝不观察妄生贪着。<a id="a-6n"></a>汝今当观食不净想。<a id="a-6o"></a>即为说法得罗汉道。<a id="a-6p"></a>有一比丘深爱乐身。<a id="a-6q"></a>爱乐身故还欲归家。<a id="a-6r"></a>辞忧波鞠路宿天庙。<a id="a-6s"></a>尊者即化作一夜叉。<a id="a-6t"></a>担负死人至此天寺。<a id="a-6u"></a>复有一鬼从后而来。<a id="a-6v"></a>于是二鬼共诤死尸。<a id="a-6w"></a>纷纭斗讼不能自决。<a id="a-6x"></a>其前鬼言。<a id="a-6y"></a>我有证人。<a id="a-6z"></a>即共问之。<a id="a-70"></a>谁死尸耶。<a id="a-71"></a>其人惶怖便自念言。<a id="a-72"></a>我于今者定死无疑。<a id="a-73"></a>宁以实语而取屠灭。<a id="a-74"></a>语前鬼言。<a id="a-75"></a>此是汝尸。<a id="a-76"></a>后鬼嗔恚拔其手足。<a id="a-77"></a>前鬼即取死人补之。<a id="a-78"></a>其体平复如本不异。<a id="a-79"></a>于是二鬼共食余肉。<a id="a-7A"></a>食肉已竟即便出去。<a id="a-7B"></a>此人即便自爱心息。<a id="a-7C"></a>还诣尊者出家精勤。<a id="a-7D"></a>于后不久得阿罗汉。<a id="a-7E"></a>于南天竺有族姓子。<a id="a-7F"></a>出家学道。<a id="a-7G"></a>爱着自身洗浴香涂。<a id="a-7H"></a>好美饮食身体肥壮。<a id="a-7I"></a>不能得道。<a id="a-7J"></a>往尊者所求受胜法。<a id="a-7K"></a>忧波鞠多观察此人。<a id="a-7L"></a>以着身故不得漏尽。<a id="a-7M"></a>语言比丘。<a id="a-7N"></a>能受我教当授汝法。<a id="a-7O"></a>化作大树使令上之。<a id="a-7P"></a>四边变为深坑千仞。<a id="a-7Q"></a>令放右手乃至都放。<a id="a-7R"></a>此人尔时分舍身命。<a id="a-7S"></a>尽放手足即便到地。<a id="a-7T"></a>不见深坑及与大树。<a id="a-7U"></a>为说法要得罗汉道。<a id="a-7V"></a>有一比丘心甚悭贪。<a id="a-7W"></a>以斯因缘不得道迹。<a id="a-7X"></a>忧波鞠多教令布施。<a id="a-7Y"></a>答言。<a id="a-7Z"></a>我贫用何等施。<a id="a-7a"></a>忧波鞠多遣二弟子坐其左右。<a id="a-7b"></a>身出光明。<a id="a-7c"></a>比丘欢喜减少食施。<a id="a-7d"></a>后得好食便生喜悦。<a id="a-7e"></a>念言。<a id="a-7f"></a>少施尚得多报。<a id="a-7g"></a>若多施者报不可量。<a id="a-7h"></a>即破悭心。<a id="a-7i"></a>为说深法。<a id="a-7j"></a>应时逮得阿罗汉果。<a id="a-7k"></a>有族姓子出家学道。<a id="a-7l"></a>忧波鞠多为说法要。<a id="a-7m"></a>寻便见谛得须陀洹。<a id="a-7n"></a>作是念言。<a id="a-7o"></a>我断三结更何求进。<a id="a-7p"></a>游纵自在极至七生。<a id="a-7q"></a>尊者告曰。<a id="a-7r"></a>生死之法甚可恶贱。<a id="a-7s"></a>犹如粪秽多少皆臭。<a id="a-7t"></a>即便将至旃陀罗村。<a id="a-7u"></a>见一小儿体生恶疮。<a id="a-7v"></a>虫血杂出甚大苦恼。<a id="a-7w"></a>问言比丘。<a id="a-7x"></a>见此儿不。<a id="a-7y"></a>此小儿者是须陀洹。<a id="a-7z"></a>佛昔在世有一罗汉。<a id="a-80"></a>身小患疡。<a id="a-81"></a>搔之有声。<a id="a-82"></a>维那嗔曰。<a id="a-83"></a>今汝身有蛆虫疮耶。<a id="a-84"></a>宜可出向旃陀罗村。<a id="a-85"></a>罗汉语言。<a id="a-86"></a>今汝得罪莫出斯言。<a id="a-87"></a>时此维那即便忏悔。<a id="a-88"></a>精进修习得须陀洹。<a id="a-89"></a>后自懈怠不求上进。<a id="a-8A"></a>故生此家受斯苦恼。<a id="a-8B"></a>小复前行。<a id="a-8C"></a>见有一人为火所烧。<a id="a-8D"></a>身体燋烂苦痛难忍。<a id="a-8E"></a>转更前进复见有人。<a id="a-8F"></a>犯王宪法以身贯着大木标上。<a id="a-8G"></a>发声哀[口*睪]极生苦恼。<a id="a-8H"></a>尔时尊者问比丘言。<a id="a-8I"></a>汝岂见此二人不耶。<a id="a-8J"></a>比丘白言。<a id="a-8K"></a>唯然已见。<a id="a-8L"></a>尊者告曰。<a id="a-8M"></a>此前人者是斯陀含。<a id="a-8N"></a>后所见者阿那含也。<a id="a-8O"></a>咸皆懒惰不求上进。<a id="a-8P"></a>故生人中受斯楚毒。<a id="a-8Q"></a>是故汝今宜自精勤早求解脱。<a id="a-8R"></a>比丘闻已日夜修学。<a id="a-8S"></a>不久便得阿罗汉道。<a id="a-8T"></a>尊者即为真陀罗子说诸法要成阿那含。<a id="a-8U"></a>命终往生净居天上。<a id="a-8V"></a>摩突罗国有一长者生育一子。<a id="a-8W"></a>年始一岁即便命终。<a id="a-8X"></a>如是次第至六长者。<a id="a-8Y"></a>生始一岁而复命终。<a id="a-8Z"></a>最后复生一长者家。<a id="a-8a"></a>厥始七岁为贼将去。<a id="a-8b"></a>忧波鞠多观此小儿应现得道。<a id="a-8c"></a>化作四兵欲捕彼贼。<a id="a-8d"></a>贼见惶怖求哀礼拜。<a id="a-8e"></a>为说法要得须陀洹。<a id="a-8f"></a>持此小儿施忧波鞠。<a id="a-8g"></a>于是尊者度此童子。<a id="a-8h"></a>及与群贼皆令出家。<a id="a-8i"></a>为说妙法得罗汉道。<a id="a-8j"></a>语此小儿。<a id="a-8k"></a>今可观察汝之亲族而化度之。<a id="a-8l"></a>即便观见七世父母。<a id="a-8m"></a>忧愁涕哭忆念其子。<a id="a-8n"></a>便到其家语言。<a id="a-8o"></a>长者。<a id="a-8p"></a>我是汝子。<a id="a-8q"></a>莫大愁恼为宣法要得初道果。<a id="a-8r"></a>次第六家皆亦如是。<a id="a-8s"></a>有族姓子信佛出家。<a id="a-8t"></a>坐禅获得世俗四禅。<a id="a-8u"></a>自谓究竟得罗汉果。<a id="a-8v"></a>忧波鞠多有善方便。<a id="a-8w"></a>使彼比丘往他聚落。<a id="a-8x"></a>即于中道化作估客。<a id="a-8y"></a>复现群贼凡五百人。<a id="a-8z"></a>共为党类来劫估客。<a id="a-90"></a>杀害斫刺遍布在地。<a id="a-91"></a>时此比丘生大恐怖。<a id="a-92"></a>即便自知非阿罗汉。<a id="a-93"></a>复作是念。<a id="a-94"></a>我非罗汉是阿那含。<a id="a-95"></a>时彼估客亡破之后。<a id="a-96"></a>有长者女语是比丘。<a id="a-97"></a>唯愿大德与我共去。<a id="a-98"></a>比丘答言。<a id="a-99"></a>佛不听我共女人行。<a id="a-9A"></a>长者女言。<a id="a-9B"></a>我望大德而随其后。<a id="a-9C"></a>比丘怜愍相望而行。<a id="a-9D"></a>尊者即复化作大河。<a id="a-9E"></a>女言大德。<a id="a-9F"></a>可共我渡。<a id="a-9G"></a>比丘在下。<a id="a-9H"></a>女处上流。<a id="a-9I"></a>此女于后没溺堕河。<a id="a-9J"></a>白言大德。<a id="a-9K"></a>济我此难。<a id="a-9L"></a>尔时比丘挽而出之。<a id="a-9M"></a>生细滑想起爱欲心。<a id="a-9N"></a>即便自知非阿那含。<a id="a-9O"></a>于此女人极生爱着。<a id="a-9P"></a>欲共交通将至屏处。<a id="a-9Q"></a>方乃见是忧波鞠多。<a id="a-9R"></a>生大惭愧低头而立。<a id="a-9S"></a>尊者语言。<a id="a-9T"></a>汝昔自谓是阿罗汉。<a id="a-9U"></a>云何欲为如此恶事。<a id="a-9V"></a>将至僧坊教其忏悔。<a id="a-9W"></a>为说法要得罗汉道。<a id="a-9X"></a>有一比丘作不净观。<a id="a-9Y"></a>结暂不起谓得圣道。<a id="a-9Z"></a>忧波鞠多告言。<a id="a-9a"></a>比丘。<a id="a-9b"></a>汝可彼往乾陀越国。<a id="a-9c"></a>受教游行至彼国土。<a id="a-9d"></a>于此国中有一长者名迦罗和。<a id="a-9e"></a>生育一女端政殊特。<a id="a-9f"></a>时此比丘即往其舍而从乞食。<a id="a-9g"></a>女擎食出露齿而笑。<a id="a-9h"></a>比丘见已生贪欲想。<a id="a-9i"></a>由其本习不净观故。<a id="a-9j"></a>取女齿相观皆白骨。<a id="a-9k"></a>由斯观故得罗汉道。<a id="a-9l"></a>自责本心而说偈言。</p>
  <p id="a9m">外现于贤善　　内实多染着</p>
  <p id="a9n">见其实相故　　心即得解脱</p>
  <p id="a9o">摩突罗国有长者子。<a id="a-9p"></a>新娶妇已心生念言。<a id="a-9q"></a>我于佛法欲求出家便辞父母。<a id="a-9r"></a>父母答言。<a id="a-9s"></a>我唯一子死犹不放。<a id="a-9t"></a>何况生存。<a id="a-9u"></a>子即白言。<a id="a-9v"></a>若不放我终不食也。<a id="a-9w"></a>于是断食。<a id="a-9x"></a>从初一日至满七日。<a id="a-9y"></a>父母恐死即语之言。<a id="a-9z"></a>当从汝愿。<a id="a-A0"></a>但出家后与我相见。<a id="a-A1"></a>子大欢喜便辞而去。<a id="a-A2"></a>诣忧波鞠求哀出家。<a id="a-A3"></a>尊者即时度令入道。<a id="a-A4"></a>而自念言。<a id="a-A5"></a>昔与父母本有期要。<a id="a-A6"></a>即辞尊者往至其家。<a id="a-A7"></a>见其父母及与本妻。<a id="a-A8"></a>妻语之言。<a id="a-A9"></a>若不还者当弃汝死。<a id="a-AA"></a>比丘心悔便欲舍戒。<a id="a-AB"></a>诣其师所云欲还家。<a id="a-AC"></a>鞠多告曰。<a id="a-AD"></a>且待明日。<a id="a-AE"></a>即受师教停在寺宿。<a id="a-AF"></a>尊者于夜为之现梦使此比丘见到本家。<a id="a-AG"></a>其妻是日寻便命终父母亲族严办葬具送其尸骸置于冢间。<a id="a-AH"></a>须臾臭烂虫蛆并出。<a id="a-AI"></a>骨肉分散狐狼争食。<a id="a-AJ"></a>即便惊觉往白其师。<a id="a-AK"></a>师即告曰。<a id="a-AL"></a>汝可往观实如梦不。<a id="a-AM"></a>乘师神力忽至其家。<a id="a-AN"></a>妻时已死如梦所见。<a id="a-AO"></a>思惟观察深生厌恶。<a id="a-AP"></a>即便逮得阿罗汉道。<a id="a-AQ"></a>忧留陀山有一老虎生于二子。<a id="a-AR"></a>饥穷困极遂便命终。<a id="a-AS"></a>二子失母唯至窘急。<a id="a-AT"></a>忧波鞠多往至其所。<a id="a-AU"></a>以食与之为说偈言。</p>
  <p id="aAV">诸行无常　　是生灭法　　生灭灭已</p>
  <p id="aAW">寂灭为乐</p>
  <p id="aAX">日日与食为说此偈。<a id="a-AY"></a>是二虎子寻后命终。<a id="a-AZ"></a>生突罗国婆罗门家。<a id="a-Aa"></a>忧波鞠多往诣其舍。<a id="a-Ab"></a>单己无侣。<a id="a-Ac"></a>婆罗门言。<a id="a-Ad"></a>何为独行。<a id="a-Ae"></a>答言檀越。<a id="a-Af"></a>我出家人寡于仆从。<a id="a-Ag"></a>婆罗门言。<a id="a-Ah"></a>我妇怀妊。<a id="a-Ai"></a>若生男者当相奉给。<a id="a-Aj"></a>后生二子颜容端正。<a id="a-Ak"></a>忧波鞠多往从索之。<a id="a-Al"></a>婆罗门言。<a id="a-Am"></a>儿皆幼稚。<a id="a-An"></a>若长大者当必相给。<a id="a-Ao"></a>至年八岁复往从索。<a id="a-Ap"></a>即以大子而与尊者。<a id="a-Aq"></a>小者复言。<a id="a-Ar"></a>可使我去。<a id="a-As"></a>诤竞纷纭各欲出家。<a id="a-At"></a>忧波鞠言此二子者皆应得道。<a id="a-Au"></a>时婆罗门俱以二子付于尊者。<a id="a-Av"></a>度令出家皆得罗汉。<a id="a-Aw"></a>即便使之采薝卜花。<a id="a-Ax"></a>答言大师。<a id="a-Ay"></a>此树高峻我不能及。<a id="a-Az"></a>尊者语言。<a id="a-B0"></a>汝等是天岂无神足。<a id="a-B1"></a>时二沙弥即升虚空采花奉献。<a id="a-B2"></a>尊者与诸弟子同立。<a id="a-B3"></a>见其神德叹未曾有。<a id="a-B4"></a>鞠多语言。<a id="a-B5"></a>此二沙弥前饿虎子。<a id="a-B6"></a>汝本嫌我与此虎食。<a id="a-B7"></a>今日宜可观其神变。<a id="a-B8"></a>弟子闻已生奇特想。<a id="a-B9"></a>南天竺国有一男子。<a id="a-BA"></a>与他妇女交通淫逸。<a id="a-BB"></a>其母即便苦切呵责。<a id="a-BC"></a>汝今当知。<a id="a-BD"></a>淫欲之法多诸过患。<a id="a-BE"></a>复因斯故无恶不造。<a id="a-BF"></a>未来必生苦剧难处。<a id="a-BG"></a>儿即嗔恚便杀其母。<a id="a-BH"></a>往至他家求彼女人竟不获得。<a id="a-BI"></a>心生厌悔于佛法中出家为道。<a id="a-BJ"></a>不久诵习三藏通利。<a id="a-BK"></a>善于言辞多诸眷属。<a id="a-BL"></a>与其徒众往尊者所。<a id="a-BM"></a>忧波鞠多观察彼人躬造逆罪无道果分。<a id="a-BN"></a>即便默然而不与语。<a id="a-BO"></a>三藏比丘知罪深厚。<a id="a-BP"></a>复见不对还归所止。<a id="a-BQ"></a>有一比丘坐禅思惟得世俗定。<a id="a-BR"></a>即便自谓得四道证。<a id="a-BS"></a>复于少时一树下坐。<a id="a-BT"></a>忧波鞠多化作比丘而往其所。<a id="a-BU"></a>共相问讯在一面坐。<a id="a-BV"></a>化人问言。<a id="a-BW"></a>从谁出家。<a id="a-BX"></a>答曰。<a id="a-BY"></a>我师名忧波鞠。<a id="a-BZ"></a>叹言。<a id="a-Ba"></a>大德善哉。<a id="a-Bb"></a>汝师无相好佛。<a id="a-Bc"></a>复言比丘。<a id="a-Bd"></a>汝诵何经。<a id="a-Be"></a>答言。<a id="a-Bf"></a>我诵三藏经典。<a id="a-Bg"></a>化人复问。<a id="a-Bh"></a>汝证何道。<a id="a-Bi"></a>答言。<a id="a-Bj"></a>我得阿罗汉果。<a id="a-Bk"></a>以何证果。<a id="a-Bl"></a>答言。<a id="a-Bm"></a>俗定。<a id="a-Bn"></a>化比丘言。<a id="a-Bo"></a>若以俗定以证道者。<a id="a-Bp"></a>即是虚妄。<a id="a-Bq"></a>比丘闻已深生悔恨。<a id="a-Br"></a>一心精进得阿罗汉。<a id="a-Bs"></a>于罽宾国有一比丘。<a id="a-Bt"></a>名曰善见。<a id="a-Bu"></a>得世俗定具五神通。<a id="a-Bv"></a>若无雨时能令降注。<a id="a-Bw"></a>起增上慢谓证圣道。<a id="a-Bx"></a>忧波鞠多即便化作。<a id="a-By"></a>十二年旱。<a id="a-Bz"></a>人民惶怖求哀尊者。<a id="a-C0"></a>尊者告曰。<a id="a-C1"></a>我不能也。<a id="a-C2"></a>罽宾国有善见比丘。<a id="a-C3"></a>神通最胜极能请雨。<a id="a-C4"></a>众人咸往而求请之。<a id="a-C5"></a>时此比丘即以神力飞空而至。<a id="a-C6"></a>为请甘雨应时降注。<a id="a-C7"></a>人民欢喜大设供养。<a id="a-C8"></a>得供养已便生憍慢。<a id="a-C9"></a>复作是念。<a id="a-CA"></a>阿罗汉者无贡高心。<a id="a-CB"></a>便诣尊者求哀忏悔。<a id="a-CC"></a>为说法要得罗汉道。<a id="a-CD"></a>于南天竺有一比丘。<a id="a-CE"></a>少欲知足好粗弊衣。<a id="a-CF"></a>身体羸劣不能得道。<a id="a-CG"></a>忧波鞠多观察此人。<a id="a-CH"></a>应现得道。<a id="a-CI"></a>由身尪弱。<a id="a-CJ"></a>为办衣服香油涂足。<a id="a-CK"></a>应时逮得阿罗汉道。<a id="a-CL"></a>如是化度无量众生。<a id="a-CM"></a>皆悉获得阿罗汉果。<a id="a-CN"></a>其得道者一人一筹。<a id="a-CO"></a>筹长四寸满一石室。<a id="a-CP"></a>室高六丈纵广亦尔。<a id="a-CQ"></a>于是名称满阎浮提世皆号为无相好佛。<a id="a-CR"></a>化缘已讫便自思惟。<a id="a-CS"></a>我今以法供养佛竟。<a id="a-CT"></a>利安快乐。<a id="a-CU"></a>同梵行者使诸四辈获大饶益。<a id="a-CV"></a>绍隆正法令不断绝。<a id="a-CW"></a>涅槃时至宜应灭度。<a id="a-CX"></a>告诸大众。<a id="a-CY"></a>却后七日我当涅槃。<a id="a-CZ"></a>尔时即集十方罗汉及诸学人。<a id="a-Ca"></a>净持戒者不可称数。<a id="a-Cb"></a>诸优婆塞无量百千。<a id="a-Cc"></a>尊者于是飞身虚空现十八变。<a id="a-Cd"></a>使诸四众生大信心。<a id="a-Ce"></a>于无余涅槃而取灭度。<a id="a-Cf"></a>以室中筹而用耶旬。<a id="a-Cg"></a>十万罗汉亦入涅槃。<a id="a-Ch"></a>人天悲泣号哭伤感。<a id="a-Ci"></a>皆收舍利起塔供养。</p>
 </body>
</html>