<!doctype html>
<html id="z3IBWJ81Fj" data-ver="805">
 <head>
  <meta charset="utf-8">
  <meta author="吉迦夜">
  <meta author="昙曜">
  <meta library="龙藏">
  <meta catalog="西土圣贤撰集">
  <meta period="后魏">
 </head>
 <body>
  <h1 id="a1">付法藏因缘经卷第三</h1>
  <p id="a2">尊者阿难以法付嘱商那和修。<a id="a-3"></a>而告之曰。<a id="a-4"></a>世尊昔游摩突罗国。<a id="a-5"></a>顾命我言。<a id="a-6"></a>于此国中当有长者。<a id="a-7"></a>名为鞠多。<a id="a-8"></a>其子号曰忧波鞠多。<a id="a-9"></a>于禅法中最为第一。<a id="a-A"></a>虽无相好化度如我。<a id="a-B"></a>我灭度后兴大饶益。<a id="a-C"></a>其所教化无量众生。<a id="a-D"></a>皆悉解脱得阿罗汉。<a id="a-E"></a>汝当于后度令出家。<a id="a-F"></a>若涅槃者付其法藏。<a id="a-G"></a>商那和修临涅槃时。<a id="a-H"></a>告鞠多曰。<a id="a-I"></a>佛以王法付大迦葉。<a id="a-J"></a>迦葉次付吾师阿难。<a id="a-K"></a>阿难以法嘱累于我。<a id="a-L"></a>我当灭度以付于汝。<a id="a-M"></a>汝可精勤拥护世眼。<a id="a-N"></a>忧波鞠言。<a id="a-O"></a>唯然受教。<a id="a-P"></a>于是演畅无上妙法。<a id="a-Q"></a>光宣正化济诸群生。<a id="a-R"></a>其德渊广难可限量。<a id="a-S"></a>过去久修无上胜行。<a id="a-T"></a>虽为禽兽常化众生。<a id="a-U"></a>摧伏外道。<a id="a-V"></a>建大法幢。<a id="a-W"></a>以慈悲云普覆一切。<a id="a-X"></a>如是功德今当略说。<a id="a-Y"></a>昔婆伽婆。<a id="a-Z"></a>在舍卫国。<a id="a-a"></a>给孤独园。<a id="a-b"></a>忧波鞠多时为尼干。<a id="a-c"></a>名曰萨遮。<a id="a-d"></a>智慧渊妙论议绝伦。<a id="a-e"></a>深生贡高擅步天下。<a id="a-f"></a>铜鍱缠腹首戴盛火。<a id="a-g"></a>而作是言。<a id="a-h"></a>吾智盈满恐出于外。<a id="a-i"></a>由是事故以鍱自缠。<a id="a-j"></a>世间昏闇无所睹见。<a id="a-k"></a>欲以光明照其盲冥。<a id="a-l"></a>闻佛世尊住舍卫国。<a id="a-m"></a>便欲造诣诤捔言辩。<a id="a-n"></a>有人语曰。<a id="a-o"></a>汝若见佛。<a id="a-p"></a>智当亏减光明自灭。<a id="a-q"></a>便至佛所。<a id="a-r"></a>白言瞿昙。<a id="a-s"></a>我欲出家。<a id="a-t"></a>智慧若与舍利弗等心则甘乐。<a id="a-u"></a>设不及者吾当还家。<a id="a-v"></a>世尊告曰。<a id="a-w"></a>假使汝积百千万身。<a id="a-x"></a>欲望得及舍利弗者。<a id="a-y"></a>终无是处。<a id="a-z"></a>梵志闻已辞佛而退。<a id="a-10"></a>其去未久。<a id="a-11"></a>佛告众会。<a id="a-12"></a>我灭度后满一百年。<a id="a-13"></a>此人尔时得罗汉道。<a id="a-14"></a>三明六通具八解脱。<a id="a-15"></a>慧烛独照广化众生。<a id="a-16"></a>其所度脱不可称数。<a id="a-17"></a>众会闻已生希有心。<a id="a-18"></a>又复尊者于过去世那由他劫忧留茶山有辟支佛。<a id="a-19"></a>与其同类五百人俱。<a id="a-1A"></a>诸仙人众亦住山侧。<a id="a-1B"></a>五百猕猴处在一面。<a id="a-1C"></a>时猕猴主。<a id="a-1D"></a>发生大信深修善本。<a id="a-1E"></a>常采花果施辟支佛。<a id="a-1F"></a>复于一时缘觉之众端坐思微入于三昧。<a id="a-1G"></a>猕猴学之结加趺坐。<a id="a-1H"></a>后辟支佛俱入涅槃。<a id="a-1I"></a>猕猴过花都无取相。<a id="a-1J"></a>挽衣推排亦不动摇。<a id="a-1K"></a>便知灭度深生悲恼。<a id="a-1L"></a>向山一面见诸仙人。<a id="a-1M"></a>修大苦行眠卧棘上。<a id="a-1N"></a>翘足倒悬五热炙身投岩起火。<a id="a-1O"></a>猕猴即时收其灰棘除弃粪土牵足令舒。<a id="a-1P"></a>便于其前加趺而坐。<a id="a-1Q"></a>仙人见之快其若此。<a id="a-1R"></a>寻学猕猴端坐系念。<a id="a-1S"></a>无师自觉成辟支佛。<a id="a-1T"></a>便作是念。<a id="a-1U"></a>今我得道由此猕猴。<a id="a-1V"></a>即以香花而用供养。<a id="a-1W"></a>时猕猴主忧波鞠多是。<a id="a-1X"></a>为畜生时尚能觉悟。<a id="a-1Y"></a>志甚黠慧利智辩才。<a id="a-1Z"></a>逮至商那欲付其法。<a id="a-1a"></a>观察鞠多为生子耶。<a id="a-1b"></a>入定思惟知未出世。<a id="a-1c"></a>与诸比丘诣鞠多舍。<a id="a-1d"></a>乃至渐少单己独往。<a id="a-1e"></a>鞠多问曰。<a id="a-1f"></a>何独无侣。<a id="a-1g"></a>答言长者。<a id="a-1h"></a>我无俸禄有信出家乃见随耳。<a id="a-1i"></a>鞠多复言。<a id="a-1j"></a>吾乐世俗不能出家。<a id="a-1k"></a>若后生子当相奉给。<a id="a-1l"></a>商那和修答曰。<a id="a-1m"></a>善哉。<a id="a-1n"></a>后生一子名阿失波鞠多。<a id="a-1o"></a>年渐长大。<a id="a-1p"></a>往从索之。<a id="a-1q"></a>鞠多答言。<a id="a-1r"></a>唯有一子理无相与。<a id="a-1s"></a>若更生者必相奉给。<a id="a-1t"></a>后复生子名难陀鞠多。<a id="a-1u"></a>便往从索。<a id="a-1v"></a>答言尊者。<a id="a-1w"></a>我今二子仰理生业。<a id="a-1x"></a>小者守护大子聚敛家业。<a id="a-1y"></a>如是可得大富。<a id="a-1z"></a>以斯因缘不得相与。<a id="a-20"></a>若生第三然后奉给。<a id="a-21"></a>商那和修知其二子与道无缘。<a id="a-22"></a>亦不殷勤而往求索。<a id="a-23"></a>后生一子容貌端政。<a id="a-24"></a>即字名曰忧波鞠多。<a id="a-25"></a>柔和善须性好慈愍。<a id="a-26"></a>聪慧辩才其心弘广。<a id="a-27"></a>厥年十二巧于市易。<a id="a-28"></a>有来买者常多与之。<a id="a-29"></a>商那和修观其生未知优波鞠。<a id="a-2A"></a>出世已久。<a id="a-2B"></a>即往其所而问之言。<a id="a-2C"></a>汝今入市。<a id="a-2D"></a>为当净心。<a id="a-2E"></a>不净心耶。<a id="a-2F"></a>忧波鞠言。<a id="a-2G"></a>何名净心不净心乎。<a id="a-2H"></a>答言。<a id="a-2I"></a>若心与贪痴合。<a id="a-2J"></a>名为不净。<a id="a-2K"></a>若不与俱。<a id="a-2L"></a>是则名净。<a id="a-2M"></a>渐以方便教令系念。<a id="a-2N"></a>若起恶心当下黑石。<a id="a-2O"></a>设生善念下白石子。<a id="a-2P"></a>即便如教摄念不散。<a id="a-2Q"></a>善恶之起辄便投石。<a id="a-2R"></a>初黑偏多白者鲜少。<a id="a-2S"></a>渐渐修习白黑正等。<a id="a-2T"></a>至满七日心转纯净。<a id="a-2U"></a>黑石都尽唯有白者。<a id="a-2V"></a>商那和修作是念言。<a id="a-2W"></a>今此善心皆已满足。<a id="a-2X"></a>观道时至可为说法。<a id="a-2Y"></a>即为宣说四圣真谛。<a id="a-2Z"></a>应时逮得须陀洹道。<a id="a-2a"></a>时摩突罗城有一淫女。<a id="a-2b"></a>名婆须达。<a id="a-2c"></a>多诸邪媚妖幻奸谄。<a id="a-2d"></a>遣使诣市求买妙花。<a id="a-2e"></a>使人寻往忧波鞠所。<a id="a-2f"></a>大得好花奉婆须达。<a id="a-2g"></a>女怪华多问使人曰。<a id="a-2h"></a>汝将不盗得是花耶。<a id="a-2i"></a>使人答言。<a id="a-2j"></a>我不盗得。<a id="a-2k"></a>从市买之。<a id="a-2l"></a>有人名曰忧波鞠多。<a id="a-2m"></a>仁慈宽惠性好平均。<a id="a-2n"></a>以斯因缘得多花耳。<a id="a-2o"></a>又复此人形容姿丽。<a id="a-2p"></a>大家若见死终无恨。<a id="a-2q"></a>时婆须达遣人迎召。<a id="a-2r"></a>忧波鞠多都不许可。<a id="a-2s"></a>殷勤求请终不移操。<a id="a-2t"></a>有长者子共淫女宿。<a id="a-2u"></a>值有估客从远方来。<a id="a-2v"></a>大赍珍宝求女交通。<a id="a-2w"></a>时彼女人贪其宝故。<a id="a-2x"></a>杀长者子埋置舍内。<a id="a-2y"></a>其家眷属遍行推求。<a id="a-2z"></a>至淫女舍掘地得女。<a id="a-30"></a>向其国王具陈斯事。<a id="a-31"></a>即取淫女斩截手足。<a id="a-32"></a>劓其耳鼻弃于塳间。<a id="a-33"></a>忧波鞠多作是念曰。<a id="a-34"></a>彼以荣色本来召我。<a id="a-35"></a>以是因缘止而不去。<a id="a-36"></a>今为解脱宜往化之。<a id="a-37"></a>即将侍者至淫女所。<a id="a-38"></a>婆须达言。<a id="a-39"></a>我本端妙颜容姿玮。<a id="a-3A"></a>尔时相召不能临顾。<a id="a-3B"></a>今既残毁何用来为。<a id="a-3C"></a>答言姊妹我为观汝实相故来。<a id="a-3D"></a>不为欲也。<a id="a-3E"></a>汝本以色诳惑众生。<a id="a-3F"></a>凡夫无智横起倒想。<a id="a-3G"></a>今自应当谛观此色。<a id="a-3H"></a>无常危脆犹如聚沫。<a id="a-3I"></a>覆以薄皮外现严饰。<a id="a-3J"></a>筋骨相连涕唾不净。<a id="a-3K"></a>譬如画瓶盛满臭秽。<a id="a-3L"></a>愚不觉知深生染爱。<a id="a-3M"></a>智者了之终不乐着。<a id="a-3N"></a>假以香华澡浴衣服。<a id="a-3O"></a>外现庄严内实不净。<a id="a-3P"></a>大海渊广可知渧数。<a id="a-3Q"></a>此身过患甚难穷尽。<a id="a-3R"></a>是故诸佛恒常诃责。<a id="a-3S"></a>未曾一念生愿乐想。<a id="a-3T"></a>淫女于时心渐开悟。<a id="a-3U"></a>于佛法中深生敬信。<a id="a-3V"></a>白言仁者。<a id="a-3W"></a>所说诚谛唯愿为我广敷演之。<a id="a-3X"></a>优波鞠多即为宣畅。<a id="a-3Y"></a>一切有为众苦积聚。<a id="a-3Z"></a>如痈如疮如箭入心。<a id="a-3a"></a>生老病死轮转无际。<a id="a-3b"></a>无常败坏不坚速朽。<a id="a-3c"></a>如临死囚命不云远。<a id="a-3d"></a>譬如牢狱人无爱乐。<a id="a-3e"></a>犹路上果众所共掷。<a id="a-3f"></a>此身可恶会归磨灭。<a id="a-3g"></a>乌鹊狐狼竞共啖食。<a id="a-3h"></a>风吹日曝青烂臭处。<a id="a-3i"></a>发毛爪齿狼藉在地。<a id="a-3j"></a>如此之身岂可爱乐。<a id="a-3k"></a>宜勤方便而求解脱。<a id="a-3l"></a>淫女闻解得法眼净。<a id="a-3m"></a>命终即生三十三天。<a id="a-3n"></a>优波鞠多因观诸法苦空无常。<a id="a-3o"></a>应时逮成阿那含果。<a id="a-3p"></a>商那和修复诣鞠多。<a id="a-3q"></a>而告之言。<a id="a-3r"></a>汝本有要期与我子。<a id="a-3s"></a>今已成长与我可乎。<a id="a-3t"></a>优波鞠多性能市肆。<a id="a-3u"></a>贪其若此复不肯与。<a id="a-3v"></a>尊者语言。<a id="a-3w"></a>佛记此人。<a id="a-3x"></a>于百年后大作佛事饶益众生。<a id="a-3y"></a>汝可开心与我此子。<a id="a-3z"></a>鞠多闻已便听出家。<a id="a-40"></a>商那和修将至僧坊。<a id="a-41"></a>度令出家与受具戒。<a id="a-42"></a>羯磨已讫得罗汉道。<a id="a-43"></a>三明六通具八解脱。<a id="a-44"></a>巧于言辞所演无尽。<a id="a-45"></a>心自念曰。<a id="a-46"></a>我于今者已睹法身。<a id="a-47"></a>未见如来相好之体。<a id="a-48"></a>思惟是已深生哀恋。<a id="a-49"></a>尔时有一老比丘尼。<a id="a-4A"></a>年百二十。<a id="a-4B"></a>曾见如来。<a id="a-4C"></a>优波鞠多知彼见佛。<a id="a-4D"></a>欲至其所。<a id="a-4E"></a>寻遣使者告比丘尼。<a id="a-4F"></a>尊者鞠多欲来相见。<a id="a-4G"></a>时比丘尼即以一钵盛满中油。<a id="a-4H"></a>置户扇后。<a id="a-4I"></a>忧波鞠多到其所止。<a id="a-4J"></a>当入房时弃油数渧。<a id="a-4K"></a>共相慰问然后就坐。<a id="a-4L"></a>问言大姊。<a id="a-4M"></a>世尊在时诸比丘辈。<a id="a-4N"></a>威仪进止其事云何。<a id="a-4O"></a>比丘尼言。<a id="a-4P"></a>昔佛在世六群比丘。<a id="a-4Q"></a>最为粗暴。<a id="a-4R"></a>虽入此房未曾遣我一渧之水。<a id="a-4S"></a>大德今者智慧高胜。<a id="a-4T"></a>世人号为无相好佛。<a id="a-4U"></a>然入吾房弃油数渧。<a id="a-4V"></a>以是观之。<a id="a-4W"></a>佛在时人定为奇妙。<a id="a-4X"></a>忧波鞠多闻是语已。<a id="a-4Y"></a>甚自悔责极怀惭愧。<a id="a-4Z"></a>比丘尼言。<a id="a-4a"></a>大德不应自生耻恨。<a id="a-4b"></a>如佛言曰。<a id="a-4c"></a>我灭度后初日众生胜二日者。<a id="a-4d"></a>三日之人益复卑劣。<a id="a-4e"></a>如是展转福德衰耗。<a id="a-4f"></a>愚痴闇钝善法羸损。<a id="a-4g"></a>况今大德去佛百年。<a id="a-4h"></a>虽复为作非威仪事。<a id="a-4i"></a>正得其宜何足为怪。<a id="a-4j"></a>尔时鞠多而问之言。<a id="a-4k"></a>姊见如来。<a id="a-4l"></a>其事云何。<a id="a-4m"></a>比丘尼曰。<a id="a-4n"></a>昔佛在世我年二十始欲行嫁。<a id="a-4o"></a>失一金钗堕深草中。<a id="a-4p"></a>求之不得。<a id="a-4q"></a>复以灯烛遍照推觅。<a id="a-4r"></a>求之至疲了无仿佛。<a id="a-4s"></a>正值如来游行而过。<a id="a-4t"></a>金光晃耀如百千日。<a id="a-4u"></a>幽闇之处普皆大明。<a id="a-4v"></a>微细诸物而悉显现。<a id="a-4w"></a>寻见我钗因即取之。<a id="a-4x"></a>以斯缘故吾得见佛。<a id="a-4y"></a>忧波鞠多闻是事已。<a id="a-4z"></a>倍生悲恋叹未曾有。<a id="a-50"></a>商那和修即告之曰。<a id="a-51"></a>佛记于汝在百年后。<a id="a-52"></a>坐禅第一大化众生。<a id="a-53"></a>今正是时。<a id="a-54"></a>宜作饶益令诸群生服甘露味。<a id="a-55"></a>忧波鞠言。<a id="a-56"></a>唯然受教。<a id="a-57"></a>于摩突国云集众会。<a id="a-58"></a>如半月坐而为说法。<a id="a-59"></a>所谓施论戒论生天之论。<a id="a-5A"></a>欲为不净出要最善。<a id="a-5B"></a>魔王波旬便生愁怖。<a id="a-5C"></a>而作是念。<a id="a-5D"></a>优波鞠多大集众会。<a id="a-5E"></a>必当教令出吾境界。<a id="a-5F"></a>我今当往坏其众意。<a id="a-5G"></a>于说法时雨真金宝。<a id="a-5H"></a>或雨华璎光色明净。<a id="a-5I"></a>化作白象七宝庄严。<a id="a-5J"></a>现为女人端政奇特。<a id="a-5K"></a>举会观视无听法心。<a id="a-5L"></a>于三日中演深法味。<a id="a-5M"></a>乃至无有一人得道。<a id="a-5N"></a>魔王欢喜深自庆幸。<a id="a-5O"></a>忧波鞠多即入三昧。<a id="a-5P"></a>观察思惟是谁所作。<a id="a-5Q"></a>魔王复以真珠花璎着其颈上。<a id="a-5R"></a>尊者即观知魔所为。<a id="a-5S"></a>便作是念。<a id="a-5T"></a>恶魔妒弊坏乱正法。<a id="a-5U"></a>如来何故而不调伏。<a id="a-5V"></a>即观佛心使已化之。<a id="a-5W"></a>便以三尸。<a id="a-5X"></a>谓蛇狗人。<a id="a-5Y"></a>化作华鬘感魔令至。<a id="a-5Z"></a>而谓之曰。<a id="a-5a"></a>汝与我鬘深识厚施。<a id="a-5b"></a>今还以此用相酬遗。<a id="a-5c"></a>魔大欢喜舒颈受之。<a id="a-5d"></a>至其颈已还见死尸虫蛆欲出臭烂难近。<a id="a-5e"></a>魔见是事深生厌恶。<a id="a-5f"></a>语忧波鞠多。<a id="a-5g"></a>汝今云何以斯死尸系吾颈耶。<a id="a-5h"></a>尊者答言。<a id="a-5i"></a>比丘不应华鬘庄严汝。<a id="a-5j"></a>以邪恶为我着之。<a id="a-5k"></a>今还为汝着臭死尸。<a id="a-5l"></a>正得其宜。<a id="a-5m"></a>不应嗔恨。<a id="a-5n"></a>魔以神力欲去此尸。<a id="a-5o"></a>如须弥山不可移动。<a id="a-5p"></a>生大嗔恚踊身虚空。<a id="a-5q"></a>向诸天众求解脱尸。<a id="a-5r"></a>诸天皆言。<a id="a-5s"></a>此是大圣之所为作。<a id="a-5t"></a>吾等庸劣岂能除去。<a id="a-5u"></a>复诣梵王求脱尸缚。<a id="a-5v"></a>梵王答言。<a id="a-5w"></a>十力弟子所作神力。<a id="a-5x"></a>吾今凡陋岂能解之。<a id="a-5y"></a>假使劫烧旋蓝猛风。<a id="a-5z"></a>不能得脱此死尸缚。<a id="a-60"></a>宁以藕丝悬须弥山欲脱此尸。<a id="a-61"></a>无有是处。<a id="a-62"></a>如因地倒还扶而起。<a id="a-63"></a>汝若归依忧波鞠多。<a id="a-64"></a>此死尸缚容可得解。<a id="a-65"></a>尔时波旬受梵王教。<a id="a-66"></a>除憍慢心深生敬信。<a id="a-67"></a>往尊者所五体投地。<a id="a-68"></a>白言大德。<a id="a-69"></a>佛初成道坐树王下。<a id="a-6A"></a>我率官属而往逼绕。<a id="a-6B"></a>从是恼乱不可称数。<a id="a-6C"></a>未一恶言而见轻辱。<a id="a-6D"></a>大悲渊广如须弥山。<a id="a-6E"></a>汝阿罗汉少慈忍力。<a id="a-6F"></a>于天人前而见陵毁忧波鞠多答言。<a id="a-6G"></a>波旬。<a id="a-6H"></a>汝大愚痴无有智慧。<a id="a-6I"></a>以声闻人用比如来。<a id="a-6J"></a>欲以芥子等须弥山。<a id="a-6K"></a>萤烛之光齐晖日月。<a id="a-6L"></a>半迹之水同大海量。<a id="a-6M"></a>如来大悲二乘所无。<a id="a-6N"></a>以是缘故不相加报。<a id="a-6O"></a>今我狭劣少悲忍心。<a id="a-6P"></a>由斯因缘故相毁辱。<a id="a-6Q"></a>又复如来欲使我后降伏于汝。<a id="a-6R"></a>汝因斯故敬信于佛。<a id="a-6S"></a>由此善心不堕三恶。<a id="a-6T"></a>洗涤尘劳破诸罪业。<a id="a-6U"></a>魔闻是已生大欢喜。<a id="a-6V"></a>举身毛竖生希有心。<a id="a-6W"></a>白言仁者。<a id="a-6X"></a>我由汝故起敬信心。<a id="a-6Y"></a>汝便于我作大饶益。<a id="a-6Z"></a>今可见为解是三尸。<a id="a-6a"></a>尊者答言。<a id="a-6b"></a>汝于正法更莫扰害。<a id="a-6c"></a>然后乃当为汝解之。<a id="a-6d"></a>魔言受教。<a id="a-6e"></a>尊者又言。<a id="a-6f"></a>我不得见如来色身。<a id="a-6g"></a>汝昔曾睹宜为我现。<a id="a-6h"></a>魔言。<a id="a-6i"></a>仁者。<a id="a-6j"></a>我现佛身勿为吾礼。<a id="a-6k"></a>忧波鞠言。<a id="a-6l"></a>当如所说。<a id="a-6m"></a>即便为解三种死尸。<a id="a-6n"></a>魔入林中变形如佛。<a id="a-6o"></a>三十二相八十种好。<a id="a-6p"></a>形貌奇特如融金聚。<a id="a-6q"></a>光明照耀仪相安详。<a id="a-6r"></a>化为比丘前后围绕。<a id="a-6s"></a>若鹅王趋从林而出。<a id="a-6t"></a>忧波鞠多见便欢喜。<a id="a-6u"></a>一心观察而说偈言。</p>
  <p id="a6v">咄哉无常　　无悲愍心　　能坏如是</p>
  <p id="a6w">上妙色身</p>
  <p id="a6x">忧波鞠多一心瞻仰目不暂舍。<a id="a-6y"></a>内怀踊跃说偈赞曰。</p>
  <p id="a6z">快哉清净业　　能成是妙果</p>
  <p id="a70">非自在天生　　亦非无因作</p>
  <p id="a71">面如紫金色　　目净如青莲</p>
  <p id="a72">端政超日月　　奇妙胜华林</p>
  <p id="a73">湛然若大海　　不动如须弥</p>
  <p id="a74">安步犹师子　　顾视同牛王</p>
  <p id="a75">无量百千劫　　净修身口意</p>
  <p id="a76">以是故获得　　如此殊妙身</p>
  <p id="a77">怨见尚欢喜　　况我不欣庆</p>
  <p id="a78">忧波鞠多说是偈已。<a id="a-79"></a>观佛心至不觉为礼。<a id="a-7A"></a>魔言仁者。<a id="a-7B"></a>何故如此。<a id="a-7C"></a>答言波旬。<a id="a-7D"></a>我知世尊久已灭度。<a id="a-7E"></a>见此容貌若似睹佛。<a id="a-7F"></a>欢喜内发是故礼耳。<a id="a-7G"></a>魔服本形归还天上。<a id="a-7H"></a>于第四日魔更来下。<a id="a-7I"></a>以大音声普告一切。<a id="a-7J"></a>诸仁者。<a id="a-7K"></a>欲得富乐生人天中。<a id="a-7L"></a>欲求涅槃第一安隐。<a id="a-7M"></a>不见如来大悲说法。<a id="a-7N"></a>悉当往诣优波鞠所。<a id="a-7O"></a>听受妙法至心修行。<a id="a-7P"></a>时突摩罗城男女大小。<a id="a-7Q"></a>闻于尊者摧伏恶魔。<a id="a-7R"></a>百千万人皆共云集。<a id="a-7S"></a>忧波鞠多上师子座。<a id="a-7T"></a>随其所应说种种法。<a id="a-7U"></a>百千众生得须陀洹道。<a id="a-7V"></a>万八千人成阿罗汉。<a id="a-7W"></a>从是已后所化无量。<a id="a-7X"></a>为阿恕伽王兴大饶益。<a id="a-7Y"></a>彼王功德深远超胜。<a id="a-7Z"></a>于三宝所得不坏信。<a id="a-7a"></a>以善缘故得斯果。<a id="a-7b"></a>昔佛住在迦兰陀林日时已到将诸比丘入城乞食。<a id="a-7c"></a>于其路次见二童子。<a id="a-7d"></a>一名德胜。<a id="a-7e"></a>二名无胜。<a id="a-7f"></a>以土造作城舍仓库。<a id="a-7g"></a>因复名为稻粟麻麦。<a id="a-7h"></a>即共聚敛置于仓内。<a id="a-7i"></a>如来光明皆悉照耀。<a id="a-7j"></a>同作金色无不清彻。<a id="a-7k"></a>德胜欢喜探名麨者奉献如来。<a id="a-7l"></a>其身卑小不能得及。<a id="a-7m"></a>无胜低跪令上奉之。<a id="a-7n"></a>于是世尊。<a id="a-7o"></a>即便微笑。<a id="a-7p"></a>尔时阿难寻白佛言。<a id="a-7q"></a>如来何缘现斯笑耶。<a id="a-7r"></a>佛告阿难。<a id="a-7s"></a>汝今见是二童子不。<a id="a-7t"></a>唯然已见。<a id="a-7u"></a>此童子者。<a id="a-7v"></a>我百年后。<a id="a-7w"></a>为转轮王四分之一。<a id="a-7x"></a>于华氏城正法治世。<a id="a-7y"></a>分我舍利处处流布。<a id="a-7z"></a>造作八万四千宝塔。<a id="a-80"></a>即以此土授与阿难。<a id="a-81"></a>涂房南壁足得周遍。<a id="a-82"></a>于百年后果得为王。<a id="a-83"></a>暴虐无道多所杀害。<a id="a-84"></a>造作狱城名外可爱乐。<a id="a-85"></a>令一恶人名曰耆梨。<a id="a-86"></a>立大濩汤铁丸刀剑。<a id="a-87"></a>如是等事种种备足。<a id="a-88"></a>外来入者皆悉治罪。<a id="a-89"></a>有长者子出家为道。<a id="a-8A"></a>游行乞食入爱乐狱寻欲还出。<a id="a-8B"></a>耆梨止之。<a id="a-8C"></a>即便举声而大啼哭。<a id="a-8D"></a>狱卒问曰。<a id="a-8E"></a>何故若此。<a id="a-8F"></a>比丘答言。<a id="a-8G"></a>我不畏死为善利耳。<a id="a-8H"></a>吾始出家未证道味。<a id="a-8I"></a>人身难得佛法难遇。<a id="a-8J"></a>今我值之而空受死。<a id="a-8K"></a>思惟是事故大悲泣。<a id="a-8L"></a>耆梨答言。<a id="a-8M"></a>王先有教。<a id="a-8N"></a>入此狱者终不听出。<a id="a-8O"></a>比丘复言。<a id="a-8P"></a>我今定死愿赦七日当就刑戮。<a id="a-8Q"></a>尔时狱卒寻听许之。<a id="a-8R"></a>阿恕伽王宫中婇女。<a id="a-8S"></a>与他男子共相调戏。<a id="a-8T"></a>王大嗔怒付狱治罪。<a id="a-8U"></a>寻以铁杵碎之如尘。<a id="a-8V"></a>骨肉分散犹如聚沫。<a id="a-8W"></a>比丘观已深生厌恶。<a id="a-8X"></a>即便叹曰。<a id="a-8Y"></a>信哉大悲所言诚谛。<a id="a-8Z"></a>说色无常譬如泡焰。<a id="a-8a"></a>不坚速朽甚难久保。<a id="a-8b"></a>先此女人颜容敷悦。<a id="a-8c"></a>今更求之将安所在。<a id="a-8d"></a>人命虚伪无可守护。<a id="a-8e"></a>尊贵贫贱智愚不同。<a id="a-8f"></a>生虽差别等有斯死。<a id="a-8g"></a>譬如百川泉源各异。<a id="a-8h"></a>未有一流不入大海。<a id="a-8i"></a>人亦如是同趣死处。<a id="a-8j"></a>为业长短受生修促。<a id="a-8k"></a>未几时间会亦归灭。<a id="a-8l"></a>此身臭秽不净可恶。<a id="a-8m"></a>薄皮覆蔽妄生爱想。<a id="a-8n"></a>不观其内种种过恶。<a id="a-8o"></a>怪哉生死婴愚所乐。<a id="a-8p"></a>非是贤圣游心味着。<a id="a-8q"></a>如是观察从夜至旦。<a id="a-8r"></a>便断众结得须陀洹。<a id="a-8s"></a>转复精勤获罗汉道。<a id="a-8t"></a>满七日已耆梨语言。<a id="a-8u"></a>汝期今至可就刑戮。<a id="a-8v"></a>比丘答曰。<a id="a-8w"></a>我夜已过我日已出。<a id="a-8x"></a>所作已办随汝治罚。<a id="a-8y"></a>耆梨嗔恚置镬煮之。<a id="a-8z"></a>焰热猛盛转更清凉。<a id="a-90"></a>怪其若此至镬而观。<a id="a-91"></a>见镬中生千叶莲华。<a id="a-92"></a>时彼比丘加趺坐上。<a id="a-93"></a>尔时耆梨寻往白王。<a id="a-94"></a>王将眷属而来观之。<a id="a-95"></a>于是比丘踊身虚空作十八变。<a id="a-96"></a>王见斯事叹未曾有。<a id="a-97"></a>而作是言。<a id="a-98"></a>我等今者同禀人形。<a id="a-99"></a>威德奇妙差别乃尔。<a id="a-9A"></a>吾今未达。<a id="a-9B"></a>唯愿宣说。<a id="a-9C"></a>尔时比丘欲化彼王。<a id="a-9D"></a>即作是言。<a id="a-9E"></a>我断众结解脱三有。<a id="a-9F"></a>离诸动乱寂然安乐。<a id="a-9G"></a>大王当知。<a id="a-9H"></a>佛记于汝。<a id="a-9I"></a>百年之后王华氏城。<a id="a-9J"></a>分布舍利广建宝塔。<a id="a-9K"></a>汝今云何反造斯恶。<a id="a-9L"></a>残害众生无悲愍心。<a id="a-9M"></a>王今应当满足佛意。<a id="a-9N"></a>施与众生无畏之乐。<a id="a-9O"></a>王闻是已极自悔责。<a id="a-9P"></a>归依三宝生敬信心。<a id="a-9Q"></a>收集如来功德舍利。<a id="a-9R"></a>造作八万四千宝塔。<a id="a-9S"></a>作塔已讫至鸡头末寺。<a id="a-9T"></a>合掌而问上座耶舍。<a id="a-9U"></a>此阎浮提颇有如我受记者不。<a id="a-9V"></a>耶舍答曰。<a id="a-9W"></a>佛记尊者优波鞠多。<a id="a-9X"></a>于百年后兴大饶益。<a id="a-9Y"></a>王复问言。<a id="a-9Z"></a>彼清净人出世未也。<a id="a-9a"></a>答言大王。<a id="a-9b"></a>久已生世得罗汉道。<a id="a-9c"></a>于忧陀山围绕说法。<a id="a-9d"></a>王即严驾欲往礼觐。<a id="a-9e"></a>寻遣使者。<a id="a-9f"></a>白言大圣。<a id="a-9g"></a>阿恕伽王欲来问讯。<a id="a-9h"></a>尊者念言。<a id="a-9i"></a>此处隘陋不容多人。<a id="a-9j"></a>我今宜应躬自往彼。<a id="a-9k"></a>即便严备向华氏城。<a id="a-9l"></a>王闻欢喜扫治巷路。<a id="a-9m"></a>烧香散华作众伎乐。<a id="a-9n"></a>寻与群臣出迎尊者。<a id="a-9o"></a>当见之时五体投地。<a id="a-9p"></a>至心瞻仰目不暂舍。<a id="a-9q"></a>白言大圣。<a id="a-9r"></a>我得为王自在快乐。<a id="a-9s"></a>不如今日一相睹见。<a id="a-9t"></a>心大欢喜而说偈言。</p>
  <p id="a9u">佛虽入寂定　　尊今补处生</p>
  <p id="a9v">今应见教敕　　我当随顺学</p>
  <p id="a9w">于是尊者。<a id="a-9x"></a>手摩王顶。<a id="a-9y"></a>以偈答曰。</p>
  <p id="a9z">谨慎恐怖莫放逸　　王位富贵难可保</p>
  <p id="aA0">一切皆当归迁灭　　世间无有常住者</p>
  <p id="aA1">三宝难遭汝今遇　　恒当供养莫休废</p>
  <p id="aA2">尔时阿恕伽王即请尊者入于宫内。<a id="a-A3"></a>安置宝座自扶而上。<a id="a-A4"></a>白言大圣。<a id="a-A5"></a>佛所游方行住之处。<a id="a-A6"></a>悉欲起塔增长众信。<a id="a-A7"></a>尊者赞言。<a id="a-A8"></a>善哉善哉我今当往尽示王处。<a id="a-A9"></a>即严四兵便共发引。<a id="a-AA"></a>向林微尼园示佛生处乃至复诣拘尸那城化缘讫已入涅槃处。<a id="a-AB"></a>王闻是语闷绝躄地。<a id="a-AC"></a>冷水洒面方乃惺悟。<a id="a-AD"></a>于是诸处悉皆起塔。<a id="a-AE"></a>施百千两金然后乃去。<a id="a-AF"></a>复更示王舍利弗等五百罗汉功德之塔。<a id="a-AG"></a>王皆礼拜施金供养。<a id="a-AH"></a>最后往至薄拘罗塔。<a id="a-AI"></a>王言。<a id="a-AJ"></a>此塔有何功德。<a id="a-AK"></a>答曰大王。<a id="a-AL"></a>佛记此人无诸衰病。<a id="a-AM"></a>乃于过去九十一劫毗婆尸佛灭度之后。<a id="a-AN"></a>时薄拘罗依一寺住。<a id="a-AO"></a>见诸豪贵来供众僧。<a id="a-AP"></a>尊者尔时醉酒而卧。<a id="a-AQ"></a>心自念言。<a id="a-AR"></a>我既贫乏当何以施。<a id="a-AS"></a>吾今正有一呵梨勒。<a id="a-AT"></a>众僧若有病患之者可以施之用疗其疾。<a id="a-AU"></a>即便鸣椎白言施药。<a id="a-AV"></a>时有比丘甚患头痛。<a id="a-AW"></a>向知药人索呵梨勒。<a id="a-AX"></a>知药者言。<a id="a-AY"></a>有人施药汝可取服。<a id="a-AZ"></a>尔时比丘往彼取药。<a id="a-Aa"></a>服之以讫病寻除愈。<a id="a-Ab"></a>由是缘故九十一劫生人天中。<a id="a-Ac"></a>未曾有病。<a id="a-Ad"></a>最后生一婆罗门家。<a id="a-Ae"></a>其母早终父更娉妻。<a id="a-Af"></a>时薄拘罗年在童幼。<a id="a-Ag"></a>见母作饼而从索之后母姤弊素怀憎恶。<a id="a-Ah"></a>即便掷置饼炉之中。<a id="a-Ai"></a>其火焰炽以[金*敖]覆上。<a id="a-Aj"></a>父从外来遍求推觅。<a id="a-Ak"></a>即于炉中而得其子。<a id="a-Al"></a>后于一时母复煮肉。<a id="a-Am"></a>而是小儿更从往索。<a id="a-An"></a>母益嗔恚掷置釜中。<a id="a-Ao"></a>汤甚沸热而不烧烂。<a id="a-Ap"></a>父复求觅了不能得。<a id="a-Aq"></a>而作是言。<a id="a-Ar"></a>我子今者为何所在。<a id="a-As"></a>时薄拘罗釜中而应。<a id="a-At"></a>父即出之平全如故。<a id="a-Au"></a>母于后时至一河上。<a id="a-Av"></a>彼薄拘罗牵衣随后。<a id="a-Aw"></a>母大嗔忿而作是言。<a id="a-Ax"></a>此何鬼魅妖祥之物。<a id="a-Ay"></a>虽复烧煮不能令死。<a id="a-Az"></a>即便举之掷着河中。<a id="a-B0"></a>值一大鱼寻便吞食。<a id="a-B1"></a>以福缘故犹复不死。<a id="a-B2"></a>有捕鱼师钓得此鱼。<a id="a-B3"></a>持来诣市而炫卖之。<a id="a-B4"></a>索价既多人无买者。<a id="a-B5"></a>从旦至暮将欲臭烂。<a id="a-B6"></a>薄拘罗父于市游行。<a id="a-B7"></a>见此大鱼便作是念。<a id="a-B8"></a>今斯鱼者其肉甚多。<a id="a-B9"></a>将欲臭坏索价无几。<a id="a-BA"></a>我今宜可买而持归。<a id="a-BB"></a>便与其钱取鱼还家。<a id="a-BC"></a>即以利刀开破其腹。<a id="a-BD"></a>时薄拘罗在鱼腹内高声唱言。<a id="a-BE"></a>愿父安详勿令伤我。<a id="a-BF"></a>遂开鱼腹抱而出之。<a id="a-BG"></a>年渐长大就佛出家。<a id="a-BH"></a>得罗汉道具诸功德。<a id="a-BI"></a>年百六十未曾有病。<a id="a-BJ"></a>乃至无有身热头痛。<a id="a-BK"></a>少欲知足常乐闲静。<a id="a-BL"></a>未曾教人一四句偈。<a id="a-BM"></a>王闻是已。<a id="a-BN"></a>遣持一钱布施此塔。<a id="a-BO"></a>辅相白王同是罗汉。<a id="a-BP"></a>云何独以一钱用施。<a id="a-BQ"></a>王语臣曰。<a id="a-BR"></a>以其自度不能化人。<a id="a-BS"></a>塔神不受还授与王。<a id="a-BT"></a>辅相言曰。<a id="a-BU"></a>真是少欲。<a id="a-BV"></a>乃至一钱尚不欲受。<a id="a-BW"></a>况其多乎。<a id="a-BX"></a>如是五百大阿罗汉。<a id="a-BY"></a>皆有本缘略而不说。<a id="a-BZ"></a>阿恕伽王供养如来声闻塔竟。<a id="a-Ba"></a>欢喜合掌而说偈言。</p>
  <p id="aBb">设百千祀　　方得为人　　我今便为</p>
  <p id="aBc">不空受生　　遇良福田　　具造胜业</p>
  <p id="aBd">以危脆财　　而修坚法　　我所起塔</p>
  <p id="aBe">严阎浮提　　犹如白云　　庄校虚空</p>
  <p id="aBf">说此偈已顶礼而去。<a id="a-Bg"></a>诣菩提树而作是言。<a id="a-Bh"></a>我今欲为二种之福。<a id="a-Bi"></a>一以千瓶盛满香汤灌菩提树。<a id="a-Bj"></a>二当建立般遮于瑟。<a id="a-Bk"></a>即自洗浴着新净衣。<a id="a-Bl"></a>上高楼上四方顶礼。<a id="a-Bm"></a>而作是言。<a id="a-Bn"></a>愿诸圣士皆受吾请。<a id="a-Bo"></a>适语已讫十方罗汉飞空而来。<a id="a-Bp"></a>三道圣人凡二十万。<a id="a-Bq"></a>亦悉云集。<a id="a-Br"></a>留上座处无敢坐者。<a id="a-Bs"></a>王问众僧。<a id="a-Bt"></a>何故留此空坐处耶。<a id="a-Bu"></a>耶舍答曰。<a id="a-Bv"></a>有大罗汉名宾头卢。<a id="a-Bw"></a>如来所记能师子吼威德高胜。<a id="a-Bx"></a>今当来此。<a id="a-By"></a>王闻是已身毛皆竖。<a id="a-Bz"></a>如优钵罗华初始开敷。<a id="a-C0"></a>即便合掌瞻仰而待。<a id="a-C1"></a>时宾头卢与诸罗汉。<a id="a-C2"></a>如鹅王飞从空而下。<a id="a-C3"></a>一切众会皆起恭敬。<a id="a-C4"></a>王见尊者眉发秀白身体相好如辟支佛。<a id="a-C5"></a>即为作礼五体投地。<a id="a-C6"></a>问言大圣。<a id="a-C7"></a>见如来不。<a id="a-C8"></a>答曰曾见。<a id="a-C9"></a>色若金聚面如满月。<a id="a-CA"></a>三十二相庄严其身。<a id="a-CB"></a>梵音深妙大悲窟宅。<a id="a-CC"></a>王又问言。<a id="a-CD"></a>于何处见。<a id="a-CE"></a>尊者答曰。<a id="a-CF"></a>在王舍城。<a id="a-CG"></a>夏安居时。<a id="a-CH"></a>我在其中见胜福田。<a id="a-CI"></a>乃至汝昔以土施佛。<a id="a-CJ"></a>佛记汝时我亦得见。<a id="a-CK"></a>尔时彼王以国所有妻子眷属金银琉璃牛羊田宅。<a id="a-CL"></a>及自己身宫人婇女。<a id="a-CM"></a>尽施众僧。<a id="a-CN"></a>请称己名造般遮于瑟。<a id="a-CO"></a>灌菩提树后自斟酌为僧行食。<a id="a-CP"></a>时宾头卢用酥浇饭。<a id="a-CQ"></a>王言大圣。<a id="a-CR"></a>酥性难消能不为疾。<a id="a-CS"></a>尊者答曰。<a id="a-CT"></a>不为患也。<a id="a-CU"></a>何以故。<a id="a-CV"></a>佛在时水与今酥等。<a id="a-CW"></a>是故食之终不成病。<a id="a-CX"></a>尔时尊者欲验斯事。<a id="a-CY"></a>申手入地下至四万二千余里。<a id="a-CZ"></a>即取地肥而示于王。<a id="a-Ca"></a>王今当知。<a id="a-Cb"></a>众生薄福肥腻之味皆流入地。<a id="a-Cc"></a>是故世间福转衰减。<a id="a-Cd"></a>王供养已欢喜而退。<a id="a-Ce"></a>王有一弟。<a id="a-Cf"></a>名宿驮吒。<a id="a-Cg"></a>邪见炽盛憎恶沙门。<a id="a-Ch"></a>王以方便令改邪心。<a id="a-Ci"></a>应时出家得罗汉道。<a id="a-Cj"></a>后为一羌之所杀害。<a id="a-Ck"></a>时众疑问忧波鞠多。<a id="a-Cl"></a>以何缘故彼宿驮吒。<a id="a-Cm"></a>生处豪贵为羌所杀。<a id="a-Cn"></a>尊者答言。<a id="a-Co"></a>善听当说。<a id="a-Cp"></a>过去久远迦葉佛时。<a id="a-Cq"></a>曾供众僧。<a id="a-Cr"></a>由斯福故生生常处尊荣富贵。<a id="a-Cs"></a>又过去世作一猎师。<a id="a-Ct"></a>张布罗网不得禽鸟。<a id="a-Cu"></a>见辟支佛心生嗔恨。<a id="a-Cv"></a>即以利剑用斩其首。<a id="a-Cw"></a>由此业故堕大地狱。<a id="a-Cx"></a>生常为人之所杀害。<a id="a-Cy"></a>虽得道果犹被苦毒。</p>
 </body>
</html>