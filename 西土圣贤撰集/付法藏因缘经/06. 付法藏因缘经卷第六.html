<!doctype html>
<html id="z3IBWJD1Fm" data-ver="697">
 <head>
  <meta charset="utf-8">
  <meta author="吉迦夜">
  <meta author="昙曜">
  <meta library="龙藏">
  <meta catalog="西土圣贤撰集">
  <meta period="后魏">
 </head>
 <body>
  <h1 id="a1">付法藏因缘经卷第六</h1>
  <p id="a2">龙树菩萨临去此世。<a id="a-3"></a>告大弟子迦那提婆。<a id="a-4"></a>善男子听。<a id="a-5"></a>佛以大悲愍伤众生。<a id="a-6"></a>演甘露味利益来世。<a id="a-7"></a>次第相付乃至于我。<a id="a-8"></a>我欲去世嘱累于汝。<a id="a-9"></a>汝当流布至心受持。<a id="a-A"></a>提婆敬诺当承尊教。<a id="a-B"></a>于是宣说真法宝藏。<a id="a-C"></a>以智慧力摧伏异学。<a id="a-D"></a>博识渊览才辩超绝。<a id="a-E"></a>擅名天下独步诸国。<a id="a-F"></a>其初托生南天竺土婆罗门种。<a id="a-G"></a>尊贵豪胜。<a id="a-H"></a>由毁神眼遂无一目。<a id="a-I"></a>因是号曰迦那提婆。<a id="a-J"></a>智慧深远机明内发。<a id="a-K"></a>顾目观察无愧于心。<a id="a-L"></a>唯以其言人未信受。<a id="a-M"></a>道化不行夙夜忧念。<a id="a-N"></a>于彼国中有一天神。<a id="a-O"></a>锻金为形立高六丈。<a id="a-P"></a>咸皆号曰大自在天。<a id="a-Q"></a>有求愿者令现获报。<a id="a-R"></a>提婆诣庙求入拜觐。<a id="a-S"></a>主庙者言天像至神。<a id="a-T"></a>人有见者不敢正视。<a id="a-U"></a>又令退后失魂百日。<a id="a-V"></a>汝今但当诣门乞愿。<a id="a-W"></a>更复何求而欲见耶。<a id="a-X"></a>提婆答言。<a id="a-Y"></a>神审若斯吾乃愿见。<a id="a-Z"></a>设不如是非我所欲。<a id="a-a"></a>时人闻之咸奇其意。<a id="a-b"></a>追入庙者数千万人。<a id="a-c"></a>提婆既至稽首为礼。<a id="a-d"></a>天动其眼怒目视之。<a id="a-e"></a>提婆语曰。<a id="a-f"></a>天实神矣。<a id="a-g"></a>然今相观甚大卑劣。<a id="a-h"></a>夫为神者。<a id="a-i"></a>当以精灵偃伏群类。<a id="a-j"></a>而假黄金颇梨为饰。<a id="a-k"></a>荧惑民物何期小也。<a id="a-l"></a>即登高梯凿出其目。<a id="a-m"></a>时诸观者咸有疑意。<a id="a-n"></a>大自在天威德高远。<a id="a-o"></a>云何为此小婆罗门之所毁辱。<a id="a-p"></a>将无彼神名过其实。<a id="a-q"></a>尔时提婆晓众人曰。<a id="a-r"></a>神明远大近事试我。<a id="a-s"></a>我深达彼心所念故。<a id="a-t"></a>登金山聚出颇梨珠。<a id="a-u"></a>咸令一切皆悉了知。<a id="a-v"></a>精灵纯粹不假形质。<a id="a-w"></a>吾既非慢。<a id="a-x"></a>神岂辱也。<a id="a-y"></a>作是语已从庙而出。<a id="a-z"></a>即于其夜求诸供备。<a id="a-10"></a>明日清旦敬祀天神。<a id="a-11"></a>迦那提婆名德素着智与神会。<a id="a-12"></a>其所发言无不响应。<a id="a-13"></a>一夜之中供具斯备。<a id="a-14"></a>大自在天作一肉形。<a id="a-15"></a>高数四丈。<a id="a-16"></a>左眼枯涸徐步安详而来就坐。<a id="a-17"></a>遍观肴膳叹未曾有。<a id="a-18"></a>嘉其德力能有所致。<a id="a-19"></a>而告之曰。<a id="a-1A"></a>善哉大士。<a id="a-1B"></a>深得吾心以智见供。<a id="a-1C"></a>汝今真是敬信我者。<a id="a-1D"></a>世人愚痴唯得吾形。<a id="a-1E"></a>以食奉献畏而诬我。<a id="a-1F"></a>今汝供馔。<a id="a-1G"></a>美味具足我之左眼宜当垂给。<a id="a-1H"></a>若能见与真上施也。<a id="a-1I"></a>提婆答言善哉受教。<a id="a-1J"></a>即以左手出眼与之。<a id="a-1K"></a>天神力故出而随生。<a id="a-1L"></a>索之不已。<a id="a-1M"></a>出眼数万。<a id="a-1N"></a>天神赞曰。<a id="a-1O"></a>善哉摩纳。<a id="a-1P"></a>真上施也。<a id="a-1Q"></a>欲求何愿必满汝意。<a id="a-1R"></a>是时提婆白天神曰。<a id="a-1S"></a>我索明识不假于外。<a id="a-1T"></a>唯恨吾教人莫信受。<a id="a-1U"></a>正愿我言后必流布。<a id="a-1V"></a>神曰甚善。<a id="a-1W"></a>即便起退。<a id="a-1X"></a>于是提婆诣龙树所。<a id="a-1Y"></a>剃除须发受出家法。<a id="a-1Z"></a>周游扬化广济群生。<a id="a-1a"></a>南天竺王总御诸国。<a id="a-1b"></a>怀贡高心信用邪道。<a id="a-1c"></a>沙门释子一不得见。<a id="a-1d"></a>国人远近咸受其化。<a id="a-1e"></a>提婆念曰。<a id="a-1f"></a>树不伐本枝条难倾。<a id="a-1g"></a>人主不化道岂流布。<a id="a-1h"></a>其国政法王家出钱雇人宿卫。<a id="a-1i"></a>尔时提婆应募为将荷戟前驰。<a id="a-1j"></a>整勒部曲威德恩仁物乐其政。<a id="a-1k"></a>王嘉其意问曰。<a id="a-1l"></a>何人侍者。<a id="a-1m"></a>答言。<a id="a-1n"></a>此人应募。<a id="a-1o"></a>既不食禀。<a id="a-1p"></a>又不取贾。<a id="a-1q"></a>在事恭谨性好闲习。<a id="a-1r"></a>未达其心何求何欲。<a id="a-1s"></a>王即召之具问其意。<a id="a-1t"></a>答言大王。<a id="a-1u"></a>我是智人善于言论。<a id="a-1v"></a>欲于王前而求试验。<a id="a-1w"></a>即便许之为建论座。<a id="a-1x"></a>尔时提婆即立三义。<a id="a-1y"></a>一切圣中佛最殊胜。<a id="a-1z"></a>若于诸法佛法无比。<a id="a-20"></a>救世福田众僧第一。<a id="a-21"></a>八方论士能坏斯语。<a id="a-22"></a>我当斩首以谢其屈。<a id="a-23"></a>所以者何立理不明是为愚痴。<a id="a-24"></a>若斯之头非吾所惜。<a id="a-25"></a>八方论士咸来云集。<a id="a-26"></a>亦各言曰。<a id="a-27"></a>我若有屈斩首相谢。<a id="a-28"></a>愚痴之头非吾甘乐。<a id="a-29"></a>提婆语言。<a id="a-2A"></a>我所修法仁活万物。<a id="a-2B"></a>要不如者当剃汝发以为弟子。<a id="a-2C"></a>不斩头也。<a id="a-2D"></a>立此要已便共论义。<a id="a-2E"></a>诸外道中情智浅者。<a id="a-2F"></a>适至一言寻便屈滞。<a id="a-2G"></a>智慧胜者远至二日。<a id="a-2H"></a>辞理俱匮。<a id="a-2I"></a>悉剃其发度令出家。<a id="a-2J"></a>尔时有一外道弟子。<a id="a-2K"></a>凶顽无智耻其师屈。<a id="a-2L"></a>形虽随众心结怨忿。<a id="a-2M"></a>含毒炽盛啮刀自誓。<a id="a-2N"></a>彼口胜我我刀伏汝。<a id="a-2O"></a>作是语已持挟利刀。<a id="a-2P"></a>常于日夜伺求其便。<a id="a-2Q"></a>尔时提婆出在闲林。<a id="a-2R"></a>造百论经以破邪见。<a id="a-2S"></a>弟子分散树下思惟。<a id="a-2T"></a>提婆菩萨起定经行。<a id="a-2U"></a>外道弟子往至其所。<a id="a-2V"></a>执刀穷之。<a id="a-2W"></a>汝昔曾以智伏吾师。<a id="a-2X"></a>我于今者刀破汝腹。<a id="a-2Y"></a>即便决之。<a id="a-2Z"></a>五藏出外。<a id="a-2a"></a>命犹未绝。<a id="a-2b"></a>愍其狂愚而告之曰。<a id="a-2c"></a>我有衣钵在吾坐所。<a id="a-2d"></a>汝可取之急上山去。<a id="a-2e"></a>我诸弟子未得道者。<a id="a-2f"></a>若脱遇汝必当相执。<a id="a-2g"></a>或送于王困汝不少。<a id="a-2h"></a>夫身名者众患根本。<a id="a-2i"></a>汝今迷惑爱惜情重。<a id="a-2j"></a>是故宜当好自防护。<a id="a-2k"></a>时诸弟子有先来者。<a id="a-2l"></a>睹见其师发声悲哭。<a id="a-2m"></a>合诸门徒竞各云集。<a id="a-2n"></a>惊怖号啕宛转于地。<a id="a-2o"></a>其中或有狂突奔走。<a id="a-2p"></a>共相分卫追截要路。<a id="a-2q"></a>尔时提婆语众人曰。<a id="a-2r"></a>诸法本空无我我所。<a id="a-2s"></a>无有能害亦无受者。<a id="a-2t"></a>谁亲谁怨孰为恼害。<a id="a-2u"></a>汝等今者愚痴所覆。<a id="a-2v"></a>横生妄见种不善业。<a id="a-2w"></a>彼人所害害吾往报。<a id="a-2x"></a>非杀我也。<a id="a-2y"></a>于是放身蝉蜕而去。<a id="a-2z"></a>迦那提婆未舍身时。<a id="a-30"></a>告于尊者罗睺罗曰。<a id="a-31"></a>佛婆伽婆为度众生。<a id="a-32"></a>演畅妙法利益来世。<a id="a-33"></a>次第委嘱乃至于我。<a id="a-34"></a>我若灭后当付于汝。<a id="a-35"></a>汝宜护持深经宝藏。<a id="a-36"></a>令诸众生普皆蒙益。<a id="a-37"></a>罗睺罗言。<a id="a-38"></a>善哉受教。<a id="a-39"></a>于后敷演深经妙法。<a id="a-3A"></a>以智慧力摧灭邪道。<a id="a-3B"></a>三闻说法尽能受持。<a id="a-3C"></a>龙树提婆及斯大士名德并着美声俱闻。<a id="a-3D"></a>当是时也有婆罗门。<a id="a-3E"></a>聪慧奇悟善于言论。<a id="a-3F"></a>造鬼名书甚难解了。<a id="a-3G"></a>章句广博十有万偈。<a id="a-3H"></a>为三大士。<a id="a-3I"></a>而赞诵之。<a id="a-3J"></a>龙树一闻寻便开悟。<a id="a-3K"></a>善能忆持如旧诵习。<a id="a-3L"></a>提婆未解重为宣说。<a id="a-3M"></a>既经再闻复即明了。<a id="a-3N"></a>提婆菩萨为罗睺罗。<a id="a-3O"></a>更广分别演其章句。<a id="a-3P"></a>罗睺罗闻豁然意解。<a id="a-3Q"></a>时婆罗门便大惊怪。<a id="a-3R"></a>此诸沙门才慧乃尔。<a id="a-3S"></a>读吾此书不久通利。<a id="a-3T"></a>善能分别似若旧习。<a id="a-3U"></a>即便信伏改其邪心。<a id="a-3V"></a>彼罗睺罗聪慧如是。<a id="a-3W"></a>有善方便教化众生。<a id="a-3X"></a>然后以法付嘱尊者僧伽难提。<a id="a-3Y"></a>令其流布饶益众生。<a id="a-3Z"></a>僧伽难提有大功德。<a id="a-3a"></a>智慧深远修菩萨行。<a id="a-3b"></a>以坚誓愿而自庄严。<a id="a-3c"></a>超过声闻缘觉境界。<a id="a-3d"></a>曾于一时有阿罗汉。<a id="a-3e"></a>弃舍重担具诸功德。<a id="a-3f"></a>僧伽难提欲试彼故。<a id="a-3g"></a>即宣一偈而问之言。</p>
  <p id="a3h">转轮种中生　　非佛非罗汉</p>
  <p id="a3i">不受后世有　　亦非辟支佛</p>
  <p id="a3j">大德应当好谛观察。<a id="a-3k"></a>如上所言是何等物。<a id="a-3l"></a>尔时罗汉即入三昧。<a id="a-3m"></a>深谛思惟不能解了。<a id="a-3n"></a>便以神力分身飞往兜率陀天至弥勒所。<a id="a-3o"></a>具宣上事请决所疑。<a id="a-3p"></a>尔时弥勒告彼罗汉。<a id="a-3q"></a>世以埿团置于轮上。<a id="a-3r"></a>埏埴成瓦。<a id="a-3s"></a>如是瓦者。<a id="a-3t"></a>岂同诸圣至后世乎。<a id="a-3u"></a>时彼罗汉即便开解。<a id="a-3v"></a>还阎浮提宣说斯事。<a id="a-3w"></a>僧伽难提语言。<a id="a-3x"></a>大德。<a id="a-3y"></a>此必当是弥勒菩萨为汝宣说然后解耳。<a id="a-3z"></a>如是智慧神力变化。<a id="a-40"></a>济诸群生不可限量。<a id="a-41"></a>所应作已将欲舍身。<a id="a-42"></a>至一树下指攀树枝。<a id="a-43"></a>寻便舍寿犹依此树。<a id="a-44"></a>诸罗汉等欲移其尸。<a id="a-45"></a>置平坦处积薪耶旬。<a id="a-46"></a>如须弥山不可倾动。<a id="a-47"></a>尽其神力亦无异相。<a id="a-48"></a>即便复以诸大白象并力俯之。<a id="a-49"></a>不能移动如芥子处。<a id="a-4A"></a>寻积香木就下阇毗。<a id="a-4B"></a>其火炽盛焚烧身尽。<a id="a-4C"></a>树更蓊郁都无凋毁。<a id="a-4D"></a>时众咸见叹未曾有。<a id="a-4E"></a>收取舍利起塔供养。<a id="a-4F"></a>僧伽难提舍身已后。<a id="a-4G"></a>有罗汉名僧伽耶舍。<a id="a-4H"></a>次受付嘱流布法眼。<a id="a-4I"></a>广化众生拯诸苦恼。<a id="a-4J"></a>有大智慧言辞清辩昔虽山家未证道迹。<a id="a-4K"></a>游大海边见一宫殿。<a id="a-4L"></a>七宝庄严光明殊胜。<a id="a-4M"></a>僧伽耶舍见时已到。<a id="a-4N"></a>即往彼宫说偈乞食。</p>
  <p id="a4O">饥为第一病　　行为第一苦</p>
  <p id="a4P">如是知法者　　可得涅槃道</p>
  <p id="a4Q">是时舍主即出奉迎。<a id="a-4R"></a>敷置茵褥请入就坐。<a id="a-4S"></a>僧伽耶舍见其家内有二饿鬼。<a id="a-4T"></a>裸形黑瘦饥虚羸乏。<a id="a-4U"></a>锁其身首各着一床。<a id="a-4V"></a>复有一钵满中香饭。<a id="a-4W"></a>以瓶盛水安置其侧。<a id="a-4X"></a>尔时舍主即取此食奉施比丘。<a id="a-4Y"></a>语言大德。<a id="a-4Z"></a>慎勿以食与此饿鬼。<a id="a-4a"></a>尔时比丘见其饥困。<a id="a-4b"></a>即以少饭而施与之。<a id="a-4c"></a>鬼得食已即吐脓血。<a id="a-4d"></a>遍流在地污其宫殿。<a id="a-4e"></a>尔时比丘怪而问之。<a id="a-4f"></a>此鬼何缘受斯罪报。<a id="a-4g"></a>舍主答曰。<a id="a-4h"></a>斯鬼前世一是吾息一是儿妇。<a id="a-4i"></a>我昔布施作诸功德。<a id="a-4j"></a>而彼夫妻恒怀恚惜。<a id="a-4k"></a>我数教诲都不纳受。<a id="a-4l"></a>因立誓曰。<a id="a-4m"></a>如此罪业必获恶报。<a id="a-4n"></a>若受罪时我当看汝。<a id="a-4o"></a>由是因缘得斯苦恼。<a id="a-4p"></a>小复前行至一住处。<a id="a-4q"></a>堂阁严饰种种奇妙。<a id="a-4r"></a>满中众僧经行禅思。<a id="a-4s"></a>日时已到鸣椎集食。<a id="a-4t"></a>食将欲讫。<a id="a-4u"></a>尔时肴膳变成脓血。<a id="a-4v"></a>便以钵器共相打掷头首破坏。<a id="a-4w"></a>血流污身而作是言。<a id="a-4x"></a>何为惜食今受此苦。<a id="a-4y"></a>僧伽耶舍前问其意。<a id="a-4z"></a>答言长老。<a id="a-50"></a>我等先世迦葉佛时同止一处。<a id="a-51"></a>客比丘来。<a id="a-52"></a>咸共嗔恚藏惜饮食而不共分。<a id="a-53"></a>以此缘故今受斯苦。<a id="a-54"></a>如是尊者僧伽耶舍。<a id="a-55"></a>周游大海遍行观察。<a id="a-56"></a>见于地狱凡有五百。<a id="a-57"></a>即生厌恶深患三有呵责五欲。<a id="a-58"></a>甚生怖畏便作是念。<a id="a-59"></a>世间造业终不败亡。<a id="a-5A"></a>如影随形谁能舍离。<a id="a-5B"></a>我今应当方便求免。<a id="a-5C"></a>观察情至得罗汉道。<a id="a-5D"></a>六通无碍三明清彻。<a id="a-5E"></a>于一山林有五百仙。<a id="a-5F"></a>勤修苦行欲望梵福。<a id="a-5G"></a>僧伽耶舍往至其所。<a id="a-5H"></a>为宣三偈赞佛法僧。<a id="a-5I"></a>五百仙人俱得道迹。<a id="a-5J"></a>如是尊者广为佛事。<a id="a-5K"></a>教化已讫便入涅槃。<a id="a-5L"></a>收集舍利起塔供养。<a id="a-5M"></a>僧伽耶舍未灭度时。<a id="a-5N"></a>以法付嘱鸠摩罗驮。<a id="a-5O"></a>而告之曰。<a id="a-5P"></a>佛以正法付大迦葉。<a id="a-5Q"></a>如是展转乃至于我。<a id="a-5R"></a>我欲涅槃持用相付。<a id="a-5S"></a>汝宣至心勤加守护。<a id="a-5T"></a>鸠摩罗驮答言受教。<a id="a-5U"></a>于是次宣深法宝藏。<a id="a-5V"></a>彼之功德甚深渊远。<a id="a-5W"></a>发大弘誓行菩萨道。<a id="a-5X"></a>智慧辩才犹如大海。<a id="a-5Y"></a>少有名称国人宗仰。<a id="a-5Z"></a>鸠摩罗驮秦言童子。<a id="a-5a"></a>少有美名。<a id="a-5b"></a>以何缘故号美名耶。<a id="a-5c"></a>有一长者缘事余行。<a id="a-5d"></a>以二瓮金寄其亲友。<a id="a-5e"></a>一瓮金大。<a id="a-5f"></a>二者金小语亲友言。<a id="a-5g"></a>吾欲他行持此相寄。<a id="a-5h"></a>我子意若有欲得者必当与之。<a id="a-5i"></a>后长者子往从索金。<a id="a-5j"></a>亲友尔时还其小者。<a id="a-5k"></a>彼即嗔恚不肯取金。<a id="a-5l"></a>遂共相将诣断事所。<a id="a-5m"></a>具陈上意以求理决。<a id="a-5n"></a>众断事官莫能分了。<a id="a-5o"></a>鸠摩罗驮时为童子。<a id="a-5p"></a>于路游戏闻其讼音。<a id="a-5q"></a>即作是言。<a id="a-5r"></a>儿得金矣何劳苦诤。<a id="a-5s"></a>其父本言随子所欲。<a id="a-5t"></a>今乐大者理自属之。<a id="a-5u"></a>尔时断事便用其语。<a id="a-5v"></a>于是名闻驰布四远。<a id="a-5w"></a>因即号为美名童子。<a id="a-5x"></a>出家学道才慧超世。<a id="a-5y"></a>至一国土人多顽嚣。<a id="a-5z"></a>虽闻法教都不信受。<a id="a-60"></a>鸠摩罗驮即语之言。<a id="a-61"></a>汝今可集铁马万骑。<a id="a-62"></a>遣人乘之在吾前过。<a id="a-63"></a>便如其言即为严办。<a id="a-64"></a>鸠摩罗驮暂一见已。<a id="a-65"></a>尽皆分别人名马色衣服相貌。<a id="a-66"></a>具足宣说无一错谬。<a id="a-67"></a>彼国人民方皆信伏。<a id="a-68"></a>造诸经论游化世间。<a id="a-69"></a>所为已讫即便舍寿。<a id="a-6A"></a>鸠摩罗驮临舍命时。<a id="a-6B"></a>告一比丘名阇夜多。<a id="a-6C"></a>长老当知。<a id="a-6D"></a>如人渡海必由船筏。<a id="a-6E"></a>众生如是。<a id="a-6F"></a>欲离三界修行善法然后得出。<a id="a-6G"></a>故我今者欲付汝法。<a id="a-6H"></a>宜好习学利益人天。<a id="a-6I"></a>阇夜多言。<a id="a-6J"></a>善哉受教。<a id="a-6K"></a>遂演深法度化世间。<a id="a-6L"></a>彼阇夜多有大功德。<a id="a-6M"></a>精进勇猛勤修苦行。<a id="a-6N"></a>善持禁戒无有漏失。<a id="a-6O"></a>世尊所记最后律师。<a id="a-6P"></a>曾于众中有一比丘。<a id="a-6Q"></a>其嫂至寺持食饷之。<a id="a-6R"></a>淫火炽盛便共交通。<a id="a-6S"></a>犯重禁已寻自悔责极生惭耻。<a id="a-6T"></a>我大愚痴造斯恶业。<a id="a-6U"></a>吾今定非沙门释子。<a id="a-6V"></a>衣钵尽置三奇杖上。<a id="a-6W"></a>处处游行高声唱言。<a id="a-6X"></a>我是罪人不应复着佛法染衣。<a id="a-6Y"></a>为衅既重必入地狱。<a id="a-6Z"></a>当于何处而得救护。<a id="a-6a"></a>时阇夜多语比丘言。<a id="a-6b"></a>汝今若能随顺我语。<a id="a-6c"></a>当令汝罪寻自消灭。<a id="a-6d"></a>比丘欢喜白言受教。<a id="a-6e"></a>时阇夜多。<a id="a-6f"></a>即以神力。<a id="a-6g"></a>化作火坑其焰猛盛。<a id="a-6h"></a>令此比丘自投其中。<a id="a-6i"></a>尔时比丘为灭罪故。<a id="a-6j"></a>举身投入大火坑内。<a id="a-6k"></a>于时猛焰转成清流。<a id="a-6l"></a>才齐其膝都不伤害。<a id="a-6m"></a>时阇夜多告比丘曰。<a id="a-6n"></a>汝以善心至诚悔过。<a id="a-6o"></a>所有诸罪今悉摧灭。<a id="a-6p"></a>即为说法得罗汉道。<a id="a-6q"></a>由是缘故世皆号为清净持律。<a id="a-6r"></a>复于一时将诸弟子。<a id="a-6s"></a>围绕往诣德叉尸罗城。<a id="a-6t"></a>至其城已时阇夜多惨然嚬蹙。<a id="a-6u"></a>弟子疑怪问其师意。<a id="a-6v"></a>答言且止。<a id="a-6w"></a>后当宣说。<a id="a-6x"></a>小复前行路见一乌。<a id="a-6y"></a>尔时尊者欣然微笑。<a id="a-6z"></a>诸弟子众重白师言。<a id="a-70"></a>唯愿哀愍说其因缘。<a id="a-71"></a>时阇夜多告众人曰。<a id="a-72"></a>我初至城。<a id="a-73"></a>于其门下见饿鬼子。<a id="a-74"></a>饥急羸困前白我言。<a id="a-75"></a>母生吾已入城求食。<a id="a-76"></a>自与别来满五百年。<a id="a-77"></a>饥虚穷乏命不云远。<a id="a-78"></a>尊若入城见我母者。<a id="a-79"></a>为吾具宣辛苦之事。<a id="a-7A"></a>我始入城便见彼母。<a id="a-7B"></a>即为具说其子饥乏。<a id="a-7C"></a>尔时鬼母前白我言。<a id="a-7D"></a>吾入城来经五百年。<a id="a-7E"></a>未曾能得一人[口*弟]唾。<a id="a-7F"></a>何以故。<a id="a-7G"></a>我既新产气力羸惙。<a id="a-7H"></a>设得少唾为诸鬼神之所欺夺。<a id="a-7I"></a>始于今日值一人唾。<a id="a-7J"></a>边无余鬼会遇得之。<a id="a-7K"></a>欲出城外共子分食。<a id="a-7L"></a>门下多有大力鬼神。<a id="a-7M"></a>畏其侵夺复不敢出。<a id="a-7N"></a>唯愿尊者垂哀矜愍。<a id="a-7O"></a>持我出城与子相见。<a id="a-7P"></a>我于尔时将此鬼母出于城外。<a id="a-7Q"></a>今共子食。<a id="a-7R"></a>即问彼言。<a id="a-7S"></a>汝生已来为几时耶。<a id="a-7T"></a>鬼答我曰。<a id="a-7U"></a>吾见此城七返成坏。<a id="a-7V"></a>国土丰乐人民炽盛。<a id="a-7W"></a>又见毁败殄灭无遗。<a id="a-7X"></a>我闻彼言。<a id="a-7Y"></a>深叹生死受苦长远无有边际。<a id="a-7Z"></a>以是缘故惨然嚬蹙。<a id="a-7a"></a>彼乌因缘。<a id="a-7b"></a>善听当说。<a id="a-7c"></a>乃往过去九十一劫。<a id="a-7d"></a>毗婆尸佛在世教化。<a id="a-7e"></a>我于尔时为长者子。<a id="a-7f"></a>志厌五欲常念出家。<a id="a-7g"></a>我若尔时作沙门者。<a id="a-7h"></a>必断众结得罗汉道。<a id="a-7i"></a>吾之父母不见从志。<a id="a-7j"></a>强为娉妻欲遮断我。<a id="a-7k"></a>我不违命便即娶妻。<a id="a-7l"></a>娶妻已后复欲出家。<a id="a-7m"></a>父母语言。<a id="a-7n"></a>为汝娉妻正求继嗣。<a id="a-7o"></a>若生一子乃当相放。<a id="a-7p"></a>我寻受教与共交会生一男儿。<a id="a-7q"></a>年始六岁。<a id="a-7r"></a>尔时父母即教此儿。<a id="a-7s"></a>汝父若出欲作沙门。<a id="a-7t"></a>当抱其足而语之曰。<a id="a-7u"></a>父若舍我谁见养活。<a id="a-7v"></a>先当见杀然后可去。<a id="a-7w"></a>尔时此儿如父母教。<a id="a-7x"></a>啼泣抱我甚生悲恋。<a id="a-7y"></a>我于尔时以爱染心即语子言。<a id="a-7z"></a>吾当为汝不复出家。<a id="a-80"></a>由彼儿故不得道证。<a id="a-81"></a>九十一劫流转生死。<a id="a-82"></a>于五道中未曾得见。<a id="a-83"></a>今以道眼观察彼乌。<a id="a-84"></a>乃我前世所生之子。<a id="a-85"></a>愍其婴愚久处生死。<a id="a-86"></a>以斯因缘是故微笑。<a id="a-87"></a>如是尊者善说法要。<a id="a-88"></a>以辩才力游化世间。<a id="a-89"></a>所为已讫入般涅槃。<a id="a-8A"></a>尊者阇夜多临当灭度。<a id="a-8B"></a>告一比丘名婆修槃陀。<a id="a-8C"></a>汝今善听。<a id="a-8D"></a>昔天人师于无量劫勤修苦行。<a id="a-8E"></a>为上妙法。<a id="a-8F"></a>今已满足利安众生。<a id="a-8G"></a>我受嘱累至心护持。<a id="a-8H"></a>今欲委汝当深忆念。<a id="a-8I"></a>婆修槃陀白言受教。<a id="a-8J"></a>从是以后宣通经藏。<a id="a-8K"></a>以多闻力智慧辩才。<a id="a-8L"></a>如是功德而自庄严。<a id="a-8M"></a>善解一切修多罗义。<a id="a-8N"></a>分别宣说广化众生。<a id="a-8O"></a>所应作已便舍命行。<a id="a-8P"></a>次付比丘名摩奴罗。<a id="a-8Q"></a>令其流布无上胜法。<a id="a-8R"></a>彼摩奴罗智慧超胜少欲知足勤修苦行言辞要妙悦可众心。<a id="a-8S"></a>善能通达三藏之义。<a id="a-8T"></a>于南天竺兴大饶益。<a id="a-8U"></a>时有尊者号曰夜奢。<a id="a-8V"></a>辩慧聪敏甚深渊博。<a id="a-8W"></a>与摩奴罗功德同等。<a id="a-8X"></a>亦能解了三藏之义。<a id="a-8Y"></a>流布名闻咸为宗仰。<a id="a-8Z"></a>曾于一时彼摩奴罗至北天竺。<a id="a-8a"></a>尊者夜奢而语之言。<a id="a-8b"></a>恒河以南二天竺国。<a id="a-8c"></a>人多邪见听辩利智。<a id="a-8d"></a>长老善解音声之论。<a id="a-8e"></a>可于彼土游行教化。<a id="a-8f"></a>我当于此利安众生。<a id="a-8g"></a>时摩奴罗即如其语至二天竺。<a id="a-8h"></a>广宣毗罗无我之论。<a id="a-8i"></a>摧伏一切异道邪见。<a id="a-8j"></a>所为既办舍身命终。<a id="a-8k"></a>于是已后次有尊者名鹤勒那。<a id="a-8l"></a>夜奢出兴于世。<a id="a-8m"></a>受付嘱法广宣流布。<a id="a-8n"></a>福德深远才明渊博。<a id="a-8o"></a>化世迷惑令就正路。<a id="a-8p"></a>所作已讫然后舍身。<a id="a-8q"></a>复有比丘名曰师子。<a id="a-8r"></a>于罽宾国大作佛事。<a id="a-8s"></a>时彼国王名弥罗掘。<a id="a-8t"></a>邪见炽盛心无敬信。<a id="a-8u"></a>于罽宾国毁坏塔寺杀害众僧。<a id="a-8v"></a>即以利剑用斩师子。<a id="a-8w"></a>顶中无血唯乳流出。<a id="a-8x"></a>相付法人于是便绝。<a id="a-8y"></a>如此之法为大明灯。<a id="a-8z"></a>能照世间愚痴黑闇。<a id="a-90"></a>是故如上诸贤圣人。<a id="a-91"></a>皆共顶戴受持守护。<a id="a-92"></a>更相付嘱常转法轮。<a id="a-93"></a>为诸众生起大饶益。<a id="a-94"></a>断塞恶道开人天路。<a id="a-95"></a>逮至最后斯法衰殄。<a id="a-96"></a>贤圣隐没无能建立。<a id="a-97"></a>世间闇冥永失大明。<a id="a-98"></a>造作恶业行十不善。<a id="a-99"></a>命终多堕三恶八难。<a id="a-9A"></a>是故智者宜当观察。<a id="a-9B"></a>无上胜法有大功德。<a id="a-9C"></a>微妙渊远不可思议。<a id="a-9D"></a>譬如贾人欲过大海。<a id="a-9E"></a>必乘船舫然后得度。<a id="a-9F"></a>一切众生亦复如是。<a id="a-9G"></a>欲出三界生死大海。<a id="a-9H"></a>必假法船方得度脱。<a id="a-9I"></a>法为清凉除烦恼热。<a id="a-9J"></a>法是妙药能愈结病。<a id="a-9K"></a>即是众生真善知识。<a id="a-9L"></a>为大利益济诸苦恼。<a id="a-9M"></a>何以故。<a id="a-9N"></a>一切众生性无定相。<a id="a-9O"></a>随所染习起善恶业。<a id="a-9P"></a>若有习近外道邪见受其教诫。<a id="a-9Q"></a>永即流转无有边际。<a id="a-9R"></a>是则不名善知识也。<a id="a-9S"></a>若有人能起信敬心。<a id="a-9T"></a>亲近贤圣听受妙法。<a id="a-9U"></a>由听斯法功德因缘。<a id="a-9V"></a>出欲淤泥受最胜乐。<a id="a-9W"></a>是故此人名善知识。<a id="a-9X"></a>宜应勤心习近供养。<a id="a-9Y"></a>必能令人离三恶苦。<a id="a-9Z"></a>如昔往日华氏国王有一白象。<a id="a-9a"></a>气力勇壮能灭怨敌。<a id="a-9b"></a>若有罪人令象蹈杀。<a id="a-9c"></a>后时象厩为火所烧。<a id="a-9d"></a>移在异处近一精舍。<a id="a-9e"></a>闻有比丘诵法句曰。<a id="a-9f"></a>为善生天为恶入渊。<a id="a-9g"></a>心便柔和起慈悲意。<a id="a-9h"></a>后付罪人都不杀害。<a id="a-9i"></a>但以鼻嗅舐之而去。<a id="a-9j"></a>王见斯已心大惶怖。<a id="a-9k"></a>召诸智臣共谋此事。<a id="a-9l"></a>时有一臣即白王言。<a id="a-9m"></a>此象系处近在精舍。<a id="a-9n"></a>必闻妙法是故尔耳。<a id="a-9o"></a>今可移系令近屠肆。<a id="a-9p"></a>彼睹杀害恶心当盛。<a id="a-9q"></a>王用其计系象屠所。<a id="a-9r"></a>象见杀戮剥皮斩截。<a id="a-9s"></a>恶心猛炽残害增甚。<a id="a-9t"></a>以是当知。<a id="a-9u"></a>众生之类其性不定。<a id="a-9v"></a>所以者何。<a id="a-9w"></a>畜生犹尚闻法生慈。<a id="a-9x"></a>见有屠杀便为残害。<a id="a-9y"></a>况复于人。<a id="a-9z"></a>而不染习起善恶业。<a id="a-A0"></a>是故智者宜应觉知。<a id="a-A1"></a>邪见恶法多所损害。<a id="a-A2"></a>弃而离之勤作方便。<a id="a-A3"></a>习近圣法受持流布起大师想。<a id="a-A4"></a>由是微妙功德因缘。<a id="a-A5"></a>永当超越三恶道苦。<a id="a-A6"></a>度生死海受涅槃乐。<a id="a-A7"></a>又此法者为得道利全分因缘。<a id="a-A8"></a>是故复名真善知识。<a id="a-A9"></a>如昔阿难白佛言。<a id="a-AA"></a>世尊。<a id="a-AB"></a>善知识者。<a id="a-AC"></a>于得道利作半因缘。<a id="a-AD"></a>佛言不也。<a id="a-AE"></a>善知识者。<a id="a-AF"></a>即是得道全分因缘。<a id="a-AG"></a>阿难当知。<a id="a-AH"></a>此阎浮提除大迦葉舍利弗等。<a id="a-AI"></a>其余众生若不遇我。<a id="a-AJ"></a>恒当流转无解脱期。<a id="a-AK"></a>是故我言。<a id="a-AL"></a>善知识者能大利益。<a id="a-AM"></a>以此缘故当知。<a id="a-AN"></a>佛法最尊最妙为无有上。<a id="a-AO"></a>无量功德之所成就。<a id="a-AP"></a>是故世尊初成正觉。<a id="a-AQ"></a>于树王下端坐思惟。<a id="a-AR"></a>一切世间若使无有父母师长。<a id="a-AS"></a>单独孤露永无恃怙。<a id="a-AT"></a>我今应当依谁而立。<a id="a-AU"></a>复作是念过去未来现在诸佛。<a id="a-AV"></a>悉以胜法用为师范。<a id="a-AW"></a>我亦应当如三世佛深妙胜法用以为师。<a id="a-AX"></a>由是缘故佛常恭敬如斯妙法。<a id="a-AY"></a>至心礼拜勤加守护。<a id="a-AZ"></a>当知此法甚为希有。<a id="a-Aa"></a>是故智者宜应受持。<a id="a-Ab"></a>又于往昔有婆罗门。<a id="a-Ac"></a>持人髑髅其数其多。<a id="a-Ad"></a>诣华氏城遍行炫卖。<a id="a-Ae"></a>经历多时都无买者。<a id="a-Af"></a>便极嗔恚高声唱言。<a id="a-Ag"></a>此城中人若不就我买髑髅者。<a id="a-Ah"></a>吾当相为作恶名闻言。<a id="a-Ai"></a>汝诸人愚痴闇钝。<a id="a-Aj"></a>尔时城中诸优婆塞闻是语已。<a id="a-Ak"></a>畏其毁谤。<a id="a-Al"></a>便持钱物至彼买之。<a id="a-Am"></a>即以铜筋贯穿其耳。<a id="a-An"></a>若彻之者便与多价。<a id="a-Ao"></a>其半彻者与价渐少。<a id="a-Ap"></a>都不通者全不与直。<a id="a-Aq"></a>时婆罗门问优婆塞。<a id="a-Ar"></a>我此髑髅皆悉无异。<a id="a-As"></a>何故价直而有差别。<a id="a-At"></a>优婆塞言。<a id="a-Au"></a>如前髑髅有通彻者。<a id="a-Av"></a>斯人生时听受妙法。<a id="a-Aw"></a>智慧高胜贵其若此。<a id="a-Ax"></a>相与多价。<a id="a-Ay"></a>其半彻者虽听妙法未善分别。<a id="a-Az"></a>以是因缘与汝少直。<a id="a-B0"></a>全不通者此人往昔都不听法。<a id="a-B1"></a>吾以是故不相与价。<a id="a-B2"></a>时优婆塞持此髑髅。<a id="a-B3"></a>往至城外起塔供养。<a id="a-B4"></a>命终皆得生于天中。<a id="a-B5"></a>以是因缘当知。<a id="a-B6"></a>妙法有大功德能建立人。<a id="a-B7"></a>何以故。<a id="a-B8"></a>此优婆塞以听法人髑髅起塔尚生天上。<a id="a-B9"></a>况能至心听受斯法供养恭敬持经人者。<a id="a-BA"></a>此之福报甚难穷尽。<a id="a-BB"></a>未来必当成无上道。<a id="a-BC"></a>是故诸有欲得无上安隐快乐。<a id="a-BD"></a>为化众生作大饶益。<a id="a-BE"></a>皆应受持如是胜法。</p>
 </body>
</html>