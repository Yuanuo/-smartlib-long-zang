<!doctype html>
<html id="z3IBWJ11Fh" data-ver="729">
 <head>
  <meta charset="utf-8">
  <meta author="吉迦夜">
  <meta author="昙曜">
  <meta library="龙藏">
  <meta catalog="西土圣贤撰集">
  <meta period="后魏">
 </head>
 <body>
  <h1 id="a1">付法藏因缘经卷第一</h1>
  <p id="a2">敬礼无边际　　去来现在佛</p>
  <p id="a3">等空不动智　　救世大悲尊</p>
  <p id="a4">昔婆伽婆。<a id="a-5"></a>于无量劫为众生故求最胜道。<a id="a-6"></a>成就种种难行苦行。<a id="a-7"></a>舍所爱身头目髓脑国城妻子宫殿臣妾。<a id="a-8"></a>投岩赴火斩截身体。<a id="a-9"></a>或时有为一四句偈剥皮为纸折骨为笔以血为墨书写供养咨学明师禀受诸佛。<a id="a-A"></a>悲伤群生劳谦累德。<a id="a-B"></a>修万善行发洪誓愿。<a id="a-C"></a>如五百本生经中广说。<a id="a-D"></a>本学具足垂成正觉。<a id="a-E"></a>菩提树下跏趺而坐。<a id="a-F"></a>第六天魔深生愁毒。<a id="a-G"></a>念其道成必当胜我。<a id="a-H"></a>即率官属十八万亿。<a id="a-I"></a>诣树王下谓菩萨曰。<a id="a-J"></a>汝今宜可速起还宫。<a id="a-K"></a>若不尔者。<a id="a-L"></a>当持汝足掷大海外。<a id="a-M"></a>尔时菩萨如师子王心无惊畏。<a id="a-N"></a>告言。<a id="a-O"></a>波旬。<a id="a-P"></a>汝曾供养一辟支佛受八戒斋。<a id="a-Q"></a>由斯福故得为天王。<a id="a-R"></a>然我已于阿僧祇劫。<a id="a-S"></a>具足成就难行苦行。<a id="a-T"></a>大地未有如针锋许非吾昔日修苦行处。<a id="a-U"></a>假使魔众如恒河沙。<a id="a-V"></a>不能倾动我之一毛。<a id="a-W"></a>云何汝今欲以吾身掷大海外。<a id="a-X"></a>魔复言曰。<a id="a-Y"></a>我于往昔施辟支佛得为天主。<a id="a-Z"></a>斯事可明。<a id="a-a"></a>今汝所说以何为证。<a id="a-b"></a>于是菩萨申手指地曰。<a id="a-c"></a>此神知我。<a id="a-d"></a>尔时地神从金刚际踊身而出。<a id="a-e"></a>合掌白言。<a id="a-f"></a>诚如尊教。<a id="a-g"></a>有此地来我为其神。<a id="a-h"></a>此地无有如针锋许非是菩萨本行之处。<a id="a-i"></a>魔闻斯言。<a id="a-j"></a>颠倒而堕。<a id="a-k"></a>破魔军已成最正觉。<a id="a-l"></a>三达独照六通无阂。<a id="a-m"></a>具足大悲辩才无尽。<a id="a-n"></a>所可宣说人皆。<a id="a-o"></a>信受。<a id="a-p"></a>畅微妙法拯济群生。<a id="a-q"></a>譬如金刚所拟摧坏。<a id="a-r"></a>如来教门亦复如是。<a id="a-s"></a>能灭众生烦恼诸结。<a id="a-t"></a>遍游国土聚落城邑。<a id="a-u"></a>以清净法拔众毒刺。<a id="a-v"></a>降伏外学立最胜幢。<a id="a-w"></a>闭恶趣门开涅槃道。<a id="a-x"></a>化缘将毕垂当灭度。<a id="a-y"></a>告大弟子摩诃迦葉。<a id="a-z"></a>汝今当知我于无量阿僧祇劫。<a id="a-10"></a>为众生故勤修苦行。<a id="a-11"></a>一心专求无上胜法。<a id="a-12"></a>如我昔愿今已满足。<a id="a-13"></a>迦葉当知。<a id="a-14"></a>譬如密云充遍世界。<a id="a-15"></a>降注甘雨生长萌芽。<a id="a-16"></a>无上法雨亦复如是。<a id="a-17"></a>能令众生增善根子。<a id="a-18"></a>所以诸佛常加守护恭敬赞叹礼拜供养。<a id="a-19"></a>如我今者将般涅槃。<a id="a-1A"></a>以此深法用嘱累汝。<a id="a-1B"></a>汝当于后敬顺我意。<a id="a-1C"></a>广宣流布无令断绝。<a id="a-1D"></a>迦葉白言。<a id="a-1E"></a>善哉受教。<a id="a-1F"></a>我当如是奉持正法。<a id="a-1G"></a>使未来世等蒙饶益。<a id="a-1H"></a>唯愿世尊不以为虑。<a id="a-1I"></a>是故如来灭度之后。<a id="a-1J"></a>摩诃迦葉次宣正教。<a id="a-1K"></a>集佛法藏化诸众生。<a id="a-1L"></a>其所度脱永不退转。<a id="a-1M"></a>彼大迦葉智慧渊广。<a id="a-1N"></a>名称普闻功德具足。<a id="a-1O"></a>今当随顺说其行愿。<a id="a-1P"></a>过去久远毗婆尸佛。<a id="a-1Q"></a>化众生已入般涅槃。<a id="a-1R"></a>四部弟子咸生悲恋。<a id="a-1S"></a>收取舍利起七宝塔。<a id="a-1T"></a>表刹庄严殊特妙好。<a id="a-1U"></a>时彼塔中有如来像。<a id="a-1V"></a>面上金色少处缺坏。<a id="a-1W"></a>时有贫女游行乞丐。<a id="a-1X"></a>得一金珠内怀欢喜。<a id="a-1Y"></a>意欲为薄补像面上。<a id="a-1Z"></a>迦葉尔时为锻金师。<a id="a-1a"></a>女即持往倩令修造。<a id="a-1b"></a>是时金师闻其为福。<a id="a-1c"></a>欢喜治之莹饰既讫。<a id="a-1d"></a>用补像面因共愿曰。<a id="a-1e"></a>愿我二人常为夫妻。<a id="a-1f"></a>身真金色恒受胜乐。<a id="a-1g"></a>以是因缘。<a id="a-1h"></a>九十一劫身真金色。<a id="a-1i"></a>生人天中快乐无极。<a id="a-1j"></a>最后托生第七梵天。<a id="a-1k"></a>时摩竭国有婆罗门名尼俱律陀。<a id="a-1l"></a>于过去世久修胜业。<a id="a-1m"></a>高才博达智慧深远。<a id="a-1n"></a>多饶财宝巨富无量。<a id="a-1o"></a>金银琉璃珂贝璧玉。<a id="a-1p"></a>牛羊田宅奴婢车乘。<a id="a-1q"></a>比摩竭王千倍为胜。<a id="a-1r"></a>时瓶沙王金犁千具。<a id="a-1s"></a>彼婆罗门恐与王齐招诸罪咎。<a id="a-1t"></a>乃少其一唯有九百九十九具。<a id="a-1u"></a>其家有氎。<a id="a-1v"></a>最下之者直百千两金。<a id="a-1w"></a>以钉钉之入地七尺。<a id="a-1x"></a>[疊*毛]不穿破如本不异。<a id="a-1y"></a>以福德力财富如是。<a id="a-1z"></a>虽饶财宝无有子息。<a id="a-20"></a>自念老朽死时将至。<a id="a-21"></a>库藏诸物无所委付。<a id="a-22"></a>于其舍侧有树林神。<a id="a-23"></a>彼婆罗门为求子故即往祈请。<a id="a-24"></a>经历年岁了无征应。<a id="a-25"></a>时俱律陀大生嗔忿语树神曰。<a id="a-26"></a>我事汝来已经年岁。<a id="a-27"></a>都不见为垂一福应。<a id="a-28"></a>今当七日至心事汝。<a id="a-29"></a>若复无验必相烧剪。<a id="a-2A"></a>树神闻已甚怀愁怖。<a id="a-2B"></a>向四天王具陈斯事。<a id="a-2C"></a>于是四王往白帝释。<a id="a-2D"></a>帝释观察阎浮提内无福德人堪为彼子。<a id="a-2E"></a>即诣梵王广宣上事。<a id="a-2F"></a>尔时梵王以天眼观见有梵天临当命终。<a id="a-2G"></a>即告之曰。<a id="a-2H"></a>汝若降神。<a id="a-2I"></a>宜当生彼阎浮提界婆罗门家。<a id="a-2J"></a>梵天对曰。<a id="a-2K"></a>婆罗门法多恶邪见。<a id="a-2L"></a>我今不能为其子也。<a id="a-2M"></a>梵王复言。<a id="a-2N"></a>彼婆罗门有大威德。<a id="a-2O"></a>阎浮提人莫堪往生。<a id="a-2P"></a>汝必生彼吾相拥护。<a id="a-2Q"></a>终不令汝入邪见也。<a id="a-2R"></a>梵天曰诺。<a id="a-2S"></a>敬承圣教。<a id="a-2T"></a>于是帝释即向树神说如斯事。<a id="a-2U"></a>树神欢喜寻诣其家语婆罗门。<a id="a-2V"></a>汝今勿复起恨于我。<a id="a-2W"></a>却后七日当满卿愿。<a id="a-2X"></a>至七日已归觉有娠。<a id="a-2Y"></a>足满十月生一男儿。<a id="a-2Z"></a>颜貌端正身真金色。<a id="a-2a"></a>光明赫奕照一由旬。<a id="a-2b"></a>相师占曰。<a id="a-2c"></a>此儿宿福有大威德。<a id="a-2d"></a>志力清远不贪世务。<a id="a-2e"></a>必当出家得无著果。<a id="a-2f"></a>年虽童稚志念清净行慈博施。<a id="a-2g"></a>少欲知足恒观世乐无常危脆。<a id="a-2h"></a>未曾暂生爱乐之想。<a id="a-2i"></a>尔时父母见其如是。<a id="a-2j"></a>甚怀愁恼。<a id="a-2k"></a>而相谓言。<a id="a-2l"></a>是儿生时。<a id="a-2m"></a>相师占曰。<a id="a-2n"></a>必当出家。<a id="a-2o"></a>今设何方断绝其意。<a id="a-2p"></a>覆自思惟。<a id="a-2q"></a>世可耽着唯有美色。<a id="a-2r"></a>当为选择端正良匹用断其情。<a id="a-2s"></a>至年十五欲为娉妻。<a id="a-2t"></a>迦葉闻之深生愁恼。<a id="a-2u"></a>白父母言。<a id="a-2v"></a>我志清净不须妻也。<a id="a-2w"></a>如是至三父母不听。<a id="a-2x"></a>于是迦葉知事难免。<a id="a-2y"></a>便设权谋白父母言。<a id="a-2z"></a>能为我得金色女人恣容超世。<a id="a-30"></a>然后乃当开意纳之。<a id="a-31"></a>若不得者终不取也。<a id="a-32"></a>尔时父母敬念彼故不违其语。<a id="a-33"></a>即时延召诸婆罗门遣行国界。<a id="a-34"></a>若有女人身真金色端严殊妙。<a id="a-35"></a>为我娉之。<a id="a-36"></a>诸婆罗门便共为谋。<a id="a-37"></a>铸金为人颜貌奇特。<a id="a-38"></a>众共舆之游诸聚落。<a id="a-39"></a>高声唱言。<a id="a-3A"></a>若有女人。<a id="a-3B"></a>见此金神礼拜供养。<a id="a-3C"></a>未来必得微妙智慧身真金色。<a id="a-3D"></a>诸女闻已皆出礼敬。<a id="a-3E"></a>时有一女颜容瑰伟体紫金色。<a id="a-3F"></a>禀性柔和智慧深远。<a id="a-3G"></a>即是往日金珠女也。<a id="a-3H"></a>以昔胜缘有此妙身。<a id="a-3I"></a>立志坚固独不出外。<a id="a-3J"></a>诸女咸问不出之意。<a id="a-3K"></a>答言诸姊。<a id="a-3L"></a>我意闲寂不悕余愿。<a id="a-3M"></a>故不出耳。<a id="a-3N"></a>时诸女人强将此女往观金神。<a id="a-3O"></a>此女光明形貌恣容。<a id="a-3P"></a>映蔽金神悉不复现。<a id="a-3Q"></a>诸婆罗门即为聘之。<a id="a-3R"></a>遂相然可。<a id="a-3S"></a>计期成婚。<a id="a-3T"></a>彼女闻之亦甚愁恼。<a id="a-3U"></a>志不自从即便行嫁。<a id="a-3V"></a>二人相对志各凝洁。<a id="a-3W"></a>虽为夫妻了无欲意。<a id="a-3X"></a>共立要曰。<a id="a-3Y"></a>我等今者宜各异房不相娆近。<a id="a-3Z"></a>尔时父母知是事已。<a id="a-3a"></a>即便敕人去除一室。<a id="a-3b"></a>令共同处空其室内唯置一床。<a id="a-3c"></a>于是迦葉更共妻要。<a id="a-3d"></a>今此室中唯有一床。<a id="a-3e"></a>我等二人理无同寝。<a id="a-3f"></a>我若眠息汝当经行。<a id="a-3g"></a>汝若睡卧我当经行。<a id="a-3h"></a>后于中夜迦葉次行。<a id="a-3i"></a>妻时眠睡手垂床前。<a id="a-3j"></a>外有毒蛇从户而入欲螫其妻。<a id="a-3k"></a>迦葉慈愍即便徐前。<a id="a-3l"></a>以衣裹手举置床上。<a id="a-3m"></a>妻便惊寤而责之曰。<a id="a-3n"></a>今汝丈夫无志乃尔。<a id="a-3o"></a>共我立誓要不相近。<a id="a-3p"></a>今复何缘窃举吾手。<a id="a-3q"></a>迦葉答言。<a id="a-3r"></a>我无欲情而近汝也。<a id="a-3s"></a>蛇从外入。<a id="a-3t"></a>规欲相螫。<a id="a-3u"></a>恐为伤害。<a id="a-3v"></a>举汝手耳。<a id="a-3w"></a>毒蛇犹在即便示之。<a id="a-3x"></a>妻意乃悟。<a id="a-3y"></a>于是夫妻深厌诸有不生甘乐。<a id="a-3z"></a>如人净洗不喜尘垢。<a id="a-40"></a>诣父母所求欲出家。<a id="a-41"></a>既蒙听许便作沙门。<a id="a-42"></a>清净守素无为无欲。<a id="a-43"></a>在于空闲勤修苦行。<a id="a-44"></a>于是迦葉作是誓言。<a id="a-45"></a>世界所有成罗汉者我悉归依。<a id="a-46"></a>作是语已出家威仪所有诸戒皆悉具足。<a id="a-47"></a>逮至如来成一切智于王舍城颁宣妙法。<a id="a-48"></a>尔时迦葉披粪扫衣。<a id="a-49"></a>来诣佛所稽首礼敬合掌而立白佛言。<a id="a-4A"></a>世尊。<a id="a-4B"></a>我今归依无上清凉。<a id="a-4C"></a>愿哀纳受听在末次。<a id="a-4D"></a>世尊叹曰。<a id="a-4E"></a>善来迦葉。<a id="a-4F"></a>即分半座命令就坐。<a id="a-4G"></a>迦葉白佛。<a id="a-4H"></a>我是如来末行弟子。<a id="a-4I"></a>顾命分座不敢顺旨。<a id="a-4J"></a>是时众会咸生疑曰。<a id="a-4K"></a>此老沙门有何异德。<a id="a-4L"></a>乃令天尊分座命之。<a id="a-4M"></a>此人殊胜唯佛知耳。<a id="a-4N"></a>于是如来知众心念欲决所疑。<a id="a-4O"></a>即宣迦葉大行渊广。<a id="a-4P"></a>世尊又曰。<a id="a-4Q"></a>我今所有大慈大悲四禅三昧无量功德以自庄严。<a id="a-4R"></a>迦葉比丘亦复如是。<a id="a-4S"></a>又于往昔过去久远。<a id="a-4T"></a>时有圣王号文陀竭。<a id="a-4U"></a>高才超世智慧无伦。<a id="a-4V"></a>时天帝释钦敬其德。<a id="a-4W"></a>遣七宝车造阙迎王。<a id="a-4X"></a>时乘天车飞空而往。<a id="a-4Y"></a>天帝出迎与共同坐。<a id="a-4Z"></a>相娱乐已送王还宫。<a id="a-4a"></a>佛告比丘。<a id="a-4b"></a>尔时天帝今迦葉是。<a id="a-4c"></a>文陀竭王则吾身是。<a id="a-4d"></a>迦葉往昔以生死座命吾同坐。<a id="a-4e"></a>故吾今日成无上道。<a id="a-4f"></a>以正法座报其本勋。<a id="a-4g"></a>尔时世尊即为迦葉。<a id="a-4h"></a>如应说法示教利喜。<a id="a-4i"></a>譬如鲜净白[疊*毛]易受染色。<a id="a-4j"></a>即于座上得阿罗汉。<a id="a-4k"></a>三明六通具八解脱。<a id="a-4l"></a>高才勇猛仪相安详。<a id="a-4m"></a>常与如来对坐说法。<a id="a-4n"></a>时诸天人谓世尊师。<a id="a-4o"></a>于是迦葉即辞如来。<a id="a-4p"></a>往耆阇崛山宾钵罗窟。<a id="a-4q"></a>其山多有流泉浴池。<a id="a-4r"></a>树林蓊郁华果茂盛。<a id="a-4s"></a>百兽游集吉鸟翔鸣。<a id="a-4t"></a>金银琉璃罗布其地。<a id="a-4u"></a>迦葉在斯经行禅思。<a id="a-4v"></a>宣畅妙法度诸众生。<a id="a-4w"></a>至后世尊垂入涅槃。<a id="a-4x"></a>放胜光明大地震动。<a id="a-4y"></a>便作是念。<a id="a-4z"></a>将非如来欲入涅槃现斯相耶。<a id="a-50"></a>即入三昧以天眼观。<a id="a-51"></a>见于世尊熙连河侧全身舍寿。<a id="a-52"></a>作是观已惨然不悦。<a id="a-53"></a>如来涅槃何斯驶哉。<a id="a-54"></a>世间眼灭不善增长。<a id="a-55"></a>即与眷属前后围绕。<a id="a-56"></a>向拘尸城礼觐世尊。<a id="a-57"></a>于其前路见一梵志。<a id="a-58"></a>右手执持曼陀罗华。<a id="a-59"></a>迦葉问言。<a id="a-5A"></a>汝从何来。<a id="a-5B"></a>识吾师不。<a id="a-5C"></a>答曰识之。<a id="a-5D"></a>入般涅槃已经七日。<a id="a-5E"></a>一切人天大设供养。<a id="a-5F"></a>吾从彼间得斯花来。<a id="a-5G"></a>时诸比丘闻是语已。<a id="a-5H"></a>皆大悲恼举身投地。<a id="a-5I"></a>号哭哽咽泪下如雨。<a id="a-5J"></a>咸作是言。<a id="a-5K"></a>咄哉无常有大势力。<a id="a-5L"></a>能坏如是功德宝聚。<a id="a-5M"></a>枯竭法海摧倒法幢。<a id="a-5N"></a>世间闇冥永失大明。<a id="a-5O"></a>一切众生无所宗仰。<a id="a-5P"></a>增长恶道减损天人。<a id="a-5Q"></a>奇哉无常深可厌患。<a id="a-5R"></a>譬如电光理无久停。<a id="a-5S"></a>无常迅驶亦难可保。<a id="a-5T"></a>能坏盛年色力寿命。<a id="a-5U"></a>殄灭一切世间欢爱。<a id="a-5V"></a>愚人保之智者不也。<a id="a-5W"></a>于是迦葉与诸比丘。<a id="a-5X"></a>即便前行至双树间。<a id="a-5Y"></a>绕棺三匝稽首作礼。<a id="a-5Z"></a>而说偈言。</p>
  <p id="a5a">超哉三界乘　　永度生死流</p>
  <p id="a5b">寂然无相愿　　微妙难思议</p>
  <p id="a5c">佛日甚明净　　能除愚痴闇</p>
  <p id="a5d">积劫修苦行　　誓度诸苦人</p>
  <p id="a5e">云何于今者　　弃舍大慈悲</p>
  <p id="a5f">全身处金棺　　寂然安不动</p>
  <p id="a5g">唯愿天人尊　　显现金色身</p>
  <p id="a5h">普令一切众　　兴起无量愿</p>
  <p id="a5i">尔时世尊于金棺内千张氎中出金色足。<a id="a-5j"></a>光明照曜犹如盛日。<a id="a-5k"></a>棺[疊*毛]无亏而足显现。<a id="a-5l"></a>一切大众见是事已倍更悲恼号哭哽塞。<a id="a-5m"></a>尔时迦葉偏袒右肩接足作礼。<a id="a-5n"></a>重说偈言。</p>
  <p id="a5o">如来足踝满　　千辐相轮现</p>
  <p id="a5p">指纤长柔软　　合缦网成就</p>
  <p id="a5q">大悲济群生　　断世众疑结</p>
  <p id="a5r">是故我今日　　顶礼最胜足</p>
  <p id="a5s">我证四真谛　　说佛功德聚</p>
  <p id="a5t">已赞叹恭敬　　宜还敛足入</p>
  <p id="a5u">尔时迦葉。<a id="a-5v"></a>令诸力士更以千氎用缠佛身。<a id="a-5w"></a>香油灌上而闭棺盖。<a id="a-5x"></a>积栴檀薪阇维如来。<a id="a-5y"></a>阿难见火悲泣哽咽号哭懊恼。<a id="a-5z"></a>而说偈言。</p>
  <p id="a60">快哉无常　　甚可忧畏　　能灭如是</p>
  <p id="a61">功德宝聚　　世尊此身　　清净无垢</p>
  <p id="a62">今在金棺　　以千氎缠　　香油流灌</p>
  <p id="a63">然栴檀薪　　微妙胜身　　为何所在</p>
  <p id="a64">尔时迦葉。<a id="a-65"></a>以乳灭火。<a id="a-66"></a>说偈赞曰。</p>
  <p id="a67">千氎缠身　　火耶旬之　　佛神力故</p>
  <p id="a68">内一衣在　　外亦不烧　　唯中都尽</p>
  <p id="a69">此胜神力　　不可思议</p>
  <p id="a6A">摩诃迦葉说是偈已告诸比丘。<a id="a-6B"></a>佛已耶旬。<a id="a-6C"></a>世尊舍利非我等事。<a id="a-6D"></a>何以故。<a id="a-6E"></a>国王长者大臣居士。<a id="a-6F"></a>求最胜福自当供养。<a id="a-6G"></a>我等宜当结集法眼。<a id="a-6H"></a>无令法炬速疾磨灭。<a id="a-6I"></a>为未来世当作照明。<a id="a-6J"></a>绍隆三宝使不断绝。<a id="a-6K"></a>尔时迦葉与诸比丘。<a id="a-6L"></a>至王舍城宾钵罗窟。<a id="a-6M"></a>阿阇世王得无根信。<a id="a-6N"></a>及至如来灭度之后群臣相与咸共议曰。<a id="a-6O"></a>大王信心犹如巨海。<a id="a-6P"></a>超诸人天世界之上。<a id="a-6Q"></a>若闻世尊入涅槃者。<a id="a-6R"></a>沸血必当从面流出。<a id="a-6S"></a>身体分散命不云远。<a id="a-6T"></a>当设何方令免斯难。<a id="a-6U"></a>时有一臣名曰雨舍。<a id="a-6V"></a>智慧渊广善于方便。<a id="a-6W"></a>造一铜池纵广数仞。<a id="a-6X"></a>以净香油盈注其内。<a id="a-6Y"></a>令阿阇世王坐斯池中。<a id="a-6Z"></a>而复更以鲜净白氎。<a id="a-6a"></a>图画如来本行之像。<a id="a-6b"></a>所谓菩萨从兜率天化乘白象降神母胎。<a id="a-6c"></a>父名白净母曰摩耶。<a id="a-6d"></a>处胎满足十月而生。<a id="a-6e"></a>生未至地帝释奉接。<a id="a-6f"></a>难陀龙王及跋难陀吐水而浴。<a id="a-6g"></a>摩尼跋陀大鬼神王。<a id="a-6h"></a>执持宝盖随后侍立。<a id="a-6i"></a>地神化华以承其足。<a id="a-6j"></a>四方各行满足七步。<a id="a-6k"></a>至于天庙令诸天像悉起奉迎。<a id="a-6l"></a>阿私陀仙抱持占相。<a id="a-6m"></a>既占相已生大悲苦。<a id="a-6n"></a>自伤当终不睹佛兴。<a id="a-6o"></a>诣师学书技艺图谶。<a id="a-6p"></a>处在深宫六万婇女娱乐受乐。<a id="a-6q"></a>出城游观至迦毗罗园。<a id="a-6r"></a>道见老人及以沙门。<a id="a-6s"></a>还诣宫中见诸婇女。<a id="a-6t"></a>形体状貌犹如枯骨。<a id="a-6u"></a>所有宫殿塳墓无异。<a id="a-6v"></a>厌恶出家夜半踰城。<a id="a-6w"></a>至郁陀伽阿罗逻等大仙人所。<a id="a-6x"></a>闻说识处及非有想非无想定。<a id="a-6y"></a>既闻是已深谛观察。<a id="a-6z"></a>知非常苦不净无我。<a id="a-70"></a>舍至树下六年苦行。<a id="a-71"></a>便知是苦不能得道。<a id="a-72"></a>尔时复到阿利跋提河中洗浴。</p>
  <p id="a73">尔时有二牧牛女人。<a id="a-74"></a>欲祀神故以千头牛构取其乳饮五百头。<a id="a-75"></a>如是展转乃至一牛。<a id="a-76"></a>即取其乳煮用作糜。<a id="a-77"></a>涌高九尺不弃一渧。<a id="a-78"></a>有婆罗门问言。<a id="a-79"></a>姊妹。<a id="a-7A"></a>汝煮此糜欲上何人。<a id="a-7B"></a>女即答曰。<a id="a-7C"></a>持祀树神。<a id="a-7D"></a>婆罗门言。<a id="a-7E"></a>何有神祇能受斯食。<a id="a-7F"></a>唯有食者成一切智。<a id="a-7G"></a>乃能受汝若斯之供。<a id="a-7H"></a>于是女人便奉菩萨。<a id="a-7I"></a>即为纳受而用食之。<a id="a-7J"></a>然后方诣菩提树下。<a id="a-7K"></a>破魔波旬成最正觉。<a id="a-7L"></a>于波罗捺为五比丘初转法轮。<a id="a-7M"></a>乃至诣于拘尸那城力士生地入般涅槃。<a id="a-7N"></a>如是等像皆悉图画。<a id="a-7O"></a>王问群臣。<a id="a-7P"></a>汝作何等。<a id="a-7Q"></a>答言大王。<a id="a-7R"></a>我画如来功德之像。<a id="a-7S"></a>次至世尊灭度形变。<a id="a-7T"></a>王便惊愕举身毛竖。<a id="a-7U"></a>深生悲恋思慕如来。<a id="a-7V"></a>此池中油五分之一。<a id="a-7W"></a>忽然流注入王身中。<a id="a-7X"></a>譬如焦墼投之大池水自渗入。<a id="a-7Y"></a>彼亦如是。<a id="a-7Z"></a>由斯因缘命得全济。<a id="a-7a"></a>阿阇世王信敬隆笃。<a id="a-7b"></a>感恋如来其事若此。<a id="a-7c"></a>闻迦葉往甚大欢喜。<a id="a-7d"></a>严治道路烧香散华。<a id="a-7e"></a>自乘白象出迎迦葉。<a id="a-7f"></a>王昔见佛自投象下恭敬礼拜。<a id="a-7g"></a>见迦葉时亦复如是。<a id="a-7h"></a>摩诃迦葉神力接之令无伤害。<a id="a-7i"></a>即告王曰。<a id="a-7j"></a>佛力殊胜不同声闻。<a id="a-7k"></a>声闻入定乃有神足。<a id="a-7l"></a>自后见我勿投象也。<a id="a-7m"></a>王言敬诺。<a id="a-7n"></a>即白迦葉。<a id="a-7o"></a>世尊涅槃我竟不见。<a id="a-7p"></a>尊若灭度愿必垂告。<a id="a-7q"></a>迦葉曰善。<a id="a-7r"></a>因告王言。<a id="a-7s"></a>如来世尊智慧深远。<a id="a-7t"></a>能灭众生三毒炽火。<a id="a-7u"></a>能枯十二因缘大树。<a id="a-7v"></a>诸天世人皆蒙饶益。<a id="a-7w"></a>今入涅槃世间眼灭。<a id="a-7x"></a>生老病死忧悲衰恼。<a id="a-7y"></a>如是等苦转更炽盛。<a id="a-7z"></a>我欲为彼而作慧明。<a id="a-80"></a>共诸比丘集佛法藏。<a id="a-81"></a>王于今者宜办供具。<a id="a-82"></a>王言善哉。<a id="a-83"></a>愿诸圣士恒受我供。<a id="a-84"></a>于是迦葉告阿那律。<a id="a-85"></a>诸罗汉中谁不来者。<a id="a-86"></a>阿那律言。<a id="a-87"></a>憍梵波提在尸利沙宫。<a id="a-88"></a>犹未来。<a id="a-89"></a>此尔时迦葉告梨婆提。<a id="a-8A"></a>汝可往彼尸利沙宫语憍梵波提。<a id="a-8B"></a>大迦葉等今有僧事。<a id="a-8C"></a>要须相见。<a id="a-8D"></a>时梨婆提飞空而往。<a id="a-8E"></a>具陈上事。<a id="a-8F"></a>尔时尊者问梨婆提。<a id="a-8G"></a>世尊何在而云迦葉。<a id="a-8H"></a>梨婆提言。<a id="a-8I"></a>佛入涅槃。<a id="a-8J"></a>法桥已坏法山已崩。<a id="a-8K"></a>法灯已灭黑闇时至。<a id="a-8L"></a>憍梵波提叹曰。<a id="a-8M"></a>苦哉世间空虚。<a id="a-8N"></a>魔王波旬今当喜矣。<a id="a-8O"></a>凡愚众生无明所蔽。<a id="a-8P"></a>流转生死没在魔网。<a id="a-8Q"></a>十力世尊挽而出之。<a id="a-8R"></a>今入涅槃永无救护。<a id="a-8S"></a>哀哉众生深可悲愍。<a id="a-8T"></a>告梨婆提。<a id="a-8U"></a>汝可为我顶礼迦葉及余圣众。<a id="a-8V"></a>如我辞曰。<a id="a-8W"></a>憍梵波提白大迦葉。<a id="a-8X"></a>世尊若在。<a id="a-8Y"></a>我当往彼礼拜供养。<a id="a-8Z"></a>今入涅槃。<a id="a-8a"></a>世间空虚。<a id="a-8b"></a>观阎浮提无一可乐。<a id="a-8c"></a>如大龙王既舍身已龙子必随。<a id="a-8d"></a>我亦如是。<a id="a-8e"></a>今欲涅槃。<a id="a-8f"></a>作是语已即便灭度。<a id="a-8g"></a>如是诸人闻佛灭度悉入涅槃。<a id="a-8h"></a>迦葉唱言。<a id="a-8i"></a>未集法藏勿涅槃也。<a id="a-8j"></a>时诸比丘问大迦葉。<a id="a-8k"></a>先集何法。<a id="a-8l"></a>迦葉答曰。<a id="a-8m"></a>先修多罗。<a id="a-8n"></a>又问使谁集修多罗。<a id="a-8o"></a>大迦葉言。<a id="a-8p"></a>阿难比丘多闻总持有大智慧。<a id="a-8q"></a>常随如来梵行清净。<a id="a-8r"></a>最后法中利安众僧。<a id="a-8s"></a>知见具足佛常赞叹。<a id="a-8t"></a>宜可使彼集修多罗。<a id="a-8u"></a>尔时迦葉即告阿难。<a id="a-8v"></a>汝于今者可演法眼。<a id="a-8w"></a>阿难曰诺。<a id="a-8x"></a>观察众心而说偈言。</p>
  <p id="a8y">比丘诸眷属　　离佛不庄严</p>
  <p id="a8z">犹如虚空中　　众星之无月</p>
  <p id="a90">说是偈已礼众僧足。<a id="a-91"></a>即升法座而说是言。<a id="a-92"></a>如是我闻。<a id="a-93"></a>一时佛住波罗捺鹿野苑中古仙住处。<a id="a-94"></a>为五比丘初转法轮。<a id="a-95"></a>谓苦圣谛。<a id="a-96"></a>如是广说。<a id="a-97"></a>说是语已。<a id="a-98"></a>五百罗汉飞升虚空。<a id="a-99"></a>高声唱言。<a id="a-9A"></a>奇哉无常甚大迅速。<a id="a-9B"></a>如河驶流逝而不返。<a id="a-9C"></a>我等昔者自睹世尊。<a id="a-9D"></a>今乃言闻。<a id="a-9E"></a>皆各悲泣而说偈言。</p>
  <p id="a9F">咄哉诸有苦　　回动如水月</p>
  <p id="a9G">不坚如芭蕉　　亦如幻影响</p>
  <p id="a9H">如来大雄猛　　功德超三界</p>
  <p id="a9I">犹为无常风　　[漂*寸]流而不住</p>
  <p id="a9J">五百罗汉说是偈已还复本座。<a id="a-9K"></a>尔时迦葉问诸比丘。<a id="a-9L"></a>阿难所言不错谬耶。<a id="a-9M"></a>皆曰。<a id="a-9N"></a>不异世尊所说。<a id="a-9O"></a>于是迦葉命优波离。<a id="a-9P"></a>集毗尼藏。<a id="a-9Q"></a>迦葉自集阿毗昙藏。<a id="a-9R"></a>集法藏已。<a id="a-9S"></a>摩诃迦葉即说偈言。</p>
  <p id="a9T">以此尊法轮　　济诸群生类</p>
  <p id="a9U">十力尊所说　　皆当勤修行</p>
  <p id="a9V">此法是明灯　　能破诸黑闇</p>
  <p id="a9W">诸贤宜受持　　慎勿生放逸</p>
  <p id="a9X">尔时迦葉入愿智三昧。<a id="a-9Y"></a>观所集法无阙少耶。<a id="a-9Z"></a>思惟已讫知皆具足。<a id="a-9a"></a>便作是念。<a id="a-9b"></a>如来大师我善知识。<a id="a-9c"></a>利安饶益如母爱子。<a id="a-9d"></a>我今以法益同梵行。<a id="a-9e"></a>示未来世作大悲想。<a id="a-9f"></a>欲使大法流布不绝。<a id="a-9g"></a>始于今者报如来恩。<a id="a-9h"></a>我年朽迈身为老坏。<a id="a-9i"></a>臭烂之体甚可厌恶。<a id="a-9j"></a>无常危败不可依持。<a id="a-9k"></a>恒为诸苦之所恼害。<a id="a-9l"></a>谁有智者当乐此身。<a id="a-9m"></a>我今宜可入般涅槃。<a id="a-9n"></a>复更思惟。<a id="a-9o"></a>我今当住大慈大悲佛婆伽婆真善知识。<a id="a-9p"></a>无量净善功德所熏。<a id="a-9q"></a>微妙舍利所在之处。<a id="a-9r"></a>皆往礼拜恭敬供养。<a id="a-9s"></a>即飞虚空至四塔前礼拜供养。<a id="a-9t"></a>复诣八塔至心恭敬。<a id="a-9u"></a>譬如雁王飞到大海娑伽罗宫礼敬佛牙。<a id="a-9v"></a>如大壮士屈伸臂顷至忉利天。<a id="a-9w"></a>释提桓因与诸天众。<a id="a-9x"></a>出迎迦葉礼敬供养。<a id="a-9y"></a>摩诃迦葉告帝释曰。<a id="a-9z"></a>我欲涅槃。<a id="a-A0"></a>礼如来发故来至此。<a id="a-A1"></a>释提桓因闻是语已。<a id="a-A2"></a>心怀惆怅悲泣懊恼。<a id="a-A3"></a>自取佛发敬授迦葉。<a id="a-A4"></a>迦葉受已至心礼敬。<a id="a-A5"></a>牛头栴檀以用供养。<a id="a-A6"></a>供养已讫语诸天子。<a id="a-A7"></a>五欲无常不可久保。<a id="a-A8"></a>如花上露见阳则晞。<a id="a-A9"></a>唯有善法深可愿乐。<a id="a-AA"></a>当观苦空慎莫放逸。<a id="a-AB"></a>作是语已从彼天没还王舍城。<a id="a-AC"></a>阿难随逐未曾舍离。<a id="a-AD"></a>恐入涅槃或不睹见。<a id="a-AE"></a>后于少时摩摩迦葉告阿难曰。<a id="a-AF"></a>汝独入城。<a id="a-AG"></a>我亦当往。<a id="a-AH"></a>尔时迦葉着衣持钵。<a id="a-AI"></a>入王舍城作是念言。<a id="a-AJ"></a>阿阇世王本与我要。<a id="a-AK"></a>若涅槃时必来见我。<a id="a-AL"></a>我今当往告之可乎。<a id="a-AM"></a>到王门下语守门人。<a id="a-AN"></a>为我白王。<a id="a-AO"></a>摩诃迦葉今在门外欲得相见。<a id="a-AP"></a>守门人言。<a id="a-AQ"></a>王今睡眠。<a id="a-AR"></a>若觉之者恐贻罪累。<a id="a-AS"></a>迦葉语言。<a id="a-AT"></a>王若觉者。<a id="a-AU"></a>好为我语。<a id="a-AV"></a>摩诃迦葉欲入涅槃。<a id="a-AW"></a>来与王别不见而去。<a id="a-AX"></a>于是迦葉至鸡足山。<a id="a-AY"></a>于草敷上跏趺而坐。<a id="a-AZ"></a>作是愿言。<a id="a-Aa"></a>今我此身着佛所与粪扫之衣。<a id="a-Ab"></a>自持己钵乃至弥勒令不朽坏。<a id="a-Ac"></a>使彼弟子皆见我身而生厌恶。<a id="a-Ad"></a>复作是念。<a id="a-Ae"></a>阿阇世王若不见我。<a id="a-Af"></a>沸血必当从面而出。<a id="a-Ag"></a>命不全济。<a id="a-Ah"></a>若使彼王与阿难来。<a id="a-Ai"></a>山当为开令其得入。<a id="a-Aj"></a>若还去者复当还合。<a id="a-Ak"></a>便舍命行唯留少寿。<a id="a-Al"></a>应时大地六种震动释提桓因与诸天子。<a id="a-Am"></a>以曼陀罗花天诸末香。<a id="a-An"></a>供养舍利生大悲恼。<a id="a-Ao"></a>而作是言。<a id="a-Ap"></a>如来灭度感恋未息。<a id="a-Aq"></a>迦葉涅槃增我悲恼。<a id="a-Ar"></a>宾钵罗窟即便空旷。<a id="a-As"></a>巷里穷酸苦厄羸劣。<a id="a-At"></a>贫露孤寒彼恒矜愍。<a id="a-Au"></a>今舍之去谁当覆护。<a id="a-Av"></a>如十五日天无云翳。<a id="a-Aw"></a>月及众星处空显现。<a id="a-Ax"></a>如来圣众亦复如是。<a id="a-Ay"></a>住在世尊犹如星月。<a id="a-Az"></a>死无常云如何卒起。<a id="a-B0"></a>一旦隐蔽最胜福田。<a id="a-B1"></a>诸天如是极生悲感。<a id="a-B2"></a>哀摧号哭啼泣懊恼。<a id="a-B3"></a>共相裁抑归还天上。<a id="a-B4"></a>阿阇世王于睡卧中。<a id="a-B5"></a>梦屋梁折。<a id="a-B6"></a>寻便惊觉心生惶怖。<a id="a-B7"></a>门人白王。<a id="a-B8"></a>摩诃迦葉欲入涅槃。<a id="a-B9"></a>来与王别正值眠息。<a id="a-BA"></a>令我致意即便回还。<a id="a-BB"></a>王闻是事闷绝躄地。<a id="a-BC"></a>冷水洒面方得醒悟。<a id="a-BD"></a>举声大哭涕泣盈目。<a id="a-BE"></a>我何薄祐垢障深厚。<a id="a-BF"></a>诸圣涅槃不一睹见。<a id="a-BG"></a>即诣竹园礼阿难足。<a id="a-BH"></a>问言。<a id="a-BI"></a>迦葉灭度未耶。<a id="a-BJ"></a>阿难答言。<a id="a-BK"></a>已涅槃矣。<a id="a-BL"></a>今在何处。<a id="a-BM"></a>我欲供养。<a id="a-BN"></a>于是阿难共阿阇世王向鸡足山。<a id="a-BO"></a>王既到已山自开辟。<a id="a-BP"></a>迦葉在中全身不散。<a id="a-BQ"></a>曼陀罗花以覆其上。<a id="a-BR"></a>王见是已发声号哭。<a id="a-BS"></a>举身投地。<a id="a-BT"></a>[卄/積]诸香木欲阇毗之。<a id="a-BU"></a>阿难问言。<a id="a-BV"></a>欲作何等。<a id="a-BW"></a>答欲耶旬。<a id="a-BX"></a>阿难言曰。<a id="a-BY"></a>摩诃迦葉以定住身待于弥勒。<a id="a-BZ"></a>不可得烧。<a id="a-Ba"></a>弥勒出时当将徒众九十六亿至此山上见于迦葉。<a id="a-Bb"></a>时弥勒众皆作是念。<a id="a-Bc"></a>释迦如来弟子身形卑陋若此。<a id="a-Bd"></a>彼佛亦当与斯无异。<a id="a-Be"></a>于是迦葉踊身虚空作十八变。<a id="a-Bf"></a>变为大形充满世界。<a id="a-Bg"></a>时弥勒佛即就迦葉取僧伽梨。<a id="a-Bh"></a>是时大众见其神力。<a id="a-Bi"></a>除憍慢心成阿罗汉。<a id="a-Bj"></a>王供养已还归本国。<a id="a-Bk"></a>时鸡足山还合如初。</p>
 </body>
</html>