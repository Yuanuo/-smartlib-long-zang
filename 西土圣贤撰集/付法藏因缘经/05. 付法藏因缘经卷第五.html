<!doctype html>
<html id="z3IBWJB1Fl" data-ver="1018">
 <head>
  <meta charset="utf-8">
  <meta author="吉迦夜">
  <meta author="昙曜">
  <meta library="龙藏">
  <meta catalog="西土圣贤撰集">
  <meta period="后魏">
 </head>
 <body>
  <h1 id="a1">付法藏因缘经卷第五</h1>
  <p id="a2">商那和修临涅槃时。<a id="a-3"></a>以法付嘱忧波鞠多。<a id="a-4"></a>而作是言。<a id="a-5"></a>昔婆伽婆以无上法。<a id="a-6"></a>嘱累尊者摩诃迦葉。<a id="a-7"></a>欲令众生执大明炬。<a id="a-8"></a>永离诸苦受涅槃乐。<a id="a-9"></a>迦葉次付吾师阿难。<a id="a-A"></a>阿难转复嘱累于我。<a id="a-B"></a>我欲灭度委付于汝。<a id="a-C"></a>汝若于后欲涅槃者。<a id="a-D"></a>摩突罗国有善男子。<a id="a-E"></a>当出于世。<a id="a-F"></a>名提多迦。<a id="a-G"></a>久修愿行辩才无尽。<a id="a-H"></a>汝当于后度令出家。<a id="a-I"></a>可以法眼悉嘱累之。<a id="a-J"></a>忧波鞠言。<a id="a-K"></a>唯然受教。<a id="a-L"></a>逮至尊者。<a id="a-M"></a>忧波鞠多化缘将讫意欲涅槃。<a id="a-N"></a>观提多迦出世未也。<a id="a-O"></a>思惟便知犹未出世。<a id="a-P"></a>尔时尊者忧波鞠多将比丘众往诣其舍。<a id="a-Q"></a>渐渐转少乃至单己。<a id="a-R"></a>其父长者问言。<a id="a-S"></a>大圣。<a id="a-T"></a>岂无眷属何以独行。<a id="a-U"></a>忧波鞠多答曰。<a id="a-V"></a>长者。<a id="a-W"></a>我出家人无有给侍。<a id="a-X"></a>若有人者当见垂惠。<a id="a-Y"></a>长者。<a id="a-Z"></a>复言。<a id="a-a"></a>我乐居家不能为道。<a id="a-b"></a>若后生子必相奉给。<a id="a-c"></a>忧波鞠言。<a id="a-d"></a>善哉斯意。<a id="a-e"></a>当守此心勿令变悔。<a id="a-f"></a>而此长者数生诸子。<a id="a-g"></a>年皆童稚辄便命终。<a id="a-h"></a>最后生子名提多迦。<a id="a-i"></a>颜貌瑰玮聪明黠慧。<a id="a-j"></a>善能受学诸论经记。<a id="a-k"></a>过去修行深种善本。<a id="a-l"></a>忧波鞠多往从索之。<a id="a-m"></a>长者欢喜手自付与。<a id="a-n"></a>将至僧坊度令出家。<a id="a-o"></a>年满二十为受具戒。<a id="a-p"></a>初白之时断见谛结得须陀洹。<a id="a-q"></a>第一羯磨薄淫怒痴获斯陀含。<a id="a-r"></a>第二羯磨欲界结尽得阿那含。<a id="a-s"></a>第三羯磨寻时断除三界烦恼。<a id="a-t"></a>建立梵行成阿罗汉。<a id="a-u"></a>三明远照六通具足。<a id="a-v"></a>游步隐显自在无阂。<a id="a-w"></a>忧波鞠多而告之曰。<a id="a-x"></a>慧日世尊慈悲普覆。<a id="a-y"></a>欲济众生生死大苦。<a id="a-z"></a>以无量劫所集之法。<a id="a-10"></a>嘱累尊者摩诃迦葉。<a id="a-11"></a>作大明灯照诸痴闇。<a id="a-12"></a>普令一切皆得修学。<a id="a-13"></a>断绝爱网出欲淤泥。<a id="a-14"></a>迦葉次付阿难比丘。<a id="a-15"></a>阿难灭后嘱累吾师商那和修。<a id="a-16"></a>商那和修以付于我。<a id="a-17"></a>如是相续常转法轮。<a id="a-18"></a>洒甘露味疗烦恼渴。<a id="a-19"></a>然我今者所作已办。<a id="a-1A"></a>涅槃时至灭度不远。<a id="a-1B"></a>以此法宝持用付汝。<a id="a-1C"></a>汝可于后受持顶戴。<a id="a-1D"></a>勤加守护无令漏失。<a id="a-1E"></a>演法光明照愚痴闇。<a id="a-1F"></a>又提多迦。<a id="a-1G"></a>如来涅槃贤圣隐没。<a id="a-1H"></a>所有一切深经宝藏。<a id="a-1I"></a>渐当衰损坠没于地。<a id="a-1J"></a>世间昏冥流转生死。<a id="a-1K"></a>所以者何。<a id="a-1L"></a>在昔吾师商那和修既灭度后。<a id="a-1M"></a>七万七千本生诸经满足。<a id="a-1N"></a>一万阿毗昙藏凡有八万清净比尼。<a id="a-1O"></a>如斯等法皆悉随减。<a id="a-1P"></a>一人涅槃众法衰减。<a id="a-1Q"></a>况多贤圣俱皆灭度。<a id="a-1R"></a>净妙胜法永无遗余。<a id="a-1S"></a>是故我今殷勤付汝。<a id="a-1T"></a>汝当至心敬顺我意。<a id="a-1U"></a>于诸众生起大悲想。<a id="a-1V"></a>受持流布无令断绝。<a id="a-1W"></a>提多迦言。<a id="a-1X"></a>敬受尊教我当拥护如斯正法。<a id="a-1Y"></a>为未来世作不请友。<a id="a-1Z"></a>于是次宣无上法味。<a id="a-1a"></a>其所化度甚大弘广。<a id="a-1b"></a>缘讫涅槃人天悲感。<a id="a-1c"></a>即收舍利起七宝塔。<a id="a-1d"></a>烧香散华种种供养。<a id="a-1e"></a>昔提多迦临灭度时。<a id="a-1f"></a>以法付嘱最大弟子。<a id="a-1g"></a>名弥遮迦。<a id="a-1h"></a>多闻博达有大辩才。<a id="a-1i"></a>而告之曰。<a id="a-1j"></a>佛以正法付大迦葉。<a id="a-1k"></a>如是展转乃至于我。<a id="a-1l"></a>我将涅槃用付于汝。<a id="a-1m"></a>汝当于后流布世眼弥遮迦言。<a id="a-1n"></a>善哉受教。<a id="a-1o"></a>于是宣流正法宝藏。<a id="a-1p"></a>令诸众生开涅槃道化缘已竟临当灭度。<a id="a-1q"></a>复以正法次付尊者佛陀难提。<a id="a-1r"></a>令其流布胜甘露味。<a id="a-1s"></a>难提于后广宣分别转大法轮摧伏魔怨。<a id="a-1t"></a>然后付嘱佛陀蜜多。<a id="a-1u"></a>其人德力甚深无量。<a id="a-1v"></a>善巧方便化诸众生。<a id="a-1w"></a>令离恶见趣最胜道。<a id="a-1x"></a>以大智慧而自庄严。<a id="a-1y"></a>演清净味摧灭异学。<a id="a-1z"></a>如是功德不可穷尽。<a id="a-20"></a>我今随顺说其少分。<a id="a-21"></a>有大国王总领天下。<a id="a-22"></a>高才勇猛多闻博达。<a id="a-23"></a>宗事异学信受邪见。<a id="a-24"></a>于佛法僧恒怀轻毁。<a id="a-25"></a>佛陀蜜多作是念言。<a id="a-26"></a>吾师难提以法付我。<a id="a-27"></a>我当云何敷演胜眼。<a id="a-28"></a>令诸众生普得饶益。<a id="a-29"></a>复作是念。<a id="a-2A"></a>今此国王甚大邪见。<a id="a-2B"></a>我宜先往而调伏之。<a id="a-2C"></a>譬如伐树。<a id="a-2D"></a>若倾其本。<a id="a-2E"></a>枝叶花茎岂得久立。<a id="a-2F"></a>作是念已。<a id="a-2G"></a>于十二年躬持赤幡在王前行。<a id="a-2H"></a>经历多时王都不问。<a id="a-2I"></a>过是已后忽便问之。<a id="a-2J"></a>斯是何人在我前行。<a id="a-2K"></a>寻便召命而问其意。<a id="a-2L"></a>答言大王。<a id="a-2M"></a>我是智人善能谈论。<a id="a-2N"></a>欲于王前求一试验。<a id="a-2O"></a>尔时大王。<a id="a-2P"></a>即便宣令国内所有诸婆罗门长者居士聪明博达善于言辞。<a id="a-2Q"></a>悉可集吾正胜殿上。<a id="a-2R"></a>与一沙门共对议论。<a id="a-2S"></a>于是一切邪见外道。<a id="a-2T"></a>辩才深远智慧博达。<a id="a-2U"></a>天文地理靡不综练。<a id="a-2V"></a>含忿毒心竞来云集。<a id="a-2W"></a>时彼大王于正殿上。<a id="a-2X"></a>严办供具罗布茵褥。<a id="a-2Y"></a>烧香散花庄丽明净。<a id="a-2Z"></a>佛陀蜜多即升法座。<a id="a-2a"></a>共诸外道建无方论。<a id="a-2b"></a>浅智之者一言即屈。<a id="a-2c"></a>其多聪辩再便辞尽。<a id="a-2d"></a>王见诸人理皆穷匮。<a id="a-2e"></a>躬与蜜多自共议论。<a id="a-2f"></a>始起言端亦寻摧屈。<a id="a-2g"></a>佛陀蜜多即作是念。<a id="a-2h"></a>我与王论不应显胜。<a id="a-2i"></a>而语之言。<a id="a-2j"></a>此义深浅王自解了。<a id="a-2k"></a>尔时彼王即知其屈。<a id="a-2l"></a>回改邪心敬信正法。<a id="a-2m"></a>受三自归为佛弟子。<a id="a-2n"></a>于自国土弘宣道化。<a id="a-2o"></a>时此国中有一尼干。<a id="a-2p"></a>邪见炽盛毁谤正法。<a id="a-2q"></a>辩慧聪达善能数算。<a id="a-2r"></a>佛陀蜜多欲化彼故。<a id="a-2s"></a>往为弟子就受斯术。<a id="a-2t"></a>不久习学皆悉通了。<a id="a-2u"></a>彼尼干子。<a id="a-2v"></a>出大恶声骂辱于佛。<a id="a-2w"></a>佛陀蜜多语尼干子。<a id="a-2x"></a>莫出斯言。<a id="a-2y"></a>令汝获罪。<a id="a-2z"></a>此报必当堕大地狱。<a id="a-30"></a>尼干子言。<a id="a-31"></a>汝岂能知如此之事。<a id="a-32"></a>蜜多答曰。<a id="a-33"></a>若不见信汝可算之。<a id="a-34"></a>既算已后自当证知。<a id="a-35"></a>时彼尼干便自推算。<a id="a-36"></a>寻见其身必堕地狱。<a id="a-37"></a>即大恐怖深生忧悔。<a id="a-38"></a>向于蜜多五体投地。<a id="a-39"></a>白言仁者。<a id="a-3A"></a>我当云何得免斯咎。<a id="a-3B"></a>佛陀蜜多告曰。<a id="a-3C"></a>尼干。<a id="a-3D"></a>如因地倒还扶而起。<a id="a-3E"></a>汝若归佛此罪可灭。<a id="a-3F"></a>尔时尼干起大信心。<a id="a-3G"></a>以五百偈赞叹如来。<a id="a-3H"></a>改悔先罪甚自呵责。<a id="a-3I"></a>佛陀蜜多即告之曰。<a id="a-3J"></a>汝以此心善业缘故。<a id="a-3K"></a>命终必得生于天上尼干复言。<a id="a-3L"></a>汝云何知我得生天。<a id="a-3M"></a>蜜多告曰。<a id="a-3N"></a>若不见信自算求实。<a id="a-3O"></a>时尼干子即便下算。<a id="a-3P"></a>自见己身。<a id="a-3Q"></a>罪灭生天。<a id="a-3R"></a>便大欢喜求哀出家。<a id="a-3S"></a>蜜多答言。<a id="a-3T"></a>今日宜可告汝眷属。<a id="a-3U"></a>然后乃当相度出家。<a id="a-3V"></a>尼干弟子凡五百人。<a id="a-3W"></a>即往其所而告之曰。<a id="a-3X"></a>我见胜理情甚爱乐。<a id="a-3Y"></a>欲于佛法出家为道。<a id="a-3Z"></a>汝等今可随意所欲。<a id="a-3a"></a>更禀明师咨受胜法。<a id="a-3b"></a>时诸弟子咸白师言。<a id="a-3c"></a>本相宗仰如大云盖。<a id="a-3d"></a>师入胜道意乐相随。<a id="a-3e"></a>时彼尼干与五百人。<a id="a-3f"></a>至尊者所俱共出家。<a id="a-3g"></a>于是尊者佛陀蜜多。<a id="a-3h"></a>美声流布遍阎浮提。<a id="a-3i"></a>其所教化无量众生。<a id="a-3j"></a>缘尽舍命弟子悲感。<a id="a-3k"></a>收聚舍利起塔供养。<a id="a-3l"></a>在昔尊者佛陀蜜多。<a id="a-3m"></a>化缘既讫将欲舍寿。<a id="a-3n"></a>告一弟子名胁比丘。<a id="a-3o"></a>汝当于后广敷圣教。<a id="a-3p"></a>化诸众生令得解脱。<a id="a-3q"></a>白言大师。<a id="a-3r"></a>敬承尊教。<a id="a-3s"></a>我当至心守护正法。<a id="a-3t"></a>彼胁比丘由昔业故。<a id="a-3u"></a>在母胎中六十余年。<a id="a-3v"></a>既生之后须发皓白。<a id="a-3w"></a>厌恶五欲不乐居家。<a id="a-3x"></a>往就尊者佛陀蜜多。<a id="a-3y"></a>稽首礼足求在道次。<a id="a-3z"></a>即度出家为说法要。<a id="a-40"></a>譬如鲜净白氎易受染色。<a id="a-41"></a>便于座上得罗汉道。<a id="a-42"></a>三明照彻六通无碍。<a id="a-43"></a>勤修苦行精进勇猛。<a id="a-44"></a>未曾以胁至地而卧。<a id="a-45"></a>时人即号为胁比丘。<a id="a-46"></a>善说法要化诸众生。<a id="a-47"></a>所作已讫便入涅槃。<a id="a-48"></a>收集舍利起塔供养。<a id="a-49"></a>彼胁比丘垂当灭度。<a id="a-4A"></a>告一比丘名富那奢。<a id="a-4B"></a>长老当知。<a id="a-4C"></a>佛法微妙有大功德。<a id="a-4D"></a>是故诸圣顶戴奉持。<a id="a-4E"></a>我受付嘱守护斯法。<a id="a-4F"></a>今欲涅槃用累于汝。<a id="a-4G"></a>汝宜至心拥护受持。<a id="a-4H"></a>时富那奢答曰。<a id="a-4I"></a>唯然。<a id="a-4J"></a>于是演畅微妙胜法。<a id="a-4K"></a>其所化度无量众生。<a id="a-4L"></a>后于一时在闲林下。<a id="a-4M"></a>结跏趺坐寂然思惟。<a id="a-4N"></a>有一大士名曰马鸣。<a id="a-4O"></a>智慧渊鉴超识绝伦。<a id="a-4P"></a>有所难问靡不摧伏。<a id="a-4Q"></a>譬如猛风吹拔朽木。<a id="a-4R"></a>起大憍慢草芥群生。<a id="a-4S"></a>计实有我甚自贡高。<a id="a-4T"></a>闻有尊者名富那奢。<a id="a-4U"></a>智慧深邃多闻博达。<a id="a-4V"></a>言诸法空无我无人。<a id="a-4W"></a>怀轻慢心往诣其所。<a id="a-4X"></a>而作是言。<a id="a-4Y"></a>一切世间所有言论。<a id="a-4Z"></a>我能毁坏如雹摧草。<a id="a-4a"></a>此言若虚而不诚实。<a id="a-4b"></a>要当斩舌以谢其屈。<a id="a-4c"></a>富那奢言。<a id="a-4d"></a>佛法之中凡有二谛。<a id="a-4e"></a>若就世谛假名为我。<a id="a-4f"></a>第一义谛皆悉空寂。<a id="a-4g"></a>如是推求我何可得。<a id="a-4h"></a>尔时马鸣心未调伏。<a id="a-4i"></a>自恃机慧犹谓己胜。<a id="a-4j"></a>富那语曰。<a id="a-4k"></a>汝谛思惟无出虚语。<a id="a-4l"></a>我今与汝定为谁胜。<a id="a-4m"></a>于是马鸣即作是念。<a id="a-4n"></a>世谛假名定为非实。<a id="a-4o"></a>第一义谛性复空寂。<a id="a-4p"></a>如斯二谛皆不可得。<a id="a-4q"></a>既无所有云何可坏。<a id="a-4r"></a>我于今者定不及彼。<a id="a-4s"></a>便欲斩舌以谢其屈。<a id="a-4t"></a>富那语言。<a id="a-4u"></a>我法仁慈不斩汝舌。<a id="a-4v"></a>宜当剃发为吾弟子。<a id="a-4w"></a>尔时尊者度令出家。<a id="a-4x"></a>心犹愧恨欲舍身命时富那奢得罗汉道。<a id="a-4y"></a>入定观察知其心念。<a id="a-4z"></a>尊者有经先在闇室。<a id="a-50"></a>寻令马鸣往彼取之。<a id="a-51"></a>白言大师。<a id="a-52"></a>此室闇冥云何可往。<a id="a-53"></a>告曰但去。<a id="a-54"></a>当令汝见。<a id="a-55"></a>尔时尊者即以神力。<a id="a-56"></a>遥申右手彻入屋内。<a id="a-57"></a>五指放光其明照曜。<a id="a-58"></a>室中所有皆悉显现。<a id="a-59"></a>尔时马鸣心疑是幻。<a id="a-5A"></a>凡幻之法知之则灭。<a id="a-5B"></a>而此光明转更炽盛。<a id="a-5C"></a>尽其技术欲灭此光。<a id="a-5D"></a>为之既疲了无异相。<a id="a-5E"></a>知师所为即便摧伏。<a id="a-5F"></a>勤修苦行更不退转。<a id="a-5G"></a>如是尊者以善方便度诸众生。<a id="a-5H"></a>所应作已入于涅槃。<a id="a-5I"></a>四众感恋起塔供养。<a id="a-5J"></a>昔富那奢临涅槃时。<a id="a-5K"></a>以法付嘱弟子马鸣。<a id="a-5L"></a>而告之曰。<a id="a-5M"></a>譬如闇室燃大明炬。<a id="a-5N"></a>所有诸物皆悉照了。<a id="a-5O"></a>法之明灯亦复如是。<a id="a-5P"></a>流布世间能灭痴闇。<a id="a-5Q"></a>是故如来演斯正法。<a id="a-5R"></a>普令一切皆悉修行。<a id="a-5S"></a>诸贤圣人常加守护。<a id="a-5T"></a>共相委嘱乃至于我。<a id="a-5U"></a>我以胜眼持用付汝。<a id="a-5V"></a>汝当于后至心受持。<a id="a-5W"></a>令未来世普得饶益。<a id="a-5X"></a>马鸣敬诺当受尊教。<a id="a-5Y"></a>于是颁宣深奥法藏。<a id="a-5Z"></a>建大法幢摧灭邪见。<a id="a-5a"></a>于华氏城游行教化。<a id="a-5b"></a>欲度彼城诸众生故。<a id="a-5c"></a>作妙伎乐名赖吒啝罗。<a id="a-5d"></a>其音清雅哀婉调畅。<a id="a-5e"></a>宣说苦空无我之法。<a id="a-5f"></a>所谓有为如幻如化三界狱缚无一可乐。<a id="a-5g"></a>王位高显势力自在。<a id="a-5h"></a>无常既至谁得存者。<a id="a-5i"></a>如空中云须臾散灭。<a id="a-5j"></a>是身虚伪犹如芭蕉。<a id="a-5k"></a>为怨为贼不可亲近。<a id="a-5l"></a>如毒蛇箧谁当爱乐。<a id="a-5m"></a>是故诸佛常呵此身。<a id="a-5n"></a>如是广说空无我义。<a id="a-5o"></a>令作乐者演畅斯音。<a id="a-5p"></a>时诸伎人不能解了。<a id="a-5q"></a>曲调音节皆悉乖错。<a id="a-5r"></a>尔时马鸣。<a id="a-5s"></a>着白[疊*毛]衣入众伎中。<a id="a-5t"></a>自击钟鼓调和琴瑟。<a id="a-5u"></a>音节哀雅曲调成就。<a id="a-5v"></a>演宣诸法苦空无我。<a id="a-5w"></a>时此城中五百王子。<a id="a-5x"></a>同时开悟厌恶五欲出家为道。<a id="a-5y"></a>时华氏王恐其民人闻此乐音舍离家法国土空旷王业废坏。<a id="a-5z"></a>即便宣令其土人民。<a id="a-60"></a>自今勿复更作此乐。<a id="a-61"></a>彼华氏城凡九亿人。<a id="a-62"></a>月支国王威德炽盛。<a id="a-63"></a>名曰栴檀罽昵吒王。<a id="a-64"></a>志气雄猛勇健超世。<a id="a-65"></a>所可讨伐无不摧靡。<a id="a-66"></a>即严四兵向此国土。<a id="a-67"></a>共相攻战然后归伏。<a id="a-68"></a>即便从索九亿金钱。<a id="a-69"></a>时彼国王即以马鸣及与佛钵一慈心鸡。<a id="a-6A"></a>各当三亿。<a id="a-6B"></a>持用奉献罽昵吒王。<a id="a-6C"></a>马鸣菩萨智慧殊胜。<a id="a-6D"></a>佛钵功德如来所持。<a id="a-6E"></a>鸡有慈心不饮虫水。<a id="a-6F"></a>悉能消灭一切怨敌。<a id="a-6G"></a>以斯缘故当九亿钱。<a id="a-6H"></a>王大欢喜为纳受之。<a id="a-6I"></a>即回兵众还归本国。<a id="a-6J"></a>彼罽昵吒王有大功德。<a id="a-6K"></a>被弘誓铠志愿坚固。<a id="a-6L"></a>曾以埿团置于塔上。<a id="a-6M"></a>因立誓曰。<a id="a-6N"></a>若吾来世千佛数中得成正觉。<a id="a-6O"></a>令此泥团变为佛像。<a id="a-6P"></a>作是愿已应时寻成。<a id="a-6Q"></a>仪相奇特状若图画。<a id="a-6R"></a>心大欢喜踊跃无量。<a id="a-6S"></a>王于后时在路游行。<a id="a-6T"></a>见外道塔七宝庄严。<a id="a-6U"></a>便大欢喜谓如来塔。<a id="a-6V"></a>前礼稽首至心恭敬烧香散花说偈赞曰。</p>
  <p id="a6W">具足一切智　　断除欲恼障</p>
  <p id="a6X">众仙最胜尊　　名称遍三界</p>
  <p id="a6Y">解脱离诸有　　哀愍群萌类</p>
  <p id="a6Z">所说诚真谛　　能倾邪论幢</p>
  <p id="a6a">是故我今者　　顶礼应供尊</p>
  <p id="a6b">说是偈已应时宝塔分散崩落。<a id="a-6c"></a>王见惊怖而作是言。<a id="a-6d"></a>我于今者福将欲尽失王位乎。<a id="a-6e"></a>何故我适礼此宝塔而便颓毁。<a id="a-6f"></a>有人语言。<a id="a-6g"></a>王所礼者是外道塔。<a id="a-6h"></a>以其威德微末鲜少。<a id="a-6i"></a>不堪受王福德人礼。<a id="a-6j"></a>是故尔耳即发塔下得尼干尸。<a id="a-6k"></a>众人叹曰。<a id="a-6l"></a>奇哉大王德力深厚。<a id="a-6m"></a>礼此邪塔。<a id="a-6n"></a>令其毁坏。<a id="a-6o"></a>王之功德比于梵天。<a id="a-6p"></a>又罽昵吒曾于一时。<a id="a-6q"></a>命剃须师教剃己须。<a id="a-6r"></a>时剃须师在王前立而作是言。<a id="a-6s"></a>我子端政智慧希有。<a id="a-6t"></a>唯愿大王垂哀矜愍以女妻之。<a id="a-6u"></a>王大嗔恚而语之曰。<a id="a-6v"></a>汝是贱人种姓卑劣。<a id="a-6w"></a>云何我女妻汝子乎。<a id="a-6x"></a>即便驱逐令至余处。<a id="a-6y"></a>而自默然不复敢语。<a id="a-6z"></a>后更召来言还如前。<a id="a-70"></a>如是至三。<a id="a-71"></a>王思惟曰。<a id="a-72"></a>今此地下必有伏藏。<a id="a-73"></a>故令斯人敢为此语。<a id="a-74"></a>即便使人当下发掘。<a id="a-75"></a>寻便大获种种宝藏。<a id="a-76"></a>王之智慧其事如是。<a id="a-77"></a>又罽昵吒在于一时访问群臣。<a id="a-78"></a>诸国土中颇有智人可咨敬不。<a id="a-79"></a>当于尔时有一比丘名达摩蜜多。<a id="a-7A"></a>智慧深远功德具足。<a id="a-7B"></a>善能通达三昧定相。<a id="a-7C"></a>南天竺国有二比丘。<a id="a-7D"></a>心意柔和深乐善法。<a id="a-7E"></a>素闻尊者坐禅第一。<a id="a-7F"></a>即共相将往诣其所。<a id="a-7G"></a>于其住处有三重窟。<a id="a-7H"></a>尔时二人至下窟中。<a id="a-7I"></a>见一比丘着弊坏衣。<a id="a-7J"></a>形貌丑陋端坐窖前为僧然火。<a id="a-7K"></a>时二比丘问言。<a id="a-7L"></a>长老达摩蜜多为在何处。<a id="a-7M"></a>答言。<a id="a-7N"></a>今在最上窟中。<a id="a-7O"></a>汝等宜可急往见之。<a id="a-7P"></a>尔时二人进至上窟。<a id="a-7Q"></a>见向比丘已于中坐。<a id="a-7R"></a>时一比丘语其伴曰。<a id="a-7S"></a>此老比丘云何乃似向所见者。<a id="a-7T"></a>时伴比丘聪慧机悟。<a id="a-7U"></a>即语之曰。<a id="a-7V"></a>今此尊者尚能如是。<a id="a-7W"></a>流布名闻。<a id="a-7X"></a>岂不能至此处而坐。<a id="a-7Y"></a>即前为礼稽首问曰。<a id="a-7Z"></a>大德威名世间希有。<a id="a-7a"></a>何故自屈为僧燃火。<a id="a-7b"></a>达摩蜜多告比丘曰。<a id="a-7c"></a>子今当听。<a id="a-7d"></a>我念生死受苦长远。<a id="a-7e"></a>若使头手可得燃者。<a id="a-7f"></a>吾当为僧而尽燃之。<a id="a-7g"></a>况余身分及以燃火。<a id="a-7h"></a>何足为难。<a id="a-7i"></a>吾念往昔。<a id="a-7j"></a>五百世中常受狗身。<a id="a-7k"></a>饥穷羸乏唯曾再饱。<a id="a-7l"></a>乃于昔时值有一人。<a id="a-7m"></a>饮酒会醉呕吐委地。<a id="a-7n"></a>我于是时食而得足。<a id="a-7o"></a>又昔曾有夫妻二人。<a id="a-7p"></a>以器煮糜熟已出外。<a id="a-7q"></a>我见无人至其家内。<a id="a-7r"></a>头入器中食糜得足。<a id="a-7s"></a>后欲出头了不能得。<a id="a-7t"></a>于是夫妻从外还入。<a id="a-7u"></a>见食其糜深生嗔忿。<a id="a-7v"></a>即以利刀用剪吾首。<a id="a-7w"></a>于五百世受斯狗身。<a id="a-7x"></a>虽二饱满而失身命。<a id="a-7y"></a>以是思惟生死长久周遍五道受苦无量。<a id="a-7z"></a>故吾今者不惮勤劳。<a id="a-80"></a>躬为众僧而自燃火。<a id="a-81"></a>时二比丘闻是语已。<a id="a-82"></a>深观生死无量过患。<a id="a-83"></a>应时逮得须陀洹道。<a id="a-84"></a>如是尊者达摩蜜多。<a id="a-85"></a>知见高远名称流布。<a id="a-86"></a>王诸群臣素闻其名。<a id="a-87"></a>咸共白言。<a id="a-88"></a>大王当知。<a id="a-89"></a>罽宾山中有一比丘。<a id="a-8A"></a>名达摩蜜多。<a id="a-8B"></a>才慧超伦福德深厚。<a id="a-8C"></a>王宜往彼问讯供养。<a id="a-8D"></a>时罽昵吒即便严驾。<a id="a-8E"></a>前后围绕往罽宾山。<a id="a-8F"></a>离彼住处五百余里。<a id="a-8G"></a>王自念言。<a id="a-8H"></a>若彼比丘福德渊广。<a id="a-8I"></a>乃能受吾恭敬礼拜。<a id="a-8J"></a>设薄福人终不堪也。<a id="a-8K"></a>达摩蜜多性好纯素。<a id="a-8L"></a>着弊坏衣颜容憔悴。<a id="a-8M"></a>尊者弟子咸作是言。<a id="a-8N"></a>罽腻吒王威名高远。<a id="a-8O"></a>屈驾来此礼觐大师。<a id="a-8P"></a>宜自庄严着新净服。<a id="a-8Q"></a>无令为彼之所轻贱。<a id="a-8R"></a>达摩蜜多告弟子曰。<a id="a-8S"></a>如来昔日无有教敕。<a id="a-8T"></a>若见豪贵则便庄严。<a id="a-8U"></a>且出家人粗弊是常。<a id="a-8V"></a>既得其宜何所改易。<a id="a-8W"></a>尔时彼王即便前进。<a id="a-8X"></a>稽首恭敬问讯起居。<a id="a-8Y"></a>达摩蜜多知其心念。<a id="a-8Z"></a>即便咳唾使王承之。<a id="a-8a"></a>尔时腻吒长跪合掌受唾而弃。<a id="a-8b"></a>问言。<a id="a-8c"></a>我今堪王供不。<a id="a-8d"></a>王即摧伏倍生敬信。<a id="a-8e"></a>尊者告曰。<a id="a-8f"></a>王昔曾于胜道而来。<a id="a-8g"></a>今可还从本路而去。<a id="a-8h"></a>既闻是语受教归国。<a id="a-8i"></a>尔时群臣咸生嫌忿。<a id="a-8j"></a>云何大王本访胜人。<a id="a-8k"></a>既得见之都不咨启。<a id="a-8l"></a>王告臣曰。<a id="a-8m"></a>汝岂能知若斯事耶。<a id="a-8n"></a>我于往昔积修福行。<a id="a-8o"></a>今得为王才慧超世。<a id="a-8p"></a>尊者令我还修大业。<a id="a-8q"></a>已受训诲更何问乎。<a id="a-8r"></a>王于后时至腻吒塔。<a id="a-8s"></a>前路见有五百乞人。<a id="a-8t"></a>同声求哀称施如我。<a id="a-8u"></a>王闻是已大施乞人。<a id="a-8v"></a>金银琉璃象马田宅。<a id="a-8w"></a>回还造作种种施会。<a id="a-8x"></a>拯恤贫乏存慰孤老。<a id="a-8y"></a>正法治世仁育天下。<a id="a-8z"></a>时有一臣名曰天法。<a id="a-90"></a>便作是念。<a id="a-91"></a>云何大王见斯乞人。<a id="a-92"></a>建立如是功德胜业。<a id="a-93"></a>即问王言。<a id="a-94"></a>今王何缘见此乞人广为斯福。<a id="a-95"></a>尔时大王告天法曰。<a id="a-96"></a>乞人于我有深利益。<a id="a-97"></a>以其身形及与语言欲见晓悟。<a id="a-98"></a>我昔为王不修福因。<a id="a-99"></a>是故今者饥寒穷困。<a id="a-9A"></a>身体憔悴受诸苦恼。<a id="a-9B"></a>王若不能乞丐贫乏。<a id="a-9C"></a>未来之生必当如我饥寒羸劣。<a id="a-9D"></a>彼乞人者其事若此。<a id="a-9E"></a>吾悟斯事是以为福。<a id="a-9F"></a>天法白言。<a id="a-9G"></a>王今不但位胜天下。<a id="a-9H"></a>智慧亦能总御万国。<a id="a-9I"></a>时安息王性甚顽暴。<a id="a-9J"></a>将统四兵伐罽昵吒。<a id="a-9K"></a>罽昵吒王亦即严诫。<a id="a-9L"></a>两阵交战刀剑继起。<a id="a-9M"></a>罽昵吒王寻便获胜。<a id="a-9N"></a>杀安息人凡有九亿。<a id="a-9O"></a>问群臣曰。<a id="a-9P"></a>今我此罪可得灭不。<a id="a-9Q"></a>诸臣答言。<a id="a-9R"></a>大王杀戮凡九亿人。<a id="a-9S"></a>罪既深重云何可灭。<a id="a-9T"></a>时罽昵吒寻置大镬。<a id="a-9U"></a>于七日中煮汤令沸。<a id="a-9V"></a>洄涌腾波炽热焰盛。<a id="a-9W"></a>以一金环置斯汤内。<a id="a-9X"></a>顾问群臣。<a id="a-9Y"></a>谁巧方便能得此环。<a id="a-9Z"></a>时有一臣来应王命。<a id="a-9a"></a>便投冷水随而取之。<a id="a-9b"></a>手无伤烂寻获金环。<a id="a-9c"></a>王告臣曰。<a id="a-9d"></a>我所为罪如彼沸汤。<a id="a-9e"></a>悔必可灭犹冷水处。<a id="a-9f"></a>吾所杀人虽有九亿。<a id="a-9g"></a>其罪重者唯二人半。<a id="a-9h"></a>我当杀时有两贤信。<a id="a-9i"></a>临被形戮称南无佛。<a id="a-9j"></a>而我杀之斯罪深重。<a id="a-9k"></a>其一人者。<a id="a-9l"></a>口言南无未知是佛。<a id="a-9m"></a>为富兰那。<a id="a-9n"></a>我复杀之。<a id="a-9o"></a>故名半人。<a id="a-9p"></a>尔时有一罗汉比丘。<a id="a-9q"></a>见罽昵吒造斯恶业。<a id="a-9r"></a>欲令彼王恐怖悔过。<a id="a-9s"></a>即以神力示其地狱。<a id="a-9t"></a>所谓斫刺剑轮解形。<a id="a-9u"></a>悲叫哀号苦痛难忍。<a id="a-9v"></a>王见是已极大惶怖。<a id="a-9w"></a>心自念曰。<a id="a-9x"></a>我甚愚痴造此罪业。<a id="a-9y"></a>未来必受若斯之苦。<a id="a-9z"></a>若吾先知如是恶报。<a id="a-A0"></a>正使我身支节分解。<a id="a-A1"></a>终不起心加害怨贼。<a id="a-A2"></a>况于善人生一念恶。<a id="a-A3"></a>尔时马鸣即语王言。<a id="a-A4"></a>王能至心听我说法。<a id="a-A5"></a>随顺吾教顶戴受持。<a id="a-A6"></a>令王此罪不入地狱。<a id="a-A7"></a>罽昵吒言。<a id="a-A8"></a>善哉受教。<a id="a-A9"></a>于是马鸣广为彼王说清净法。<a id="a-AA"></a>令其重罪渐得微薄。<a id="a-AB"></a>复有一医名曰遮勒。<a id="a-AC"></a>善解方药聪敏多闻。<a id="a-AD"></a>利智辩才慈和仁爱。<a id="a-AE"></a>罽昵吒王素闻其名每常推觅。<a id="a-AF"></a>会遇遮勒自诣王宫。<a id="a-AG"></a>王闻医至即作是言。<a id="a-AH"></a>我今善能调和身体。<a id="a-AI"></a>右胁而卧节重饮食。<a id="a-AJ"></a>若斯之者何用医为。<a id="a-AK"></a>遮勒语言。<a id="a-AL"></a>王能如此宜应出家。<a id="a-AM"></a>夫为王者纵情极欲任放身口。<a id="a-AN"></a>今王尚能敛摄防护。<a id="a-AO"></a>何贪斯位久居世间。<a id="a-AP"></a>王闻是已自知理屈。<a id="a-AQ"></a>即召令入共相慰问。<a id="a-AR"></a>医即语言。<a id="a-AS"></a>大王若能信受吾教随顺不逆。<a id="a-AT"></a>当令王身色力充足。<a id="a-AU"></a>饮食消化终无病患。<a id="a-AV"></a>王曰善哉。<a id="a-AW"></a>敬承来教。<a id="a-AX"></a>其后不久。<a id="a-AY"></a>所爱夫人自觉有娠。<a id="a-AZ"></a>满足十月生一男儿。<a id="a-Aa"></a>先已命终从胎倒出。<a id="a-Ab"></a>其母苦痛性命危惙。<a id="a-Ac"></a>从后展转生辄如是。<a id="a-Ad"></a>尔时遮勒入手胎中。<a id="a-Ae"></a>解其儿衣然后乃出。<a id="a-Af"></a>于是母人安隐全济。<a id="a-Ag"></a>医言大王。<a id="a-Ah"></a>自今勿复幸此妇人。<a id="a-Ai"></a>若近之者必当如本。<a id="a-Aj"></a>罽昵吒王淫欲火盛。<a id="a-Ak"></a>不自裁量更幸斯妇。<a id="a-Al"></a>后续生子如前苦毒。<a id="a-Am"></a>时遮勒医始觉五欲过患根本。<a id="a-An"></a>便作是念。<a id="a-Ao"></a>罽昵吒王我躬教诲。<a id="a-Ap"></a>不受吾言致斯众苦。<a id="a-Aq"></a>当知爱欲甚不可乐。<a id="a-Ar"></a>败德丧身莫不由之。<a id="a-As"></a>坏好名闻污辱梵行。<a id="a-At"></a>凡夫迷惑不能舍离。<a id="a-Au"></a>智者了之观如怨贼。<a id="a-Av"></a>我今宜应舍斯恶法。<a id="a-Aw"></a>隐居林薮坐闲念定。<a id="a-Ax"></a>于是辞王出家学道。<a id="a-Ay"></a>高才邈世渊明博达。<a id="a-Az"></a>演宣记论游化世间。<a id="a-B0"></a>复有一臣名摩啅罗。<a id="a-B1"></a>智慧超伦才艺希世。<a id="a-B2"></a>白罽昵吒。<a id="a-B3"></a>大王若能随顺臣教。<a id="a-B4"></a>必当令王威伏四海。<a id="a-B5"></a>一切宗仰八表归德。<a id="a-B6"></a>宜察臣言无令彰露。<a id="a-B7"></a>王曰甚善当如卿言。<a id="a-B8"></a>尔时大臣广集勇将严四种兵。<a id="a-B9"></a>所向皆伏如雹摧草。<a id="a-BA"></a>三海人民咸来臣属。<a id="a-BB"></a>罽昵吒王所乘之马。<a id="a-BC"></a>于路游行足自摧屈。<a id="a-BD"></a>王语之言。<a id="a-BE"></a>我征三海悉已归化。<a id="a-BF"></a>唯有北海未来降伏。<a id="a-BG"></a>若得之者不复相乘。<a id="a-BH"></a>吾事未办如何便尔。<a id="a-BI"></a>尔时群臣闻王此语。<a id="a-BJ"></a>咸共议曰。<a id="a-BK"></a>罽昵吒王贪虐无道。<a id="a-BL"></a>数出征伐劳役人民。<a id="a-BM"></a>不知厌足欲王四海。<a id="a-BN"></a>戍备边远亲戚分离。<a id="a-BO"></a>若斯之苦何时宁息。<a id="a-BP"></a>宜可同心共屏除之。<a id="a-BQ"></a>然后我等乃当快乐。<a id="a-BR"></a>因王病疟以被镇之。<a id="a-BS"></a>人坐其上须臾气绝。<a id="a-BT"></a>由听马鸣说法缘故。<a id="a-BU"></a>生大海中作千头鱼。<a id="a-BV"></a>剑轮回注斩截其首。<a id="a-BW"></a>续复寻生次第更斩。<a id="a-BX"></a>如是展转乃至无量。<a id="a-BY"></a>须臾之间头满大海。<a id="a-BZ"></a>时有罗汉为僧维那。<a id="a-Ba"></a>王即白言。<a id="a-Bb"></a>今此剑轮闻犍椎音即便停止。<a id="a-Bc"></a>于其中间苦痛小息。<a id="a-Bd"></a>唯愿大德垂哀矜愍。<a id="a-Be"></a>若鸣犍椎延令长久。<a id="a-Bf"></a>罗汉愍念为长打之。<a id="a-Bg"></a>过七日已受苦便毕。<a id="a-Bh"></a>而此寺上因彼王故。<a id="a-Bi"></a>次第相传长打犍椎。<a id="a-Bj"></a>至于今日犹故如本。<a id="a-Bk"></a>如是马鸣以大行愿演甘露味。<a id="a-Bl"></a>为罽昵吒王兴大饶益。<a id="a-Bm"></a>其所度脱无量亿人。<a id="a-Bn"></a>所应作已便舍命行。<a id="a-Bo"></a>集其舍利起塔供养。<a id="a-Bp"></a>马鸣菩萨临欲舍命。<a id="a-Bq"></a>告一比丘名曰比罗。<a id="a-Br"></a>长老当知。<a id="a-Bs"></a>佛法纯净能除烦恼垢。<a id="a-Bt"></a>汝宜于后流布供养。<a id="a-Bu"></a>比罗答言。<a id="a-Bv"></a>善哉受教。<a id="a-Bw"></a>从是已后广宣正法。<a id="a-Bx"></a>微妙功德而自庄严。<a id="a-By"></a>巧说言辞智慧渊远。<a id="a-Bz"></a>外道邪论无不摧伏。<a id="a-C0"></a>于南天竺兴大饶益。<a id="a-C1"></a>造无我论足一百偈。<a id="a-C2"></a>此论至处莫不摧靡。<a id="a-C3"></a>譬如金刚所拟斯坏。<a id="a-C4"></a>临当灭时便以法藏付一大士。<a id="a-C5"></a>名曰龙树。<a id="a-C6"></a>然后舍命。<a id="a-C7"></a>龙树于后广为众生流布胜眼。<a id="a-C8"></a>以妙功德用自庄严。<a id="a-C9"></a>天聪奇悟事不再问。<a id="a-CA"></a>建立法幢降伏异道。<a id="a-CB"></a>如是功德不可称说。<a id="a-CC"></a>今当随顺显其因缘。<a id="a-CD"></a>托生初在南天竺国出梵志种大豪贵家。<a id="a-CE"></a>始生之时在于树下。<a id="a-CF"></a>由龙成道因号龙树。<a id="a-CG"></a>少小聪哲才学超世。<a id="a-CH"></a>本童子时处在襁抱闻诸梵志诵四韦陀。<a id="a-CI"></a>其典渊博有四万偈。<a id="a-CJ"></a>偈各满足三十二字。<a id="a-CK"></a>皆即照了达其句味。<a id="a-CL"></a>弱冠驰名擅步诸国。<a id="a-CM"></a>天文地理星纬图谶。<a id="a-CN"></a>及余道术无不综练。<a id="a-CO"></a>有友三人天姿奇秀。<a id="a-CP"></a>相与议曰。<a id="a-CQ"></a>天下理义开悟神明。<a id="a-CR"></a>开发幽旨增长智慧。<a id="a-CS"></a>若斯之事吾等悉达。<a id="a-CT"></a>更以何方而自娱乐。<a id="a-CU"></a>复作是言。<a id="a-CV"></a>世间唯有追求好色。<a id="a-CW"></a>纵情极欲最是一生上妙快乐。<a id="a-CX"></a>然梵志道势非自在。<a id="a-CY"></a>不为奇策斯乐难办。<a id="a-CZ"></a>宜可共求隐身之药。<a id="a-Ca"></a>事若得果此愿必就。<a id="a-Cb"></a>咸曰善哉。<a id="a-Cc"></a>斯言为快。<a id="a-Cd"></a>即至术家求隐身法。<a id="a-Ce"></a>术师念曰。<a id="a-Cf"></a>此四梵志才智高远。<a id="a-Cg"></a>生大憍慢草芥群生。<a id="a-Ch"></a>今以术故屈辱就我。<a id="a-Ci"></a>然此人辈研穷博达。<a id="a-Cj"></a>所不知者唯此贱法。<a id="a-Ck"></a>若授其方则永见弃。<a id="a-Cl"></a>且与彼药使不知之。<a id="a-Cm"></a>药尽必来师咨可久。<a id="a-Cn"></a>即便各授青药一丸。<a id="a-Co"></a>而告之曰。<a id="a-Cp"></a>汝持此药以水磨之用涂眼睑。<a id="a-Cq"></a>形当自隐。<a id="a-Cr"></a>寻受师教各磨此药。<a id="a-Cs"></a>龙树闻香即便识之。<a id="a-Ct"></a>分数多少锱铢无失。<a id="a-Cu"></a>还向其师具陈斯事。<a id="a-Cv"></a>此药满足有七十种。<a id="a-Cw"></a>名字两数皆如其方。<a id="a-Cx"></a>师闻惊愕问其所由。<a id="a-Cy"></a>龙树答言。<a id="a-Cz"></a>大师当知。<a id="a-D0"></a>一切诸药自有气分。<a id="a-D1"></a>因此知之何足为快。<a id="a-D2"></a>师闻其言叹未曾有。<a id="a-D3"></a>即作是念。<a id="a-D4"></a>若此人者闻之犹难。<a id="a-D5"></a>况我亲遇而惜斯术。<a id="a-D6"></a>即以其法具授四人。<a id="a-D7"></a>四人依方和合此药自翳其身。<a id="a-D8"></a>游行自在即共相将入王后宫。<a id="a-D9"></a>宫中美人皆被侵掠。<a id="a-DA"></a>百余日后怀妊者众。<a id="a-DB"></a>寻往白王庶免罪咎。<a id="a-DC"></a>王闻是已心甚不悦。<a id="a-DD"></a>此何不祥为快乃尔。<a id="a-DE"></a>召诸智臣共谋斯事。<a id="a-DF"></a>时有一臣即白王言。<a id="a-DG"></a>凡此之事应有二种。<a id="a-DH"></a>一是鬼魅。<a id="a-DI"></a>二是方术。<a id="a-DJ"></a>可以细土置诸门中。<a id="a-DK"></a>令人守卫断往来者。<a id="a-DL"></a>若是方术。<a id="a-DM"></a>其迹自现。<a id="a-DN"></a>设是鬼魅。<a id="a-DO"></a>入必无迹。<a id="a-DP"></a>人可兵除。<a id="a-DQ"></a>鬼当咒灭。<a id="a-DR"></a>王用其计备法为之。<a id="a-DS"></a>见四人迹从门而入。<a id="a-DT"></a>时防卫者骤以闻王。<a id="a-DU"></a>王将勇士凡数百人。<a id="a-DV"></a>挥刀空中斩三人首。<a id="a-DW"></a>近王七尺刀所不至。<a id="a-DX"></a>龙树敛身依王而立。<a id="a-DY"></a>于是始悟欲为苦本。<a id="a-DZ"></a>败德危身污辱梵行。<a id="a-Da"></a>即自誓曰。<a id="a-Db"></a>我若得脱免斯厄难。<a id="a-Dc"></a>当诣沙门受出家法。<a id="a-Dd"></a>既出入山至一佛塔。<a id="a-De"></a>舍离欲爱出家为道。<a id="a-Df"></a>于九十日诵阎浮提所有经论皆悉通达。<a id="a-Dg"></a>更求异典都无得处。<a id="a-Dh"></a>遂向雪山见一比丘。<a id="a-Di"></a>以摩诃衍而授与之。<a id="a-Dj"></a>读诵爱乐恭敬供养。<a id="a-Dk"></a>虽达实义未获道证。<a id="a-Dl"></a>辩才无尽善能言论。<a id="a-Dm"></a>外道异学沙门义士。<a id="a-Dn"></a>咸皆摧伏请为师范。<a id="a-Do"></a>即便自谓一切智人。<a id="a-Dp"></a>心生憍慢甚大贡高。<a id="a-Dq"></a>便欲往从瞿昙门入。<a id="a-Dr"></a>尔时门神告龙树曰。<a id="a-Ds"></a>今汝智慧犹如蚊虻。<a id="a-Dt"></a>比于如来非言能辩。<a id="a-Du"></a>无异萤火齐辉日月。<a id="a-Dv"></a>以须弥山等葶苈子。<a id="a-Dw"></a>我观仁者非一切智。<a id="a-Dx"></a>云何欲从此门而入。<a id="a-Dy"></a>闻是语已赧然有愧。<a id="a-Dz"></a>时有弟子白龙树言。<a id="a-E0"></a>师恒自谓一切智人今来屈辱为佛弟子。<a id="a-E1"></a>弟子之法咨承于师。<a id="a-E2"></a>咨承不足非一切智。<a id="a-E3"></a>于时龙树辞穷情屈。<a id="a-E4"></a>心自念言。<a id="a-E5"></a>世界法中津涂无量。<a id="a-E6"></a>佛经虽妙句义未尽。<a id="a-E7"></a>我今宜可更敷演之开悟后学饶益众生。<a id="a-E8"></a>作是念已便欲为之立师教诫更造衣服。<a id="a-E9"></a>令附佛法而少不同欲除众情示不受学。<a id="a-EA"></a>选择良日便欲成建独处静室水精房中。<a id="a-EB"></a>大龙菩萨愍其若此。<a id="a-EC"></a>即以神力接入大海。<a id="a-ED"></a>至其宫殿开七宝函。<a id="a-EE"></a>以诸方等深奥经典。<a id="a-EF"></a>无量妙法授与龙树。<a id="a-EG"></a>九十日中通解甚多。<a id="a-EH"></a>其心深入体得实利。<a id="a-EI"></a>龙知心念而问之言。<a id="a-EJ"></a>汝今看经为遍未耶龙树答言。<a id="a-EK"></a>汝经无量不可得尽。<a id="a-EL"></a>我所读者足满十倍过阎浮提。<a id="a-EM"></a>龙王语言。<a id="a-EN"></a>忉利天上释提桓因所有经典。<a id="a-EO"></a>倍过此宫百千万倍。<a id="a-EP"></a>诸处此比不可称数。<a id="a-EQ"></a>尔时龙树既得诸经。<a id="a-ER"></a>豁然通达善解一相。<a id="a-ES"></a>深入无生二忍具足。<a id="a-ET"></a>龙知悟道还送出宫。<a id="a-EU"></a>时南天竺王甚邪见。<a id="a-EV"></a>承事外道毁谤正法。<a id="a-EW"></a>龙树菩萨为化彼故。<a id="a-EX"></a>躬持赤幡在王前行。<a id="a-EY"></a>经历七年。<a id="a-EZ"></a>王始怪问。<a id="a-Ea"></a>汝是何人在吾前行。<a id="a-Eb"></a>答曰。<a id="a-Ec"></a>我是一切智人。<a id="a-Ed"></a>王闻是已甚大惊愕而问之言。<a id="a-Ee"></a>一切智人甚为希有。<a id="a-Ef"></a>汝自言是何以取验。<a id="a-Eg"></a>龙树答曰王欲知者宜当见问。<a id="a-Eh"></a>既说之后乃可证知。<a id="a-Ei"></a>王闻是语便作是念。<a id="a-Ej"></a>我为智主大论议师。<a id="a-Ek"></a>问之能屈未足为奇。<a id="a-El"></a>脱不如彼所损甚多。<a id="a-Em"></a>默然无言亦复非理。<a id="a-En"></a>如是思惟良久不决。<a id="a-Eo"></a>事既穷迫俯仰问之。<a id="a-Ep"></a>诸天今者为何所作。<a id="a-Eq"></a>答言大王。<a id="a-Er"></a>天今正与阿修罗战。<a id="a-Es"></a>王既闻已譬如人噎。<a id="a-Et"></a>既不得吐又不得出。<a id="a-Eu"></a>设非其言无以为证。<a id="a-Ev"></a>欲纳彼说事又难明。<a id="a-Ew"></a>龙树复言。<a id="a-Ex"></a>此非虚论。<a id="a-Ey"></a>王且待之须臾当验。<a id="a-Ez"></a>语讫空中刀剑飞下。<a id="a-F0"></a>长戟短兵相继而落。<a id="a-F1"></a>王复语言。<a id="a-F2"></a>干戈矛槊虽为战器。<a id="a-F3"></a>何必是天阿修罗也。<a id="a-F4"></a>龙树答曰。<a id="a-F5"></a>虽若虚言当验以实。<a id="a-F6"></a>作是语已修罗耳鼻从空而下。<a id="a-F7"></a>王始惊悟稽首为礼。<a id="a-F8"></a>恭敬尊重受其道化。<a id="a-F9"></a>尔时殿。<a id="a-FA"></a>上万婆罗门。<a id="a-FB"></a>见其神德叹未曾有。<a id="a-FC"></a>剃除须发而就出家。<a id="a-FD"></a>时诸外道闻是事已悉来云集含怒怀嫉求竞言辩。<a id="a-FE"></a>于是龙树以大智慧方便言辞。<a id="a-FF"></a>与诸外道广共论义。<a id="a-FG"></a>其愚短者一言便屈。<a id="a-FH"></a>小有聪慧极至二日。<a id="a-FI"></a>辞理俱尽。<a id="a-FJ"></a>皆悉摧伏剃除须发就其出家。<a id="a-FK"></a>如是所度无量邪道。<a id="a-FL"></a>王家常送十车衣钵。<a id="a-FM"></a>终竟一月皆悉都尽。<a id="a-FN"></a>如是展转乃至无数。<a id="a-FO"></a>广开分别摩诃衍义。<a id="a-FP"></a>造优波提舍十有万偈。<a id="a-FQ"></a>庄严佛道。<a id="a-FR"></a>大慈方便如是等论。<a id="a-FS"></a>各五千偈。<a id="a-FT"></a>令摩诃衍光宣于世。<a id="a-FU"></a>造无畏论满十万偈。<a id="a-FV"></a>中论出于无畏部中。<a id="a-FW"></a>凡五百偈。<a id="a-FX"></a>其所敷演义味深邃。<a id="a-FY"></a>摧伏一切外道胜幢。<a id="a-FZ"></a>时天竺国有婆罗门。<a id="a-Fa"></a>邪见炽盛善知咒术。<a id="a-Fb"></a>欲以己能竞名龙树。<a id="a-Fc"></a>白彼王言。<a id="a-Fd"></a>唯愿大王。<a id="a-Fe"></a>垂哀听我与此沙门诤捔道力。<a id="a-Ff"></a>若彼胜我我当属之。<a id="a-Fg"></a>我若胜彼当见属我。<a id="a-Fh"></a>王言大德。<a id="a-Fi"></a>汝甚愚痴。<a id="a-Fj"></a>此菩萨者。<a id="a-Fk"></a>明同日月智齐众圣。<a id="a-Fl"></a>汝今庸劣岂可为比。<a id="a-Fm"></a>欲以藕丝悬须弥山。<a id="a-Fn"></a>牛迹之水等量大海。<a id="a-Fo"></a>我今观仁亦复如是。<a id="a-Fp"></a>幸自思惟无亏高德。<a id="a-Fq"></a>婆罗门言。<a id="a-Fr"></a>王为智人一切瞻仰。<a id="a-Fs"></a>犹如日月莫不观察。<a id="a-Ft"></a>吾言虚实宜以理验。<a id="a-Fu"></a>大王云何逆见陵蔑。<a id="a-Fv"></a>尔时彼王见其至意。<a id="a-Fw"></a>严驾往请龙树菩萨。<a id="a-Fx"></a>清旦俱集正德殿上。<a id="a-Fy"></a>时婆罗门即以咒力。<a id="a-Fz"></a>化作大池广长清净。<a id="a-G0"></a>池中出生千叶莲华。<a id="a-G1"></a>自坐其上语龙树曰。<a id="a-G2"></a>汝处于地类同畜生。<a id="a-G3"></a>我居花上智慧清净。<a id="a-G4"></a>宁敢与吾抗言议论。<a id="a-G5"></a>尔时龙树复以咒力化为白象。<a id="a-G6"></a>象有六牙金银校络。<a id="a-G7"></a>徐行诣池趣其花座。<a id="a-G8"></a>以鼻绞拔高举掷地。<a id="a-G9"></a>时婆罗门伤背委困。<a id="a-GA"></a>即便摧伏归命龙树。<a id="a-GB"></a>我甚顽嚚犯逆大师。<a id="a-GC"></a>唯愿愍哀听吾悔过。<a id="a-GD"></a>龙树慈矜度令出家。<a id="a-GE"></a>是时有一小乘法师。<a id="a-GF"></a>见其高明常怀忿嫉。<a id="a-GG"></a>龙树菩萨所作已办将去此土。<a id="a-GH"></a>问法师言。<a id="a-GI"></a>汝今乐我久住世不。<a id="a-GJ"></a>答曰仁者。<a id="a-GK"></a>实不愿也。<a id="a-GL"></a>即入闲室经日不现。<a id="a-GM"></a>弟子咸快破户看之。<a id="a-GN"></a>遂见其师蝉蜕而去。<a id="a-GO"></a>天竺诸国并为立庙。<a id="a-GP"></a>种种供养敬事如佛。</p>
 </body>
</html>