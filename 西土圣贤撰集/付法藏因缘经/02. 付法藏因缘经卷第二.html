<!doctype html>
<html id="z3IBWJ51Fi" data-ver="674">
 <head>
  <meta charset="utf-8">
  <meta author="吉迦夜">
  <meta author="昙曜">
  <meta library="龙藏">
  <meta catalog="西土圣贤撰集">
  <meta period="后魏">
 </head>
 <body>
  <h1 id="a1">付法藏因缘经卷第二</h1>
  <p id="a2">摩诃迦葉垂涅槃时。<a id="a-3"></a>以最胜法付嘱阿难。<a id="a-4"></a>而作是言。<a id="a-5"></a>长老当知。<a id="a-6"></a>昔婆伽婆以法付我。<a id="a-7"></a>我年老朽将欲涅槃。<a id="a-8"></a>世间胜眼今欲相付。<a id="a-9"></a>汝可精勤守护斯法。<a id="a-A"></a>阿难曰诺唯然受教。<a id="a-B"></a>于是阿难演畅妙法化诸众生。<a id="a-C"></a>然其宿世有大功德。<a id="a-D"></a>智慧渊广多闻博达。<a id="a-E"></a>佛所咨嗟总持第一。<a id="a-F"></a>悉能听受诸佛法藏。<a id="a-G"></a>如大巨海百川斯纳。<a id="a-H"></a>名称高远众所知识。<a id="a-I"></a>如是功德不可穷尽。<a id="a-J"></a>我当随顺说其因缘。<a id="a-K"></a>乃往古世阿僧祇劫定光如来时为沙门畜一沙弥。<a id="a-L"></a>常令读诵日夜诫敕无有休废。<a id="a-M"></a>若经少阙即便呵责。<a id="a-N"></a>时此沙弥为师乞食。<a id="a-O"></a>若少稽留经不充限。<a id="a-P"></a>极为其师之所骂辱。<a id="a-Q"></a>于是沙弥甚为愁恼。<a id="a-R"></a>为师乞食且诵且行。<a id="a-S"></a>时有长者怪而问之。<a id="a-T"></a>沙弥答曰。<a id="a-U"></a>吾师严峻令我诵习。<a id="a-V"></a>乞食稽留则不充限。<a id="a-W"></a>以是事故每行读诵。<a id="a-X"></a>长者答言。<a id="a-Y"></a>勿生忧恼。<a id="a-Z"></a>徒今以后常相供给。<a id="a-a"></a>宜当精勤诵习经典。<a id="a-b"></a>时此沙弥不复行乞。<a id="a-c"></a>专心诵读。<a id="a-d"></a>从此以后经常充足。<a id="a-e"></a>尔时沙弥即世尊是。<a id="a-f"></a>施食长者阿难是也。<a id="a-g"></a>以斯福缘。<a id="a-h"></a>阿难比丘智慧深妙。<a id="a-i"></a>总持强识多闻弘广。<a id="a-j"></a>不可称记。<a id="a-k"></a>至婆伽婆成无上道。<a id="a-l"></a>宣畅妙法化诸众生。<a id="a-m"></a>于是阿难即自思惟。<a id="a-n"></a>世间牢狱不可爱乐。<a id="a-o"></a>五欲如幻无有坚实。<a id="a-p"></a>甚可畏恶过于毒蛇。<a id="a-q"></a>盛年勇壮颜容姿美。<a id="a-r"></a>悉为老病之所残害。<a id="a-s"></a>无常迅驶如暴河流。<a id="a-t"></a>吞灭一切恩爱集会。<a id="a-u"></a>古昔诸王威德自在。<a id="a-v"></a>为无常风之所吹坏。<a id="a-w"></a>忧悲衰恼众苦相续。<a id="a-x"></a>爱罗刹女常欺众生。<a id="a-y"></a>我当云何得免斯难。<a id="a-z"></a>复作是念。<a id="a-10"></a>如来世尊神智超世。<a id="a-11"></a>本从释氏出家学道。<a id="a-12"></a>我今应当往为弟子。<a id="a-13"></a>即至佛所求哀出家。<a id="a-14"></a>佛言善来。<a id="a-15"></a>便成沙门。<a id="a-16"></a>尔时如来即为说法。<a id="a-17"></a>所谓施论戒论生天之论。<a id="a-18"></a>欲为不净出要最善。<a id="a-19"></a>意即开解成须陀洹。<a id="a-1A"></a>佛于后时心念侍者时憍陈如即往佛所求为给侍。<a id="a-1B"></a>佛言憍陈如。<a id="a-1C"></a>汝年老迈须人瞻视。<a id="a-1D"></a>云何为我而作给侍。<a id="a-1E"></a>如是五百大弟子。<a id="a-1F"></a>咸至佛所求为侍者。<a id="a-1G"></a>皆不听许。<a id="a-1H"></a>礼佛而退。<a id="a-1I"></a>时目揵连以他心智观如来心在阿难所。<a id="a-1J"></a>如日初出光照西壁。<a id="a-1K"></a>与诸比丘告阿难曰。<a id="a-1L"></a>佛须仁者以为给侍。<a id="a-1M"></a>宜可速往礼觐胜觉。<a id="a-1N"></a>阿难白言。<a id="a-1O"></a>如来威德犹如大龙。<a id="a-1P"></a>今我秽弱不敢奉命。<a id="a-1Q"></a>诸比丘言。<a id="a-1R"></a>阿难当知世尊专心唯在仁者。<a id="a-1S"></a>当速奉觐不宜久停。<a id="a-1T"></a>阿难敬诺。<a id="a-1U"></a>即求三愿。<a id="a-1V"></a>如来故衣愿勿与我。<a id="a-1W"></a>所有遗食愿赐余人。<a id="a-1X"></a>进现时节随我裁量。<a id="a-1Y"></a>三愿若遂乃当受教。<a id="a-1Z"></a>时诸比丘往世尊所。<a id="a-1a"></a>稽首作礼具陈上事。<a id="a-1b"></a>如来叹曰。<a id="a-1c"></a>善哉阿难。<a id="a-1d"></a>有大智慧善知时宜。<a id="a-1e"></a>不但今日久远亦然。<a id="a-1f"></a>汝等善听。<a id="a-1g"></a>吾当宣说。<a id="a-1h"></a>乃往过去阿僧祇劫。<a id="a-1i"></a>有王治世住婆翅城。<a id="a-1j"></a>于此城中有婆罗门名俱楼陀。<a id="a-1k"></a>聪明博达天才超世。<a id="a-1l"></a>国人居士皆悉宗敬。<a id="a-1m"></a>多饶财宝百千万亿。<a id="a-1n"></a>无子绍继每怀忧恼。<a id="a-1o"></a>请祈诸天经十二年。<a id="a-1p"></a>最大夫人便觉有娠。<a id="a-1q"></a>日月已满生一男儿。<a id="a-1r"></a>身紫金色颜貌端正。<a id="a-1s"></a>相师占曰。<a id="a-1t"></a>福德此子。<a id="a-1u"></a>即为立字号曰大施。<a id="a-1v"></a>年渐长大求父出游。<a id="a-1w"></a>父即敕令严治道路。<a id="a-1x"></a>烧香散花作众伎乐。<a id="a-1y"></a>大施于是出外游观。<a id="a-1z"></a>即于前路见有乞人。<a id="a-20"></a>着弊坏衣卑言求哀。<a id="a-21"></a>大施问曰。<a id="a-22"></a>何故若此。<a id="a-23"></a>乞人答言。<a id="a-24"></a>我本孤贫病苦所逼。<a id="a-25"></a>身命既切是故行乞。<a id="a-26"></a>大施闻之惨然叹曰。<a id="a-27"></a>群生之类一何可愍。<a id="a-28"></a>愚痴蔽心沉没五欲。<a id="a-29"></a>为老病死之所恼害。<a id="a-2A"></a>方于其中坦然快乐。<a id="a-2B"></a>不修善业受斯恶果。<a id="a-2C"></a>怪哉大崄甚可怖畏。<a id="a-2D"></a>小复前行。<a id="a-2E"></a>见有屠猎罗罥飞鸟。<a id="a-2F"></a>耕垦鱼捕多所伤害。<a id="a-2G"></a>大施问言。<a id="a-2H"></a>何故若此。<a id="a-2I"></a>诸人答曰。<a id="a-2J"></a>我祖父来素为斯业。<a id="a-2K"></a>仰此济命兼供王役。<a id="a-2L"></a>一旦舍之便当贫乏。<a id="a-2M"></a>大施闻之益增伤感。<a id="a-2N"></a>便自思惟兴大悲意。<a id="a-2O"></a>哀哉众生愚无慧目。<a id="a-2P"></a>久积罪业贫穷羸劣。<a id="a-2Q"></a>处大黑闇甚可怖畏。<a id="a-2R"></a>今复更造如斯恶业。<a id="a-2S"></a>杀害众生断他爱命。<a id="a-2T"></a>恶业增长不善滋息。<a id="a-2U"></a>轮回五道何由得出。<a id="a-2V"></a>我今宜当方便救护。<a id="a-2W"></a>生死恼热为作清凉。<a id="a-2X"></a>作是念已即入大海。<a id="a-2Y"></a>诣龙王宫求如意珠。<a id="a-2Z"></a>见一金城光明赫奕。<a id="a-2a"></a>毒蛇围绕不可得近。<a id="a-2b"></a>即入慈定履上而过。<a id="a-2c"></a>龙王出迎礼拜恭敬。<a id="a-2d"></a>相慰问已俱共入宫。<a id="a-2e"></a>问言仁者。<a id="a-2f"></a>何故至此。<a id="a-2g"></a>大施答曰。<a id="a-2h"></a>阎浮提人为贫穷故极多伤害。<a id="a-2i"></a>命终必当生三恶道。<a id="a-2j"></a>我愍彼故历崄来此。<a id="a-2k"></a>求如意珠欲免其苦。<a id="a-2l"></a>愿见遗给利益众生。<a id="a-2m"></a>龙王曰善。<a id="a-2n"></a>不违来教。<a id="a-2o"></a>愿少留停为我说法。<a id="a-2p"></a>大施许之。<a id="a-2q"></a>住经四月。<a id="a-2r"></a>演畅诸法名字本末。<a id="a-2s"></a>次第随顺解其句味。<a id="a-2t"></a>龙王至心听受思惟。<a id="a-2u"></a>问讯起居甚得时宜。<a id="a-2v"></a>进现时节而自裁量。<a id="a-2w"></a>过四月已大施辞退。<a id="a-2x"></a>龙解髻珠而用与之。<a id="a-2y"></a>因发誓曰。<a id="a-2z"></a>大士慈悲甚极弘广。<a id="a-30"></a>必当得成自然正觉。<a id="a-31"></a>愿我得为多闻弟子。<a id="a-32"></a>于是大施以如意珠雨众七宝。<a id="a-33"></a>阎浮提人皆悉安乐。<a id="a-34"></a>修行十善命终生天。<a id="a-35"></a>比丘当知。<a id="a-36"></a>尔时大施即吾身是。<a id="a-37"></a>彼时龙王阿难是也。<a id="a-38"></a>在龙王中尚知时宜。<a id="a-39"></a>况于今者而不通达。<a id="a-3A"></a>于是阿难给侍如来。<a id="a-3B"></a>善能随顺。<a id="a-3C"></a>闻持法藏初无漏失。<a id="a-3D"></a>逮及世尊于双树林垂般涅槃。<a id="a-3E"></a>问憍陈如阿难所在。<a id="a-3F"></a>答言。<a id="a-3G"></a>今在娑罗林外为诸魔众之所娆乱。<a id="a-3H"></a>深入邪网甚大苦恼。<a id="a-3I"></a>除佛如来无能救护。<a id="a-3J"></a>文殊师利白佛言。<a id="a-3K"></a>世尊。<a id="a-3L"></a>此大众中有诸菩萨。<a id="a-3M"></a>于无量劫发菩提心。<a id="a-3N"></a>久修愿行得不退转。<a id="a-3O"></a>如是等比。<a id="a-3P"></a>善能受持诸佛法藏。<a id="a-3Q"></a>何缘顾问阿难所在。<a id="a-3R"></a>佛告文殊。<a id="a-3S"></a>阿难比丘事我来久。<a id="a-3T"></a>初无过咎。<a id="a-3U"></a>具足成就不可思议。<a id="a-3V"></a>所闻之法善能受持。<a id="a-3W"></a>譬如泻水置之异器。<a id="a-3X"></a>为诸众生所共瞻仰。<a id="a-3Y"></a>是故我问阿难所在。<a id="a-3Z"></a>今去此会十二由旬。<a id="a-3a"></a>为诸魔众之所恼乱。<a id="a-3b"></a>汝持我咒往彼解之。<a id="a-3c"></a>文殊师利即至魔所说陀罗尼。<a id="a-3d"></a>魔闻是已即放阿难。<a id="a-3e"></a>与文殊俱来至佛所。<a id="a-3f"></a>稽首礼敬却坐一面。<a id="a-3g"></a>尔时世尊于中后夜入般涅槃。<a id="a-3h"></a>一切天人大设供养。<a id="a-3i"></a>氎缠阇毗。<a id="a-3j"></a>其事都讫。<a id="a-3k"></a>摩诃迦葉与诸罗汉。<a id="a-3l"></a>于王舍城欲集世眼。<a id="a-3m"></a>阿难尔时犹在学地。<a id="a-3n"></a>以漏未尽不豫圣众。<a id="a-3o"></a>时有比丘名婆阇弗。<a id="a-3p"></a>即以偈颂而觉悟之。</p>
  <p id="a3q">胜哉多闻士　　安静林树间</p>
  <p id="a3r">当观一切法　　虚伪不坚牢</p>
  <p id="a3s">生死多过患　　涅槃最清凉</p>
  <p id="a3t">瞿昙子宜应　　勤修无漏行</p>
  <p id="a3u">如是当不久　　必受第一乐</p>
  <p id="a3v">阿难闻已竟夜经行。<a id="a-3w"></a>虽加勒苦不得罗汉。<a id="a-3x"></a>身体疲懈便欲眠息。<a id="a-3y"></a>头未至枕得无著果。<a id="a-3z"></a>三明无碍六通清彻。<a id="a-40"></a>即便飞往宾钵罗窟。<a id="a-41"></a>在门外立而说偈言。</p>
  <p id="a42">多闻辩才　　给侍正觉　　瞿昙阿难</p>
  <p id="a43">今在门外</p>
  <p id="a44">尔时迦葉说偈答曰。</p>
  <p id="a45">汝若尽众苦　　弃舍烦恼担</p>
  <p id="a46">宜应现神身　　令众咸证知</p>
  <p id="a47">于是阿难即以神通从石壁入。<a id="a-48"></a>礼众僧足随次而坐。<a id="a-49"></a>受迦葉命演集胜眼。<a id="a-4A"></a>乃至迦葉入涅槃时。<a id="a-4B"></a>共阿阇世王至鸡足山。<a id="a-4C"></a>烧香散华赞叹供养。<a id="a-4D"></a>王言仁者。<a id="a-4E"></a>如来迦葉入般涅槃。<a id="a-4F"></a>自我多殃悉不睹见。<a id="a-4G"></a>尊若灭度唯愿垂告。<a id="a-4H"></a>阿难曰善。<a id="a-4I"></a>敬承来教。<a id="a-4J"></a>于是游行宣畅妙法。<a id="a-4K"></a>化诸众生皆令度脱。<a id="a-4L"></a>最后至一竹林之中。<a id="a-4M"></a>闻有比丘诵法句偈。</p>
  <p id="a4N">若人生百岁　　不见水老鹤</p>
  <p id="a4O">不如生一日　　而得睹见之</p>
  <p id="a4P">阿难闻已惨然而叹。<a id="a-4Q"></a>世间眼灭何其速哉。<a id="a-4R"></a>烦恼诸恶如何便起。<a id="a-4S"></a>违返圣教自生妄想。<a id="a-4T"></a>无有慧明常处痴闇。<a id="a-4U"></a>永当流转生死大海。<a id="a-4V"></a>为老病死之所恼逼。<a id="a-4W"></a>便语比丘。<a id="a-4X"></a>此非佛语不可修行。<a id="a-4Y"></a>汝今当知。<a id="a-4Z"></a>二人谤佛。<a id="a-4a"></a>一虽多闻而生邪见。<a id="a-4b"></a>二不解深义颠倒妄说。<a id="a-4c"></a>有此二法为自毁伤。<a id="a-4d"></a>不能令人离三恶道。<a id="a-4e"></a>汝今当听。<a id="a-4f"></a>我演佛偈。</p>
  <p id="a4g">若人生百岁　　不解生灭法</p>
  <p id="a4h">不如生一日　　而得解了之</p>
  <p id="a4i">尔时比丘即向其师说阿难语。<a id="a-4j"></a>师告之曰。<a id="a-4k"></a>阿难老朽智慧衰劣。<a id="a-4l"></a>言多错谬不可信矣。<a id="a-4m"></a>汝今但当如前而诵。<a id="a-4n"></a>阿难后时闻彼比丘在竹林下犹诵前偈即问其意。<a id="a-4o"></a>答言尊者。<a id="a-4p"></a>吾师告我。<a id="a-4q"></a>阿难老朽言多虚妄。<a id="a-4r"></a>汝今但当依前诵习。<a id="a-4s"></a>阿难思惟。<a id="a-4t"></a>彼轻我言或受余教。<a id="a-4u"></a>即入三昧。<a id="a-4v"></a>推求胜德。<a id="a-4w"></a>不见有人能回彼意。<a id="a-4x"></a>便作是言。<a id="a-4y"></a>异哉无常甚大雄猛散坏。<a id="a-4z"></a>如是无量贤圣。<a id="a-50"></a>令诸世间皆悉空旷。<a id="a-51"></a>常处黑闇怖畏中行。<a id="a-52"></a>邪见炽盛。<a id="a-53"></a>不善增长。<a id="a-54"></a>诽谤如来断绝正教。<a id="a-55"></a>永当沉没生死大河。<a id="a-56"></a>开恶趣门闭人天路。<a id="a-57"></a>于无量劫受诸苦恼。<a id="a-58"></a>哀哉世间深可矜愍。<a id="a-59"></a>今此比丘我躬为说。<a id="a-5A"></a>返纳邪言不受吾教。<a id="a-5B"></a>我当向谁说如斯事。<a id="a-5C"></a>世间众苦不可愿乐。<a id="a-5D"></a>此身不坚腐败危脆。<a id="a-5E"></a>犹如聚沫须臾变灭。<a id="a-5F"></a>端政容貌甚可爱着。<a id="a-5G"></a>衰老既至将安所在。<a id="a-5H"></a>覆以薄皮谓为严饰。<a id="a-5I"></a>脓血内流恶露不净。<a id="a-5J"></a>有为无常甚大迅速。<a id="a-5K"></a>一视息顷四百生灭。<a id="a-5L"></a>譬如虚空震雷起云暴风卒起寻便散灭。<a id="a-5M"></a>五欲不坚亦复如是。<a id="a-5N"></a>共相恩爱安隐快乐。<a id="a-5O"></a>无常既至谁有存者。<a id="a-5P"></a>世间众苦甚难久居。<a id="a-5Q"></a>我于今日宜入涅槃。<a id="a-5R"></a>又吾大师及同梵行。<a id="a-5S"></a>如是之等皆悉灭度。<a id="a-5T"></a>我于今者岂宜久停。<a id="a-5U"></a>复作是念。<a id="a-5V"></a>阿阇世王与吾有要。<a id="a-5W"></a>我宜应当至彼语之。<a id="a-5X"></a>即诣王宫告守门者。<a id="a-5Y"></a>为我白王。<a id="a-5Z"></a>阿难在外。<a id="a-5a"></a>将欲涅槃故来相见。<a id="a-5b"></a>门人答曰。<a id="a-5c"></a>王今眠睡。<a id="a-5d"></a>若觉悟者罪我不少。<a id="a-5e"></a>阿难语言。<a id="a-5f"></a>王若觉者宜可为我具宣斯意。<a id="a-5g"></a>阿阇世王梦盖茎折。<a id="a-5h"></a>即便惊悟。<a id="a-5i"></a>门人向王具宣上事。<a id="a-5j"></a>王闻是已闷绝躄地。<a id="a-5k"></a>冷水洒面良久乃稣。<a id="a-5l"></a>发声号哭哀动天地。<a id="a-5m"></a>椎胸叫唤生大忧苦。<a id="a-5n"></a>而作是言。<a id="a-5o"></a>呜呼怪哉世间眼灭。<a id="a-5p"></a>三界苦恼谁当免济。<a id="a-5q"></a>昔日世尊慈悲深厚。<a id="a-5r"></a>为诸众生作大依止。<a id="a-5s"></a>自入涅槃世间孤露。<a id="a-5t"></a>摩诃迦葉有大名称。<a id="a-5u"></a>次补如来演法教化。<a id="a-5v"></a>而复灭度法转衰损。<a id="a-5w"></a>瞻仰阿难犹如日月。<a id="a-5x"></a>今入涅槃更何恃怙。<a id="a-5y"></a>法水清净洗涤尘劳。<a id="a-5z"></a>谁复颁宣饶益一切。<a id="a-60"></a>是诸众生常有渴爱。<a id="a-61"></a>谁澍法雨充足之者。<a id="a-62"></a>三界群生永当流转。<a id="a-63"></a>受诸苦恼何有穷竟。<a id="a-64"></a>魔王欢喜大得眷属。<a id="a-65"></a>善法渐尽诸恶炽盛。<a id="a-66"></a>即问门人阿难所在。<a id="a-67"></a>园神白王。<a id="a-68"></a>向毗舍离。<a id="a-69"></a>即严四兵往恒河侧。<a id="a-6A"></a>阿难乘船在河中流。<a id="a-6B"></a>王即直进稽首白言。<a id="a-6C"></a>三界明灯已弃我去。<a id="a-6D"></a>今相凭仰愿勿涅槃。<a id="a-6E"></a>阿难默然而不许可。<a id="a-6F"></a>于时大地六种震动。<a id="a-6G"></a>时雪山中有五百仙人见斯相已咸作是念。<a id="a-6H"></a>以何因缘有此异相观见阿难将欲灭度。<a id="a-6I"></a>即便飞空往诣其所。<a id="a-6J"></a>稽首作礼求哀出家。<a id="a-6K"></a>即化恒河变成金地。<a id="a-6L"></a>为诸仙人如应说法。<a id="a-6M"></a>须发自落成阿罗汉。<a id="a-6N"></a>咸悉俱时入般涅槃。<a id="a-6O"></a>阿难念曰。<a id="a-6P"></a>佛记罽宾当有比丘名摩田提。<a id="a-6Q"></a>于彼国土流布法眼。<a id="a-6R"></a>即便以法付摩田提。<a id="a-6S"></a>踊身虚空作十八变。<a id="a-6T"></a>入风奋迅三昧。<a id="a-6U"></a>分身为四分。<a id="a-6V"></a>一分向忉利天与释提桓因。<a id="a-6W"></a>一分与大海娑伽龙王。<a id="a-6X"></a>一分与彼毗舍离子。<a id="a-6Y"></a>一分授与阿阇世王。<a id="a-6Z"></a>如是四处各起宝塔。<a id="a-6a"></a>烧香散华供养舍利。<a id="a-6b"></a>摩诃迦葉垂涅槃时。<a id="a-6c"></a>告阿难曰。<a id="a-6d"></a>今以法宝用相委累。<a id="a-6e"></a>长老于后若入涅槃。<a id="a-6f"></a>王舍大城有一长者名商那和修。<a id="a-6g"></a>高才勇猛有大智慧。<a id="a-6h"></a>已于过去深种善根。<a id="a-6i"></a>发意入海采取珍宝。<a id="a-6j"></a>回还愿作般遮于瑟。<a id="a-6k"></a>为佛如来造经行处。<a id="a-6l"></a>复当建立高门楼屋。<a id="a-6m"></a>所为既讫。<a id="a-6n"></a>可度出家。<a id="a-6o"></a>如来法藏悉付嘱之。<a id="a-6p"></a>是故阿难临当灭度。<a id="a-6q"></a>而告之曰。<a id="a-6r"></a>佛以法眼付大迦葉。<a id="a-6s"></a>迦葉以法嘱累于我。<a id="a-6t"></a>如我今者涅槃时至。<a id="a-6u"></a>以法宝藏用付于汝。<a id="a-6v"></a>汝可精勤守护斯法。<a id="a-6w"></a>令诸众生服甘露味。<a id="a-6x"></a>商那和修答曰。<a id="a-6y"></a>奉教。<a id="a-6z"></a>我当拥护如斯妙法。<a id="a-70"></a>普为一切作大明炬。<a id="a-71"></a>于是次宣无上法药。<a id="a-72"></a>疗烦恼病济度群生。<a id="a-73"></a>其德高远久修愿行。<a id="a-74"></a>多闻总持辩才无尽。<a id="a-75"></a>今当敷演彼功德聚。<a id="a-76"></a>乃往过去阿僧祇劫。<a id="a-77"></a>商那和修时为商主。<a id="a-78"></a>共诸贾客五百人俱。<a id="a-79"></a>欲入大海采取珍宝。<a id="a-7A"></a>于其前路见辟支佛。<a id="a-7B"></a>身婴重病气命羸惙。<a id="a-7C"></a>与诸商人即便停住。<a id="a-7D"></a>推求医药而疗治之。<a id="a-7E"></a>尽心承给无所乏少。<a id="a-7F"></a>病遂除差体力充足。<a id="a-7G"></a>是辟支佛着商那衣。<a id="a-7H"></a>尔时商主以诸香汤浴辟支佛。<a id="a-7I"></a>上妙氎衣而用奉献。<a id="a-7J"></a>白言大圣。<a id="a-7K"></a>此商那衣极为弊恶。<a id="a-7L"></a>唯愿受我所奉衣服。<a id="a-7M"></a>辟支佛言施主宜知。<a id="a-7N"></a>我以此衣出家成道。<a id="a-7O"></a>复当着此而入涅槃。<a id="a-7P"></a>商主闻之甚怀悲恼。<a id="a-7Q"></a>白言大圣。<a id="a-7R"></a>愿勿灭度宜可与我共入大海。<a id="a-7S"></a>吾当终身供给所须衣服卧具病瘦汤药。<a id="a-7T"></a>辟支佛言。<a id="a-7U"></a>不能入海。<a id="a-7V"></a>我于今者欲般涅槃。<a id="a-7W"></a>汝于福田宜生深心。<a id="a-7X"></a>未来必当获大果报。<a id="a-7Y"></a>即飞虚空作十八变。<a id="a-7Z"></a>还就本座而入涅槃。<a id="a-7a"></a>商主悲哀啼哭哽咽。<a id="a-7b"></a>积诸香木而用阇毗。<a id="a-7c"></a>收集舍利起塔供养。<a id="a-7d"></a>因发誓曰。<a id="a-7e"></a>愿我来世值遇圣师。<a id="a-7f"></a>复过于是。<a id="a-7g"></a>使我所有诸功德聚。<a id="a-7h"></a>威仪法式及以衣服。<a id="a-7i"></a>如今此圣等无有异。<a id="a-7j"></a>由斯愿力甚大雄猛。<a id="a-7k"></a>处于母胎着商那衣。<a id="a-7l"></a>乃至与身俱共增长。<a id="a-7m"></a>出家受戒得道涅槃。<a id="a-7n"></a>是商那衣未尝离体。<a id="a-7o"></a>因即号曰商那和修。<a id="a-7p"></a>如来昔游摩突罗国。<a id="a-7q"></a>见青树林敷荣茂盛。<a id="a-7r"></a>告阿难曰。<a id="a-7s"></a>见此林不。<a id="a-7t"></a>阿难言曰。<a id="a-7u"></a>唯然已见。<a id="a-7v"></a>佛言。<a id="a-7w"></a>此是优留茶山。<a id="a-7x"></a>吾灭度后当有比丘名商那和修。<a id="a-7y"></a>于此山中起僧伽蓝。<a id="a-7z"></a>说法教化多所利益。<a id="a-80"></a>商那和修既从海还大获珍宝。<a id="a-81"></a>往诣竹林礼阿难足。<a id="a-82"></a>白言大圣。<a id="a-83"></a>我本入海愿安隐还。<a id="a-84"></a>为佛及僧设大施会。<a id="a-85"></a>今佛世尊为在何处。<a id="a-86"></a>阿难答曰。<a id="a-87"></a>已入涅槃。<a id="a-88"></a>闻是语已闷绝躄地。<a id="a-89"></a>以水洒面方得醒悟。<a id="a-8A"></a>发声号啕悲泣断绝。<a id="a-8B"></a>自拔头发尘土坌身。<a id="a-8C"></a>椎胸大叫泪下如雨。<a id="a-8D"></a>便作是言。<a id="a-8E"></a>无常大恶坏斯宝聚。<a id="a-8F"></a>世间孤露永无恃怙。<a id="a-8G"></a>我何薄祐罪障深厚。<a id="a-8H"></a>佛日明净而不睹见。<a id="a-8I"></a>永当沉没三有苦海。<a id="a-8J"></a>复问阿难。<a id="a-8K"></a>摩诃迦葉大目揵连舍利弗等悉为在不。<a id="a-8L"></a>阿难答曰。<a id="a-8M"></a>皆已灭度。<a id="a-8N"></a>既闻是语倍增忧感。<a id="a-8O"></a>白言大圣。<a id="a-8P"></a>我本入海愿安隐还。<a id="a-8Q"></a>为佛及僧设大施会。<a id="a-8R"></a>我于今者欲为圣众办少微供。<a id="a-8S"></a>唯愿哀愍而见听许。<a id="a-8T"></a>阿难答言。<a id="a-8U"></a>善哉长者。<a id="a-8V"></a>能知世间不安危脆。<a id="a-8W"></a>于胜福田起坚固业。<a id="a-8X"></a>长者当知。<a id="a-8Y"></a>诸法无常无我我所。<a id="a-8Z"></a>譬如假借不可久保。<a id="a-8a"></a>若汝欲得无上利者。<a id="a-8b"></a>宜于福田起殷重业。<a id="a-8c"></a>此之果报不可沮坏。<a id="a-8d"></a>商那和修即便严办。<a id="a-8e"></a>为般遮于瑟。<a id="a-8f"></a>种种充足。<a id="a-8g"></a>造经行处及门楼屋。<a id="a-8h"></a>其事讫已。<a id="a-8i"></a>阿难告曰。<a id="a-8j"></a>汝为财施最大希有。<a id="a-8k"></a>今复宜当作于法施。<a id="a-8l"></a>此施微妙甚为弘广。<a id="a-8m"></a>胜于财施百千万倍。<a id="a-8n"></a>商那问言。<a id="a-8o"></a>何名法施。<a id="a-8p"></a>阿难答曰。<a id="a-8q"></a>于佛法中出家学道。<a id="a-8r"></a>说法教化利益众生。<a id="a-8s"></a>是名法施。<a id="a-8t"></a>商那和修答言。<a id="a-8u"></a>善哉甚适我愿。<a id="a-8v"></a>于是阿难度令出家与受具戒。<a id="a-8w"></a>白言大师。<a id="a-8x"></a>我本生时着商那衣。<a id="a-8y"></a>今当尽形受持此服。<a id="a-8z"></a>作是语已得总持力。<a id="a-90"></a>所闻之法未曾忘失。<a id="a-91"></a>成阿罗汉有大功德。<a id="a-92"></a>逮及阿难入涅槃后。<a id="a-93"></a>颁宣妙法饶益众生。<a id="a-94"></a>阿难所持八万四千诸法藏门。<a id="a-95"></a>商那和修悉能忆念。<a id="a-96"></a>譬如泻水置之异器。<a id="a-97"></a>彼能受持亦复如是。<a id="a-98"></a>以真净法游行教化。<a id="a-99"></a>最后次至摩突罗国。<a id="a-9A"></a>于曼陀山欲起住处。<a id="a-9B"></a>时彼山中有二龙子。<a id="a-9C"></a>毒害炽盛不可扰近。<a id="a-9D"></a>商那和修即以神力震动此山。<a id="a-9E"></a>龙大嗔怒起恶风雨。<a id="a-9F"></a>商那和修入慈三昧。<a id="a-9G"></a>以定力故龙毒消灭。<a id="a-9H"></a>即大惊怖生信敬心。<a id="a-9I"></a>问言尊者。<a id="a-9J"></a>有何教诲。<a id="a-9K"></a>商那答曰。<a id="a-9L"></a>佛记此山有僧住处。<a id="a-9M"></a>是故我欲于中建立。<a id="a-9N"></a>龙子白言。<a id="a-9O"></a>若实佛记。<a id="a-9P"></a>善哉相听。<a id="a-9Q"></a>商那和修即于彼山。<a id="a-9R"></a>营建住处。<a id="a-9S"></a>禅室经行皆悉具足。<a id="a-9T"></a>内外空闲无诸愦闹。<a id="a-9U"></a>造住处已便作是念。<a id="a-9V"></a>佛记罽宾安隐丰乐。<a id="a-9W"></a>国土闲静离诸妨难。<a id="a-9X"></a>清凉少病甚可经行。<a id="a-9Y"></a>我今应当至彼处也。<a id="a-9Z"></a>即便飞空往罽宾国。<a id="a-9a"></a>入定欢喜而说偈言。</p>
  <p id="a9b">常着商那衣　　成就五支禅</p>
  <p id="a9c">山岩空谷间　　坐禅而念定</p>
  <p id="a9d">风寒诸勤苦　　悉能忍受之</p>
  <p id="a9e">心善得解脱　　智慧自庄严</p>
  <p id="a9f">犹如空野象　　坦然无忧患</p>
  <p id="a9g">时忧波鞠多有五百弟子。<a id="a-9h"></a>犹处生死不得解脱。<a id="a-9i"></a>心生憍慢甚大贡高。<a id="a-9j"></a>忧波鞠多即入三昧。<a id="a-9k"></a>观此诸人与己无缘。<a id="a-9l"></a>唯有吾师乃能化度。<a id="a-9m"></a>便至心念商那和修。<a id="a-9n"></a>商那和修即以神力。<a id="a-9o"></a>如大鹅王从空飞来至其所止。<a id="a-9p"></a>忧波鞠多行至余处。<a id="a-9q"></a>唯诸弟子而独见之。<a id="a-9r"></a>商那和修衣裳粗弊发爪长利。<a id="a-9s"></a>至鞠多房坐其座上。<a id="a-9t"></a>鞠多弟子咸生嗔忿。<a id="a-9u"></a>是何弊人处我师座。<a id="a-9v"></a>即欲驱逐使令出外。<a id="a-9w"></a>如须弥山不可倾动。<a id="a-9x"></a>欲出恶言口自噤闭。<a id="a-9y"></a>即共相将至鞠多所。<a id="a-9z"></a>白言大师。<a id="a-A0"></a>有老比丘形容憔悴。<a id="a-A1"></a>到师坐处跏趺而坐。<a id="a-A2"></a>鞠多念言。<a id="a-A3"></a>自非吾师无能坐者。<a id="a-A4"></a>至房便见商那和修。<a id="a-A5"></a>头面着地稽首作礼。<a id="a-A6"></a>弟子念言。<a id="a-A7"></a>师虽为礼。<a id="a-A8"></a>盛德胜之。<a id="a-A9"></a>商那和修知其弟子憍慢未息。<a id="a-AA"></a>手指虚空便下香乳。<a id="a-AB"></a>如高山顶悬泉流注。<a id="a-AC"></a>问言鞠多。<a id="a-AD"></a>是何定相。<a id="a-AE"></a>忧波鞠多即入三昧。<a id="a-AF"></a>深心观察不能晓了。<a id="a-AG"></a>即问其师。<a id="a-AH"></a>是何三昧。<a id="a-AI"></a>和修答言。<a id="a-AJ"></a>此即名为龙奋迅定。<a id="a-AK"></a>如是次第五百三昧。<a id="a-AL"></a>问其名字都不了知。<a id="a-AM"></a>商那和修一一为说。<a id="a-AN"></a>鞠多白言。<a id="a-AO"></a>我之所得尽从师受。<a id="a-AP"></a>唯是三昧我非其器。<a id="a-AQ"></a>鞠多当知。<a id="a-AR"></a>如来三昧诸辟支佛不识其名。<a id="a-AS"></a>缘觉三昧一切声闻莫能解了。<a id="a-AT"></a>大目揵连舍利弗等所入三昧。<a id="a-AU"></a>其余罗汉不能测度。<a id="a-AV"></a>吾师阿难三昧定相我悉不知。<a id="a-AW"></a>今我三昧。<a id="a-AX"></a>汝亦不识。<a id="a-AY"></a>如此三昧我涅槃后皆随吾灭。<a id="a-AZ"></a>七万七千本生诸经满足。<a id="a-Aa"></a>一万阿毗昙藏有八万数清净毗尼。<a id="a-Ab"></a>如斯之法亦随我灭是故鞠多。<a id="a-Ac"></a>如来灭后贤圣隐没。<a id="a-Ad"></a>如是法藏渐当衰损。<a id="a-Ae"></a>乃至末后一切都尽。<a id="a-Af"></a>汝今应当勤加守护。<a id="a-Ag"></a>时诸弟子方自悔责。<a id="a-Ah"></a>我无智慧轻慢大圣。<a id="a-Ai"></a>始知吾师定不及彼。<a id="a-Aj"></a>于是商那即为说法。<a id="a-Ak"></a>五百弟子得罗汉道。<a id="a-Al"></a>尔时尊者商那和修。<a id="a-Am"></a>于诸众生所应作已。<a id="a-An"></a>飞腾虚空作十八变。<a id="a-Ao"></a>还就本座而入涅槃。<a id="a-Ap"></a>忧波鞠多与诸眷属积诸香木。<a id="a-Aq"></a>以火耶旬。<a id="a-Ar"></a>收取舍利起塔供养。</p>
 </body>
</html>