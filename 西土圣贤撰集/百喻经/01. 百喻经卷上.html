<!doctype html>
<html id="z3IBWL51Ga" data-ver="1186">
 <head>
  <meta charset="utf-8">
  <meta author="求那毗地">
  <meta library="龙藏">
  <meta catalog="西土圣贤撰集">
  <meta period="萧齐">
 </head>
 <body>
  <h1 id="a1">百喻经卷上</h1>
  <p id="a2">闻如是。<a id="a-3"></a>一时佛在王舍城。<a id="a-4"></a>在鹊封竹园。<a id="a-5"></a>与诸大比丘菩萨摩诃萨及诸八部三万六千人俱。<a id="a-6"></a>是时会中有异学梵志五百人俱。<a id="a-7"></a>从座而起白佛言。<a id="a-8"></a>吾闻佛道洪深无能及者。<a id="a-9"></a>故来归问唯愿说之。<a id="a-A"></a>佛言甚善。<a id="a-B"></a>问曰。<a id="a-C"></a>天下为有为无。<a id="a-D"></a>答曰。<a id="a-E"></a>亦有亦无。<a id="a-F"></a>梵志曰。<a id="a-G"></a>如今有者云何言无。<a id="a-H"></a>如今无者云何言有。<a id="a-I"></a>答曰。<a id="a-J"></a>生者言有死者言无。<a id="a-K"></a>故说或有或无。<a id="a-L"></a>问曰。<a id="a-M"></a>人从何生。<a id="a-N"></a>答曰。<a id="a-O"></a>人从谷而生。<a id="a-P"></a>问曰。<a id="a-Q"></a>五谷从何而生。<a id="a-R"></a>答曰。<a id="a-S"></a>五谷从四大火风而生。<a id="a-T"></a>问曰。<a id="a-U"></a>四大火风从何而生。<a id="a-V"></a>答曰。<a id="a-W"></a>四大火风从空而生。<a id="a-X"></a>问曰。<a id="a-Y"></a>空从何生。<a id="a-Z"></a>答曰。<a id="a-a"></a>从无所有生。<a id="a-b"></a>问曰。<a id="a-c"></a>无所有从何而生。<a id="a-d"></a>答曰。<a id="a-e"></a>从自然生。<a id="a-f"></a>问曰。<a id="a-g"></a>自然从何而生。<a id="a-h"></a>答曰。<a id="a-i"></a>从泥洹而生。<a id="a-j"></a>问曰。<a id="a-k"></a>泥洹从何而生。<a id="a-l"></a>佛言。<a id="a-m"></a>汝今问事何以尔深。<a id="a-n"></a>泥洹者是不生不死法。<a id="a-o"></a>问曰。<a id="a-p"></a>佛泥洹未。<a id="a-q"></a>答曰。<a id="a-r"></a>我未泥洹。<a id="a-s"></a>若未泥洹云何得知泥洹常乐。<a id="a-t"></a>佛言。<a id="a-u"></a>我今问汝。<a id="a-v"></a>天下众生为苦为乐。<a id="a-w"></a>答曰。<a id="a-x"></a>众生甚苦。<a id="a-y"></a>佛言。<a id="a-z"></a>云何名苦。<a id="a-10"></a>答曰。<a id="a-11"></a>我见众生死时苦痛难忍。<a id="a-12"></a>故知死苦。<a id="a-13"></a>佛言。<a id="a-14"></a>汝今不死亦知死苦。<a id="a-15"></a>我见十方诸佛不生不死故知泥洹常乐。<a id="a-16"></a>五百梵志心开意解求受五戒。<a id="a-17"></a>悟须陀洹果。<a id="a-18"></a>复坐如故。<a id="a-19"></a>佛言。<a id="a-1A"></a>汝等善听。<a id="a-1B"></a>今为汝广说众喻。</p>
  <p id="a1C">愚人食盐喻　愚人集牛乳喻　以梨打破头喻　妇诈语称死喻　渴见水喻　子死欲停置家中喻　认人为兄喻　山羌偷官库喻　叹父德行喻　三重楼喻　婆罗门杀子喻　煮黑石蜜浆喻　说人喜嗔喻　杀商主祀天喻　医与王女药令卒长大喻　灌甘蔗喻　债半钱喻　就楼磨刀喻　乘船失釪喻　人说王纵暴喻　妇女欲更求子喻　入海取沉水喻　贼盗锦绣用裹氀褐喻　种熬胡麻子喻　水火喻　人效王眼瞤喻　治鞭疮喻　为妇贸鼻喻　贫人烧粗褐衣喻　牧羊人喻　雇借瓦师喻　估客偷金喻　斫树取果喻　送美水喻　宝箧镜喻　破五通仙眼喻　杀群牛喻　饮木筒水喻　见他人涂舍喻　治秃喻　毗舍阇鬼喻 估客驼死喻　磨大石喻　欲食半饼喻　奴守门喻　偷牦牛喻　贫人能作鸳鸯鸣喻　野干为折树枝所打喻　小儿争分别毛喻　医治脊偻喻。</p>
  <p data-pb></p>
  <h2 id="a1D">（一）愚人食盐喻</h2>
  <p id="a1E">有愚人至于他家。<a id="a-1F"></a>主人与食嫌淡无味。<a id="a-1G"></a>主人闻已更为益盐。<a id="a-1H"></a>既得盐美。<a id="a-1I"></a>便自念言。<a id="a-1J"></a>所以美者缘有盐故。<a id="a-1K"></a>少有尚尔况复多也。<a id="a-1L"></a>愚人无智便空食盐。<a id="a-1M"></a>食已口爽返为其患。<a id="a-1N"></a>譬彼外道闻节饮食可以得道。<a id="a-1O"></a>即便断食或经七日或十五日。<a id="a-1P"></a>徒自困饿无益于道。<a id="a-1Q"></a>如彼愚人。<a id="a-1R"></a>以盐美故。<a id="a-1S"></a>而空食之。<a id="a-1T"></a>致令口爽。<a id="a-1U"></a>此亦复尔。</p>
  <p data-pb></p>
  <h2 id="a1V">（二）愚人集牛乳喻</h2>
  <p id="a1W">有愚人将会宾客。<a id="a-1X"></a>欲集牛乳以拟供设。<a id="a-1Y"></a>而作是念。<a id="a-1Z"></a>我今若豫于日日中[穀-禾+牛]取牛乳。<a id="a-1a"></a>牛乳渐多卒无安处。<a id="a-1b"></a>或复酢败。<a id="a-1c"></a>不如即就牛腹盛之。<a id="a-1d"></a>待临会时当顿[穀-禾+牛]取。<a id="a-1e"></a>作是念已便捉牸牛母子。<a id="a-1f"></a>各系异处。<a id="a-1g"></a>却后一月尔乃设会迎置宾客。<a id="a-1h"></a>方牵牛来欲[(殼-一)/牛]取乳。<a id="a-1i"></a>而此牛乳即干无有。<a id="a-1j"></a>时为众宾或嗔或笑。<a id="a-1k"></a>愚人亦尔。<a id="a-1l"></a>欲修布施。<a id="a-1m"></a>方言待我大有之时。<a id="a-1n"></a>然后顿施。<a id="a-1o"></a>未及聚顷或为县官水火盗贼之所侵夺。<a id="a-1p"></a>或卒命终不及时施。<a id="a-1q"></a>彼亦如是。</p>
  <p data-pb></p>
  <h2 id="a1r">（三）以梨打头破喻</h2>
  <p id="a1s">有愚人头上无毛。<a id="a-1t"></a>时有一人以梨打头。<a id="a-1u"></a>乃至二三悉皆伤破。<a id="a-1v"></a>时此愚人默然忍受不知避去。<a id="a-1w"></a>傍人见已而语之言。<a id="a-1x"></a>何不避去乃往受打致使头破。<a id="a-1y"></a>愚人答言。<a id="a-1z"></a>如彼人者憍慢恃力痴无智慧。<a id="a-20"></a>见我头上无有发毛谓为是石。<a id="a-21"></a>以梨打我头破乃尔。<a id="a-22"></a>傍人语言。<a id="a-23"></a>汝自愚痴云何名彼以为痴也。<a id="a-24"></a>汝若不痴为他所打。<a id="a-25"></a>乃至头破不知逃避。<a id="a-26"></a>比丘亦尔。<a id="a-27"></a>不能具修信戒闻慧。<a id="a-28"></a>但整威仪以招利养。<a id="a-29"></a>如彼愚人被他打头不知避去。<a id="a-2A"></a>乃至伤破反谓他痴。<a id="a-2B"></a>此比丘者亦复如是。</p>
  <p data-pb></p>
  <h2 id="a2C">（四）妇诈称死喻</h2>
  <p id="a2D">有愚人。<a id="a-2E"></a>其妇端正。<a id="a-2F"></a>情甚爱重。<a id="a-2G"></a>妇无直信后于中间共他交往。<a id="a-2H"></a>邪淫心盛欲逐傍夫舍离己婿。<a id="a-2I"></a>于是密语一老母言。<a id="a-2J"></a>我去之后。<a id="a-2K"></a>汝可赍一死妇女尸安着屋中。<a id="a-2L"></a>语我夫言。<a id="a-2M"></a>云我已死。<a id="a-2N"></a>老母于后伺其夫主不在之时。<a id="a-2O"></a>以一死尸置其家中。<a id="a-2P"></a>及其夫还。<a id="a-2Q"></a>老母语言汝妇已死。<a id="a-2R"></a>夫即往视信是己妇哀哭懊恼。<a id="a-2S"></a>大[卄/積]薪油烧取其骨。<a id="a-2T"></a>以囊盛之昼夜怀挟。<a id="a-2U"></a>妇于后时心厌傍夫便还归家。<a id="a-2V"></a>语其夫言。<a id="a-2W"></a>我是汝妻。<a id="a-2X"></a>夫答之言。<a id="a-2Y"></a>我妇久死。<a id="a-2Z"></a>汝是阿谁妄言我妇。<a id="a-2a"></a>乃至二三犹故不信。<a id="a-2b"></a>如彼外道闻他邪说心生惑着。<a id="a-2c"></a>谓为真实永不可改。<a id="a-2d"></a>虽闻正教不信受持。</p>
  <p data-pb></p>
  <h2 id="a2e">（五）渴见水喻</h2>
  <p id="a2f">去有人。<a id="a-2g"></a>痴无智慧。<a id="a-2h"></a>极渴须水。<a id="a-2i"></a>见热时焰谓为是水。<a id="a-2j"></a>即便逐走至辛头河。<a id="a-2k"></a>既至河所对视不饮。<a id="a-2l"></a>傍人语言。<a id="a-2m"></a>汝患渴逐水。<a id="a-2n"></a>今至水所何故不饮。<a id="a-2o"></a>愚人答言。<a id="a-2p"></a>君可饮尽。<a id="a-2q"></a>我当饮之。<a id="a-2r"></a>此水极多俱不可尽。<a id="a-2s"></a>是故不饮。<a id="a-2t"></a>尔时众人闻其此语。<a id="a-2u"></a>皆大嗤笑。<a id="a-2v"></a>譬如外道僻取其理。<a id="a-2w"></a>以己不能具持佛戒。<a id="a-2x"></a>遂便不受。<a id="a-2y"></a>致使将来无得道分流转生死。<a id="a-2z"></a>若彼愚人见水不饮为时所笑。<a id="a-30"></a>亦复如是。</p>
  <p data-pb></p>
  <h2 id="a31">（六）子死欲停置家中喻</h2>
  <p id="a32">有愚人养育七子。<a id="a-33"></a>一子先死。<a id="a-34"></a>时此愚人见子既死。<a id="a-35"></a>便欲停置于其家中。<a id="a-36"></a>自欲弃去。<a id="a-37"></a>傍人见已而语之言。<a id="a-38"></a>生死道异当速庄严致于远处而殡葬之。<a id="a-39"></a>云何得留自欲弃去。<a id="a-3A"></a>尔时愚人闻此语已即自思念。<a id="a-3B"></a>若不得留要当葬者。<a id="a-3C"></a>须更杀一子停担两头乃可胜致。<a id="a-3D"></a>于是便更杀其一子。<a id="a-3E"></a>而檐负之远葬林野。<a id="a-3F"></a>时人见之深生嗤笑怪未曾有。<a id="a-3G"></a>譬如比丘私犯一戒。<a id="a-3H"></a>情惮改悔。<a id="a-3I"></a>默然覆藏自说清净。<a id="a-3J"></a>或有知者即</p>
  <p data-pb></p>
  <h2 id="a3K">（七）认人为兄喻</h2>
  <p id="a3L">有一人形容端正智慧具足。<a id="a-3M"></a>复多钱财举世人间无不称叹。<a id="a-3N"></a>时有愚人见其如此便言我兄。<a id="a-3O"></a>所以尔者彼有钱财须者则用之是故为兄。<a id="a-3P"></a>见其还债言非我兄。<a id="a-3Q"></a>傍人语言汝是愚人。<a id="a-3R"></a>云何须财名他为兄。<a id="a-3S"></a>及其债时复言非兄。<a id="a-3T"></a>愚人答言。<a id="a-3U"></a>我以欲得彼之钱财认之为兄。<a id="a-3V"></a>实非是兄。<a id="a-3W"></a>若其债时则称非兄。<a id="a-3X"></a>人闻此语无不笑之。<a id="a-3Y"></a>犹彼外道。<a id="a-3Z"></a>闻佛善语贪窃而用以为己有。<a id="a-3a"></a>乃至傍人教使修行不肯修行。<a id="a-3b"></a>而作是言。<a id="a-3c"></a>为利养故取彼佛语化道众生。<a id="a-3d"></a>而无实事云何修行。<a id="a-3e"></a>犹向愚人为得财故言是我兄。<a id="a-3f"></a>及其债时复</p>
  <p data-pb></p>
  <h2 id="a3g">（八）山羌偷官库喻</h2>
  <p id="a3h">去之世有一山羌。<a id="a-3i"></a>偷王库物而远逃走。<a id="a-3j"></a>尔时国王遣人四出推寻捕得将至王边。<a id="a-3k"></a>王即责其所得衣处。<a id="a-3l"></a>山羌答言。<a id="a-3m"></a>我衣乃是祖父之物。<a id="a-3n"></a>王遣着衣实非山羌。<a id="a-3o"></a>本所有故不知着之。<a id="a-3p"></a>应在手者着于脚上。<a id="a-3q"></a>应在腰者返着头上。<a id="a-3r"></a>王见贼已集诸臣等。<a id="a-3s"></a>共详此事而语之言。<a id="a-3t"></a>若是汝之祖父已来所有衣者应当解着。<a id="a-3u"></a>云何颠倒用上为下。<a id="a-3v"></a>以不解故。<a id="a-3w"></a>定知汝衣必是偷得非汝旧物。<a id="a-3x"></a>借以为譬。<a id="a-3y"></a>王</p>
  <p data-pb></p>
  <h2 id="a3z">（九）叹父德行喻</h2>
  <p id="a40">时有人于众人中。<a id="a-41"></a>叹己父德而作是言。<a id="a-42"></a>我父慈仁不害不盗。<a id="a-43"></a>直作实语兼行布施。<a id="a-44"></a>时有愚人闻其此语便作是念言。<a id="a-45"></a>我父德行复过汝父。<a id="a-46"></a>诸人问言。<a id="a-47"></a>有何德行请道其事。<a id="a-48"></a>愚人答曰。<a id="a-49"></a>我父小来断绝淫欲初无染污。<a id="a-4A"></a>众人语言若断淫欲云何生汝。<a id="a-4B"></a>深为时人之所怪笑。<a id="a-4C"></a>犹如世间无智之流。<a id="a-4D"></a>欲赞人德不识其实。<a id="a-4E"></a>反致毁呰如彼愚者。<a id="a-4F"></a>意好叹父言成过失此亦如是。</p>
  <p data-pb></p>
  <h2 id="a4G">（一○）三重楼喻</h2>
  <p id="a4H">昔之世有富愚人痴无所知。<a id="a-4I"></a>到余富家见三重楼。<a id="a-4J"></a>高广严丽轩敞疏朗。<a id="a-4K"></a>心生渴仰即作是念。<a id="a-4L"></a>我有财钱不减于彼。<a id="a-4M"></a>云何顷来而不造作如是之楼。<a id="a-4N"></a>即唤木匠而问言曰。<a id="a-4O"></a>解作彼家端正舍不。<a id="a-4P"></a>木匠答言。<a id="a-4Q"></a>是我所作。<a id="a-4R"></a>即便语言。<a id="a-4S"></a>今可为我造楼如彼。<a id="a-4T"></a>是时木匠即便经地垒墼作楼。<a id="a-4U"></a>愚人见其垒墼作舍犹怀疑惑不能了知。<a id="a-4V"></a>而问之言。<a id="a-4W"></a>欲作何等。<a id="a-4X"></a>木匠答言。<a id="a-4Y"></a>作三重屋。<a id="a-4Z"></a>愚人复言。<a id="a-4a"></a>我不欲下二重之屋。<a id="a-4b"></a>先可为我作最上屋。<a id="a-4c"></a>木匠答言。<a id="a-4d"></a>无有是事。<a id="a-4e"></a>何有不作最下重屋而得造彼第二之屋。<a id="a-4f"></a>不造第二云何得造第三重屋。<a id="a-4g"></a>愚人固言。<a id="a-4h"></a>我今不用下二重屋。<a id="a-4i"></a>必可为我作最上者。</p>
  <p data-pb></p>
  <h2 id="a4j">（一一）婆罗门杀子喻</h2>
  <p id="a4k">有婆罗门自谓多知。<a id="a-4l"></a>于诸星术种种技艺无不明达恃己如此。<a id="a-4m"></a>欲显其德遂至他国。<a id="a-4n"></a>抱儿而哭。<a id="a-4o"></a>有人问婆罗门言。<a id="a-4p"></a>汝何故哭。<a id="a-4q"></a>婆罗门言。<a id="a-4r"></a>今此小儿七日当死。<a id="a-4s"></a>愍其夭伤以是哭耳。<a id="a-4t"></a>时人语言。<a id="a-4u"></a>人命难知计算喜错。<a id="a-4v"></a>设七日头或能不死。<a id="a-4w"></a>何为豫哭。<a id="a-4x"></a>婆罗门言。<a id="a-4y"></a>日月可闇星宿可落。<a id="a-4z"></a>我之所记终无违失。<a id="a-50"></a>为名利故至七日头自杀其子以证己说。<a id="a-51"></a>时诸世人却后七日闻其儿死。<a id="a-52"></a>咸皆叹言真是智者所言不</p>
  <p data-pb></p>
  <h2 id="a53">（一二）煮黑石蜜浆喻</h2>
  <p id="a54">有愚人煮黑石蜜。<a id="a-55"></a>有一富人来至其家。<a id="a-56"></a>时此愚人便作是念。<a id="a-57"></a>我今当取黑石蜜浆与此富人即着少水用置火中。<a id="a-58"></a>即于火上以扇扇之望得使冷。<a id="a-59"></a>傍人语言下不止火扇之不已云何得冷。<a id="a-5A"></a>尔时人众悉皆嗤笑。<a id="a-5B"></a>其犹外道不灭烦恼炽然之火。<a id="a-5C"></a>少作苦行卧蕀刺上。<a id="a-5D"></a>五热炙身而望清凉寂静之道。<a id="a-5E"></a>终无是处。<a id="a-5F"></a>徒为智者之所怪笑。<a id="a-5G"></a>受苦现</p>
  <p data-pb></p>
  <h2 id="a5H">（一三）说人喜嗔喻</h2>
  <p id="a5I">去有人。<a id="a-5J"></a>共多人众坐于屋中。<a id="a-5K"></a>叹一外人德行极好。<a id="a-5L"></a>唯有二过。<a id="a-5M"></a>一者喜嗔。<a id="a-5N"></a>二者作事仓卒。<a id="a-5O"></a>尔时此人过在门外闻作是语便生嗔恚。<a id="a-5P"></a>即入其屋擒彼道己愚恶之人以手打扑。<a id="a-5Q"></a>傍人问言何故打也。<a id="a-5R"></a>其人答言。<a id="a-5S"></a>我曾何时喜嗔仓卒。<a id="a-5T"></a>而此人者道。<a id="a-5U"></a>我顺喜嗔恚。<a id="a-5V"></a>作事仓卒。<a id="a-5W"></a>是故打之。<a id="a-5X"></a>傍人语言。<a id="a-5Y"></a>汝今喜嗔仓卒之相即时现验。<a id="a-5Z"></a>云何讳之。<a id="a-5a"></a>人说过恶而起怨责。<a id="a-5b"></a>深为众人怪其愚惑。<a id="a-5c"></a>譬如世间饮酒之夫。<a id="a-5d"></a>耽荒沉酒作诸放逸。<a id="a-5e"></a>见人呵责返生尤疾。<a id="a-5f"></a>苦引证作用自明白。<a id="a-5g"></a>若此愚人讳闻己过。<a id="a-5h"></a>见他道说返欲打扑之。</p>
  <p data-pb></p>
  <h2 id="a5i">（一四）杀商主祀天喻</h2>
  <p id="a5j">有贾客欲入大海。<a id="a-5k"></a>入大海之法要须导师然后可去。<a id="a-5l"></a>即共求觅得一导师。<a id="a-5m"></a>既得之已相将发引至旷野中。<a id="a-5n"></a>有一天祠当须人祀然后得过。<a id="a-5o"></a>于是众贾共思量言。<a id="a-5p"></a>我等伴党尽是亲亲如何可杀。<a id="a-5q"></a>唯此导师中用祀天。<a id="a-5r"></a>即杀导师以用祭祀。<a id="a-5s"></a>祀天已竟迷失道路不知所趣穷困死尽。<a id="a-5t"></a>一切世人亦复如是。<a id="a-5u"></a>欲入法海取其珍宝。<a id="a-5v"></a>当修善法行以为导师。<a id="a-5w"></a>毁破善行。<a id="a-5x"></a>生死旷路永无出期。<a id="a-5y"></a>经历三涂受苦长远。<a id="a-5z"></a>如彼商贾将入大海。<a id="a-60"></a>杀其导者迷失津济终致困死。</p>
  <p data-pb></p>
  <h2 id="a61">（一五）医与王女药令卒长大喻</h2>
  <p id="a62">有国王产生一女。<a id="a-63"></a>唤医语言。<a id="a-64"></a>为我与药立使长大。<a id="a-65"></a>医师答言。<a id="a-66"></a>我与良药能使即大。<a id="a-67"></a>但今卒无方须求索。<a id="a-68"></a>比得药顷王要莫看。<a id="a-69"></a>待与药已然后示王。<a id="a-6A"></a>于是即便远方取药经十二年。<a id="a-6B"></a>得药来还与女令服将示于王。<a id="a-6C"></a>王见欢喜即自念言。<a id="a-6D"></a>实是良医。<a id="a-6E"></a>与我女药能令卒长。<a id="a-6F"></a>便敕左右赐以珍宝。<a id="a-6G"></a>时诸人等笑王无智。<a id="a-6H"></a>不晓筹量生来年月。<a id="a-6I"></a>见其长大。<a id="a-6J"></a>谓是药力。<a id="a-6K"></a>世人亦尔。<a id="a-6L"></a>诣善知识而启之言。<a id="a-6M"></a>我欲求道愿见教授。<a id="a-6N"></a>使我立得善知识。<a id="a-6O"></a>师以方便故教令坐禅观十二缘起。<a id="a-6P"></a>渐积众德获阿罗汉。<a id="a-6Q"></a>倍踊跃欢喜而作是言。<a id="a-6R"></a>快哉大师。<a id="a-6S"></a>速能令我证最妙法。</p>
  <p data-pb></p>
  <h2 id="a6T">（一六）灌甘蔗喻</h2>
  <p id="a6U">有二人共种甘蔗。<a id="a-6V"></a>而作誓言。<a id="a-6W"></a>种好者赏。<a id="a-6X"></a>其不好者当重罚之。<a id="a-6Y"></a>时二人中。<a id="a-6Z"></a>一者念言。<a id="a-6a"></a>甘蔗极甜。<a id="a-6b"></a>若压取汁还灌甘蔗树。<a id="a-6c"></a>甘美必甚得胜于彼。<a id="a-6d"></a>即压甘蔗取汁用溉冀望滋味。<a id="a-6e"></a>返败种子所有甘蔗一切都失。<a id="a-6f"></a>世人亦尔。<a id="a-6g"></a>欲求善福恃己豪贵。<a id="a-6h"></a>专形侠势迫胁下民陵夺财物。<a id="a-6i"></a>用作福本期善果。<a id="a-6j"></a>不知将来反获其患殃。<a id="a-6k"></a>如压甘蔗彼此都失。</p>
  <p data-pb></p>
  <h2 id="a6l">（一七）债半钱喻</h2>
  <p id="a6m">有商人贷他半钱久不得偿。<a id="a-6n"></a>即便往债前有大河。<a id="a-6o"></a>雇他两钱然后得渡。<a id="a-6p"></a>到彼往债竟不得见。<a id="a-6q"></a>来还渡河复雇两钱。<a id="a-6r"></a>为半钱债而失四钱。<a id="a-6s"></a>兼有道路疲劳乏困。<a id="a-6t"></a>所债甚少所失极多。<a id="a-6u"></a>果被众人之所怪笑。<a id="a-6v"></a>世人亦尔。<a id="a-6w"></a>要少名利致毁大行。<a id="a-6x"></a>苟容己身不顾礼义。<a id="a-6y"></a>现受恶名后得苦报。</p>
  <p data-pb></p>
  <h2 id="a6z">（一八）就楼磨刀喻</h2>
  <p id="a70">有一人。<a id="a-71"></a>贫穷困苦为王作事。<a id="a-72"></a>日月经久身体羸瘦。<a id="a-73"></a>王见怜愍赐一死驼。<a id="a-74"></a>贫人得已即便剥皮。<a id="a-75"></a>嫌刀钝故求石欲磨。<a id="a-76"></a>乃于楼上得一磨石。<a id="a-77"></a>磨刀令利来下而剥。<a id="a-78"></a>如是数数往来磨刀。<a id="a-79"></a>后转劳苦惮不能数上。<a id="a-7A"></a>悬驼上楼就石磨刀。<a id="a-7B"></a>深为众人之所嗤笑。<a id="a-7C"></a>犹如愚人毁破禁戒。<a id="a-7D"></a>多取钱财以用修福望得生天。<a id="a-7E"></a>如悬驼上楼磨刀用功甚多所得甚少。</p>
  <p data-pb></p>
  <h2 id="a7F">（一九）乘船失釪喻</h2>
  <p id="a7G">有人乘船渡海。<a id="a-7H"></a>失一银釪堕于水中。<a id="a-7I"></a>即便思念。<a id="a-7J"></a>我今画水作记。<a id="a-7K"></a>舍之而去后当取之。<a id="a-7L"></a>行经二月到师子诸国。<a id="a-7M"></a>见一河水便入其中觅本失釪。<a id="a-7N"></a>诸人问言。<a id="a-7O"></a>欲何所作。<a id="a-7P"></a>答言。<a id="a-7Q"></a>我先失釪今欲觅取。<a id="a-7R"></a>问言。<a id="a-7S"></a>于何处失。<a id="a-7T"></a>答言。<a id="a-7U"></a>初入海失。<a id="a-7V"></a>又复问言。<a id="a-7W"></a>失经几时。<a id="a-7X"></a>言失来二月。<a id="a-7Y"></a>问言。<a id="a-7Z"></a>失来二月。<a id="a-7a"></a>云何此觅。<a id="a-7b"></a>答言。<a id="a-7c"></a>我失釪时画水作记。<a id="a-7d"></a>本所画水与此无异。<a id="a-7e"></a>是故觅之。<a id="a-7f"></a>又复问言。<a id="a-7g"></a>水虽不别汝昔失时乃在于彼。<a id="a-7h"></a>今在此觅何由可得。<a id="a-7i"></a>尔时众人无不大笑。<a id="a-7j"></a>亦如外道不修正行。<a id="a-7k"></a>相似善中横计苦困。<a id="a-7l"></a>以求解脱。<a id="a-7m"></a>犹如愚人失釪于彼而于此觅。</p>
  <p data-pb></p>
  <h2 id="a7n">（二○）人说王纵暴喻</h2>
  <p id="a7o">有一人说王过罪。<a id="a-7p"></a>而作是言。<a id="a-7q"></a>王甚暴虐治政无理。<a id="a-7r"></a>王闻是语即大嗔恚。<a id="a-7s"></a>竟不究悉。<a id="a-7t"></a>谁作此语。<a id="a-7u"></a>信傍佞人捉一贤臣。<a id="a-7v"></a>仰使剥脊取百两肉。<a id="a-7w"></a>有人证明此无是语。<a id="a-7x"></a>王心便悔索千两肉用为补脊。<a id="a-7y"></a>夜中呻唤甚大苦恼。<a id="a-7z"></a>王闻其声问言。<a id="a-80"></a>何以苦恼取汝百两。<a id="a-81"></a>十倍与汝。<a id="a-82"></a>意不足耶。<a id="a-83"></a>何故苦恼。<a id="a-84"></a>傍人答言。<a id="a-85"></a>大王如截子头。<a id="a-86"></a>虽得千头不免子死。<a id="a-87"></a>虽十倍得肉。<a id="a-88"></a>不免苦痛。<a id="a-89"></a>愚人亦尔。<a id="a-8A"></a>不畏后世贪渴现乐苦切众生。<a id="a-8B"></a>调发百姓多得财物。<a id="a-8C"></a>望得灭罪而得福报。<a id="a-8D"></a>譬如彼王割人之脊。<a id="a-8E"></a>取人之肉。<a id="a-8F"></a>以余肉补。<a id="a-8G"></a>望使不痛无有是处。</p>
  <p data-pb></p>
  <h2 id="a8H">（二一）妇女欲更求子喻</h2>
  <p id="a8I">昔世时有妇女人。<a id="a-8J"></a>始有一子更欲求子问余妇女。<a id="a-8K"></a>谁有能使我重有子。<a id="a-8L"></a>有一老母语此妇言。<a id="a-8M"></a>我能使尔求子可得。<a id="a-8N"></a>当须祀天。<a id="a-8O"></a>问老母言。<a id="a-8P"></a>祀须何物。<a id="a-8Q"></a>老母语言。<a id="a-8R"></a>杀汝之子取血祀天必得多子。<a id="a-8S"></a>时此妇女便随彼语欲杀其子。<a id="a-8T"></a>傍有智人嗤笑骂詈。<a id="a-8U"></a>愚痴无智乃至如此。<a id="a-8V"></a>未生子者竟可得不。<a id="a-8W"></a>而杀现子。<a id="a-8X"></a>愚人亦尔为未生乐自投火坑。<a id="a-8Y"></a>种种害身为得生天。</p>
  <p data-pb></p>
  <h2 id="a8Z">（二二）入海取沉水喻</h2>
  <p id="a8a">有长者子。<a id="a-8b"></a>入海取沉水积有年载。<a id="a-8c"></a>方得一车持来归家。<a id="a-8d"></a>诣市卖之以其贵故卒无买者。<a id="a-8e"></a>经历多日不能得售。<a id="a-8f"></a>心生疲厌以为苦恼。<a id="a-8g"></a>见人卖炭时得速售。<a id="a-8h"></a>便生念言。<a id="a-8i"></a>不如烧之作炭可得速售。<a id="a-8j"></a>即烧为炭诣市卖之。<a id="a-8k"></a>不得半车炭之价直。<a id="a-8l"></a>世间愚人亦复如是。<a id="a-8m"></a>无量方便勤行精进仰求佛果。<a id="a-8n"></a>以其难得便生退心。<a id="a-8o"></a>不如发心求声闻果速断生死作阿罗汉。</p>
  <p data-pb></p>
  <h2 id="a8p">（二三）贼偷锦绣用裹氀褐喻</h2>
  <p id="a8q">有贼人入富家舍。<a id="a-8r"></a>偷得锦绣即持用裹故弊氀褐种种财物。<a id="a-8s"></a>为智人所笑。<a id="a-8t"></a>世间愚人亦复如是。<a id="a-8u"></a>既有信心入佛法中修行善法及诸功德。<a id="a-8v"></a>以贪利故破于清净戒及诸功德。<a id="a-8w"></a>为世所笑亦复如是。</p>
  <p data-pb></p>
  <h2 id="a8x">（二四）种熬胡麻子喻</h2>
  <p id="a8y">有愚人。<a id="a-8z"></a>生食胡麻子以为不美。<a id="a-90"></a>熬而食之为美。<a id="a-91"></a>便生念言。<a id="a-92"></a>不如熬而种之后得美者。<a id="a-93"></a>便熬而种永无生理。<a id="a-94"></a>世人亦尔。<a id="a-95"></a>以菩萨旷劫修行因难行苦行以为不乐。<a id="a-96"></a>便作念言。<a id="a-97"></a>不如作阿罗汉速断生死其功甚易。<a id="a-98"></a>后欲求佛果终不可得。<a id="a-99"></a>如彼燋种无复生理。<a id="a-9A"></a>世间愚人亦复如是。</p>
  <p data-pb></p>
  <h2 id="a9B">（二五）水火喻</h2>
  <p id="a9C">有一人事须火用及以冷水。<a id="a-9D"></a>即便宿火以澡灌盛水置于火上。<a id="a-9E"></a>后欲取火而火都灭。<a id="a-9F"></a>欲取冷水而水复热。<a id="a-9G"></a>火及冷水二事俱失。<a id="a-9H"></a>世间之人亦复如是。<a id="a-9I"></a>入佛法中出家求道。<a id="a-9J"></a>既得出家还复念其妻子眷属。<a id="a-9K"></a>世间之事五欲之乐。<a id="a-9L"></a>由是之故失其功德之火持戒之水。<a id="a-9M"></a>念欲之人亦复如是。</p>
  <h2 id="a9N">（二六）人效王眼瞤喻</h2>
  <p id="a9O">昔有一人。<a id="a-9P"></a>欲得王意。<a id="a-9Q"></a>问余人言云何得之。<a id="a-9R"></a>有人语言。<a id="a-9S"></a>若欲得王意者。<a id="a-9T"></a>王之形相汝当效之。<a id="a-9U"></a>此人即便后至王所。<a id="a-9V"></a>见王眼瞤便效王瞤。<a id="a-9W"></a>王问之言。<a id="a-9X"></a>汝为病耶。<a id="a-9Y"></a>为着风耶。<a id="a-9Z"></a>何以眼瞤。<a id="a-9a"></a>其人答王。<a id="a-9b"></a>我不病眼。<a id="a-9c"></a>亦不着风。<a id="a-9d"></a>欲得王意。<a id="a-9e"></a>见王眼瞤故效王也。<a id="a-9f"></a>王闻是语即大嗔恚。<a id="a-9g"></a>即便使人种种加害摈令出国。<a id="a-9h"></a>世人亦尔。<a id="a-9i"></a>于佛法王欲得亲近。<a id="a-9j"></a>求其善法以自增长。<a id="a-9k"></a>既得亲近。<a id="a-9l"></a>不解如来法王为众生故种种方便现其阙短。<a id="a-9m"></a>或闻其法见有字句不正。<a id="a-9n"></a>便生讥毁。<a id="a-9o"></a>效其不是。<a id="a-9p"></a>由是之故。<a id="a-9q"></a>于佛法中永失其善堕于三恶。<a id="a-9r"></a>如彼效王。<a id="a-9s"></a>亦复如是。</p>
  <h2 id="a9t">（二七）治鞭疮喻</h2>
  <p id="a9u">昔有一人。<a id="a-9v"></a>为王所鞭。<a id="a-9w"></a>既被鞭已。<a id="a-9x"></a>以马屎拊之欲令速差。<a id="a-9y"></a>有愚人见之心生欢喜。<a id="a-9z"></a>便作是言。<a id="a-A0"></a>我决得是治疮方法。<a id="a-A1"></a>即便归家语其儿言。<a id="a-A2"></a>汝鞭我背。<a id="a-A3"></a>我得好法今欲试之。<a id="a-A4"></a>儿为鞭背以马屎拊之以为善巧。<a id="a-A5"></a>世人亦尔。<a id="a-A6"></a>闻有人言修不净观。<a id="a-A7"></a>即得除去五阴身疮。<a id="a-A8"></a>便作是言。<a id="a-A9"></a>我欲观于女色及以五欲。<a id="a-AA"></a>未见不净。<a id="a-AB"></a>返为女色之所惑乱。<a id="a-AC"></a>流转生死堕于地狱。<a id="a-AD"></a>世间愚人亦复如是。</p>
  <h2 id="aAE">（二八）为妇贸鼻喻</h2>
  <p id="aAF">昔有一人。<a id="a-AG"></a>其妇端正唯其鼻丑。<a id="a-AH"></a>其人出外见他妇女面貌端正其鼻甚好。<a id="a-AI"></a>便作念言。<a id="a-AJ"></a>我今宁可截取其鼻着我妇面上不亦好乎。<a id="a-AK"></a>即截他妇鼻持来归家急唤其妇。<a id="a-AL"></a>汝速出来与汝好鼻。<a id="a-AM"></a>其妇出来即割其鼻。<a id="a-AN"></a>寻以他鼻着妇面上。<a id="a-AO"></a>既不相着复失其鼻。<a id="a-AP"></a>唐使其妇受大苦痛。<a id="a-AQ"></a>世间愚人亦复如是。<a id="a-AR"></a>闻他宿旧沙门婆罗门有大名德而为世人之所恭敬得大利养。<a id="a-AS"></a>便作是念言。<a id="a-AT"></a>我今与彼便为不异。<a id="a-AU"></a>虚自假称。<a id="a-AV"></a>妄言有德。<a id="a-AW"></a>既失其利。<a id="a-AX"></a>复伤其行。<a id="a-AY"></a>如截他鼻徒自伤损。<a id="a-AZ"></a>世间愚人亦复如是。</p>
  <h2 id="aAa">（二九）贫人烧粗褐衣喻</h2>
  <p id="aAb">昔有一人。<a id="a-Ac"></a>贫穷困乏。<a id="a-Ad"></a>与他客作得粗褐衣而被着之。<a id="a-Ae"></a>有人见之而语之言。<a id="a-Af"></a>汝种姓端正贵人之子。<a id="a-Ag"></a>云何着此粗弊衣褐。<a id="a-Ah"></a>我今教汝当使汝得上妙衣服。<a id="a-Ai"></a>当随我语终不欺汝。<a id="a-Aj"></a>贫人欢喜敬从其言。<a id="a-Ak"></a>其人即便在前然火。<a id="a-Al"></a>语贫人言。<a id="a-Am"></a>今可脱此粗褐衣着于火中。<a id="a-An"></a>于此烧处当使汝得上妙钦服。<a id="a-Ao"></a>贫人即便脱着火中。<a id="a-Ap"></a>既烧之后于此火处求觅钦服都无所得。<a id="a-Aq"></a>世间之人亦复如是。<a id="a-Ar"></a>从过去身修诸善法得此人身。<a id="a-As"></a>应当保护进德修业。<a id="a-At"></a>乃为外道邪恶妖女之所欺诳。<a id="a-Au"></a>汝今当信我语修诸苦行。<a id="a-Av"></a>投岩赴火舍是身已。<a id="a-Aw"></a>当生梵天长受快乐。<a id="a-Ax"></a>便用其语即舍身命。<a id="a-Ay"></a>身死之后堕于地狱备受诸苦。<a id="a-Az"></a>既失人身空无所获。<a id="a-B0"></a>如彼贫人亦复如是。</p>
  <h2 id="aB1">（三○）牧羊人喻</h2>
  <p id="aB2">昔有一人。<a id="a-B3"></a>巧于牧羊其羊滋多。<a id="a-B4"></a>乃有千万极大悭贪不肯外用。<a id="a-B5"></a>时有一人善于巧诈。<a id="a-B6"></a>便作方便往共亲友而语之言。<a id="a-B7"></a>我今共汝极成亲爱。<a id="a-B8"></a>便为一体更无有异。<a id="a-B9"></a>我知彼家有一好女。<a id="a-BA"></a>当为汝求可用为妇。<a id="a-BB"></a>牧羊之人闻之欢喜。<a id="a-BC"></a>便大与羊及诸财物。<a id="a-BD"></a>其人复言汝妇今日已生一子。<a id="a-BE"></a>牧羊之人未见于妇。<a id="a-BF"></a>闻其已生心大欢喜重与彼物。<a id="a-BG"></a>其人后复而语之言。<a id="a-BH"></a>汝儿生已今死矣。<a id="a-BI"></a>牧羊之人闻此人语。<a id="a-BJ"></a>便大啼泣嘘欷不已。<a id="a-BK"></a>世间之人亦复如是。<a id="a-BL"></a>既修多闻为其名利秘惜其法。<a id="a-BM"></a>不肯为人教化演说。<a id="a-BN"></a>为此漏身之所诳惑妄期世乐。<a id="a-BO"></a>如己妻息为其所欺。<a id="a-BP"></a>丧失善法。<a id="a-BQ"></a>后失身命并及财物。<a id="a-BR"></a>便大悲泣生其忧苦。<a id="a-BS"></a>如彼牧羊之人亦复如是。</p>
  <h2 id="aBT">（三一）雇借瓦师喻</h2>
  <p id="aBU">昔有婆罗门师。<a id="a-BV"></a>欲作大会语弟子言。<a id="a-BW"></a>我须瓦器以供会用。<a id="a-BX"></a>汝可为我雇借瓦师诣市觅之。<a id="a-BY"></a>时彼弟子往瓦师家。<a id="a-BZ"></a>时有一人。<a id="a-Ba"></a>驴负瓦器至市欲卖。<a id="a-Bb"></a>须臾之间驴尽破之。<a id="a-Bc"></a>还来家中啼哭懊恼。<a id="a-Bd"></a>弟子见已而问之言。<a id="a-Be"></a>何以悲叹懊恼如是。<a id="a-Bf"></a>其人答言。<a id="a-Bg"></a>我为方便勤苦积年始得成器。<a id="a-Bh"></a>诣市欲卖。<a id="a-Bi"></a>此弊恶驴。<a id="a-Bj"></a>须臾之顷尽破我器。<a id="a-Bk"></a>是故懊恼。<a id="a-Bl"></a>尔时弟子见闻是已欢喜而言。<a id="a-Bm"></a>此驴乃是佳物。<a id="a-Bn"></a>久时所作须臾能破。<a id="a-Bo"></a>我今当买此驴。<a id="a-Bp"></a>瓦师欢喜即便卖与。<a id="a-Bq"></a>乘来归家。<a id="a-Br"></a>师问之言。<a id="a-Bs"></a>汝何以不得瓦师将来。<a id="a-Bt"></a>用是驴为。<a id="a-Bu"></a>弟子答言。<a id="a-Bv"></a>此驴胜于瓦师。<a id="a-Bw"></a>瓦师久时所作瓦器少时能破。<a id="a-Bx"></a>时师语言。<a id="a-By"></a>汝大愚痴无有智慧。<a id="a-Bz"></a>此驴今者适可能破。<a id="a-C0"></a>假使百年不能成一。<a id="a-C1"></a>世间之人亦复如是。<a id="a-C2"></a>虽千百年受人供养都无报偿。<a id="a-C3"></a>常为损害。<a id="a-C4"></a>终不为益。<a id="a-C5"></a>背恩之人亦复如是。</p>
  <h2 id="aC6">（三二）估客偷金喻</h2>
  <p id="aC7">昔有二估客。<a id="a-C8"></a>共行商贾。<a id="a-C9"></a>一卖真金。<a id="a-CA"></a>其第二者卖兜罗绵。<a id="a-CB"></a>有他买真金者烧而试之。<a id="a-CC"></a>第二估客即便偷他被烧之金。<a id="a-CD"></a>用兜罗绵裹。<a id="a-CE"></a>时金热故烧绵都尽。<a id="a-CF"></a>情事既露二事俱失。<a id="a-CG"></a>如彼外道偷取佛法着己法中。<a id="a-CH"></a>妄称己有。<a id="a-CI"></a>非是佛法。<a id="a-CJ"></a>由是之故烧灭外典不行于世。<a id="a-CK"></a>如彼偷金事情都现。<a id="a-CL"></a>亦复如是。</p>
  <h2 id="aCM">（三三）斫树取果喻</h2>
  <p id="aCN">昔有国王。<a id="a-CO"></a>有一好树高广极大当生胜果香而甜美。<a id="a-CP"></a>时有一人来至王所。<a id="a-CQ"></a>王语之言。<a id="a-CR"></a>此之树上将生美果。<a id="a-CS"></a>汝能食不。<a id="a-CT"></a>即答王言。<a id="a-CU"></a>此树高广虽欲食之何由能得。<a id="a-CV"></a>即便断树望得其果。<a id="a-CW"></a>既无所获徒自劳苦。<a id="a-CX"></a>后还欲竖。<a id="a-CY"></a>树已枯死都无生理。<a id="a-CZ"></a>世间之人亦复如是。<a id="a-Ca"></a>如来法王有持戒树。<a id="a-Cb"></a>能生胜果心生愿乐。<a id="a-Cc"></a>欲得果食应当持戒。<a id="a-Cd"></a>修诸功德不解方便。<a id="a-Ce"></a>返毁其禁如彼伐树。<a id="a-Cf"></a>复欲还活都不可得。<a id="a-Cg"></a>破戒之人亦复如是。</p>
  <h2 id="aCh">（三四）送美水喻</h2>
  <p id="aCi">昔有一聚落。<a id="a-Cj"></a>去王城五由旬。<a id="a-Ck"></a>村中有好美水。<a id="a-Cl"></a>王敕村人。<a id="a-Cm"></a>常使日日送其美水。<a id="a-Cn"></a>村人疲苦悉欲移避远此村去。<a id="a-Co"></a>时彼村主语诸人言。<a id="a-Cp"></a>汝等莫去。<a id="a-Cq"></a>我当为汝白王改五由旬作三由旬。<a id="a-Cr"></a>使汝得近往来不疲。<a id="a-Cs"></a>即往白王。<a id="a-Ct"></a>王为改之作三由旬。<a id="a-Cu"></a>众人闻已便大欢喜。<a id="a-Cv"></a>有人语言。<a id="a-Cw"></a>此故是本五由旬更无有异。<a id="a-Cx"></a>虽闻此言信王语故终不肯舍。<a id="a-Cy"></a>世间之人亦复如是。<a id="a-Cz"></a>修行正法度于五道向涅槃城。<a id="a-D0"></a>心生厌惓。<a id="a-D1"></a>便欲舍离。<a id="a-D2"></a>顿驾生死不能复进。<a id="a-D3"></a>如来法王有大方便。<a id="a-D4"></a>于一乘法分别说三。<a id="a-D5"></a>小乘之人闻之欢喜以为易行。<a id="a-D6"></a>修善进德求度生死。<a id="a-D7"></a>后闻人说无有三乘。<a id="a-D8"></a>故是一道。<a id="a-D9"></a>以信佛语终不肯舍。<a id="a-DA"></a>如彼村人亦复如是。</p>
  <h2 id="aDB">（三五）宝箧镜喻</h2>
  <p id="aDC">昔有一人。<a id="a-DD"></a>贫穷困乏。<a id="a-DE"></a>多负人债无以可偿。<a id="a-DF"></a>即便逃避至空旷处。<a id="a-DG"></a>值箧满中珍宝。<a id="a-DH"></a>有一明镜着珍宝上以盖覆之。<a id="a-DI"></a>贫人见已。<a id="a-DJ"></a>心大欢喜。<a id="a-DK"></a>即便发之见镜中人。<a id="a-DL"></a>便生惊怖。<a id="a-DM"></a>叉手语言。<a id="a-DN"></a>我谓空箧都无所有。<a id="a-DO"></a>不知有君在此箧中。<a id="a-DP"></a>莫见嗔也。<a id="a-DQ"></a>凡夫之人亦复如是。<a id="a-DR"></a>为无量烦恼之所穷困。<a id="a-DS"></a>而为生死魔王债主之所缠着。<a id="a-DT"></a>欲避生死入佛法中修行善法作诸功德。<a id="a-DU"></a>如值宝箧。<a id="a-DV"></a>为身见镜之所惑乱。<a id="a-DW"></a>妄见有我。<a id="a-DX"></a>即便封着。<a id="a-DY"></a>谓是真实。<a id="a-DZ"></a>于是堕落失诸功德禅定道品无漏诸善三乘道果一切都失。<a id="a-Da"></a>如彼愚人弃于宝箧。<a id="a-Db"></a>着我见者亦复如是。</p>
  <h2 id="aDc">（三六）破五通仙眼喻</h2>
  <p id="aDd">昔有一人。<a id="a-De"></a>入山学道得五通仙。<a id="a-Df"></a>天眼彻视能见地中一切伏藏种种珍宝。<a id="a-Dg"></a>国王闻之。<a id="a-Dh"></a>心大欢喜便语臣言。<a id="a-Di"></a>云何得使此人常在我国不余处去。<a id="a-Dj"></a>使我藏中得多珍宝。<a id="a-Dk"></a>有一愚臣辄便往至。<a id="a-Dl"></a>挑仙人双眼持来白王。<a id="a-Dm"></a>臣以挑眼更不得去常住是国。<a id="a-Dn"></a>王语臣言。<a id="a-Do"></a>所以贪得仙人住者。<a id="a-Dp"></a>能见地中一切伏藏。<a id="a-Dq"></a>汝今毁眼何所复任。<a id="a-Dr"></a>世间之人亦复如是。<a id="a-Ds"></a>见他头陀苦行山林旷野冢间树下。<a id="a-Dt"></a>修四意止及不净观。<a id="a-Du"></a>便强将来于其家中种种供养。<a id="a-Dv"></a>毁他善法使道果不成。<a id="a-Dw"></a>丧其道眼已失其利空无所获。<a id="a-Dx"></a>如彼愚臣唐毁他目也。</p>
  <h2 id="aDy">（三七）杀群牛喻</h2>
  <p id="aDz">昔有一人。<a id="a-E0"></a>有二百五十头牛。<a id="a-E1"></a>常驱逐水草随时餧食。<a id="a-E2"></a>时有一虎啖食一牛。<a id="a-E3"></a>尔时牛主即作念言。<a id="a-E4"></a>已失一牛俱不全足。<a id="a-E5"></a>用是牛为。<a id="a-E6"></a>即便驱至深坑高岸。<a id="a-E7"></a>排着坑底尽皆杀之。<a id="a-E8"></a>凡夫愚人亦复如是。<a id="a-E9"></a>受持如来具足之戒。<a id="a-EA"></a>若犯一戒不生惭愧清净忏悔。<a id="a-EB"></a>便作念言。<a id="a-EC"></a>我已破一戒。<a id="a-ED"></a>既不具足。<a id="a-EE"></a>何用持为。<a id="a-EF"></a>一切都破无一在者。<a id="a-EG"></a>如彼愚人尽杀群牛无一在者。</p>
  <h2 id="aEH">（三八）饮木筒水喻</h2>
  <p id="aEI">昔有一人。<a id="a-EJ"></a>行来渴乏见木筒中有清净流水。<a id="a-EK"></a>就而饮之。<a id="a-EL"></a>饮水已足即便举手语木筒言。<a id="a-EM"></a>我已饮竟。<a id="a-EN"></a>水莫复来。<a id="a-EO"></a>虽作是语水流如故。<a id="a-EP"></a>便嗔恚言我已饮竟。<a id="a-EQ"></a>语汝莫来。<a id="a-ER"></a>何以故来。<a id="a-ES"></a>有人见之言。<a id="a-ET"></a>汝大愚痴无有智慧。<a id="a-EU"></a>汝何以不去。<a id="a-EV"></a>语言莫来即为挽却牵余处去。<a id="a-EW"></a>世间之人亦复如是。<a id="a-EX"></a>为生死渴爱。<a id="a-EY"></a>饮五欲碱水。<a id="a-EZ"></a>既为五欲之所疲厌。<a id="a-Ea"></a>如彼饮足。<a id="a-Eb"></a>便作是言。<a id="a-Ec"></a>汝色声香味莫复更来使我见也。<a id="a-Ed"></a>然此五欲相续不断。<a id="a-Ee"></a>既见之已便复嗔恚。<a id="a-Ef"></a>语汝速灭莫复更生。<a id="a-Eg"></a>何以故来使我见之。<a id="a-Eh"></a>时有智人而语之言。<a id="a-Ei"></a>汝欲得离者当摄汝六情闭其心意。<a id="a-Ej"></a>妄想不生便得解脱。<a id="a-Ek"></a>何必不见欲使不生如彼饮水愚人等无有异。</p>
  <h2 id="aEl">（三九）见他人涂舍喻</h2>
  <p id="aEm">昔有一人。<a id="a-En"></a>往至他舍。<a id="a-Eo"></a>见他屋舍墙壁涂治。<a id="a-Ep"></a>其地平正清净甚好。<a id="a-Eq"></a>便问之言。<a id="a-Er"></a>用何和涂得如是好。<a id="a-Es"></a>主人答言。<a id="a-Et"></a>用稻谷[麩-夫+戈]水浸令熟和泥涂壁故得如是。<a id="a-Eu"></a>愚人即便而作念言。<a id="a-Ev"></a>若纯以稻[麩-夫+戈]不如合稻而用作之。<a id="a-Ew"></a>壁可白净泥始平好。<a id="a-Ex"></a>便用稻谷和泥用涂其壁望得平正。<a id="a-Ey"></a>返更高下。<a id="a-Ez"></a>壁都劈裂。<a id="a-F0"></a>虚弃稻谷都无利益。<a id="a-F1"></a>不如惠施可得功德。<a id="a-F2"></a>凡夫之人亦复如是。<a id="a-F3"></a>闻圣人说法修行诸善。<a id="a-F4"></a>舍此身已可得生天及以解脱。<a id="a-F5"></a>便自杀身望得生天及以解脱。<a id="a-F6"></a>徒自虚丧空无所获。<a id="a-F7"></a>如彼愚人。</p>
  <h2 id="aF8">（四○）治秃喻</h2>
  <p id="aF9">昔有一人。<a id="a-FA"></a>头上无毛。<a id="a-FB"></a>冬则大寒夏则患热。<a id="a-FC"></a>兼为蚊虻之所唼食。<a id="a-FD"></a>昼夜受恼。<a id="a-FE"></a>甚以为苦。<a id="a-FF"></a>有一医师多诸方术。<a id="a-FG"></a>时彼秃人往至其所语其医言。<a id="a-FH"></a>唯愿大师为我治之。<a id="a-FI"></a>时彼医师亦复头秃。<a id="a-FJ"></a>即便脱帽示之而语之言。<a id="a-FK"></a>我亦患之以为痛苦。<a id="a-FL"></a>若令我治能得差者。<a id="a-FM"></a>应先自治以除其患。<a id="a-FN"></a>世间之人亦复如是。<a id="a-FO"></a>为生老病死之所侵恼。<a id="a-FP"></a>欲求长生不死之处。<a id="a-FQ"></a>闻有沙门婆罗门等世之良医善疗众患。<a id="a-FR"></a>便往其所而语之言。<a id="a-FS"></a>唯愿为我除此无常生死之患。<a id="a-FT"></a>常处安乐长存不变。<a id="a-FU"></a>时婆罗门等即便报言。<a id="a-FV"></a>我亦患此无常生老病死。<a id="a-FW"></a>种种求觅长存之处终不能得。<a id="a-FX"></a>今我若能使汝得者。<a id="a-FY"></a>我亦应先自得。<a id="a-FZ"></a>令汝亦得。<a id="a-Fa"></a>如彼患秃之人徒自疲劳不能得差。</p>
  <h2 id="aFb">（四一）毗舍阇鬼喻</h2>
  <p id="aFc">昔有二毗舍阇鬼。<a id="a-Fd"></a>共有一箧一杖一屐。<a id="a-Fe"></a>二鬼共诤各各欲得。<a id="a-Ff"></a>二鬼纷纭竟日不能使平。<a id="a-Fg"></a>时有一人来见之已而问之言。<a id="a-Fh"></a>此箧杖屐有何奇异。<a id="a-Fi"></a>汝等共诤嗔忿乃尔。<a id="a-Fj"></a>二鬼答言。<a id="a-Fk"></a>我此箧者。<a id="a-Fl"></a>能出一切衣服饮食床褥卧具资生之物。<a id="a-Fm"></a>尽从中出。<a id="a-Fn"></a>执此杖者。<a id="a-Fo"></a>怨敌归服无敢与诤。<a id="a-Fp"></a>着此屐者。<a id="a-Fq"></a>能令人飞行无挂碍。<a id="a-Fr"></a>此人闻已即语鬼言。<a id="a-Fs"></a>汝等小远我当为尔平等分之。<a id="a-Ft"></a>鬼闻其语。<a id="a-Fu"></a>寻即远避。<a id="a-Fv"></a>此人即时抱箧捉杖蹑屐而飞。<a id="a-Fw"></a>二鬼愕然竟无所得。<a id="a-Fx"></a>人语鬼言。<a id="a-Fy"></a>尔等所诤我已得去。<a id="a-Fz"></a>今使尔等更无所诤。<a id="a-G0"></a>毗舍阇者喻于众魔及以外道。<a id="a-G1"></a>布施如箧。<a id="a-G2"></a>人天五道资用之具皆从中出。<a id="a-G3"></a>禅定如杖。<a id="a-G4"></a>消伏魔怨烦恼之贼。<a id="a-G5"></a>持戒如屐。<a id="a-G6"></a>必升人天。<a id="a-G7"></a>诸魔外道诤箧者喻于有漏中强求果报。<a id="a-G8"></a>空无所得。<a id="a-G9"></a>若能修行善行及以布施持戒禅定。<a id="a-GA"></a>便得离苦获得道果。</p>
  <h2 id="aGB">（四二）估客驼死喻</h2>
  <p id="aGC">譬如估客游行商贾。<a id="a-GD"></a>会于路中而驼卒死。<a id="a-GE"></a>驼上所载多有珍宝。<a id="a-GF"></a>细软上氎种种杂物。<a id="a-GG"></a>驼既死已即剥其皮。<a id="a-GH"></a>商主舍行坐二弟子而语之言。<a id="a-GI"></a>好看驼皮莫使湿烂。<a id="a-GJ"></a>其后天雨二人顽嚚尽以好[疊*毛]覆此皮。<a id="a-GK"></a>上[疊*毛]尽烂坏皮[疊*毛]之价理自悬殊。<a id="a-GL"></a>以愚痴故以[疊*毛]覆皮。<a id="a-GM"></a>世间之人亦复如是。<a id="a-GN"></a>其不杀者喻于白[疊*毛]。<a id="a-GO"></a>其驼皮者即喻财货。<a id="a-GP"></a>天雨湿烂喻于放逸败坏善行。<a id="a-GQ"></a>不杀戒者即佛法身最上妙因。<a id="a-GR"></a>然不能修。<a id="a-GS"></a>但以财货造诸塔庙供养众僧。<a id="a-GT"></a>舍根取末不求其本。<a id="a-GU"></a>漂浪五道莫能自出。<a id="a-GV"></a>是故行者应当精心持不杀戒。</p>
  <h2 id="aGW">（四三）磨大石喻</h2>
  <p id="aGX">譬如有人。<a id="a-GY"></a>磨一大石勤加功力。<a id="a-GZ"></a>经历日月作小戏牛。<a id="a-Ga"></a>用功既重所期甚轻。<a id="a-Gb"></a>世间之人亦复如是。<a id="a-Gc"></a>磨大石者喻于学问精勤劳苦。<a id="a-Gd"></a>作小牛者喻于名闻互相是非。<a id="a-Ge"></a>夫为学者研思精微博通多识。<a id="a-Gf"></a>宜应履行远求胜果。<a id="a-Gg"></a>方求名誉憍慢贡高。<a id="a-Gh"></a>增长过患。</p>
  <h2 id="aGi">（四四）欲食半饼喻</h2>
  <p id="aGj">譬如有人。<a id="a-Gk"></a>因其饥故食七枚煎饼。<a id="a-Gl"></a>食六枚半已便得饱满。<a id="a-Gm"></a>其人恚悔以手自打而作是言。<a id="a-Gn"></a>我今饱足由此半饼。<a id="a-Go"></a>然前六饼唐自捐弃。<a id="a-Gp"></a>设知半饼能充足者应先食之。<a id="a-Gq"></a>世间之人亦复如是。<a id="a-Gr"></a>从本以来常无有乐。<a id="a-Gs"></a>然其痴倒横生乐想。<a id="a-Gt"></a>如彼痴人于半番饼生于饱想。<a id="a-Gu"></a>世人无知以富贵为乐。<a id="a-Gv"></a>夫富贵者求时甚苦。<a id="a-Gw"></a>既获得已守护亦苦。<a id="a-Gx"></a>后还失之忧念复苦。<a id="a-Gy"></a>于三时中都无有乐。<a id="a-Gz"></a>犹如衣食遮故名乐。<a id="a-H0"></a>于辛苦中横生乐想。<a id="a-H1"></a>诸佛说言。<a id="a-H2"></a>三界无安。<a id="a-H3"></a>皆是大苦。<a id="a-H4"></a>凡夫倒惑。<a id="a-H5"></a>横生乐想。</p>
  <h2 id="aH6">（四五）奴守门喻</h2>
  <p id="aH7">譬如有人将欲远行。<a id="a-H8"></a>敕其奴言。<a id="a-H9"></a>尔好守门并看驴索。<a id="a-HA"></a>其主行后。<a id="a-HB"></a>时邻里家有作乐者。<a id="a-HC"></a>此奴欲听不能自安。<a id="a-HD"></a>寻以索系门置于驴上。<a id="a-HE"></a>负至戏处听其作乐。<a id="a-HF"></a>奴去之后。<a id="a-HG"></a>舍中财物贼尽持去。<a id="a-HH"></a>大家行还问其奴言。<a id="a-HI"></a>财宝所在。<a id="a-HJ"></a>奴便答言。<a id="a-HK"></a>大家先付门驴及索。<a id="a-HL"></a>自是以外非奴所知。<a id="a-HM"></a>大家复言。<a id="a-HN"></a>留尔守门正为财物。<a id="a-HO"></a>财物既失用于门为。<a id="a-HP"></a>生死愚人为爱奴仆亦复如是。<a id="a-HQ"></a>如来教诫常护根门。<a id="a-HR"></a>莫着六尘守无明驴看于爱索。<a id="a-HS"></a>而诸比丘不奉佛教。<a id="a-HT"></a>贪求利养诈现清白静处而坐。<a id="a-HU"></a>心意流驰贪着五欲。<a id="a-HV"></a>为色声香味之所惑乱。<a id="a-HW"></a>无明覆心爱索缠缚。<a id="a-HX"></a>正念觉意道品。<a id="a-HY"></a>财宝悉皆散失。</p>
  <h2 id="aHZ">（四六）偷牦牛喻</h2>
  <p id="aHa">譬如一村共偷牦牛而共食之。<a id="a-Hb"></a>其失牛者逐迹至村。<a id="a-Hc"></a>唤此村人问其由状。<a id="a-Hd"></a>而语之言。<a id="a-He"></a>尔在此村。<a id="a-Hf"></a>不偷者对曰。<a id="a-Hg"></a>我实无村。<a id="a-Hh"></a>又问。<a id="a-Hi"></a>尔村中有池。<a id="a-Hj"></a>在此池边共食牛不。<a id="a-Hk"></a>答言无池。<a id="a-Hl"></a>又问。<a id="a-Hm"></a>池傍有树不。<a id="a-Hn"></a>对言无树。<a id="a-Ho"></a>又问。<a id="a-Hp"></a>偷牛之时在尔村东不。<a id="a-Hq"></a>对曰无东。<a id="a-Hr"></a>又问。<a id="a-Hs"></a>当尔偷牛非日中时耶。<a id="a-Ht"></a>对曰无中。<a id="a-Hu"></a>又问。<a id="a-Hv"></a>纵可无村及以无树。<a id="a-Hw"></a>何有天下无东无时。<a id="a-Hx"></a>知尔妄语都不可信。<a id="a-Hy"></a>尔偷牛食不。<a id="a-Hz"></a>对言实食。<a id="a-I0"></a>破戒之人亦复如是。<a id="a-I1"></a>覆藏罪过不肯发露。<a id="a-I2"></a>死入地狱。<a id="a-I3"></a>诸天善神以天眼观不得覆藏。<a id="a-I4"></a>如彼食牛不得欺拒。</p>
  <h2 id="aI5">（四七）贫人作鸳鸯鸣喻</h2>
  <p id="aI6">昔外国节法庆之日。<a id="a-I7"></a>一切妇女尽持优钵罗华以为鬘饰。<a id="a-I8"></a>有一贫人。<a id="a-I9"></a>其妇语言。<a id="a-IA"></a>尔若能得优钵罗华来用与我。<a id="a-IB"></a>为尔作妻。<a id="a-IC"></a>若不能得我舍尔去。<a id="a-ID"></a>其夫先来常善能作鸳鸯之鸣。<a id="a-IE"></a>即入王池作鸳鸯鸣偷优钵罗华。<a id="a-IF"></a>时守池者而作是问。<a id="a-IG"></a>池中者谁。<a id="a-IH"></a>而此贫人失口答言。<a id="a-II"></a>我是鸳鸯。<a id="a-IJ"></a>守者捉得将诣王所。<a id="a-IK"></a>而于中道复更和声作鸳鸯鸣。<a id="a-IL"></a>守池者言。<a id="a-IM"></a>尔先不作今作何益。<a id="a-IN"></a>世间愚人亦复如是。<a id="a-IO"></a>终身残害作众恶业。<a id="a-IP"></a>不习心行使令调善。<a id="a-IQ"></a>临命终时方言。<a id="a-IR"></a>今我欲得修善。<a id="a-IS"></a>狱卒将去付阎罗王。<a id="a-IT"></a>虽欲修善亦无所及已。<a id="a-IU"></a>如彼愚人欲到王所作鸳鸯鸣。</p>
  <h2 id="aIV">（四八）野干为折树枝所打喻</h2>
  <p id="aIW">譬如野干在于树下风吹枝折堕其脊上。<a id="a-IX"></a>即便闭目不欲看树。<a id="a-IY"></a>舍弃而走到于露地。<a id="a-IZ"></a>乃至日暮亦不肯来。<a id="a-Ia"></a>遥见风吹大树枝柯动摇上下。<a id="a-Ib"></a>便言唤我寻来树下。<a id="a-Ic"></a>愚痴弟子亦复如是。<a id="a-Id"></a>已得出家得近师长以小呵责即便逃走。<a id="a-Ie"></a>复于后时遇恶知识恼乱不已。<a id="a-If"></a>方还所去。<a id="a-Ig"></a>如是去来是为愚惑。</p>
  <h2 id="aIh">（四九）小儿争分别毛喻</h2>
  <p id="aIi">譬如昔日有二小儿入河遨戏。<a id="a-Ij"></a>于此水底得一把毛。<a id="a-Ik"></a>一小儿言此是仙须。<a id="a-Il"></a>一小儿言此是罴毛。<a id="a-Im"></a>尔时河边有一仙人。<a id="a-In"></a>此二小儿诤之不已。<a id="a-Io"></a>诣彼仙所决其所疑。<a id="a-Ip"></a>而彼仙人寻即取米及胡麻子。<a id="a-Iq"></a>口中含嚼吐着掌中。<a id="a-Ir"></a>语小儿言。<a id="a-Is"></a>我掌中者似孔雀屎。<a id="a-It"></a>而此仙人不答他问人皆知之。<a id="a-Iu"></a>世间愚人亦复如是。<a id="a-Iv"></a>说法之时戏论诸法不答正理。<a id="a-Iw"></a>如彼仙人不答所问为一切人之所嗤笑。<a id="a-Ix"></a>浮漫虚说亦复如是。</p>
  <h2 id="aIy">（五○）医治脊偻喻</h2>
  <p id="aIz">譬如有人卒患脊偻请医疗之。<a id="a-J0"></a>医以酥涂。<a id="a-J1"></a>上下着板。<a id="a-J2"></a>用力痛压。<a id="a-J3"></a>不觉双目一时并出。<a id="a-J4"></a>世间愚人亦复如是。<a id="a-J5"></a>为修福故治生估贩。<a id="a-J6"></a>作诸非法其事虽成利不补害。<a id="a-J7"></a>将来之世入于地狱喻双目出。</p>
 </body>
</html>