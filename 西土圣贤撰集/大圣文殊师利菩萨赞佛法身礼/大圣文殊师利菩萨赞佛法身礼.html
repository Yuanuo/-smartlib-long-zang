<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>大圣文殊师利菩萨赞佛法身礼(并序)</title>
</head>
<body>
  <h1 class="head">大圣文殊师利菩萨赞佛法身礼(并序)</h1>
  <p>皇帝以深仁驭宇。大明烛物。普洒甘露。[泛-之+(犮-乂+又)]荡黎元。(不空)叨沐。</p>
  <p>圣慈。滥当翻译。特奉。</p>
  <p>恩命。令集上都义学沙门良贲等一十六人。于内道场。翻仁王护国般若及大乘蜜严等经毕。愿赞扬次。于至觉冀介福于。</p>
  <p>圣躬。窃见大圣文殊师利菩萨赞佛法身经。据其梵本有四十一礼。先道所行但唯有十礼。于文不备叹德未圆。恐乖圣者恳诚。又阙群生胜利。不空先有所持梵本。并皆具足今译流传庶裨弘益。其余忏悔仪轨等并如旧本。此不复云。于时。</p>
  <p>大唐永泰元年维夏四月也。经云。</p>
  <p>如是我闻。一时佛住王舍城鹫峰山中。与大比丘众二万五千人俱。皆是阿罗汉。与大菩萨摩诃萨七十二那庾多俱胝。文殊师利菩萨而为上首。尔时文殊师利菩萨。从座而起整理衣服。偏袒右肩顶礼佛足。合掌恭敬称扬如来说伽他曰。</p>
  <p class="l-js-5c">无色无形相　　无根无住处</p>
  <p class="l-js-5c">不生不灭故　　敬礼无所观</p>
  <p class="l-js-5c">不去亦不住　　不取亦不舍</p>
  <p class="l-js-5c">远离六入故　　敬礼无所观</p>
  <p class="l-js-5c">不住于诸法　　离有离无故</p>
  <p class="l-js-5c">行于平等故　　敬礼无所观</p>
  <p class="l-js-5c">出过于三界　　等同于虚空</p>
  <p class="l-js-5c">诸欲不染故　　敬礼无所观</p>
  <p class="l-js-5c">于诸威仪中　　去来及睡寤</p>
  <p class="l-js-5c">常在寂静故　　敬礼无所观</p>
  <p class="l-js-5c">去来悉平等　　已住于平等</p>
  <p class="l-js-5c">不坏平等故　　敬礼无所观</p>
  <p class="l-js-5c">入诸无相定　　见诸法寂静</p>
  <p class="l-js-5c">常在三昧故　　敬礼无所观</p>
  <p class="l-js-5c">无住无所观　　于法得自在</p>
  <p class="l-js-5c">慧用常定故　　敬礼无所观</p>
  <p class="l-js-5c">不住于六根　　不著于六境</p>
  <p class="l-js-5c">常在一相故　　敬礼无所观</p>
  <p class="l-js-5c">入于无相中　　能断于诸染</p>
  <p class="l-js-5c">远离名色故　　敬礼无所观</p>
  <p class="l-js-5c">不住于有相　　亦离于诸相</p>
  <p class="l-js-5c">入相于无中　　敬礼无所观</p>
  <p class="l-js-5c">无分别思惟　　心住无所住</p>
  <p class="l-js-5c">诸念不起故　　敬礼无所观</p>
  <p class="l-js-5c">无藏识如空　　无染无戏论</p>
  <p class="l-js-5c">远离三世故　　敬礼无所观</p>
  <p class="l-js-5c">虚空无中边　　诸佛心亦然</p>
  <p class="l-js-5c">心同虚空故　　敬礼无所观</p>
  <p class="l-js-5c">诸佛虚空相　　虚空亦无相</p>
  <p class="l-js-5c">离诸因果故　　敬礼无所观</p>
  <p class="l-js-5c">不著于诸法　　如水月无取</p>
  <p class="l-js-5c">远离于我相　　敬礼无所观</p>
  <p class="l-js-5c">不住于诸蕴　　不著于处界</p>
  <p class="l-js-5c">远离颠倒故　　敬礼无所观</p>
  <p class="l-js-5c">常等于法界　　我见悉皆断</p>
  <p class="l-js-5c">远离二边故　　敬礼无所观</p>
  <p class="l-js-5c">不住于诸色　　非取亦非舍</p>
  <p class="l-js-5c">远离非法故　　敬礼无所观</p>
  <p class="l-js-5c">证无障碍法　　通达于诸法</p>
  <p class="l-js-5c">远离魔法故　　敬礼无所观</p>
  <p class="l-js-5c">非有亦非无　　有无不可得</p>
  <p class="l-js-5c">离诸言说故　　敬礼无所观</p>
  <p class="l-js-5c">摧折我慢憧　　非一亦非二</p>
  <p class="l-js-5c">远离一二故　　敬礼无所观</p>
  <p class="l-js-5c">身口意无失　　三业常寂静</p>
  <p class="l-js-5c">远离譬喻故　　敬礼无所观</p>
  <p class="l-js-5c">一切智常住　　应现无功用</p>
  <p class="l-js-5c">远离诸过故　　敬礼无所观</p>
  <p class="l-js-5c">微妙无漏念　　无限无分别</p>
  <p class="l-js-5c">等情非情故　　敬礼无所观</p>
  <p class="l-js-5c">以心无碍故　　悉知一切心</p>
  <p class="l-js-5c">不住自他故　　敬礼无所观</p>
  <p class="l-js-5c">无碍无所观　　常住无碍法</p>
  <p class="l-js-5c">远离诸心故　　敬礼无所观</p>
  <p class="l-js-5c">心常无所缘　　自性不可得</p>
  <p class="l-js-5c">平等难量故　　敬礼无所观</p>
  <p class="l-js-5c">以无所依心　　悉见诸刹土</p>
  <p class="l-js-5c">知诸有情故　　敬礼无所观</p>
  <p class="l-js-5c">诸法萨婆若　　毕竟无所有</p>
  <p class="l-js-5c">佛心难测故　　敬礼无所观</p>
  <p class="l-js-5c">诸法由如幻　　如幻不可得</p>
  <p class="l-js-5c">离诸幻法故　　敬礼无所观</p>
  <p class="l-js-5c">佛常在世间　　而不染世法</p>
  <p class="l-js-5c">不染世间故　　敬礼无所观</p>
  <p class="l-js-5c">一切智常住　　空性空境界</p>
  <p class="l-js-5c">言说亦空故　　敬礼无所观</p>
  <p class="l-js-5c">证无分别定　　得如幻三昧</p>
  <p class="l-js-5c">游戏神通故　　敬礼无所观</p>
  <p class="l-js-5c">非一亦非异　　非近亦非远</p>
  <p class="l-js-5c">于法不动故　　敬礼无所观</p>
  <p class="l-js-5c">一念金刚定　　刹那成等觉</p>
  <p class="l-js-5c">证无影像故　　敬礼无所观</p>
  <p class="l-js-5c">于诸三世法　　成就诸方便</p>
  <p class="l-js-5c">不动涅槃故　　敬礼无所观</p>
  <p class="l-js-5c">涅槃常不动　　无此岸彼岸</p>
  <p class="l-js-5c">通达方便故　　敬礼无所观</p>
  <p class="l-js-5c">无相无所有　　无患无戏论</p>
  <p class="l-js-5c">不住有无故　　敬礼无所观</p>
  <p class="l-js-5c">智处悉平等　　寂静无分别</p>
  <p class="l-js-5c">自他一相故　　敬礼无所观</p>
  <p class="l-js-5c">一切平等礼　　无礼无不礼</p>
  <p class="l-js-5c">一礼遍含识　　同归实相体</p>
  <p>尔时世尊赞文殊师利菩萨言。善哉善哉。汝今善说如来功德一切诸法本来清净。文殊师利假使有人。教化三千大千世界一切有情。成辟支佛。不如有人闻此功德一念信解。即超过彼百千万倍。如是展转无能称赞譬喻挍量。具如本经所说。</p>
</body></html>