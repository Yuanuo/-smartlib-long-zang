<!DOCTYPE html>
<html>
<head>
  <meta charset="utf-8"/>
  <meta name="author" content="失译人名/其他"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>佛使比丘迦旃延说法没尽偈经</title>
</head>
<body>
  <h1 class="head">佛使比丘迦旃延说法没尽偈经</h1>
  <h2>一百二十章</h2>
  <p class="l-js-5c">尊者迦旃子　　体道修律护</p>
  <p class="l-js-5c">见诸卒暴者　　以偈开法路</p>
  <p class="l-js-5c">心常怀怆恨　　思惟悲感事</p>
  <p class="l-js-5c">常勤务精进　　顾后大恐惧</p>
  <p class="l-js-5c">正法垂欲灭　　人年才寿百</p>
  <p class="l-js-5c">正法之光明　　在世不久没</p>
  <p class="l-js-5c">正法已灭尽　　比丘众迷惑</p>
  <p class="l-js-5c">当舍诸经法　　圣觉之所讲</p>
  <p class="l-js-5c">反受杂文章　　废捐佛所说</p>
  <p class="l-js-5c">见训诸浅经　　心意为欣悦</p>
  <p class="l-js-5c">常当共诤讼　　违教背典经</p>
  <p class="l-js-5c">展转兴诽谤　　各各相慢轻</p>
  <p class="l-js-5c">愚痴课难化　　无智如株杌</p>
  <p class="l-js-5c">卿无所别知　　不学佛正法</p>
  <p class="l-js-5c">释置经义理　　更互相求短</p>
  <p class="l-js-5c">吾身所闻传　　独步无俦伴</p>
  <p class="l-js-5c">持中以著下　　举下著于中</p>
  <p class="l-js-5c">不复识次第　　所说贵不穷</p>
  <p class="l-js-5c">证处设乖谬　　反说无本末</p>
  <p class="l-js-5c">闻受皆浮漫　　讲论无清话</p>
  <p class="l-js-5c">斯徒众恶意　　谤讪于和上</p>
  <p class="l-js-5c">见尊睹师父　　傲慢不崇敬</p>
  <p class="l-js-5c">是等共辩诤　　心念甚愁毒</p>
  <p class="l-js-5c">著世慕豪贵　　堕缚不自觉</p>
  <p class="l-js-5c">我觉甚真谛　　卿诚无所知</p>
  <p class="l-js-5c">卿讲殊倒错　　我言顺典义</p>
  <p class="l-js-5c">各各共诤讼　　用生毒害心</p>
  <p class="l-js-5c">贪得利供养　　随俗共浮沉</p>
  <p class="l-js-5c">习乐于居屋　　不能自拔度</p>
  <p class="l-js-5c">从贪共谈语　　但说世间务</p>
  <p class="l-js-5c">时诸比丘舍　　树间及闲暇</p>
  <p class="l-js-5c">行止于聚落　　两中立精舍</p>
  <p class="l-js-5c">喜乐于愦扰　　不慕处静默</p>
  <p class="l-js-5c">展转相侵欺　　以自养妻息</p>
  <p class="l-js-5c">或有时比丘　　客从远方来</p>
  <p class="l-js-5c">寺主先自安　　闲居乃听之</p>
  <p class="l-js-5c">妒其所止居　　嫉其有德名</p>
  <p class="l-js-5c">亦嫉于族姓　　又复希法经</p>
  <p class="l-js-5c">见远方比丘　　颜色不悦和</p>
  <p class="l-js-5c">得其舍之去　　于心乃为快</p>
  <p class="l-js-5c">贪著于供养　　用兴毒恶嫉</p>
  <p class="l-js-5c">矜庄相贡高　　由是成忿失</p>
  <p class="l-js-5c">常念嗔恚恶　　憍慢为自大</p>
  <p class="l-js-5c">所求无厌足　　恣意随尘秽</p>
  <p class="l-js-5c">毒事不应行　　不欲诵受经</p>
  <p class="l-js-5c">终日笑歌舞　　冥暮寝不醒</p>
  <p class="l-js-5c">斯等共聚会　　言不及经理</p>
  <p class="l-js-5c">但说县官贼　　流俗行来事</p>
  <p class="l-js-5c">假使有学者　　众人所供养</p>
  <p class="l-js-5c">羡者求出家　　言学比丘法</p>
  <p class="l-js-5c">假使有学者　　白衣所崇敬</p>
  <p class="l-js-5c">务于杂碎事　　因是得名闻</p>
  <p class="l-js-5c">所行不如教　　自从利养起</p>
  <p class="l-js-5c">其年既幼少　　多畜众弟子</p>
  <p class="l-js-5c">其心怀诤乱　　不能究所学</p>
  <p class="l-js-5c">沙门二三年　　广畜诸眷属</p>
  <p class="l-js-5c">莫能谨慎戒　　堕落于邪见</p>
  <p class="l-js-5c">或有说断灭　　或有讲有人</p>
  <p class="l-js-5c">已住如是学　　堕恶人须发</p>
  <p class="l-js-5c">门徒多鄙猥　　少年相围绕</p>
  <p class="l-js-5c">或时甚枯旱　　或时复大水</p>
  <p class="l-js-5c">雀鼠及蝗虫　　灾害并辐至</p>
  <p class="l-js-5c">五谷普罄匮　　民庶咸饥馑</p>
  <p class="l-js-5c">穷逼于糊口　　出家求安隐</p>
  <p class="l-js-5c">便行作沙门　　不调越轨度</p>
  <p class="l-js-5c">不解于禁戒　　众会无救护</p>
  <p class="l-js-5c">苟且无羞耻　　不能修慎行</p>
  <p class="l-js-5c">亦不乐法会　　汲汲著财养</p>
  <p class="l-js-5c">以非法为法　　所说违道义</p>
  <p class="l-js-5c">举罪反轻重　　乱经背贤规</p>
  <p class="l-js-5c">众会至夜半　　斗诤事弥滋</p>
  <p class="l-js-5c">然后乃说经　　粗略不周备</p>
  <p class="l-js-5c">希简说禁戒　　具足斗诤事</p>
  <p class="l-js-5c">处处失义理　　故正法灭尽</p>
  <p class="l-js-5c">适共斗诤已　　遂乃结仇怨</p>
  <p class="l-js-5c">诸魔及官属　　用斯得人便</p>
  <p class="l-js-5c">诸天龙鬼神　　来欲听经教</p>
  <p class="l-js-5c">倾企迟闻戒　　但更闻诤讼</p>
  <p class="l-js-5c">诸天人怀恨　　不可比丘行</p>
  <p class="l-js-5c">行来共讲言　　佛法欲灭尽</p>
  <p class="l-js-5c">吾等舍天乐　　故来欲受法</p>
  <p class="l-js-5c">不得闻正法　　不如弃之去</p>
  <p class="l-js-5c">其有尊鬼神　　心乐佛法者</p>
  <p class="l-js-5c">不念诸比丘　　不复行拥护</p>
  <p class="l-js-5c">于时弊鬼神　　凶暴行毒害</p>
  <p class="l-js-5c">取比丘精气　　令命无有余</p>
  <p class="l-js-5c">比丘多疾病　　羸劣无气力</p>
  <p class="l-js-5c">失神颜色变　　勤苦遭众厄</p>
  <p class="l-js-5c">展转相憎嫉　　疾病不相瞻</p>
  <p class="l-js-5c">或有至死亡　　无护横夭终</p>
  <p class="l-js-5c">贪著利财宝　　衣食无限节</p>
  <p class="l-js-5c">晓知习俗法　　邪业以自活</p>
  <p class="l-js-5c">贩卖规贾利　　出入求生息</p>
  <p class="l-js-5c">志尚在总务　　孜孜无解极</p>
  <p class="l-js-5c">乐于杂碎事　　求利欲救命</p>
  <p class="l-js-5c">弃捐度世业　　细务自婴累</p>
  <p class="l-js-5c">衣服不整齐　　仪节不闲修</p>
  <p class="l-js-5c">不能将顺行　　如野马猕猴</p>
  <p class="l-js-5c">遥见贤比丘　　分卫知止足</p>
  <p class="l-js-5c">远远骂詈之　　言不顺禁戒</p>
  <p class="l-js-5c">如今日比丘　　澹然无过失</p>
  <p class="l-js-5c">彼时诸比丘　　默声犯众恶</p>
  <p class="l-js-5c">偷苟无羞惭　　懈怠怀毒意</p>
  <p class="l-js-5c">斯等将来世　　反当见敬事</p>
  <p class="l-js-5c">有仁贤比丘　　具足知廉耻</p>
  <p class="l-js-5c">于彼失法时　　乃更不见待</p>
  <p class="l-js-5c">譬如师子王　　处在林树间</p>
  <p class="l-js-5c">豺狼及犬狐　　不敢食其肉</p>
  <p class="l-js-5c">命过身出虫　　还自啖其肉</p>
  <p class="l-js-5c">昼夜共啖食　　毁灭其形体</p>
  <p class="l-js-5c">能仁大圣人　　泥洹灭度后</p>
  <p class="l-js-5c">诸地水火风　　不能毁佛法</p>
  <p class="l-js-5c">世间珍奇宝　　不妄忽自亡</p>
  <p class="l-js-5c">苍金出于世　　紫金乃不彰</p>
  <p class="l-js-5c">正法在于世　　终不自没尽</p>
  <p class="l-js-5c">因有象法故　　正法则灭尽</p>
  <p class="l-js-5c">譬如海中船　　贪重故沉没</p>
  <p class="l-js-5c">佛法斯亦然　　利养故灭尽</p>
  <p class="l-js-5c">背经及圣典　　以此为正法</p>
  <p class="l-js-5c">以法违于律　　以非作法义</p>
  <p class="l-js-5c">诸邪见异学　　五通诸学士</p>
  <p class="l-js-5c">不能毁法义　　及所兴布施</p>
  <p class="l-js-5c">其从释迦文　　因佛作沙门</p>
  <p class="l-js-5c">当毁于正法　　令法至灭尽</p>
  <p class="l-js-5c">计劣诸男子　　除发被袈裟</p>
  <p class="l-js-5c">皆当败正法　　令典没不现</p>
  <p class="l-js-5c">不肯顺禁教　　戮力存法务</p>
  <p class="l-js-5c">恣心从所乐　　犹如尘蔽驴</p>
  <p class="l-js-5c">于时诸学人　　受取妄保任</p>
  <p class="l-js-5c">改定其券别　　令错所寄信</p>
  <p class="l-js-5c">畏于县官吏　　怨贼及债主</p>
  <p class="l-js-5c">战战相恶难　　恐怖衣毛竖</p>
  <p class="l-js-5c">耕种及治生　　遭值诸吏卒</p>
  <p class="l-js-5c">朝夕习秽欲　　众患所见恼</p>
  <p class="l-js-5c">将有三恶王　　大秦在于前</p>
  <p class="l-js-5c">拨罗在于后　　安息在中央</p>
  <p class="l-js-5c">由于是之故　　正法有弃亡</p>
  <p class="l-js-5c">夷王大凶恶　　处在于北方</p>
  <p class="l-js-5c">兴师伐恶国　　伤害诸万民</p>
  <p class="l-js-5c">轻毁诸沙门　　多犯于众恶</p>
  <p class="l-js-5c">毁坏佛塔寺　　破败学精庐</p>
  <p class="l-js-5c">当于尔时世　　郡国皆丘墟</p>
  <p class="l-js-5c">是等皆恐惧　　愁忧而懊恼</p>
  <p class="l-js-5c">舍其北方土　　奔趣于中国</p>
  <p class="l-js-5c">病瘦目不明　　尪瘵无气力</p>
  <p class="l-js-5c">不能舍北方　　当为其所贼</p>
  <p class="l-js-5c">时少年比丘　　不务沙门者</p>
  <p class="l-js-5c">便当脱衣服　　恐怖欲自全</p>
  <p class="l-js-5c">于是中国君　　当来伐夷王</p>
  <p class="l-js-5c">既已诛夷王　　来还居监尼</p>
  <p class="l-js-5c">彼有尊比丘　　名号曰尸师</p>
  <p class="l-js-5c">博闻靡不达　　能悦诸国王</p>
  <p class="l-js-5c">王闻尸师言　　心意怀欣跃</p>
  <p class="l-js-5c">愿欲请众僧　　兴设大布施</p>
  <p class="l-js-5c">遣使诣十方　　宣命于诸国</p>
  <p class="l-js-5c">诸人来诣此　　今当大布施</p>
  <p class="l-js-5c">诸僧皆集至　　其数有百千</p>
  <p class="l-js-5c">遭难皆憔悴　　愿乐见大施</p>
  <p class="l-js-5c">诸比丘已会　　百千设备足</p>
  <p class="l-js-5c">展转相推求　　各各相问讯</p>
  <p class="l-js-5c">仁和上所在　　阿阇梨所至</p>
  <p class="l-js-5c">常所从沙弥　　恶师今所师</p>
  <p class="l-js-5c">或伤或死亡　　或亦见驱逐</p>
  <p class="l-js-5c">比丘既相见　　啼哭不自胜</p>
  <p class="l-js-5c">彼时诸会者　　其数百千众</p>
  <p class="l-js-5c">怀恼失颜色　　乐见大布施</p>
  <p class="l-js-5c">四面并云集　　同会十五日</p>
  <p class="l-js-5c">讲说佛典戒　　寻复相忿怼</p>
  <p class="l-js-5c">斯等既忿怼　　展转不共和</p>
  <p class="l-js-5c">尊比丘教告　　诸比丘默然</p>
  <p class="l-js-5c">吾当说卿等　　示有佛法律</p>
  <p class="l-js-5c">听我之所说　　无得乱语言</p>
  <p class="l-js-5c">计此阎浮地　　沙门佛门徒</p>
  <p class="l-js-5c">会同当共和　　不宜长嫌故</p>
  <p class="l-js-5c">有大比丘众　　其数有百千</p>
  <p class="l-js-5c">欲得学道义　　往会十五日</p>
  <p class="l-js-5c">有大比丘众　　虽有百千数</p>
  <p class="l-js-5c">我学设明达　　卿等不能知</p>
  <p class="l-js-5c">设有一比丘　　学能达悟者</p>
  <p class="l-js-5c">便可说本末　　我学知其经</p>
  <p class="l-js-5c">时有一比丘　　所学普通达</p>
  <p class="l-js-5c">有德名须赖　　如是师子吼</p>
  <p class="l-js-5c">即时从坐起　　叉手而住立</p>
  <p class="l-js-5c">稽首耆年足　　便当师子吼</p>
  <p class="l-js-5c">吾不怀狐疑　　其心无犹豫</p>
  <p class="l-js-5c">身所学经戒　　今设为通利</p>
  <p class="l-js-5c">吾亦无众难　　心亦不进退</p>
  <p class="l-js-5c">吾所前学者　　法律无所疑</p>
  <p class="l-js-5c">通畅于经典　　明达于道义</p>
  <p class="l-js-5c">吾所学如此　　诸贤宜奉持</p>
  <p class="l-js-5c">卿不达众经　　亦不解法律</p>
  <p class="l-js-5c">云何尊者前　　而多自称叹</p>
  <p class="l-js-5c">尊师恶弟子　　性凶怀毒害</p>
  <p class="l-js-5c">其名曰阿斯　　即便害须赖</p>
  <p class="l-js-5c">时有大鬼神　　信乐于佛法</p>
  <p class="l-js-5c">手自执金刚　　遂打杀阿斯</p>
  <p class="l-js-5c">当于尔时世　　地六反震动</p>
  <p class="l-js-5c">四方自然响　　非人击灵鼓</p>
  <p class="l-js-5c">至尔时四方　　当有四大烟</p>
  <p class="l-js-5c">又复四大火　　上方四面堕</p>
  <p class="l-js-5c">于尔之世时　　世间为幽冥</p>
  <p class="l-js-5c">从是往不反　　生民没愚痴</p>
  <p class="l-js-5c">黎庶无央数　　悲哀怀懊恼</p>
  <p class="l-js-5c">今日最末世　　佛正法未尽</p>
  <p class="l-js-5c">曾见佛鬼神　　信乐于道义</p>
  <p class="l-js-5c">纵身自投地　　号躄不自堪</p>
  <p class="l-js-5c">诸比丘遭恶　　如人丧二亲</p>
  <p class="l-js-5c">今日最末世　　佛正法灭尽</p>
  <p class="l-js-5c">从今日以往　　无复说经典</p>
  <p class="l-js-5c">法律及禁戒　　当何从闻听</p>
  <p class="l-js-5c">诸天树木鬼　　旷野居神明</p>
  <p class="l-js-5c">悲感心忧恼　　宛转不自宁</p>
  <p class="l-js-5c">法灯为已没　　正典已毁灭</p>
  <p class="l-js-5c">今世最崩颓　　法鼓不复鸣</p>
  <p class="l-js-5c">诸魔设欢喜　　聚会相庆贺</p>
  <p class="l-js-5c">举手而赞言　　今是佛末世</p>
  <p class="l-js-5c">却后将来世　　当有是患难</p>
  <p class="l-js-5c">益当加精进　　勉力求度脱</p>
  <p class="l-js-5c">譬如有贾客　　失时心怀恼</p>
  <p class="l-js-5c">故宜加慕属　　无得复后悔</p>
  <p class="l-js-5c">闻时道法兴　　经典普流布</p>
  <p class="l-js-5c">说法者常存　　勤心修佛教</p>
  <p class="l-js-5c">今日四辈人　　展转相恭敬</p>
  <p class="l-js-5c">闻佛法尚在　　夙宵加精进</p>
  <p class="l-js-5c">身体自康强　　未遭老病死</p>
  <p class="l-js-5c">以故当殷勤　　念后大危惧</p>
  <p class="l-js-5c">及时诸国安　　无有众患难</p>
  <p class="l-js-5c">丰熟乞易得　　奉修佛教禁</p>
  <p class="l-js-5c">沙门解罗刹　　闻是法教戒</p>
  <p class="l-js-5c">前稽首作礼　　耆年迦旃子</p>
  <p class="l-js-5c">惟吾身战栗　　毛竖心为寒</p>
  <p class="l-js-5c">失志不知法　　不复识方面</p>
  <p class="l-js-5c">今我闻此言　　心生大恐惧</p>
  <p class="l-js-5c">将来世见此　　安能心不碎</p>
  <p class="l-js-5c">尊者迦旃子　　兴此悲哀已</p>
  <p class="l-js-5c">则为诸弟子　　说正法未尽</p>
  <p>三百岁多解脱　　三百岁闻戒定</p>
  <p>三百岁修佛寺　　入千年青苑说</p>
  <p>说比丘乐无乐　　习独处床席居</p>
  <p>在于彼行无方　　当降伏诸爱欲</p>
</body></html>