<!doctype html>
<html id="z3IBWI81FS" data-ver="893">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="西土圣贤撰集">
  <meta period="西晋">
 </head>
 <body>
  <h1 id="a1">修行道地经卷第二</h1>
  <h2 id="a2">慈品第六</h2>
  <p id="a3">贾人行旷野　　饥渴于厄道</p>
  <p id="a4">导师救护之　　将至水果处</p>
  <p id="a5">以无为之道　　消灭诸垢毒</p>
  <p id="a6">积安得等心　　稽首佛世尊</p>
  <p id="a7">本船在巨海　　向鱼摩竭口</p>
  <p id="a8">其船入鱼腹　　发慈以济之</p>
  <p id="a9">向没之顷间　　度人及珍宝</p>
  <p id="aA">知无数百千　　终始之苦乐</p>
  <p id="aB">超越诸先圣　　其德如太山</p>
  <p id="aC">道智踰日光　　奉愿稽首慧</p>
  <p id="aD">修行道者当弃嗔恚常奉慈心。<a id="a-E"></a>或有行者但口发愿令众生安。<a id="a-F"></a>不晓何缘救济使安。<a id="a-G"></a>虽有此言柔软安隐。<a id="a-H"></a>不为慈心平等定故。<a id="a-I"></a>修行道者莫为口慈。<a id="a-J"></a>或修行者发意念慈。<a id="a-K"></a>欲安一切众生之类。<a id="a-L"></a>有此慈心亦为佳耳。<a id="a-M"></a>非是道德具足之慈也。<a id="a-N"></a>欲行大道莫兴此慈。<a id="a-O"></a>于是颂曰。</p>
  <p id="aP">设使学道士　　心口言念慈</p>
  <p id="aQ">则自鲜安隐　　亦获薄福祐</p>
  <p id="aR">譬如师治箭　　失堕火烧之</p>
  <p id="aS">安能使其箭　　成就而可用</p>
  <p id="aT">修行道地建大弘慈当何行之。<a id="a-U"></a>设修行者在于暑热。<a id="a-V"></a>求处清凉然后安隐。<a id="a-W"></a>在冰寒处求至温暖然乃安隐。<a id="a-X"></a>如饥得食如渴得饮。<a id="a-Y"></a>如行远路疲极甚困。<a id="a-Z"></a>而得车乘然后安隐。<a id="a-a"></a>如见住立而得安坐。<a id="a-b"></a>如疲极者得卧安隐。<a id="a-c"></a>如人裸形得衣弊盖。<a id="a-d"></a>如身有垢沐浴澡洗。<a id="a-e"></a>心大忻欢隐定寂然。<a id="a-f"></a>若干种苦各得所便。<a id="a-g"></a>身志踊跃得诸安故。<a id="a-h"></a>执心不乱所可爱敬。<a id="a-i"></a>亲亲恩爱父母兄弟。<a id="a-j"></a>妻子亲属朋友知识。<a id="a-k"></a>皆令安隐。<a id="a-l"></a>一切众生诸苦恼者。<a id="a-m"></a>亦复如我身得安隐。<a id="a-n"></a>十方人民悉令度脱身心得安。<a id="a-o"></a>欲使二亲宗族中外悉令安隐。<a id="a-p"></a>次念凡人等加以慈普。<a id="a-q"></a>及怨家无差特心。<a id="a-r"></a>皆令得度如我身安。<a id="a-s"></a>设使前念十方人民。<a id="a-t"></a>中念怨家其心傥乱。<a id="a-u"></a>初始之心不能顿等。<a id="a-v"></a>怨家及友中间之人者。<a id="a-w"></a>当作是观我所怀结憎于怨家。<a id="a-x"></a>此心已过今已弃舍。<a id="a-y"></a>更甚爱之念如父母及身妻子。<a id="a-z"></a>亦如宗亲敬之。<a id="a-10"></a>如是不复怀恨。<a id="a-11"></a>察其本源五道生死。<a id="a-12"></a>或作父母家室妻子兄弟朋友。<a id="a-13"></a>但其久远不复识念。<a id="a-14"></a>以是之故不当怀怨。<a id="a-15"></a>于是颂曰。</p>
  <p id="a16">当发行慈心　　念怨如善友</p>
  <p id="a17">展转在生死　　悉曾为亲族</p>
  <p id="a18">譬如树生华　　转成果无异</p>
  <p id="a19">父母妻子友　　宗亲亦如是</p>
  <p id="a1A">修行道者心自念言。<a id="a-1B"></a>假使嗔恚向于他人。<a id="a-1C"></a>则为自侵也。<a id="a-1D"></a>如木出火还自烧身。<a id="a-1E"></a>若如芭蕉生实便枯。<a id="a-1F"></a>如骡怀驹还自危身。<a id="a-1G"></a>吾亦如是设怀嗔恚自侵犹然。<a id="a-1H"></a>有起嗔恚向他人者。<a id="a-1I"></a>傥用此罪堕于蛇虺或入恶道。<a id="a-1J"></a>谛观如是不当怀恶。<a id="a-1K"></a>若憎于人当发慈哀。<a id="a-1L"></a>于是颂曰。</p>
  <p id="a1M">其有从嗔恚　　怨害向他人</p>
  <p id="a1N">后生堕蛇虺　　或作残贼兽</p>
  <p id="a1O">譬如竹树劈　　芭蕉骡怀妊</p>
  <p id="a1P">还害亦如是　　故当发慈心</p>
  <p id="a1Q">其修道者当行等慈。<a id="a-1R"></a>父母妻子兄弟朋友。<a id="a-1S"></a>及与怨家无远无近等无憎爱。<a id="a-1T"></a>及于十方无量世界。<a id="a-1U"></a>普以慈向未曾增减。<a id="a-1V"></a>有如此行乃应为慈。<a id="a-1W"></a>于是颂曰。</p>
  <p id="a1X">其行慈心者　　等意无憎爱</p>
  <p id="a1Y">不问于远近　　乃应为大慈</p>
  <p id="a1Z">等心行大哀　　乃至三界人</p>
  <p id="a1a">行慈如是者　　其德踰梵天</p>
  <p id="a1b">其修道者成具慈心。<a id="a-1c"></a>火所不烧刀刃不害。<a id="a-1d"></a>毒亦不行。<a id="a-1e"></a>众邪不得便。<a id="a-1f"></a>于是颂曰。</p>
  <p id="a1g">刀刃不能害　　县官及大怨</p>
  <p id="a1h">邪鬼诸罗刹　　蛇虺雷霹雳</p>
  <p id="a1i">师子并象虎　　及余诸害兽</p>
  <p id="a1j">一切不敢近　　无能中伤者</p>
  <p id="a1k">修道习慈行当如是。<a id="a-1l"></a>夜寐安隐寤已欢然。<a id="a-1m"></a>天人宿护未曾恶梦。<a id="a-1n"></a>颜色和悦衣食不乏。<a id="a-1o"></a>生于梵天所在之处。<a id="a-1p"></a>常端正好眼目白黑分明。<a id="a-1q"></a>身体柔软少于疾病。<a id="a-1r"></a>而得长寿诸天恭敬。<a id="a-1s"></a>所趣得道佛所称叹。<a id="a-1t"></a>消于尘劳逮不退转。<a id="a-1u"></a>以获安隐至无余界。<a id="a-1v"></a>而得寂度皆由慈心。<a id="a-1w"></a>于是颂曰。</p>
  <p id="a1x">其有行慈者　　端正衣食丰</p>
  <p id="a1y">众人皆宗仰　　长寿明如日</p>
  <p id="a1z">卧觉行止安　　神天悉拥护</p>
  <p id="a20">生梵诸天敬　　世尊所称叹</p>
  <p id="a21">是故修道当行慈心。<a id="a-22"></a>于是颂曰。</p>
  <p id="a23">其行慈心向一切　　除诸嗔害是谓慈</p>
  <p id="a24">今吾已现众德本　　观察佛经而抄说</p>
  <p data-pb></p>
  <h2 id="a25">除恐怖品第七</h2>
  <p id="a26">诸所当觉了　　分别悉解之</p>
  <p id="a27">睹诸过去佛　　明达为若斯</p>
  <p id="a28">用正等觉故　　是故号为佛</p>
  <p id="a29">明智及天龙　　莫不归命奉</p>
  <p id="a2A">教化诸部界　　除去众瑕秽</p>
  <p id="a2B">化恶窈冥者　　令心获光明</p>
  <p id="a2C">得安脱诸苦　　除去众恐怖</p>
  <p id="a2D">愿稽首彼佛　　归命于最胜</p>
  <p id="a2E">佛降于不调　　象吼如雷震</p>
  <p id="a2F">秉志声普闻　　悉出永蒙度</p>
  <p id="a2G">愚痴而自恣　　奔走如暴雨</p>
  <p id="a2H">象名为檀钵　　以制伏贡高</p>
  <p id="a2I">及诸龙神王　　怀毒眼出火</p>
  <p id="a2J">佛以善化救　　其身常寂然</p>
  <p id="a2K">解脱而无碍　　今吾愿稽首</p>
  <p id="a2L">归命寂然胜　　世尊之足下</p>
  <p id="a2M">睹魔怀恚毒　　变化普为火</p>
  <p id="a2N">戴山赍兵仗　　持刀及矛戟</p>
  <p id="a2O">蛇虺擎大树　　欲来危世尊</p>
  <p id="a2P">诸鬼神普至　　不惧亦不懅</p>
  <p id="a2Q">其毛如锥刀　　周匝而围绕</p>
  <p id="a2R">计数甚众多　　不以为恐畏</p>
  <p id="a2S">亦未曾惊疑　　而无诸愚痴</p>
  <p id="a2T">已弃诸畏难　　愿归命最胜</p>
  <p id="a2U">其行道者若在闲居及于屏处。<a id="a-2V"></a>傥怀恐怖衣毛为竖。<a id="a-2W"></a>当念如来功德之善。<a id="a-2X"></a>形像颜貌及法众僧。<a id="a-2Y"></a>思其戒禁分别解空。<a id="a-2Z"></a>知为六分十二因缘。<a id="a-2a"></a>奉行慈哀假使恐怖。<a id="a-2b"></a>若念此事无所复畏。<a id="a-2c"></a>于是颂曰。</p>
  <p id="a2d">或以恐怖而躄地　　不能自正立于法</p>
  <p id="a2e">教令坚住持戒法　　如风吹山不能动</p>
  <p id="a2f">譬如彼蜂采花味　　吾抄诸经亦如是</p>
  <p id="a2g">其文甚少所安多　　欲除恐怖故讲是</p>
  <p data-pb></p>
  <h2 id="a2h">分别相品第八</h2>
  <p id="a2i">本失于宝珠　　堕之于大海</p>
  <p id="a2j">即时执取器　　耗海求珠宝</p>
  <p id="a2k">精进不以懈　　执心而不移</p>
  <p id="a2l">海神见如此　　即出珠还之</p>
  <p id="a2m">适兴此方便　　休息意天王</p>
  <p id="a2n">超至大宝山　　不以为懈惓</p>
  <p id="a2o">能究竟本无　　稽首无所著</p>
  <p id="a2p">所愿而不转　　归命礼最胜</p>
  <p id="a2q">如龙王蟠结　　端坐亦如是</p>
  <p id="a2r">求道以精进　　大力起得佛</p>
  <p id="a2s">独步于七日　　能忍化女人</p>
  <p id="a2t">稽首彼至尊　　信见而不转</p>
  <p id="a2u">其行道者心设自念。<a id="a-2v"></a>在于生死不可称计。<a id="a-2w"></a>习淫怒痴已来甚久。<a id="a-2x"></a>人命既短又复懈怠。<a id="a-2y"></a>安能一生除尽诸瑕乎。<a id="a-2z"></a>若有此念当作是观。<a id="a-30"></a>譬如故舍初无居者。<a id="a-31"></a>若干之岁冥不燃灯。<a id="a-32"></a>执火而入冥即消索也。<a id="a-33"></a>虽为久习尘垢众毒。<a id="a-34"></a>以有智慧诸瑕则灭。<a id="a-35"></a>所以者何。<a id="a-36"></a>智慧力强愚痴劣故。<a id="a-37"></a>于是颂曰。</p>
  <p id="a38">欲求道义莫懈怠　　以得法利离衰耗</p>
  <p id="a39">承佛光明之智慧　　除淫怒痴悉永尽</p>
  <p id="a3A">谁能奉斯顺道如是。<a id="a-3B"></a>唯有信者精进智慧。<a id="a-3C"></a>无谄有志尔乃顺行。<a id="a-3D"></a>何谓为信。<a id="a-3E"></a>见知万物皆归无常。<a id="a-3F"></a>所可受身悉为忧苦。<a id="a-3G"></a>三界悉空一切诸法计皆无我。<a id="a-3H"></a>解如此者是谓为信。<a id="a-3I"></a>于是颂曰。</p>
  <p id="a3J">其行修道者　　计知世不安</p>
  <p id="a3K">万物尽非常　　其受身皆苦</p>
  <p id="a3L">三界悉为空　　一切法无我</p>
  <p id="a3M">所在能受行　　是故谓有信</p>
  <p id="a3N">设有吾我想　　则为颠倒人</p>
  <p id="a3O">能解了悉空　　即当知是佛</p>
  <p id="a3P">获致甘露道　　觉了如是者</p>
  <p id="a3Q">无有能动摇　　此乃谓为信</p>
  <p id="a3R">修行道者何谓精进。<a id="a-3S"></a>假使行者专精空无。<a id="a-3T"></a>心不舍离是谓精进。<a id="a-3U"></a>设野火烧稍来近座。<a id="a-3V"></a>并烧衣服上及首目。<a id="a-3W"></a>心当念言火烧我头。<a id="a-3X"></a>正使燋燃骨肉皮肌。<a id="a-3Y"></a>令我身死终不舍行。<a id="a-3Z"></a>所以者何。<a id="a-3a"></a>虽烧吾身为不足言。<a id="a-3b"></a>其内体中淫怒痴火。<a id="a-3c"></a>展转生死三恶道中。<a id="a-3d"></a>烧我身来无央数世。<a id="a-3e"></a>未得究竟至于道德。<a id="a-3f"></a>虽烧一身不足为救。<a id="a-3g"></a>但当力济淫怒痴火。<a id="a-3h"></a>已得灭度不复退还。<a id="a-3i"></a>已无有身则无内外诸火之患。<a id="a-3j"></a>此淫怒痴不可轻灭。<a id="a-3k"></a>譬如以糠欲消铜铁终不能也。<a id="a-3l"></a>执心坚强一切方便。<a id="a-3m"></a>乃可除尽淫怒痴病。<a id="a-3n"></a>于是颂曰。</p>
  <p id="a3o">其有专精于道德　　当尔之时莫惜身</p>
  <p id="a3p">譬如有象洗其身　　沐浴适净复卧土</p>
  <p id="a3q">假使急厄来及已　　雷电霹雳不以惊</p>
  <p id="a3r">譬如萎华人不惜　　捐弃尘劳当如是</p>
  <p id="a3s">修行道者何谓智慧。<a id="a-3t"></a>晓了寂定时知当观时。<a id="a-3u"></a>知察慧时知受法时。<a id="a-3v"></a>了知定意正受之时。<a id="a-3w"></a>亦知迟疾从定起时。<a id="a-3x"></a>分别己心所有善恶。<a id="a-3y"></a>譬如良医知腹中病也。<a id="a-3z"></a>当制其心莫令放恣。<a id="a-40"></a>譬如健象坠向沟井。<a id="a-41"></a>将养之者以御抑之不令堕落。<a id="a-42"></a>修行道者制断外着亦当如是。<a id="a-43"></a>知心因缘诸想所奉。<a id="a-44"></a>譬如明者知食所便。<a id="a-45"></a>又如宰人知君主意所嗜可否也。<a id="a-46"></a>了知方便一切解脱进止所趣。<a id="a-47"></a>犹如金师别金好丑。<a id="a-48"></a>设行道者离于明智。<a id="a-49"></a>不了道趣心怀恐惧。<a id="a-4A"></a>以是为非以非为是则不成慧。<a id="a-4B"></a>其行道者设得一禅至第二禅。<a id="a-4C"></a>则自畏惧谓为失禅不知转寂也。<a id="a-4D"></a>心自念言咄哉迷设本有善应而念反失心便移走也。<a id="a-4E"></a>在欢喜悦离于定意。<a id="a-4F"></a>则自限心而不得前。<a id="a-4G"></a>怀疑如此便为失禅。<a id="a-4H"></a>谓成不成谓不成为成。<a id="a-4I"></a>云何了知禅定之意。<a id="a-4J"></a>专心秉志入第一禅心在灭定。<a id="a-4K"></a>适作是行入第二禅。<a id="a-4L"></a>所以迷者久习俗事。<a id="a-4M"></a>未知正谛及诸漏尽。<a id="a-4N"></a>用不了谛志在所漏故也。<a id="a-4O"></a>求第二禅不能制心。<a id="a-4P"></a>则不具禅。<a id="a-4Q"></a>是故行者当知此非也。<a id="a-4R"></a>设行者明不作是迷。<a id="a-4S"></a>则不失禅斯谓智慧。<a id="a-4T"></a>于是颂曰。</p>
  <p id="a4U">假使晓了身诸法　　则知其意所归趣</p>
  <p id="a4V">方便制止心所趣　　譬如铁钩调白象</p>
  <p id="a4W">其有明了解定意　　分别寂观亦如是</p>
  <p id="a4X">常以智慧无犹豫　　住于道德如法教</p>
  <p id="a4Y">修行道者云何不邪。<a id="a-4Z"></a>谓不谀谄其心质直。<a id="a-4a"></a>专精行道敦信守诚。<a id="a-4b"></a>设使在行而不为行。<a id="a-4c"></a>诸所尘劳不可之事。<a id="a-4d"></a>悉向法师说其瑕疹。<a id="a-4e"></a>譬如病者而有疾苦。<a id="a-4f"></a>悉当为医至诚说之。<a id="a-4g"></a>法师观察行者志意。<a id="a-4h"></a>应所乏短为其说法。<a id="a-4i"></a>于是颂曰。</p>
  <p id="a4j">行者怀质直　　其心无谀谄</p>
  <p id="a4k">承受法师教　　断诸尘劳垢</p>
  <p id="a4l">安隐善清净　　专精勤修道</p>
  <p id="a4m">奉经如佛教　　遵法犹战斗</p>
  <p id="a4n">假使行者情欲炽盛。<a id="a-4o"></a>为说人身不净之法。<a id="a-4p"></a>有三品教。<a id="a-4q"></a>一曰身骨如锁支拄相连。<a id="a-4r"></a>二曰适受法教便观头骨。<a id="a-4s"></a>三曰已了是观复察额上系心着头。<a id="a-4t"></a>假使嗔怒而炽多者。<a id="a-4u"></a>为说慈心慈有四品。<a id="a-4v"></a>一曰父母宗亲。<a id="a-4w"></a>二曰中间之人无大亲疏。<a id="a-4x"></a>三曰凡人众庶。<a id="a-4y"></a>四曰以得是行等施慈心。<a id="a-4z"></a>护于怨家仁心具足。<a id="a-50"></a>则除九恼及与横嗔。<a id="a-51"></a>分别此义。<a id="a-52"></a>虽有亲厚则远离之。<a id="a-53"></a>何谓九恼而横嗔者。<a id="a-54"></a>一曰心自念言。<a id="a-55"></a>此人本曾侵抂我。<a id="a-56"></a>二曰此人后傥侵我。<a id="a-57"></a>三曰今复欺我。<a id="a-58"></a>四曰过去之时抂我亲友。<a id="a-59"></a>五曰后傥复侵我亲友。<a id="a-5A"></a>六曰于今现复欺我亲友。<a id="a-5B"></a>七曰其人前时敬我怨家。<a id="a-5C"></a>八曰后傥复敬。<a id="a-5D"></a>九曰于今现复敬之。<a id="a-5E"></a>虽有是心悉当弃舍。<a id="a-5F"></a>何能令人不侵己身。<a id="a-5G"></a>但当自守不侵人耳。<a id="a-5H"></a>是我宿罪不善之报。<a id="a-5I"></a>致此恶果也。<a id="a-5J"></a>吾亲友本亦有罪故致此患也。<a id="a-5K"></a>及吾怨家素与彼人宿旧亲亲。<a id="a-5L"></a>又有福德令人敬耳。<a id="a-5M"></a>三品九恼不足怀恨。<a id="a-5N"></a>何谓横嗔未曾相见见便恚之。<a id="a-5O"></a>即当思惟此人未曾侵抂我身。<a id="a-5P"></a>今亦无过复且无失。<a id="a-5Q"></a>何故怀恶视他人乎。<a id="a-5R"></a>其发恶心横加于人还自受罪。<a id="a-5S"></a>譬如向风扬尘还自坌身也。<a id="a-5T"></a>修行道者不能灭恚令不起者。<a id="a-5U"></a>此辈之人不入道品。<a id="a-5V"></a>如坏盛水不能致远也。<a id="a-5W"></a>能制恚者如水浇火则无所害。<a id="a-5X"></a>是应修行入于道律。<a id="a-5Y"></a>以是之故虽遭苦恼。<a id="a-5Z"></a>刀锯截身莫起嗔恚。<a id="a-5a"></a>如烧枯树无有恨心。<a id="a-5b"></a>况复嗔恚向精神者。<a id="a-5c"></a>于是颂曰。</p>
  <p id="a5d">等观于己身　　凡人怨无异</p>
  <p id="a5e">弃捐诸九恼　　立志不横嗔</p>
  <p id="a5f">制心不怀恨　　如枯树无恚</p>
  <p id="a5g">修行道地者　　如是无瑕秽</p>
  <p id="a5h">修行道者设多愚痴当观十二因缘分别了之。<a id="a-5i"></a>从生因缘而有老死。<a id="a-5j"></a>设不来生则无终始。<a id="a-5k"></a>于是颂曰。</p>
  <p id="a5l">不痴则无生　　已除老死患</p>
  <p id="a5m">睹本无有始　　何从致衰尽</p>
  <p id="a5n">原因六情兴　　多乱故致痴</p>
  <p id="a5o">从痴有结网　　转成愚冥痴</p>
  <p id="a5p">修行道者设多想念。<a id="a-5q"></a>则为解说出入数息。<a id="a-5r"></a>喘息已定意寂无求。<a id="a-5s"></a>于是颂曰。</p>
  <p id="a5t">数息求止及相随　　睹正谛想心便止</p>
  <p id="a5u">本性净者奉如是　　独坐多想不成行</p>
  <p id="a5v">修行道者设多憍慢为说此义。<a id="a-5w"></a>人有三慢。<a id="a-5x"></a>一曰言我不如某。<a id="a-5y"></a>二曰某与我等。<a id="a-5z"></a>三曰我胜于某。<a id="a-60"></a>有念是者为怀自大。<a id="a-61"></a>当作此计城外塳间。<a id="a-62"></a>弃捐骨锁头身异处。<a id="a-63"></a>无有血脉皮肉消烂。<a id="a-64"></a>当往观此贫富贵贱。<a id="a-65"></a>男女大小端正丑陋。<a id="a-66"></a>枯骨正等有何殊别。<a id="a-67"></a>本末终时肉衣皮裹血润筋束。<a id="a-68"></a>衣服香花璎珞其身。<a id="a-69"></a>譬如幻化巧风所合。<a id="a-6A"></a>因心意识周旋而行。<a id="a-6B"></a>至于城郭国邑聚落出入进止。<a id="a-6C"></a>作是观已无有憍慢。<a id="a-6D"></a>本无观者见于塳间。<a id="a-6E"></a>及一切人等而无异。<a id="a-6F"></a>于是颂曰。</p>
  <p id="a6G">其有豪富贵　　乘驾出城游</p>
  <p id="a6H">及散弃塳间　　计之等无异</p>
  <p id="a6I">闲居处树下　　若有作是观</p>
  <p id="a6J">执心而行道　　慢火不能烧</p>
  <p id="a6K">法师说经观察人情凡十九辈。<a id="a-6L"></a>以何了知。<a id="a-6M"></a>分别尘劳尔乃知之。<a id="a-6N"></a>何谓十九。<a id="a-6O"></a>一曰贪淫。<a id="a-6P"></a>二曰嗔恚。<a id="a-6Q"></a>三曰愚痴。<a id="a-6R"></a>四曰淫怒。<a id="a-6S"></a>五曰淫痴。<a id="a-6T"></a>六曰痴恚。<a id="a-6U"></a>七曰淫怒愚痴。<a id="a-6V"></a>八曰口清意淫。<a id="a-6W"></a>九曰言柔心刚。<a id="a-6X"></a>十曰口慧心痴。<a id="a-6Y"></a>十一者言美而怀三毒。<a id="a-6Z"></a>十二者言粗心和。<a id="a-6a"></a>十三者恶口心刚。<a id="a-6b"></a>十四者言粗心痴。<a id="a-6c"></a>十五者口粗而怀三毒。<a id="a-6d"></a>十六者口痴心淫。<a id="a-6e"></a>十七者口痴怀怒。<a id="a-6f"></a>十八者心口俱痴。<a id="a-6g"></a>十九者口痴心怀三毒。<a id="a-6h"></a>于是颂曰。</p>
  <p id="a6i">其有淫怒痴　　合此为三毒</p>
  <p id="a6j">两两而杂错　　计便复有四</p>
  <p id="a6k">口柔复有四　　口痴言痴四</p>
  <p id="a6l">世尊之所说　　人情十九种</p>
  <p id="a6m">何而知人有贪淫相。<a id="a-6n"></a>文饰自喜调戏性急。<a id="a-6o"></a>志操匆匆性如猕猴。<a id="a-6p"></a>而多忘误。<a id="a-6q"></a>智诈浅薄无有远虑。<a id="a-6r"></a>举动所为不顾前后。<a id="a-6s"></a>造作不要多事恐怖。<a id="a-6t"></a>多言喜啼易诈易伏。<a id="a-6u"></a>安隐易解十耐勤苦。<a id="a-6v"></a>得小利入大用欢喜。<a id="a-6w"></a>忘失小小而甚忧戚。<a id="a-6x"></a>闻人称誉欢喜信之。<a id="a-6y"></a>伏匿之事。<a id="a-6z"></a>悉为道说。<a id="a-70"></a>体温多污。<a id="a-71"></a>皮薄身臭。<a id="a-72"></a>毛发稀疏。<a id="a-73"></a>多白多皱。<a id="a-74"></a>不好长须白齿起行。<a id="a-75"></a>喜净洁衣。<a id="a-76"></a>好著文饰。<a id="a-77"></a>庄严其身喜于薄衣。<a id="a-78"></a>多学伎术无所不通。<a id="a-79"></a>数行游观常喜含笑。<a id="a-7A"></a>绮饰奉戒性和敬长。<a id="a-7B"></a>见人先问巧黠妍雅。<a id="a-7C"></a>性不佷戾惭愧多慈。<a id="a-7D"></a>分别好丑取与交易。<a id="a-7E"></a>柔和多哀多所恩惠。<a id="a-7F"></a>于诸亲友放舍施与。<a id="a-7G"></a>所有多少不与人争所惠广大。<a id="a-7H"></a>观顾身形所作迟缓。<a id="a-7I"></a>了知世法悉能决断。<a id="a-7J"></a>若见好人敬而重之。<a id="a-7K"></a>觉事翻疾工于言语黠慧言和。<a id="a-7L"></a>多有朋友不能久亲。<a id="a-7M"></a>少于嗔恚尊敬长老。<a id="a-7N"></a>卧起行步而不安详。<a id="a-7O"></a>虽学于法爱欲财物。<a id="a-7P"></a>亲属朋友舍不坚固结友不久。<a id="a-7Q"></a>闻色欲事即贪着之。<a id="a-7R"></a>说其恶露寻复厌之。<a id="a-7S"></a>易进易退。<a id="a-7T"></a>以是之故为贪淫相。<a id="a-7U"></a>于是颂曰。</p>
  <p id="a7V">卒暴轻举如猕猴　　常欢喜笑又喜啼</p>
  <p id="a7W">得利大喜失甚忧　　多于言语易降伏</p>
  <p id="a7X">志惑匆匆而惊恐　　自喜易诈信人语</p>
  <p id="a7Y">志性多忘无远虑　　好按戒法而有慧</p>
  <p id="a7Z">贪视于色志善施　　绮顾其身敬朋友</p>
  <p id="a7a">舒缓体温为多污　　喜信惭软而有勇</p>
  <p id="a7b">于法财色及亲友　　不可便疏寻即悔</p>
  <p id="a7c">诸所造学即能得　　虽疾知之速忘失</p>
  <p id="a7d">花饰庄严其衣服　　所作不要而敬老</p>
  <p id="a7e">智者敬之有学志　　通达能明而和解</p>
  <p id="a7f">常喜出城行游观　　美于言语亦乐听</p>
  <p id="a7g">利口便辞能分别　　所处卧坐不忍久</p>
  <p id="a7h">柔软性至诚　　轻事不顾后</p>
  <p id="a7i">志卒不耐苦　　朋友好惠施</p>
  <p id="a7j">憎长须喜短　　自喜然而臭</p>
  <p id="a7k">巧黠多皱白　　奉戒慧无碍</p>
  <p id="a7l">见人先问讯　　衣薄面齿净</p>
  <p id="a7m">有慈易从事　　起行不惜财</p>
  <p id="a7n">别知人行慈　　易教不很戾</p>
  <p id="a7o">佛说性如是　　为应贪淫相</p>
  <p id="a7p">当何以观嗔恚之相。<a id="a-7q"></a>解于深义不卒怼恨。<a id="a-7r"></a>若怒难解无有哀心。<a id="a-7s"></a>所言至诚恶口粗[麩-夫+黃]。<a id="a-7t"></a>普怀狐疑不寻信之。<a id="a-7u"></a>喜求他短多寤少寐。<a id="a-7v"></a>多有怨憎结友究竟。<a id="a-7w"></a>仇仇难和所受不忘。<a id="a-7x"></a>无有怨惊人怖不惧。<a id="a-7y"></a>多力反复不能下屈多忧难训。<a id="a-7z"></a>身体长大肥项大头广肩方额。<a id="a-80"></a>好发勇猛性强难伏。<a id="a-81"></a>所可听受迟钝难得。<a id="a-82"></a>既受得之亦复难忘。<a id="a-83"></a>若失法财所欲亲友。<a id="a-84"></a>永无愁顾难进难退。<a id="a-85"></a>以是知之为嗔恚相。<a id="a-86"></a>于是颂曰。</p>
  <p id="a87">志性刚强深解义　　普疑于人求长短</p>
  <p id="a88">少于睡眠难屈伏　　性曚难学亦难忘</p>
  <p id="a89">能忍勤苦叵触近　　无所畏录不卒嗔</p>
  <p id="a8A">身口相应难谏晓　　勇猛有力而刚强</p>
  <p id="a8B">少恐鲜友多怨憎　　少安有反身广大</p>
  <p id="a8C">所可作为不追悔　　弃法财反不顾念</p>
  <p id="a8D">一舍所亲不思之　　未曾还变亦不伏</p>
  <p id="a8E">勤力精进修大事　　佛说是辈为嗔相</p>
  <p id="a8F">云何察知愚痴之相。<a id="a-8G"></a>谓性柔软喜自称誉。<a id="a-8H"></a>无有慈哀破坏法桥。<a id="a-8I"></a>常而闭目面色憔悴。<a id="a-8J"></a>无有黠慧爱乐冥处。<a id="a-8K"></a>数自叹息懈惰无信。<a id="a-8L"></a>憎于善人常喜独行。<a id="a-8M"></a>寡见自大作事犹豫。<a id="a-8N"></a>不了吉凶不别善恶。<a id="a-8O"></a>若有急事。<a id="a-8P"></a>不能自理又不受谏不别善友及与怨家。<a id="a-8Q"></a>作事反戾弊如虎狼。<a id="a-8R"></a>被服弊衣身体多垢。<a id="a-8S"></a>性不自喜须发蓬乱不自整顿。<a id="a-8T"></a>多忧嗜卧多食无节。<a id="a-8U"></a>人倩使之而不肯作。<a id="a-8V"></a>不倩不使而更自为。<a id="a-8W"></a>当畏不畏。<a id="a-8X"></a>不当畏者然反畏之。<a id="a-8Y"></a>当忧反喜。<a id="a-8Z"></a>当喜反忧。<a id="a-8a"></a>应哭而笑。<a id="a-8b"></a>应笑而哭。<a id="a-8c"></a>设有急事使之不行。<a id="a-8d"></a>适去呼还不肯反顾。<a id="a-8e"></a>常遭勤苦强忍尘劳。<a id="a-8f"></a>有所食啖不别五味。<a id="a-8g"></a>言语多笑喜忘重语。<a id="a-8h"></a>啮舌舐唇然而噤龂。<a id="a-8i"></a>行步卧起未曾安隐。<a id="a-8j"></a>举动作事无所畏难不知去就。<a id="a-8k"></a>佛说是辈为愚痴相。<a id="a-8l"></a>于是颂曰。</p>
  <p id="a8m">弱颜愚无慈　　强额而自举</p>
  <p id="a8n">眼目不视眴　　燋焠数叹息</p>
  <p id="a8o">独行然无信　　嫉贤及懈息</p>
  <p id="a8p">常忧多狐疑　　不别诸善恶</p>
  <p id="a8q">体面多尘垢　　不知善恶语</p>
  <p id="a8r">作事多愦闹　　不能自究竟</p>
  <p id="a8s">所倩使不肯　　不使而反行</p>
  <p id="a8t">当畏而不畏　　不畏而反畏</p>
  <p id="a8u">应喜而反忧　　应忧而反喜</p>
  <p id="a8v">当哭而反笑　　当笑而反哭</p>
  <p id="a8w">贪饮食无饱　　不别反怨仇</p>
  <p id="a8x">志性喜佷戾　　无慧遭苦恼</p>
  <p id="a8y">须发常蓬乱　　无信喜居冥</p>
  <p id="a8z">不别知五味　　多卧如虎狼</p>
  <p id="a90">寡见而贡高　　啮舌而舐唇</p>
  <p id="a91">弄口而喜龂　　所语而多笑</p>
  <p id="a92">卧处而不安　　诸急事难进</p>
  <p id="a93">呼还而突前　　性尔为痴相</p>
  <p id="a94">何谓淫怒痴相。<a id="a-95"></a>向所说淫怒痴是也。<a id="a-96"></a>淫痴怒痴相亦如是。<a id="a-97"></a>其与一切尘劳合者。<a id="a-98"></a>是谓淫怒痴相。<a id="a-99"></a>于是颂曰。</p>
  <p id="a9A">其处于尘劳　　与淫怒俱合</p>
  <p id="a9B">当观淫怒相　　是为痴无慧</p>
  <p id="a9C">一切前所说　　贪欲诸垢秽</p>
  <p id="a9D">有淫怒愚行　　则知不离痴</p>
  <p id="a9E">何谓口欲心欲者。<a id="a-9F"></a>语言柔软顺从不违。<a id="a-9G"></a>身所不欲不加于人。<a id="a-9H"></a>言念辄善安隐可意。<a id="a-9I"></a>譬如好树其华色鲜果实亦美。<a id="a-9J"></a>口欲心欲亦复如此。<a id="a-9K"></a>于是颂曰。</p>
  <p id="a9L">其语常柔和　　顺从言可人</p>
  <p id="a9M">言行而相副　　心身不伤人</p>
  <p id="a9N">譬如好花树　　成实亦甘美</p>
  <p id="a9O">佛尊解说是　　心口之淫相</p>
  <p id="a9P">何谓口欲心怒者。<a id="a-9Q"></a>口言柔软而心怀毒。<a id="a-9R"></a>如种苦树其花色鲜成果甚苦。<a id="a-9S"></a>言柔怀毒亦复如是。<a id="a-9T"></a>于是颂曰。</p>
  <p id="a9U">其口言柔软　　而心怀毒害</p>
  <p id="a9V">视人甚欢喜　　相随而可亲</p>
  <p id="a9W">口言而柔顺　　其心内含毒</p>
  <p id="a9X">如树华色鲜　　其实苦若毒</p>
  <p id="a9Y">云何知口欲心痴者。<a id="a-9Z"></a>言语柔和其心冥冥。<a id="a-9a"></a>不能益人亦不欺损。<a id="a-9b"></a>譬如画瓶视表甚好里空且冥。<a id="a-9c"></a>口欲心痴亦犹如此。<a id="a-9d"></a>于是颂曰。</p>
  <p id="a9e">口言有柔和　　而心怀冥痴</p>
  <p id="a9f">当知此辈人　　口淫而心愚</p>
  <p id="a9g">观其口如慧　　心中冥如漆</p>
  <p id="a9h">外好如画瓶　　其内空且冥</p>
  <p id="a9i">何谓口欲而心怒痴。<a id="a-9j"></a>所言柔软念善鲜少。<a id="a-9k"></a>性不调顺或复念恶。<a id="a-9l"></a>有时不念善恶不别其性难知。<a id="a-9m"></a>譬如甜药杂以碱苦不可分别。<a id="a-9n"></a>其有口欲而心怒痴亦复如此。<a id="a-9o"></a>于是颂曰。</p>
  <p id="a9p">其有口言欲　　心怀诸怒痴</p>
  <p id="a9q">譬如醍醐蜜　　杂以辛苦碱</p>
  <p id="a9r">何谓口粗而心淫者。<a id="a-9s"></a>语言刚急中伤于人。<a id="a-9t"></a>众所憎恶不欲见之。<a id="a-9u"></a>无有敬者。<a id="a-9v"></a>譬如父母诃教子孙。<a id="a-9w"></a>虽口刚急而心犹爱。<a id="a-9x"></a>譬如疮医破洗人疮。<a id="a-9y"></a>当时大痛久久除愈心甚欢喜。<a id="a-9z"></a>其有口刚而心淫者亦复如是。<a id="a-A0"></a>于是颂曰。</p>
  <p id="aA1">有现口言急　　而心怀淫欲</p>
  <p id="aA2">譬如夏日热　　其光照冷水</p>
  <p id="aA3">何谓口刚而心怒者。<a id="a-A4"></a>口言粗[麩-夫+黃]。<a id="a-A5"></a>所可怀念。<a id="a-A6"></a>无有慈善不欲人利。<a id="a-A7"></a>譬如苦药复和以毒。<a id="a-A8"></a>设饮病人吐之不服。<a id="a-A9"></a>设饮消时则害人命。<a id="a-AA"></a>其口刚急而心怒者亦复如是。<a id="a-AB"></a>于是颂曰。</p>
  <p id="aAC">其口言急无亲敬　　心念弊恶而怀毒</p>
  <p id="aAD">常喜侵枉于他人　　当观此辈行杂毒</p>
  <p id="aAE">何谓口粗而心痴者。<a id="a-AF"></a>言常刚急恶加于人。<a id="a-AG"></a>举动所作心不自觉。<a id="a-AH"></a>不念人善亦不念恶。<a id="a-AI"></a>譬若有贼拔刀恐人而不能害。<a id="a-AJ"></a>如是行者知为口急而心愚痴。<a id="a-AK"></a>于是颂曰。</p>
  <p id="aAL">口言刚急心不害　　喜恐于人无所加</p>
  <p id="aAM">譬如拔刀无所施　　口粗心痴亦如是</p>
  <p id="aAN">何谓口粗心怀三毒者。<a id="a-AO"></a>口言刚急或善于人。<a id="a-AP"></a>又复加恶乍念不善亦不能恶。<a id="a-AQ"></a>譬如大吏捕得盗贼。<a id="a-AR"></a>其下小吏恐责其辞。<a id="a-AS"></a>又复有吏诱进问之。<a id="a-AT"></a>其次小吏鞭杖拷之。<a id="a-AU"></a>又复有吏不问善恶亦不拷责。<a id="a-AV"></a>是谓口粗而怀三毒者。<a id="a-AW"></a>于是颂曰。</p>
  <p id="aAX">口言而刚急　　其心怀三毒</p>
  <p id="aAY">志性如是者　　不善不为恶</p>
  <p id="aAZ">行迹若斯者　　名之中间人</p>
  <p id="aAa">勤苦及安隐　　是事杂错俱</p>
  <p id="aAb">何谓口痴而心欲者。<a id="a-Ac"></a>无所别知人与共语。<a id="a-Ad"></a>都无所解不晓善恶。<a id="a-Ae"></a>义所归趣心常自念。<a id="a-Af"></a>当何以益加于人也。<a id="a-Ag"></a>至于趣事如所思念不失本要。<a id="a-Ah"></a>譬如冥夜兴云降雨。<a id="a-Ai"></a>其口痴心欲亦复如此。<a id="a-Aj"></a>于是颂曰。</p>
  <p id="aAk">其有口痴而心淫　　口所言说不了了</p>
  <p id="aAl">如龙兴云而不雷　　口痴心淫亦如是</p>
  <p id="aAm">云何为口痴心刚。<a id="a-An"></a>不能施善亦不加恶。<a id="a-Ao"></a>常心念言以何方便中伤于人。<a id="a-Ap"></a>设得便者辄危害人。<a id="a-Aq"></a>譬如以灰覆于炭火。<a id="a-Ar"></a>行人蹑上便烧其足。<a id="a-As"></a>口痴心怒亦复如是。<a id="a-At"></a>于是颂曰。</p>
  <p id="aAu">口痴而心刚　　不柔无恶言</p>
  <p id="aAv">常怀恶加人　　不念人善利</p>
  <p id="aAw">所言不了了　　藏恶在于心</p>
  <p id="aAx">如灰覆炭火　　设蹑烧人足</p>
  <p id="aAy">何谓口痴而心怀冥。<a id="a-Az"></a>不能以善加施于人。<a id="a-B0"></a>亦不加恶心亦不念。<a id="a-B1"></a>他人善恶无所增损。<a id="a-B2"></a>所以者何。<a id="a-B3"></a>无势力故。<a id="a-B4"></a>譬如火灭以灰覆之。<a id="a-B5"></a>若持枯草及燥牛屎。<a id="a-B6"></a>积着其上手触足蹈。<a id="a-B7"></a>无所能烧而不成熟。<a id="a-B8"></a>所以者何。<a id="a-B9"></a>无所堪任。<a id="a-BA"></a>口痴心冥亦复如是。<a id="a-BB"></a>于是颂曰。</p>
  <p id="aBC">其口有痴愚　　而心怀闇冥</p>
  <p id="aBD">都不能念恶　　亦不能念善</p>
  <p id="aBE">不能成办事　　亦不不为能</p>
  <p id="aBF">如暴中炊煮　　无所能成熟</p>
  <p id="aBG">何谓口痴心怀三毒。<a id="a-BH"></a>口无所犯不益于人。<a id="a-BI"></a>少所中伤昼夜思念。<a id="a-BJ"></a>以何方便中伤于人。<a id="a-BK"></a>又复心念云何饶人。<a id="a-BL"></a>或心念言不损益人。<a id="a-BM"></a>譬如故瓶盛净不净。<a id="a-BN"></a>而盖其口不见其里发口则现。<a id="a-BO"></a>口痴心怀三毒亦复如此。<a id="a-BP"></a>于是颂曰。</p>
  <p id="aBQ">作性喜反戾　　口言不了除</p>
  <p id="aBR">而怀淫怒痴　　盛满以臭秽</p>
  <p id="aBS">譬如大故瓶　　受诸净不净</p>
  <p id="aBT">不能益于人　　亦都无所损</p>
  <p id="aBU">其为法师以此十九事。<a id="a-BV"></a>观察人情而为说法。<a id="a-BW"></a>其淫相者云何解说。<a id="a-BX"></a>为讲法言习欲多者堕于地狱饿鬼之中。<a id="a-BY"></a>然后得出复作淫鸟。<a id="a-BZ"></a>鹦鹉青雀及鸽鸳鸯。<a id="a-Ba"></a>鹅鹜孔雀野人猕猴。<a id="a-Bb"></a>设还作人多淫放逸轻举卒暴。<a id="a-Bc"></a>仁当察此曼及人身。<a id="a-Bd"></a>观知罪垢恶露不净莫习淫欲。<a id="a-Be"></a>于是颂曰。</p>
  <p id="aBf">其多习淫色　　憍慢速目烧</p>
  <p id="aBg">在人若畜生　　地狱饿鬼中</p>
  <p id="aBh">生彼还自害　　尘劳火见烧</p>
  <p id="aBi">欲令解脱此　　随行故说是</p>
  <p id="aBj">设多嗔者随其行迹。<a id="a-Bk"></a>而为说法。<a id="a-Bl"></a>犯众嗔恚堕于地狱饿鬼之道。<a id="a-Bm"></a>从恶处出当作毒兽。<a id="a-Bn"></a>鬼魅罗刹反足女鬼溷鬼之类。<a id="a-Bo"></a>又作师子虎狼蛇虺。<a id="a-Bp"></a>毒虫蚊虻蚑蜂百足之虫。<a id="a-Bq"></a>设从此道还在世间。<a id="a-Br"></a>形貌丑陋人所不媚。<a id="a-Bs"></a>常当短命而多疾病身体不完。<a id="a-Bt"></a>以是之故殃罪分明。<a id="a-Bu"></a>常奉慈心除其嗔恚。<a id="a-Bv"></a>于是颂曰。</p>
  <p id="aBw">人多怀嗔恚　　众共所憎恶</p>
  <p id="aBx">坐是堕恶道　　多病不安隐</p>
  <p id="aBy">堕鬼及毒兽　　既作人下贱</p>
  <p id="aBz">能行慈心者　　即除嗔恚冥</p>
  <p id="aC0">设多愚痴为说此法。<a id="a-C1"></a>曚冥兴盛死堕地狱饿鬼之路。<a id="a-C2"></a>若在畜生则作痴兽。<a id="a-C3"></a>谓牛羊狐犬骡驴猪豚之属。<a id="a-C4"></a>设还人道性不决了少眼根弱。<a id="a-C5"></a>当多疾病六情不完。<a id="a-C6"></a>生于夷狄野人之中。<a id="a-C7"></a>从冥入冥。<a id="a-C8"></a>以是教之观十二缘除愚冥本。<a id="a-C9"></a>于是颂曰。</p>
  <p id="aCA">多习愚痴者　　诸根不完具</p>
  <p id="aCB">生于牛羊中　　然后堕地狱</p>
  <p id="aCC">假使修学人　　愿度此恶道</p>
  <p id="aCD">欲得脱其冥　　当观十二缘</p>
  <p id="aCE">设多淫怒当行二事。<a id="a-CF"></a>观其不净又奉慈心。<a id="a-CG"></a>若多淫痴为讲二事。<a id="a-CH"></a>空无及慈。<a id="a-CI"></a>设怒痴盛为说二事。<a id="a-CJ"></a>导以慈心并了痴本。<a id="a-CK"></a>于是颂曰。</p>
  <p id="aCL">行慈观不净　　攻治淫怒痴</p>
  <p id="aCM">教色诸愚者　　十二缘不明</p>
  <p id="aCN">若人嗔恚盛　　及痴甚除冥</p>
  <p id="aCO">当为讲慈心　　十二因缘本</p>
  <p id="aCP">若有口淫而心欲者。<a id="a-CQ"></a>为说无常空寂之义也。<a id="a-CR"></a>心怒口恚唯讲慈仁也。<a id="a-CS"></a>口痴心冥讲十二缘。<a id="a-CT"></a>其余四种众病备具。<a id="a-CU"></a>一者口淫心怀三毒。<a id="a-CV"></a>二者口怒淫恚痴具。<a id="a-CW"></a>三者口愚内怀三垢。<a id="a-CX"></a>四者有人淳怀三毒。<a id="a-CY"></a>其解法师当为此辈说法教化。<a id="a-CZ"></a>令其寂然观因缘本。<a id="a-Ca"></a>所以者何。<a id="a-Cb"></a>是辈种类尘劳淳厚。<a id="a-Cc"></a>积诸罪殃而自缠裹。<a id="a-Cd"></a>虽为现法不见圣谛。<a id="a-Ce"></a>唯当教之讽诵劝进。<a id="a-Cf"></a>缘是之故专在诵务。<a id="a-Cg"></a>尘劳转薄。<a id="a-Ch"></a>虽不获道可得上天。<a id="a-Ci"></a>于是颂曰。</p>
  <p id="aCj">其有行犯淫　　而心嗔恚痴</p>
  <p id="aCk">当教讽诵经　　及劝使为福</p>
  <p id="aCl">尘劳虽兴盛　　缘是除罪盖</p>
  <p id="aCm">因斯之方便　　然后得生天</p>
  <p id="aCn">譬如有人修治树园。<a id="a-Co"></a>地高下之丘墟平之。<a id="a-Cp"></a>溉灌以时拔去荆棘。<a id="a-Cq"></a>秽草芦苇邪生诸曲。<a id="a-Cr"></a>横出不理皆落治之。<a id="a-Cs"></a>弃着垣外令其顺好。<a id="a-Ct"></a>树木无碍根生滋茂。<a id="a-Cu"></a>皆悉护之令不折伤。<a id="a-Cv"></a>以是之故。<a id="a-Cw"></a>树木转大花实兴盛。<a id="a-Cx"></a>其修行者受法师教。<a id="a-Cy"></a>除淫怒痴欲想诸秽。<a id="a-Cz"></a>以是之故。<a id="a-D0"></a>行遂长成至于得道。<a id="a-D1"></a>于是颂曰。</p>
  <p id="aD2">其树木曲戾　　邪出不顺生</p>
  <p id="aD3">荆棘诸瑕秽　　悉落治令政</p>
  <p id="aD4">以若干方便　　修理乃得成</p>
  <p id="aD5">修行治法树　　奉经亦如是</p>
  <p id="aD6">除诸淫怒痴　　受师百千教</p>
  <p id="aD7">灭去诸瑕秽　　如园师修树</p>
  <p id="aD8">法师说经察以四事。<a id="a-D9"></a>何谓为四。<a id="a-DA"></a>一曰博学而得至道。<a id="a-DB"></a>二曰怀来以道其于学问不能论义。<a id="a-DC"></a>三曰博学道德未得成就。<a id="a-DD"></a>四曰无知无道。<a id="a-DE"></a>复有四法。<a id="a-DF"></a>一曰初由法师从其启受知义解法。<a id="a-DG"></a>二曰虽解其义不能微妙。<a id="a-DH"></a>三曰分别浅法不能至深。<a id="a-DI"></a>四曰不知其义亦不晓了。<a id="a-DJ"></a>如是学法所习唐苦。<a id="a-DK"></a>譬如两人俱不晓泅堕深水中。<a id="a-DL"></a>欲相免济反更溺死。<a id="a-DM"></a>如盲牵盲欲有所至。<a id="a-DN"></a>中道迷惑竟不能达。<a id="a-DO"></a>不知义者亦不晓慧。<a id="a-DP"></a>而欲说法欲有所救亦复如是。<a id="a-DQ"></a>于是颂曰。</p>
  <p id="aDR">譬如人博学　　众善无央数</p>
  <p id="aDS">已得度无极　　若人越大海</p>
  <p id="aDT">若人净如谛　　而无有智慧</p>
  <p id="aDU">但可取其要　　不能获深义</p>
  <p id="aDV">若习入道者　　随顺不违律</p>
  <p id="aDW">以能敬受教　　如是有反复</p>
  <p id="aDX">譬如近尊者　　必当获大利</p>
  <p id="aDY">其学修行道　　所求义必进</p>
  <p id="aDZ">但解进其义　　而不能微妙</p>
  <p id="aDa">如人食空羹　　而无有饭具</p>
  <p id="aDb">从师咨受义　　不了妙如是</p>
  <p id="aDc">不能解大道　　不至正真慧</p>
  <p id="aDd">设使不入道　　不能分别说</p>
  <p id="aDe">则不解于慧　　无义不了了</p>
  <p id="aDf">如盲欲御盲　　不能致所趣</p>
  <p id="aDg">无义亦无慧　　譬之亦其然</p>
  <p id="aDh">其修行者计有三品。<a id="a-Di"></a>一曰或身行道而心不随。<a id="a-Dj"></a>二曰或心行道而身不从。<a id="a-Dk"></a>三曰修道身心俱行也。<a id="a-Dl"></a>何谓身行而心不随。<a id="a-Dm"></a>假使行者结跏趺坐政直端心。<a id="a-Dn"></a>譬如柱树未曾动摇。<a id="a-Do"></a>而现此相内心流逸。<a id="a-Dp"></a>色声香味细滑之念。<a id="a-Dq"></a>所更不更而普求之。<a id="a-Dr"></a>其心放逸不得自在。<a id="a-Ds"></a>譬如死尸捐在冢墓。<a id="a-Dt"></a>虎狼禽兽飞鸟狗犬貉争食之。<a id="a-Du"></a>身定内乱亦犹其然。<a id="a-Dv"></a>斯为修行道德地者身定心乱。<a id="a-Dw"></a>于是颂曰。</p>
  <p id="aDx">结加趺端坐　　不动如太山</p>
  <p id="aDy">其心内迷散　　情犹象堕渊</p>
  <p id="aDz">如是修行者　　身定而心乱</p>
  <p id="aE0">譬若树狂花　　不成果而落</p>
  <p id="aE1">何谓修行道地者。<a id="a-E2"></a>有心在道而身不从。<a id="a-E3"></a>身不端坐成四意止。<a id="a-E4"></a>是时心定而身不安。<a id="a-E5"></a>于是颂曰。</p>
  <p id="aE6">假使心性自调和　　住四意止无他相</p>
  <p id="aE7">是时则名四意止　　虽身不定心不乱</p>
  <p id="aE8">修行道地。<a id="a-E9"></a>何谓身心而俱定者。<a id="a-EA"></a>身坐端正心不放逸。<a id="a-EB"></a>内根皆寂亦不走外随诸因缘也。<a id="a-EC"></a>当尔之时身心端定都不可动。<a id="a-ED"></a>以此知之身心等定。<a id="a-EE"></a>于是颂曰。</p>
  <p id="aEF">其身心俱定　　内外不放逸</p>
  <p id="aEG">寂然加趺坐　　如柱定难倾</p>
  <p id="aEH">见于生死谛　　如水漂岸树</p>
  <p id="aEI">身心而相应　　疾成道得果</p>
  <p id="aEJ">修行道地。<a id="a-EK"></a>专精于道而不动转。<a id="a-EL"></a>如是寂灭速至泥洹。<a id="a-EM"></a>于是颂曰。</p>
  <p id="aEN">讲说若干之要义　　如乳石蜜和食之</p>
  <p id="aEO">其无谀谄能承法　　则以佛教自调顺</p>
 </body>
</html>