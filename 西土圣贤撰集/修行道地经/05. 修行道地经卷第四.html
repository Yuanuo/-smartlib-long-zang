<!doctype html>
<html id="z3IBWIB1FU" data-ver="473">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="西土圣贤撰集">
  <meta period="西晋">
 </head>
 <body>
  <h1 id="a1">修行道地经卷第四</h1>
  <h2 id="a2">地狱品第十九</h2>
  <p id="a3">修行自念。<a id="a-4"></a>我身将无堕于地狱。<a id="a-5"></a>曾闻罪人适共相见。<a id="a-6"></a>则怀嗔恚欲还相害。<a id="a-7"></a>手爪锋利若如刀刃。<a id="a-8"></a>自然兵杖矛戟弓箭瓦石也。<a id="a-9"></a>当相向时刀戟之声若如破铜。<a id="a-A"></a>兵仗碎坏刀矛交错。<a id="a-B"></a>若如罗网。<a id="a-C"></a>罪人见此心怀愁忧。<a id="a-D"></a>于是颂曰。</p>
  <p id="aE">是辈诸罪人　　在地狱相害</p>
  <p id="aF">意欲得兵仗　　应心皆获之</p>
  <p id="aG">刀刃持相害　　如水罗网动</p>
  <p id="aH">犹夏日中热　　刀刃炎如是</p>
  <p id="aI">或有恐怖不自觉知。<a id="a-J"></a>又有称怨而怀毒恚。<a id="a-K"></a>欲相害命以此为乐。<a id="a-L"></a>遂兴诤斗转相推扑还相伤害。<a id="a-M"></a>节节解之头颈异处。<a id="a-N"></a>或刺其身血流如泉。<a id="a-O"></a>刀刃在体痛岂可言。<a id="a-P"></a>刀疮之处火从中出。<a id="a-Q"></a>或身摧碎譬如乱风吹落树叶。<a id="a-R"></a>有卧在地身碎如蔑。<a id="a-S"></a>须臾之间身复如故。<a id="a-T"></a>于是颂曰。</p>
  <p id="aU">挽发相叉蹋　　展转相牵曳</p>
  <p id="aV">罪人会共斗　　苦恼无央数</p>
  <p id="aW">恐怖更相加　　当尔时大战</p>
  <p id="aX">譬若拔丛树　　相推压如是</p>
  <p id="aY">尔时罪人须臾平复。<a id="a-Z"></a>凉风四来吹令如故也。<a id="a-a"></a>守狱之鬼水洒人上。<a id="a-b"></a>已活且起过恶未尽。<a id="a-c"></a>故使不死闻狱鬼声即起如故。<a id="a-d"></a>于是颂曰。</p>
  <p id="ae">以水洒其身　　凉风来吹之</p>
  <p id="af">尔时狱罪人　　又闻守鬼言</p>
  <p id="ag">罪人身坏碎　　即活而有想</p>
  <p id="ah">尘劳罪未尽　　当复受考治</p>
  <p id="ai">尔时罪人住转复相见即怀嗔恚。<a id="a-j"></a>口唇战栗眼赤如血。<a id="a-k"></a>肠胃脱落战斗如故。<a id="a-l"></a>结怨以来其日固久。<a id="a-m"></a>身体伤坏。<a id="a-n"></a>堕地流血。<a id="a-o"></a>譬如浊泉。<a id="a-p"></a>身体平复。<a id="a-q"></a>复从地起。<a id="a-r"></a>相害如故。<a id="a-s"></a>于是颂曰。</p>
  <p id="at">堕于地狱中　　勤苦不可言</p>
  <p id="au">相害怀大恐　　宿罪之所致</p>
  <p id="av">数数而见害　　还复活如故</p>
  <p id="aw">恶意反相向　　种罪无休息</p>
  <p id="ax">于此世间人　　喜造为杀害</p>
  <p id="ay">在于想地狱　　受罪如本行</p>
  <p id="az">是故同行人　　久长处罪狱</p>
  <p id="a10">相夺命无数　　死复生如故</p>
  <p id="a11">住世犯罪者　　堕于想地狱</p>
  <p id="a12">譬如芭蕉树　　适坏旋复生</p>
  <p id="a13">罪人若堕黑绳地狱。<a id="a-14"></a>彼时狱鬼取诸罪人。<a id="a-15"></a>排着热铁之地。<a id="a-16"></a>又持铁绳及执铁锯。<a id="a-17"></a>火自然出拼直其体。<a id="a-18"></a>以锯解之从头至足令百千段。<a id="a-19"></a>譬如木工解诸板材。<a id="a-1A"></a>于是颂曰。</p>
  <p id="a1B">守狱之鬼受王教　　铁绳拼身以锯解</p>
  <p id="a1C">其锯火然上下彻　　扑人着地段段解</p>
  <p id="a1D">守鬼又以斧斫其身斤凿并行。<a id="a-1E"></a>譬如木工斫治材木。<a id="a-1F"></a>或令四方而有八角。<a id="a-1G"></a>治罪人身亦复如是。<a id="a-1H"></a>于是颂曰。</p>
  <p id="a1I">守鬼罪人恶行会　　斧凿斤锯及与绳</p>
  <p id="a1J">劈解罪囚如木工　　譬如有人新起屋</p>
  <p id="a1K">时狱守鬼。<a id="a-1L"></a>火烧铁绳互槩其身。<a id="a-1M"></a>截肌破体彻骨至髓。<a id="a-1N"></a>胁脊髀胫头颈手脚各令异处。<a id="a-1O"></a>于是颂曰。</p>
  <p id="a1P">考治百种痛　　在于黑绳狱</p>
  <p id="a1Q">皮剥以斧解　　见斫如起舍</p>
  <p id="a1R">各支解其身　　血出如流泉</p>
  <p id="a1S">骨肉别异处　　酷痛叵具言</p>
  <p id="a1T">阎王之守鬼　　破其身如此</p>
  <p id="a1U">彼过罪未尽　　脓血流若斯</p>
  <p id="a1V">其有堕在合会地狱。<a id="a-1W"></a>罪垢所致令罪人坐铁钉钉其膝。<a id="a-1X"></a>次复钉之尽遍其体。<a id="a-1Y"></a>身碎破坏骨肉皆然。<a id="a-1Z"></a>诸节解脱各在异处。<a id="a-1a"></a>其命欲断困不可言。<a id="a-1b"></a>自然有风吹拔诸钉平复如故。<a id="a-1c"></a>更复以钉而钉其身。<a id="a-1d"></a>如是苦恼不可计数百千万岁。<a id="a-1e"></a>于是颂曰。</p>
  <p id="a1f">以无央数百千钉　　从空中下如云雨</p>
  <p id="a1g">碎其人身若磨面　　本罪所致遭斯厄</p>
  <p id="a1h">次雨铁椎及复铁杵。<a id="a-1i"></a>黑象大山镇其身上。<a id="a-1j"></a>如捣甘蔗若笮蒲萄。<a id="a-1k"></a>髓脑肪膏血肉不净皆自流出。<a id="a-1l"></a>于是颂曰。</p>
  <p id="a1m">黑象铁杵大石山　　笮以铁[車*任]碎其身</p>
  <p id="a1n">见地狱鬼皆怀懅　　破碎其身如甘蔗</p>
  <p id="a1o">以铁[車*任]轮而笮其身如压麻油。<a id="a-1p"></a>置着臼中以杵捣之。<a id="a-1q"></a>于是颂曰。</p>
  <p id="a1r">狱吏无慈仁　　以铁[車*任]杵臼</p>
  <p id="a1s">困苦于罪人　　如笮麻油人</p>
  <p id="a1t">尔时罪人遥睹太山。<a id="a-1u"></a>见之怖走入广谷中。<a id="a-1v"></a>欲望自济而不得脱。<a id="a-1w"></a>适入其谷转相谓言。<a id="a-1x"></a>此山多树当止于斯。<a id="a-1y"></a>时各怖散在诸树间。<a id="a-1z"></a>山自然合破碎其身。<a id="a-20"></a>于是颂曰。</p>
  <p id="a21">以积众罪殃　　己之本所造</p>
  <p id="a22">彼时诸罪人　　悉入于山谷</p>
  <p id="a23">适入山谷已　　彼山自然合</p>
  <p id="a24">碎罪人身时　　其声甚悲痛</p>
  <p id="a25">害牛羊猪鹿飞鸟　　既无加哀夺人命</p>
  <p id="a26">在合会狱痛无数　　危他人身获此恼</p>
  <p id="a27">又遥见火烧。<a id="a-28"></a>罪人谓言。<a id="a-29"></a>此地平博草木青青。<a id="a-2A"></a>譬如琉璃。<a id="a-2B"></a>当往诣彼。<a id="a-2C"></a>尔乃安隐。<a id="a-2D"></a>即行逆火坐树木间。<a id="a-2E"></a>四面火起围绕其身。<a id="a-2F"></a>烧之毒痛[口*睪]哭悲哀。<a id="a-2G"></a>东西南北走欲避此火。<a id="a-2H"></a>辄与相逢不能自救。<a id="a-2I"></a>于是颂曰。</p>
  <p id="a2J">爪发自然长　　色变烧炙痛</p>
  <p id="a2K">风吹体舌干　　见狱吏怖懅</p>
  <p id="a2L">无数众罪人　　为焰之所烧</p>
  <p id="a2M">烟熏火燔之　　如蛾入灯中</p>
  <p id="a2N">又复遥见铁叶丛树。<a id="a-2O"></a>转相谓言。<a id="a-2P"></a>彼树甚好。<a id="a-2Q"></a>青草流泉共行诣彼。<a id="a-2R"></a>无数百千诸犯罪人。<a id="a-2S"></a>悉入树间或坐树下。<a id="a-2T"></a>或有住立或睡卧寐。<a id="a-2U"></a>热风四起吹树动摇。<a id="a-2V"></a>剑叶落堕在其身上。<a id="a-2W"></a>剥皮截肉破骨至髓伤胁胸背截项破头。<a id="a-2X"></a>于是颂曰。</p>
  <p id="a2Y">多所依信害众生　　堕于地狱谓有活</p>
  <p id="a2Z">热风四起落铁叶　　譬入于斗伤如是</p>
  <p id="a2a">尔时铁树间。<a id="a-2b"></a>便有自然乌鹊雕鹫。<a id="a-2c"></a>其口如铁。<a id="a-2d"></a>以肉血为食住人头上。<a id="a-2e"></a>取眼而食破头啖脑。<a id="a-2f"></a>于是颂曰。</p>
  <p id="a2g">彼人前世时　　依信而害生</p>
  <p id="a2h">以铁落身上　　解解而断截</p>
  <p id="a2i">乌雕甚可畏　　四面来击人</p>
  <p id="a2j">住头而脱目　　发脑而食之</p>
  <p id="a2k">于是铁叶大地狱中。<a id="a-2l"></a>便自然生众狗。<a id="a-2m"></a>正黑或有白者。<a id="a-2n"></a>走来唤吼欲击罪人。<a id="a-2o"></a>罪人悲哭避之而藏。<a id="a-2p"></a>或有四散或怖不动。<a id="a-2q"></a>狗走及之便捉罪人。<a id="a-2r"></a>断头饮血次啖肉髓。<a id="a-2s"></a>于是颂曰。</p>
  <p id="a2t">张口齿正白　　吼鸣声可畏</p>
  <p id="a2u">吐舌而舐唇　　强逼伤害人</p>
  <p id="a2v">以刀伤其身　　鸟兽所食啖</p>
  <p id="a2w">苦毒见恼害　　坐依信杀生</p>
  <p id="a2x">尔时罪人为狗所啖。<a id="a-2y"></a>乌鸟所害恐怖忙走。<a id="a-2z"></a>更见大道分有八路皆是利刀。<a id="a-30"></a>意中自谓生草青青。<a id="a-31"></a>有若干树当往诣彼。<a id="a-32"></a>行利刀上截其足趺血出流离。<a id="a-33"></a>于是颂曰。</p>
  <p id="a34">其人受经律　　破坏于法桥</p>
  <p id="a35">见有顺戒者　　而强教犯戒</p>
  <p id="a36">逐之入长路　　刀刃截其足</p>
  <p id="a37">足下皆伤坏　　穷极不自在</p>
  <p id="a38">尔时遥见诸刺棘树。<a id="a-39"></a>高四十里刺长尺六。<a id="a-3A"></a>其刺比致自然火出。<a id="a-3B"></a>罪人心念。<a id="a-3C"></a>彼是好树种种花实。<a id="a-3D"></a>皆共往诣到铁树间。<a id="a-3E"></a>于是颂曰。</p>
  <p id="a3F">遥见铁树叶　　枝柯甚高远</p>
  <p id="a3G">利刺生皆锯　　或上或向下</p>
  <p id="a3H">其罪人及见　　谓为是果树</p>
  <p id="a3I">宿命罪所致　　殃垢之所犯</p>
  <p id="a3J">尔时有罗刹。<a id="a-3K"></a>颜貌可畏爪发悉长。<a id="a-3L"></a>衣被可恶头上火出。<a id="a-3M"></a>捉持兵仗来挝罪人。<a id="a-3N"></a>敕使上树罪人恐惧。<a id="a-3O"></a>泪出交横悉皆受教。<a id="a-3P"></a>其刺下向皆贯彼身。<a id="a-3Q"></a>伤其躯体血出流离。<a id="a-3R"></a>于是颂曰。</p>
  <p id="a3S">体大色如炭　　粗穬恶目张</p>
  <p id="a3T">狱王使持杖　　皆挝击此人</p>
  <p id="a3U">前世积罪殃　　愚喜犯他妻</p>
  <p id="a3V">自言我宿过　　血流刺伤身</p>
  <p id="a3W">尔时罪人为守鬼所射。<a id="a-3X"></a>箭至如雨啼泣悲哀。<a id="a-3Y"></a>呼使来下刺便上向。<a id="a-3Z"></a>贯躯如炙复唤使上。<a id="a-3a"></a>罪人叉手皆共求哀。<a id="a-3b"></a>归命恶鬼愿见原赦。<a id="a-3c"></a>于是颂曰。</p>
  <p id="a3d">从刺树上来下已　　狱王守鬼逆刺害</p>
  <p id="a3e">为箭所射而叉手　　求哀可愍欲免罪</p>
  <p id="a3f">时狱守鬼闻见求哀。<a id="a-3g"></a>益以嗔怒复重挝刺。<a id="a-3h"></a>更遣使上体悉伤坏啼[口*睪]还上。<a id="a-3i"></a>于是颂曰。</p>
  <p id="a3j">狱王守鬼而挝刺　　求哀欲脱鬼益怒</p>
  <p id="a3k">时诸刺贯身悉伤　　敕使还上复如故</p>
  <p id="a3l">彼铁树边有二大釜犹若大山。<a id="a-3m"></a>守鬼即取犯罪之人。<a id="a-3n"></a>着铁釜中汤沸或上或下。<a id="a-3o"></a>譬如人间大釜之中。<a id="a-3p"></a>煮于小豆而沸上下。<a id="a-3q"></a>又于镬汤若千万亿年考治毒痛。<a id="a-3r"></a>于是颂曰。</p>
  <p id="a3s">设得为国长　　横制于万民</p>
  <p id="a3t">以至地狱界　　考治百亿年</p>
  <p id="a3u">堕于镬汤中　　在釜而见煮</p>
  <p id="a3v">以火烧煮之　　譬若如煮豆</p>
  <p id="a3w">从铁釜脱遥见流河。<a id="a-3x"></a>转相谓言。<a id="a-3y"></a>彼河洋洋。<a id="a-3z"></a>而有威神。<a id="a-40"></a>水波兴降。<a id="a-41"></a>众花顺流两边生树。<a id="a-42"></a>其叶青青荫彼河水。<a id="a-43"></a>底皆流沙其水清凉。<a id="a-44"></a>往诣饮水洗浴解疲。<a id="a-45"></a>两边生棘罪人不察。<a id="a-46"></a>入彼河水悉是沸灰。<a id="a-47"></a>于是颂曰。</p>
  <p id="a48">其人前世害水虫　　血肉皆落遗骨脑</p>
  <p id="a49">本谓凉水反沸灰　　甚深而热沸踊跃</p>
  <p id="a4A">罪人堕在沸灰地狱。<a id="a-4B"></a>发毛爪齿骨肉各流异处。<a id="a-4C"></a>骸体筋缠随流上下。<a id="a-4D"></a>适欲求出。<a id="a-4E"></a>守鬼钩取卧着热地。<a id="a-4F"></a>风起吹之体复如故。<a id="a-4G"></a>狱鬼问曰。<a id="a-4H"></a>卿所从来欲何所凑。<a id="a-4I"></a>罪人答曰。<a id="a-4J"></a>不审去来。<a id="a-4K"></a>计从若干百千亿岁饥不获食。<a id="a-4L"></a>以饥渴故。<a id="a-4M"></a>守鬼取钩。<a id="a-4N"></a>钩开其口。<a id="a-4O"></a>以烧铁团。<a id="a-4P"></a>又以洋铜注其口中。<a id="a-4Q"></a>烧罪人咽。<a id="a-4R"></a>腹内五藏悉烂。<a id="a-4S"></a>肠胃便下过去。<a id="a-4T"></a>毒痛甚不可言。<a id="a-4U"></a>过恶未尽故不死也。<a id="a-4V"></a>去河不远有二地狱。<a id="a-4W"></a>一名曰叫唤。<a id="a-4X"></a>二名大叫唤。<a id="a-4Y"></a>以铁为城。<a id="a-4Z"></a>楼橹百尺埤堄严牢。<a id="a-4a"></a>悉以铁网覆盖其上。<a id="a-4b"></a>罪人相谓。<a id="a-4c"></a>此城大好。<a id="a-4d"></a>共往观之。<a id="a-4e"></a>适入中已。<a id="a-4f"></a>心自念言。<a id="a-4g"></a>已脱恐难无复众恼。<a id="a-4h"></a>欢喜跳[跳-兆+梁]皆称万岁。<a id="a-4i"></a>或面拍地或仰面卧。<a id="a-4j"></a>或睡眠擗破伤面者。<a id="a-4k"></a>四垣从外自然有火。<a id="a-4l"></a>烧诸楼橹埤堄。<a id="a-4m"></a>众网及门悉然。<a id="a-4n"></a>城内皆火。<a id="a-4o"></a>烧罪人身。<a id="a-4p"></a>展转相见。<a id="a-4q"></a>譬如然炬。<a id="a-4r"></a>犹若掣电。<a id="a-4s"></a>亦如散火。<a id="a-4t"></a>焚体毒痛。<a id="a-4u"></a>譬如火箭射象。<a id="a-4v"></a>叫唤苦痛叵言。<a id="a-4w"></a>积百年已东门乃开。<a id="a-4x"></a>时无央数百千罪人。<a id="a-4y"></a>悉走趣门适至便闭。<a id="a-4z"></a>相排堕地如大树崩。<a id="a-50"></a>转相镇压若如积薪。<a id="a-51"></a>过恶未尽故令不死。<a id="a-52"></a>于是颂曰。</p>
  <p id="a53">至恐怖懅叫唤狱　　求救护故而到彼</p>
  <p id="a54">如大积薪以火烧　　罪人如是相积烧</p>
  <p id="a55">若斯烧毒痛　　叫唤走四散</p>
  <p id="a56">常畏于狱鬼　　恐怖而怀懅</p>
  <p id="a57">若受于所寄　　抵突不肯还</p>
  <p id="a58">闭在叫唤狱　　恶罪受毒痛</p>
  <p id="a59">受无央数之苦酷　　为火所烧甚困厄</p>
  <p id="a5A">遭无量恼不可言　　罪人叫唤大叫呼</p>
  <p id="a5B">尔时罪人脱出叫唤狱。<a id="a-5C"></a>次入阿鼻摩诃地狱。<a id="a-5D"></a>守鬼寻即录诸罪人五毒治之。<a id="a-5E"></a>挓其身体如张牛皮。<a id="a-5F"></a>以大铁钉钉其手足及钉人心。<a id="a-5G"></a>拔出其舌百钉钉之。<a id="a-5H"></a>又剥其皮从足至头。<a id="a-5I"></a>于是颂曰。</p>
  <p id="a5J">挓身如牛皮　　铁钉而钉之</p>
  <p id="a5K">两舌之所致　　铁钉坏其舌</p>
  <p id="a5L">剥身皮曳地　　若如师子尾</p>
  <p id="a5M">如是计数之　　受苦不可量</p>
  <p id="a5N">于是守鬼录取罪人驾以铁车。<a id="a-5O"></a>守鬼御车以勒勒口。<a id="a-5P"></a>左手执御右手持杖。<a id="a-5Q"></a>挝之令走东西南北。<a id="a-5R"></a>罪人挽车疲极吐舌。<a id="a-5S"></a>被杖伤身破坏躯体。<a id="a-5T"></a>而皆吐血躃地伤胸。<a id="a-5U"></a>于是颂曰。</p>
  <p id="a5V">罪人驾之以铁车　　狱鬼驱之令犇走</p>
  <p id="a5W">挝搒其身而吐血　　如马战斗被矛疮</p>
  <p id="a5X">若无有信轻善人　　自犯罪恶谓应法</p>
  <p id="a5Y">凶罪引之入阿鼻　　受无央数诸苦毒</p>
  <p id="a5Z">阿鼻地狱自然炭火至罪人膝。<a id="a-5a"></a>其火广大无有里数。<a id="a-5b"></a>尔时罪人发于邪念。<a id="a-5c"></a>反从曲道谓是好地。<a id="a-5d"></a>即入火中烧其皮肉及筋血脉。<a id="a-5e"></a>适还举足平复如故。<a id="a-5f"></a>于是颂曰。</p>
  <p id="a5g">时炭火然至于膝　　既自广长复风吹</p>
  <p id="a5h">罪人行上然烂皮　　舍正入邪罪如斯</p>
  <p id="a5i">得离此狱。<a id="a-5j"></a>去之不远有沸屎狱。<a id="a-5k"></a>广长无数其底甚深。<a id="a-5l"></a>罪人见之谓是浴池。<a id="a-5m"></a>转相语言彼有浴池。<a id="a-5n"></a>中有青莲五色之华。<a id="a-5o"></a>当共往洗饮水解渴。<a id="a-5p"></a>悉皆入中沉没至底。<a id="a-5q"></a>中有诸虫其口如铁针以肉为食。<a id="a-5r"></a>钻罪人身坏破肌肤。<a id="a-5s"></a>从足钻之乃出头上。<a id="a-5t"></a>眼耳鼻口皆有虫出。<a id="a-5u"></a>本罪未竟故令不死。<a id="a-5v"></a>于是颂曰。</p>
  <p id="a5w">罪果所致受毒痛　　尔时罪人阿鼻狱</p>
  <p id="a5x">苦痛噭唤而懊恼　　挓其身体铁钉之</p>
  <p id="a5y">沸屎臭不净　　广长无数量</p>
  <p id="a5z">恶露皆在彼　　其底而甚深</p>
  <p id="a60">犯罪无一善　　堕此阎王狱</p>
  <p id="a61">斯诸罪人辈　　针嘴虫啖之</p>
  <p id="a62">在炭火狱及阿鼻　　并一切瑕沸屎中</p>
  <p id="a63">堕于流河罪所兴　　宿殃所致故不死</p>
  <p id="a64">于是有二狱名烧炙烳煮。<a id="a-65"></a>彼时守鬼取诸罪人段段解之。<a id="a-66"></a>持着[金*敖]上以火熬之。<a id="a-67"></a>反覆铁铲以火炙之。<a id="a-68"></a>于是颂曰。</p>
  <p id="a69">已到于大苦　　在烧炙烳煮</p>
  <p id="a6A">罪中殃差者　　则识本行恶</p>
  <p id="a6B">以刀段段解　　破坏令无数</p>
  <p id="a6C">用铲烧炙之　　着[金*敖]上熬之</p>
  <p id="a6D">在烧炙烳煮　　可恶为瑕恼</p>
  <p id="a6E">无数人见酷　　如厨作肉羹</p>
  <p id="a6F">设害于贤者　　投之大火中</p>
  <p id="a6G">其犯戒坏法　　洪象见蹈践</p>
  <p id="a6H">作人性刚弊　　常喜害众生</p>
  <p id="a6I">所食无所择　　生城守狱鬼</p>
  <p id="a6J">修行道者心自念言。<a id="a-6K"></a>吾身将无以此之比。<a id="a-6L"></a>堕八罪狱及十六部。<a id="a-6M"></a>又吾前世无数生来更斯恶道。<a id="a-6N"></a>假令不能究竟圣道。<a id="a-6O"></a>当复入中。<a id="a-6P"></a>譬如有人犯于逆恶。<a id="a-6Q"></a>王敕边臣明旦早时矛刺百疮。<a id="a-6R"></a>日中刺百向冥刺百。<a id="a-6S"></a>彼人一日被三百疮。<a id="a-6T"></a>其身皆坏无一完处。<a id="a-6U"></a>体痛苦恼甚不可言。<a id="a-6V"></a>虽有此痛。<a id="a-6W"></a>比地狱恼。<a id="a-6X"></a>百千万亿无数之倍。<a id="a-6Y"></a>不可相喻。<a id="a-6Z"></a>地狱之痛甚苦如是也。<a id="a-6a"></a>于是颂曰。</p>
  <p id="a6b">自犯众恶牵致斯　　毒痛见考而可憎</p>
  <p id="a6c">睹此苦恼当谛思　　常勤精进速成道</p>
  <p id="a6d">其修行者立是学地。<a id="a-6e"></a>当除欢喜坚固其心。<a id="a-6f"></a>若志轻举当自制止。<a id="a-6g"></a>譬如御者将御驰车。<a id="a-6h"></a>于是颂曰。</p>
  <p id="a6i">喻若烧炭火　　未曾有休息</p>
  <p id="a6j">常遭此苦痛　　昼夜酷无量</p>
  <p id="a6k">以利诸矛戟　　见刺百倍痛</p>
  <p id="a6l">计此众恼害　　不比狱毛痛</p>
  <p id="a6m">其修行者心自念言。<a id="a-6n"></a>吾身今者未脱此患不当欢欣。<a id="a-6o"></a>如是自制不复轻戏。<a id="a-6p"></a>若斯立者。<a id="a-6q"></a>则能专行入于善法。<a id="a-6r"></a>行者尔乃战栗惊恐。<a id="a-6s"></a>夙夜不违其法。<a id="a-6t"></a>于是颂曰。</p>
  <p id="a6u">睹衰耗若斯　　如树果自伤</p>
  <p id="a6v">且观罪尘劳　　积之如太山</p>
  <p id="a6w">见是秽浊苦　　人犯堕恶道</p>
  <p id="a6x">专精在修行　　弃欢及调戏</p>
  <p id="a6y">观于恶道窈冥苦　　而佛经法照如日</p>
  <p id="a6z">以厌众患顺讲此　　依钞经卷除轻慢</p>
  <p data-pb></p>
  <h2 id="a70">劝悦品第二十</h2>
  <p id="a71">承慧得度众　　道成清为流</p>
  <p id="a72">其智常饮此　　服以法甘露</p>
  <p id="a73">厥水而无尽　　犹穿漏不断</p>
  <p id="a74">愿归智慧种　　道德已具足</p>
  <p id="a75">其以羸弱者　　承学意自达</p>
  <p id="a76">造度定意使　　立志法禅思</p>
  <p id="a77">其佛天中天　　行权善方便</p>
  <p id="a78">现无量智慧　　身心归稽首</p>
  <p id="a79">假使修行发羸弱心。<a id="a-7A"></a>心自念言。<a id="a-7B"></a>我得善利。<a id="a-7C"></a>脱乎八难得闲居自在。<a id="a-7D"></a>吾已逮遇一切智师。<a id="a-7E"></a>而有归命其法无欲众僧具成。<a id="a-7F"></a>吾已梵行种道。<a id="a-7G"></a>而有成者或向道者。<a id="a-7H"></a>众人堕邪我顺正道。<a id="a-7I"></a>余人行反吾从等行。<a id="a-7J"></a>今吾不久为法王子。<a id="a-7K"></a>天上人间难戒德香。<a id="a-7L"></a>不匿其功德得不恼热。<a id="a-7M"></a>尔乃安隐服解脱味。<a id="a-7N"></a>日当饱满获救济安。<a id="a-7O"></a>度于恶路无有恐惧。<a id="a-7P"></a>乘于寂观入八道行。<a id="a-7Q"></a>到无恐难趣泥洹城。<a id="a-7R"></a>以是自劝遵奉精勤。<a id="a-7S"></a>于是颂曰。</p>
  <p id="a7T">修行设羸弱　　常侥遇法利</p>
  <p id="a7U">吾得归世尊　　正法及众僧</p>
  <p id="a7V">方便欢喜心　　以劝羸弱意</p>
  <p id="a7W">常专思遵奉　　是谓为修行</p>
  <p id="a7X">初学及道成　　人杂如丛树</p>
  <p id="a7Y">以离于邪径　　便立在正路</p>
  <p id="a7Z">戒德以为香　　譬如林树熏</p>
  <p id="a7a">忽然而解脱　　得道则普现</p>
  <p id="a7b">而从佛生经法树　　因众要钞如采华</p>
  <p id="a7c">正法须臾有懈怠　　欲令自勉故说是</p>
 </body>
</html>