<!doctype html>
<html id="z3IBWI61FR" data-ver="1069">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="西土圣贤撰集">
  <meta period="西晋">
 </head>
 <body>
  <h1 id="a1">修行道地经卷第一</h1>
  <h2 id="a2">集散品第一</h2>
  <p id="a3">厥元由显兴　　灼灼踰日光</p>
  <p id="a4">德积甚巍巍　　胜于帝王种</p>
  <p id="a5">诸天及神仙　　专精暴露成</p>
  <p id="a6">多学博众义　　咸皆礼最安</p>
  <p id="a7">天人龙鬼神　　在世而精进</p>
  <p id="a8">奉迎于世尊　　三界无等伦</p>
  <p id="a9">济以无比慧　　生死惧了除</p>
  <p id="aA">佛正法众僧　　是三德无踰</p>
  <p id="aB">当观此道眼　　谛说平等法</p>
  <p id="aC">意采宣尊教　　犹如出甘露</p>
  <p id="aD">或有专修行　　观察于世俗</p>
  <p id="aE">众闹若干种　　生死之不安</p>
  <p id="aF">沉溺于世根　　犹朽车没泥</p>
  <p id="aG">不能自拔济　　当从经典要</p>
  <p id="aH">亦如采诸花　　愍世是故演</p>
  <p id="aI">专听修行经　　除有令至无</p>
  <p id="aJ">于是当讲修行道经。<a id="a-K"></a>生死老病忧结啼哭。<a id="a-L"></a>诸不可意众恼集会。<a id="a-M"></a>专修行者在家出学。<a id="a-N"></a>欲令究竟清净之法。<a id="a-O"></a>志不转还遂至甘露众患为绝。<a id="a-P"></a>其无救护无所依仰。<a id="a-Q"></a>唯当弃舍一切诸求。<a id="a-R"></a>是故修行欲离恼者。<a id="a-S"></a>常当精进奉行此经。<a id="a-T"></a>即说颂曰。</p>
  <p id="aU">堕生老死而忧恼　　身心所兴有众苦</p>
  <p id="aV">欲得济度不复还　　学修行道莫有厌</p>
  <p id="aW">何谓无行何谓为行。<a id="a-X"></a>云何修行云何修行道。<a id="a-Y"></a>其无行者。<a id="a-Z"></a>谓念淫怒欲害亲属。<a id="a-a"></a>诸天国土弊友毁戒。<a id="a-b"></a>习恶粗言听于不善。<a id="a-c"></a>不好学问自轻自慢。<a id="a-d"></a>兴有着想起邪计常。<a id="a-e"></a>贪乐有身所居之处。<a id="a-f"></a>习近女色放逸懈怠。<a id="a-g"></a>而着情欲不离怒痴。<a id="a-h"></a>多缘众求人舍远避。<a id="a-i"></a>纵恣自是放心睡疑。<a id="a-j"></a>失于精进常怀恐怖。<a id="a-k"></a>根门不定追逐众事。<a id="a-l"></a>多于言语无有节度。<a id="a-m"></a>思乐长路反论邪说。<a id="a-n"></a>乐说戾事顺逐非法。<a id="a-o"></a>远于道义是谓无行。<a id="a-p"></a>此于无为而不可行。<a id="a-q"></a>于是颂曰。</p>
  <p id="ar">嗔恚贪欲念害命　　常有乐身不净想</p>
  <p id="as">邪智反顺若干瑕　　佛说是辈不可行</p>
  <p id="at">何谓可行。<a id="a-u"></a>不起嗔恚不念加害。<a id="a-v"></a>亲近善友奉戒清净。<a id="a-w"></a>言辄以道受教学问。<a id="a-x"></a>不自轻慢念计无常。<a id="a-y"></a>苦空非身处于可居。<a id="a-z"></a>不习女色除其放逸。<a id="a-10"></a>当志精进灭于尘劳。<a id="a-11"></a>少食知节救摄身行。<a id="a-12"></a>宿夜觉悟敛心不忘。<a id="a-13"></a>无有狐疑不怀恐怖。<a id="a-14"></a>寂定根门无有众缘。<a id="a-15"></a>所说辄正平等解脱。<a id="a-16"></a>乐于闲居所观如谛。<a id="a-17"></a>所未获法当以怀来。<a id="a-18"></a>诸可逮法坚持不忘。<a id="a-19"></a>欢心采取法化之要。<a id="a-1A"></a>于诸衣食而知止足。<a id="a-1B"></a>志存经道而无厌极。<a id="a-1C"></a>习计非常不乐世间秽食诸想也。<a id="a-1D"></a>无为之道所为寂然。<a id="a-1E"></a>如是辈法近于无为是谓可行。<a id="a-1F"></a>行在何许谓之泥洹。<a id="a-1G"></a>于是颂曰。</p>
  <p id="a1H">戒净志乐无我想　　唯听经义随善友</p>
  <p id="a1I">所见审谛如教行　　佛说此则无为道</p>
  <p id="a1J">诸可所趣众法念　　定若干意无苦厌</p>
  <p id="a1K">是为讲说德所聚　　摄定诸根是谓行</p>
  <p id="a1L">何谓修行云何为行。<a id="a-1M"></a>谓能顺行修习遵奉是为修行。<a id="a-1N"></a>其修及习是谓为行。<a id="a-1O"></a>何谓修行道。<a id="a-1P"></a>专精寂道是为修行道。<a id="a-1Q"></a>其彼修行而有三品。<a id="a-1R"></a>一曰凡夫。<a id="a-1S"></a>二曰学向道。<a id="a-1T"></a>三无所学也。<a id="a-1U"></a>所谓凡夫修行新学旧学未成。<a id="a-1V"></a>为此辈说修行道经。<a id="a-1W"></a>其不学者以为通达何所复论彼所以谓。<a id="a-1X"></a>修行道地经寂然而观。<a id="a-1Y"></a>云何寂观。<a id="a-1Z"></a>趣于沙门四德之果。<a id="a-1a"></a>云何四德。<a id="a-1b"></a>谓为有余泥洹之界。<a id="a-1c"></a>云何有余。<a id="a-1d"></a>谓其当至无为之界。<a id="a-1e"></a>云何当至无为之界。<a id="a-1f"></a>谓众苦本一切除尽。<a id="a-1g"></a>是故行者欲舍一切剧苦之恼。<a id="a-1h"></a>常当专精不兴异行。<a id="a-1i"></a>不伤教禁修建寂观。<a id="a-1j"></a>假使行者毁戒伤教。<a id="a-1k"></a>不至寂观唐捐功夫。<a id="a-1l"></a>譬如有人钻木求火数数休息。<a id="a-1m"></a>而不专一终不致之。<a id="a-1n"></a>既不获火唐劳其功。<a id="a-1o"></a>其懈怠心欲求无为譬犹亦然。<a id="a-1p"></a>于是颂曰。</p>
  <p id="a1q">常得寂然行于定　　当舍憍慢及轻戏</p>
  <p id="a1r">以奉修行莫毁失　　譬如冥夜开目行</p>
  <p id="a1s">如是行者见所趣　　智慧若斯精进前</p>
  <p id="a1t">奉于正化未曾懈　　乃致静漠无为道</p>
  <p id="a1u">彻睹众玄微妙事　　观采大德所说教</p>
  <p id="a1v">此经洪训名寂观　　吾钞众经以演说</p>
  <p data-pb></p>
  <h2 id="a1w">五阴本品第二</h2>
  <p id="a1x">从若干经采明要　　立不老死甘露言</p>
  <p id="a1y">耳所听闻明者行　　清净之慧除垢冥</p>
  <p id="a1z">入于寂然若日光　　譬如月行照众星</p>
  <p id="a20">已获度世当受教　　是盛无量如秋月</p>
  <p id="a21">恭奉罗汉而稽首　　能仁如空头面礼</p>
  <p id="a22">归命巍巍获甘露　　除世根芽种种欲</p>
  <p id="a23">生若干种之果实　　欣乐忧戚为诸枝</p>
  <p id="a24">佛解五阴而本无　　当观众经从其原</p>
  <p id="a25">修行道者当复观身五阴之本。<a id="a-26"></a>色痛想行识是谓五阴也。<a id="a-27"></a>譬如有城若干家居。<a id="a-28"></a>东西南北合乃为城。<a id="a-29"></a>色亦如是。<a id="a-2A"></a>亦不一色为色阴也。<a id="a-2B"></a>痛想行识亦复如此。<a id="a-2C"></a>非但一识名为识阴。<a id="a-2D"></a>彼有十入。<a id="a-2E"></a>或色观法是为色阴也。<a id="a-2F"></a>八百痛乐名之痛阴。<a id="a-2G"></a>想行识阴各有八百。<a id="a-2H"></a>乃名为阴。<a id="a-2I"></a>解五阴本亦当如斯。<a id="a-2J"></a>于是颂曰。</p>
  <p id="a2K">色痛想行识　　五阴之所起</p>
  <p id="a2L">譬如有大城　　若干家名色</p>
  <p id="a2M">非一色为色　　凡有十色入</p>
  <p id="a2N">痛乐有八百　　想行识亦尔</p>
  <p id="a2O">慧人解此法　　若干乃名阴</p>
  <p id="a2P">分别知非一　　行者之所念</p>
  <p data-pb></p>
  <h2 id="a2Q">五阴相品第三</h2>
  <p id="a2R">合集众事而相连　　用离慧言舍佛教</p>
  <p id="a2S">习于愚痴不了了　　譬如有树多枝叶</p>
  <p id="a2T">其五觚生而分布　　无巧便种亦如是</p>
  <p id="a2U">当了五阴为若斯　　黠人解慧明知此</p>
  <p id="a2V">所以生长有姓地　　所讲法言如蜜涂</p>
  <p id="a2W">比丘譬蜂采华味　　犹若莲华之开剖</p>
  <p id="a2X">其慧觉了胜日出　　佛复超越胜莲花</p>
  <p id="a2Y">佛之清洁无所著　　是故稽首归命尊</p>
  <p id="a2Z">其相淡然达无碍　　寂寞无想而得定</p>
  <p id="a2a">未曾有退还堕落　　而以救济至无为</p>
  <p id="a2b">秉意将导而示现　　教训群萌如己行</p>
  <p id="a2c">以愍伤吾是故说　　乃为当来众生类</p>
  <p id="a2d">其修行者当解五阴相。<a id="a-2e"></a>云何各知五阴之相。<a id="a-2f"></a>有光明为色。<a id="a-2g"></a>有像相亦复为色。<a id="a-2h"></a>手所获持亦名为色。<a id="a-2i"></a>若示他人亦复是色也。<a id="a-2j"></a>习乐为痛。<a id="a-2k"></a>不乐不苦亦复是痛。<a id="a-2l"></a>是为痛想也。<a id="a-2m"></a>识相为想。<a id="a-2n"></a>若男若女及余众物。<a id="a-2o"></a>是曰思想。<a id="a-2p"></a>有所造作名之为行。<a id="a-2q"></a>若作善行若作恶行。<a id="a-2r"></a>亦不善恶是谓为行。<a id="a-2s"></a>晓想为识。<a id="a-2t"></a>善不善亦非有善亦非不善。<a id="a-2u"></a>晓是为识。<a id="a-2v"></a>如是各了五阴之相。<a id="a-2w"></a>于是颂曰。</p>
  <p id="a2x">色者不安多瑕秽　　佛说经教实如应</p>
  <p id="a2y">如其所言随顺行　　分别五阴若干相</p>
  <p data-pb></p>
  <h2 id="a2z">分别五阴品第四</h2>
  <p id="a30">而以甘露灭盛火　　消除五阴诸苦本</p>
  <p id="a31">其慧光明喻日光　　三界普奉吾亦归</p>
  <p id="a32">佛能仁尊深慧力　　解了清净之智黠</p>
  <p id="a33">顺其所知而现义　　采佛法教随应说</p>
  <p id="a34">当分别解听其讲　　今者导彼顺定意</p>
  <p id="a35">别了五阴本所兴　　博引众义善思之</p>
  <p id="a36">其修行者。<a id="a-37"></a>当分别了五阴行本。<a id="a-38"></a>何谓晓了五阴之本。<a id="a-39"></a>譬如四衢堕贯真珠。<a id="a-3A"></a>有人见之意中欣然欲往敛取。<a id="a-3B"></a>其人目见真珠之贯谓应色阴。<a id="a-3C"></a>爱乐可意是谓痛阴。<a id="a-3D"></a>初始见之识是贯珠名为想阴。<a id="a-3E"></a>其人生意欲取贯珠是为行阴。<a id="a-3F"></a>分别贯珠是为识阴。<a id="a-3G"></a>如是五阴如是五阴如一贯珠。<a id="a-3H"></a>一时俱行造若干行。<a id="a-3I"></a>若从心出如一贯珠。<a id="a-3J"></a>同时俱兴退从五阴。<a id="a-3K"></a>一切诸人亦复如是。<a id="a-3L"></a>目所见色五阴皆从。<a id="a-3M"></a>如是耳声鼻香舌味身更心法。<a id="a-3N"></a>心中四阴为无色阴。<a id="a-3O"></a>如是为别五阴之本。<a id="a-3P"></a>于是颂曰。</p>
  <p id="a3Q">无极之德分别说　　如其所讲经中义</p>
  <p id="a3R">贪欲者迷不受教　　吾今顺法承其讲</p>
  <p data-pb></p>
  <h2 id="a3S">五阴成败品第五</h2>
  <p id="a3T">明智之无世尊要　　调顺无低获其际</p>
  <p id="a3U">已超境界无边岸　　稽首世尊称无量</p>
  <p id="a3V">所讲犹日明　　照弟子若兹</p>
  <p id="a3W">了知于尘劳　　除畏如萎华</p>
  <p id="a3X">其睹诸起灭　　了五阴成败</p>
  <p id="a3Y">愿稽首彼佛　　听我说尊言</p>
  <p id="a3Z">修行道者当知五阴成败之变。<a id="a-3a"></a>何谓当知五阴成败。<a id="a-3b"></a>譬若如人命欲终时。<a id="a-3c"></a>逼寿尽故其人身中。<a id="a-3d"></a>四百四病前后稍至。<a id="a-3e"></a>便值多梦而睹瑞怪而怀惊恐。<a id="a-3f"></a>梦见蜜蜂乌鹊雕鹫住其顶上。<a id="a-3g"></a>睹众住堂在上娱乐。<a id="a-3h"></a>身所著衣青黄白黑。<a id="a-3i"></a>骑乱[馬*毛]马而复呜呼。<a id="a-3j"></a>梦枕大狗又枕猕猴。<a id="a-3k"></a>在土上卧。<a id="a-3l"></a>梦与死人屠魁除溷者。<a id="a-3m"></a>共一器食同乘游观。<a id="a-3n"></a>或以麻油及脂醍醐。<a id="a-3o"></a>自浇其身又服食之。<a id="a-3p"></a>数数如是。<a id="a-3q"></a>见蛇缠身倒掣入水。<a id="a-3r"></a>或自睹身欢喜踊跃拍髀戏笑。<a id="a-3s"></a>或自睹之华饰堕灰。<a id="a-3t"></a>以灰坌身复取食之。<a id="a-3u"></a>或见蚁子身越其上。<a id="a-3v"></a>或见嚼盐狗犬猕猴。<a id="a-3w"></a>所见追逐各还啮之。<a id="a-3x"></a>或见娶妇又祠家神。<a id="a-3y"></a>见屋崩坏诸神寺破。<a id="a-3z"></a>梦见耕犁犁堕须发。<a id="a-40"></a>或时牙齿而自堕地。<a id="a-41"></a>又着伍白衣。<a id="a-42"></a>或见己身倮跣而行。<a id="a-43"></a>麻油涂身宛转土中。<a id="a-44"></a>梦服皮草弊坏之衣。<a id="a-45"></a>梦见他人乘朽败车。<a id="a-46"></a>到其门户欲迎之去。<a id="a-47"></a>或见众花甲煎诸香。<a id="a-48"></a>亲属取之以严其身。<a id="a-49"></a>先祖为现颜色青黑。<a id="a-4A"></a>呼前捉抴数作此梦。<a id="a-4B"></a>游丘塳间拾取华璎及见赤莲华落在颈。<a id="a-4C"></a>堕大河中为水所漂。<a id="a-4D"></a>梦倒堕水五湖九江不得其底。<a id="a-4E"></a>或见其身入诸丛林无有华果。<a id="a-4F"></a>而为荆棘钩坏躯体。<a id="a-4G"></a>以诸瓦石镇其身上。<a id="a-4H"></a>或见枯树都无枝叶。<a id="a-4I"></a>梦缘其上而独戏乐。<a id="a-4J"></a>在于庙坛而自搏舞。<a id="a-4K"></a>或见丛树独乐其中欣欣大笑。<a id="a-4L"></a>折取枯枝束负持行。<a id="a-4M"></a>或入冥室不知户出。<a id="a-4N"></a>又上山岳岩穴之中不知出处。<a id="a-4O"></a>复见山崩镇己身上悲哭号呼。<a id="a-4P"></a>或见群象忽然来至蹑蹈其身。<a id="a-4Q"></a>梦见土尘坌其身首。<a id="a-4R"></a>或着弊衣行于旷野。<a id="a-4S"></a>梦见乘虎而暴奔走。<a id="a-4T"></a>或乘驴狗而南游行。<a id="a-4U"></a>入于塳间收炭爪发。<a id="a-4V"></a>自见其身戴于枯华。<a id="a-4W"></a>引入大山阎王见问。<a id="a-4X"></a>于是颂曰。</p>
  <p id="a4Y">处世多安乐　　命对至乃怖</p>
  <p id="a4Z">为疾所中伤　　逼困不自在</p>
  <p id="a4a">心热忧恼至　　见梦怀恐惧</p>
  <p id="a4b">犹恶人见逐　　忧畏亦如是</p>
  <p id="a4c">其人心觉已心怀恐怖身体战栗。<a id="a-4d"></a>计命欲尽审尔不疑。<a id="a-4e"></a>今吾所梦自昔未有。<a id="a-4f"></a>以意懅故衣毛为竖。<a id="a-4g"></a>病遂困笃震动不安。<a id="a-4h"></a>譬如猛象群众普至踏蹈芭蕉。<a id="a-4i"></a>病转着床其譬如是。<a id="a-4j"></a>穷迫无计便求归医。<a id="a-4k"></a>昆弟族亲见困如此遣人呼医。<a id="a-4l"></a>所可遣人体多垢秽衣被弊坏。<a id="a-4m"></a>或手爪长戴裂伞盖。<a id="a-4n"></a>其足履决木跂屣破。<a id="a-4o"></a>乘朽坏车。<a id="a-4p"></a>颜色正黑两眼复青。<a id="a-4q"></a>而数以手摩抆须发。<a id="a-4r"></a>所可驾牛或青或黑又有正白。<a id="a-4s"></a>急急呼医捉来上车。<a id="a-4t"></a>于是颂曰。</p>
  <p id="a4u">人行游观时　　唯乐无益事</p>
  <p id="a4v">放恣于所欲　　未曾念于医</p>
  <p id="a4w">体适有疾病　　困笃着床席</p>
  <p id="a4x">然后乃请医　　欲令疗其疾</p>
  <p id="a4y">于时其医以意察之。<a id="a-4z"></a>病者必死。<a id="a-50"></a>所以者何。<a id="a-51"></a>见此怪应。<a id="a-52"></a>视来呼人服色语言。<a id="a-53"></a>持坏伞盖须爪毛乱。<a id="a-54"></a>又其日恶若四日六日十二日十四日。<a id="a-55"></a>以此日来者皆为不祥医即不喜。<a id="a-56"></a>以抵星宿失于良时。<a id="a-57"></a>神仙先圣所禁之日。<a id="a-58"></a>医心念言。<a id="a-59"></a>虽值此怪星宿吉凶。<a id="a-5A"></a>或可治疗。<a id="a-5B"></a>所以者何。<a id="a-5C"></a>虽有病者方便消息。<a id="a-5D"></a>本命未尽想当除愈。<a id="a-5E"></a>若对至者不能令差。<a id="a-5F"></a>以是言之。<a id="a-5G"></a>不必在善日星宿吉凶。<a id="a-5H"></a>是故慧人不从历日而求良时。<a id="a-5I"></a>神仙常言。<a id="a-5J"></a>当求方便。<a id="a-5K"></a>或风寒病命未尽者。<a id="a-5L"></a>傥有横死是者可治。<a id="a-5M"></a>设命应尽无如之何。<a id="a-5N"></a>虽尔往而治之犹胜不行。<a id="a-5O"></a>医念此已即起欲去。<a id="a-5P"></a>于是颂曰。</p>
  <p id="a5Q">譬如有二人　　俱发行入海</p>
  <p id="a5R">或有到彼岸　　或而中断绝</p>
  <p id="a5S">堕于疾病海　　其譬亦如是</p>
  <p id="a5T">傥时从病差　　而有更死者</p>
  <p id="a5U">于是其医已到病家。<a id="a-5V"></a>则有恶怪便闻凶声。<a id="a-5W"></a>亡失焚烧破坏断截。<a id="a-5X"></a>剥拨掣出恐杀曳去。<a id="a-5Y"></a>发行拘闭当以占之。<a id="a-5Z"></a>不可复疗以为死已。<a id="a-5a"></a>南方狐鸣或闻乌枭声。<a id="a-5b"></a>或见小儿以土相坌。<a id="a-5c"></a>而复裸立相挽头发。<a id="a-5d"></a>破罂瓶盆及诸器物。<a id="a-5e"></a>见此变已前省病人困劣着床。<a id="a-5f"></a>于是颂曰。</p>
  <p id="a5g">医则占视病者相　　惊怖惶惶而不安</p>
  <p id="a5h">或坐或起复着床　　烦懑热极如烧皮</p>
  <p id="a5i">医睹如是便心念言。<a id="a-5j"></a>如吾观历诸经本末是则死应。<a id="a-5k"></a>面色惶懅眼睫为乱。<a id="a-5l"></a>身体萎黄口中涎出。<a id="a-5m"></a>目冥昧昧鼻孔骞黄。<a id="a-5n"></a>颜彩失色不闻声香。<a id="a-5o"></a>唇断舌干其貌如地。<a id="a-5p"></a>百脉正青毛发皆竖。<a id="a-5q"></a>捉发掏鼻都无所觉。<a id="a-5r"></a>喘息不均或迟或疾。<a id="a-5s"></a>于是颂曰。</p>
  <p id="a5t">面色则为变　　毛发而正竖</p>
  <p id="a5u">直视如所思　　舌强怪已现</p>
  <p id="a5v">病人有是应　　余命少少耳</p>
  <p id="a5w">疾火之所围　　如焚烧草木</p>
  <p id="a5x">复有异经说人终时诸怪之变。<a id="a-5y"></a>设有洗沐若复不浴。<a id="a-5z"></a>设烧好香木櫁栴檀根香花香。<a id="a-60"></a>此诸杂香其香实好。<a id="a-61"></a>病者闻之如烧死人骨发毛爪皮肤脂髓粪除之臭也。<a id="a-62"></a>又如枭鹫狐狸狗鼠蛇虺之臭也。<a id="a-63"></a>病者声变言如破瓦状如咽塞。<a id="a-64"></a>其音或如鹤雁孔雀。<a id="a-65"></a>牛马虎狼雷鼓之声。<a id="a-66"></a>其人志性变改不常。<a id="a-67"></a>或现端政其身柔软。<a id="a-68"></a>或复粗坚身体数变。<a id="a-69"></a>或轻或重而失所愿。<a id="a-6A"></a>此诸变怪命应尽者。<a id="a-6B"></a>各值数事不悉具有。<a id="a-6C"></a>于是颂曰。</p>
  <p id="a6D">睹见若干变　　众恼趣逼身</p>
  <p id="a6E">志怀于恐怖　　遭厄为若斯</p>
  <p id="a6F">人性败如此　　身变不一种</p>
  <p id="a6G">犹如竹苇实　　自生自然坏</p>
  <p id="a6H">今我所学如所闻知。<a id="a-6I"></a>人临死时所现变怪。<a id="a-6J"></a>口不知味耳不闻音。<a id="a-6K"></a>筋脉缩急喘息不定。<a id="a-6L"></a>体痛呻吟血气微细。<a id="a-6M"></a>身转羸瘦其筋现粗。<a id="a-6N"></a>或身卒肥血脉隆起。<a id="a-6O"></a>颊车垂下其头战掉。<a id="a-6P"></a>视之可憎举动舒缓。<a id="a-6Q"></a>其眼童子甚黑于常。<a id="a-6R"></a>眼目不视便利不通。<a id="a-6S"></a>诸节欲解诸根不定。<a id="a-6T"></a>眼口中尽青气结连喘。<a id="a-6U"></a>诸所怪变各现如此。<a id="a-6V"></a>于是颂曰。</p>
  <p id="a6W">其病恼无数　　血脉精气竭</p>
  <p id="a6X">如水啮树根　　当愍如拔裁</p>
  <p id="a6Y">于时医心念言。<a id="a-6Z"></a>有如此病必死不疑。<a id="a-6a"></a>古昔良医造结经文。<a id="a-6b"></a>名曰于彼除恐长耳灰掌。<a id="a-6c"></a>养言长育急教多髯。<a id="a-6d"></a>天又长盖大首退转。<a id="a-6e"></a>燋悴大白最尊路面。<a id="a-6f"></a>调牛岐伯医徊扁鹊。<a id="a-6g"></a>如是等辈悉疗身病。<a id="a-6h"></a>于是颂曰。</p>
  <p id="a6i">于彼之等类　　尊法梵志仙</p>
  <p id="a6j">正救所有果　　及余王良医</p>
  <p id="a6k">此为主成败　　博知能度厄</p>
  <p id="a6l">愍以经救命　　犹如梵造法</p>
  <p id="a6m">复有其医主治耳目。<a id="a-6n"></a>名曰眼眴动摇和斗铃鸣。<a id="a-6o"></a>月氏。<a id="a-6p"></a>英子箧藏善觉。<a id="a-6q"></a>调牛目金秃枭力氏雷鸣。<a id="a-6r"></a>是上医名主治耳目。<a id="a-6s"></a>于是颂曰。</p>
  <p id="a6t">眼眴医之等　　造合药分明</p>
  <p id="a6u">除疾之瑕冥　　如日灭诸冥</p>
  <p id="a6v">复有疮医治疗诸疮。<a id="a-6w"></a>名曰法财稚弟端政辞约黄金言谈。<a id="a-6x"></a>是为疮医等。<a id="a-6y"></a>于是颂曰。</p>
  <p id="a6z">其有能疗治　　百种之疮痍</p>
  <p id="a70">能除众厄疾　　如以脚平地</p>
  <p id="a71">法财所以出　　于世造经书</p>
  <p id="a72">正为治疮病　　令众离患难</p>
  <p id="a73">复有小儿医。<a id="a-74"></a>其名曰尊迦葉耆域奉慢速疾。<a id="a-75"></a>是等皆治小儿之病。<a id="a-76"></a>于是颂曰。</p>
  <p id="a77">譬如有苍头　　捐务除贡高</p>
  <p id="a78">故生于世俗　　愍伤治小儿</p>
  <p id="a79">此尊迦葉等　　行仁以正法</p>
  <p id="a7A">哀念童幼故　　则作于医经</p>
  <p id="a7B">复有鬼神医。<a id="a-7C"></a>名曰戴华不事火。<a id="a-7D"></a>是等辟除鬼神来娆人者。<a id="a-7E"></a>于是颂曰。</p>
  <p id="a7F">诸宿转周行　　人生犹亦然</p>
  <p id="a7G">主有所恐怖　　而多有危害</p>
  <p id="a7H">造立是经者　　悉为解其患</p>
  <p id="a7I">如佛以正法　　除愚令见明</p>
  <p id="a7J">正使合会此上诸医。<a id="a-7K"></a>及幻蛊道并巫咒说。<a id="a-7L"></a>不能使差令不终亡。<a id="a-7M"></a>于是颂曰。</p>
  <p id="a7N">造作罪尘劳　　勤苦怀众恼</p>
  <p id="a7O">病痛乱其志　　名垢命日促</p>
  <p id="a7P">为病所漂没　　死证见便怖</p>
  <p id="a7Q">天帝诸神等　　不救安况吾</p>
  <p id="a7R">医心念言曼命未断当避退矣。<a id="a-7S"></a>便语众人今此病者。<a id="a-7T"></a>设有所索饭食美味。<a id="a-7U"></a>恣意与之勿得逆也。<a id="a-7V"></a>吾有急事而相舍去事了当还。<a id="a-7W"></a>故兴此缘便舍退去。<a id="a-7X"></a>于是颂曰。</p>
  <p id="a7Y">命欲向断时　　得病甚困极</p>
  <p id="a7Z">与尘劳俱合　　罪至不自觉</p>
  <p id="a7a">怪变自然起　　得对阴热极</p>
  <p id="a7b">正使执金刚　　不能济其命</p>
  <p id="a7c">是时病家大小男女。<a id="a-7d"></a>闻医所说便弃汤药及诸咒术。<a id="a-7e"></a>家室眷属宗党比邻亲厚知识。<a id="a-7f"></a>悉来聚会围绕病者。<a id="a-7g"></a>悲哀啼哭观念病困。<a id="a-7h"></a>譬如屠家群中捕猪。<a id="a-7i"></a>牵欲杀之。<a id="a-7j"></a>余猪悉聚惊怖。<a id="a-7k"></a>侧耳听声惶懅愕视。<a id="a-7l"></a>譬如猛虎群中搏牛。<a id="a-7m"></a>余牛见之惊怖而走。<a id="a-7n"></a>或入山岩或投深谷。<a id="a-7o"></a>又入树间跳腾哮吼。<a id="a-7p"></a>譬如鱼师持网捕鱼。<a id="a-7q"></a>余鱼见之怖散沈窜石岸草底。<a id="a-7r"></a>又如苍鹰临其众鸟有所爴取。<a id="a-7s"></a>余鸟见之各散飞去。<a id="a-7t"></a>其人如是无常对至其身坏散家室亲属念当别离。<a id="a-7u"></a>悲哀若斯命临欲断。<a id="a-7v"></a>阎王使者自然来至。<a id="a-7w"></a>其到见缚铁箭所射。<a id="a-7x"></a>上生死船罪所牵引。<a id="a-7y"></a>即欲发去家室绕之。<a id="a-7z"></a>放发悲恸尘坌其面目。<a id="a-80"></a>哀泣叹息涕泪流面。<a id="a-81"></a>皆言痛哉奈何相舍。<a id="a-82"></a>椎胸郁[悍-干+月]。<a id="a-83"></a>称叹病者若干德行心怀懊恼。<a id="a-84"></a>于是颂曰。</p>
  <p id="a85">人其疾苦困　　身冷消离热</p>
  <p id="a86">室家悉聚会　　举声而悲哀</p>
  <p id="a87">造业更苦乐　　如蜂采华味</p>
  <p id="a88">心遂受忧戚　　并恼一宗门</p>
  <p id="a89">其人疾病如是身中刀风起。<a id="a-8A"></a>令病者骨节解。<a id="a-8B"></a>有风名科断诸节解。<a id="a-8C"></a>有风名震令筋脉缓。<a id="a-8D"></a>有风名破骨消病人髓。<a id="a-8E"></a>有风名减变其面色。<a id="a-8F"></a>眼耳鼻口咽喉皆青。<a id="a-8G"></a>出入诸孔断绝破坏[利-禾+皮]剥其身。<a id="a-8H"></a>复有一风名曰止胁。<a id="a-8I"></a>令其身内。<a id="a-8J"></a>及膝肩胁背脊腹齐。<a id="a-8K"></a>大小之肠肝肺心脾。<a id="a-8L"></a>并余诸藏皆令断绝。<a id="a-8M"></a>有风名旋令其肪血。<a id="a-8N"></a>及大小便生藏熟藏。<a id="a-8O"></a>所食不通寒热悉干。<a id="a-8P"></a>有风名节间。<a id="a-8Q"></a>令诸支节或缩或伸。<a id="a-8R"></a>而举手足欲捉虚空。<a id="a-8S"></a>坐起烦愦有时笑戏。<a id="a-8T"></a>又复大息其声恳恻。<a id="a-8U"></a>节节以断筋脉则缓髓脑为消。<a id="a-8V"></a>目不见色耳不闻声。<a id="a-8W"></a>鼻不别香口不知味。<a id="a-8X"></a>身冷气绝无所复识心下尚暖魂神续在。<a id="a-8Y"></a>挺直如木不能动摇。<a id="a-8Z"></a>于是颂曰。</p>
  <p id="a8a">其刀风起时　　身动多不安</p>
  <p id="a8b">众缘普皆至　　悉不自觉知</p>
  <p id="a8c">身遭若干恼　　命乃为穷尽</p>
  <p id="a8d">譬如弓弩弦　　缓急不可用</p>
  <p id="a8e">尔时彼人其心周匝。<a id="a-8f"></a>所有四大皆为衰落。<a id="a-8g"></a>微命虽在如灯欲灭。<a id="a-8h"></a>此人心中有身意根。<a id="a-8i"></a>其生存时所为善恶即心念本殃福吉凶。<a id="a-8j"></a>今世后世所可作为心悉自知。<a id="a-8k"></a>奉行善者面色和解。<a id="a-8l"></a>其行恶者颜貌不悦。<a id="a-8m"></a>其人心喜面色则好。<a id="a-8n"></a>当知所归必至善道。<a id="a-8o"></a>其面色恶心念不善则趣恶道。<a id="a-8p"></a>如有老人而照净镜。<a id="a-8q"></a>皆自见形头白面皱。<a id="a-8r"></a>齿落疮痍尘垢黑丑。<a id="a-8s"></a>皮缓脊偻年老战[病-丙+又](音又)。<a id="a-8t"></a>设见如是还自羞鄙。<a id="a-8u"></a>闭目放镜吾已去少。<a id="a-8v"></a>衰老将至心怀愁忧。<a id="a-8w"></a>已离安隐至于穷极。<a id="a-8x"></a>素行恶者临寿终时所见恶变愁惨恐怖。<a id="a-8y"></a>深自克责吾归。<a id="a-8z"></a>恶道定无有疑。<a id="a-90"></a>亦如老人照镜见身知为衰至。<a id="a-91"></a>于是。<a id="a-92"></a>颂曰。</p>
  <p id="a93">金宝等所作　　巧拙成不同</p>
  <p id="a94">设有行恶者　　沉没于深渊</p>
  <p id="a95">已没虽更生　　顾视无所依</p>
  <p id="a96">如为水所漂　　临死亦若斯</p>
  <p id="a97">其有行善为有三辈。<a id="a-98"></a>摄身口意净修众德。<a id="a-99"></a>以法为财临寿终时。<a id="a-9A"></a>心怀喜踊吾定上天。<a id="a-9B"></a>譬如贾客远行治生。<a id="a-9C"></a>得度厄道多获财利。<a id="a-9D"></a>还归到家心悦无量。<a id="a-9E"></a>又如田家犁不失时。<a id="a-9F"></a>风雨复节多收五谷。<a id="a-9G"></a>藏着篅中意甚欢喜。<a id="a-9H"></a>如困病得愈得毕偿债。<a id="a-9I"></a>中心踊跃亦复如是。<a id="a-9J"></a>犹蜂采花以用作蜜积德亦尔。<a id="a-9K"></a>其意大悦我定上天。<a id="a-9L"></a>于是颂曰。</p>
  <p id="a9M">其有学正士　　积累行真法</p>
  <p id="a9N">以度于众患　　自致得明道</p>
  <p id="a9O">譬如闲居者　　高山望其下</p>
  <p id="a9P">彼人命尽时　　见善道若斯</p>
  <p id="a9Q">尔时其人命已尽者。<a id="a-9R"></a>身根识灭便受中止譬若如称随其轻重或上或下。<a id="a-9S"></a>善恶如是。<a id="a-9T"></a>神离人身住于中止。<a id="a-9U"></a>五阴悉具无所乏少。<a id="a-9V"></a>死时五阴不到中止。<a id="a-9W"></a>中止五阴亦不离本也。<a id="a-9X"></a>譬以印章以用印泥。<a id="a-9Y"></a>印不着泥亦不离之。<a id="a-9Z"></a>如种五谷苗生茎实。<a id="a-9a"></a>非是本种亦不离本。<a id="a-9b"></a>如是人死精神魂魄。<a id="a-9c"></a>不齐五阴亦不离本也。<a id="a-9d"></a>随本所种各得果报。<a id="a-9e"></a>其作德者住善中止。<a id="a-9f"></a>履行恶者在罪中止。<a id="a-9g"></a>唯有道眼乃见之耳。<a id="a-9h"></a>处于中止而有三食。<a id="a-9i"></a>一曰触软。<a id="a-9j"></a>二曰心食。<a id="a-9k"></a>三曰意识。<a id="a-9l"></a>在中止者或住一日极久七日。<a id="a-9m"></a>至父母会随其本行。<a id="a-9n"></a>或趣三涂人间天上。<a id="a-9o"></a>行恶多者在中止中。<a id="a-9p"></a>见大火起围绕其身。<a id="a-9q"></a>犹如野火焚烧草木。<a id="a-9r"></a>尘雨其形。<a id="a-9s"></a>见乌雕鹫恶人之类。<a id="a-9t"></a>爪齿皆长面目丑陋。<a id="a-9u"></a>衣服弊坏头上火然。<a id="a-9v"></a>各执兵仗为所挝棒。<a id="a-9w"></a>矛刺刀斫心怀恐惧。<a id="a-9x"></a>欲求救护遥见丛树。<a id="a-9y"></a>走往趣之尔时即失。<a id="a-9z"></a>中止五阴入刀剑树泥犁之中。<a id="a-A0"></a>堕地狱者神见若此。<a id="a-A1"></a>于是颂曰。</p>
  <p id="aA2">迷惑如醉象　　违失圣法教</p>
  <p id="aA3">染浊如潦水　　心愦乱若斯</p>
  <p id="aA4">常捐于正道　　放心入邪径</p>
  <p id="aA5">此人遭众苦　　命终堕地狱</p>
  <p id="aA6">行小恶者见火烟尘绕满其身。<a id="a-A7"></a>及为师子虎狼蛇虺群象所逐。<a id="a-A8"></a>又见故渠泉源深水。<a id="a-A9"></a>崩山大涧心怀怖懅。<a id="a-AA"></a>赴趣其中。<a id="a-AB"></a>尔时即失。<a id="a-AC"></a>中止五阴堕畜生处。<a id="a-AD"></a>见是变者知受兽身。<a id="a-AE"></a>于是颂曰。</p>
  <p id="aAF">习痴舍慧便　　或醉堕冥道</p>
  <p id="aAG">恶口常粗言　　喜行挝捶人</p>
  <p id="aAH">又为犯罪殃　　乐为不善事</p>
  <p id="aAI">如是无慈者　　生于畜兽中</p>
  <p id="aAJ">罪若微者周匝四面有热风起。<a id="a-AK"></a>身体郁蒸自然饥渴。<a id="a-AL"></a>遥见人来皆持刀杖。<a id="a-AM"></a>矛戟弓箭而围绕之。<a id="a-AN"></a>望见大城意欲入中。<a id="a-AO"></a>适发此心即失。<a id="a-AP"></a>中止所受五阴生于薜荔。<a id="a-AQ"></a>其见如是变。<a id="a-AR"></a>当知堕饿鬼中。<a id="a-AS"></a>于是颂曰。</p>
  <p id="aAT">刚弊喜谮人　　远戒不顺法</p>
  <p id="aAU">犯禁秽浊事　　贪[彌/食]而独食</p>
  <p id="aAV">堕于脓血处　　饥饿烦恼极</p>
  <p id="aAW">当知此辈人　　定入为饿鬼</p>
  <p id="aAX">清修德善。<a id="a-AY"></a>凉风四来其风甚香。<a id="a-AZ"></a>若干种熏雨其身上。<a id="a-Aa"></a>诸妓乐音相和而鸣。<a id="a-Ab"></a>瞻视园观树木花果。<a id="a-Ac"></a>而悉茂盛发意欲往。<a id="a-Ad"></a>即时便失。<a id="a-Ae"></a>中止五阴精神自然上忉利天。<a id="a-Af"></a>于是颂曰。</p>
  <p id="aAg">习法归圣道　　种福业生天</p>
  <p id="aAh">妓乐以自娱　　游诸花树间</p>
  <p id="aAi">美艳玉女众　　端正光从容</p>
  <p id="aAj">常观心欣悦　　居止太山顶</p>
  <p id="aAk">行不淳一或善或恶当至人道。<a id="a-Al"></a>父母合会精不失时子应来生。<a id="a-Am"></a>父母德想而俱同时等。<a id="a-An"></a>其母胎通无所拘碍。<a id="a-Ao"></a>心怀喜跃而无邪念。<a id="a-Ap"></a>则为柔软而不[怡-台+龍]悷。<a id="a-Aq"></a>无有疾疹堪任受子。<a id="a-Ar"></a>不为轻慢亦无反行。<a id="a-As"></a>顺其正法不受浊污。<a id="a-At"></a>即捐一切瑕秽之尘。<a id="a-Au"></a>其精不清亦不为浊。<a id="a-Av"></a>中适不强亦不腐败亦不赤黑。<a id="a-Aw"></a>不为风寒众毒杂错与小便别。<a id="a-Ax"></a>应来生者精神便趣。<a id="a-Ay"></a>心自念言设是男子。<a id="a-Az"></a>不与女人共俱合者。<a id="a-B0"></a>吾欲与通起嗔怒心。<a id="a-B1"></a>恚彼男子志怀恭敬。<a id="a-B2"></a>念于女人嗔喜俱作。<a id="a-B3"></a>便排男子欲向女人。<a id="a-B4"></a>父时精下其神忻欢谓是吾许。<a id="a-B5"></a>尔时即失中止五阴便入胞胎父母精合。<a id="a-B6"></a>既在胞胎倍用踊跃。<a id="a-B7"></a>非是中止五阴亦不离之。<a id="a-B8"></a>入于胞胎是为色阴。<a id="a-B9"></a>欢喜之时为痛乐阴。<a id="a-BA"></a>念于精时是为想阴。<a id="a-BB"></a>因本罪福缘得入胎是为行阴。<a id="a-BC"></a>神处胞中则应识阴。<a id="a-BD"></a>如是和合名曰五阴。<a id="a-BE"></a>寻在胎时即得二根。<a id="a-BF"></a>意根身根也。<a id="a-BG"></a>七日住中而不增减。<a id="a-BH"></a>又二七日其胎稍转譬如薄酪。<a id="a-BI"></a>至三七日似如生酪。<a id="a-BJ"></a>又四七日精凝如熟酪。<a id="a-BK"></a>至五七日胎精遂变犹如生酥。<a id="a-BL"></a>又六七日变如息肉。<a id="a-BM"></a>至七七日转如段肉。<a id="a-BN"></a>又八七日其坚如坏。<a id="a-BO"></a>至九七日变为五疱。<a id="a-BP"></a>两肘两髀及其颈项而从中出也。<a id="a-BQ"></a>又十七日复有五疱。<a id="a-BR"></a>手腕脚腕及生其头。<a id="a-BS"></a>十一七日续生二十四疱。<a id="a-BT"></a>手指足指眼耳鼻口此从中出。<a id="a-BU"></a>十二七日是诸胞相转成就。<a id="a-BV"></a>十三七日则现腹相。<a id="a-BW"></a>十四七日生。<a id="a-BX"></a>肝肺心及其脾肾。<a id="a-BY"></a>十五七日则生大肠。<a id="a-BZ"></a>十六七日即有小肠。<a id="a-Ba"></a>十七七日则有胃处。<a id="a-Bb"></a>十八七日生藏熟藏起此二处。<a id="a-Bc"></a>十九七日生髀及[跳-兆+尃]肠骸。<a id="a-Bd"></a>手掌足趺臂节筋连二十七日生阴脐乳颐项形相。<a id="a-Be"></a>二十一七日体骨各分随其所应。<a id="a-Bf"></a>两骨在头。<a id="a-Bg"></a>三十二骨着口。<a id="a-Bh"></a>七骨着项。<a id="a-Bi"></a>两骨着髀。<a id="a-Bj"></a>两骨着肘。<a id="a-Bk"></a>四骨着臂。<a id="a-Bl"></a>十二骨着胸。<a id="a-Bm"></a>十八骨着背。<a id="a-Bn"></a>两骨着臗。<a id="a-Bo"></a>四骨着膝。<a id="a-Bp"></a>四十骨着足。<a id="a-Bq"></a>微骨百八与体肉合。<a id="a-Br"></a>其十八骨着在两胁。<a id="a-Bs"></a>二骨着肩。<a id="a-Bt"></a>如是身骨凡有三百。<a id="a-Bu"></a>而相连结其骨柔软如初生瓠。<a id="a-Bv"></a>二十二七日其骨稍坚如未熟瓠。<a id="a-Bw"></a>二十三七日其骨转坚譬如胡桃。<a id="a-Bx"></a>此三百骨各相连缀。<a id="a-By"></a>足骨着足膝骨着膝。<a id="a-Bz"></a>踝骨着踝髀骨着髀。<a id="a-C0"></a>臗骨着臗脊骨着脊。<a id="a-C1"></a>胸骨着胸。<a id="a-C2"></a>胁骨着胁唇骨着唇。<a id="a-C3"></a>项颐臂腕手足诸骨转相连着。<a id="a-C4"></a>如是聚骨犹若幻化。<a id="a-C5"></a>又如合车骨为垣墙筋束血流。<a id="a-C6"></a>皮肉涂裹薄肤覆之。<a id="a-C7"></a>因本罪福果获致此。<a id="a-C8"></a>无有思想依其心元。<a id="a-C9"></a>随风所由牵引举动。<a id="a-CA"></a>于是颂曰。</p>
  <p id="aCB">其五骨积聚　　随心轻放恣</p>
  <p id="aCC">在身现掣顿　　犹如牵拽蛇</p>
  <p id="aCD">前世所造行　　善恶所兴法</p>
  <p id="aCE">譬如人行路　　或平或荆棘</p>
  <p id="aCF">二十四七日生七百筋连着其身。<a id="a-CG"></a>二十五七日生七千脉尚未具成。<a id="a-CH"></a>二十六七日诸脉悉彻具足成就如莲华根孔。<a id="a-CI"></a>二十七七日三百六十三筋皆成。<a id="a-CJ"></a>二十八七日其肌始生。<a id="a-CK"></a>二十九七日肌肉稍厚。<a id="a-CL"></a>三十七日才有皮有像。<a id="a-CM"></a>三十一七日皮转厚坚。<a id="a-CN"></a>三十二七日皮革转成三十三七日耳鼻唇指诸膝节成。<a id="a-CO"></a>三十四七日生九十九万毛孔发孔犹尚未成。<a id="a-CP"></a>三十五七日毛孔具足。<a id="a-CQ"></a>三十六七日爪甲成。<a id="a-CR"></a>三十七七日其母腹中若干风起。<a id="a-CS"></a>有风开儿耳目鼻口。<a id="a-CT"></a>或有风起染其发毛。<a id="a-CU"></a>或端正或丑陋。<a id="a-CV"></a>又有风起成体颜色。<a id="a-CW"></a>或白赤黑有好有丑皆由宿行在此七日中。<a id="a-CX"></a>生风寒热大小便通。<a id="a-CY"></a>于是颂曰。</p>
  <p id="aCZ">是身筋缠裹　　诸血脉所成</p>
  <p id="aCa">不净盛腐积　　水洗诸漏孔</p>
  <p id="aCb">虚覆心使然　　巧伪而合成</p>
  <p id="aCc">机关如木人　　求之甚难得</p>
  <p id="aCd">三十八七日在母腹中。<a id="a-Ce"></a>随其本行自然风起。<a id="a-Cf"></a>宿行善者便有香风。<a id="a-Cg"></a>可其身意柔软无瑕。<a id="a-Ch"></a>正其骨节令其端正莫不爱敬也。<a id="a-Ci"></a>本行恶者则起臭风。<a id="a-Cj"></a>令身不安不可心意。<a id="a-Ck"></a>吹其骨节令偻邪曲使不端正。<a id="a-Cl"></a>又不能男人所不喜也。<a id="a-Cm"></a>是为三十八七日。<a id="a-Cn"></a>九月不满四日。<a id="a-Co"></a>其儿身体骨节则成为人。<a id="a-Cp"></a>于是颂曰。</p>
  <p id="aCq">人在身九月　　则具诸体脉</p>
  <p id="aCr">骨节皆成就　　满足无所乏</p>
  <p id="aCs">腹中渐自办　　稍稍而成长</p>
  <p id="aCt">期至悉具足　　如月十五日</p>
  <p id="aCu">其小儿体而有二分一分从父一分从母。<a id="a-Cv"></a>身诸发毛颊眼舌喉心肝脾肾肠血软者从母也。<a id="a-Cw"></a>爪齿骨节髓脑筋脉坚者从父也。<a id="a-Cx"></a>于是颂曰。</p>
  <p id="aCy">人体相连缀　　皆由父母生</p>
  <p id="aCz">若干之节解　　因缘化成立</p>
  <p id="aD0">依而致颜色　　悉当为衰耗</p>
  <p id="aD1">众材合起车　　计体犹亦然</p>
  <p id="aD2">作前有二事　　立身譬若斯</p>
  <p id="aD3">因从父母报　　然后乃得生</p>
  <p id="aD4">其小儿在母腹中。<a id="a-D5"></a>处生藏之下熟藏之上。<a id="a-D6"></a>男儿背外而面向内在左胁也。<a id="a-D7"></a>女子背母而面向外处在右胁也。<a id="a-D8"></a>苦痛臭处污露不净。<a id="a-D9"></a>一切骨节缩不得伸。<a id="a-DA"></a>捐在革囊腹网缠裹。<a id="a-DB"></a>藏血涂染所处逼迮。<a id="a-DC"></a>依因屎尿瑕秽若斯。<a id="a-DD"></a>其于九月此余四日。<a id="a-DE"></a>宿有善行初日后日发心念言。<a id="a-DF"></a>吾在园观亦在天上。<a id="a-DG"></a>其行恶者谓在泥犁世间之狱。<a id="a-DH"></a>至三日中即愁不乐。<a id="a-DI"></a>到四日时母腹风起。<a id="a-DJ"></a>或上或下转其儿身。<a id="a-DK"></a>而令倒悬头向产门。<a id="a-DL"></a>其有德者时心念言。<a id="a-DM"></a>我投浴池水中游戏。<a id="a-DN"></a>如堕高床华香之处也。<a id="a-DO"></a>其无福者自发念言。<a id="a-DP"></a>吾从山堕投于树岸沟坑溷中。<a id="a-DQ"></a>或如地狱罗网蕀上旷野石涧剑戟之中。<a id="a-DR"></a>愁忧不乐。<a id="a-DS"></a>善恶之报不同若此。<a id="a-DT"></a>于是颂曰。</p>
  <p id="aDU">如投烧热火　　乱烟来围绕</p>
  <p id="aDV">放逸果所致　　处形若沸汤</p>
  <p id="aDW">苦乐之所由　　皆因罪福成</p>
  <p id="aDX">在在生所作　　受身各如是</p>
  <p id="aDY">其小儿身既当向产。<a id="a-DZ"></a>又堕地时外风所吹。<a id="a-Da"></a>女人手触暖水洗之。<a id="a-Db"></a>逼迫毒痛犹如疮病也。<a id="a-Dc"></a>以是苦恼恐畏死亡。<a id="a-Dd"></a>便有痴惑是故迷愦。<a id="a-De"></a>不识本来去至何所也。<a id="a-Df"></a>适生在地血缠臭处。<a id="a-Dg"></a>鬼魅来绕奸邪所中飞尸所触。<a id="a-Dh"></a>蛊道癫鬼各伺犯之。<a id="a-Di"></a>如四交道堕一叚肉。<a id="a-Dj"></a>乌鸱雕狼各来诤之。<a id="a-Dk"></a>诸邪魅鬼欲得儿便。<a id="a-Dl"></a>周匝围饶亦复如是。<a id="a-Dm"></a>宿行善者邪不得便设宿行恶众邪即着。<a id="a-Dn"></a>儿初生时因母乳活。<a id="a-Do"></a>稍稍长大因食得立。<a id="a-Dp"></a>于是颂曰。</p>
  <p id="aDq">在于胞胎时　　遭若干苦恼</p>
  <p id="aDr">既生得为人　　其痛有百千</p>
  <p id="aDs">诸根已成就　　因出危脆身</p>
  <p id="aDt">有生必老死　　是为最不真</p>
  <p id="aDu">儿已长大揣哺养身。<a id="a-Dv"></a>适得谷气其体即时。<a id="a-Dw"></a>生八十种虫。<a id="a-Dx"></a>两种在发根。<a id="a-Dy"></a>一名舌舐。<a id="a-Dz"></a>二名重舐三种在头名曰坚固伤损毁害。<a id="a-E0"></a>一种在脑两种在脑表。<a id="a-E1"></a>一名蜥咮。<a id="a-E2"></a>二水耗扰。<a id="a-E3"></a>三名愦乱。<a id="a-E4"></a>两种在额。<a id="a-E5"></a>一名卑下。<a id="a-E6"></a>二名朽腐。<a id="a-E7"></a>两种在眼。<a id="a-E8"></a>一名舌舐。<a id="a-E9"></a>二名重舐。<a id="a-EA"></a>两种在耳。<a id="a-EB"></a>一名识味。<a id="a-EC"></a>二名现味英。<a id="a-ED"></a>两种在耳根。<a id="a-EE"></a>一名曰赤。<a id="a-EF"></a>二名复赤。<a id="a-EG"></a>两种在鼻。<a id="a-EH"></a>一名曰肥。<a id="a-EI"></a>二名复肥。<a id="a-EJ"></a>两种在口中。<a id="a-EK"></a>一名曰摇。<a id="a-EL"></a>二名动摇。<a id="a-EM"></a>两种在齿中。<a id="a-EN"></a>一名恶弊。<a id="a-EO"></a>二名凶暴。<a id="a-EP"></a>三种在齿根。<a id="a-EQ"></a>名曰喘息休止捽搣。<a id="a-ER"></a>一种在舌。<a id="a-ES"></a>名曰甘美。<a id="a-ET"></a>一种在舌根。<a id="a-EU"></a>名曰柔软。<a id="a-EV"></a>一种在上龂。<a id="a-EW"></a>名曰来往。<a id="a-EX"></a>一种在咽。<a id="a-EY"></a>名为嗽喉。<a id="a-EZ"></a>两种在瞳子。<a id="a-Ea"></a>一名曰生。<a id="a-Eb"></a>二名不熟。<a id="a-Ec"></a>两种在肩。<a id="a-Ed"></a>一名曰垂。<a id="a-Ee"></a>二名曰复垂。<a id="a-Ef"></a>一种在臂。<a id="a-Eg"></a>名为住立。<a id="a-Eh"></a>一种在手。<a id="a-Ei"></a>名为周旋。<a id="a-Ej"></a>两种在胸。<a id="a-Ek"></a>一名额坑。<a id="a-El"></a>二名广普。<a id="a-Em"></a>一种在心。<a id="a-En"></a>名为班驳。<a id="a-Eo"></a>一种在乳。<a id="a-Ep"></a>名曰湩现一种在脐。<a id="a-Eq"></a>名为围绕。<a id="a-Er"></a>两种在胁。<a id="a-Es"></a>一名为月。<a id="a-Et"></a>二名月面。<a id="a-Eu"></a>两种在脊。<a id="a-Ev"></a>一名月行。<a id="a-Ew"></a>二名月貌。<a id="a-Ex"></a>一种在背胸间。<a id="a-Ey"></a>名为安丰。<a id="a-Ez"></a>一种在皮里。<a id="a-F0"></a>名为虎爪。<a id="a-F1"></a>两种在肉。<a id="a-F2"></a>一名消肤。<a id="a-F3"></a>二名烧树。<a id="a-F4"></a>四种在骨。<a id="a-F5"></a>名为甚毒习毒细骨杂毒。<a id="a-F6"></a>五种在髓。<a id="a-F7"></a>名曰杀害无杀破坏离骸白骨。<a id="a-F8"></a>两种在肠。<a id="a-F9"></a>一名蜣螂。<a id="a-FA"></a>二名蜣螂嘴。<a id="a-FB"></a>两种在细肠。<a id="a-FC"></a>一名儿子。<a id="a-FD"></a>二名复子。<a id="a-FE"></a>一种在肝名为嚚喍。<a id="a-FF"></a>一种在生藏。<a id="a-FG"></a>名曰帔[怡-台+ㄆ]。<a id="a-FH"></a>一种在熟藏。<a id="a-FI"></a>名为太息。<a id="a-FJ"></a>一种在谷道。<a id="a-FK"></a>名为重身。<a id="a-FL"></a>三种在粪中。<a id="a-FM"></a>名曰筋目结目编发。<a id="a-FN"></a>两种在尻。<a id="a-FO"></a>一名流下。<a id="a-FP"></a>二名重流。<a id="a-FQ"></a>五种在胞。<a id="a-FR"></a>名为宗姓恶族卧寐不觉护汁。<a id="a-FS"></a>一种在髀。<a id="a-FT"></a>名为挝杖。<a id="a-FU"></a>一种在膝。<a id="a-FV"></a>名为现伤。<a id="a-FW"></a>一种在踝。<a id="a-FX"></a>名为针嘴。<a id="a-FY"></a>一种在足。<a id="a-FZ"></a>指名为燋然。<a id="a-Fa"></a>一种在足心。<a id="a-Fb"></a>名为食皮。<a id="a-Fc"></a>是为八十种虫。<a id="a-Fd"></a>处在人身昼夜食体。<a id="a-Fe"></a>于是颂曰。</p>
  <p id="aFf">从头发下至足　　遍中虫消食人</p>
  <p id="aFg">计念之为瑕秽　　譬喻比如浊水</p>
  <p id="aFh">从己生反自残　　如刀怨患害人</p>
  <p id="aFi">常来啮伤其身　　若流水侵两岸</p>
  <p id="aFj">其人身中因风起病有百一种。<a id="a-Fk"></a>寒热共合各有百一。<a id="a-Fl"></a>凡合计之四百四病。<a id="a-Fm"></a>在人身中如木生火还自烧然。<a id="a-Fn"></a>病亦如是。<a id="a-Fo"></a>本因体兴反来危人。<a id="a-Fp"></a>及身中表八十种虫。<a id="a-Fq"></a>扰动其身令人不安。<a id="a-Fr"></a>岂复况外诸苦之恼也。<a id="a-Fs"></a>计身如是常有忧患。<a id="a-Ft"></a>凡夫之士自谓为安不闻不解。<a id="a-Fu"></a>所以者何。<a id="a-Fv"></a>不见谛故。<a id="a-Fw"></a>于是颂曰。</p>
  <p id="aFx">发毛诸爪齿　　心肉皮骨合</p>
  <p id="aFy">精血寒热生　　髓脑脂生熟</p>
  <p id="aFz">诸寒涕唾泪　　大小便常漏</p>
  <p id="aG0">非常计不净　　愚者谓为珍</p>
  <p id="aG1">计念人身覆以薄皮。<a id="a-G2"></a>如合枣奈皮甚薄少耳。<a id="a-G3"></a>以为盖之人而不知。<a id="a-G4"></a>假使脱皮如困钝肉。<a id="a-G5"></a>何可名之为是人身。<a id="a-G6"></a>骨节相拄如连铁锁。<a id="a-G7"></a>谛见如是尚不足蹈。<a id="a-G8"></a>况复亲近而目视之。<a id="a-G9"></a>于是以偈而叹颂曰。</p>
  <p id="aGA">计本为瑕秽　　譬如臭烂尸</p>
  <p id="aGB">亦如诸尘垢　　体虫俱复然</p>
  <p id="aGC">亦如画好像　　会当归腐败</p>
  <p id="aGD">以谛见本无　　安可附近之</p>
  <p id="aGE">计人在世所作祸福。<a id="a-GF"></a>不尽其寿亦有中夭而死伤者。<a id="a-GG"></a>譬如陶家作诸瓦器。<a id="a-GH"></a>或始破者。<a id="a-GI"></a>向欲刀治坏时破者。<a id="a-GJ"></a>或塼上破或下时破。<a id="a-GK"></a>或着地破或拍时破。<a id="a-GL"></a>或坏燥破或陶中破。<a id="a-GM"></a>或熟破者或移时破者。<a id="a-GN"></a>或用破者。<a id="a-GO"></a>设使不用久久会破也。<a id="a-GP"></a>人亦如是有初发意向来未至死者。<a id="a-GQ"></a>或有二根胎如生酪。<a id="a-GR"></a>有如熟酪息肉段肉具足六情。<a id="a-GS"></a>或不具足而有死者。<a id="a-GT"></a>向欲生时又适堕地。<a id="a-GU"></a>一日百日一岁十岁学业死者。<a id="a-GV"></a>二十三十四十五十。<a id="a-GW"></a>从一岁死至到百岁。<a id="a-GX"></a>虽复长寿会当归尽也。<a id="a-GY"></a>如是五阴计本皆空展转相依。<a id="a-GZ"></a>须臾有起须臾有灭。<a id="a-Ga"></a>举足下足而皆无常。<a id="a-Gb"></a>愚痴之人不闻不知反计有身。<a id="a-Gc"></a>从少至老皆谓我所。<a id="a-Gd"></a>呼为一种不知非常之变也。<a id="a-Ge"></a>修行道者思惟计之。<a id="a-Gf"></a>从是致是无是则无。<a id="a-Gg"></a>何谓从是致是者。<a id="a-Gh"></a>因本之行所作殃福。<a id="a-Gi"></a>故致死亡而在中止。<a id="a-Gj"></a>至于胞胎精神处之。<a id="a-Gk"></a>形如薄酪息肉段肉。<a id="a-Gl"></a>稍至坚肉因有六根。<a id="a-Gm"></a>六根具足则便出生。<a id="a-Gn"></a>从少小身及至中年。<a id="a-Go"></a>乃到老病当复归死。<a id="a-Gp"></a>其五阴转于生死之轮。<a id="a-Gq"></a>常如川流无有休息。<a id="a-Gr"></a>一切皆空譬如幻化。<a id="a-Gs"></a>如是颠倒至于老病死。<a id="a-Gt"></a>譬如有大城西门失火。<a id="a-Gu"></a>从次烧之乃到东门皆令灰烬。<a id="a-Gv"></a>计东门火非是初火也。<a id="a-Gw"></a>然其燋燃不离本火也。<a id="a-Gx"></a>人亦如是从本因缘随其祸福。<a id="a-Gy"></a>当观如此从是有是也。<a id="a-Gz"></a>何谓无是则无也。<a id="a-H0"></a>无有凶福及余尘劳则不归死。<a id="a-H1"></a>已不归死不在中止。<a id="a-H2"></a>设无中止何从有生。<a id="a-H3"></a>已不有生其老病死何由而有也。<a id="a-H4"></a>计生死流本末如此。<a id="a-H5"></a>修行道者当观五阴所从成败。<a id="a-H6"></a>于是颂曰。</p>
  <p id="aH7">明识诸慧义　　心净如月盛</p>
  <p id="aH8">秉志而专一　　愍哀三界人</p>
  <p id="aH9">如莲花于水　　甘美柔软上</p>
  <p id="aHA">口之所宣说　　听者则欣达</p>
  <p id="aHB">分别演本起　　了之归灭尽</p>
  <p id="aHC">能仁悉究竟　　以愍众生故</p>
  <p id="aHD">吾从佛经中　　省采而钞取</p>
  <p id="aHE">因佛之讲说　　故造修行经</p>
 </body>
</html>