<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>修行道地经卷第三</title>
</head>
<body>
  <h1 class="head">修行道地经卷第三</h1>
  <h2>劝意品第九</h2>
  <p>修行道地。以何方便自正其心。吾曾闻之。昔有国王。选择一国明智之人以为辅臣。尔时国王设权方便无量之慧。选得一人聪明博达其志弘雅。威而不暴名德具足。王欲试之欲知何如。故以重罪欲加此人。敕告臣吏盛满钵油。而使擎之从北门来至于南门。去城二十里园名调戏。令将到彼。设人持油堕一渧者。便级其头不须启问。于是颂曰。</p>
  <p class="l-js-7c">假使其人到戏园　　承吾之教不弃油</p>
  <p class="l-js-7c">当敬其人如我身　　中道弃油便级头</p>
  <p>尔时群臣受王重教。盛满钵油以与其人。两手擎之甚大愁忧。则自念言。其油满器。城里人多行路车马观者填道。譬如水定而风吹之其水波扬。人亦如是。心不安隐。退自念言。无有一人而劝勉我言莫恐懅也。是器之油擎至七步尚不可诣。况有里数耶。此人忧愦不知所凑心自怀懅。于是颂曰。</p>
  <p class="l-js-7c">睹人象马及车乘　　大风吹水心如此</p>
  <p class="l-js-7c">志怀怖懅惧不达　　安能究竟了此事</p>
  <p>其人心念。吾今定死无复有疑也。设能擎钵使油不堕。到彼园所尔乃活耳。当作专计。若见是非而不转移。唯念油钵志不在余然后度耳。于是其人安行徐步。时诸臣兵及众观人。无数百千随而视之。如云兴起围绕太山。于是颂曰。</p>
  <p class="l-js-7c">其人擎钵心坚强　　道见若干诸观者</p>
  <p class="l-js-7c">众人围绕而随之　　譬如江海兴大云</p>
  <p>当尔其人擎钵之时。音声普流莫不闻知。无央数人皆来集会。众人皆言观此人衣。形体举动定是死囚。斯人消息乃至其家。父母宗族皆共闻之。悉奔走来。到彼子所号哭悲哀。其人专心不顾二亲兄弟妻子及诸亲属。心在油钵无他之念。于是颂曰。</p>
  <p class="l-js-7c">其子啼泣泪如泉　　若干种泣哭叹父</p>
  <p class="l-js-7c">心怀怖懅不省亲　　专精秉志而持钵</p>
  <p>众人论说相令称噭。如是再三。时一国人普来集会。观者扰攘唤呼震动。驰至相逐躄地复起。转相登蹑间不相容。其人心端不见众庶。于是颂曰。</p>
  <p class="l-js-7c">众人叫唤不休息　　前后相逐不容闻</p>
  <p class="l-js-7c">而擎油钵都不观　　如雹雨空无所伤</p>
  <p>观者复言。有女人来端正姝好。威耀光颜一国无双。如月盛满星中独明。色如莲华行于御道。像貌巍巍姿色踰人。譬如玉女。又若忉利天王之后。字曰护利。端正姝好。诸天人民莫不敬重。于今斯女昭昭如是。能八种舞音声清和闻者皆喜。于是颂曰。</p>
  <p class="l-js-5c">举动而安详　　歌舞不越法</p>
  <p class="l-js-5c">其心怀欢喜　　感动一切人</p>
  <p class="l-js-5c">歌颂声则悲　　其身而逶迤</p>
  <p class="l-js-5c">不疾亦不迟　　被服顺政齐</p>
  <p class="l-js-5c">七种微妙音　　奇述有五十</p>
  <p class="l-js-5c">三处而清净　　宫商节相和</p>
  <p class="l-js-5c">身从头至足　　庄严宝璎珞</p>
  <p class="l-js-5c">语言而美雅　　犹若甘露降</p>
  <p>尔时其人一心擎钵。志不动转亦不察视。观者皆言。宁使今日见此女颜终身不恨。胜于久存而不睹者也。彼时其人虽闻此语。专精擎钵不听其言。于是颂曰。</p>
  <p class="l-js-5c">巧便而安详　　其舞最巧妙</p>
  <p class="l-js-5c">一切人贪乐　　譬如魔之后</p>
  <p class="l-js-5c">能动离欲者　　何况于凡夫</p>
  <p class="l-js-5c">来往其人边　　擎钵心不倾</p>
  <p>当尔之时有大醉象。放逸犇走入于御道。众人相谓今醉象来。踏蹴吾等而令横死。此为魃魅化作象形。多所危害不避男女。身生疮痍其身粗涩。譬若大髀毒气下流。舌赤如血其腹委地。口唇如垂行步纵横。无所省录人血涂体。独游无难进退自在。犹若国王。遥视如山。暴鸣哮吼譬如雷声。而擎其鼻嗔恚忿怒。于是颂曰。</p>
  <p class="l-js-7c">大象力强甚难当　　其身血流若泉源</p>
  <p class="l-js-7c">踏地兴尘而张口　　如欲危害于众人</p>
  <p>其象如是。恐怖观者令其驰散。破坏兵众诸象犇逝。一切睹者而欲怖死。能拔大树践害群生。虽得杖痛无所畏难。于是颂曰。</p>
  <p class="l-js-5c">坏众及群象　　恐怖人或死</p>
  <p class="l-js-5c">排拨诸舍宅　　犇走不畏御</p>
  <p class="l-js-5c">名闻于远近　　刚强以为德</p>
  <p class="l-js-5c">憍慢无所录　　不忍于高望</p>
  <p>尔时街道市里坐肆诸卖买者。皆懅收物盖藏闭门。畏坏屋舍人悉避走。又杀象师无有制御。嗔惑转甚蹈杀道中象马牛羊猪犊之属。碎诸车乘星散狼藉。于是颂曰。</p>
  <p class="l-js-7c">诸坐肆者皆盖藏　　伤害人畜碎车乘</p>
  <p class="l-js-7c">睹见如是闭门户　　狼藉如贼坏大营</p>
  <p>或有人见。怀振恐怖不敢动摇。或有称怨呼嗟泪下。又有迷惑不自觉知。有未著衣曳之而走。复有迷误不识东西。或有驰走如风吹云不知所至也。中有惶懅以腹拍地。又人穷逼张弓安箭而欲射之。或把刀刃意欲前挌。中有失色恍惚妄语。或有怀嗔其眼正赤。又有屏住遥睹欢喜。虽执兵仗不能加施。于是颂曰。</p>
  <p class="l-js-5c">于斯迷怖懅　　亦有而悲涕</p>
  <p class="l-js-5c">或愕无所难　　又有执兵仗</p>
  <p class="l-js-5c">愁愦躄地者　　邈绝不自知</p>
  <p class="l-js-5c">获是不安隐　　皆由见醉象</p>
  <p>彼时有人晓化象咒。心自念言。我自所学调象之法。善恶之仪凡有八百。吾观是象无此一事。吾今当察从何种出。上种有四。为是中种下种耶。以察知之即举大声而诵神咒。于是颂曰。</p>
  <p class="l-js-5c">天王授金刚　　吾有微妙语</p>
  <p class="l-js-5c">能除诸贡高　　羸劣能令强</p>
  <p>彼人即时举声称曰。诸觉明者无有自大亦不兴热。弃除恩爱承彼奉法。修行诚信之所致也。象捐贡高伏心使安。说此往古先圣二偈言。</p>
  <p class="l-js-5c">淫泆及怒痴　　此世三大憍</p>
  <p class="l-js-5c">诚道无诸垢　　众热为以消</p>
  <p class="l-js-5c">用彼至诚法　　修行亦如是</p>
  <p class="l-js-5c">大意供象王　　除惑舍贡高</p>
  <p>尔时彼象闻此正教。即捐自大降伏其心。便顺本道还至象厩。不犯众人无所娆害。其擎钵人不省象来亦不觉还。所以者何。专心惧死无他观念。于是颂曰。</p>
  <p class="l-js-5c">见象如暴雨　　而心未曾乱</p>
  <p class="l-js-5c">其雨虽止已　　虚空亦不悦</p>
  <p class="l-js-5c">其人亦如是　　不省象往还</p>
  <p class="l-js-5c">执心擎油钵　　如藏宝不忘</p>
  <p>尔时观者。扰攘驰散东西走故。城中失火烧诸官殿。及众宝舍楼阁高台。现妙巍巍展转连及。譬如大山无不见者。烟皆周遍火尚尽彻。于是颂曰。</p>
  <p class="l-js-7c">其城丰乐严正好　　宫殿屋舍甚宽妙</p>
  <p class="l-js-7c">而烟普熏莫不达　　火炽如人故欲然</p>
  <p>火烧城时。诸蜂皆出放毒啮人。观者得痛惊怪驰走。男女大小面色变恶。乱头衣解宝饰脱落。为烟所熏眼瞳泪出。遥见火光心怀怖懅。不知所凑展转相呼。父子兄弟妻息奴婢。更相教言避火离水莫堕泥坑尔乃安隐。于是颂曰。</p>
  <p class="l-js-7c">愁忧心怀不自觉　　家室亲属及仆从</p>
  <p class="l-js-7c">乘诸象马悲哀出　　言有大火当避舍</p>
  <p>尔时官兵悉来灭火。其人专精一心擎钵。一渧不堕不觉失火及与灭时。所以者何。秉心专意无他念故。于是颂曰。</p>
  <p class="l-js-5c">有众人迷惑　　如鸟遇火飞</p>
  <p class="l-js-5c">其火烧殿舍　　烟出如浮云</p>
  <p class="l-js-5c">头乱而惊怖　　避烟火驰走</p>
  <p class="l-js-5c">一心在油钵　　不觉火起灭</p>
  <p>是时五色云起天大雷电。于是颂曰。</p>
  <p class="l-js-7c">既兴大雾非时雨　　风起吹云令纯阴</p>
  <p class="l-js-7c">虚空普遍无清天　　犹暴象群云如是</p>
  <p>尔时乱风起吹地兴尘。沙砾瓦石填于王路。拔树折枝落诸华实。于是颂曰。</p>
  <p class="l-js-7c">风起扬尘而周普　　兴云载水无不遍</p>
  <p class="l-js-7c">暴风忽冥不相见　　雷电俱降无不惊</p>
  <p>彼时大云而焰掣电。霹雳落堕孔雀皆鸣。天便放雨堕于诸雹。虽有此变其人不闻。所以者何。专念油钵。于是颂曰。</p>
  <p class="l-js-5c">其放逸象时　　犹如大云兴</p>
  <p class="l-js-5c">堕雹失火风　　拔树坏屋舍</p>
  <p class="l-js-5c">其人不睹见　　何善谁为恶</p>
  <p class="l-js-5c">不觉风云起　　但观满钵油</p>
  <p>尔时其人擎满钵油。至彼园观一渧不堕。诸兵臣吏悉还王宫。具为王说所更众难。而人专心擎钵不动。不弃一渧得至园观。王闻其言则而叹曰。此人难及人中之雄。不顾亲属及与玉女。不懅巨象水火之患雷电霹雳。吾闻雷声愕然怖懅。虽有启白不省其言。或有心裂而终亡者。或有怀驹而伤胎者。人民所立悉不自觉。虽遇众难其心不移。如是人者无所不办。心强如斯终不得难。地狱王考能食金刚。其王欢喜立为大臣。于是颂曰。</p>
  <p class="l-js-5c">见亲族泣涕　　及醉象暴乱</p>
  <p class="l-js-5c">虽遭诸恐难　　其心不移易</p>
  <p class="l-js-5c">王睹人如此　　心坚定不转</p>
  <p class="l-js-5c">亲爱而弘敬　　立之为大臣</p>
  <p>尔时正士其心坚固。难遭善恶及诸恐难。志不转移得脱死罪。既自豪贵寿考长生也。修行道者御心如是。虽有诸患及淫怒痴来乱诸根。护心不随摄意第一。观其内体察外他身。痛痒心法亦复如是。于是颂曰。</p>
  <p class="l-js-5c">如人擎油钵　　不动无所弃</p>
  <p class="l-js-5c">妙慧意如海　　专心擎油器</p>
  <p class="l-js-5c">若人欲学道　　执心当如是</p>
  <p class="l-js-5c">意怀诸德明　　皆除一切瑕</p>
  <p class="l-js-5c">若干之色欲　　再兴于怒痴</p>
  <p class="l-js-5c">有志不放逸　　寂灭而自制</p>
  <p class="l-js-5c">人身有病疾　　医药以除之</p>
  <p class="l-js-5c">心疾亦如是　　四意止除之</p>
  <p>心坚强者志能如是。则以指爪坏于雪山。以莲华根钻穿金山。则以锯断须弥宝山。其无有信不能精进。怀而谀谄放逸喜忘。虽在世久终不能除淫怒痴垢。有信精进质直智慧其心坚强。亦能吹山而使动摇。何况而除淫怒痴也。故修行者欲成道德。为信精进智慧朴直。调御其心专在行地。于是颂曰。</p>
  <p class="l-js-5c">直信而精进　　智慧无谀谄</p>
  <p class="l-js-5c">是五德除瑕　　离心无数秽</p>
  <p class="l-js-5c">采解无量经　　自觉斯佛教</p>
  <p class="l-js-5c">但取其要言　　分别义无量</p>
  <h2>离颠倒品第十</h2>
  <p class="l-js-7c">功德住觉高巍巍　　犹如学术依静居</p>
  <p class="l-js-7c">智慧川流善宝形　　愿稽首礼大山王</p>
  <p class="l-js-5c">从天上来下　　知趣而不惑</p>
  <p class="l-js-5c">佛生不胞胎　　不入亦不出</p>
  <p class="l-js-5c">不更诸苦恼　　不著不颠倒</p>
  <p class="l-js-5c">德重无所著　　归命度生死</p>
  <p>修行道者或怀懈怠。谓法微妙难晓难了不可分别。当识苦本断除诸习。证于尽灭修念道术。譬如有人而取一发破为百分。还续如故令不差错。是事甚难不乎。答曰。甚难甚难。可以幻化诸药神咒续发如故。泥洹之道不以此事而成立也。虽不能致于道证者当有方便。于是颂曰。</p>
  <p class="l-js-7c">常健精进向脱门　　欲觉了此难复难</p>
  <p class="l-js-7c">勤力劝乐而无退　　如深穿地得泉水</p>
  <p>当作是观。速疾成就莫如泥洹。不从他求自因心致。从他人得乃为难耳由己勤获何所难乎。当作斯计唯以谛观诱进其心。如诱小儿呼之至前。来取手物而食啖之。小儿来至一一擘指而无所得。世人如是所见颠倒。无常谓常苦谓为乐。非身谓有身空谓为实。舍四颠倒作本无观。尔乃为顺佛之教诫。于是颂曰。</p>
  <p class="l-js-5c">人不晓本无　　常计乐谓净</p>
  <p class="l-js-5c">譬如以捉卷　　用以诱小儿</p>
  <p class="l-js-5c">于是人颠倒　　而有吾我想</p>
  <p class="l-js-5c">当为现光曜　　如冥中燃灯</p>
  <p>吾有头发不能常久。亦非净洁弗安无我。以是观之一切皆然。劝发其心如明眼人。执炬而行入于空室。观之无人亦无所睹。审谛见者亦复如是。察色之本见无常苦无吾非身。虚妄见者而反自缚。解空观者有何难乎。现可见闻得道迹者往还不还。及无所著得平等觉。此等斯人吾亦是人。此等成道我身何故独不获乎。修行道者劝心如是。舍四颠倒专于行地。于是颂曰。</p>
  <p class="l-js-5c">发毛爪骨肉　　及诸像色形</p>
  <p class="l-js-5c">众来惑心法　　五阴之所乱</p>
  <p class="l-js-5c">无常苦不安　　无我不清净</p>
  <p class="l-js-5c">身如空丘舍　　明者观如是</p>
  <h2>晓了食品第十一</h2>
  <p class="l-js-5c">佛在巴质树　　天帝奉百味</p>
  <p class="l-js-5c">又在舍卫城　　波斯匿供养</p>
  <p class="l-js-5c">比兰若设饭　　麦饭虽甘味</p>
  <p class="l-js-5c">皆等意受之　　稽首无所著</p>
  <p class="l-js-5c">虽食此饭已　　弗著不以色</p>
  <p class="l-js-5c">亦不造憍慢　　弃捐诸贡高</p>
  <p class="l-js-5c">所在受供养　　如越大旷路</p>
  <p class="l-js-5c">不以为甘美　　是故稽首礼</p>
  <p>尔时修行当观饭食。设百种味及秽麦饭。在于腹中等无有异。举食著口。嚼与唾合。与吐适同。若入生藏。身火煮之。体水烂之。风吹展转。稍稍消化。堕于熟藏。坚为大便。湿为小便。沫为涕唾。藏中要味以润成体。此要众味流布诸脉。然后长养发毛爪齿。骨髓血肉肪膏精气头脑之属。是外四大养内五根诸根得力。长于心法起淫怒痴。欲知是者是揣食之本。由是而起。于是颂曰。</p>
  <p class="l-js-7c">计无央数诸上味　　堕住腹中而无异</p>
  <p class="l-js-7c">于体变化等不净　　故行道者不贪食</p>
  <p>虽当饭食不求于肥趣欲支命。譬如大官捕诸飞鸟。皆剪其翅闭著笼中。日择肥者以给官厨。时诸飞鸟日日稍减。中有一鸟心自念言肥者先死。若吾当肥亦死如前。设不食者便当饿死。今当节食令身不肥亦莫使羸。令身轻便出入无碍。不为宰人所见烹害。羽翼可得渐渐生长。若从笼出便可飞逝从意所至。修行道者亦计如是。食趣安身令体不重。食适轻便少于睡眠。坐起经行喘息安隐鲜大小便。身依于行淫怒痴薄。其修行者当作是观。吾不贪身除诸情欲。此身非要骨锁相支。今此身中但盛不净无有坚固。譬如怨家无益罗网。常怀怨贼而伤亲友。当消息之供养奉事。譬如王者当以如何。遵承佛教坐起经行令无灾患。常观污露具知多秽。将养其命趣得行道。如有亲属不可弃舍身亦如是。沐浴饭食衣被盖形。如爱一子常将护之。不令寒温饥渴之苦。非为蚊虻蚤虱所啮。如有逆贼收闭牢狱。狱吏考治若干种榜。卿为前后劫盗谁物。家居所在盗何所藏。与谁同伴魁师党部耶。五毒治之气绝复苏。即自思惟。以何方便得脱榜笞。心便开解对狱吏首。远计某国大长者子名曰禁戒。前后所偷皆著彼所。居止其家共行窃盗是吾伴侣。狱吏闻之收长者子。与前贼共同一牢中俱系铁靽。时长者子家有饷来。便自独食不分与贼。贼大嗔怒张目啮齿。汗出叹息欲兴恶意。令长者子不济其命。况乃独食。今我自在则当逼之。不独饮水。何况独食。其长者子少小骄乐。不忍须臾不行左右欲至舍后。便报贼言。共至厕上。其贼报言。在卿所至。吾不能行。时长者子逼急穷极。谓其贼言。无过于子。子横牵吾闭在刑狱。今欲小起反不相从乎。设不共系终不相报。吾假相犯卿便说之。以当省过而谢其罪。时贼答曰。子实无过。吾横相牵。卿眷属多。欲自免罪。不见考治。蒙得饮食故相枉耳。仁有饷来而反独食。永不相分故不相从。时长者子则报贼言。解子所恨。从今以往终不相失。若有饷来先当饭子。然后自食。曼我命存。愿到舍后使身气通。贼乃随之。后日饷来便敕婢使。所持饭来先奉亲厚。所食之余尔乃给我。时婢奉教辄如其言。使人还归具启长者。长者闻之心怀恚怒。明日诣狱谓其子言。卿生豪族。反与逆贼恶人从事。而与亲厚都不觉知。此横牵汝闭在牢狱。其子报言。父所言是。不敬此人以为亲厚也。具知是贼耳。我欲小行逼不相从。身重腹胀眼反耳聋。头痛背裂胁肋欲拔。胸怀气满喘息欲断。心意烦乱迷不自觉。诸节欲解骨体疼痛。命欲穷绝。恶对在上。汗出短气。而贼语我。卿能随吾。如病从医。尔乃可耳。先以饭我。然后自食。吾当相从。用贪身命故为亲厚也。如长者子具知此贼为怨家也。用穷逼故于外示现若如亲厚。而内疏薄。知四大寄非常之物。四事增减辄无安隐。如蛇虺毒。如幻野马。水月山响。解身如是。其行道者亦复解此。晓知五阴皆为怨贼。趣以衣食将养其体令不危害。夙夜专精如救头然。非以懈废得成道德。至于无为。度于三界始终之患。</p>
  <h2>伏胜诸根品第十二</h2>
  <p>其修行者淫怒痴薄。设不习尘无所娆害。未成道德非见圣谛自谓获矣。如是行者自诫心意。放之在于色声香味细滑之念。著于五阴所作未办。设心不随五阴盖者则知得道。若其心乱随诸情欲。即还恐懅当更精进。如牧牛者牧牛于泽。其牛犇突践他禾谷。牧牛者恐怖其主觉之。牵将归家以杖捶治。明日复出还在牧上。阳如不视知复犯他禾稼不也时牛心念。牧者不见复食他苗。其主见之便复挝榜。牛后恐畏不敢复犯。行者如是自诫五根。不随情欲则知道成也。若从六衰即还自制。观三涂之苦生死之难。昼夜精勤胜前万倍。所未获者当令成就。已得成就令不放逸。</p>
  <h2>忍辱品第十三</h2>
  <p>设使有人挝骂行者。尔时修道当作是观。所可詈詈但有音声。谛惟计之皆为空无。适起即灭。譬如文字其名各异。一一计字无有骂声。譬如一盲目无所见。正使百盲亦无所睹。骂亦如此一字不成。正百千字亦悉空无。设使父母家室亲里。共称誉我亦复皆空。当作是观。譬如夷狄异音之人。虽来骂我譬如风响。是声皆空。</p>
  <h2>弃加恶品第十四</h2>
  <p>假使行者坐于寂定。人来挝捶。刀杖瓦石以加其身。当作是观。名色皆空。所捶可捶。悉无所有。本从何生。谁为嗔者。向何人怒。我宿不善得致此患。设无名色无缘遭厄。我若欲嗔报其人者。众怨甚多不可悉报。譬如毒蛇及与百足。蚤虱蚊虻蚑蜂之属。是辈娆人无以加报。假使能除外诸忧患。安能辟除其内体中。四百四病八十种虫。以是之故当伏内心。灭诸垢秽寂定其志。故谓修行。</p>
  <h2>天眼见终始品第十五</h2>
  <p>其修行者假使睡眠。当念无常不久趣死。想于众苦生死之恼。澡手盥面瞻视四方。夜观星宿以自御心。弃捐懈怠不思卧寐。若睡不止当起经行。假令不定当移其坐。想欲见明。虽心中冥。思惟三光。令内外明。于是颂曰。</p>
  <p class="l-js-5c">当念生死苦　　观罪睹四方</p>
  <p class="l-js-5c">省视外光影　　内心求照明</p>
  <p class="l-js-5c">灭坏睡眠冥　　若日消除闇</p>
  <p class="l-js-5c">如是虽闭目　　所见踰开者</p>
  <p>其修行者。常思见明。昼夜无异。分别大小是非所趣。远行普学无所不博。思惟如是则得道眼所见平等。无有弥延及净居天。于是颂曰。</p>
  <p class="l-js-7c">虽为眠目常如开　　禅定所见踰天眼</p>
  <p class="l-js-7c">普视世间众生类　　彻达天上无不见</p>
  <p>其修行者已成道眼。悉见诸方三恶之处。譬如霖雨一旦晴除。有明眼人住于山顶。观视城郭郡国县邑聚落人民。树木花实流水源泉。师子虎狼象马羊鹿。及诸野兽。行来进止皆悉见之。于是颂曰。</p>
  <p class="l-js-7c">譬如明镜及虚空　　霖雨已除日晴明</p>
  <p class="l-js-7c">有净眼人住高山　　从上视下无不见</p>
  <p class="l-js-7c">又观城郭及国邑　　其修行者亦如是</p>
  <p class="l-js-7c">睹见世间及禽兽　　地狱饿鬼众生处</p>
  <p>修行如是睹三千界。见人生死善恶所趣。是之名曰所达神通。于是颂曰。</p>
  <p class="l-js-7c">虽有甘露无上味　　见三千世德踰彼</p>
  <p class="l-js-7c">其修行道随佛教　　疾得神通无挂碍</p>
  <p class="l-js-7c">佛皆普见一切净　　愍伤众人故说此</p>
  <p class="l-js-7c">决终始根令速度　　以无极义而分别</p>
  <h2>天耳品第十六</h2>
  <p class="l-js-7c">识慧为毂寂应缘　　无所挂碍顺正道</p>
  <p class="l-js-7c">其有转此道法轮　　稽首转轮大圣族</p>
  <p class="l-js-7c">察省若干之伎乐　　设有悲哀心正等</p>
  <p class="l-js-7c">闻诸天人地狱声　　叉手稽首尊净性</p>
  <p>其修行者适成天耳。便得彻听亦无烦愦。譬如有人掘地求藏。本规索一并得余藏。行者如是本求天耳彻听随从。悉闻天上世间之声。于是颂曰。</p>
  <p class="l-js-5c">计彼修行者　　兴法以善权</p>
  <p class="l-js-5c">精勤得天眼　　睹天上世间</p>
  <p class="l-js-5c">彻听自然生　　所闻亦无限</p>
  <p class="l-js-5c">如人地求藏　　自然得余宝</p>
  <p>譬如夜半众人眠寐。一人独觉上七重楼。于寂静时听省诸音。妓乐歌舞啼泣悲哀挝鼓之声。修道所见亦复如是。心本寂静遥听地狱啼[口*睾]酸苦。见闻饿鬼及与畜生。天上世间妓乐之音。是为天耳神通之证。于是颂曰。</p>
  <p class="l-js-7c">如夜众庶皆眠寐　　一人起上七重楼</p>
  <p class="l-js-7c">静心而听一切人　　妓乐歌舞之音声</p>
  <p class="l-js-7c">其修道者亦如是　　天耳彻闻诸音声</p>
  <p class="l-js-7c">其在三界诸形色　　悉晓了知其语言</p>
  <p class="l-js-7c">从无央数大经义　　我得其余服甘露</p>
  <p class="l-js-7c">譬如人病服良药　　今演世尊天眼教</p>
  <h2>念往世品第十七</h2>
  <p class="l-js-7c">智慧为牙善根元　　经法成华德为果</p>
  <p class="l-js-7c">解脱示现立不动　　今吾归命佛大树</p>
  <p class="l-js-7c">从亿百生殖善根　　昔无限世寂梵行</p>
  <p class="l-js-7c">识百千亿本宿命　　佛觉意强归心定</p>
  <p>假使修行心自念言。吾从何来致得人身。以天眼视明心彻睹。本生为人若在非人。譬如有人从一县邑复至一县。识前往反坐起之处也。修行如是。自念本生所历受身。名姓好恶寿命长短。饮食被服皆悉识之。彼没生此此终生彼。如是之比知无央数。所更生死。是号曰识本宿命神通。于是颂曰。</p>
  <p class="l-js-7c">以天眼睹曰修行　　知无数劫所历生</p>
  <p class="l-js-7c">皆见过去可受身　　譬如乘船自照面</p>
  <p class="l-js-7c">佛所生处悉识念　　吾观诸经而钞取</p>
  <p class="l-js-7c">是为号曰昔所更　　以慧之心采至要</p>
  <h2>知人心念品第十八</h2>
  <p class="l-js-5c">不可计哀宣　　知众所趣念</p>
  <p class="l-js-5c">自睹心所思　　是非定放逸</p>
  <p class="l-js-5c">志所怀至意　　解了无量智</p>
  <p class="l-js-5c">而除诸瑕秽　　愿归尊最胜</p>
  <p>其修行者以天眼。视人及非人是非善恶端政丑陋。彻睹心行所明窈冥。喜嗔恚者其心如斯。志和悦者当所趣矣。于是颂曰。</p>
  <p class="l-js-5c">天眼之彻视　　见诸人非人</p>
  <p class="l-js-5c">睹察众颜色　　亦睹心所念</p>
  <p class="l-js-5c">知其意本元　　何缘获此行</p>
  <p class="l-js-5c">其修道悉省　　怀嗔及和悦</p>
  <p>譬如有人坐于江边。见水中物鱼鳖鼋鼍。及无央数异类之虫。修行如是。睹众生心。所念善恶了了无疑。是名神通知他人心所念善恶。于是颂曰。</p>
  <p class="l-js-7c">觉眼明了心清净　　因修道行而获斯</p>
  <p class="l-js-7c">知他心念所思想　　犹如见树根枝叶</p>
  <p>譬如贾客欲得水精之珠。便入江海则得此宝。并获真珠金刚珊瑚砗磲马瑙。修行如是。弃于睡眠专心在明。则得天眼并获天耳神足。自知己所从来见他人本。是故修行当习觉明。于是颂曰。</p>
  <p class="l-js-7c">如以一事入江海　　而获无数大珍宝</p>
  <p class="l-js-7c">修行如是除睡眠　　天眼听飞识本末</p>
  <p class="l-js-7c">修行若斯志寂定　　今吾所宣如佛教</p>
  <p class="l-js-7c">见无量色踰天眼　　睹众生心念是非</p>
  <p class="l-js-7c">其忍辱力踰于地　　柔软安和过于水</p>
  <p class="l-js-7c">秉志坚固如须弥　　越于人民超虚空</p>
  <p class="l-js-5c">深慧过于江　　如海无嗔恨</p>
  <p class="l-js-5c">其德莫能及　　愿稽首最胜</p>
  <p class="l-js-5c">其心而怀道　　诸天所嗟叹</p>
  <p class="l-js-5c">执心而一定　　非以为欢喜</p>
  <p class="l-js-5c">彼调柔等意　　非以所增减</p>
  <p class="l-js-5c">明德无轻戏　　吾愿稽首礼</p>
  <p>假使修行心有轻戏。便当思惟愁戚之法。会当归死未得度脱。无常之法非欢喜时。所有恩爱会当别离。于是颂曰。</p>
  <p class="l-js-5c">无数诸川流　　满若耶泛水</p>
  <p class="l-js-5c">未度死河法　　耗乱反欢喜</p>
  <p class="l-js-5c">无量之恩爱　　不久当别离</p>
  <p class="l-js-5c">非常之恶对　　各追随罪福</p>
  <p>其修行者心自念言。吾傥命终不成道德。亦未向道或恐犯逆。不随法教入于三涂。不得免济无底之患。堕众邪见得无迷惑复更胞胎。将无积骨若如太山。或恐断头血如江海。或值涕泣泪如五河。与父母别。妻子无常。兄弟死亡。忧恼无量。于是颂曰。</p>
  <p class="l-js-5c">尚未得成道　　不断恐死原</p>
  <p class="l-js-5c">当更百千难　　当复入胞胎</p>
  <p class="l-js-5c">未除忧戚根　　遇众无量恼</p>
  <p class="l-js-5c">不得归圣道　　三涂自然开</p>
  <p>修行自念宿夜恐惧。傥堕禽兽非法之处。常怀害心转相夺命。无有羞耻从冥入冥。已堕此患难复人身。一钱投海求之可得。已失人身难得于此。于是颂曰。</p>
  <p class="l-js-7c">贪淫所盖怒痴冥　　欲杖所驱无羞惭</p>
  <p class="l-js-7c">以入畜生之云雾　　而堕此苦复人难</p>
  <p>行者自念。我身将无堕于饿鬼。曾闻其人执持瓦器。盛以涕唾脓血及人秽吐。以为饮食遍行乞丐。于是颂曰。</p>
  <p class="l-js-5c">以不净之器　　瓦杅而不完</p>
  <p class="l-js-5c">盛脓血涕唾　　服之如饮水</p>
  <p class="l-js-5c">贪餮常斗诤　　凶罪之所致</p>
  <p class="l-js-5c">作行如是者　　则堕饿鬼道</p>
</body></html>