<!doctype html>
<html id="z3IBWIJ1FY" data-ver="1014">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="西土圣贤撰集">
  <meta period="西晋">
 </head>
 <body>
  <h1 id="a1">修行道地经卷第八</h1>
  <h2 id="a2">弟子三品修行品第二十八</h2>
  <p id="a3">巍巍佛德尊　　威神不可量</p>
  <p id="a4">道法随时化　　度脱诸十方</p>
  <p id="a5">睹见生死瑕　　为现法桥梁</p>
  <p id="a6">毁呰终始苦　　嗟叹于泥洹</p>
  <p id="a7">分别弟子快　　而顺示厥行</p>
  <p id="a8">稍稍而开导　　乃至于大安</p>
  <p id="a9">若有修行见终始患。<a id="a-A"></a>地狱之毒畜生之恼饿鬼之苦。<a id="a-B"></a>人中忧愦天上无常。<a id="a-C"></a>不可堪矣。<a id="a-D"></a>展转周旋譬如车轮。<a id="a-E"></a>生老病死饥渴寒暑。<a id="a-F"></a>恩爱之别怨咎集会。<a id="a-G"></a>愁恻之痛叵具说言。<a id="a-H"></a>从累劫来与父母违。<a id="a-I"></a>兄弟离阔妻子之乖。<a id="a-J"></a>涕泣流泪超于四海。<a id="a-K"></a>饮亲之乳踰于五江四渎之流。<a id="a-L"></a>或父哭子或子哭父。<a id="a-M"></a>或兄哭弟或弟哭兄。<a id="a-N"></a>或夫哭妻或妻哭夫。<a id="a-O"></a>颠倒上下不可经纪。<a id="a-P"></a>种勤苦根愚痴之元。<a id="a-Q"></a>修行见然皆患厌之。<a id="a-R"></a>但欲免斯生死之病。<a id="a-S"></a>昼夜精进不舍道义求于无为。<a id="a-T"></a>自见宿命从无量劫往反生死。<a id="a-U"></a>设积身骨过须弥山。<a id="a-V"></a>其髓涂地可遍天下。<a id="a-W"></a>三千世界计死若周。<a id="a-X"></a>其血流堕多于古今天下普雨。<a id="a-Y"></a>修行自察如是之厄。<a id="a-Z"></a>千万劫说犹不可竟。<a id="a-a"></a>故弃舍家除发去须。<a id="a-b"></a>专精求道不慕世荣。<a id="a-c"></a>若如明者不贪尸形。<a id="a-d"></a>于是颂曰。</p>
  <p id="ae">修行见终始　　地狱之苦恼</p>
  <p id="af">畜生饿鬼厄　　天下世间别</p>
  <p id="ag">生死之展转　　譬如于车轮</p>
  <p id="ah">父子兄弟乖　　妻息子离戚</p>
  <p id="ai">涕哭泪流下　　超于四海水</p>
  <p id="aj">饮亲之乳湩　　踰于五江河</p>
  <p id="ak">修行故舍家　　专精为道法</p>
  <p id="al">不慕时俗荣　　如明者舍毒</p>
  <p id="am">修行自念。<a id="a-n"></a>我身或来不可称限。<a id="a-o"></a>不自觉知合会离别。<a id="a-p"></a>忧郁之痛譬如剧醉不可了之。<a id="a-q"></a>枉说趣语自为审谛。<a id="a-r"></a>恩爱之着譬如胶漆不能自济。<a id="a-s"></a>则行精进远俗近道。<a id="a-t"></a>譬如有人远游他国贾作求利。<a id="a-u"></a>至彼未久兴大疾病。<a id="a-v"></a>死亡者众十不遗一。<a id="a-w"></a>死尸狼藉臭处叵言。<a id="a-x"></a>既无良医又无好药可以疗之。<a id="a-y"></a>其人恐怖悔诣彼国。<a id="a-z"></a>设不来者不遭此难。<a id="a-10"></a>夙夜反侧愁不可言。<a id="a-11"></a>设我病瘳一还本国无有还时。<a id="a-12"></a>其人适遇得一大医。<a id="a-13"></a>饮药针炙疾稍稍愈气力强健。<a id="a-14"></a>即反本土与家相见。<a id="a-15"></a>自陈值厄困不可言。<a id="a-16"></a>从令以后终不敢行不至彼土。<a id="a-17"></a>一衣一食何所求耶。<a id="a-18"></a>唯欲自宁安知余人也。<a id="a-19"></a>后念若闻彼土之名。<a id="a-1A"></a>战栗惶懅不欲出舍而守其身。<a id="a-1B"></a>弟子如是。<a id="a-1C"></a>见五道苦淫怒痴病生死无息。<a id="a-1D"></a>夙夜专精坐禅念道。<a id="a-1E"></a>得世尊教咨嗟泥洹毁呰终始。<a id="a-1F"></a>是为良医。<a id="a-1G"></a>饮之好药疾则除者。<a id="a-1H"></a>谓佛法经去三毒也。<a id="a-1I"></a>死尸狼藉者。<a id="a-1J"></a>谓五阴六衰。<a id="a-1K"></a>悔至其国者。<a id="a-1L"></a>自惟念言。<a id="a-1M"></a>从累劫来周旋生死。<a id="a-1N"></a>恩爱之着犹心多端。<a id="a-1O"></a>不见苦谛习尽道谛。<a id="a-1P"></a>已得道证畏苦厌身早般泥洹。<a id="a-1Q"></a>不能还教固在然炽。<a id="a-1R"></a>须佛世尊示本无一。<a id="a-1S"></a>乃当进前得不退转进却自由。<a id="a-1T"></a>于是颂曰。</p>
  <p id="a1U">譬如有人远行贾　　至于彼国遭疾病</p>
  <p id="a1V">众人死亡十遗一　　死尸狼藉无藏者</p>
  <p id="a1W">心自悔恨至其国　　吾何不遇值此殃</p>
  <p id="a1X">则得良医疗其疾　　便还本土难复行</p>
  <p id="a1Y">畏生死患亦如是　　睹于五道周旋苦</p>
  <p id="a1Z">自责本咎不觉道　　终始辛苦甚忧恼</p>
  <p id="a1a">一心精进求泥洹　　欲度世间诸怖惊</p>
  <p id="a1b">恶终始困犹死尸　　专志而向无为城</p>
  <p id="a1c">修行恐畏。<a id="a-1d"></a>或当命尽不得度脱。<a id="a-1e"></a>还归三涂难得拔出。<a id="a-1f"></a>不当懈怠计有吾我。<a id="a-1g"></a>如世凡人与三宝乖窈窈冥冥。<a id="a-1h"></a>譬如昔者有众贾人远行治生。<a id="a-1i"></a>更历旷野无人之处。<a id="a-1j"></a>行道疲极便眠睡卧。<a id="a-1k"></a>亦不持时不严兵仗。<a id="a-1l"></a>大贼卒至而无觉者。<a id="a-1m"></a>不施弓矢为贼所害。<a id="a-1n"></a>中有力者便走得脱饥困归家。<a id="a-1o"></a>更复设计求强猛伴。<a id="a-1p"></a>复顺故道行贾求利。<a id="a-1q"></a>每冥息寐持时行夜严正弓箭。<a id="a-1r"></a>贼见如是不敢前格。<a id="a-1s"></a>知之难当便自退去。<a id="a-1t"></a>窈窈冥冥者。<a id="a-1u"></a>谓为痴网。<a id="a-1v"></a>因痴致行而生识着。<a id="a-1w"></a>名色六入更乐痛爱受身生老病死愁忧啼哭痛不可意行。<a id="a-1x"></a>治生者。<a id="a-1y"></a>谓修行也。<a id="a-1z"></a>疲极卧寐者。<a id="a-20"></a>谓不晓了非常苦空非身也。<a id="a-21"></a>无行夜者。<a id="a-22"></a>谓不思惟深经之义也。<a id="a-23"></a>兵仗不严者。<a id="a-24"></a>不遵大慈大悲之慧。<a id="a-25"></a>趣欲自救不念众生也。<a id="a-26"></a>贼来见危者。<a id="a-27"></a>谓坐禅思不入空静。<a id="a-28"></a>而为五阴六衰所迷。<a id="a-29"></a>堕四颠倒。<a id="a-2A"></a>非常谓常。<a id="a-2B"></a>苦谓有乐。<a id="a-2C"></a>非身谓有身。<a id="a-2D"></a>空谓有实。<a id="a-2E"></a>命尽生天福[浿*昜]还世。<a id="a-2F"></a>不离三涂也。<a id="a-2G"></a>强者力走得脱归家者。<a id="a-2H"></a>谓得罗汉也。<a id="a-2I"></a>即求强伴更治生者。<a id="a-2J"></a>谓至泥洹。<a id="a-2K"></a>知罗汉限不至究竟。<a id="a-2L"></a>见佛受教更发大意为菩萨也。<a id="a-2M"></a>与众为伴相随行者。<a id="a-2N"></a>谓六度无极诸等行也。<a id="a-2O"></a>兵仗严正持时行夜者。<a id="a-2P"></a>谓大慈大悲分别空行不着不断也。<a id="a-2Q"></a>贼退还者。<a id="a-2R"></a>谓不起法忍无挂碍慧。<a id="a-2S"></a>睹三界空不畏生死。<a id="a-2T"></a>一切四魔皆为之伏也。<a id="a-2U"></a>于是颂曰。</p>
  <p id="a2V">修行恐命尽　　或入三恶道</p>
  <p id="a2W">不复计吾我　　归命于三宝</p>
  <p id="a2X">犹昔有恶人　　远行求财利</p>
  <p id="a2Y">睡眠而卧寐　　为恶贼所害</p>
  <p id="a2Z">中有强健者　　尽力走得脱</p>
  <p id="a2a">归家说遭厄　　今乃得安耳</p>
  <p id="a2b">已得罗汉道　　乃自知为限</p>
  <p id="a2c">不能入生死　　以泥洹为碍</p>
  <p id="a2d">更合强猛伴　　严兵时行夜</p>
  <p id="a2e">贼见不敢前　　便退归本土</p>
  <p id="a2f">在于无为界　　知泥洹为限</p>
  <p id="a2g">则发菩萨意　　行大慈大悲</p>
  <p id="a2h">分别深空行　　不着无所断</p>
  <p id="a2i">周旋度生死　　无有三界难</p>
  <p id="a2j">修行奉法。<a id="a-2k"></a>入四等心无大慈悲。<a id="a-2l"></a>譬如小龙能雨一县而不周遍。<a id="a-2m"></a>虽为人民润不足言。<a id="a-2n"></a>罗汉行道四等如是。<a id="a-2o"></a>若如海龙普雨天下无所不润。<a id="a-2p"></a>菩萨大人大慈大悲。<a id="a-2q"></a>普及众生无所不济。<a id="a-2r"></a>佛天中天见心如是。<a id="a-2s"></a>便为现限莫踰泥洹。<a id="a-2t"></a>稍稍进之至于大道知本迷惑。<a id="a-2u"></a>喻有一人而有三子。<a id="a-2v"></a>父少小养至令长大。<a id="a-2w"></a>衣食医药未曾令乏。<a id="a-2x"></a>父转年长气力衰微。<a id="a-2y"></a>谓诸子言。<a id="a-2z"></a>汝辈不孝生长活汝使成为人。<a id="a-30"></a>吾既年老不欲供养报乳育恩。<a id="a-31"></a>反逼我身求财衣食。<a id="a-32"></a>何缘尔乎。<a id="a-33"></a>当告县官治杀汝等。<a id="a-34"></a>子闻父教即怀恐怖归命于父。<a id="a-35"></a>我辈兄弟愚痴所致不识义理。<a id="a-36"></a>不顾父母恩养之德。<a id="a-37"></a>爱重望深不自察非。<a id="a-38"></a>今闻严教即当奉命。<a id="a-39"></a>遵修孝道超凡他人。<a id="a-3A"></a>夙夜匪懈无辱我先。<a id="a-3B"></a>时彼诸子各行治生。<a id="a-3C"></a>入海采珍得诸七宝。<a id="a-3D"></a>供给父母至孝巍巍。<a id="a-3E"></a>唯念二亲不自顾身。<a id="a-3F"></a>获大光珠名曰照明即往奉父。<a id="a-3G"></a>父见明珠。<a id="a-3H"></a>头白更黑。<a id="a-3I"></a>齿落更生。<a id="a-3J"></a>为大长者远近归仰。<a id="a-3K"></a>是谓父慈子则为孝也。<a id="a-3L"></a>为弟子行无有大慈。<a id="a-3M"></a>父有三子者。<a id="a-3N"></a>谓心意识也。<a id="a-3O"></a>养长子者。<a id="a-3P"></a>谓淫怒愚痴着于三界也。<a id="a-3Q"></a>衣食之者。<a id="a-3R"></a>谓五阴六衰十二因缘缚也。<a id="a-3S"></a>子长续求供养者。<a id="a-3T"></a>谓诸情欲不知厌足也。<a id="a-3U"></a>父恐欲诣县官告者。<a id="a-3V"></a>谓觉非常欲断六入。<a id="a-3W"></a>子受其教奉行孝道者。<a id="a-3X"></a>谓归命佛。<a id="a-3Y"></a>三子更孝顺者。<a id="a-3Z"></a>布施奉戒智慧之元也。<a id="a-3a"></a>入海得七宝者。<a id="a-3b"></a>至七觉意成罗汉道也。<a id="a-3c"></a>遂至孝者。<a id="a-3d"></a>知弟子限至泥洹界。<a id="a-3e"></a>更发大意为菩萨道。<a id="a-3f"></a>得照明珠父更少者。<a id="a-3g"></a>现在定意见十方佛无所挂碍也。<a id="a-3h"></a>于是颂曰。</p>
  <p id="a3i">昔者有一人　　而生有三子</p>
  <p id="a3j">养育令长大　　故求父衣食</p>
  <p id="a3k">父告于三子　　吾又年老极</p>
  <p id="a3l">汝当供养父　　既大索吾力</p>
  <p id="a3m">告言汝向官　　榜笞以五毒</p>
  <p id="a3n">子闻父之命　　则奉行孝道</p>
  <p id="a3o">入海求七宝　　供奉于尊父</p>
  <p id="a3p">又得照明珠　　父则更年少</p>
  <p id="a3q">三子心意识　　情欲不知足</p>
  <p id="a3r">父诃更孝顺　　谓施戒道慧</p>
  <p id="a3s">遵于七觉意　　成罗汉泥洹</p>
  <p id="a3t">受佛大深教　　更发菩萨心</p>
  <p id="a3u">道德甚巍巍　　睹见十方佛</p>
  <p id="a3v">不碍四大身　　犹空无所拘</p>
  <p id="a3w">譬如昔者而有一鳖。<a id="a-3x"></a>从海出游至于岸边。<a id="a-3y"></a>有一大狐追之欲危其命。<a id="a-3z"></a>鳖觉狐来藏头四足覆于甲下。<a id="a-40"></a>狐住待之。<a id="a-41"></a>设出头足我当抟食。<a id="a-42"></a>鳖急不动狐极舍去。<a id="a-43"></a>鳖还诣于大神龙王。<a id="a-44"></a>说其本末。<a id="a-45"></a>求为龙王身乃无所畏。<a id="a-46"></a>能制五阴不为魔娆得泥洹道。<a id="a-47"></a>得为龙者。<a id="a-48"></a>入菩萨道不畏四魔救济众生。<a id="a-49"></a>于是颂曰。</p>
  <p id="a4A">如鳖缩头足　　不畏罗汉然</p>
  <p id="a4B">得飞为龙神　　菩萨亦如是</p>
  <p id="a4C">譬如有人远行求财。<a id="a-4D"></a>涉于寒暑谓得大利。<a id="a-4E"></a>或处遇贼亡失其业。<a id="a-4F"></a>又有明人自于本土造方便计。<a id="a-4G"></a>利入无量供给四方。<a id="a-4H"></a>积功累德计无常苦行空非身。<a id="a-4I"></a>观外万物成败之事。<a id="a-4J"></a>或得禅定成罗汉道。<a id="a-4K"></a>更从发意求为菩萨。<a id="a-4L"></a>或有达者。<a id="a-4M"></a>知四大空无有内外。<a id="a-4N"></a>行大慈悲加哀十方。<a id="a-4O"></a>虽有所度为无所度。<a id="a-4P"></a>道无远近解慧为上。<a id="a-4Q"></a>得平等觉无去来今若如虚空。<a id="a-4R"></a>于是颂曰。</p>
  <p id="a4S">如人远贾作　　弟子亦如是</p>
  <p id="a4T">积功观恶露　　察万物非常</p>
  <p id="a4U">菩萨如明人　　求利不远游</p>
  <p id="a4V">无生死泥洹　　得成平等觉</p>
  <p id="a4W">其修行者恐畏生死恶三界难。<a id="a-4X"></a>畏苦厌身不了本无。<a id="a-4Y"></a>趣欲越患不念众生。<a id="a-4Z"></a>譬如军坏诸羸劣人。<a id="a-4a"></a>唯欲自救不济危厄。<a id="a-4b"></a>有此心者。<a id="a-4c"></a>佛则为说除三毒之恼泥洹为快。<a id="a-4d"></a>离冥就明。<a id="a-4e"></a>譬如导师将大贾人远涉道路。<a id="a-4f"></a>于大旷野断无水草。<a id="a-4g"></a>贾人呼嗟。<a id="a-4h"></a>谓涂悠悠安能所至永为穷矣。<a id="a-4i"></a>时彼导师聪明博学亦有道术。<a id="a-4j"></a>知于贾人心之所念厌患涉路。<a id="a-4k"></a>则于中道化作一国。<a id="a-4l"></a>城邑人民土地丰乐五谷平贱。<a id="a-4m"></a>贾人大喜转共议言。<a id="a-4n"></a>一何快乎。<a id="a-4o"></a>本谓弥久。<a id="a-4p"></a>何时脱难到于人间。<a id="a-4q"></a>适有此念便至此城。<a id="a-4r"></a>当复何惧。<a id="a-4s"></a>时众贾人便住彼土。<a id="a-4t"></a>快相娱乐饮食自恣。<a id="a-4u"></a>从意休息如欲厌之。<a id="a-4v"></a>城郭则没不见国土。<a id="a-4w"></a>贾人皆怪何故如此也。<a id="a-4x"></a>导师答曰。<a id="a-4y"></a>卿等患厌。<a id="a-4z"></a>谓道悬旷永无达矣。<a id="a-50"></a>吾故化城国土人民使得休息。<a id="a-51"></a>见汝厌之故则没之。<a id="a-52"></a>佛言。<a id="a-53"></a>如是弟子之行畏终始苦。<a id="a-54"></a>谓生死恼。<a id="a-55"></a>惧三界患早欲灭度。<a id="a-56"></a>故为示之罗汉易得。<a id="a-57"></a>诱进使前度于生死而尽三垢。<a id="a-58"></a>得无为道自以为达成就具足。<a id="a-59"></a>临灭度时佛则住前现于大道。<a id="a-5A"></a>是未为通发无上正真之道也。<a id="a-5B"></a>得无所从生法忍至一切智。<a id="a-5C"></a>乃为达耳。<a id="a-5D"></a>譬如有国遭于三厄何等为三。<a id="a-5E"></a>一曰盗贼。<a id="a-5F"></a>二曰谷贵。<a id="a-5G"></a>三曰疾病。<a id="a-5H"></a>众人流散走到他国。<a id="a-5I"></a>久后国安。<a id="a-5J"></a>或有往还者。<a id="a-5K"></a>或有恐怖三难之患永不可反。<a id="a-5L"></a>佛言。<a id="a-5M"></a>国者谓三界也。<a id="a-5N"></a>遭三厄者。<a id="a-5O"></a>谓三毒垢也。<a id="a-5P"></a>舍诣他国。<a id="a-5Q"></a>谓罗汉也。<a id="a-5R"></a>国安还者。<a id="a-5S"></a>谓菩萨以得无所从生法忍一切深慧。<a id="a-5T"></a>还入三世度一切也。<a id="a-5U"></a>遭于三厄而不还者。<a id="a-5V"></a>罗汉以得无为。<a id="a-5W"></a>惧三难处。<a id="a-5X"></a>而不能还度脱众生也。<a id="a-5Y"></a>于是颂曰。</p>
  <p id="a5Z">譬如众贾人　　行于大旷野</p>
  <p id="a5a">疲极恐不达　　导师化城郭</p>
  <p id="a5b">众人住休息　　安止有日月</p>
  <p id="a5c">知其心厌已　　便没不复现</p>
  <p id="a5d">佛世尊如是　　见畏生死难</p>
  <p id="a5e">便为现无为　　使度三界苦</p>
  <p id="a5f">临般泥洹时　　为示大道化</p>
  <p id="a5g">令逮无从生　　广济于一切</p>
  <p id="a5h">又譬如大国　　卒遭三厄患</p>
  <p id="a5i">各散诣他国　　国安还不还</p>
  <p id="a5j">畏生死之难　　是谓为弟子</p>
  <p id="a5k">还国不以恐　　菩萨化十方</p>
  <p id="a5l">权慧方便化　　皆令得其所</p>
  <p id="a5m">譬如大船师　　往返无休息</p>
  <p id="a5n">佛世尊如是　　法身来往返</p>
  <p id="a5o">周旋于一切　　如日光普现</p>
  <p data-pb></p>
  <h2 id="a5p">缘觉品第二十九</h2>
  <p id="a5q">其从缘觉而不自了。<a id="a-5r"></a>既发无上正真道。<a id="a-5s"></a>不与善友而受真法。<a id="a-5t"></a>专自反行。<a id="a-5u"></a>假使奉教六度无极而皆有想。<a id="a-5v"></a>欲得尊号三十二相八十种好威神尊重。<a id="a-5w"></a>不了善权。<a id="a-5x"></a>佛现色身反谓有身。<a id="a-5y"></a>便堕缘觉。<a id="a-5z"></a>如有男子欲见大海。<a id="a-60"></a>游到陂池及众江河。<a id="a-61"></a>于彼求宝而获水精小明月珠。<a id="a-62"></a>自以逮得金刚尊光。<a id="a-63"></a>从菩萨心而还退者。<a id="a-64"></a>不晓如来无出入法空而无形道无三世去来今也。<a id="a-65"></a>而谓见空以为定矣。<a id="a-66"></a>而不了知适空之行。<a id="a-67"></a>适度三界不能进前。<a id="a-68"></a>上不及佛。<a id="a-69"></a>复踰弟子。<a id="a-6A"></a>中道而止。<a id="a-6B"></a>譬如有人欲见天帝。<a id="a-6C"></a>而睹边王则谓是帝。<a id="a-6D"></a>欲学正觉意有齐限。<a id="a-6E"></a>不解深慧。<a id="a-6F"></a>还堕缘觉亦如是也。<a id="a-6G"></a>若有斯心。<a id="a-6H"></a>佛便导示缘觉之法。<a id="a-6I"></a>譬如长者年又老极其子众多。<a id="a-6J"></a>有大殿舍柱久故腐中心火兴。<a id="a-6K"></a>诸子放逸淫于五乐不觉此灾。<a id="a-6L"></a>父时念言。<a id="a-6M"></a>此舍久故柱心火然。<a id="a-6N"></a>转恐柱摧坏殿镇之。<a id="a-6O"></a>当奈之何。<a id="a-6P"></a>欲作方便诱化使出令免火难。<a id="a-6Q"></a>父则于外作诸伎乐。<a id="a-6R"></a>使人呼诸子。<a id="a-6S"></a>各当赐汝象马车乘摩尼之珠。<a id="a-6T"></a>诸子遥闻伎乐之声。<a id="a-6U"></a>又被父命悉驰出舍往诣父所。<a id="a-6V"></a>父则各赐诸子宝车好乘等而不偏。<a id="a-6W"></a>诸子白曰。<a id="a-6X"></a>向者尊父呼我等出各赐异珍。<a id="a-6Y"></a>今者何故所赐一等。<a id="a-6Z"></a>长者告曰。<a id="a-6a"></a>吾殿久故柱中心腐而内生火。<a id="a-6b"></a>吾恐柱摧镇杀汝等。<a id="a-6c"></a>故作伎乐呼汝辈出。<a id="a-6d"></a>吾心乃安。<a id="a-6e"></a>皆是我子等爱念之。<a id="a-6f"></a>故悉与之珍宝车乘。<a id="a-6g"></a>佛言。<a id="a-6h"></a>其故殿舍。<a id="a-6i"></a>谓三界也柱腐欲坏者。<a id="a-6j"></a>谓三毒之患周旋生死柱内火然。<a id="a-6k"></a>谓众想念也。<a id="a-6l"></a>长者。<a id="a-6m"></a>谓如来也。<a id="a-6n"></a>诸子放逸。<a id="a-6o"></a>谓着三界欲也。<a id="a-6p"></a>作伎乐者。<a id="a-6q"></a>谓佛说罪福。<a id="a-6r"></a>呼诸子出各赐与者。<a id="a-6s"></a>现三道教也。<a id="a-6t"></a>诸子悉出父等与宝者。<a id="a-6u"></a>为现大乘无有三道。<a id="a-6v"></a>临灭度时乃了之耳。<a id="a-6w"></a>于是颂曰。</p>
  <p id="a6x">譬如有长者　　诸子甚众多</p>
  <p id="a6y">五乐自迷惑　　着于故殿舍</p>
  <p id="a6z">柱腐而欲坏　　中心而生火</p>
  <p id="a70">父恐殿舍崩　　镇杀其诸子</p>
  <p id="a71">因作众伎乐　　出子等赏赐</p>
  <p id="a72">佛世尊如是　　从缘觉意成</p>
  <p id="a73">临灭度之时　　佛则往其前</p>
  <p id="a74">为现一法教　　大乘等无异</p>
  <p id="a75">修行发意欲求大道不了本无。<a id="a-76"></a>着佛色身三十二相八十种好人中之尊。<a id="a-77"></a>譬如有人。<a id="a-78"></a>闻四方帝号转轮王。<a id="a-79"></a>主四天下而有七宝。<a id="a-7A"></a>诸子千人力皆勇猛。<a id="a-7B"></a>城广且长。<a id="a-7C"></a>东西四百有八十里。<a id="a-7D"></a>南北二百八十里也。<a id="a-7E"></a>中有大殿方四十里。<a id="a-7F"></a>四宝床座。<a id="a-7G"></a>人民炽盛五谷丰熟快乐无极。<a id="a-7H"></a>伎乐之音有十二部。<a id="a-7I"></a>夫人婇女八万四千。<a id="a-7J"></a>诸国治王八万四千。<a id="a-7K"></a>象马车乘其数亦然。<a id="a-7L"></a>王有四德。<a id="a-7M"></a>何谓四德。<a id="a-7N"></a>长者梵志凡庶小民。<a id="a-7O"></a>皆敬圣帝。<a id="a-7P"></a>如子奉父。<a id="a-7Q"></a>王爱念之犹母哀子。<a id="a-7R"></a>王所教化则受奉行。<a id="a-7S"></a>远近归命如人仰天依地得活。<a id="a-7T"></a>复有四德。<a id="a-7U"></a>无寒无热初不饥渴生未曾病。<a id="a-7V"></a>本祐所致。<a id="a-7W"></a>其人闻之欲往见帝。<a id="a-7X"></a>慕其圣教便发进行。<a id="a-7Y"></a>于道疲劳见一异道。<a id="a-7Z"></a>则顺入中睹一大城。<a id="a-7a"></a>人民炽盛树木流水。<a id="a-7b"></a>乐不可言。<a id="a-7c"></a>谓是城郭。<a id="a-7d"></a>为圣帝邦。<a id="a-7e"></a>便止其土。<a id="a-7f"></a>又斯虽乐鬼神之处。<a id="a-7g"></a>其人不觉也。<a id="a-7h"></a>时有天王名曰休息。<a id="a-7i"></a>即睹其人为解说之。<a id="a-7j"></a>此非圣帝处也。<a id="a-7k"></a>是鬼神国也。<a id="a-7l"></a>转轮圣王威德巍巍。<a id="a-7m"></a>尔乃欣然亲近奉从。<a id="a-7n"></a>若有发意学菩萨道。<a id="a-7o"></a>不了深义不分别空。<a id="a-7p"></a>世间无佛。<a id="a-7q"></a>出入闲居处于树下。<a id="a-7r"></a>观察万物非常苦空。<a id="a-7s"></a>身不久立不解本无。<a id="a-7t"></a>以得缘觉自以为成。<a id="a-7u"></a>临般泥洹佛在前住。<a id="a-7v"></a>为现大法深妙之教。<a id="a-7w"></a>十二因缘本无有根也。<a id="a-7x"></a>晓本末空无去来今。<a id="a-7y"></a>大慈大悲不见三界。<a id="a-7z"></a>无泥洹想乃成正真。<a id="a-80"></a>度脱一切也。<a id="a-81"></a>于是颂曰。</p>
  <p id="a82">譬如有人求圣王　　及见一城谓是邦</p>
  <p id="a83">诸小国王忆转轮　　在中娱乐谓大通</p>
  <p id="a84">休息天王往见之　　则为解脱此鬼土</p>
  <p id="a85">非为大帝转轮王　　尔乃惊怖自知非</p>
  <p id="a86">便发往诣大帝邦　　见威神德大巍巍</p>
  <p id="a87">吾冥不解久迷惑　　则奉圣王常侍从</p>
  <p id="a88">欲学大道不了了　　还堕缘觉亦如是</p>
  <p id="a89">然后受佛深微行　　乃至无上正真道</p>
  <p id="a8A">光光佛威德　　其德济众生</p>
  <p id="a8B">等心加一切　　除三毒之名</p>
  <p id="a8C">永脱生死苦　　道因智慧成</p>
  <p id="a8D">清净如日光　　彻照三界冥</p>
  <p data-pb></p>
  <h2 id="a8E">菩萨品第三十</h2>
  <p id="a8F">其修行者因自思惟。<a id="a-8G"></a>人在生死譬如车轮。<a id="a-8H"></a>反覆上下而不离地。<a id="a-8I"></a>终始若斯。<a id="a-8J"></a>往返之患不离三界。<a id="a-8K"></a>皆是本痴不了本无。<a id="a-8L"></a>谓有四大猗之为谛。<a id="a-8M"></a>复如有人见师化幻。<a id="a-8N"></a>而谓是人不知化成。<a id="a-8O"></a>愚人如是。<a id="a-8P"></a>贪着吾我计有身命。<a id="a-8Q"></a>不晓其体地水火风。<a id="a-8R"></a>譬如有人远出欲游行诣他国。<a id="a-8S"></a>素闻道难常怀惧心畏于盗贼。<a id="a-8T"></a>四向望候遥见诸坞众石草木。<a id="a-8U"></a>谓有大贼数千百骑。<a id="a-8V"></a>当奈之何。<a id="a-8W"></a>各走驰散不知所凑。<a id="a-8X"></a>中有导师呼语众人。<a id="a-8Y"></a>勿得便舍至剧难处。<a id="a-8Z"></a>而无水浆。<a id="a-8a"></a>或值穷厄不济身命。<a id="a-8b"></a>或困乏极尔乃来还。<a id="a-8c"></a>往返既久加复疲劳。<a id="a-8d"></a>悉失财物当何依怙。<a id="a-8e"></a>裸匮肌冻反当求恃。<a id="a-8f"></a>而从豪富归命举假。<a id="a-8g"></a>且自安心共相率化。<a id="a-8h"></a>遣人探候。<a id="a-8i"></a>设无贼者径可进前。<a id="a-8j"></a>假使有来坚志共战当令走坏。<a id="a-8k"></a>所以者何。<a id="a-8l"></a>一人欲死十人不当。<a id="a-8m"></a>十人欲死百人不当。<a id="a-8n"></a>百人欲死千人不当。<a id="a-8o"></a>千人欲死万人不当。<a id="a-8p"></a>万人欲死天下纵横。<a id="a-8q"></a>众人受教不复驰散。<a id="a-8r"></a>皆住严待遣人探窃。<a id="a-8s"></a>唯见草木瓦石之属。<a id="a-8t"></a>永无盗贼。<a id="a-8u"></a>众人忻欢尔乃进前。<a id="a-8v"></a>皆谓导师天下无双。<a id="a-8w"></a>智慧明达诚非世有。<a id="a-8x"></a>举动进止辄从其命不敢违失。<a id="a-8y"></a>菩萨大人修行如是。<a id="a-8z"></a>为一切导解三界空。<a id="a-90"></a>一切如化。<a id="a-91"></a>五阴犹幻。<a id="a-92"></a>不恶生死而灭其身。<a id="a-93"></a>开化十方为示正路。<a id="a-94"></a>嗟叹菩萨深远无侣。<a id="a-95"></a>周旋三界度脱生死。<a id="a-96"></a>弟子既小志常怀惧。<a id="a-97"></a>趣欲灭身不及一切。<a id="a-98"></a>又不究竟当复还退。<a id="a-99"></a>从发意始。<a id="a-9A"></a>明人因此闻菩萨教。<a id="a-9B"></a>皆发无上正真道意也。<a id="a-9C"></a>于是颂曰。</p>
  <p id="a9D">菩萨大士为修行　　了一切空身如化</p>
  <p id="a9E">因缘合成得是体　　坐心不正追逐邪</p>
  <p id="a9F">譬如贾人远游行　　遥见树木谓是贼</p>
  <p id="a9G">心各怀懅而驰散　　导师解之心乃安</p>
  <p id="a9H">菩萨如是解本无　　为一切师广说法</p>
  <p id="a9I">示弟子等大道深　　如日光出无浮云</p>
  <p id="a9J">菩萨学道稍稍渐前至无极慧。<a id="a-9K"></a>因六度无极分别空行。<a id="a-9L"></a>积功累德无央数劫乃得佛道。<a id="a-9M"></a>譬如有人少小仕进。<a id="a-9N"></a>始为困贫转得大富。<a id="a-9O"></a>求为丞尉遂成令长。<a id="a-9P"></a>进二千石稍到州牧。<a id="a-9Q"></a>四征公卿大臣。<a id="a-9R"></a>转至帝王转轮圣王天帝梵尊。<a id="a-9S"></a>为菩萨道次第学者亦譬如是。<a id="a-9T"></a>稍稍发意布施持戒忍辱精进一心智慧。<a id="a-9U"></a>缚制六情除去三毒阴衰之盖。<a id="a-9V"></a>向空无想无愿之法。<a id="a-9W"></a>至不退转近成具事一生补处。<a id="a-9X"></a>犹如磨镜洗治平铁。<a id="a-9Y"></a>稍稍令细遂复发明。<a id="a-9Z"></a>稍稍习行六度无极。<a id="a-9a"></a>积功累德不可计劫。<a id="a-9b"></a>自致得佛开度十方。<a id="a-9c"></a>于是颂曰。</p>
  <p id="a9d">如人少仕进　　至尉及令长</p>
  <p id="a9e">二千石州牧　　四征至公卿</p>
  <p id="a9f">大王并转轮　　日月天帝释</p>
  <p id="a9g">菩萨亦如是　　稍稍积功德</p>
  <p id="a9h">奉六度无极　　行是得至佛</p>
  <p id="a9i">开化十方人　　悉令至大安</p>
  <p id="a9j">菩萨学定专精一心。<a id="a-9k"></a>稍去众垢进化其志。<a id="a-9l"></a>譬如有人欲行入海。<a id="a-9m"></a>日月行前而往不退。<a id="a-9n"></a>虽遭饥寒未曾动移。<a id="a-9o"></a>不计远近勤劳之厄。<a id="a-9p"></a>行不休息遂至海边。<a id="a-9q"></a>合人上船入海采宝。<a id="a-9r"></a>虽知三难不以为懅。<a id="a-9s"></a>到大龙王所居之宫。<a id="a-9t"></a>从求如意上妙明珠欲给穷乏。<a id="a-9u"></a>龙王与之言施一切勿得爱惜。<a id="a-9v"></a>众人蒙光而不耗减。<a id="a-9w"></a>其人得珠蒙恩忽还。<a id="a-9x"></a>以至一国无不得安。<a id="a-9y"></a>菩萨如是。<a id="a-9z"></a>等心行道欲济众生。<a id="a-A0"></a>慈悲喜护一心念佛。<a id="a-A1"></a>其所在方专精向之未曾懈废。<a id="a-A2"></a>七日十日三月一载。<a id="a-A3"></a>不为俗想一心向佛并化众生。<a id="a-A4"></a>乘摩诃衍无极之教。<a id="a-A5"></a>见十方佛受教得定。<a id="a-A6"></a>三昧不动为一切讲。<a id="a-A7"></a>譬如从龙王得如意珠广及众人。<a id="a-A8"></a>譬如有人而闻天上有好玉如端正姝好。<a id="a-A9"></a>意欲往见无有神足。<a id="a-AA"></a>夙夜思想卧起不忘。<a id="a-AB"></a>积有年岁未曾他念。<a id="a-AC"></a>便于梦中得往见之。<a id="a-AD"></a>坐起进止。<a id="a-AE"></a>菩萨如是。<a id="a-AF"></a>一心思惟向某方佛积年不息。<a id="a-AG"></a>得三昧定行不伪懈。<a id="a-AH"></a>累劫不厌自致得佛。<a id="a-AI"></a>菩萨行道大慈大悲哀加一切。<a id="a-AJ"></a>昔有一人其目不明不见日光。<a id="a-AK"></a>心中忧悒虽有日明我眼盲冥不能睹也。<a id="a-AL"></a>当奈之何。<a id="a-AM"></a>求得神师饮之甘露。<a id="a-AN"></a>内病即除其眼精彻得睹日光。<a id="a-AO"></a>察八方上下及诸人民。<a id="a-AP"></a>初发大意。<a id="a-AQ"></a>六入五阴三毒未除。<a id="a-AR"></a>不能得见十方诸佛。<a id="a-AS"></a>从成就菩萨受法深教。<a id="a-AT"></a>行四等心解三界空。<a id="a-AU"></a>便得三昧见十方佛。<a id="a-AV"></a>从定意起救济众生。<a id="a-AW"></a>譬如珍宝着水精上。<a id="a-AX"></a>如以其器受于琉璃。<a id="a-AY"></a>琉璃之色令器同像。<a id="a-AZ"></a>菩萨如是。<a id="a-Aa"></a>一心念佛无有他志。<a id="a-Ab"></a>即得定意见十方佛。<a id="a-Ac"></a>因佛威神本德所致见佛世尊。<a id="a-Ad"></a>于是颂曰。</p>
  <p id="aAe">譬如有人行入海　　未曾懈废乃至耳</p>
  <p id="aAf">合人乘船至龙王　　从求大宝如意珠</p>
  <p id="aAg">以施一切莫不蒙　　菩萨如是行四恩</p>
  <p id="aAh">大慈大悲行大道　　一心精进三昧门</p>
  <p id="aAi">如人闻天有玉女　　夙夜思惟梦得见</p>
  <p id="aAj">菩萨如是等精进　　见十方佛无不遍</p>
  <p id="aAk">又如目冥思日光　　良医治之眼即明</p>
  <p id="aAl">菩萨如是专向佛　　未曾休息不退转</p>
  <p id="aAm">如以珍宝着水精　　展相光耀无不照</p>
  <p id="aAn">菩萨如是三昧定　　从佛受教遍教化</p>
  <p id="aAo">菩萨积功累德欲度一切。<a id="a-Ap"></a>视之如父视之如母。<a id="a-Aq"></a>视之如子视之如身。<a id="a-Ar"></a>等而无异。<a id="a-As"></a>为五道人勤苦无量不以为剧。<a id="a-At"></a>虽历五道生死之患地狱之苦饿鬼之毒畜生之恼天上世间终始之厄。<a id="a-Au"></a>心不回动。<a id="a-Av"></a>行大慈悲四恩无厌。<a id="a-Aw"></a>救济十方免众想念。<a id="a-Ax"></a>譬如彼月初生之时。<a id="a-Ay"></a>若小羊角。<a id="a-Az"></a>日日稍大遂至成满。<a id="a-B0"></a>光明普照众星独辉。<a id="a-B1"></a>次第学道为菩萨法。<a id="a-B2"></a>布施持戒忍辱精进一心智慧。<a id="a-B3"></a>经无数劫勤苦之行。<a id="a-B4"></a>身心相应言行相副。<a id="a-B5"></a>念十方人若如父母无有亲疏。<a id="a-B6"></a>譬如种树稍稍生芽。<a id="a-B7"></a>后生茎节枝叶华实。<a id="a-B8"></a>渐行如是。<a id="a-B9"></a>从初发意便喜向佛。<a id="a-BA"></a>以获悦心休息恶道。<a id="a-BB"></a>成就六度无极之法。<a id="a-BC"></a>入善方便不起法忍一切佛慧。<a id="a-BD"></a>则转法轮示现灭度。<a id="a-BE"></a>分布大法后生蒙恩。<a id="a-BF"></a>犹如有人欲立大屋。<a id="a-BG"></a>先平其地渐兴根基。<a id="a-BH"></a>稍累其墙令至高大。<a id="a-BI"></a>以材木覆梁柱牢坚。<a id="a-BJ"></a>以瓦瓦之涂治仰泥。<a id="a-BK"></a>作悉成了而污洒之。<a id="a-BL"></a>白壁赤柱俨然巍巍。<a id="a-BM"></a>然后请会亲族门室。<a id="a-BN"></a>善友乡党无不周遍。<a id="a-BO"></a>饮食作乐无不欣欢。<a id="a-BP"></a>菩萨如是。<a id="a-BQ"></a>积行无量不以勤苦而有厌懈。<a id="a-BR"></a>睹彼众生展转五道。<a id="a-BS"></a>终始周旋如磨不定。<a id="a-BT"></a>发大慈悲无盖之慧欲救一切。<a id="a-BU"></a>犹若如空无所不覆。<a id="a-BV"></a>道德以成现处三界示于色身。<a id="a-BW"></a>三十二相八十种好令众见悦。<a id="a-BX"></a>为十方人而师子吼。<a id="a-BY"></a>一切闻声莫不归伏。<a id="a-BZ"></a>各从本心成三乘行。<a id="a-Ba"></a>于是颂曰。</p>
  <p id="aBb">初发意菩萨　　慈念诸十方</p>
  <p id="aBc">如父母子身　　等心无希望</p>
  <p id="aBd">渐渐发行迹　　如树芽至茎</p>
  <p id="aBe">枝叶节华实　　种者功不唐</p>
  <p id="aBf">菩萨亦如是　　稍稍奉行道</p>
  <p id="aBg">功德以成满　　平等最吉祥</p>
  <p id="aBh">犹若起大屋　　平地始基墙</p>
  <p id="aBi">累之令高大　　覆盖正圆方</p>
  <p id="aBj">请会亲乡党　　饮食作乐倡</p>
  <p id="aBk">菩萨救众生　　度脱以道光</p>
  <p id="aBl">何谓超行适发道意。<a id="a-Bm"></a>至不退转无所从生。<a id="a-Bn"></a>具足成就至阿惟颜。<a id="a-Bo"></a>俱行菩萨何缘独尔。<a id="a-Bp"></a>解三界空五阴无处。<a id="a-Bq"></a>四谛无根缘想而生。<a id="a-Br"></a>十二之因以痴为元。<a id="a-Bs"></a>观察痴元亦无处所。<a id="a-Bt"></a>有所著求则名之痴。<a id="a-Bu"></a>慧者了无。<a id="a-Bv"></a>譬如幻师还观化人不见有人。<a id="a-Bw"></a>菩萨如是。<a id="a-Bx"></a>省三处空。<a id="a-By"></a>犹如野马梦幻芭蕉深山之向。<a id="a-Bz"></a>但可有名而不可见。<a id="a-C0"></a>昔有一人自于梦中见有国中多诸人民。<a id="a-C1"></a>王大严急群臣奉事不敢失意。<a id="a-C2"></a>五谷平贱衣被彩色倡伎娱乐。<a id="a-C3"></a>其人睹之欣然为观往见国王。<a id="a-C4"></a>王便立之以为大臣。<a id="a-C5"></a>赐与官职仆从田宅七宝。<a id="a-C6"></a>踊跃无量。<a id="a-C7"></a>又自见身复入地狱饿鬼之中。<a id="a-C8"></a>化为驴身在辈中鸣。<a id="a-C9"></a>忽然上天。<a id="a-CA"></a>七宝宫殿玉女相娱。<a id="a-CB"></a>从梦便觉不睹所获。<a id="a-CC"></a>则自解了五道如梦。<a id="a-CD"></a>一切本无而不可得。<a id="a-CE"></a>分别此慧则不退转至无处所。<a id="a-CF"></a>权慧具足明学大道。<a id="a-CG"></a>观心如幻。<a id="a-CH"></a>五阴六入。<a id="a-CI"></a>若如群臣。<a id="a-CJ"></a>色声香味细滑之法五道所有。<a id="a-CK"></a>皆如彼人所梦觉也。<a id="a-CL"></a>见无所见亦无梦想。<a id="a-CM"></a>是谓超越至无极慧不缘次第。<a id="a-CN"></a>于是颂曰。</p>
  <p id="aCO">人身及五阴　　观之无处所</p>
  <p id="aCP">四谛十二缘　　一切悉如化</p>
  <p id="aCQ">如其夜梦见　　一国大快乐</p>
  <p id="aCR">为王作大臣　　伎乐而豪富</p>
  <p id="aCS">入地狱饿鬼　　为驴辈中鸣</p>
  <p id="aCT">天上七宝殿　　相娱寤不见</p>
  <p id="aCU">慧者观三界　　五阴悉如梦</p>
  <p id="aCV">以了无处所　　逮得不起忍</p>
  <p id="aCW">道法无远近　　犹空无所处</p>
  <p id="aCX">心空解本无　　忽如日大光</p>
  <p id="aCY">当尔时之慧　　无得无所失</p>
  <p id="aCZ">道无去来今　　觉乃本无一</p>
  <p id="aCa">何谓超行。<a id="a-Cb"></a>人本一故用不解之便起吾我。<a id="a-Cc"></a>适着便缚以缚求脱。<a id="a-Cd"></a>不着无缚何谁求脱。<a id="a-Ce"></a>譬如五事而住虚空。<a id="a-Cf"></a>云雾尘烟灰。<a id="a-Cg"></a>不能为彼虚空作垢。<a id="a-Ch"></a>心本如空。<a id="a-Ci"></a>五阴之毒喻如五事。<a id="a-Cj"></a>不蔽心本晓了无形。<a id="a-Ck"></a>慧无挂碍入深法忍。<a id="a-Cl"></a>不以次第。<a id="a-Cm"></a>譬如有人曾为凡人。<a id="a-Cn"></a>家既困乏行诣佛所。<a id="a-Co"></a>遂檀越食发一好心。<a id="a-Cp"></a>我身宿罪不能布施。<a id="a-Cq"></a>今得贫厄衣不蔽形食不充口。<a id="a-Cr"></a>又不作福。<a id="a-Cs"></a>因佛求食。<a id="a-Ct"></a>我设有财广施供佛。<a id="a-Cu"></a>及诸圣众给足穷乏。<a id="a-Cv"></a>尔时世尊及与圣众各自罢去。<a id="a-Cw"></a>乞士自责。<a id="a-Cx"></a>吾本薄祐不能兴德。<a id="a-Cy"></a>获斯困匮。<a id="a-Cz"></a>思惟是已卧荫树下。<a id="a-D0"></a>日已差中余荫皆移。<a id="a-D1"></a>所卧树下其影不转。<a id="a-D2"></a>体诸垢坌悉为除去。<a id="a-D3"></a>自然有威。<a id="a-D4"></a>时国王崩。<a id="a-D5"></a>当得贤人以为君主。<a id="a-D6"></a>募一国中无不周遍独见乞士有超异德。<a id="a-D7"></a>树荫覆之若如大盖。<a id="a-D8"></a>往启群臣咏其威德。<a id="a-D9"></a>人民咸喜严驾奉迎。<a id="a-DA"></a>立为国王。<a id="a-DB"></a>以得帝王普兴德化供佛众圣。<a id="a-DC"></a>人在生死五道之苦。<a id="a-DD"></a>五阴六入十二因缘。<a id="a-DE"></a>闻佛深法本无之慧。<a id="a-DF"></a>大慈大悲加于一切。<a id="a-DG"></a>虽欲度人不见有人。<a id="a-DH"></a>度无所度不见吾我。<a id="a-DI"></a>三界如响一切无我。<a id="a-DJ"></a>等犹虚空。<a id="a-DK"></a>则超入慧不退转法无所从生阿惟颜事。<a id="a-DL"></a>名之有德亦无所获。<a id="a-DM"></a>譬如日出众冥皆索。<a id="a-DN"></a>还成平等无所适莫。<a id="a-DO"></a>不见有缚亦无所脱。<a id="a-DP"></a>譬如金山自然无作。<a id="a-DQ"></a>晓求金者辄如得之不以为难。<a id="a-DR"></a>人本清净而无垢秽。<a id="a-DS"></a>觉了此慧便入道门而无挂碍。<a id="a-DT"></a>犹空自净无有净者。<a id="a-DU"></a>于是颂曰。</p>
  <p id="aDV">如人久困贫　　乞食从众圣</p>
  <p id="aDW">便自还克责　　吾宿积罪冥</p>
  <p id="aDX">便发恭敬意　　慈念于众生</p>
  <p id="aDY">若得为帝王　　给施于万姓</p>
  <p id="aDZ">则卧于树下　　其影荫彼形</p>
  <p id="aDa">使者启群臣　　悉往而奉迎</p>
  <p id="aDb">立之为国王　　事佛及众圣</p>
  <p id="aDc">菩萨亦如是　　超越解本净</p>
  <p id="aDd">德高为巍巍　　度脱诸群生</p>
  <p id="aDe">五事不污空　　心净如宝英</p>
  <p id="aDf">救济五道厄　　使除终始冥</p>
  <p id="aDg">如月十五日　　星中而独明</p>
  <p id="aDh">昔有一人欲往见佛知为云何。<a id="a-Di"></a>身形何像所说何趣。<a id="a-Dj"></a>阿难遥见前白佛言。<a id="a-Dk"></a>此远来者为是何人。<a id="a-Dl"></a>佛言阿难。<a id="a-Dm"></a>未曾有人。<a id="a-Dn"></a>其人径前欲得睹佛而不见之。<a id="a-Do"></a>佛身忽然永不在座。<a id="a-Dp"></a>人自思惟。<a id="a-Dq"></a>故来觐佛而不见之。<a id="a-Dr"></a>察念何谓。<a id="a-Ds"></a>便自解了。<a id="a-Dt"></a>世尊法身本无有形。<a id="a-Du"></a>用吾我人而现此身。<a id="a-Dv"></a>譬如深山人呼响应。<a id="a-Dw"></a>因对有声。<a id="a-Dx"></a>法身无处何缘欲见。<a id="a-Dy"></a>适思此已便逮无所从生阿惟颜。<a id="a-Dz"></a>了无内外普等若空。<a id="a-E0"></a>超入正觉。<a id="a-E1"></a>于是颂曰。</p>
  <p id="aE2">昔有人发意　　欲见佛世尊</p>
  <p id="aE3">其尊何等类　　说法义云何</p>
  <p id="aE4">阿难问何人　　佛言未曾有</p>
  <p id="aE5">尊身忽不现　　怪之何所凑</p>
  <p id="aE6">便自解了慧　　佛身无所游</p>
  <p id="aE7">空体慧住道　　示现无不周</p>
  <p id="aE8">道法如向应　　等心无怨仇</p>
  <p id="aE9">解义若斯者　　如空莫不覆</p>
  <p id="aEA">发意菩萨欲救一切。<a id="a-EB"></a>观四大身因缘合成。<a id="a-EC"></a>若如幻化譬如假物。<a id="a-ED"></a>则非我所有亦非他人。<a id="a-EE"></a>犹如合材机关木人因对动摇。<a id="a-EF"></a>愚者睹之谓为是人。<a id="a-EG"></a>慧明察之合木无人。<a id="a-EH"></a>一切三界皆空如是。<a id="a-EI"></a>色痛想行识十二因本无有往返。<a id="a-EJ"></a>若水中影无有形名。<a id="a-EK"></a>如是行者超入法城。<a id="a-EL"></a>于是颂曰。</p>
  <p id="aEM">初发意菩萨　　解四大本空</p>
  <p id="aEN">视生死泥洹　　一切睹皆同</p>
  <p id="aEO">譬如借他物　　常还所取供</p>
  <p id="aEP">不计吾我人　　除去诸曚曚</p>
  <p id="aEQ">不见心意识　　道明越海江</p>
  <p id="aER">三界如幻化　　菩萨受讽诵</p>
  <p id="aES">五道犹野马　　众恶悉佛种</p>
  <p id="aET">劝化诸未解　　法身不转动</p>
  <p id="aEU">或有慧人自然发意。<a id="a-EV"></a>如来之行不因言说而至正觉。<a id="a-EW"></a>如日大光一时普遍。<a id="a-EX"></a>解空义者无道俗观。<a id="a-EY"></a>等如虚寂永不可名。<a id="a-EZ"></a>譬如旷野污埿之中无有下种。<a id="a-Ea"></a>自然有生青莲芙蓉茎华。<a id="a-Eb"></a>菩萨如是。<a id="a-Ec"></a>在恩爱中。<a id="a-Ed"></a>三界之难忽然慧解。<a id="a-Ee"></a>不见生死不住泥洹。<a id="a-Ef"></a>教化一切令至大安。<a id="a-Eg"></a>于是颂曰。</p>
  <p id="aEh">于是发意为菩萨　　分别空义解本末</p>
  <p id="aEi">以入道法无所乏　　智慧具足神通达</p>
  <p id="aEj">犹如莲华生污泥　　发如来意成菩萨</p>
  <p id="aEk">开化一切众生类　　等住法门为正觉</p>
  <p id="aEl">华生泥中清净好　　四种之色喻四等</p>
  <p id="aEm">超越次第阿惟颜　　勇猛力伏首楞严</p>
  <p id="aEn">菩萨修道。<a id="a-Eo"></a>譬如飞鸟飞行空中无所触碍。<a id="a-Ep"></a>以空为地不畏于空。<a id="a-Eq"></a>菩萨如是。<a id="a-Er"></a>发意之顷便入道慧。<a id="a-Es"></a>善权方便不以为乏。<a id="a-Et"></a>心等如空无所住止。<a id="a-Eu"></a>不离生死不乐泥洹。<a id="a-Ev"></a>俱不增减。<a id="a-Ew"></a>譬如五种彩色各异皆因草木。<a id="a-Ex"></a>草木根生悉因从地。<a id="a-Ey"></a>地下有水水下有风。<a id="a-Ez"></a>风因空立。<a id="a-F0"></a>如是计本悉无所有。<a id="a-F1"></a>若如浮云忽有气来。<a id="a-F2"></a>况无所至。<a id="a-F3"></a>菩萨如是。<a id="a-F4"></a>解三界空喻之如风无所住止。<a id="a-F5"></a>计有吾我便有三处。<a id="a-F6"></a>不见有我安计有彼。<a id="a-F7"></a>不明无冥无净不净。<a id="a-F8"></a>便入本无亦无出入。<a id="a-F9"></a>譬如昔者有一小虫。<a id="a-FA"></a>心怀金刚住于海边。<a id="a-FB"></a>阎浮大树高四千里。<a id="a-FC"></a>树则震动不能自安。<a id="a-FD"></a>树神问之。<a id="a-FE"></a>卿何以故震动不安。<a id="a-FF"></a>树报之曰。<a id="a-FG"></a>虫住我上所以不安。<a id="a-FH"></a>神又问曰。<a id="a-FI"></a>金翅大鸟立于仁上何故不动。<a id="a-FJ"></a>小虫处上而独战栗。<a id="a-FK"></a>树报之曰。<a id="a-FL"></a>此虫虽小腹怀金刚。<a id="a-FM"></a>吾不能胜。<a id="a-FN"></a>是故摇动。<a id="a-FO"></a>其小虫者。<a id="a-FP"></a>谓发意菩萨也。<a id="a-FQ"></a>其大树者。<a id="a-FR"></a>谓三界也。<a id="a-FS"></a>树动不安者。<a id="a-FT"></a>谓发意菩萨超至深慧远阿惟颜。<a id="a-FU"></a>三千大千世界为六反震动。<a id="a-FV"></a>其金翅鸟。<a id="a-FW"></a>住上不摇。<a id="a-FX"></a>谓诸弟子四道虽成无所能感也。<a id="a-FY"></a>于是颂曰。</p>
  <p id="aFZ">譬如小鸟住大树　　战栗不安五枝散</p>
  <p id="aFa">菩萨大士亦如是　　超行成就动三千</p>
  <p id="aFb">其心坚固如金刚　　度脱一切生死患</p>
  <p id="aFc">弟子犹如金翅鸟　　处在三界无所感</p>
  <p id="aFd">菩萨解慧入深微妙不从次第。<a id="a-Fe"></a>犹如有人卒立为帝。<a id="a-Ff"></a>凡夫之士晓了本无。<a id="a-Fg"></a>心等如空而无处所。<a id="a-Fh"></a>至阿惟颜。<a id="a-Fi"></a>昔者虚空忽有药树。<a id="a-Fj"></a>枝叶普覆八隅上下。<a id="a-Fk"></a>其气照下。<a id="a-Fl"></a>诸毒草木恶气悉除。<a id="a-Fm"></a>长育天下。<a id="a-Fn"></a>诸有好人大小悉安。<a id="a-Fo"></a>地高为平卑者则高。<a id="a-Fp"></a>天下太平无有溪谷及与山陵。<a id="a-Fq"></a>七宝自然雨堕甘露。<a id="a-Fr"></a>人民大小莫不以欢。<a id="a-Fs"></a>吾本有福以离众患。<a id="a-Ft"></a>出入行步无所畏难。<a id="a-Fu"></a>无有恶兽盗贼之苦。<a id="a-Fv"></a>药树自然蒙者皆安。<a id="a-Fw"></a>风雨时节五谷丰熟。<a id="a-Fx"></a>面色和悦衣食化至无有众恼。<a id="a-Fy"></a>犹如大树忽然生空普照天下。<a id="a-Fz"></a>若有凡夫在生死中。<a id="a-G0"></a>卒解深慧至真本无而无挂碍。<a id="a-G1"></a>气照天下者。<a id="a-G2"></a>谓彼菩萨放大光明以成为佛。<a id="a-G3"></a>除一切人淫怒痴垢也。<a id="a-G4"></a>长育令安。<a id="a-G5"></a>谓使四辈奉行道义也。<a id="a-G6"></a>令高下平者。<a id="a-G7"></a>使五道人皆获平等慧。<a id="a-G8"></a>七宝自然者。<a id="a-G9"></a>谓七觉意也。<a id="a-GA"></a>雨甘露者。<a id="a-GB"></a>谓讲菩萨法也。<a id="a-GC"></a>人民安隐五谷丰滋。<a id="a-GD"></a>谓终始断逮五神通。<a id="a-GE"></a>遂至大义阿惟颜住。<a id="a-GF"></a>于是颂曰。</p>
  <p id="aGG">如人卒立为国王　　菩萨大士亦如是</p>
  <p id="aGH">晓了深慧至无极　　得成佛道度十方</p>
  <p id="aGI">犹如虚空生大树　　根株枝叶四分布</p>
  <p id="aGJ">照于八隅上下方　　地高下平五谷滋</p>
  <p id="aGK">人在生死凡夫身　　忽解深法惠流布</p>
  <p id="aGL">令十方人度三涂　　等心一切雨甘露</p>
 </body>
</html>