<!doctype html>
<html id="z3IBWIH1FX" data-ver="682">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="西土圣贤撰集">
  <meta period="西晋">
 </head>
 <body>
  <h1 id="a1">修行道地经卷第七</h1>
  <h2 id="a2">观品第二十四</h2>
  <p id="a3">眉间白毛相　　其明踰日光</p>
  <p id="a4">犹鹄飞空中　　远近无不见</p>
  <p id="a5">其身如师子　　超越天帝象</p>
  <p id="a6">肩胸而广姝　　愿稽首佛尊</p>
  <p id="a7">臂肘平正而满足　　世尊之脐如水洄</p>
  <p id="a8">髀膝[跳-兆+專]肠若金柱　　当归命佛而稽首</p>
  <p id="a9">其目长好如莲华　　体着毛发犹孔雀</p>
  <p id="aA">心常住止在寂然　　我愿归命超众仙</p>
  <p id="aB">其修行者。<a id="a-C"></a>何谓为观。<a id="a-D"></a>若至闲居独处树下。<a id="a-E"></a>察五阴本见如审谛。<a id="a-F"></a>苦空无常非身之定色痛想行识。<a id="a-G"></a>身则本无。<a id="a-H"></a>五十五事无可贪者亦无处所。<a id="a-I"></a>于是颂曰。</p>
  <p id="aJ">以行忍辱得法观　　察五阴本所从兴</p>
  <p id="aK">睹见过去来现在　　分别喻说五十五</p>
  <p id="aL">何谓五十五事。<a id="a-M"></a>是身如聚沫不可手捉。<a id="a-N"></a>是身如海不厌五欲。<a id="a-O"></a>是身如江归于渊海趣老病死。<a id="a-P"></a>是身如粪明智所捐。<a id="a-Q"></a>是身如沙城疾就磨灭。<a id="a-R"></a>是身如边土多睹怨贼。<a id="a-S"></a>是身如鬼国无有将护。<a id="a-T"></a>是身如骨背肉涂血浇。<a id="a-U"></a>是身如髓筋缠而立。<a id="a-V"></a>是身如穷士淫怒痴处。<a id="a-W"></a>是身如旷野愚者为惑。<a id="a-X"></a>是身如崄道常失善法。<a id="a-Y"></a>是身如[土*尃]冡百八爱所立。<a id="a-Z"></a>是身如裂器常而穿漏。<a id="a-a"></a>是身如画瓶中满不净。<a id="a-b"></a>是身如溷九孔常流。<a id="a-c"></a>是身如水渎悉为瑕秽。<a id="a-d"></a>是身如幻以惑愚人不识正谛。<a id="a-e"></a>是身如蒜烧毒身心。<a id="a-f"></a>是身如朽屋败坏饮食。<a id="a-g"></a>是身如大舍中多虫种。<a id="a-h"></a>是身如孔净秽出入。<a id="a-i"></a>是身如萎华疾至老耄。<a id="a-j"></a>是身如露不得久立。<a id="a-k"></a>是身如疮不净流出。<a id="a-l"></a>是身如盲不见色本。<a id="a-m"></a>是身如宅四百四病之所居止。<a id="a-n"></a>是身如注漏诸瑕秽众垢所趣。<a id="a-o"></a>是身如箧毒蛇所处。<a id="a-p"></a>是身如空拳以欺小儿。<a id="a-q"></a>是身如冢人见恐畏。<a id="a-r"></a>是身如蛇嗔火常燃。<a id="a-s"></a>是身如癫国十八结所由。<a id="a-t"></a>是身如故殿死魅所牵。<a id="a-u"></a>是身如铜钱外现金涂皮革所裹。<a id="a-v"></a>是身如空聚六情所居。<a id="a-w"></a>是身如饿鬼常求饮食。<a id="a-x"></a>是身如野象怀老病死。<a id="a-y"></a>是身如死狗常覆盖之。<a id="a-z"></a>是身如敌心常怀怨。<a id="a-10"></a>是身如芭蕉树而不坚固。<a id="a-11"></a>是身如破船六十二见为之所惑。<a id="a-12"></a>是身如淫荡舍不择善恶。<a id="a-13"></a>是身如朽阁倾坏善想。<a id="a-14"></a>是身如喉痹秽浊在内。<a id="a-15"></a>是身无益中外有患。<a id="a-16"></a>是身如冢而无有主为淫怒痴所害。<a id="a-17"></a>是身无救常遭危败。<a id="a-18"></a>是身无护众病所趣。<a id="a-19"></a>是身无归死命所逼。<a id="a-1A"></a>是身如琴因弦有声。<a id="a-1B"></a>是身如鼓皮木裹覆计之本空。<a id="a-1C"></a>是身如坏无有坚固。<a id="a-1D"></a>是身如灰城风雨所坏归老病死。<a id="a-1E"></a>以是五十五事观身瑕秽。<a id="a-1F"></a>是身欺诈怀无反覆。<a id="a-1G"></a>不信亲厚哀之反舍无有亲疏。<a id="a-1H"></a>譬如梦幻影向野马忽然化现。<a id="a-1I"></a>若如怨家。<a id="a-1J"></a>常恭敬之奉事供给而求可意。<a id="a-1K"></a>沐浴栉梳饮食衣被。<a id="a-1L"></a>安床卧具随所便宜。<a id="a-1M"></a>牵人向穷老病死患。<a id="a-1N"></a>于是颂曰。</p>
  <p id="a1O">常饮食此身　　五欲令自恣</p>
  <p id="a1P">求安如亲友　　谛省是怨仇</p>
  <p id="a1Q">无救无所护　　常怀无反复</p>
  <p id="a1R">牵人至患害　　入生老病死</p>
  <p id="a1S">人死已后。<a id="a-1T"></a>皆当烂壤犬兽所食。<a id="a-1U"></a>或有见烧枯骨散地。<a id="a-1V"></a>因无数法当观斯身。<a id="a-1W"></a>譬如痈疮。<a id="a-1X"></a>若如箭镞在体不拔。<a id="a-1Y"></a>犹若死罪都市之处。<a id="a-1Z"></a>察体众恼生在终没有所贪著名曰为色。<a id="a-1a"></a>观身为软所遭安危名曰痛痒。<a id="a-1b"></a>有所了知名曰为想。<a id="a-1c"></a>心念为行。<a id="a-1d"></a>分别诸趣名曰为识。<a id="a-1e"></a>于是颂曰。</p>
  <p id="a1f">计之眼色主所观　　是身获致因本缘</p>
  <p id="a1g">柔软之等以成行　　以无色心察众德</p>
  <p id="a1h">譬如江河边有潢池。<a id="a-1i"></a>众象入中澡浴饮水。<a id="a-1j"></a>食啖池中青莲芙蓉茎华。<a id="a-1k"></a>则复退还。<a id="a-1l"></a>其时迹现在于泥沙大小广长。<a id="a-1m"></a>有射猎人牧牛羊者担薪负草。<a id="a-1n"></a>道路行者见其足迹言。<a id="a-1o"></a>大群象经过此地。<a id="a-1p"></a>虽不见象但睹其迹。<a id="a-1q"></a>则知群象经历是间。<a id="a-1r"></a>无想之阴痛痒行识所更为软。<a id="a-1s"></a>想行识然。<a id="a-1t"></a>于是颂曰。</p>
  <p id="a1u">如江河边地　　沙中有行足</p>
  <p id="a1v">以见象游迹　　如有群象过</p>
  <p id="a1w">如是计细滑　　至于法识念</p>
  <p id="a1x">多所而照现　　起灭之因缘</p>
  <p id="a1y">如是无色众想之念。<a id="a-1z"></a>皆依倚色然后有色法。<a id="a-20"></a>譬如两束苇相倚立。<a id="a-21"></a>于是颂曰。</p>
  <p id="a22">无色多所倚　　有色依无色</p>
  <p id="a23">如枝着连树　　名色亦如是</p>
  <p id="a24">其无色法依有色分别。<a id="a-25"></a>有色则亦无倚无色之着。<a id="a-26"></a>如先有鼓然后出声。<a id="a-27"></a>声之与鼓各异不同。<a id="a-28"></a>鼓不在声声不在鼓。<a id="a-29"></a>名色如是各异不合。<a id="a-2A"></a>转相依倚乃有所成。<a id="a-2B"></a>其无色阴不得自在非己力兴。<a id="a-2C"></a>譬如二人一人往盲一人生跛欲诣他国。<a id="a-2D"></a>盲者目冥永无所见不知所趣。<a id="a-2E"></a>跛无两足不能游行。<a id="a-2F"></a>盲者谓跛。<a id="a-2G"></a>吾目无见有足能行。<a id="a-2H"></a>而目甚冥不识东西。<a id="a-2I"></a>卿又跛掘不能行来。<a id="a-2J"></a>既有眼明见其进退行步所趣。<a id="a-2K"></a>今我二人转共相依欲诣他国。<a id="a-2L"></a>跛骑盲肩则而发去。<a id="a-2M"></a>非跛威力非盲之德。<a id="a-2N"></a>色法如是。<a id="a-2O"></a>非独能立。<a id="a-2P"></a>无色亦然展转相依。<a id="a-2Q"></a>于是颂曰。</p>
  <p id="a2R">思惟诸法非独成　　其有色法无色然</p>
  <p id="a2S">在于世间转相依　　譬如盲跛相骑行</p>
  <p id="a2T">其名色者转相依倚。<a id="a-2U"></a>譬如鼓音如弓弦箭。<a id="a-2V"></a>而相恃怙不合不别。<a id="a-2W"></a>万物如是。<a id="a-2X"></a>从因缘成无有力势不得自在。<a id="a-2Y"></a>悉从缘起见。<a id="a-2Z"></a>事乃兴。<a id="a-2a"></a>修行若斯。<a id="a-2b"></a>而察法本如有起灭。<a id="a-2c"></a>本无所有忽自然现则复灭没。<a id="a-2d"></a>无生则生无起则起。<a id="a-2e"></a>皆归无常。<a id="a-2f"></a>于是颂曰。</p>
  <p id="a2g">五阴常属空　　依倚行羸弱</p>
  <p id="a2h">因缘而合成　　展转相恃怙</p>
  <p id="a2i">起灭无有常　　兴衰如浮云</p>
  <p id="a2j">身心想念法　　如是悉则坏</p>
  <p id="a2k">其修行者。<a id="a-2l"></a>常以四事观其无常。<a id="a-2m"></a>一曰所生一切万物皆归无常。<a id="a-2n"></a>二曰。<a id="a-2o"></a>其所兴者无有积聚。<a id="a-2p"></a>三曰万物灭尽亦不耗减。<a id="a-2q"></a>四曰人物悉归败坏亦不尽灭。<a id="a-2r"></a>以是之故不生者生不尽者尽。<a id="a-2s"></a>见诸万物当作是察起灭存亡。<a id="a-2t"></a>以斯观者无所不知。<a id="a-2u"></a>悉能睹见靡所不了。<a id="a-2v"></a>于是颂曰。</p>
  <p id="a2w">人物虽有生　　不积聚不灭</p>
  <p id="a2x">亦不舍众形　　虽没而不灭</p>
  <p id="a2y">虽终相连续　　皆从四因缘</p>
  <p id="a2z">观万物如是　　超越度终始</p>
  <p id="a30">假使修行专自思念。<a id="a-31"></a>东西南北所有万物皆归无常扰动不安。<a id="a-32"></a>适起便灭莫不趣空。<a id="a-33"></a>始生已来无常之事老病死患常逐随身。<a id="a-34"></a>作是观者。<a id="a-35"></a>不着三处不乐四生无住五识。<a id="a-36"></a>其心不入九神所居。<a id="a-37"></a>设使更生则除三结。<a id="a-38"></a>一曰贪淫。<a id="a-39"></a>二曰犯戒。<a id="a-3A"></a>三曰狐疑。<a id="a-3B"></a>则成道迹趣于无为。<a id="a-3C"></a>譬如流江会归于海。<a id="a-3D"></a>于是颂曰。</p>
  <p id="a3E">观万物动起　　念之悉当过</p>
  <p id="a3F">爱欲之所缚　　一切皆无常</p>
  <p id="a3G">欲得度世者　　悉舍诸欲着</p>
  <p id="a3H">是名曰道迹　　流下无为然</p>
  <p id="a3I">其修行者所观如是。<a id="a-3J"></a>自察其身则是毒蛇。<a id="a-3K"></a>假引譬言。<a id="a-3L"></a>若城失火。<a id="a-3M"></a>中有富者为众导师。<a id="a-3N"></a>见舍烧坏甚大愁愦。<a id="a-3O"></a>心自念言。<a id="a-3P"></a>作何方计出中要物。<a id="a-3Q"></a>则退思之。<a id="a-3R"></a>吾有一箧中有众宝在某屋藏。<a id="a-3S"></a>好明月珠上妙珍物而皆盛满价数无极。<a id="a-3T"></a>其余无计。<a id="a-3U"></a>心怀恐惧适欲前行。<a id="a-3V"></a>畏火见烧贪于宝物不顾身命。<a id="a-3W"></a>突前入火至宝藏箧。<a id="a-3X"></a>边有蚖箧。<a id="a-3Y"></a>尔时导师既畏盛火烟熏其目。<a id="a-3Z"></a>心中愦愦不自觉知。<a id="a-3a"></a>不谛省察。<a id="a-3b"></a>娱取蚖箧挟之走出。<a id="a-3c"></a>贼随其后追欲夺之。<a id="a-3d"></a>适见贼追则而驰走。<a id="a-3e"></a>贼逐不置遥咄呼言。<a id="a-3f"></a>如是及卿伤害杀汝。<a id="a-3g"></a>设使舍箧便有活望。<a id="a-3h"></a>假令不舍命在不测。<a id="a-3i"></a>导师见贼逼之欲近。<a id="a-3j"></a>念失财宝又不济命。<a id="a-3k"></a>则更思之。<a id="a-3l"></a>我当解箧取中要者以着怀中置余退去。<a id="a-3m"></a>尔乃安隐。<a id="a-3n"></a>则开箧视唯见毒蛇。<a id="a-3o"></a>乃知非宝是蛇蚖耳。<a id="a-3p"></a>修行如是。<a id="a-3q"></a>已逮道谛见一切形皆犹毒蛇。<a id="a-3r"></a>以是之故得至于观。<a id="a-3s"></a>欲求观者当作是察。<a id="a-3t"></a>于是颂曰。</p>
  <p id="a3u">譬如炽火然　　人遽出要器</p>
  <p id="a3v">反挟于蚖箧　　谓是珍宝物</p>
  <p id="a3w">发箧见弊恶　　毒蚖盛满中</p>
  <p id="a3x">其时便即弃　　尔乃知非宝</p>
  <p id="a3y">修行计如是　　谛观计本无</p>
  <p id="a3z">以解于四谛　　睹身如四蚖</p>
  <p id="a40">作是行谛观　　常思念道德</p>
  <p id="a41">以逮得无为　　除苦乃获安</p>
  <p id="a42">自度入脱门　　免他诸瑕秽</p>
  <p id="a43">是故分别说　　观察无常法</p>
  <p data-pb></p>
  <h2 id="a44">学地品第二十五</h2>
  <p id="a45">勇猛于善力　　面光如金华</p>
  <p id="a46">神足超疾风　　自游所至方</p>
  <p id="a47">身德成无极　　调顺能忍辱</p>
  <p id="a48">佛乐戒定安　　众归愿稽首</p>
  <p id="a49">行步庠序无冥尘　　其德无底所愿安</p>
  <p id="a4A">佛无等伦常无著　　愿归命尊莫能喻</p>
  <p id="a4B">佛执巧便法为弓　　以此降伏邪怨敌</p>
  <p id="a4C">除尽尘劳众瑕垢　　愿归命佛一心礼</p>
  <p id="a4D">其修行者已得道迹。<a id="a-4E"></a>见诸五乐皆归无常。<a id="a-4F"></a>不能尽除。<a id="a-4G"></a>所以者何。<a id="a-4H"></a>用见色声香味细滑之念。<a id="a-4I"></a>于是颂曰。</p>
  <p id="a4J">已得成就为道迹　　思智慧解五乐无</p>
  <p id="a4K">睹爱欲界如怯马　　心不着色续未断</p>
  <p id="a4L">譬如梵志子净洁自喜。<a id="a-4M"></a>诣于舍后卒污其指。<a id="a-4N"></a>行语金师。<a id="a-4O"></a>指污不净以火烧之。<a id="a-4P"></a>金师谏曰。<a id="a-4Q"></a>勿发是心。<a id="a-4R"></a>有余方便除此不净。<a id="a-4S"></a>灰土拭之以水洗之。<a id="a-4T"></a>设吾火烧卿不能忍。<a id="a-4U"></a>火之毒痛自触其身更甚于前。<a id="a-4V"></a>梵志子闻即怀嗔恚。<a id="a-4W"></a>便骂金师。<a id="a-4X"></a>莫以己心量度他人。<a id="a-4Y"></a>自不能忍谓人不堪。<a id="a-4Z"></a>吾无所欲。<a id="a-4a"></a>用手有垢不敢行路。<a id="a-4b"></a>畏人触我吾傥近人。<a id="a-4c"></a>而身有学三经之本及知六艺。<a id="a-4d"></a>学于谈语了知所应。<a id="a-4e"></a>能相万物。<a id="a-4f"></a>分别其义次第章句。<a id="a-4g"></a>识于三光天文地理。<a id="a-4h"></a>学六十四相。<a id="a-4i"></a>知人禄命贫富贵贱安处田宅。<a id="a-4j"></a>晓百鸟之语预知灾变。<a id="a-4k"></a>睹彼他国多有怨贼欲危此土。<a id="a-4l"></a>当时日灾风雨失度有变星出。<a id="a-4m"></a>美人青绛。<a id="a-4n"></a>别于男女牛马鸡羊之相。<a id="a-4o"></a>预知五谷旱涝贵贱。<a id="a-4p"></a>识其星宿进止举动。<a id="a-4q"></a>别其水旱衰耗多少。<a id="a-4r"></a>占有大水若所破坏。<a id="a-4s"></a>见日月蚀出入之变。<a id="a-4t"></a>若有怀躯别其男女。<a id="a-4u"></a>晓知军法战斗之事。<a id="a-4v"></a>深知古今。<a id="a-4w"></a>睹了五星荧惑所处十二之时昼夜百刻。<a id="a-4x"></a>能晓医道风寒热病疮痍少小以何疗之。<a id="a-4y"></a>知日月道所从由行。<a id="a-4z"></a>其色所变皆为何应。<a id="a-50"></a>山崩地动星陨之怪。<a id="a-51"></a>诸宿所属而奉天神。<a id="a-52"></a>古人学术皆能别之无不开通。<a id="a-53"></a>占彗星出当计何瑞。<a id="a-54"></a>曷因不净着吾手指。<a id="a-55"></a>勿得停久当随我言除其指秽也。<a id="a-56"></a>金师闻之。<a id="a-57"></a>烧钳正赤以镊彼指。<a id="a-58"></a>年少得热痛不能忍。<a id="a-59"></a>掣指着口。<a id="a-5A"></a>金师大笑。<a id="a-5B"></a>谓年少言。<a id="a-5C"></a>卿自称誉聪明博学。<a id="a-5D"></a>采古知今无不开通清净无瑕。<a id="a-5E"></a>于今云何持不净指含着口中。<a id="a-5F"></a>年少报曰。<a id="a-5G"></a>不遭痛时见指不净。<a id="a-5H"></a>适遇火毒即忘指秽。<a id="a-5I"></a>道迹如是。<a id="a-5J"></a>本长夜习在爱欲瑕。<a id="a-5K"></a>须臾之间离于情欲。<a id="a-5L"></a>适见好色淫意为动。<a id="a-5M"></a>所以者何。<a id="a-5N"></a>诸根小制未得尽定。<a id="a-5O"></a>于是颂曰。</p>
  <p id="a5P">已见色欲本所习　　虽使解义至道迹</p>
  <p id="a5Q">头戴想华续闻香　　如江诣海志欲然</p>
  <p id="a5R">道迹自念。<a id="a-5S"></a>我身不宜习于淫欲。<a id="a-5T"></a>如余凡夫说情欲秽乐于无欲。<a id="a-5U"></a>灭尽然炽习污露观昼夜不舍。<a id="a-5V"></a>习如是者淫怒痴鲜得往来道。<a id="a-5W"></a>一返还世断勤苦原。<a id="a-5X"></a>已得往还于诸爱欲无起清净淫怒痴薄。<a id="a-5Y"></a>心尚未断因有恼患。<a id="a-5Z"></a>譬如男子有妇端正面貌无瑕。<a id="a-5a"></a>以诸璎珞庄严其身。<a id="a-5b"></a>夫甚爱敬。<a id="a-5c"></a>虽有是色淫鬼非人也。<a id="a-5d"></a>唯人血肉以为饮食。<a id="a-5e"></a>有人语夫。<a id="a-5f"></a>卿妇罗刹肉血为食。<a id="a-5g"></a>夫不信人数数语之。<a id="a-5h"></a>夫心遂疑意欲试之。<a id="a-5i"></a>夜佯卧出鼾声如眠。<a id="a-5j"></a>妇谓定寐。<a id="a-5k"></a>窃起出城诣于冢间。<a id="a-5l"></a>夫寻逐后。<a id="a-5m"></a>见妇脱衣及诸宝饰却着一面。<a id="a-5n"></a>面色变恶口出长牙。<a id="a-5o"></a>头上焰烧眼赤如火。<a id="a-5p"></a>甚为可畏。<a id="a-5q"></a>前近死人。<a id="a-5r"></a>手掴其肉口啮食之。<a id="a-5s"></a>夫见如是。<a id="a-5t"></a>尔乃知之非人是鬼。<a id="a-5u"></a>便还其家卧于床上。<a id="a-5v"></a>妇便寻还来趣夫床。<a id="a-5w"></a>复卧如故。<a id="a-5x"></a>其夫见妇庄严璎珞面色端正尔乃亲近。<a id="a-5y"></a>假使念之在于冢间啖死人肉心即秽厌。<a id="a-5z"></a>又怀恐怖得往还道。<a id="a-60"></a>若见外形端正殊好淫意为动。<a id="a-61"></a>设说恶露瑕秽不净淫意为灭。<a id="a-62"></a>于是颂曰。</p>
  <p id="a63">变化人身如脱铠　　作淫鬼形诣冢间</p>
  <p id="a64">便啖死尸如食饭　　夫尔乃知是罗刹</p>
  <p id="a65">得往还道者心自念言。<a id="a-66"></a>吾于欲界三结已薄其余鲜耳。<a id="a-67"></a>逮望圣谛见爱欲之瑕。<a id="a-68"></a>多苦少安不宜习欲。<a id="a-69"></a>如凡众庶志在情欲。<a id="a-6A"></a>若如苍蝇着于死尸。<a id="a-6B"></a>吾何方便除淫怒痴令灭无余。<a id="a-6C"></a>得尽漏禅然后安隐如净居天。<a id="a-6D"></a>于是颂曰。</p>
  <p id="a6E">已得于往还　　修行一反生</p>
  <p id="a6F">则见欲不可　　习之未永断</p>
  <p id="a6G">淫欲火虽炽　　不能危其心</p>
  <p id="a6H">以作恶露观　　增欲如罗刹</p>
  <p id="a6I">譬如有人在于盛暑。<a id="a-6J"></a>不能堪热求扇自扇慕水洗浴。<a id="a-6K"></a>往来如是。<a id="a-6L"></a>见淫怒痴以为甚热。<a id="a-6M"></a>念求不还道。<a id="a-6N"></a>于是颂曰。</p>
  <p id="a6O">成二吉祥道　　行未永除欲</p>
  <p id="a6P">以得无漏禅　　行即梵天同</p>
  <p id="a6Q">其身诸有热　　水冷以除之</p>
  <p id="a6R">往求不还道　　获此则清凉</p>
  <p id="a6S">尔时修行作恶露观。<a id="a-6T"></a>永脱色欲及诸怒痴。<a id="a-6U"></a>谛见五阴所从起灭。<a id="a-6V"></a>灭尽为定知见如是。<a id="a-6W"></a>便断五结而无阴盖。<a id="a-6X"></a>得不还道。<a id="a-6Y"></a>不退还世以脱爱欲。<a id="a-6Z"></a>无有诸碍淫鬼之患。<a id="a-6a"></a>于是颂曰。</p>
  <p id="a6b">以脱爱欲疾病困　　常恶露观除诸患</p>
  <p id="a6c">永离恐畏远苦安　　成不还道等第三</p>
  <p id="a6d">即获清凉无有众热。<a id="a-6e"></a>若睹色欲常见不净则知瑕秽。<a id="a-6f"></a>譬如远方有估客来若当疲极。<a id="a-6g"></a>二十九日冥无月光夜半来到。<a id="a-6h"></a>城门复闭绕至南墙。<a id="a-6i"></a>下有汪水天雨之潦也。<a id="a-6j"></a>解装住边。<a id="a-6k"></a>死尸人形鸡狗象畜蛇虫之属。<a id="a-6l"></a>悉在水中或沈或浮。<a id="a-6m"></a>百千万虫跳[跳-兆+梁]身中。<a id="a-6n"></a>发毛浮出。<a id="a-6o"></a>城内扫除及漏秽水悉归此汪。<a id="a-6p"></a>于是颂曰。</p>
  <p id="a6q">譬如城傍有大水　　不可目察况饮者</p>
  <p id="a6r">远方人来值门闭　　众共止住此池边</p>
  <p id="a6s">时众人中或有远客。<a id="a-6t"></a>初未曾至于此国土。<a id="a-6u"></a>不识是非。<a id="a-6v"></a>疲极既渴脱衣入洗。<a id="a-6w"></a>恣意饮水饱满卧出。<a id="a-6x"></a>于是颂曰。</p>
  <p id="a6y">其人初来诣此国　　入于水浴除诸热</p>
  <p id="a6z">祭祠水神饮解渴　　甚大疲极因卧寐</p>
  <p id="a70">明日早起天向欲晓。<a id="a-71"></a>疲解觉已见于水中恶露不净。<a id="a-72"></a>或有舍走闭目不视。<a id="a-73"></a>或自覆鼻又欲强吐。<a id="a-74"></a>尔乃知水垢秽不净。<a id="a-75"></a>于是颂曰。</p>
  <p id="a76">已得第三道　　见欲乐不安</p>
  <p id="a77">入禅定无患　　睹欲如瑕水</p>
  <p id="a78">尔时修行乐于禅定省于爱欲。<a id="a-79"></a>如彼估客恶不净水。<a id="a-7A"></a>譬如婴儿自取屎弄。<a id="a-7B"></a>年小长大舍前所戏。<a id="a-7C"></a>更乐余事。<a id="a-7D"></a>年适向老悉舍诸乐。<a id="a-7E"></a>以法自乐。<a id="a-7F"></a>修行已得不还之道亦复如是。<a id="a-7G"></a>见诸生死五道所乐。<a id="a-7H"></a>犹小儿戏也。<a id="a-7I"></a>转更精进欲脱终始。<a id="a-7J"></a>不乐求生。<a id="a-7K"></a>于是颂曰。</p>
  <p id="a7L">譬如有小儿　　在地弄不净</p>
  <p id="a7M">年遂向长大　　舍戏转乐余</p>
  <p id="a7N">修行亦如是　　求获度三界</p>
  <p id="a7O">尔时遂精进　　具足成四道</p>
  <p id="a7P">譬如远国有众估人。<a id="a-7Q"></a>从东方来止城外园。<a id="a-7R"></a>时彼城中有一谄人多端无信。<a id="a-7S"></a>诈作饮食华香异服。<a id="a-7T"></a>往诣导师前问起居。<a id="a-7U"></a>多贺远至道路无他。<a id="a-7V"></a>饥渴日久始乃奉面。<a id="a-7W"></a>今与小食垂哀见受。<a id="a-7X"></a>导师即纳。<a id="a-7Y"></a>又有更启。<a id="a-7Z"></a>宁可入城。<a id="a-7a"></a>吾有大舍中有好殿具足细滑。<a id="a-7b"></a>舍有井泉溷厕别异。<a id="a-7c"></a>诸树行列器物备有。<a id="a-7d"></a>愿屈威光抂德入城。<a id="a-7e"></a>说此欺竟即舍之去。<a id="a-7f"></a>于是颂曰。</p>
  <p id="a7g">有人怀谄欺　　见远众估客</p>
  <p id="a7h">奉迎供导师　　饮食后说曰</p>
  <p id="a7i">吾身有一殿　　高大乐巍巍</p>
  <p id="a7j">其人无诚信　　诈语便舍去</p>
  <p id="a7k">尔时城中有大长者。<a id="a-7l"></a>悉闻彼人诈欺导师。<a id="a-7m"></a>即自出迎谓导师言。<a id="a-7n"></a>莫信彼人居止其堂。<a id="a-7o"></a>秽浊涝水在其堂后。<a id="a-7p"></a>屎尿恶露普流趣前。<a id="a-7q"></a>以是之故不可止顿。<a id="a-7r"></a>导师闻之答长者曰。<a id="a-7s"></a>堂虽有臭可设方便。<a id="a-7t"></a>烧香散华以除其秽。<a id="a-7u"></a>于是颂曰。</p>
  <p id="a7v">长者怀亲念　　故往诣导师</p>
  <p id="a7w">语之斯堂边　　有臭秽不净</p>
  <p id="a7x">导师闻此言　　则反答之曰</p>
  <p id="a7y">虽臭施方便　　烧香散众花</p>
  <p id="a7z">尔时长者谓导师曰。<a id="a-80"></a>当复有难。<a id="a-81"></a>诸弊恶虫皆在其中。<a id="a-82"></a>以肉血脉而为饮食。<a id="a-83"></a>假使饥者穿卿囊里啮坏装物。<a id="a-84"></a>导师答曰。<a id="a-85"></a>吾当给之。<a id="a-86"></a>随其所食令不穿物。<a id="a-87"></a>于是颂曰。</p>
  <p id="a88">多有弊虫处在堂　　须肉血脉而为食</p>
  <p id="a89">我能供给随所乏　　导师以此答长者</p>
  <p id="a8A">长者报导师。<a id="a-8B"></a>其堂四角有四毒蚖。<a id="a-8C"></a>凶害喜诤不可近附。<a id="a-8D"></a>以何方便而安此蚖。<a id="a-8E"></a>导师答曰。<a id="a-8F"></a>吾能晓之。<a id="a-8G"></a>施药神咒令无所犯。<a id="a-8H"></a>于是颂曰。</p>
  <p id="a8I">有四毒蚖在其堂　　弊恶怀害欲相危</p>
  <p id="a8J">以若干药及神咒　　能除毒蚖所怀结</p>
  <p id="a8K">于是长者复谓导师。<a id="a-8L"></a>又有大难。<a id="a-8M"></a>墙之故基如是当崩。<a id="a-8N"></a>壁垣倾危不可依怙。<a id="a-8O"></a>导师答曰。<a id="a-8P"></a>设有此难吾不能处。<a id="a-8Q"></a>亦无方便令不崩危。<a id="a-8R"></a>所以者何。<a id="a-8S"></a>傥其危败者失命之难。<a id="a-8T"></a>于是颂曰。</p>
  <p id="a8U">设堂久故欲崩坏　　假使倾覆不可护</p>
  <p id="a8V">导师则报长者曰　　有是恐惧吾不处</p>
  <p id="a8W">彼时导师具闻说堂诸难之瑕。<a id="a-8X"></a>又自目睹。<a id="a-8Y"></a>心即远离不肯居之也。<a id="a-8Z"></a>不还如是。<a id="a-8a"></a>闻世尊教审知圣谛。<a id="a-8b"></a>不乐生死终始之患。<a id="a-8c"></a>于是颂曰。</p>
  <p id="a8d">已得不还离众苦　　修行则求无量安</p>
  <p id="a8e">不慕生死如毛发　　譬如导师不处堂</p>
  <p id="a8f">解喻。<a id="a-8g"></a>堂者。<a id="a-8h"></a>谓人身也。<a id="a-8i"></a>秽浊水者。<a id="a-8j"></a>谓九疮孔常出不净。<a id="a-8k"></a>虫满水者。<a id="a-8l"></a>谓身中八十种虫常食躯中肉血骨髓者也。<a id="a-8m"></a>平地治墙者。<a id="a-8n"></a>谓供养身给以饮食。<a id="a-8o"></a>其四蚖者。<a id="a-8p"></a>谓身四大地水火风。<a id="a-8q"></a>堂朽故危昼夜欲崩者。<a id="a-8r"></a>谓老病死。<a id="a-8s"></a>其修行者昼夜方便欲免众难。<a id="a-8t"></a>其导师者。<a id="a-8u"></a>谓不还道。<a id="a-8v"></a>修行专精听世尊教。<a id="a-8w"></a>睹于三界皆见炽然。<a id="a-8x"></a>目所察形悉归无常不离朽败。<a id="a-8y"></a>譬如导师见大堂危。<a id="a-8z"></a>于是颂曰。</p>
  <p id="a90">蚖蛇而怀毒　　弊恶叵触近</p>
  <p id="a91">各处在四角　　谓人身四大</p>
  <p id="a92">朽败欲倾危　　谓身有增减</p>
  <p id="a93">常遭众苦恼　　老病死穷道</p>
  <p id="a94">城中谀谄人　　以喻漏禅智</p>
  <p id="a95">其人入贪欲　　恩爱之挂碍</p>
  <p id="a96">持禁戒长者　　谓师无著哀</p>
  <p id="a97">常救济修行　　使度众苦难</p>
  <p id="a98">譬如大估客　　中有导师者</p>
  <p id="a99">佛子服甘露　　以得无著道</p>
  <p id="a9A">师为行者讲　　苦空非常身</p>
  <p id="a9B">谛睹于三界　　扰动而不安</p>
  <p id="a9C">当求一心至无学地谛见无著。<a id="a-9D"></a>于是颂曰。</p>
  <p id="a9E">佛愍众生演　　能济一切苦</p>
  <p id="a9F">吾察佛诸经　　叹说无学地</p>
  <p data-pb></p>
  <h2 id="a9G">无学地品第二十六</h2>
  <p id="a9H">其王放醉象　　凶害牙甚利</p>
  <p id="a9I">诸龙怀毒气　　皆化令调伏</p>
  <p id="a9J">救护众恐难　　逮得常自在</p>
  <p id="a9K">十力佛无终　　吾礼及弟子</p>
  <p id="a9L">诸天龙神奉大圣　　吉祥人民皆归命</p>
  <p id="a9M">悉以恭敬得度脱　　众圣所宗愿稽首</p>
  <p id="a9N">其修行者已在学地不乐终始。<a id="a-9O"></a>已无所乐不贪三界。<a id="a-9P"></a>超色无色断一切结。<a id="a-9Q"></a>志念根力及诸觉意。<a id="a-9R"></a>见灭为寂是谓永定。<a id="a-9S"></a>睹观如是。<a id="a-9T"></a>离色无色远戏自大。<a id="a-9U"></a>于是颂曰。</p>
  <p id="a9V">心已住学地　　晓了诸学意</p>
  <p id="a9W">制于生死畏　　灭恐无所乐</p>
  <p id="a9X">众患尽无余　　所见如审谛</p>
  <p id="a9Y">除戏及自大　　消痴亦如是</p>
  <p id="a9Z">修行自念。<a id="a-9a"></a>当知今时已成罗汉得无所著。<a id="a-9b"></a>诸漏永尽修洁梵行。<a id="a-9c"></a>所作已办弃捐重担。<a id="a-9d"></a>逮得己利生死则断。<a id="a-9e"></a>获平等慧超出沟堑。<a id="a-9f"></a>锄去秽草无有穿漏。<a id="a-9g"></a>成圣贤幢已度彼此。<a id="a-9h"></a>于是颂曰。</p>
  <p id="a9i">修行住学地　　不动成圣道</p>
  <p id="a9j">已逮得己利　　度苦常获安</p>
  <p id="a9k">盛热山源竭　　永尽无流水</p>
  <p id="a9l">奉敬离调戏　　是谓无所著</p>
  <p id="a9m">已断五品为人中上。<a id="a-9n"></a>于是颂曰。</p>
  <p id="a9o">已断于五品　　具足成六通</p>
  <p id="a9p">蠲除诸尘劳　　如水浣衣垢</p>
  <p id="a9q">而离生死患　　依度得安隐</p>
  <p id="a9r">是谓为政士　　最上无尘埃</p>
  <p id="a9s">斯谓阿罗汉得无所著。<a id="a-9t"></a>应服天衣处于神宫。<a id="a-9u"></a>游居紫殿饮食自然。<a id="a-9v"></a>百种音乐常以乐之。<a id="a-9w"></a>欢喜踊跃便从坐起。<a id="a-9x"></a>口宣扬言。<a id="a-9y"></a>今者吾身为十力子。<a id="a-9z"></a>逮得是者天上世间一切众祐。<a id="a-A0"></a>其奉敬者增益天种损阿须伦。<a id="a-A1"></a>于是颂曰。</p>
  <p id="aA2">巍巍四德成六通　　忍辱之慧求最上</p>
  <p id="aA3">顺于佛教致究竟　　是故讲说无学地</p>
  <p data-pb></p>
  <h2 id="aA4">无学品第二十七</h2>
  <p id="aA5">方便胜众苦　　永脱诸恩爱</p>
  <p id="aA6">已离生死恼　　灭尽于尘劳</p>
  <p id="aA7">如日出除云　　尊离诸爱冥</p>
  <p id="aA8">归命佛圣道　　无痛长安隐</p>
  <p id="aA9">已度诸入界　　如人出牢狱</p>
  <p id="aAA">譬如紫磨金　　在火而无损</p>
  <p id="aAB">至定泥洹寂　　未曾爱于身</p>
  <p id="aAC">佛以逮甘露　　吾愿稽首礼</p>
  <p id="aAD">其修行者住于有余泥洹之界。<a id="a-AE"></a>毕故不造不复受身。<a id="a-AF"></a>而心专一未曾放逸。<a id="a-AG"></a>在诸色声香味细滑。<a id="a-AH"></a>离一切着无复取舍。<a id="a-AI"></a>穷尽苦根。<a id="a-AJ"></a>于是颂曰。</p>
  <p id="aAK">已得度无为　　永都无所欲</p>
  <p id="aAL">立于有余地　　毕故不造新</p>
  <p id="aAM">不在色声香　　诸味细滑断</p>
  <p id="aAN">譬之若莲花　　不着于尘水</p>
  <p id="aAO">诸根为已定　　不随诸入惑</p>
  <p id="aAP">如金不杂铁　　永与生死别</p>
  <p id="aAQ">无有因缘着　　尔乃长安隐</p>
  <p id="aAR">是谓闲居行　　灭尽勤苦根</p>
  <p id="aAS">譬如烧铁令其正赤。<a id="a-AT"></a>以锤锻之。<a id="a-AU"></a>其上垢除稍稍还冷。<a id="a-AV"></a>不知其火热之所凑也。<a id="a-AW"></a>修行如是。<a id="a-AX"></a>设至无余泥洹之界。<a id="a-AY"></a>而灭度者渐渐免苦。<a id="a-AZ"></a>是故此经名曰修行。<a id="a-Aa"></a>于是颂曰。</p>
  <p id="aAb">若如以锤锻烧铁　　火焰忽出便复灭</p>
  <p id="aAc">其修行法亦如是　　以得灭度不知处</p>
  <p id="aAd">譬如天雨而有泡　　其泡适坏不知处</p>
  <p id="aAe">设有行者得灭度　　永不可知其所凑</p>
  <p id="aAf">诸天神仙龙人民　　不见度者何所至</p>
  <p id="aAg">其修行者非常空　　聪明智慧得灭度</p>
  <p id="aAh">假令行者以获斯　　计于甘露莫踰是</p>
  <p id="aAi">尔乃觉了长安隐　　已得灭度令无余</p>
  <p id="aAj">其佛世尊说是喻　　如锤锻铁火炎出</p>
  <p id="aAk">以渐向于灭度者　　永不可知神所趣</p>
  <p id="aAl">已得灭度道　　平等解如是</p>
  <p id="aAm">佛智慧明者　　其神安不动</p>
  <p id="aAn">已济诸瑕秽　　生死自大离</p>
  <p id="aAo">获致彼无欲　　清净淡如渊</p>
  <p id="aAp">其有奉行是道地教。<a id="a-Aq"></a>渐得解脱至于无为。<a id="a-Ar"></a>于是颂曰。</p>
  <p id="aAs">其求无为欲灭度　　永离浊乱逮甘露</p>
  <p id="aAt">当讲说斯修行经　　从佛之教冥获炬</p>
  <p id="aAu">其有说此经　　假使有听者</p>
  <p id="aAv">佛当示其路　　常安无穷极</p>
  <p id="aAw">学如是者便得究竟。<a id="a-Ax"></a>修行道地心如虚空。<a id="a-Ay"></a>五通自然不惧终始。<a id="a-Az"></a>永若灯灭。</p>
 </body>
</html>