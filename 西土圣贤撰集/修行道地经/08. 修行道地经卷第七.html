<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>修行道地经卷第七</title>
</head>
<body>
  <h1 class="head">修行道地经卷第七</h1>
  <h2>观品第二十四</h2>
  <p class="l-js-5c">眉间白毛相　　其明踰日光</p>
  <p class="l-js-5c">犹鹄飞空中　　远近无不见</p>
  <p class="l-js-5c">其身如师子　　超越天帝象</p>
  <p class="l-js-5c">肩胸而广姝　　愿稽首佛尊</p>
  <p class="l-js-7c">臂肘平正而满足　　世尊之脐如水洄</p>
  <p>髀膝[跳-兆+专]肠若金柱　　当归命佛而稽首</p>
  <p class="l-js-7c">其目长好如莲华　　体著毛发犹孔雀</p>
  <p class="l-js-7c">心常住止在寂然　　我愿归命超众仙</p>
  <p>其修行者。何谓为观。若至闲居独处树下。察五阴本见如审谛。苦空无常非身之定色痛想行识。身则本无。五十五事无可贪者亦无处所。于是颂曰。</p>
  <p class="l-js-7c">以行忍辱得法观　　察五阴本所从兴</p>
  <p class="l-js-7c">睹见过去来现在　　分别喻说五十五</p>
  <p>何谓五十五事。是身如聚沫不可手捉。是身如海不厌五欲。是身如江归于渊海趣老病死。是身如粪明智所捐。是身如沙城疾就磨灭。是身如边土多睹怨贼。是身如鬼国无有将护。是身如骨背肉涂血浇。是身如髓筋缠而立。是身如穷士淫怒痴处。是身如旷野愚者为惑。是身如崄道常失善法。是身如[土*尃]冡百八爱所立。是身如裂器常而穿漏。是身如画瓶中满不净。是身如溷九孔常流。是身如水渎悉为瑕秽。是身如幻以惑愚人不识正谛。是身如蒜烧毒身心。是身如朽屋败坏饮食。是身如大舍中多虫种。是身如孔净秽出入。是身如萎华疾至老耄。是身如露不得久立。是身如疮不净流出。是身如盲不见色本。是身如宅四百四病之所居止。是身如注漏诸瑕秽众垢所趣。是身如箧毒蛇所处。是身如空拳以欺小儿。是身如冢人见恐畏。是身如蛇嗔火常燃。是身如癫国十八结所由。是身如故殿死魅所牵。是身如铜钱外现金涂皮革所裹。是身如空聚六情所居。是身如饿鬼常求饮食。是身如野象怀老病死。是身如死狗常覆盖之。是身如敌心常怀怨。是身如芭蕉树而不坚固。是身如破船六十二见为之所惑。是身如淫荡舍不择善恶。是身如朽阁倾坏善想。是身如喉痹秽浊在内。是身无益中外有患。是身如冢而无有主为淫怒痴所害。是身无救常遭危败。是身无护众病所趣。是身无归死命所逼。是身如琴因弦有声。是身如鼓皮木裹覆计之本空。是身如坏无有坚固。是身如灰城风雨所坏归老病死。以是五十五事观身瑕秽。是身欺诈怀无反覆。不信亲厚哀之反舍无有亲疏。譬如梦幻影向野马忽然化现。若如怨家。常恭敬之奉事供给而求可意。沐浴栉梳饮食衣被。安床卧具随所便宜。牵人向穷老病死患。于是颂曰。</p>
  <p class="l-js-5c">常饮食此身　　五欲令自恣</p>
  <p class="l-js-5c">求安如亲友　　谛省是怨仇</p>
  <p class="l-js-5c">无救无所护　　常怀无反复</p>
  <p class="l-js-5c">牵人至患害　　入生老病死</p>
  <p>人死已后。皆当烂壤犬兽所食。或有见烧枯骨散地。因无数法当观斯身。譬如痈疮。若如箭镞在体不拔。犹若死罪都市之处。察体众恼生在终没有所贪著名曰为色。观身为软所遭安危名曰痛痒。有所了知名曰为想。心念为行。分别诸趣名曰为识。于是颂曰。</p>
  <p class="l-js-7c">计之眼色主所观　　是身获致因本缘</p>
  <p class="l-js-7c">柔软之等以成行　　以无色心察众德</p>
  <p>譬如江河边有潢池。众象入中澡浴饮水。食啖池中青莲芙蓉茎华。则复退还。其时迹现在于泥沙大小广长。有射猎人牧牛羊者担薪负草。道路行者见其足迹言。大群象经过此地。虽不见象但睹其迹。则知群象经历是间。无想之阴痛痒行识所更为软。想行识然。于是颂曰。</p>
  <p class="l-js-5c">如江河边地　　沙中有行足</p>
  <p class="l-js-5c">以见象游迹　　如有群象过</p>
  <p class="l-js-5c">如是计细滑　　至于法识念</p>
  <p class="l-js-5c">多所而照现　　起灭之因缘</p>
  <p>如是无色众想之念。皆依倚色然后有色法。譬如两束苇相倚立。于是颂曰。</p>
  <p class="l-js-5c">无色多所倚　　有色依无色</p>
  <p class="l-js-5c">如枝著连树　　名色亦如是</p>
  <p>其无色法依有色分别。有色则亦无倚无色之著。如先有鼓然后出声。声之与鼓各异不同。鼓不在声声不在鼓。名色如是各异不合。转相依倚乃有所成。其无色阴不得自在非己力兴。譬如二人一人往盲一人生跛欲诣他国。盲者目冥永无所见不知所趣。跛无两足不能游行。盲者谓跛。吾目无见有足能行。而目甚冥不识东西。卿又跛掘不能行来。既有眼明见其进退行步所趣。今我二人转共相依欲诣他国。跛骑盲肩则而发去。非跛威力非盲之德。色法如是。非独能立。无色亦然展转相依。于是颂曰。</p>
  <p class="l-js-7c">思惟诸法非独成　　其有色法无色然</p>
  <p class="l-js-7c">在于世间转相依　　譬如盲跛相骑行</p>
  <p>其名色者转相依倚。譬如鼓音如弓弦箭。而相恃怙不合不别。万物如是。从因缘成无有力势不得自在。悉从缘起见。事乃兴。修行若斯。而察法本如有起灭。本无所有忽自然现则复灭没。无生则生无起则起。皆归无常。于是颂曰。</p>
  <p class="l-js-5c">五阴常属空　　依倚行羸弱</p>
  <p class="l-js-5c">因缘而合成　　展转相恃怙</p>
  <p class="l-js-5c">起灭无有常　　兴衰如浮云</p>
  <p class="l-js-5c">身心想念法　　如是悉则坏</p>
  <p>其修行者。常以四事观其无常。一曰所生一切万物皆归无常。二曰。其所兴者无有积聚。三曰万物灭尽亦不耗减。四曰人物悉归败坏亦不尽灭。以是之故不生者生不尽者尽。见诸万物当作是察起灭存亡。以斯观者无所不知。悉能睹见靡所不了。于是颂曰。</p>
  <p class="l-js-5c">人物虽有生　　不积聚不灭</p>
  <p class="l-js-5c">亦不舍众形　　虽没而不灭</p>
  <p class="l-js-5c">虽终相连续　　皆从四因缘</p>
  <p class="l-js-5c">观万物如是　　超越度终始</p>
  <p>假使修行专自思念。东西南北所有万物皆归无常扰动不安。适起便灭莫不趣空。始生已来无常之事老病死患常逐随身。作是观者。不著三处不乐四生无住五识。其心不入九神所居。设使更生则除三结。一曰贪淫。二曰犯戒。三曰狐疑。则成道迹趣于无为。譬如流江会归于海。于是颂曰。</p>
  <p class="l-js-5c">观万物动起　　念之悉当过</p>
  <p class="l-js-5c">爱欲之所缚　　一切皆无常</p>
  <p class="l-js-5c">欲得度世者　　悉舍诸欲著</p>
  <p class="l-js-5c">是名曰道迹　　流下无为然</p>
  <p>其修行者所观如是。自察其身则是毒蛇。假引譬言。若城失火。中有富者为众导师。见舍烧坏甚大愁愦。心自念言。作何方计出中要物。则退思之。吾有一箧中有众宝在某屋藏。好明月珠上妙珍物而皆盛满价数无极。其余无计。心怀恐惧适欲前行。畏火见烧贪于宝物不顾身命。突前入火至宝藏箧。边有蚖箧。尔时导师既畏盛火烟熏其目。心中愦愦不自觉知。不谛省察。娱取蚖箧挟之走出。贼随其后追欲夺之。适见贼追则而驰走。贼逐不置遥咄呼言。如是及卿伤害杀汝。设使舍箧便有活望。假令不舍命在不测。导师见贼逼之欲近。念失财宝又不济命。则更思之。我当解箧取中要者以著怀中置余退去。尔乃安隐。则开箧视唯见毒蛇。乃知非宝是蛇蚖耳。修行如是。已逮道谛见一切形皆犹毒蛇。以是之故得至于观。欲求观者当作是察。于是颂曰。</p>
  <p class="l-js-5c">譬如炽火然　　人遽出要器</p>
  <p class="l-js-5c">反挟于蚖箧　　谓是珍宝物</p>
  <p class="l-js-5c">发箧见弊恶　　毒蚖盛满中</p>
  <p class="l-js-5c">其时便即弃　　尔乃知非宝</p>
  <p class="l-js-5c">修行计如是　　谛观计本无</p>
  <p class="l-js-5c">以解于四谛　　睹身如四蚖</p>
  <p class="l-js-5c">作是行谛观　　常思念道德</p>
  <p class="l-js-5c">以逮得无为　　除苦乃获安</p>
  <p class="l-js-5c">自度入脱门　　免他诸瑕秽</p>
  <p class="l-js-5c">是故分别说　　观察无常法</p>
  <h2>学地品第二十五</h2>
  <p class="l-js-5c">勇猛于善力　　面光如金华</p>
  <p class="l-js-5c">神足超疾风　　自游所至方</p>
  <p class="l-js-5c">身德成无极　　调顺能忍辱</p>
  <p class="l-js-5c">佛乐戒定安　　众归愿稽首</p>
  <p class="l-js-7c">行步庠序无冥尘　　其德无底所愿安</p>
  <p class="l-js-7c">佛无等伦常无著　　愿归命尊莫能喻</p>
  <p class="l-js-7c">佛执巧便法为弓　　以此降伏邪怨敌</p>
  <p class="l-js-7c">除尽尘劳众瑕垢　　愿归命佛一心礼</p>
  <p>其修行者已得道迹。见诸五乐皆归无常。不能尽除。所以者何。用见色声香味细滑之念。于是颂曰。</p>
  <p class="l-js-7c">已得成就为道迹　　思智慧解五乐无</p>
  <p class="l-js-7c">睹爱欲界如怯马　　心不著色续未断</p>
  <p>譬如梵志子净洁自喜。诣于舍后卒污其指。行语金师。指污不净以火烧之。金师谏曰。勿发是心。有余方便除此不净。灰土拭之以水洗之。设吾火烧卿不能忍。火之毒痛自触其身更甚于前。梵志子闻即怀嗔恚。便骂金师。莫以己心量度他人。自不能忍谓人不堪。吾无所欲。用手有垢不敢行路。畏人触我吾傥近人。而身有学三经之本及知六艺。学于谈语了知所应。能相万物。分别其义次第章句。识于三光天文地理。学六十四相。知人禄命贫富贵贱安处田宅。晓百鸟之语预知灾变。睹彼他国多有怨贼欲危此土。当时日灾风雨失度有变星出。美人青绛。别于男女牛马鸡羊之相。预知五谷旱涝贵贱。识其星宿进止举动。别其水旱衰耗多少。占有大水若所破坏。见日月蚀出入之变。若有怀躯别其男女。晓知军法战斗之事。深知古今。睹了五星荧惑所处十二之时昼夜百刻。能晓医道风寒热病疮痍少小以何疗之。知日月道所从由行。其色所变皆为何应。山崩地动星陨之怪。诸宿所属而奉天神。古人学术皆能别之无不开通。占彗星出当计何瑞。曷因不净著吾手指。勿得停久当随我言除其指秽也。金师闻之。烧钳正赤以镊彼指。年少得热痛不能忍。掣指著口。金师大笑。谓年少言。卿自称誉聪明博学。采古知今无不开通清净无瑕。于今云何持不净指含著口中。年少报曰。不遭痛时见指不净。适遇火毒即忘指秽。道迹如是。本长夜习在爱欲瑕。须臾之间离于情欲。适见好色淫意为动。所以者何。诸根小制未得尽定。于是颂曰。</p>
  <p class="l-js-7c">已见色欲本所习　　虽使解义至道迹</p>
  <p class="l-js-7c">头戴想华续闻香　　如江诣海志欲然</p>
  <p>道迹自念。我身不宜习于淫欲。如余凡夫说情欲秽乐于无欲。灭尽然炽习污露观昼夜不舍。习如是者淫怒痴鲜得往来道。一返还世断勤苦原。已得往还于诸爱欲无起清净淫怒痴薄。心尚未断因有恼患。譬如男子有妇端正面貌无瑕。以诸璎珞庄严其身。夫甚爱敬。虽有是色淫鬼非人也。唯人血肉以为饮食。有人语夫。卿妇罗刹肉血为食。夫不信人数数语之。夫心遂疑意欲试之。夜佯卧出鼾声如眠。妇谓定寐。窃起出城诣于冢间。夫寻逐后。见妇脱衣及诸宝饰却著一面。面色变恶口出长牙。头上焰烧眼赤如火。甚为可畏。前近死人。手掴其肉口啮食之。夫见如是。尔乃知之非人是鬼。便还其家卧于床上。妇便寻还来趣夫床。复卧如故。其夫见妇庄严璎珞面色端正尔乃亲近。假使念之在于冢间啖死人肉心即秽厌。又怀恐怖得往还道。若见外形端正殊好淫意为动。设说恶露瑕秽不净淫意为灭。于是颂曰。</p>
  <p class="l-js-7c">变化人身如脱铠　　作淫鬼形诣冢间</p>
  <p class="l-js-7c">便啖死尸如食饭　　夫尔乃知是罗刹</p>
  <p>得往还道者心自念言。吾于欲界三结已薄其余鲜耳。逮望圣谛见爱欲之瑕。多苦少安不宜习欲。如凡众庶志在情欲。若如苍蝇著于死尸。吾何方便除淫怒痴令灭无余。得尽漏禅然后安隐如净居天。于是颂曰。</p>
  <p class="l-js-5c">已得于往还　　修行一反生</p>
  <p class="l-js-5c">则见欲不可　　习之未永断</p>
  <p class="l-js-5c">淫欲火虽炽　　不能危其心</p>
  <p class="l-js-5c">以作恶露观　　增欲如罗刹</p>
  <p>譬如有人在于盛暑。不能堪热求扇自扇慕水洗浴。往来如是。见淫怒痴以为甚热。念求不还道。于是颂曰。</p>
  <p class="l-js-5c">成二吉祥道　　行未永除欲</p>
  <p class="l-js-5c">以得无漏禅　　行即梵天同</p>
  <p class="l-js-5c">其身诸有热　　水冷以除之</p>
  <p class="l-js-5c">往求不还道　　获此则清凉</p>
  <p>尔时修行作恶露观。永脱色欲及诸怒痴。谛见五阴所从起灭。灭尽为定知见如是。便断五结而无阴盖。得不还道。不退还世以脱爱欲。无有诸碍淫鬼之患。于是颂曰。</p>
  <p class="l-js-7c">以脱爱欲疾病困　　常恶露观除诸患</p>
  <p class="l-js-7c">永离恐畏远苦安　　成不还道等第三</p>
  <p>即获清凉无有众热。若睹色欲常见不净则知瑕秽。譬如远方有估客来若当疲极。二十九日冥无月光夜半来到。城门复闭绕至南墙。下有汪水天雨之潦也。解装住边。死尸人形鸡狗象畜蛇虫之属。悉在水中或沈或浮。百千万虫跳[跳-兆+梁]身中。发毛浮出。城内扫除及漏秽水悉归此汪。于是颂曰。</p>
  <p class="l-js-7c">譬如城傍有大水　　不可目察况饮者</p>
  <p class="l-js-7c">远方人来值门闭　　众共止住此池边</p>
  <p>时众人中或有远客。初未曾至于此国土。不识是非。疲极既渴脱衣入洗。恣意饮水饱满卧出。于是颂曰。</p>
  <p class="l-js-7c">其人初来诣此国　　入于水浴除诸热</p>
  <p class="l-js-7c">祭祠水神饮解渴　　甚大疲极因卧寐</p>
  <p>明日早起天向欲晓。疲解觉已见于水中恶露不净。或有舍走闭目不视。或自覆鼻又欲强吐。尔乃知水垢秽不净。于是颂曰。</p>
  <p class="l-js-5c">已得第三道　　见欲乐不安</p>
  <p class="l-js-5c">入禅定无患　　睹欲如瑕水</p>
  <p>尔时修行乐于禅定省于爱欲。如彼估客恶不净水。譬如婴儿自取屎弄。年小长大舍前所戏。更乐余事。年适向老悉舍诸乐。以法自乐。修行已得不还之道亦复如是。见诸生死五道所乐。犹小儿戏也。转更精进欲脱终始。不乐求生。于是颂曰。</p>
  <p class="l-js-5c">譬如有小儿　　在地弄不净</p>
  <p class="l-js-5c">年遂向长大　　舍戏转乐余</p>
  <p class="l-js-5c">修行亦如是　　求获度三界</p>
  <p class="l-js-5c">尔时遂精进　　具足成四道</p>
  <p>譬如远国有众估人。从东方来止城外园。时彼城中有一谄人多端无信。诈作饮食华香异服。往诣导师前问起居。多贺远至道路无他。饥渴日久始乃奉面。今与小食垂哀见受。导师即纳。又有更启。宁可入城。吾有大舍中有好殿具足细滑。舍有井泉溷厕别异。诸树行列器物备有。愿屈威光抂德入城。说此欺竟即舍之去。于是颂曰。</p>
  <p class="l-js-5c">有人怀谄欺　　见远众估客</p>
  <p class="l-js-5c">奉迎供导师　　饮食后说曰</p>
  <p class="l-js-5c">吾身有一殿　　高大乐巍巍</p>
  <p class="l-js-5c">其人无诚信　　诈语便舍去</p>
  <p>尔时城中有大长者。悉闻彼人诈欺导师。即自出迎谓导师言。莫信彼人居止其堂。秽浊涝水在其堂后。屎尿恶露普流趣前。以是之故不可止顿。导师闻之答长者曰。堂虽有臭可设方便。烧香散华以除其秽。于是颂曰。</p>
  <p class="l-js-5c">长者怀亲念　　故往诣导师</p>
  <p class="l-js-5c">语之斯堂边　　有臭秽不净</p>
  <p class="l-js-5c">导师闻此言　　则反答之曰</p>
  <p class="l-js-5c">虽臭施方便　　烧香散众花</p>
  <p>尔时长者谓导师曰。当复有难。诸弊恶虫皆在其中。以肉血脉而为饮食。假使饥者穿卿囊里啮坏装物。导师答曰。吾当给之。随其所食令不穿物。于是颂曰。</p>
  <p class="l-js-7c">多有弊虫处在堂　　须肉血脉而为食</p>
  <p class="l-js-7c">我能供给随所乏　　导师以此答长者</p>
  <p>长者报导师。其堂四角有四毒蚖。凶害喜诤不可近附。以何方便而安此蚖。导师答曰。吾能晓之。施药神咒令无所犯。于是颂曰。</p>
  <p class="l-js-7c">有四毒蚖在其堂　　弊恶怀害欲相危</p>
  <p class="l-js-7c">以若干药及神咒　　能除毒蚖所怀结</p>
  <p>于是长者复谓导师。又有大难。墙之故基如是当崩。壁垣倾危不可依怙。导师答曰。设有此难吾不能处。亦无方便令不崩危。所以者何。傥其危败者失命之难。于是颂曰。</p>
  <p class="l-js-7c">设堂久故欲崩坏　　假使倾覆不可护</p>
  <p class="l-js-7c">导师则报长者曰　　有是恐惧吾不处</p>
  <p>彼时导师具闻说堂诸难之瑕。又自目睹。心即远离不肯居之也。不还如是。闻世尊教审知圣谛。不乐生死终始之患。于是颂曰。</p>
  <p class="l-js-7c">已得不还离众苦　　修行则求无量安</p>
  <p class="l-js-7c">不慕生死如毛发　　譬如导师不处堂</p>
  <p>解喻。堂者。谓人身也。秽浊水者。谓九疮孔常出不净。虫满水者。谓身中八十种虫常食躯中肉血骨髓者也。平地治墙者。谓供养身给以饮食。其四蚖者。谓身四大地水火风。堂朽故危昼夜欲崩者。谓老病死。其修行者昼夜方便欲免众难。其导师者。谓不还道。修行专精听世尊教。睹于三界皆见炽然。目所察形悉归无常不离朽败。譬如导师见大堂危。于是颂曰。</p>
  <p class="l-js-5c">蚖蛇而怀毒　　弊恶叵触近</p>
  <p class="l-js-5c">各处在四角　　谓人身四大</p>
  <p class="l-js-5c">朽败欲倾危　　谓身有增减</p>
  <p class="l-js-5c">常遭众苦恼　　老病死穷道</p>
  <p class="l-js-5c">城中谀谄人　　以喻漏禅智</p>
  <p class="l-js-5c">其人入贪欲　　恩爱之挂碍</p>
  <p class="l-js-5c">持禁戒长者　　谓师无著哀</p>
  <p class="l-js-5c">常救济修行　　使度众苦难</p>
  <p class="l-js-5c">譬如大估客　　中有导师者</p>
  <p class="l-js-5c">佛子服甘露　　以得无著道</p>
  <p class="l-js-5c">师为行者讲　　苦空非常身</p>
  <p class="l-js-5c">谛睹于三界　　扰动而不安</p>
  <p>当求一心至无学地谛见无著。于是颂曰。</p>
  <p class="l-js-5c">佛愍众生演　　能济一切苦</p>
  <p class="l-js-5c">吾察佛诸经　　叹说无学地</p>
  <h2>无学地品第二十六</h2>
  <p class="l-js-5c">其王放醉象　　凶害牙甚利</p>
  <p class="l-js-5c">诸龙怀毒气　　皆化令调伏</p>
  <p class="l-js-5c">救护众恐难　　逮得常自在</p>
  <p class="l-js-5c">十力佛无终　　吾礼及弟子</p>
  <p class="l-js-7c">诸天龙神奉大圣　　吉祥人民皆归命</p>
  <p class="l-js-7c">悉以恭敬得度脱　　众圣所宗愿稽首</p>
  <p>其修行者已在学地不乐终始。已无所乐不贪三界。超色无色断一切结。志念根力及诸觉意。见灭为寂是谓永定。睹观如是。离色无色远戏自大。于是颂曰。</p>
  <p class="l-js-5c">心已住学地　　晓了诸学意</p>
  <p class="l-js-5c">制于生死畏　　灭恐无所乐</p>
  <p class="l-js-5c">众患尽无余　　所见如审谛</p>
  <p class="l-js-5c">除戏及自大　　消痴亦如是</p>
  <p>修行自念。当知今时已成罗汉得无所著。诸漏永尽修洁梵行。所作已办弃捐重担。逮得己利生死则断。获平等慧超出沟堑。锄去秽草无有穿漏。成圣贤幢已度彼此。于是颂曰。</p>
  <p class="l-js-5c">修行住学地　　不动成圣道</p>
  <p class="l-js-5c">已逮得己利　　度苦常获安</p>
  <p class="l-js-5c">盛热山源竭　　永尽无流水</p>
  <p class="l-js-5c">奉敬离调戏　　是谓无所著</p>
  <p>已断五品为人中上。于是颂曰。</p>
  <p class="l-js-5c">已断于五品　　具足成六通</p>
  <p class="l-js-5c">蠲除诸尘劳　　如水浣衣垢</p>
  <p class="l-js-5c">而离生死患　　依度得安隐</p>
  <p class="l-js-5c">是谓为政士　　最上无尘埃</p>
  <p>斯谓阿罗汉得无所著。应服天衣处于神宫。游居紫殿饮食自然。百种音乐常以乐之。欢喜踊跃便从坐起。口宣扬言。今者吾身为十力子。逮得是者天上世间一切众佑。其奉敬者增益天种损阿须伦。于是颂曰。</p>
  <p class="l-js-7c">巍巍四德成六通　　忍辱之慧求最上</p>
  <p class="l-js-7c">顺于佛教致究竟　　是故讲说无学地</p>
  <h2>无学品第二十七</h2>
  <p class="l-js-5c">方便胜众苦　　永脱诸恩爱</p>
  <p class="l-js-5c">已离生死恼　　灭尽于尘劳</p>
  <p class="l-js-5c">如日出除云　　尊离诸爱冥</p>
  <p class="l-js-5c">归命佛圣道　　无痛长安隐</p>
  <p class="l-js-5c">已度诸入界　　如人出牢狱</p>
  <p class="l-js-5c">譬如紫磨金　　在火而无损</p>
  <p class="l-js-5c">至定泥洹寂　　未曾爱于身</p>
  <p class="l-js-5c">佛以逮甘露　　吾愿稽首礼</p>
  <p>其修行者住于有余泥洹之界。毕故不造不复受身。而心专一未曾放逸。在诸色声香味细滑。离一切著无复取舍。穷尽苦根。于是颂曰。</p>
  <p class="l-js-5c">已得度无为　　永都无所欲</p>
  <p class="l-js-5c">立于有余地　　毕故不造新</p>
  <p class="l-js-5c">不在色声香　　诸味细滑断</p>
  <p class="l-js-5c">譬之若莲花　　不著于尘水</p>
  <p class="l-js-5c">诸根为已定　　不随诸入惑</p>
  <p class="l-js-5c">如金不杂铁　　永与生死别</p>
  <p class="l-js-5c">无有因缘著　　尔乃长安隐</p>
  <p class="l-js-5c">是谓闲居行　　灭尽勤苦根</p>
  <p>譬如烧铁令其正赤。以锤锻之。其上垢除稍稍还冷。不知其火热之所凑也。修行如是。设至无余泥洹之界。而灭度者渐渐免苦。是故此经名曰修行。于是颂曰。</p>
  <p class="l-js-7c">若如以锤锻烧铁　　火焰忽出便复灭</p>
  <p class="l-js-7c">其修行法亦如是　　以得灭度不知处</p>
  <p class="l-js-7c">譬如天雨而有泡　　其泡适坏不知处</p>
  <p class="l-js-7c">设有行者得灭度　　永不可知其所凑</p>
  <p class="l-js-7c">诸天神仙龙人民　　不见度者何所至</p>
  <p class="l-js-7c">其修行者非常空　　聪明智慧得灭度</p>
  <p class="l-js-7c">假令行者以获斯　　计于甘露莫踰是</p>
  <p class="l-js-7c">尔乃觉了长安隐　　已得灭度令无余</p>
  <p class="l-js-7c">其佛世尊说是喻　　如锤锻铁火炎出</p>
  <p class="l-js-7c">以渐向于灭度者　　永不可知神所趣</p>
  <p class="l-js-5c">已得灭度道　　平等解如是</p>
  <p class="l-js-5c">佛智慧明者　　其神安不动</p>
  <p class="l-js-5c">已济诸瑕秽　　生死自大离</p>
  <p class="l-js-5c">获致彼无欲　　清净淡如渊</p>
  <p>其有奉行是道地教。渐得解脱至于无为。于是颂曰。</p>
  <p class="l-js-7c">其求无为欲灭度　　永离浊乱逮甘露</p>
  <p class="l-js-7c">当讲说斯修行经　　从佛之教冥获炬</p>
  <p class="l-js-5c">其有说此经　　假使有听者</p>
  <p class="l-js-5c">佛当示其路　　常安无穷极</p>
  <p>学如是者便得究竟。修行道地心如虚空。五通自然不惧终始。永若灯灭。</p>
</body></html>