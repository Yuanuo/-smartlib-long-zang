<!doctype html>
<html id="z3IBWIE1FV" data-ver="948">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="西土圣贤撰集">
  <meta period="西晋">
 </head>
 <body>
  <h1 id="a1">修行道地经卷第五</h1>
  <h2 id="a2">行空品第二十一</h2>
  <p id="a3">各自名人物　　悉知其本号</p>
  <p id="a4">晓众生微苦　　如莲花根丝</p>
  <p id="a5">以审谛观故　　无有吾我想</p>
  <p id="a6">人上不计身　　愿礼无著尊</p>
  <p id="a7">其光照于世　　如炬明冥室</p>
  <p id="a8">厥心之所睹　　一切无固要</p>
  <p id="a9">我归命彼觉　　其心行平等</p>
  <p id="aA">察诸天及人　　普见如空无</p>
  <p id="aB">设修行者有吾我想。<a id="a-C"></a>而不入空则自克责。<a id="a-D"></a>吾衰无利用心挂碍。<a id="a-E"></a>不顺空慧乐吾我想。<a id="a-F"></a>忧戚自勉诱心至空。<a id="a-G"></a>或诫其志诱之向之。<a id="a-H"></a>因至本无三界皆空。<a id="a-I"></a>万物无常有是计者。<a id="a-J"></a>谏进其心令不放逸。<a id="a-K"></a>于是颂曰。</p>
  <p id="aL">其不解空有我想　　志则动起如树摇</p>
  <p id="aM">劝诱厥心向空无　　不久当获至本净</p>
  <p id="aN">譬如国王而有俳儿。<a id="a-O"></a>其俳母终持服在家。<a id="a-P"></a>王欲闻说使人召之。<a id="a-Q"></a>王欲相见。<a id="a-R"></a>俳自念言。<a id="a-S"></a>吾有亲老。<a id="a-T"></a>适见背弃。<a id="a-U"></a>今王严急。<a id="a-V"></a>若不往者。<a id="a-W"></a>当夺我命。<a id="a-X"></a>或见诛罚。<a id="a-Y"></a>母虽寿终。<a id="a-Z"></a>无他基业。<a id="a-a"></a>宜当应之。<a id="a-b"></a>不违尊命。<a id="a-c"></a>阳作俳戏得王欢心。<a id="a-d"></a>强自伏意制于哀戚。<a id="a-e"></a>不复念母则自庄严。<a id="a-f"></a>和悦被服便往奉现。<a id="a-g"></a>外阳嘲说令王欢喜。<a id="a-h"></a>退自思念遭于母丧。<a id="a-i"></a>心中悲戚如火烧草。<a id="a-j"></a>呜呼痛哉何忍当笑。<a id="a-k"></a>适罹重丧窃畏国王。<a id="a-l"></a>即制哀心如水浇火。<a id="a-m"></a>遂复俳戏稍忘诸忧。<a id="a-n"></a>戏笑益盛令王踊跃。<a id="a-o"></a>其修行者亦当如是。<a id="a-p"></a>诱进道心使解空无除吾我想。<a id="a-q"></a>因是习行遂入真空。<a id="a-r"></a>于是颂曰。</p>
  <p id="as">譬如王有俳　　身遭重忧丧</p>
  <p id="at">阳笑除忧戚　　心遂欢喜悦</p>
  <p id="au">修行亦如是　　稍诱心向空</p>
  <p id="av">照耀近慧明　　志定不动转</p>
  <p id="aw">是故行者当顺空教。<a id="a-x"></a>设诫其心或中乱者。<a id="a-y"></a>起吾我想则自思惟。<a id="a-z"></a>譬如有人合集草木。<a id="a-10"></a>以用作筏欲渡广河。<a id="a-11"></a>其水急暴漂而坏筏。<a id="a-12"></a>吾诱进心从来积日。<a id="a-13"></a>勤苦叵言乱志卒起。<a id="a-14"></a>违其专精有吾我想。<a id="a-15"></a>于是颂曰。</p>
  <p id="a16">譬如合集草木筏　　山川江河漂之坏</p>
  <p id="a17">爱欲之河急如是　　意念于寂则向空</p>
  <p id="a18">譬如夏月热燋草木。<a id="a-19"></a>得霖雨时便复茂生五谷丰盛。<a id="a-1A"></a>吾思惟空则无吾我。<a id="a-1B"></a>设不思惟便兴身想。<a id="a-1C"></a>于是颂曰。</p>
  <p id="a1D">譬如于彼霖雨时　　诸枯草木悉茂生</p>
  <p id="a1E">设使修行思惟空　　则捐吾我无想念</p>
  <p id="a1F">修行自念。<a id="a-1G"></a>吾所以坐。<a id="a-1H"></a>欲求灭度。<a id="a-1I"></a>实事叵求。<a id="a-1J"></a>设有我者可方求之。<a id="a-1K"></a>而我本空无有吾我。<a id="a-1L"></a>今欲分别身之本无。<a id="a-1M"></a>我何所是宁有身乎。<a id="a-1N"></a>于是颂曰。</p>
  <p id="a1O">其处我想解乃觉　　常谛观之为本无</p>
  <p id="a1P">设使随俗不自了　　若如冥中追于盲</p>
  <p id="a1Q">其修行者退自思惟。<a id="a-1R"></a>有身成我。<a id="a-1S"></a>衣食供养有余与他。<a id="a-1T"></a>是为吾我计本悉空。<a id="a-1U"></a>假使有难。<a id="a-1V"></a>先自将护然后救他。<a id="a-1W"></a>若舍身已复有余患。<a id="a-1X"></a>则当追护人一切贪。<a id="a-1Y"></a>皆由身兴无复他讨。<a id="a-1Z"></a>是故知之身为吾我。<a id="a-1a"></a>于是颂曰。</p>
  <p id="a1b">诸贪财色皆为身　　设有恐难先自护</p>
  <p id="a1c">永不顾人唯慕己　　是故俗人为吾我</p>
  <p id="a1d">修行自念。<a id="a-1e"></a>当观身本。<a id="a-1f"></a>六事合成。<a id="a-1g"></a>何谓为六。<a id="a-1h"></a>一曰地。<a id="a-1i"></a>二曰水。<a id="a-1j"></a>三曰火。<a id="a-1k"></a>四曰风。<a id="a-1l"></a>五曰空。<a id="a-1m"></a>六曰神。<a id="a-1n"></a>何谓为地。<a id="a-1o"></a>地有二事。<a id="a-1p"></a>内地外地。<a id="a-1q"></a>于是颂曰。</p>
  <p id="a1r">地水火风空　　魂神合为六</p>
  <p id="a1s">身六外亦六　　佛以圣智演</p>
  <p id="a1t">何谓身地。<a id="a-1u"></a>身中坚者发毛爪齿。<a id="a-1v"></a>垢浊骨肉皮革筋连。<a id="a-1w"></a>五脏肠胃屎秽不净。<a id="a-1x"></a>诸所坚者是谓身地。<a id="a-1y"></a>于是颂曰。</p>
  <p id="a1z">人身积之若干种　　发毛爪齿骨皮肉</p>
  <p id="a20">及余体中诸所坚　　是则谓为内身地</p>
  <p id="a21">彼修行者便自念言。<a id="a-22"></a>吾观内地是我身不。<a id="a-23"></a>神为着之与内合乎。<a id="a-24"></a>身合为异吾我别乎。<a id="a-25"></a>当观剃头。<a id="a-26"></a>下须发时。<a id="a-27"></a>着于目前。<a id="a-28"></a>一一分发。<a id="a-29"></a>百反心察何所吾我。<a id="a-2A"></a>设一毛我安置余者。<a id="a-2B"></a>若毛悉是。<a id="a-2C"></a>斯亦非应为若干身。<a id="a-2D"></a>又除须发从小至长亦难计量。<a id="a-2E"></a>若持着火烧其发时身便当亡。<a id="a-2F"></a>发从四生。<a id="a-2G"></a>一曰因缘。<a id="a-2H"></a>二曰尘劳。<a id="a-2I"></a>三曰爱欲。<a id="a-2J"></a>四曰饮食。<a id="a-2K"></a>计是非身则无吾我。<a id="a-2L"></a>须发众缘合我适有。<a id="a-2M"></a>一发堕地。<a id="a-2N"></a>设投于火。<a id="a-2O"></a>若捐在厕以足蹈之于身无患。<a id="a-2P"></a>在于头上亦无所益。<a id="a-2Q"></a>以是观之。<a id="a-2R"></a>在头在地。<a id="a-2S"></a>等而无异。<a id="a-2T"></a>于是颂曰。</p>
  <p id="a2U">头上虽多发　　增减亦无异</p>
  <p id="a2V">设除及与在　　亦不以为忧</p>
  <p id="a2W">谛观察是已　　则无有吾我</p>
  <p id="a2X">是故分别了　　各各无有身</p>
  <p id="a2Y">假使彼发为吾我者。<a id="a-2Z"></a>如截葱蕜后则复生。<a id="a-2a"></a>以是计之。<a id="a-2b"></a>当复有我。<a id="a-2c"></a>所以者何。<a id="a-2d"></a>其葱蕜者。<a id="a-2e"></a>自毁自生。<a id="a-2f"></a>一切皆空非吾无我。<a id="a-2g"></a>假使须发与神合者。<a id="a-2h"></a>如水乳合犹尚可别。<a id="a-2i"></a>设使须发有吾我者。<a id="a-2j"></a>初在胎中受形识时都无发毛。<a id="a-2k"></a>尔时吾我为在何许。<a id="a-2l"></a>后因缘生。<a id="a-2m"></a>以是知之。<a id="a-2n"></a>发无吾我。<a id="a-2o"></a>发生不生。<a id="a-2p"></a>若除若在计无有身。<a id="a-2q"></a>以是观之。<a id="a-2r"></a>草苗及发一无有异。<a id="a-2s"></a>于是颂曰。</p>
  <p id="a2t">假使须发有吾我　　便当可见如葱蕜</p>
  <p id="a2u">身犹刍草剉斩之　　观体与草等无异</p>
  <p id="a2v">其修行者思惟如是。<a id="a-2w"></a>本无有吾。<a id="a-2x"></a>今不见我。<a id="a-2y"></a>晓了若斯不怀狐疑。<a id="a-2z"></a>如发无我一切亦然。<a id="a-30"></a>发毛爪齿骨肉皮肤悉无所属。<a id="a-31"></a>谛观如是地无吾我我不在地。<a id="a-32"></a>于是颂曰。</p>
  <p id="a33">身发种类无吾我　　分别体内百千段</p>
  <p id="a34">于中求之无有身　　譬如入水而求火</p>
  <p id="a35">其修行者心自念言。<a id="a-36"></a>吾求内地都无吾我。<a id="a-37"></a>当察外地。<a id="a-38"></a>傥有吾我依外地耶。<a id="a-39"></a>何谓外地与身不连。<a id="a-3A"></a>粗强坚固离于人身。<a id="a-3B"></a>谓为土地山岩沙石瓦木之形。<a id="a-3C"></a>铜铁铅锡。<a id="a-3D"></a>金银鋀石。<a id="a-3E"></a>珊瑚虎魄。<a id="a-3F"></a>车磲马瑙。<a id="a-3G"></a>琉璃水精。<a id="a-3H"></a>诸树草木苗稼谷物。<a id="a-3I"></a>诸所积聚。<a id="a-3J"></a>于是颂曰。</p>
  <p id="a3K">山岩石瓦地树木　　及余诸所有形类</p>
  <p id="a3L">其各离身众殖生　　是则名曰外地种</p>
  <p id="a3M">其修行者观于外地。<a id="a-3N"></a>则知内地无有吾我。<a id="a-3O"></a>所以者何。<a id="a-3P"></a>内地增减。<a id="a-3Q"></a>则有苦安尚无有身。<a id="a-3R"></a>何况外地当有体耶。<a id="a-3S"></a>设有破坏断截烧灭。<a id="a-3T"></a>垦掘剥裂不觉苦痛。<a id="a-3U"></a>宁可谓之有吾我乎。<a id="a-3V"></a>故外内地皆无所属等而无异。<a id="a-3W"></a>于是颂曰。</p>
  <p id="a3X">譬如内地无吾我　　何况在外而有者</p>
  <p id="a3Y">以观无我等无异　　省之同空而不别</p>
  <p id="a3Z">何谓为水。<a id="a-3a"></a>水为在我我为在水。<a id="a-3b"></a>水有二事内水外水。<a id="a-3c"></a>何谓内水身中诸软。<a id="a-3d"></a>湿腻肪膏血脉髓脑。<a id="a-3e"></a>涕泪涎唾肝胆小便之属。<a id="a-3f"></a>身中诸湿是谓内水。<a id="a-3g"></a>于是颂曰。</p>
  <p id="a3h">肝胆诸血脉　　及汗肪之属</p>
  <p id="a3i">涕泪诸小便　　身中诸湿者</p>
  <p id="a3j">散体有柔软　　与神不相连</p>
  <p id="a3k">通流遍身中　　是谓为内水</p>
  <p id="a3l">其修行者涕唾在前谛观视之。<a id="a-3m"></a>以木举之我着此乎。<a id="a-3n"></a>假使依是日日流出。<a id="a-3o"></a>弃捐灭没将定在外。<a id="a-3p"></a>不计是我亦不护之。<a id="a-3q"></a>假使木擎有吾我者。<a id="a-3r"></a>盛着器中以何名之。<a id="a-3s"></a>如是观者谛知无身。<a id="a-3t"></a>所以者何。<a id="a-3u"></a>计于形体无有若干。<a id="a-3v"></a>以此之比水种众多。<a id="a-3w"></a>水则无我内外亦尔。<a id="a-3x"></a>于是颂曰。</p>
  <p id="a3y">假使我如水　　水消我则灭</p>
  <p id="a3z">如身水稍长　　我者亦应尔</p>
  <p id="a40">如弃体中水　　不贪计是身</p>
  <p id="a41">谛观如是者　　则无有吾我</p>
  <p id="a42">其修行者复更省察已。<a id="a-43"></a>见内水无有吾我。<a id="a-44"></a>当观外水无有我耶。<a id="a-45"></a>我依水乎。<a id="a-46"></a>何谓外。<a id="a-47"></a>水不在己者。<a id="a-48"></a>根味茎味枝叶花实之味。<a id="a-49"></a>醍醐麻油酒浆雾露。<a id="a-4A"></a>浴池井泉沟渠涝水。<a id="a-4B"></a>江河大海地下诸水是谓外水。<a id="a-4C"></a>于是颂曰。</p>
  <p id="a4D">地上诸可名水者　　及余众药根茎味</p>
  <p id="a4E">与身各别不相连　　是则谓之为外水</p>
  <p id="a4F">其修行者谛观外水分别如是。<a id="a-4G"></a>而身中水尚无吾我。<a id="a-4H"></a>有所增减令身苦痛。<a id="a-4I"></a>何况外水而有身乎。<a id="a-4J"></a>设有取者于己无损。<a id="a-4K"></a>若有与者于身无益。<a id="a-4L"></a>以是观之此内外水等而无异。<a id="a-4M"></a>所以者何。<a id="a-4N"></a>俱无所有。<a id="a-4O"></a>于是颂曰。</p>
  <p id="a4P">身中诸水无吾我　　设有苦乐及增减</p>
  <p id="a4Q">如是外水岂有身　　苦乐增减而无患</p>
  <p id="a4R">今当观察诸火种。<a id="a-4S"></a>火有我耶我着火乎。<a id="a-4T"></a>何谓为火。<a id="a-4U"></a>火有二事内火外火。<a id="a-4V"></a>何谓内火。<a id="a-4W"></a>身中温暖诸热烦满。<a id="a-4X"></a>其存命识消饮食者。<a id="a-4Y"></a>身中诸温此为内火。<a id="a-4Z"></a>于是颂曰。</p>
  <p id="a4a">身中诸暖消饮食　　温和存命诸热者</p>
  <p id="a4b">是则体分及日光　　斯谓名之为内火</p>
  <p id="a4c">其修行者当作等观。<a id="a-4d"></a>身中诸温或热着头。<a id="a-4e"></a>或在手足脊胁腹背。<a id="a-4f"></a>如是观者各各有异。<a id="a-4g"></a>计人身一不应有我。<a id="a-4h"></a>谛视如是则无所属是为内火。<a id="a-4i"></a>于是颂曰。</p>
  <p id="a4j">分别计人身　　心察火无我</p>
  <p id="a4k">所处若干种　　各各不见我</p>
  <p id="a4l">其修行者便自思惟。<a id="a-4m"></a>吾求内火则无有身。<a id="a-4n"></a>当观外火为有我乎。<a id="a-4o"></a>我依火耶。<a id="a-4p"></a>何谓外火与身不连。<a id="a-4q"></a>谓火及炎温热之属。<a id="a-4r"></a>日月星宿所出光明。<a id="a-4s"></a>诸天神宫地岸山岩凿石之火。<a id="a-4t"></a>衣服珍琦金银铜铁。<a id="a-4u"></a>珠玑璎珞及诸五谷。<a id="a-4v"></a>树木药草醍醐麻油。<a id="a-4w"></a>诸所有热是谓外火。<a id="a-4x"></a>于是颂曰。</p>
  <p id="a4y">日月炎火及星宿　　下地诸石光热者</p>
  <p id="a4z">及余一切诸温暖　　是则名曰为外火</p>
  <p id="a50">其修行者思惟外火所睹如是。<a id="a-51"></a>则知外火不可称数。<a id="a-52"></a>火有二事有所烧煮。<a id="a-53"></a>火在草木不焚草木。<a id="a-54"></a>所处各异。<a id="a-55"></a>设外火中有吾我者。<a id="a-56"></a>则不别异。<a id="a-57"></a>以故知之外火无身。<a id="a-58"></a>亦不在彼。<a id="a-59"></a>内火外火俱而无异。<a id="a-5A"></a>所以者何。<a id="a-5B"></a>等归于空。<a id="a-5C"></a>于是颂曰。</p>
  <p id="a5D">所以有此火　　唯烧热炊熟</p>
  <p id="a5E">山岩诸石子　　所积聚如是</p>
  <p id="a5F">各各所在异　　炽然不一时</p>
  <p id="a5G">外火无若斯　　是故知无我</p>
  <p id="a5H">今当观察。<a id="a-5I"></a>诸所风气为有我耶我在风耶。<a id="a-5J"></a>何谓为风。<a id="a-5K"></a>风有二事。<a id="a-5L"></a>内风外风。<a id="a-5M"></a>何谓内风。<a id="a-5N"></a>身所受气上下往来。<a id="a-5O"></a>横起胁间脊背腰风。<a id="a-5P"></a>通诸百脉骨间之风。<a id="a-5Q"></a>掣缩其筋力风。<a id="a-5R"></a>急暴诸风兴作动发。<a id="a-5S"></a>则断人命此谓内风。<a id="a-5T"></a>于是颂曰。</p>
  <p id="a5U">载身诸风犹机关　　其断人命众风动</p>
  <p id="a5V">喘息动摇掣缩体　　是则名曰为内风</p>
  <p id="a5W">其修行者当作是观。<a id="a-5X"></a>此内诸风皆因饮食不时节起。<a id="a-5Y"></a>及余因缘风不虚发风若干种。<a id="a-5Z"></a>步步之中各各起灭。<a id="a-5a"></a>于彼求我而不可得。<a id="a-5b"></a>以是言之求于内风而无吾我。<a id="a-5c"></a>于是颂曰。</p>
  <p id="a5d">人身动风及住风　　计若干种从缘起</p>
  <p id="a5e">此各殊异非有我　　是故内风而无身</p>
  <p id="a5f">其修行者心自念言。<a id="a-5g"></a>今求内风则无有我。<a id="a-5h"></a>当复察外何谓外风不与身连。<a id="a-5i"></a>东西南北暴急乱风。<a id="a-5j"></a>飘风冷热多少微风兴云之风。<a id="a-5k"></a>旋岚动风。<a id="a-5l"></a>成败天地。<a id="a-5m"></a>及持水风。<a id="a-5n"></a>是谓外风。<a id="a-5o"></a>于是颂曰。</p>
  <p id="a5p">四方诸风及寒热　　旋岚之风亦成败</p>
  <p id="a5q">持云尘清并飘风　　是则名曰为外风</p>
  <p id="a5r">其修行者观风如是。<a id="a-5s"></a>则自念言外风不同。<a id="a-5t"></a>或大或小或时中适。<a id="a-5u"></a>或时盛热持扇自扇。<a id="a-5v"></a>若有尘土而拂拭之。<a id="a-5w"></a>急疾飘风则逝惊人。<a id="a-5x"></a>旋岚之风立在虚空。<a id="a-5y"></a>天地坏时拔须弥山。<a id="a-5z"></a>两两相搏皆令破坏。<a id="a-60"></a>举下令上飘高使堕。<a id="a-61"></a>相[打-丁+棠]碎坏皆使如尘。<a id="a-62"></a>计身有一无有大小。<a id="a-63"></a>外风既多又复大小。<a id="a-64"></a>观内外风等无差特。<a id="a-65"></a>所以者何。<a id="a-66"></a>俱无所属。<a id="a-67"></a>于是颂曰。</p>
  <p id="a68">若使执扇除汗暑　　人身中风及旋岚</p>
  <p id="a69">虚空众风亦无我　　是则名曰为外风</p>
  <p id="a6A">其修行者皆能分别。<a id="a-6B"></a>了此四大虽尔未舍。<a id="a-6C"></a>不解身空所在作为。<a id="a-6D"></a>辄计有身亦言有吾。<a id="a-6E"></a>以观本无计内四种。<a id="a-6F"></a>及外四种俱等无异。<a id="a-6G"></a>色痛想行识。<a id="a-6H"></a>则为猗内亦无所猗。<a id="a-6I"></a>所以者何。<a id="a-6J"></a>其心意识而不在内。<a id="a-6K"></a>痛想行识亦不与身四大相连。<a id="a-6L"></a>于是颂曰。</p>
  <p id="a6M">当观察此四种分　　其无慧者常怀疑</p>
  <p id="a6N">色痛行识不连内　　安当相着外四种</p>
  <p id="a6O">其修行者假使狐疑。<a id="a-6P"></a>当观本原能解其根。<a id="a-6Q"></a>则知如审。<a id="a-6R"></a>譬如种树而生果实。<a id="a-6S"></a>非是本子亦不离本。<a id="a-6T"></a>一切如是因获四大。<a id="a-6U"></a>如有五阴。<a id="a-6V"></a>则在胞胎成心精神。<a id="a-6W"></a>形如浊酪则生息肉。<a id="a-6X"></a>稍稍而成小儿之身。<a id="a-6Y"></a>从少小身便至中年。<a id="a-6Z"></a>是若干种本从胎起。<a id="a-6a"></a>既成就身非初合身亦不离初。<a id="a-6b"></a>始从胎精稍稍成形。<a id="a-6c"></a>至于中年精神所处。<a id="a-6d"></a>四大种之变渐渐日长。<a id="a-6e"></a>以观本无则无有我。<a id="a-6f"></a>等无差特四种法尔。<a id="a-6g"></a>精神所处渐渐成躯。<a id="a-6h"></a>其无精神亦转长大。<a id="a-6i"></a>于是颂曰。</p>
  <p id="a6j">内由心生实　　如树从子出</p>
  <p id="a6k">心如树因果　　外种亦如是</p>
  <p id="a6l">其身法亦然　　因心念众想</p>
  <p id="a6m">厥外种无意　　安能有众想</p>
  <p id="a6n">譬如外种或有出金。<a id="a-6o"></a>后有工师或出铜铁。<a id="a-6p"></a>或出铅锡或出银者。<a id="a-6q"></a>或出鋀石车磲马瑙。<a id="a-6r"></a>琉璃水精珊瑚虎魄。<a id="a-6s"></a>碧英金刚金精众宝。<a id="a-6t"></a>其于外种出如是辈琦瑰珍异。<a id="a-6u"></a>计身内种胎中始生。<a id="a-6v"></a>若二肉抟名为眼相。<a id="a-6w"></a>其目中光有所见者名曰为睛。<a id="a-6x"></a>目中黑瞳因于内睛得见外形。<a id="a-6y"></a>内外相迎然后为识。<a id="a-6z"></a>识何所兴谓痛想行。<a id="a-70"></a>若如从目生痛想行。<a id="a-71"></a>耳鼻口意亦复如是。<a id="a-72"></a>内外诸种等亦无异。<a id="a-73"></a>从内诸种心痛想行。<a id="a-74"></a>本从内起不由于外。<a id="a-75"></a>于是颂曰。</p>
  <p id="a76">有护于外种　　用出金银故</p>
  <p id="a77">内种亦如是　　二肉抟成眼</p>
  <p id="a78">从眼根睹色　　因色而成识</p>
  <p id="a79">由心起众想　　内自在号识</p>
  <p id="a7A">其修行者傥有是疑。<a id="a-7B"></a>所谓内种颇有踰者。<a id="a-7C"></a>所谓内中之内或自觉言。<a id="a-7D"></a>朦瞑之人不闻不了。<a id="a-7E"></a>其心反耶入于贡高。<a id="a-7F"></a>所见身者则是吾所我为有体我或在内。<a id="a-7G"></a>观他人身亦如是也。<a id="a-7H"></a>所睹如斯不能起踰。<a id="a-7I"></a>佛解人身四大五阴及诸衰入。<a id="a-7J"></a>因号之身我所他人。<a id="a-7K"></a>计此内外凡俗言耳。<a id="a-7L"></a>如俗所言吾欲从之。<a id="a-7M"></a>设不从者傥有诤讼。<a id="a-7N"></a>学道之人未曾计形。<a id="a-7O"></a>于是颂曰。</p>
  <p id="a7P">我宁有胜乎　　能超内我耶</p>
  <p id="a7Q">愚騃亦如是　　无慧随邪见</p>
  <p id="a7R">言语有增减　　凡俗所说耳</p>
  <p id="a7S">智慧除如是　　分别无特异</p>
  <p id="a7T">其修行者见知了了成清净慧。<a id="a-7U"></a>设使内种是我所者。<a id="a-7V"></a>常得自在当制诃之。<a id="a-7W"></a>进退由人所以知之。<a id="a-7X"></a>无我者何不得自在。<a id="a-7Y"></a>戚于衰老须发自白。<a id="a-7Z"></a>爪长齿落面皱皮缓。<a id="a-7a"></a>颜色丑变筋脉为缓。<a id="a-7b"></a>肉损伤骨风寒热至。<a id="a-7c"></a>相错不和脓血浊乱。<a id="a-7d"></a>计外四大亦复如是。<a id="a-7e"></a>或有掘地山崩谷坏。<a id="a-7f"></a>地水火风或增或损。<a id="a-7g"></a>用不自在是故无身。<a id="a-7h"></a>由此知之内外诸种无吾非我。<a id="a-7i"></a>于是颂曰。</p>
  <p id="a7j">生老病死至　　犹尚不自在</p>
  <p id="a7k">外地亦如此　　崩掘常增减</p>
  <p id="a7l">内众事成身　　外种亦若干</p>
  <p id="a7m">如实正谛观　　则知无吾我</p>
  <p id="a7n">修行自念我心云何。<a id="a-7o"></a>从久远来四大悉空反谓我所。<a id="a-7p"></a>譬如夏热清净无云。<a id="a-7q"></a>游于旷泽遥见野马。<a id="a-7r"></a>当时地热如散炭火。<a id="a-7s"></a>既无有水草木皆枯。<a id="a-7t"></a>及若沙地日中炎盛。<a id="a-7u"></a>或有贾客失众伴辈。<a id="a-7v"></a>独在后行上无伞盖。<a id="a-7w"></a>足下无履体面汗出。<a id="a-7x"></a>唇口燋干热炙身体。<a id="a-7y"></a>张口吐舌劣极甚渴。<a id="a-7z"></a>四顾望视其心迷惑。<a id="a-80"></a>遥见野马意为是水。<a id="a-81"></a>谓为不远似如水波。<a id="a-82"></a>其边生树若干种类。<a id="a-83"></a>凫雁鸳鸯皆游其中。<a id="a-84"></a>我当至彼自投坑底。<a id="a-85"></a>复出除身垢热。<a id="a-86"></a>及诸剧渴疲极得解。<a id="a-87"></a>尔时彼人念是已后。<a id="a-88"></a>尽力驰走趣于野马。<a id="a-89"></a>身劣益渴遂更困顿。<a id="a-8A"></a>气乏心乱即复思惟。<a id="a-8B"></a>我谓水近走行有里。<a id="a-8C"></a>永不知至此为云何。<a id="a-8D"></a>本之所见实是何水吾自惑乎。<a id="a-8E"></a>遂复进前日转晚暮。<a id="a-8F"></a>时向欲凉不见野马。<a id="a-8G"></a>无有此水心即觉之。<a id="a-8H"></a>是热盛炎之所作耳。<a id="a-8I"></a>吾用渴极遥见野马反谓是水。<a id="a-8J"></a>于是颂曰。</p>
  <p id="a8K">遥见日盛炎　　谓是流水波</p>
  <p id="a8L">以渴困极故　　意想呼是河</p>
  <p id="a8M">时暮遂向凉　　更谛察视之</p>
  <p id="a8N">乃知是野马　　吾惑谓为水</p>
  <p id="a8O">修行自念吾本亦然。<a id="a-8P"></a>渴于情欲追之不息。<a id="a-8Q"></a>着终始爱还自燋然。<a id="a-8R"></a>迷守疑想痴网所盖野马见惑。<a id="a-8S"></a>吾从久远唐有是心。<a id="a-8T"></a>贪着于我谓是吾所。<a id="a-8U"></a>今已觉了所睹审谛。<a id="a-8V"></a>身所想见斯已除矣。<a id="a-8W"></a>今睹六分无有吾我。<a id="a-8X"></a>观一毛发永不见有。<a id="a-8Y"></a>况于体中毛孔诸物。<a id="a-8Z"></a>解身一毛有若干说。<a id="a-8a"></a>况当讲论一切地乎。<a id="a-8b"></a>于是颂曰。</p>
  <p id="a8c">自观其身谓有我　　愚渴见炎亦如是</p>
  <p id="a8d">知此六分非我所　　有是心者诸合德</p>
  <p id="a8e">其修行者当复思惟。<a id="a-8f"></a>愚者不明发心生想是吾斯我。<a id="a-8g"></a>彼意所念众想邪行。<a id="a-8h"></a>初起谓念后起谓行。<a id="a-8i"></a>思是然后心中风动令口发言。<a id="a-8j"></a>倚四大身计吾有我。<a id="a-8k"></a>是事皆空无吾无我。<a id="a-8l"></a>唯是阴种诸入之根。<a id="a-8m"></a>是故有身因号名人。<a id="a-8n"></a>男子丈夫萌类视息。<a id="a-8o"></a>载齿之种志从内动。<a id="a-8p"></a>因风有声令舌而言。<a id="a-8q"></a>譬如大水高山流下。<a id="a-8r"></a>其震动畅逸行者闻之。<a id="a-8s"></a>亦如深山之向呼者即应。<a id="a-8t"></a>人舌有言本从心起亦犹如是。<a id="a-8u"></a>于是颂曰。</p>
  <p id="a8v">依倚诸种想众法　　本从邪思起意念</p>
  <p id="a8w">因长成身有言说　　出若干义如山川</p>
  <p id="a8x">其修行者当复自念。<a id="a-8y"></a>是四种身无吾无我转相增害。<a id="a-8z"></a>譬如有人财富无数而有四怨。<a id="a-90"></a>四怨念言。<a id="a-91"></a>此人大富财宝不呰。<a id="a-92"></a>田地舍宅器物无量。<a id="a-93"></a>奴婢仆使无所乏少。<a id="a-94"></a>宗室亲友皆亦炽盛。<a id="a-95"></a>吾等既贫复无力势。<a id="a-96"></a>我辈不能得报此怨。<a id="a-97"></a>当以方便屈危斯人。<a id="a-98"></a>当以何因成其方计。<a id="a-99"></a>常亲近之乃可报怨。<a id="a-9A"></a>尔时四怨诈往归命。<a id="a-9B"></a>各自说言。<a id="a-9C"></a>我等为君趋走给使以当奴客。<a id="a-9D"></a>所欲作为愿见告敕。<a id="a-9E"></a>其人即受悉亲信之令在左右。<a id="a-9F"></a>四怨恭肃晚卧早起。<a id="a-9G"></a>悚栗叉手诸可重作。<a id="a-9H"></a>皆先为之不避剧难。<a id="a-9I"></a>尔时富者见彼四怨。<a id="a-9J"></a>恭敬顺从清净言和。<a id="a-9K"></a>卑下其心意甚爱之。<a id="a-9L"></a>谓此四人是吾亲亲莫踰卿者。<a id="a-9M"></a>所在坐席辄叹说之。<a id="a-9N"></a>是吾亲友亦如兄弟子孙无异是辈所兴有可作为吾终不违。<a id="a-9O"></a>有是教已食饮同器出入参乘。<a id="a-9P"></a>于是颂曰。</p>
  <p id="a9Q">亲近无数便　　除慢不逆命</p>
  <p id="a9R">卑下如家客　　顺意令欢喜</p>
  <p id="a9S">怨安能行此　　是等为本仇</p>
  <p id="a9T">在世有嫌结　　依之如亲友</p>
  <p id="a9U">尔时富者亲是四怨心未曾疏。<a id="a-9V"></a>然后有缘与斯四人。<a id="a-9W"></a>从其本城欲到异县。<a id="a-9X"></a>自共窃议此人长夜是我重仇。<a id="a-9Y"></a>今者在此堕吾手中。<a id="a-9Z"></a>既在旷野无有人民。<a id="a-9a"></a>此间前后所伤非一也。<a id="a-9b"></a>今斯道路离城玄隔去县亦远。<a id="a-9c"></a>前后无人边无候望。<a id="a-9d"></a>亦无放牧取薪草人射猎之者也。<a id="a-9e"></a>今正日中猛兽尚息。<a id="a-9f"></a>况人当行今垂可危。<a id="a-9g"></a>于时四怨捉富者发。<a id="a-9h"></a>枻之着地骑其胸上各陈本罪。<a id="a-9i"></a>一怨言曰。<a id="a-9j"></a>某时杀我父。<a id="a-9k"></a>第二人言。<a id="a-9l"></a>卿杀我兄。<a id="a-9m"></a>第三人言。<a id="a-9n"></a>汝杀我子。<a id="a-9o"></a>第四人言。<a id="a-9p"></a>汝杀我孙。<a id="a-9q"></a>今得卿便段段相解。<a id="a-9r"></a>当截其头解解斩之。<a id="a-9s"></a>自省本心曾所作不皆思惟之。<a id="a-9t"></a>今汝亡命至阎罗狱。<a id="a-9u"></a>尔时富者尔乃觉耳。<a id="a-9v"></a>是我怨家反谓亲亲。<a id="a-9w"></a>初来附吾吾爱信之。<a id="a-9x"></a>食饮好乐不为吝惜视之如子。<a id="a-9y"></a>吾所欲得悉着其前。<a id="a-9z"></a>久欲害我我不觉耳。<a id="a-A0"></a>今捉我头扑之在地。<a id="a-A1"></a>陈吾万罪截吾耳鼻。<a id="a-A2"></a>及手足指剥皮断舌。<a id="a-A3"></a>今谛知卿是我仇怨。<a id="a-A4"></a>于是颂曰。</p>
  <p id="aA5">其人相随来　　怨家像善友</p>
  <p id="aA6">口软心怀毒　　如灰覆盛火</p>
  <p id="aA7">现信无所持　　剥吾如屠羊</p>
  <p id="aA8">其人心乃觉　　是怨非亲友</p>
  <p id="aA9">修行如是等观此义。<a id="a-AA"></a>吾本自谓地水火风四事属我。<a id="a-AB"></a>今谛察之已为觉知。<a id="a-AC"></a>是为怨家骨锁相连。<a id="a-AD"></a>所以者何。<a id="a-AE"></a>身水增减。<a id="a-AF"></a>令发寒病有百一苦。<a id="a-AG"></a>本从身出还自危己也。<a id="a-AH"></a>若使身火复有动作。<a id="a-AI"></a>则发热疾百一之患。<a id="a-AJ"></a>本从身出还复自危也。<a id="a-AK"></a>风种若起则得风病百一之痛也。<a id="a-AL"></a>地若动者众病皆兴。<a id="a-AM"></a>是为四百四病俱起也。<a id="a-AN"></a>是四大身皆是怨仇。<a id="a-AO"></a>悉非我许诚可患厌。<a id="a-AP"></a>明者捐弃未曾贪乐。<a id="a-AQ"></a>于是颂曰。</p>
  <p id="aAR">火本在于木　　相揩还自然</p>
  <p id="aAS">四种亦如是　　不和危其身</p>
  <p id="aAT">明人常谛观　　省察其本原</p>
  <p id="aAU">是内四大空　　此怨何为乐</p>
  <p id="aAV">其修行者自思惟念。<a id="a-AW"></a>吾观四种实非我所。<a id="a-AX"></a>当观空种为何等类。<a id="a-AY"></a>空者有身身为有空。<a id="a-AZ"></a>何谓空种。<a id="a-Aa"></a>空有二事内空外空。<a id="a-Ab"></a>何谓内空。<a id="a-Ac"></a>身中诸空眼耳鼻口身心胸腹。<a id="a-Ad"></a>肠胃孔窍臭秽之属。<a id="a-Ae"></a>骨中诸空众脉瞤动。<a id="a-Af"></a>是辈名为内空也。<a id="a-Ag"></a>于是颂曰。</p>
  <p id="aAh">如莲华诸孔　　体空亦如斯</p>
  <p id="aAi">骨肉皮动瞤　　身内空无异</p>
  <p id="aAj">其修行者当作斯观。<a id="a-Ak"></a>身中诸孔皆名曰空。<a id="a-Al"></a>不从此空而起想念。<a id="a-Am"></a>不与空合。<a id="a-An"></a>所以者何。<a id="a-Ao"></a>意从心起。<a id="a-Ap"></a>意意相续本从对生。<a id="a-Aq"></a>其意法者当自观心。<a id="a-Ar"></a>观他人心心无亦空无所依倚。<a id="a-As"></a>以三达智察去来今皆无所有。<a id="a-At"></a>若干方便省于内空永不见身。<a id="a-Au"></a>是故内空而无吾我。<a id="a-Av"></a>于是颂曰。</p>
  <p id="aAw">观于内种何所在　　永不得我如毛尘</p>
  <p id="aAx">是故身空心意识　　譬如冥影但有名</p>
  <p id="aAy">其修行者当作是观。<a id="a-Az"></a>已见内空悉无所有。<a id="a-B0"></a>当复观外为何等类为有我我依之耶。<a id="a-B1"></a>何谓外空。<a id="a-B2"></a>不与身连。<a id="a-B3"></a>无像色者。<a id="a-B4"></a>而不可见亦不可获。<a id="a-B5"></a>无有身形不可牵制。<a id="a-B6"></a>不为四种之所覆盖。<a id="a-B7"></a>因是虚空分别四大。<a id="a-B8"></a>而依往反出入进退。<a id="a-B9"></a>上下行来屈申举动下深上高。<a id="a-BA"></a>风得周旋火起山崩。<a id="a-BB"></a>日月星宿周匝围绕。<a id="a-BC"></a>得因而行是为外空。<a id="a-BD"></a>于是颂曰。</p>
  <p id="aBE">不见其色像　　能忍无挂碍</p>
  <p id="aBF">众人因往还　　屈申及动作</p>
  <p id="aBG">众水所通流　　日月风旋行</p>
  <p id="aBH">山崩若火起　　是谓为外空</p>
  <p id="aBI">其修行者谛观如是。<a id="a-BJ"></a>而身内空尚非吾所。<a id="a-BK"></a>况复外空而云我乎。<a id="a-BL"></a>执心专精内外诸空等无有异。<a id="a-BM"></a>所以者何。<a id="a-BN"></a>无有苦乐故也。<a id="a-BO"></a>不可捉持无有想念。<a id="a-BP"></a>已无心意无有苦乐不当计我。<a id="a-BQ"></a>于是颂曰。</p>
  <p id="aBR">是身中诸空　　计体了无我</p>
  <p id="aBS">何况于外空　　当复计有所</p>
  <p id="aBT">察于内外空　　悉等无差异</p>
  <p id="aBU">以不与苦乐　　离于诸想念</p>
  <p id="aBV">今当观察心神之种。<a id="a-BW"></a>心有我我依心神耶。<a id="a-BX"></a>何谓心神心神在内不在外。<a id="a-BY"></a>心依内种得见外种而起因缘。<a id="a-BZ"></a>神有六界。<a id="a-Ba"></a>眼耳鼻口身心之识也。<a id="a-Bb"></a>彼修行者当作是知。<a id="a-Bc"></a>目因色明犹空随心。<a id="a-Bd"></a>以是之故便有眼识。<a id="a-Be"></a>于是颂曰。</p>
  <p id="aBf">因内诸种大　　及外众四分</p>
  <p id="aBg">如两木相钻　　火出识如斯</p>
  <p id="aBh">耳鼻身口意　　分别成六事</p>
  <p id="aBi">色为罪福主　　是名曰诸识</p>
  <p id="aBj">其眼识者不在目里。<a id="a-Bk"></a>不在外色。<a id="a-Bl"></a>色不与眼而合同也。<a id="a-Bm"></a>亦不离眼从外因色。<a id="a-Bn"></a>内而应之缘是名识。<a id="a-Bo"></a>于是颂曰。</p>
  <p id="aBp">譬如取火燧　　破之为百分</p>
  <p id="aBq">而都不见火　　观火不离木</p>
  <p id="aBr">其诸识之种　　计之亦若斯</p>
  <p id="aBs">因六情有识　　察之不可分</p>
  <p id="aBt">譬如有王上在高楼。<a id="a-Bu"></a>与群臣百僚俱会。<a id="a-Bv"></a>未为王时在于山居为仙人子。<a id="a-Bw"></a>群臣迎之立为国王。<a id="a-Bx"></a>未曾听乐。<a id="a-By"></a>闻鼓箜篌琴瑟之声。<a id="a-Bz"></a>其音甚悲。<a id="a-C0"></a>柔和雅妙得未曾有。<a id="a-C1"></a>顾谓群臣是何等声其音殊好。<a id="a-C2"></a>于是颂曰。</p>
  <p id="aC3">如仙人王在闲居　　来在人间闻琴声</p>
  <p id="aC4">其王尔时问群臣　　是何音声殊乃尔</p>
  <p id="aC5">群臣白王。<a id="a-C6"></a>大王未曾闻此音耶。<a id="a-C7"></a>于是颂曰。</p>
  <p id="aC8">群臣报王曰　　王未曾闻耶</p>
  <p id="aC9">如王见试者　　臣不宣恶言</p>
  <p id="aCA">王告群臣言。<a id="a-CB"></a>吾身本学久居雪山。<a id="a-CC"></a>为仙人子其处闲居。<a id="a-CD"></a>与此差别以故不闻。<a id="a-CE"></a>于是颂曰。</p>
  <p id="aCF">王以本末为臣说　　止在闲居法为乐</p>
  <p id="aCG">游于独处故不知　　不能分别此音声</p>
  <p id="aCH">尔时傍臣前启王言。<a id="a-CI"></a>大王欲知是名曰琴。<a id="a-CJ"></a>于是颂曰。</p>
  <p id="aCK">王未曾闻此　　不解音所出</p>
  <p id="aCL">臣言人中尊　　是者名曰琴</p>
  <p id="aCM">王告傍臣便取琴来。<a id="a-CN"></a>吾观之何类。<a id="a-CO"></a>即受敕命则持琴来。<a id="a-CP"></a>王告之曰。<a id="a-CQ"></a>吾不用是取其声来。<a id="a-CR"></a>傍臣报曰。<a id="a-CS"></a>是名曰琴。<a id="a-CT"></a>当兴方便动作功夫乃有声耳。<a id="a-CU"></a>何缘举声以示王乎。<a id="a-CV"></a>于是颂曰。</p>
  <p id="aCW">其王有所问　　群臣寻答曰</p>
  <p id="aCX">其声不可获　　无有自然音</p>
  <p id="aCY">王问群臣兴何功夫而令有声。<a id="a-CZ"></a>群臣白王。<a id="a-Ca"></a>此名曰琴。<a id="a-Cb"></a>工师作成既用燥材。<a id="a-Cc"></a>加以筋缠以作成竟。<a id="a-Cd"></a>复试厥音。<a id="a-Ce"></a>令不大小。<a id="a-Cf"></a>使其平正。<a id="a-Cg"></a>于是颂曰。</p>
  <p id="aCh">治用燥材作斯琴　　覆以薄板使内空</p>
  <p id="aCi">复着好弦调其音　　然后尔乃声悲和</p>
  <p id="aCj">臣启王曰。<a id="a-Ck"></a>鼓琴当工巧节相和。<a id="a-Cl"></a>不急不缓不迟不疾。<a id="a-Cm"></a>知音时节解声粗细高下得所。<a id="a-Cn"></a>又既晓赋咏叹咏之声。<a id="a-Co"></a>歌不失节习于鼓音。<a id="a-Cp"></a>八音九韶十八之品。<a id="a-Cq"></a>品有异调其弦之变三十有九。<a id="a-Cr"></a>于是颂曰。</p>
  <p id="aCs">其音而悲和　　宣畅声逸殊</p>
  <p id="aCt">四部声柔软　　能歌皆通利</p>
  <p id="aCu">晓了诗赋咏　　若如天伎乐</p>
  <p id="aCv">得如是人者　　鼓琴乃清和</p>
  <p id="aCw">群臣白王如斯师者。<a id="a-Cx"></a>调琴弦声尔乃悲快。<a id="a-Cy"></a>如向者王之所闻。<a id="a-Cz"></a>声已灭尽矣不可复得。<a id="a-D0"></a>设人四方追逐其音。<a id="a-D1"></a>求之所在而不可获。<a id="a-D2"></a>王谓群臣。<a id="a-D3"></a>所谓琴者。<a id="a-D4"></a>无益于世无有要矣。<a id="a-D5"></a>是谓为琴令无数人放逸不顺。<a id="a-D6"></a>为是见欺迷惑于人。<a id="a-D7"></a>取是琴去。<a id="a-D8"></a>破令百分弃捐于野。<a id="a-D9"></a>于是颂曰。</p>
  <p id="aDA">若干功夫成其音　　是为虚妄迷惑俗</p>
  <p id="aDB">假使无鼓声不出　　烦劳甚多用是为</p>
  <p id="aDC">其修行者作是思惟。<a id="a-DD"></a>譬如彼琴兴若干功。<a id="a-DE"></a>尔乃成声眼亦如是。<a id="a-DF"></a>无风寒热其精明彻。<a id="a-DG"></a>心不他念目因外明。<a id="a-DH"></a>所睹色者无有远近。<a id="a-DI"></a>色无细微亦不覆盖。<a id="a-DJ"></a>识非一种因是之缘便有眼识。<a id="a-DK"></a>于是颂曰。</p>
  <p id="aDL">如琴若干而得成　　声从耳闻心乐之</p>
  <p id="aDM">无有众病目睛明　　设无他念名眼识</p>
  <p id="aDN">所从因缘起眼识者。<a id="a-DO"></a>其缘所合无常苦空非我之物。<a id="a-DP"></a>因从眼识而致此患。<a id="a-DQ"></a>设有人言有常乐命。<a id="a-DR"></a>是我所者是不可得。<a id="a-DS"></a>此为虚言安可自云眼识我所。<a id="a-DT"></a>以是知之身无眼识也。<a id="a-DU"></a>眼识无常。<a id="a-DV"></a>心诸所想亦复如是。<a id="a-DW"></a>审谛观者知其根本。<a id="a-DX"></a>一切诸法皆非我所。<a id="a-DY"></a>譬如御车摘取芭蕉之树一叶。<a id="a-DZ"></a>谓之为坚在手即微。<a id="a-Da"></a>次第擿取至其根株无一坚固。<a id="a-Db"></a>亦不有要安能令刚也。<a id="a-Dc"></a>修行如是从初发意时。<a id="a-Dd"></a>观其毛发。<a id="a-De"></a>为是我所为在他所。<a id="a-Df"></a>审观如是察其发头。<a id="a-Dg"></a>一切地种水火风空。<a id="a-Dh"></a>并及精神视察无身。<a id="a-Di"></a>如吾曾闻日入夜冥。<a id="a-Dj"></a>有人独行而无有月光。<a id="a-Dk"></a>遂至中半遥察见树谓之为贼。<a id="a-Dl"></a>如欲拔刀张弓执戟危我不疑。<a id="a-Dm"></a>心怀恐怖不敢复前。<a id="a-Dn"></a>举足移动志甚愁戚恼不可言。<a id="a-Do"></a>天转向晓星宿遂没日光欲出。<a id="a-Dp"></a>尔乃觉知非贼是树。<a id="a-Dq"></a>其修行者当作是观。<a id="a-Dr"></a>我自往昔愚痴所盖。<a id="a-Ds"></a>谓有吾身及头手足。<a id="a-Dt"></a>胁脊胸腹诸所合聚。<a id="a-Du"></a>行步进止坐起言语。<a id="a-Dv"></a>所可作为稍稍自致。<a id="a-Dw"></a>学问晓道智慧聪明。<a id="a-Dx"></a>愚痴之冥遂为浅薄。<a id="a-Dy"></a>尔乃解了无有吾我。<a id="a-Dz"></a>骨锁相连皮革裹缠。<a id="a-E0"></a>因心意风行步进止。<a id="a-E1"></a>卧起语言有所作为。<a id="a-E2"></a>于是颂曰。</p>
  <p id="aE3">有人冥行路　　望见树谓贼</p>
  <p id="aE4">愚人亦如是　　见身计有我</p>
  <p id="aE5">明无吾我人　　积众事成体</p>
  <p id="aE6">骨锁诸孔流　　因心神动风</p>
  <p id="aE7">吾曾闻之昔有一国。<a id="a-E8"></a>诸年少辈游在江边而相娱乐。<a id="a-E9"></a>以沙起城或作屋室。<a id="a-EA"></a>谓是我所各各自护。<a id="a-EB"></a>分别所为令不差错。<a id="a-EC"></a>作之已竟。<a id="a-ED"></a>中有一子即以足触坏他沙城。<a id="a-EE"></a>主大嗔恚牵其头发。<a id="a-EF"></a>以拳打之举声大叫。<a id="a-EG"></a>某坏我城仁等愿来助我治罪。<a id="a-EH"></a>众人应声悉往佐助。<a id="a-EI"></a>而挝治之足蹈其身。<a id="a-EJ"></a>汝何以故坏他人所作。<a id="a-EK"></a>其辈复言。<a id="a-EL"></a>汝破他城当还复之。<a id="a-EM"></a>共相谓曰。<a id="a-EN"></a>宁见此人。<a id="a-EO"></a>坏他城不其有效者。<a id="a-EP"></a>治罪如是各自在城。<a id="a-EQ"></a>而戏欣笑勿复相犯。<a id="a-ER"></a>于是颂曰。</p>
  <p id="aES">小儿作沙城　　触之皆破坏</p>
  <p id="aET">戏笑而作之　　谓为是我所</p>
  <p id="aEU">各各自怀心　　是吾城屋界</p>
  <p id="aEV">而已娱乐中　　如王处国宫</p>
  <p id="aEW">尔时小儿娱乐沙城。<a id="a-EX"></a>谓是我所将护爱之不令人触。<a id="a-EY"></a>日遂向冥各欲还归。<a id="a-EZ"></a>其心不恋不顾沙城。<a id="a-Ea"></a>各以手足蹋坏之去而归其家。<a id="a-Eb"></a>于是颂曰。</p>
  <p id="aEc">小儿积沙以为城　　在中娱乐尽黄昏</p>
  <p id="aEd">日适向冥不恋慕　　即舍其城归还家</p>
  <p id="aEe">其修行者当作是观。<a id="a-Ef"></a>吾未解道计有吾我恩爱之着普护身色。<a id="a-Eg"></a>老病将至无常对到忽尽灭矣。<a id="a-Eh"></a>今适舍色心无所乐。<a id="a-Ei"></a>以智慧法分别散坏。<a id="a-Ej"></a>四大五阴今已解了。<a id="a-Ek"></a>色痛想行识诸入之衰皆非我所。<a id="a-El"></a>如今五阴非身所有。<a id="a-Em"></a>过去当来现在亦然。<a id="a-En"></a>其观生死以如是者。<a id="a-Eo"></a>便能具足得至脱门。<a id="a-Ep"></a>欲求空者顺行若斯。<a id="a-Eq"></a>于是颂曰。</p>
  <p id="aEr">其有习欲者　　不舍恩爱着</p>
  <p id="aEs">普自将护身　　如人奉敬亲</p>
  <p id="aEt">若离于情欲　　如月蚀光伏</p>
  <p id="aEu">知身如沙城　　不复计吾我</p>
  <p id="aEv">其修行者见三界空。<a id="a-Ew"></a>不复愿乐有所向生。<a id="a-Ex"></a>何谓无愿而向脱门。<a id="a-Ey"></a>所有境界淫怒痴垢。<a id="a-Ez"></a>假使起者制而不随。<a id="a-F0"></a>是谓无愿而向脱门。<a id="a-F1"></a>无想如是已了是者谓三脱门。<a id="a-F2"></a>其修行者所以专精唯欲解空。<a id="a-F3"></a>于是颂曰。</p>
  <p id="aF4">三界不见我　　所睹皆为空</p>
  <p id="aF5">安能复求生　　一切不退还</p>
  <p id="aF6">设心常思念　　无想无愿空</p>
  <p id="aF7">如在战斗中　　降伏除怨贼</p>
  <p id="aF8">观五阴本无　　依倚在人身</p>
  <p id="aF9">过去及当来　　现在亦如是</p>
  <p id="aFA">积聚勤苦身　　一切悉败坏</p>
  <p id="aFB">明者观五阴　　如水之泡沫</p>
  <p id="aFC">若得无想愿　　睹三界皆空</p>
  <p id="aFD">致三脱安隐　　悉度众苦恼</p>
  <p id="aFE">见吉祥不远　　如掌中观文</p>
  <p id="aFF">是谓为沙门　　无有终始患</p>
  <p id="aFG">省察觉佛诸经法　　为求解脱永安隐</p>
  <p id="aFH">义深广演说总哀　　令行者解多讲空</p>
 </body>
</html>