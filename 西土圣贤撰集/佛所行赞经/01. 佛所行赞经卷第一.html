<!DOCTYPE html>
<html>
<head>
  <meta charset="utf-8"/>
  <meta name="author" content="马鸣菩萨/古印度"/>
  <meta name="library" content="龙藏"/>
  <meta name="catalog" content="龙藏/西土圣贤撰集"/>
  <title>佛所行赞经卷第一</title>
</head>
<body>
  <h1 class="head">佛所行赞经卷第一</h1>
  <h2>生品第一</h2>
  <p class="l-js-5c">甘蔗之苗裔　　释迦无胜王</p>
  <p class="l-js-5c">净财德纯备　　故名曰净饭</p>
  <p class="l-js-5c">群生乐瞻仰　　犹如初生月</p>
  <p class="l-js-5c">王如天帝释　　夫人犹舍脂</p>
  <p class="l-js-5c">执志安如地　　心净若莲花</p>
  <p class="l-js-5c">假譬名摩耶　　其实无伦比</p>
  <p class="l-js-5c">于彼象天后　　降神而处胎</p>
  <p class="l-js-5c">母悉离忧患　　不生幻伪心</p>
  <p class="l-js-5c">厌恶彼諠俗　　乐处空闲林</p>
  <p class="l-js-5c">蓝毗尼胜园　　流泉花果茂</p>
  <p class="l-js-5c">寂静顺禅思　　启王请游彼</p>
  <p class="l-js-5c">王知其志愿　　而生奇特想</p>
  <p class="l-js-5c">敕内外眷属　　俱诣彼园林</p>
  <p class="l-js-5c">尔时摩耶后　　自知产时至</p>
  <p class="l-js-5c">偃寝安胜床　　百千婇女侍</p>
  <p class="l-js-5c">时四月八日　　清和气调适</p>
  <p class="l-js-5c">斋戒修净德　　菩萨右胁生</p>
  <p class="l-js-5c">大悲救世间　　不令母苦恼</p>
  <p class="l-js-5c">优留王股生　　畀偷王手生</p>
  <p class="l-js-5c">曼陀王顶生　　伽叉王腋生</p>
  <p class="l-js-5c">菩萨亦如是　　诞从右胁生</p>
  <p class="l-js-5c">渐渐从胎出　　光明普照耀</p>
  <p class="l-js-5c">如从虚空堕　　不由于生门</p>
  <p class="l-js-5c">修德无量劫　　自知生不死</p>
  <p class="l-js-5c">安谛不倾动　　明显妙端严</p>
  <p class="l-js-5c">晃然后胎现　　犹如日初升</p>
  <p class="l-js-5c">观察极明耀　　而不害眼根</p>
  <p class="l-js-5c">纵视而不耀　　如观空中月</p>
  <p class="l-js-5c">自身光照耀　　如日夺灯明</p>
  <p class="l-js-5c">菩萨真金身　　普照亦如是</p>
  <p class="l-js-5c">正真心不乱　　安庠行七步</p>
  <p class="l-js-5c">足下安平趾　　炳彻犹七星</p>
  <p class="l-js-5c">兽王师子步　　观察于四方</p>
  <p class="l-js-5c">通达真实义　　堪能如是说</p>
  <p class="l-js-5c">此生为佛生　　则为后边生</p>
  <p class="l-js-5c">我唯此一生　　当度于一切</p>
  <p class="l-js-5c">应时虚空中　　净水双流下</p>
  <p class="l-js-5c">一温一清凉　　灌顶令身乐</p>
  <p class="l-js-5c">安处宝宫殿　　卧于琉璃床</p>
  <p class="l-js-5c">天王金华手　　奉持床四足</p>
  <p class="l-js-5c">诸天于空中　　执持宝盖侍</p>
  <p class="l-js-5c">承威神赞叹　　劝发成佛道</p>
  <p class="l-js-5c">诸龙王欢喜　　渴仰殊胜法</p>
  <p class="l-js-5c">曾奉过去佛　　今得值菩萨</p>
  <p class="l-js-5c">散曼陀罗花　　专心乐供养</p>
  <p class="l-js-5c">如来出兴世　　净居天欢喜</p>
  <p class="l-js-5c">已除爱欲欢　　为法而欣悦</p>
  <p class="l-js-5c">众生没苦海　　令得解脱故</p>
  <p class="l-js-5c">须弥宝山王　　坚持此大地</p>
  <p class="l-js-5c">菩萨出兴世　　功德风所飘</p>
  <p class="l-js-5c">普皆大震动　　如风鼓浪舟</p>
  <p class="l-js-5c">栴檀细末香　　众宝莲花藏</p>
  <p class="l-js-5c">风吹随空流　　缤纷而乱坠</p>
  <p class="l-js-5c">天衣从空下　　触身生妙乐</p>
  <p class="l-js-5c">日月如常度　　光耀倍增明</p>
  <p class="l-js-5c">世界诸火光　　无薪自炎炽</p>
  <p class="l-js-5c">净水清凉井　　前后自然生</p>
  <p class="l-js-5c">中宫婇女众　　怪叹未曾有</p>
  <p class="l-js-5c">竞赴而饮浴　　皆起安乐想</p>
  <p class="l-js-5c">无量部多天　　乐法悉云集</p>
  <p class="l-js-5c">于蓝毗尼园　　遍满林树间</p>
  <p class="l-js-5c">奇特众妙花　　非时而敷荣</p>
  <p class="l-js-5c">凶暴众生类　　一时生慈心</p>
  <p class="l-js-5c">世间诸疾病　　不疗自然除</p>
  <p class="l-js-5c">乱鸣诸禽兽　　恬默寂无声</p>
  <p class="l-js-5c">万川皆停流　　浊水悉澄清</p>
  <p class="l-js-5c">空中无云翳　　天鼓自然鸣</p>
  <p class="l-js-5c">一切诸世间　　悉得安隐乐</p>
  <p class="l-js-5c">犹如荒难国　　忽得贤明主</p>
  <p class="l-js-5c">菩萨所以生　　为济世众苦</p>
  <p class="l-js-5c">唯彼魔天王　　震动大忧恼</p>
  <p class="l-js-5c">父王见生子　　奇特未曾有</p>
  <p class="l-js-5c">素性虽安重　　惊骇改常容</p>
  <p class="l-js-5c">二息交胸起　　一喜复一惧</p>
  <p class="l-js-5c">夫人见其子　　不由常道生</p>
  <p>女人性怯弱　　[怡-台+求]惕怀冰炭</p>
  <p class="l-js-5c">不别吉凶相　　反更生忧怖</p>
  <p class="l-js-5c">长宿诸母人　　互乱祈神明</p>
  <p class="l-js-5c">各请常所事　　愿令太子安</p>
  <p class="l-js-5c">时彼林中有　　知相婆罗门</p>
  <p class="l-js-5c">威仪具多闻　　才辩高名称</p>
  <p class="l-js-5c">见相心欢喜　　踊跃未曾有</p>
  <p class="l-js-5c">知王心惊怖　　白王以真实</p>
  <p class="l-js-5c">人生于世间　　唯求殊胜子</p>
  <p class="l-js-5c">王今如满月　　应生大欢喜</p>
  <p class="l-js-5c">今生奇特子　　必光显宗族</p>
  <p class="l-js-5c">安心自欣庆　　莫生余疑虑</p>
  <p class="l-js-5c">灵祥集家国　　从今转休盛</p>
  <p class="l-js-5c">所生殊胜子　　必为世间救</p>
  <p class="l-js-5c">惟此上士身　　金色妙光明</p>
  <p class="l-js-5c">如是殊胜相　　必成等正觉</p>
  <p class="l-js-5c">若习乐世间　　必作转轮王</p>
  <p class="l-js-5c">普为大地主　　勇猛正法治</p>
  <p class="l-js-5c">王领四天下　　统御一切王</p>
  <p class="l-js-5c">犹如世光明　　日光为最胜</p>
  <p class="l-js-5c">若处于山林　　专心求解脱</p>
  <p class="l-js-5c">成就实智慧　　普照于世间</p>
  <p class="l-js-5c">譬如须弥山　　普为诸山王</p>
  <p class="l-js-5c">众宝金为最　　众流海为最</p>
  <p class="l-js-5c">诸宿月为最　　诸明日为最</p>
  <p class="l-js-5c">如来处世间　　两足中为最</p>
  <p class="l-js-5c">净目修且广　　上下瞬长睫</p>
  <p class="l-js-5c">瞪瞩绀青色　　明焕半月形</p>
  <p class="l-js-5c">此相云何非　　平等殊胜目</p>
  <p class="l-js-5c">时王告二生　　若如汝所说</p>
  <p class="l-js-5c">如此奇特相　　以何因缘故</p>
  <p class="l-js-5c">不应于先王　　乃现于我世</p>
  <p class="l-js-5c">婆罗门白王　　不应如是说</p>
  <p class="l-js-5c">多闻与智慧　　名称及事业</p>
  <p class="l-js-5c">如是四事者　　不应顾先后</p>
  <p class="l-js-5c">物性之所生　　各从因缘起</p>
  <p class="l-js-5c">今当说诸譬　　王今且谛听</p>
  <p class="l-js-5c">毗求央耆罗　　此二仙人族</p>
  <p class="l-js-5c">经历久远世　　各生殊异子</p>
  <p class="l-js-5c">毗利诃钵低　　及与儵迦罗</p>
  <p class="l-js-5c">能造帝王论　　不从先族来</p>
  <p class="l-js-5c">萨罗萨仙人　　经论久断绝</p>
  <p class="l-js-5c">而生婆罗婆　　续复明经论</p>
  <p class="l-js-5c">现在知见生　　不必由先胄</p>
  <p class="l-js-5c">毗耶娑仙人　　多造诸经论</p>
  <p class="l-js-5c">末后胤跋弥　　广集偈章句</p>
  <p class="l-js-5c">阿低利仙人　　不解医方论</p>
  <p class="l-js-5c">后生阿低离　　善能治百病</p>
  <p class="l-js-5c">二生驹尸仙　　不闲外道论</p>
  <p class="l-js-5c">后伽提那王　　悉解外道法</p>
  <p class="l-js-5c">甘蔗王始族　　不能制海潮</p>
  <p class="l-js-5c">至娑伽罗王　　生育千王子</p>
  <p class="l-js-5c">能制大海潮　　使不越常限</p>
  <p class="l-js-5c">阇那驹仙人　　无师得禅道</p>
  <p class="l-js-5c">凡得名称者　　皆生于自力</p>
  <p class="l-js-5c">或先胜后劣　　或先劣后胜</p>
  <p class="l-js-5c">帝王诸神仙　　不必承本族</p>
  <p class="l-js-5c">是故诸世间　　不应顾先后</p>
  <p class="l-js-5c">大王今如是　　应生欢喜心</p>
  <p class="l-js-5c">以心欢喜故　　永离于疑惑</p>
  <p class="l-js-5c">王闻仙人说　　欢喜增供养</p>
  <p class="l-js-5c">我今生胜子　　当绍转轮位</p>
  <p class="l-js-5c">我年已朽迈　　出家修梵行</p>
  <p class="l-js-5c">无令圣王子　　舍世游山林</p>
  <p class="l-js-5c">时近处园中　　有苦行仙人</p>
  <p class="l-js-5c">名曰阿私陀　　善解于相法</p>
  <p class="l-js-5c">来诣王宫门　　王谓梵天应</p>
  <p class="l-js-5c">苦行乐正法　　此二相俱现</p>
  <p class="l-js-5c">梵行相具足　　时王大欢喜</p>
  <p class="l-js-5c">即请入宫内　　恭敬设供养</p>
  <p class="l-js-5c">将入内宫中　　唯乐见王子</p>
  <p class="l-js-5c">虽有婇女众　　如在空闲林</p>
  <p class="l-js-5c">安处正法座　　加敬尊奉事</p>
  <p class="l-js-5c">如安低牒王　　奉事波尸吒</p>
  <p class="l-js-5c">时王白仙人　　我今得大利</p>
  <p class="l-js-5c">劳屈大仙人　　辱来摄受我</p>
  <p class="l-js-5c">诸有所应为　　唯愿时教敕</p>
  <p class="l-js-5c">如是劝请已　　仙人大欢喜</p>
  <p class="l-js-5c">善哉常胜王　　众德悉皆备</p>
  <p class="l-js-5c">爱乐来求者　　惠施崇正法</p>
  <p class="l-js-5c">仁智殊胜族　　谦恭善随顺</p>
  <p class="l-js-5c">宿殖众妙因　　胜果现于今</p>
  <p class="l-js-5c">汝当听我说　　今者来因缘</p>
  <p class="l-js-5c">我从日道来　　闻空中天说</p>
  <p class="l-js-5c">言王生太子　　当成正觉道</p>
  <p class="l-js-5c">并见先瑞相　　今故来到此</p>
  <p class="l-js-5c">欲观释迦王　　建立正法幢</p>
  <p class="l-js-5c">王闻仙人说　　决定离疑网</p>
  <p class="l-js-5c">命持太子出　　以示于仙人</p>
  <p class="l-js-5c">仙人观太子　　足下千辐轮</p>
  <p class="l-js-5c">手足网缦指　　眉间白毫跱</p>
  <p class="l-js-5c">马藏隐密相　　容色炎光明</p>
  <p class="l-js-5c">见生未曾想　　流泪长叹息</p>
  <p class="l-js-5c">王见仙人泣　　念子心战栗</p>
  <p class="l-js-5c">气结盈心胸　　惊悸不自安</p>
  <p class="l-js-5c">不觉从坐起　　稽首仙人足</p>
  <p class="l-js-5c">而白仙人言　　此子生奇特</p>
  <p class="l-js-5c">容貌极端严　　天人殆不异</p>
  <p class="l-js-5c">汝言人中上　　何故生忧悲</p>
  <p class="l-js-5c">将非短寿子　　生我忧悲乎</p>
  <p class="l-js-5c">久渴得甘露　　而反复失耶</p>
  <p class="l-js-5c">将非失财宝　　丧家亡国乎</p>
  <p class="l-js-5c">若有胜子存　　国嗣有所寄</p>
  <p class="l-js-5c">我死时心悦　　安乐生他世</p>
  <p class="l-js-5c">犹如人两目　　一眠而一觉</p>
  <p class="l-js-5c">莫如秋霜花　　虽敷而无实</p>
  <p class="l-js-5c">人于亲族中　　爱深无过子</p>
  <p class="l-js-5c">宜时为记说　　令我得苏息</p>
  <p class="l-js-5c">仙人知父王　　心怀大忧惧</p>
  <p class="l-js-5c">即告言大王　　王今勿恐怖</p>
  <p class="l-js-5c">前已语大王　　慎勿自生疑</p>
  <p class="l-js-5c">今相犹如前　　不应怀异想</p>
  <p class="l-js-5c">自惟我年暮　　悲慨泣叹耳</p>
  <p class="l-js-5c">今我临终时　　此子应世生</p>
  <p class="l-js-5c">为尽生故生　　斯人难得遇</p>
  <p class="l-js-5c">当舍圣王位　　不著五欲境</p>
  <p class="l-js-5c">精勤修苦行　　开觉得真实</p>
  <p class="l-js-5c">常为诸群生　　灭除痴冥障</p>
  <p class="l-js-5c">于世永炽燃　　智慧日光明</p>
  <p class="l-js-5c">众生没苦海　　众病为聚沫</p>
  <p class="l-js-5c">衰老为巨浪　　死为海洪涛</p>
  <p class="l-js-5c">乘轻智慧舟　　渡此众流难</p>
  <p class="l-js-5c">智慧溯流水　　净戒为傍岸</p>
  <p class="l-js-5c">三昧清凉池　　正受众奇鸟</p>
  <p class="l-js-5c">如此甚深广　　正法之大河</p>
  <p class="l-js-5c">渴爱诸群生　　饮之以苏息</p>
  <p class="l-js-5c">染著五欲境　　众苦所驱迫</p>
  <p class="l-js-5c">迷生死旷野　　莫知所归趣</p>
  <p class="l-js-5c">菩萨出世间　　为通解脱道</p>
  <p class="l-js-5c">世间贪欲火　　境界薪炽然</p>
  <p class="l-js-5c">兴发大悲云　　法雨雨令灭</p>
  <p class="l-js-5c">痴闇门重扇　　贪欲为关钥</p>
  <p class="l-js-5c">闭塞诸群生　　出要解脱门</p>
  <p class="l-js-5c">金刚智慧镊　　拔恩爱逆钻</p>
  <p class="l-js-5c">愚痴网自缠　　穷苦无所依</p>
  <p class="l-js-5c">法王出世间　　能解众生缚</p>
  <p class="l-js-5c">王莫以此子　　自生忧悲患</p>
  <p class="l-js-5c">当忧彼众生　　著欲违正法</p>
  <p class="l-js-5c">我今老死坏　　远离圣功德</p>
  <p class="l-js-5c">虽得诸禅定　　而不获其利</p>
  <p class="l-js-5c">于此菩萨所　　竟不闻正法</p>
  <p class="l-js-5c">身坏命终后　　必生三难天</p>
  <p class="l-js-5c">王及诸眷属　　闻彼仙人说</p>
  <p class="l-js-5c">知其自忧叹　　恐怖悉以除</p>
  <p class="l-js-5c">生此奇特子　　我心得大安</p>
  <p class="l-js-5c">出家舍世荣　　修习仙人道</p>
  <p class="l-js-5c">遂不绍国位　　复令我不悦</p>
  <p class="l-js-5c">尔时彼仙人　　向王真实说</p>
  <p class="l-js-5c">必如王所虑　　当成正觉道</p>
  <p class="l-js-5c">于王眷属中　　安慰众心已</p>
  <p class="l-js-5c">自以己神力　　腾虚而远逝</p>
  <p class="l-js-5c">尔时白净王　　见子奇特相</p>
  <p class="l-js-5c">又闻阿私陀　　决定真实说</p>
  <p class="l-js-5c">于子心敬重　　珍护兼常念</p>
  <p class="l-js-5c">大赦于天下　　牢狱悉解脱</p>
  <p class="l-js-5c">世人生子法　　随宜取舍事</p>
  <p class="l-js-5c">依诸经方论　　一切悉皆为</p>
  <p class="l-js-5c">生子满十日　　安隐心已泰</p>
  <p class="l-js-5c">普祠诸天神　　广施于有道</p>
  <p class="l-js-5c">沙门婆罗门　　咒愿祈吉福</p>
  <p class="l-js-5c">嚫施诸群臣　　及国中贫乏</p>
  <p class="l-js-5c">村城婇女众　　牛马象财钱</p>
  <p class="l-js-5c">各随彼所须　　一切皆给与</p>
  <p class="l-js-5c">卜择选良时　　迁子还本宫</p>
  <p class="l-js-5c">二饭白净牙　　七宝庄严舆</p>
  <p class="l-js-5c">杂色珠绞络　　明焰极光泽</p>
  <p class="l-js-5c">夫人抱太子　　周匝礼天神</p>
  <p class="l-js-5c">然后升宝舆　　婇女众随侍</p>
  <p class="l-js-5c">王与诸臣民　　一切俱导从</p>
  <p class="l-js-5c">犹如天帝释　　诸天众围绕</p>
  <p class="l-js-5c">如摩醯首罗　　忽生六面子</p>
  <p class="l-js-5c">设种种众具　　供给及请福</p>
  <p class="l-js-5c">今王生太子　　设众具亦然</p>
  <p class="l-js-5c">毗沙门天王　　生那罗鸠婆</p>
  <p class="l-js-5c">一切诸天众　　皆悉大欢喜</p>
  <p class="l-js-5c">王今生太子　　迦毗罗卫国</p>
  <p class="l-js-5c">一切诸人民　　欢喜亦如是</p>
  <h2>处宫品第二</h2>
  <p class="l-js-5c">时白净王家　　以生圣子故</p>
  <p class="l-js-5c">亲族名子弟　　群臣悉忠良</p>
  <p class="l-js-5c">象马宝车舆　　国财七宝器</p>
  <p class="l-js-5c">日日转增胜　　随应而集生</p>
  <p class="l-js-5c">无量诸伏藏　　自然从地出</p>
  <p class="l-js-5c">清净雪山中　　凶狂群白象</p>
  <p class="l-js-5c">不呼自然至　　不御自调伏</p>
  <p class="l-js-5c">种种杂色马　　形体极端严</p>
  <p class="l-js-5c">朱髦纤长尾　　超腾骏若飞</p>
  <p class="l-js-5c">又野之所生　　应时自然至</p>
  <p class="l-js-5c">纯色调善牛　　肥壮形端正</p>
  <p class="l-js-5c">平步淳香乳　　应时悉云集</p>
  <p class="l-js-5c">怨憎者心平　　中平益淳厚</p>
  <p class="l-js-5c">素笃增亲密　　乱逆悉消除</p>
  <p class="l-js-5c">微风随时雨　　雷霆不震裂</p>
  <p class="l-js-5c">种殖不待时　　收实倍丰积</p>
  <p class="l-js-5c">五谷鲜香美　　轻软易消化</p>
  <p class="l-js-5c">诸有怀孕者　　身安体和适</p>
  <p class="l-js-5c">除受四圣种　　诸余世间人</p>
  <p class="l-js-5c">资生各自如　　无有他求想</p>
  <p class="l-js-5c">无慢无悭嫉　　亦无恚害心</p>
  <p class="l-js-5c">一切诸士女　　玄同劫诸人</p>
  <p class="l-js-5c">天庙诸寺舍　　园林井泉池</p>
  <p class="l-js-5c">一切如天物　　应时自然生</p>
  <p class="l-js-5c">合境无饥饿　　刀兵疾疫息</p>
  <p class="l-js-5c">国中诸人民　　亲族相爱敬</p>
  <p class="l-js-5c">法爱相娱乐　　不生染污欲</p>
  <p class="l-js-5c">以义求财物　　无有贪利心</p>
  <p class="l-js-5c">为法行惠施　　无求反报想</p>
  <p class="l-js-5c">修习四梵行　　灭除恚害心</p>
  <p>过去摩[少/兔]王　　生日光太子</p>
  <p class="l-js-5c">举国蒙吉祥　　众恶一时息</p>
  <p class="l-js-5c">今王生太子　　其德亦复尔</p>
  <p class="l-js-5c">以备众德义　　名悉达罗他</p>
  <p class="l-js-5c">时摩耶夫人　　见其所生子</p>
  <p class="l-js-5c">端正如天童　　众美悉备足</p>
  <p class="l-js-5c">过喜不自胜　　命终生天上</p>
  <p class="l-js-5c">大爱瞿昙弥　　见太子天童</p>
  <p class="l-js-5c">德貌世奇挺　　既生母命终</p>
  <p class="l-js-5c">爱育如其子　　子敬亦如母</p>
  <p class="l-js-5c">犹日月火光　　从微照渐广</p>
  <p class="l-js-5c">太子长日新　　德貌亦复尔</p>
  <p class="l-js-5c">无价栴檀香　　阎浮檀名宝</p>
  <p class="l-js-5c">护身神仙药　　璎珞庄严身</p>
  <p class="l-js-5c">附庸诸邻国　　闻王生太子</p>
  <p class="l-js-5c">奉献诸珍异　　牛羊鹿马车</p>
  <p class="l-js-5c">宝器庄严具　　助悦太子心</p>
  <p class="l-js-5c">虽有诸严饰　　婴童玩好物</p>
  <p class="l-js-5c">太子性安重　　形少而心宿</p>
  <p class="l-js-5c">心栖高胜境　　不染于荣华</p>
  <p class="l-js-5c">修学诸术艺　　一闻超师匠</p>
  <p class="l-js-5c">父王见聪达　　深虑踰世表</p>
  <p class="l-js-5c">广访名豪族　　风教礼义门</p>
  <p class="l-js-5c">容姿端正女　　名耶轮陀罗</p>
  <p class="l-js-5c">应嫂太子妃　　诱导留其心</p>
  <p class="l-js-5c">太子志高远　　德盛貌清明</p>
  <p class="l-js-5c">犹梵天长子　　舍那鸠摩罗</p>
  <p class="l-js-5c">贤妃美容貌　　窈窕淑妙姿</p>
  <p class="l-js-5c">瑰艳若天后　　同处日夜欢</p>
  <p class="l-js-5c">为立清净宫　　宏丽极庄严</p>
  <p class="l-js-5c">高峙在虚空　　迢遰若秋云</p>
  <p class="l-js-5c">温凉四时适　　随时择善居</p>
  <p class="l-js-5c">妓女众围绕　　奏合天乐音</p>
  <p>勿邻秽声色</p>
  <p class="l-js-5c">令生厌世想　　如天犍挞婆</p>
  <p class="l-js-5c">自然宝宫殿　　乐女奏天音</p>
  <p class="l-js-5c">声色耀心目　　菩萨处高宫</p>
  <p class="l-js-5c">音乐亦如是　　父王为太子</p>
  <p class="l-js-5c">静居修纯德　　仁慈正法化</p>
  <p class="l-js-5c">亲贤远恶友　　心不染恩爱</p>
  <p class="l-js-5c">于欲起毒想　　摄情捡诸根</p>
  <p class="l-js-5c">灭除轻躁意　　和颜善听讼</p>
  <p class="l-js-5c">慈教厌众心　　宣化诸外道</p>
  <p class="l-js-5c">断诸谋逆术　　教学济世方</p>
  <p class="l-js-5c">万民得安乐　　如令我子安</p>
  <p class="l-js-5c">万民亦如是　　事火奉诸神</p>
  <p class="l-js-5c">叉手饮月光　　恒水沐浴身</p>
  <p class="l-js-5c">法水澡其心　　祈福非存己</p>
  <p class="l-js-5c">唯子及万民　　爱言非无义</p>
  <p class="l-js-5c">义言非不爱　　爱言非不实</p>
  <p class="l-js-5c">实言非不爱　　以有惭愧故</p>
  <p class="l-js-5c">不能如实说　　于爱不爱事</p>
  <p class="l-js-5c">不依贪恚想　　志存于寂默</p>
  <p class="l-js-5c">平正止诤讼　　不以祠天会</p>
  <p class="l-js-5c">胜于断事福　　见彼多求众</p>
  <p class="l-js-5c">丰施过其望　　心无战争想</p>
  <p class="l-js-5c">以德降怨敌　　调一而护七</p>
  <p class="l-js-5c">离七防制五　　得三觉了三</p>
  <p class="l-js-5c">知二舍于二　　求情得其罪</p>
  <p class="l-js-5c">应死垂仁恕　　不加粗恶言</p>
  <p class="l-js-5c">软语而教敕　　务施以财物</p>
  <p class="l-js-5c">指授资生路　　受学神仙道</p>
  <p class="l-js-5c">灭除怨恚心　　名德普流闻</p>
  <p class="l-js-5c">世间永消亡　　主匠修明德</p>
  <p class="l-js-5c">率土皆承习　　如人心安静</p>
  <p>四体诸根从</p>
  <p class="l-js-5c">时白净太子　　贤妃耶输陀</p>
  <p class="l-js-5c">年并渐长大　　孕生罗睺罗</p>
  <p class="l-js-5c">白净王自念　　太子已生子</p>
  <p class="l-js-5c">历世相继嗣　　正化无终极</p>
  <p class="l-js-5c">太子既生子　　爱子与我同</p>
  <p class="l-js-5c">不复虑出家　　但当力修善</p>
  <p class="l-js-5c">我今心大安　　无异生天乐</p>
  <p class="l-js-5c">犹若劫初时　　仙王所住道</p>
  <p class="l-js-5c">爱行清净业　　祠祀不害生</p>
  <p class="l-js-5c">炽然修胜业　　王胜梵行胜</p>
  <p class="l-js-5c">宗族财宝胜　　勇健伎艺胜</p>
  <p class="l-js-5c">明显照世间　　如日千光耀</p>
  <p class="l-js-5c">所以为王者　　将为显其子</p>
  <p class="l-js-5c">显子为宗族　　荣族以名闻</p>
  <p class="l-js-5c">名高得生天　　生天为乐已</p>
  <p class="l-js-5c">已乐智慧增　　悟道弘正法</p>
  <p class="l-js-5c">先胜名闻所　　受行众妙道</p>
  <p class="l-js-5c">唯愿令太子　　爱子不舍家</p>
  <p class="l-js-5c">一切诸国王　　生子年尚小</p>
  <p class="l-js-5c">不令王国土　　虑其心放逸</p>
  <p class="l-js-5c">纵情著世乐　　不能绍王种</p>
  <p class="l-js-5c">今王生太子　　随心恣五欲</p>
  <p class="l-js-5c">唯愿乐世荣　　不欲令学道</p>
  <p class="l-js-5c">过去菩萨王　　其道虽深固</p>
  <p class="l-js-5c">要习世荣乐　　生子继宗嗣</p>
  <p class="l-js-5c">然后入山林　　修行寂默道</p>
  <h2>厌患品第三</h2>
  <p class="l-js-5c">外有诸园林　　流泉清凉池</p>
  <p class="l-js-5c">众杂华果树　　行列垂玄荫</p>
  <p class="l-js-5c">异类诸奇鸟　　奋飞戏其中</p>
  <p class="l-js-5c">水陆四种花　　炎色流妙香</p>
  <p class="l-js-5c">伎女因奏乐　　弦歌告太子</p>
  <p class="l-js-5c">太子闻音乐　　叹美彼园林</p>
  <p class="l-js-5c">内怀甚踊悦　　思乐出游观</p>
  <p class="l-js-5c">犹如系狂象　　常慕闲旷野</p>
  <p class="l-js-5c">父王闻太子　　乐出彼园游</p>
  <p class="l-js-5c">即敕诸群臣　　严饰备羽仪</p>
  <p class="l-js-5c">平治正王路　　并除诸丑秽</p>
  <p class="l-js-5c">老病形残类　　羸劣贫穷苦</p>
  <p class="l-js-5c">无令少乐子　　见起厌恶心</p>
  <p class="l-js-5c">庄严悉备已　　启请求拜辞</p>
  <p class="l-js-5c">王见太子至　　摩头瞻颜色</p>
  <p class="l-js-5c">悲喜情交结　　口许而心留</p>
  <p class="l-js-5c">众宝轩饰车　　结驷骏平流</p>
  <p class="l-js-5c">贤良善术艺　　年少美姿容</p>
  <p class="l-js-5c">妙净鲜花服　　同车为执御</p>
  <p class="l-js-5c">街巷散众华　　宝缦蔽路傍</p>
  <p class="l-js-5c">垣树列道侧　　宝器以庄严</p>
  <p class="l-js-5c">缯盖诸幢幡　　缤纷随风扬</p>
  <p class="l-js-5c">观者挟长路　　侧身目连光</p>
  <p class="l-js-5c">瞪瞩而不瞬　　如并青莲花</p>
  <p class="l-js-5c">臣民悉扈从　　如星随宿王</p>
  <p class="l-js-5c">异口同声叹　　称庆世希有</p>
  <p class="l-js-5c">贵贱及贫富　　长幼及中年</p>
  <p class="l-js-5c">悉皆恭敬礼　　唯愿令吉祥</p>
  <p class="l-js-5c">郭邑及田里　　闻太子当出</p>
  <p class="l-js-5c">尊卑不待辞　　寤寐不相告</p>
  <p class="l-js-5c">六畜不遑收　　钱财不及敛</p>
  <p class="l-js-5c">门户不容闭　　奔驰走路傍</p>
  <p class="l-js-5c">楼阁堤塘树　　窗牖衢巷间</p>
  <p class="l-js-5c">侧身竞容目　　瞪瞩观无厌</p>
  <p class="l-js-5c">高观谓投地　　步者谓乘虚</p>
  <p class="l-js-5c">意专不自觉　　形神若双飞</p>
  <p class="l-js-5c">虔虔恭形观　　不生放逸心</p>
  <p class="l-js-5c">圆体佣支节　　色若莲花敷</p>
  <p class="l-js-5c">今出处园林　　愿成圣法仙</p>
  <p class="l-js-5c">太子见修涂　　庄严从人众</p>
  <p class="l-js-5c">服乘鲜光泽　　欣然心欢悦</p>
  <p class="l-js-5c">国人瞻太子　　严仪胜羽从</p>
  <p class="l-js-5c">亦如诸天众　　见天太子生</p>
  <p class="l-js-5c">时净居天王　　忽然在道侧</p>
  <p class="l-js-5c">变形衰老相　　劝生厌离心</p>
  <p class="l-js-5c">太子见老人　　惊怪问御者</p>
  <p class="l-js-5c">此是何等人　　头白而背偻</p>
  <p class="l-js-5c">目冥身战摇　　任杖而羸步</p>
  <p class="l-js-5c">为是身卒变　　为受性自尔</p>
  <p class="l-js-5c">御者心踌躇　　不敢以实答</p>
  <p class="l-js-5c">净居加神力　　令其表真言</p>
  <p class="l-js-5c">色变气虚微　　多忧少欢乐</p>
  <p class="l-js-5c">喜忘诸根羸　　是名衰老相</p>
  <p class="l-js-5c">此本为婴儿　　长养于母乳</p>
  <p class="l-js-5c">及童子嬉游　　端正恣五欲</p>
  <p class="l-js-5c">年逝形枯朽　　今为老所坏</p>
  <p class="l-js-5c">太子长叹息　　而问御者言</p>
  <p class="l-js-5c">但彼独衰老　　吾等亦当然</p>
  <p class="l-js-5c">御者又答言　　尊亦有此分</p>
  <p class="l-js-5c">时移形自变　　必至无所疑</p>
  <p class="l-js-5c">少壮无不老　　举世知而求</p>
  <p class="l-js-5c">菩萨久修习　　清净智慧业</p>
  <p class="l-js-5c">广殖诸德本　　愿果华于今</p>
  <p class="l-js-5c">闻说衰老苦　　战栗身毛竖</p>
  <p class="l-js-5c">雷霆霹雳声　　群兽怖奔走</p>
  <p class="l-js-5c">菩萨亦如是　　震怖长嘘息</p>
  <p class="l-js-5c">系心于老苦　　颔头而瞪瞩</p>
  <p class="l-js-5c">念此衰老苦　　世人何爱乐</p>
  <p class="l-js-5c">老相之所坏　　触类无所择</p>
  <p class="l-js-5c">虽有壮色力　　无一不迁变</p>
  <p class="l-js-5c">目前见证相　　如何不厌离</p>
  <p class="l-js-5c">菩萨谓御者　　宜速回车还</p>
  <p class="l-js-5c">念念衰老至　　园林何足欢</p>
  <p class="l-js-5c">受命即风驰　　飞轮旋本宫</p>
  <p class="l-js-5c">心存朽暮境　　如归空塳间</p>
  <p class="l-js-5c">触事不留情　　所居无暂安</p>
  <p class="l-js-5c">王闻子不悦　　劝令重出游</p>
  <p class="l-js-5c">即敕诸群臣　　庄严复胜前</p>
  <p class="l-js-5c">天复化病人　　守命在路傍</p>
  <p class="l-js-5c">身瘦而腹大　　呼吸长喘息</p>
  <p class="l-js-5c">手脚挛枯燥　　悲泣而呻吟</p>
  <p class="l-js-5c">太子问御者　　此复何等人</p>
  <p class="l-js-5c">对曰是病者　　四大俱错乱</p>
  <p class="l-js-5c">羸劣无所堪　　转侧恃仰人</p>
  <p class="l-js-5c">太子闻所说　　即生哀愍心</p>
  <p class="l-js-5c">问唯此人病　　余亦当复尔</p>
  <p class="l-js-5c">对曰此世间　　一切俱亦然</p>
  <p class="l-js-5c">有身必有患　　愚痴乐朝欢</p>
  <p class="l-js-5c">太子闻其说　　即生大恐怖</p>
  <p class="l-js-5c">身心悉战动　　譬如扬波月</p>
  <p class="l-js-5c">处斯大苦器　　云何能自安</p>
  <p class="l-js-5c">呜呼世间人　　愚惑痴闇障</p>
  <p class="l-js-5c">病贼至无期　　而生喜乐心</p>
  <p class="l-js-5c">于是回车还　　愁忧念病苦</p>
  <p class="l-js-5c">如人被打害　　卷身待杖至</p>
  <p class="l-js-5c">静息于闲宫　　专求反世乐</p>
  <p class="l-js-5c">王复闻子还　　敕问何因缘</p>
  <p class="l-js-5c">对曰见病人　　王怖犹失身</p>
  <p class="l-js-5c">深责治路者　　心结口不言</p>
  <p class="l-js-5c">复增伎女众　　音乐倍胜前</p>
  <p class="l-js-5c">以此悦视听　　乐俗不厌家</p>
  <p class="l-js-5c">昼夜进声色　　其心未始欢</p>
  <p class="l-js-5c">王自出游历　　更求胜妙园</p>
  <p class="l-js-5c">简择诸婇女　　美艳极恣颜</p>
  <p class="l-js-5c">谄黠能奉事　　容媚能惑人</p>
  <p class="l-js-5c">增修王御道　　防制诸不净</p>
  <p class="l-js-5c">并敕善御者　　瞻察择路行</p>
  <p class="l-js-5c">时彼净居天　　复化为死人</p>
  <p class="l-js-5c">四人共持舆　　现于菩萨前</p>
  <p class="l-js-5c">余人悉不觉　　菩萨御者见</p>
  <p class="l-js-5c">问此何等舆　　幡花杂庄严</p>
  <p class="l-js-5c">从者悉忧戚　　散发号哭随</p>
  <p class="l-js-5c">天神教御者　　对曰为死人</p>
  <p class="l-js-5c">诸根坏命断　　心散念识离</p>
  <p class="l-js-5c">神逝形干燥　　挺直如枯木</p>
  <p class="l-js-5c">亲戚诸朋友　　恩爱素缠绵</p>
  <p class="l-js-5c">今悉不喜见　　远弃空塳间</p>
  <p class="l-js-5c">太子闻死声　　悲痛心交结</p>
  <p class="l-js-5c">问唯此人死　　天下亦俱然</p>
  <p class="l-js-5c">对曰普皆尔　　夫始必有终</p>
  <p class="l-js-5c">长幼及中年　　有身莫不坏</p>
  <p class="l-js-5c">太子心惊怛　　身垂车轼前</p>
  <p class="l-js-5c">息殆绝而叹　　世人一何误</p>
  <p class="l-js-5c">公见身磨灭　　犹尚放逸生</p>
  <p class="l-js-5c">心非枯木石　　曾不虑无常</p>
  <p class="l-js-5c">即敕回车还　　非复游戏时</p>
  <p class="l-js-5c">命绝死无期　　如何纵心游</p>
  <p class="l-js-5c">御者奉王敕　　畏怖不敢旋</p>
  <p class="l-js-5c">正御疾驱驰　　径往至彼园</p>
  <p class="l-js-5c">林流满清净　　嘉木悉敷荣</p>
  <p class="l-js-5c">灵禽杂奇兽　　飞走欣和鸣</p>
  <p class="l-js-5c">光耀悦耳目　　犹天难陀园</p>
  <h2>离欲品第四</h2>
  <p class="l-js-5c">太子入园林　　众女来奉迎</p>
  <p class="l-js-5c">并生希遇想　　竞媚进幽诚</p>
  <p class="l-js-5c">各尽伎姿态　　供侍随所宜</p>
  <p class="l-js-5c">或有执手足　　或遍摩其身</p>
  <p class="l-js-5c">或复对言笑　　或现忧戚容</p>
  <p class="l-js-5c">规以悦太子　　令生爱乐心</p>
  <p class="l-js-5c">众女见太子　　光颜状天身</p>
  <p class="l-js-5c">不假诸饰好　　素体踰庄严</p>
  <p class="l-js-5c">一切皆瞻仰　　谓月天子来</p>
  <p class="l-js-5c">种种设方便　　不动菩萨心</p>
  <p class="l-js-5c">更互相顾视　　抱愧寂无言</p>
  <p class="l-js-5c">有婆罗门子　　名曰优陀夷</p>
  <p class="l-js-5c">谓诸婇女言　　汝等悉端正</p>
  <p class="l-js-5c">聪明多技术　　色力亦不常</p>
  <p class="l-js-5c">兼解诸世间　　隐秘随欲方</p>
  <p class="l-js-5c">容色世希有　　状如王女形</p>
  <p class="l-js-5c">天见舍妃后　　神仙为之倾</p>
  <p class="l-js-5c">如何人王子　　不能感其情</p>
  <p class="l-js-5c">今此王太子　　持心虽坚固</p>
  <p class="l-js-5c">清净德纯备　　不胜女人力</p>
  <p class="l-js-5c">古昔孙陀利　　能坏大仙人</p>
  <p class="l-js-5c">令习于爱欲　　以足蹈其顶</p>
  <p class="l-js-5c">长苦行瞿昙　　亦为天后坏</p>
  <p class="l-js-5c">胜渠仙人子　　习欲随沿流</p>
  <p class="l-js-5c">毗尸婆梵仙　　修道十千岁</p>
  <p class="l-js-5c">深著于天后　　一日顿破坏</p>
  <p class="l-js-5c">如彼诸美女　　力胜诸梵行</p>
  <p class="l-js-5c">况汝等技术　　不能感王子</p>
  <p class="l-js-5c">当更勤方便　　勿令绝王嗣</p>
  <p class="l-js-5c">女人性虽贱　　尊荣随胜天</p>
  <p class="l-js-5c">何不尽其术　　令彼生染心</p>
  <p class="l-js-5c">尔时婇女众　　庆闻优陀说</p>
  <p class="l-js-5c">增其踊悦心　　如鞭策良马</p>
  <p class="l-js-5c">往到太子前　　各进种种术</p>
  <p class="l-js-5c">歌舞或言笑　　扬眉露白齿</p>
  <p class="l-js-5c">美目相眄睐　　轻衣现素身</p>
  <p class="l-js-5c">妖摇而徐步　　诈亲渐习近</p>
  <p class="l-js-5c">情欲实其心　　兼奉大王旨</p>
  <p class="l-js-5c">慢形媟隐陋　　忘其惭愧情</p>
  <p class="l-js-5c">太子心坚固　　傲然不改容</p>
  <p class="l-js-5c">犹如大龙象　　群象众园绕</p>
  <p class="l-js-5c">不能乱其心　　处众若闲居</p>
  <p class="l-js-5c">犹如天帝释　　诸天女围绕</p>
  <p class="l-js-5c">太子在园林　　围绕亦如是</p>
  <p class="l-js-5c">或为整衣服　　或为洗手足</p>
  <p class="l-js-5c">或以香涂身　　或以华严饰</p>
  <p class="l-js-5c">或为贯璎珞　　或有扶抱身</p>
  <p class="l-js-5c">或为安枕席　　或倾身密语</p>
  <p class="l-js-5c">或世俗调戏　　或说众欲事</p>
  <p class="l-js-5c">或作诸欲形　　规以动其心</p>
  <p class="l-js-5c">菩萨心清净　　坚固难可转</p>
  <p class="l-js-5c">闻诸婇女说　　不忧亦不喜</p>
  <p class="l-js-5c">倍生厌思惟　　叹此为奇怪</p>
  <p class="l-js-5c">始知诸女人　　欲心盛如是</p>
  <p class="l-js-5c">不知少壮色　　俄顷老死坏</p>
  <p class="l-js-5c">哀哉此大惑　　愚痴覆其心</p>
  <p class="l-js-5c">当思老病死　　昼夜勤勖励</p>
  <p class="l-js-5c">锋刃临其颈　　如何犹嬉笑</p>
  <p class="l-js-5c">见他老病死　　不知自观察</p>
  <p class="l-js-5c">是则泥木人　　当有何心虑</p>
  <p class="l-js-5c">如空野双树　　华叶俱茂盛</p>
  <p class="l-js-5c">一已被斩伐　　第二不知怖</p>
  <p class="l-js-5c">此等诸人辈　　无心亦如是</p>
  <p class="l-js-5c">尔时优陀夷　　来至太子所</p>
  <p class="l-js-5c">见宴默禅思　　心无五欲想</p>
  <p class="l-js-5c">即白太子言　　大王先见敕</p>
  <p class="l-js-5c">为子作良友　　今当奉诚言</p>
  <p class="l-js-5c">朋友有三种　　能除不饶益</p>
  <p class="l-js-5c">成人饶益事　　遭难不遗弃</p>
  <p class="l-js-5c">我既名善友　　弃舍丈夫义</p>
  <p class="l-js-5c">言不尽所怀　　何名为三益</p>
  <p class="l-js-5c">今故说真言　　以表我丹诚</p>
  <p class="l-js-5c">年在于盛时　　容色得充备</p>
  <p class="l-js-5c">不重于女人　　斯非胜人体</p>
  <p class="l-js-5c">正使无实心　　宜应方便纳</p>
  <p class="l-js-5c">当生软下心　　随顺取其意</p>
  <p class="l-js-5c">爱欲增憍慢　　无过于女人</p>
  <p class="l-js-5c">且今心虽背　　法应方便随</p>
  <p class="l-js-5c">顺女心为乐　　顺为庄严具</p>
  <p class="l-js-5c">若人离于顺　　如树无花果</p>
  <p class="l-js-5c">何故应随顺　　摄受其事故</p>
  <p class="l-js-5c">已得难得境　　勿起轻易想</p>
  <p class="l-js-5c">欲为最第一　　天犹不能忘</p>
  <p class="l-js-5c">帝释尚私通　　瞿昙仙人妻</p>
  <p class="l-js-5c">阿伽陀仙人　　长夜修苦行</p>
  <p class="l-js-5c">为以求天后　　而遂愿不果</p>
  <p class="l-js-5c">婆罗堕仙人　　及与月天子</p>
  <p class="l-js-5c">婆罗舍仙人　　与迦宾阇罗</p>
  <p class="l-js-5c">如是比众多　　悉为女人坏</p>
  <p class="l-js-5c">况今自境界　　而不能娱乐</p>
  <p class="l-js-5c">宿世殖德本　　得此妙众具</p>
  <p class="l-js-5c">世间皆乐著　　而心反不珍</p>
  <p class="l-js-5c">尔时王太子　　闻友优陀夷</p>
  <p class="l-js-5c">甜辞利口辩　　善说世间相</p>
  <p class="l-js-5c">答言优陀夷　　感汝诚心说</p>
  <p class="l-js-5c">我今当语汝　　且复留心听</p>
  <p class="l-js-5c">不薄妙境界　　亦知世人乐</p>
  <p class="l-js-5c">但见无常相　　故生患累心</p>
  <p class="l-js-5c">若此法常存　　无老病死苦</p>
  <p class="l-js-5c">我亦应受乐　　终无厌离心</p>
  <p class="l-js-5c">若令诸女色　　至竟无衰变</p>
  <p class="l-js-5c">爱欲虽为过　　犹可留人情</p>
  <p class="l-js-5c">人有老病死　　彼应自不乐</p>
  <p class="l-js-5c">何况于他人　　而生染著心</p>
  <p class="l-js-5c">非常五欲境　　自身俱亦然</p>
  <p class="l-js-5c">而生爱乐心　　此则同禽兽</p>
  <p class="l-js-5c">汝所引诸仙　　习著五欲者</p>
  <p class="l-js-5c">彼即可厌患　　习欲故磨灭</p>
  <p class="l-js-5c">又称彼胜士　　乐著五欲境</p>
  <p class="l-js-5c">亦复同磨灭　　当知彼非胜</p>
  <p class="l-js-5c">若言假方便　　随顺习近者</p>
  <p class="l-js-5c">习则真染著　　何名为方便</p>
  <p class="l-js-5c">虚诳伪随顺　　是事我不为</p>
  <p class="l-js-5c">真实随顺者　　是则为非法</p>
  <p class="l-js-5c">此心难裁抑　　随事即生著</p>
  <p class="l-js-5c">著则不见过　　如何方便随</p>
  <p class="l-js-5c">处顺而心乖　　此理我不见</p>
  <p class="l-js-5c">如是老病死　　大苦之积聚</p>
  <p class="l-js-5c">令我坠其中　　此非知识说</p>
  <p class="l-js-5c">呜呼优陀夷　　真为大肝胆</p>
  <p class="l-js-5c">生老病死患　　此苦甚可畏</p>
  <p class="l-js-5c">眼见悉朽坏　　而犹乐追逐</p>
  <p class="l-js-5c">今我至儜劣　　其心亦狭小</p>
  <p class="l-js-5c">思惟老病死　　卒至不预期</p>
  <p class="l-js-5c">昼夜忘睡眠　　何由习五欲</p>
  <p class="l-js-5c">老病死炽然　　决定至无疑</p>
  <p class="l-js-5c">犹不知忧戚　　真为木石心</p>
  <p class="l-js-5c">太子为优陀　　种种巧方便</p>
  <p class="l-js-5c">说欲为深患　　不觉至日暮</p>
  <p class="l-js-5c">时诸婇女众　　伎乐庄严具</p>
  <p class="l-js-5c">一切悉无用　　惭愧还入城</p>
  <p class="l-js-5c">太子见园林　　庄严悉休废</p>
  <p class="l-js-5c">伎女尽还归　　其处尽虚寂</p>
  <p class="l-js-5c">倍增非常想　　俯仰还本宫</p>
  <p class="l-js-5c">父王闻太子　　心绝于五欲</p>
  <p class="l-js-5c">极生大忧苦　　如利刺贯心</p>
  <p class="l-js-5c">即召诸群臣　　问欲设何方</p>
  <p class="l-js-5c">咸言非五欲　　所能留其心</p>
  <h2>出城品第五</h2>
  <p class="l-js-5c">王复增种种　　胜妙五欲具</p>
  <p class="l-js-5c">昼夜以娱乐　　冀悦太子心</p>
  <p class="l-js-5c">太子深厌离　　了无爱乐情</p>
  <p class="l-js-5c">但思生死苦　　如被箭师子</p>
  <p class="l-js-5c">王使诸大臣　　贵族名子弟</p>
  <p class="l-js-5c">年少胜姿颜　　聪慧执礼仪</p>
  <p class="l-js-5c">昼夜同游止　　以取太子心</p>
  <p class="l-js-5c">如是未几时　　启王复出游</p>
  <p class="l-js-5c">服乘骏足马　　众宝具庄严</p>
  <p class="l-js-5c">与诸贵族子　　围绕俱出城</p>
  <p class="l-js-5c">譬如四种华　　日照悉开敷</p>
  <p class="l-js-5c">太子耀神景　　羽从悉蒙光</p>
  <p class="l-js-5c">出城游园林　　修路广且平</p>
  <p class="l-js-5c">树木花果茂　　心乐遂忘归</p>
  <p class="l-js-5c">路傍见耕人　　垦壤杀诸虫</p>
  <p class="l-js-5c">其心生悲恻　　痛踰刺贯心</p>
  <p class="l-js-5c">又见彼农夫　　勤苦形枯悴</p>
  <p class="l-js-5c">蓬发而流汗　　尘土坌其身</p>
  <p class="l-js-5c">耕牛亦疲困　　吐舌而急喘</p>
  <p class="l-js-5c">太子性慈悲　　极生怜愍心</p>
  <p class="l-js-5c">慨然兴长叹　　降身委地坐</p>
  <p class="l-js-5c">观察此众苦　　思惟生灭法</p>
  <p class="l-js-5c">呜呼诸世间　　愚痴莫能觉</p>
  <p class="l-js-5c">安慰诸人众　　各令随处坐</p>
  <p class="l-js-5c">自荫阎浮树　　端坐正思惟</p>
  <p class="l-js-5c">观察诸生死　　起灭无常变</p>
  <p class="l-js-5c">心定安不动　　五欲廓云消</p>
  <p class="l-js-5c">有觉亦有观　　入初无漏禅</p>
  <p class="l-js-5c">离欲生喜乐　　正受三摩提</p>
  <p class="l-js-5c">世间甚辛苦　　老病死所坏</p>
  <p class="l-js-5c">终身受大苦　　而不自觉知</p>
  <p class="l-js-5c">厌他老病死　　此则为大患</p>
  <p class="l-js-5c">我今求胜法　　不应同世间</p>
  <p class="l-js-5c">自婴老病死　　而反恶他人</p>
  <p class="l-js-5c">如是真实观　　少壮色力寿</p>
  <p class="l-js-5c">新新不暂停　　终归磨灭法</p>
  <p class="l-js-5c">不喜亦不忧　　不疑亦不乱</p>
  <p class="l-js-5c">不眠不著欲　　不坏不嫌彼</p>
  <p class="l-js-5c">寂静离诸盖　　慧光转增明</p>
  <p class="l-js-5c">尔时净居天　　化为比丘形</p>
  <p class="l-js-5c">来诣太子所　　太子敬起迎</p>
  <p class="l-js-5c">问言汝何人　　答言是沙门</p>
  <p class="l-js-5c">畏厌老病死　　出家求解脱</p>
  <p class="l-js-5c">众生老病死　　变坏无暂停</p>
  <p class="l-js-5c">故我求常乐　　无灭亦无生</p>
  <p class="l-js-5c">怨亲平等心　　不务于财色</p>
  <p class="l-js-5c">所安唯山林　　空寂无所营</p>
  <p class="l-js-5c">尘想既已息　　萧条倚空闲</p>
  <p class="l-js-5c">精粗无所择　　乞求以支身</p>
  <p class="l-js-5c">即于太子前　　轻举腾虚逝</p>
  <p class="l-js-5c">太子心欢喜　　惟念过去佛</p>
  <p class="l-js-5c">建立此威仪　　遗像见于今</p>
  <p class="l-js-5c">端坐正思惟　　即得正法念</p>
  <p class="l-js-5c">当作何方便　　遂心长出家</p>
  <p class="l-js-5c">敛情抑诸根　　徐起还入城</p>
  <p class="l-js-5c">眷属悉随从　　谓止不远逝</p>
  <p class="l-js-5c">内密兴愍念　　方欲超世表</p>
  <p class="l-js-5c">形虽随路归　　心实留山林</p>
  <p class="l-js-5c">犹如系狂象　　常念游旷野</p>
  <p class="l-js-5c">太子时入城　　士女挟路迎</p>
  <p class="l-js-5c">老者愿为子　　少愿为夫妻</p>
  <p class="l-js-5c">或愿为兄弟　　诸亲内眷属</p>
  <p class="l-js-5c">若当从所愿　　诸集悕望断</p>
  <p class="l-js-5c">太子心欢喜　　忽闻断集声</p>
  <p class="l-js-5c">若当从所愿　　斯愿要当成</p>
  <p class="l-js-5c">深思断集乐　　增长涅槃心</p>
  <p class="l-js-5c">身如金山峰　　佣臂如象手</p>
  <p class="l-js-5c">其音若春雷　　绀眼譬牛王</p>
  <p class="l-js-5c">无尽法为心　　面如满月光</p>
  <p class="l-js-5c">师子王游步　　徐入于本宫</p>
  <p class="l-js-5c">犹如帝释子　　心敬形亦恭</p>
  <p class="l-js-5c">往诣父王所　　稽首问和安</p>
  <p class="l-js-5c">并启生死畏　　哀请求出家</p>
  <p class="l-js-5c">一切诸世间　　合会要别离</p>
  <p class="l-js-5c">是故愿出家　　欲求真解脱</p>
  <p class="l-js-5c">父王闻出家　　心即大战惧</p>
  <p class="l-js-5c">犹如大狂象　　动摇小树枝</p>
  <p class="l-js-5c">前执太子手　　流泪而告言</p>
  <p class="l-js-5c">且止此所说　　未是依法时</p>
  <p class="l-js-5c">少壮心动摇　　行法多生过</p>
  <p class="l-js-5c">奇特五欲境　　心尚未厌离</p>
  <p class="l-js-5c">出家修苦行　　未能决定心</p>
  <p class="l-js-5c">空闲旷野中　　其心未寂灭</p>
  <p class="l-js-5c">汝心虽乐法　　未若我是时</p>
  <p class="l-js-5c">汝应领国事　　令我先出家</p>
  <p class="l-js-5c">弃父绝宗嗣　　此则为非法</p>
  <p class="l-js-5c">当息出家心　　受习世间法</p>
  <p class="l-js-5c">安乐善名闻　　然后可出家</p>
  <p class="l-js-5c">太子恭逊辞　　复启于父王</p>
  <p class="l-js-5c">惟为保四事　　当息出家心</p>
  <p class="l-js-5c">保子命常存　　无病不衰老</p>
  <p class="l-js-5c">众具不损减　　奉命停出家</p>
  <p class="l-js-5c">父王告太子　　汝勿说此言</p>
  <p class="l-js-5c">如此四事者　　谁能保令无</p>
  <p class="l-js-5c">汝求此四愿　　正为人所笑</p>
  <p class="l-js-5c">且停出家心　　服习于五欲</p>
  <p class="l-js-5c">太子复启王　　四愿不可保</p>
  <p class="l-js-5c">应听子出家　　愿不为留难</p>
  <p class="l-js-5c">子在被烧舍　　如何不听出</p>
  <p class="l-js-5c">分析为常理　　孰能不听求</p>
  <p class="l-js-5c">脱当自磨灭　　不如以法离</p>
  <p class="l-js-5c">若不以法离　　死至孰能持</p>
  <p class="l-js-5c">父王知子心　　决定不可转</p>
  <p class="l-js-5c">但当尽力留　　何须复多言</p>
  <p class="l-js-5c">更增诸婇女　　上妙五欲乐</p>
  <p class="l-js-5c">昼夜苦防卫　　要不令出家</p>
  <p class="l-js-5c">国中诸群臣　　来诣太子所</p>
  <p class="l-js-5c">广引诸礼律　　劝令顺王命</p>
  <p class="l-js-5c">太子见父王　　悲感泣流泪</p>
  <p class="l-js-5c">且还本宫中　　端坐默思惟</p>
  <p class="l-js-5c">宫中诸婇女　　亲近围绕侍</p>
  <p class="l-js-5c">伺候瞻颜色　　瞩目不暂瞬</p>
  <p class="l-js-5c">犹若秋林鹿　　端视彼猎师</p>
  <p class="l-js-5c">太子正容貌　　犹若真金山</p>
  <p class="l-js-5c">伎女共瞻察　　听教候音颜</p>
  <p class="l-js-5c">敬畏察其心　　犹彼林中鹿</p>
  <p>渐已至日暮</p>
  <p class="l-js-5c">太子处幽夜　　光明甚辉耀</p>
  <p class="l-js-5c">如日照须弥　　坐于七宝座</p>
  <p class="l-js-5c">薰以妙栴檀　　婇女众围绕</p>
  <p class="l-js-5c">奏犍挞婆音　　如毗沙门子</p>
  <p class="l-js-5c">众妙天乐声　　太子心所念</p>
  <p class="l-js-5c">第一远离乐　　虽作众妙音</p>
  <p class="l-js-5c">亦不在其怀　　时净居天子</p>
  <p class="l-js-5c">知太子时至　　决定应出家</p>
  <p class="l-js-5c">忽然化来下　　厌诸伎女众</p>
  <p class="l-js-5c">悉皆令睡眠　　容仪不敛摄</p>
  <p class="l-js-5c">委纵露丑形　　惛睡互低仰</p>
  <p class="l-js-5c">乐器乱纵横　　傍倚或反侧</p>
  <p class="l-js-5c">或复似投深　　缨络如曳锁</p>
  <p class="l-js-5c">衣裳绞缚身　　抱琴而偃地</p>
  <p class="l-js-5c">犹若受苦人　　黄绿衣流散</p>
  <p class="l-js-5c">如摧迦尼华　　纵体倚壁眠</p>
  <p class="l-js-5c">状若悬角弓　　或手攀窗牖</p>
  <p class="l-js-5c">如似绞死尸　　频呻长欠呿</p>
  <p class="l-js-5c">魇呼涕流涎　　蓬头露丑形</p>
  <p class="l-js-5c">见若颠狂人　　华鬘垂覆面</p>
  <p class="l-js-5c">或以面掩地　　或举身战掉</p>
  <p class="l-js-5c">犹若独摇鸟　　委身更相枕</p>
  <p class="l-js-5c">手足互相加　　或颦蹙皱眉</p>
  <p class="l-js-5c">或合眼开口　　种种身散乱</p>
  <p class="l-js-5c">狼籍犹横尸　　时太子端坐</p>
  <p class="l-js-5c">观察诸婇女　　先皆极端严</p>
  <p class="l-js-5c">言笑心谄黠　　妖艳巧姿媚</p>
  <p class="l-js-5c">而今悉丑秽　　女人性如是</p>
  <p class="l-js-5c">云何可亲近　　沐浴假缘饰</p>
  <p class="l-js-5c">诳惑男子心　　我今已觉了</p>
  <p>决定出无疑</p>
  <p class="l-js-5c">尔时净居天　　来下为开门</p>
  <p class="l-js-5c">太子时徐起　　出诸婇女间</p>
  <p class="l-js-5c">踟蹰于内阁　　而告车匿言</p>
  <p class="l-js-5c">吾今心渴仰　　欲饮甘露泉</p>
  <p class="l-js-5c">被马速牵来　　欲至不死乡</p>
  <p class="l-js-5c">自知心决定　　坚固誓庄严</p>
  <p class="l-js-5c">婇女本端正　　今悉见丑形</p>
  <p class="l-js-5c">门户先关闭　　今已悉自开</p>
  <p class="l-js-5c">观此诸瑞相　　第一义之筌</p>
  <p class="l-js-5c">车匿内思惟　　应奉太子教</p>
  <p class="l-js-5c">脱令父王知　　复应深罪责</p>
  <p class="l-js-5c">诸天加神力　　不觉牵马来</p>
  <p class="l-js-5c">平乘骏良马　　众宝镂乘具</p>
  <p class="l-js-5c">高翠长髦尾　　局背短毛耳</p>
  <p class="l-js-5c">鹿腹鹅王颈　　额广圆瓠鼻</p>
  <p class="l-js-5c">龙咽臗臆方　　具足驎骥相</p>
  <p class="l-js-5c">太子抚马颈　　摩身而告言</p>
  <p class="l-js-5c">父王常乘汝　　临敌辄胜怨</p>
  <p class="l-js-5c">吾今欲相依　　远涉甘露津</p>
  <p class="l-js-5c">战斗多众旅　　荣乐多伴游</p>
  <p class="l-js-5c">商人求珍宝　　乐从者亦众</p>
  <p class="l-js-5c">遭苦良友难　　求法必寡朋</p>
  <p class="l-js-5c">堪此二友者　　终获于吉安</p>
  <p class="l-js-5c">吾今欲出游　　为度苦众生</p>
  <p class="l-js-5c">汝今欲自利　　兼济诸群萌</p>
  <p class="l-js-5c">宜当竭其力　　长驱勿疲惓</p>
  <p class="l-js-5c">劝已徐跨马　　理辔倏晨征</p>
  <p class="l-js-5c">人状日殿流　　马如白云浮</p>
  <p class="l-js-5c">束身不奋迅　　屏气不喷鸣</p>
  <p class="l-js-5c">四神来捧足　　潜密寂无声</p>
  <p class="l-js-5c">重门固关钥　　天神令自开</p>
  <p class="l-js-5c">敬重无过父　　爱深莫踰子</p>
  <p class="l-js-5c">内外诸眷属　　恩爱亦缠绵</p>
  <p class="l-js-5c">遣情无遗念　　飘然超出城</p>
  <p class="l-js-5c">清净莲花目　　从淤泥中生</p>
  <p class="l-js-5c">顾瞻父王宫　　而说告离篇</p>
  <p class="l-js-5c">不度生老死　　永无游此缘</p>
  <p class="l-js-5c">一切诸天众　　虚空龙鬼神</p>
  <p class="l-js-5c">随喜称善哉　　唯此真谛言</p>
  <p class="l-js-5c">诸天龙神众　　庆得难得心</p>
  <p class="l-js-5c">各以自力光　　引导助其明</p>
  <p class="l-js-5c">人马心俱锐　　奔逝若流星</p>
  <p class="l-js-5c">东方犹未晓　　已进三由旬</p>
</body></html>