<!doctype html>
<html id="z3IBWLi1Gq" data-ver="51">
 <head>
  <meta charset="utf-8">
  <meta author="鸠摩罗佛提">
  <meta library="龙藏">
  <meta catalog="西土圣贤撰集">
  <meta period="符秦">
 </head>
 <body>
  <h1 id="a1">四阿含暮抄序</h1>
  <p id="a2"></p>
  <p id="a3">阿含暮者。<a id="a-4"></a>秦言趣无也。<a id="a-5"></a>阿难既出十二部经。<a id="a-6"></a>又采撮其要迳至道法。<a id="a-7"></a>为四阿含暮。<a id="a-8"></a>与阿毗昙及律并为三藏焉。<a id="a-9"></a>身独学士以为至德未坠于地也。<a id="a-A"></a>有阿罗汉。<a id="a-B"></a>名婆素跋陀。<a id="a-C"></a>抄其膏腴以为一部。<a id="a-D"></a>九品四十六叶。<a id="a-E"></a>斥重去复文约义丰。<a id="a-F"></a>真可谓经之璎鬘也。<a id="a-G"></a>百行美妙。<a id="a-H"></a>辩是与非。<a id="a-I"></a>莫不悉载也。<a id="a-J"></a>优奥深富行之能事毕矣。<a id="a-K"></a>有外国沙门。<a id="a-L"></a>字因提丽。<a id="a-M"></a>先赍诣前部。<a id="a-N"></a>国秘之佩身。<a id="a-O"></a>不以示人。<a id="a-P"></a>其王弥第求得讽之。<a id="a-Q"></a>遂得布此。<a id="a-R"></a>余以壬午之岁八月。<a id="a-S"></a>东省先师寺庙于邺寺。<a id="a-T"></a>令鸠摩罗佛提执梵佛念佛护为译。<a id="a-U"></a>僧导昙究僧睿笔受。<a id="a-V"></a>至冬十一月乃讫。<a id="a-W"></a>此岁夏出阿毗昙。<a id="a-X"></a>冬出此经。<a id="a-Y"></a>一年之中具三藏也。<a id="a-Z"></a>深以自幸。<a id="a-a"></a>但恨八九之年。<a id="a-b"></a>始遇斯经。<a id="a-c"></a>恐韦编未绝不终其业耳。<a id="a-d"></a>若加数年将无大过也。<a id="a-e"></a>近敕译人。<a id="a-f"></a>直令转梵为秦。<a id="a-g"></a>解方言而已。<a id="a-h"></a>经之文质所不敢易也。<a id="a-i"></a>又有悬数悬事。<a id="a-j"></a>皆访其人为注其下。<a id="a-k"></a>时复以意消息者。<a id="a-l"></a>为其章章注修妒路者。<a id="a-m"></a>其人注解引经本也。<a id="a-n"></a>其有直言修妒路者。<a id="a-o"></a>引经证非注解也。</p>
 </body>
</html>