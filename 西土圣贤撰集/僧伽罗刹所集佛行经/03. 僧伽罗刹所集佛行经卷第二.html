<!doctype html>
<html id="z3IBWK81GB" data-ver="778">
 <head>
  <meta charset="utf-8">
  <meta author="僧伽跋澄">
  <meta library="龙藏">
  <meta catalog="西土圣贤撰集">
  <meta period="符秦">
 </head>
 <body>
  <h1 id="a1">僧伽罗刹所集佛行经卷第二</h1>
  <p id="a2">尔时世尊云何分别。<a id="a-3"></a>生城所谓尽生无生。<a id="a-4"></a>断堑度血岸及诸木栅。<a id="a-5"></a>爱欲所由牢固染着愚痴。<a id="a-6"></a>愚痴为城无惭无愧。<a id="a-7"></a>围绕迹无缺漏。<a id="a-8"></a>五盖为门覆蔽众生。<a id="a-9"></a>种种爱欲充满嗔恚车。<a id="a-A"></a>无数种种众围绕。<a id="a-B"></a>竖憍慢幢吹闇冥螺游行东西。<a id="a-C"></a>种种邪见缠络其身自受持相。<a id="a-D"></a>作如是谛思惟。<a id="a-E"></a>众生种种园观极微妙。<a id="a-F"></a>心娱乐其中乐到彼处。<a id="a-G"></a>或到饥馑处。<a id="a-H"></a>是所求乐商人所行。<a id="a-I"></a>已度境界行到彼处。<a id="a-J"></a>利养解脱后世有果。<a id="a-K"></a>盛热寒暑风雨遭此苦厄。<a id="a-L"></a>生老病死有是苦恼。<a id="a-M"></a>当属死生向一切趣。<a id="a-N"></a>犹如彼船随水东西。<a id="a-O"></a>于彼中而作是意。<a id="a-P"></a>狐疑难可入不与共合亦不可与斗。<a id="a-Q"></a>尔时世尊以三昧观如是力难可沮坏。<a id="a-R"></a>到彼境界彼死处悉灭尽。<a id="a-S"></a>一切吉利无有为行。<a id="a-T"></a>于是便说此偈。</p>
  <p id="aU">生国有众想　　已度拔济河</p>
  <p id="aV">彼堑血满中　　犹海深无底</p>
  <p id="aW">三世闻声响　　愚城所围绕</p>
  <p id="aX">世尊观彼时　　以权智往坏</p>
  <p id="aY">尔时世尊云何降伏魔众。<a id="a-Z"></a>所谓于八解浴池洗。<a id="a-a"></a>善行无染着渐至解脱门。<a id="a-b"></a>善无上言教等与住止宿名称远闻。<a id="a-c"></a>着惭愧衣空无愿无相以为宝冠。<a id="a-d"></a>忍力具足颜常和悦。<a id="a-e"></a>面满充盈布现贤圣八道。<a id="a-f"></a>种种香熏着若干种衣。<a id="a-g"></a>本已觉结使为秽。<a id="a-h"></a>乘禁戒车等见导引前功德围绕。<a id="a-i"></a>以智慧力御彼车。<a id="a-j"></a>专念不移以善觉悟彼众生。<a id="a-k"></a>三界闻其教皆本行所追逮以意止为铠。<a id="a-l"></a>手执法幢挥智慧刀。<a id="a-m"></a>以善想为拂。<a id="a-n"></a>以十力无畏吹彼法螺。<a id="a-o"></a>以神足之力于三千世而得自在。<a id="a-p"></a>善分别七财四辩才不可穷尽。<a id="a-q"></a>若结使起即能使灭。<a id="a-r"></a>惠施财业百千万倍不可称计。<a id="a-s"></a>犹如大象庄严其身。<a id="a-t"></a>摄取众生安处善业。<a id="a-u"></a>师子奋迅意无怯弱而开法门。<a id="a-v"></a>或现惊怖或现刚强。<a id="a-w"></a>内无嗔恚获大财宝。<a id="a-x"></a>犹罗刹鬼露现牙爪。<a id="a-y"></a>有如是形状不别眷属。<a id="a-z"></a>或现猫狐或现魔众。<a id="a-10"></a>或师子头虎身或七步蛇。<a id="a-11"></a>或跱立欲相伤害嗔火炽然。<a id="a-12"></a>或担山吐火若干种变其中。<a id="a-13"></a>或有狗犬者怀憍慢。<a id="a-14"></a>或一身两头或弄舌张目或身长颈短。<a id="a-15"></a>或金翅鸟形。<a id="a-16"></a>手执刀杖或执轮杵。<a id="a-17"></a>或师子吼欲伤害人。<a id="a-18"></a>作如是变怪。<a id="a-19"></a>或[(犛-厂)-未+牙]牛形状者。<a id="a-1A"></a>鸠槃荼形手执大火焰皆着铠。<a id="a-1B"></a>眼赤光出擎大火焰。<a id="a-1C"></a>求其方便欲相伤害。<a id="a-1D"></a>彼罗刹者。<a id="a-1E"></a>皆有两翅种种鸣鼓。<a id="a-1F"></a>声若干种满虚空中。<a id="a-1G"></a>有如此铃婴颈犹如厌鬼。<a id="a-1H"></a>或童子形手执铁轮。<a id="a-1I"></a>种种恶行若干种状。<a id="a-1J"></a>犹如海神手执日月。<a id="a-1K"></a>以智慧刀降伏彼怨。<a id="a-1L"></a>于是便说此偈。</p>
  <p id="a1M">结尽无恐畏　　长夜乐其中</p>
  <p id="a1N">种种色形变　　种种色无穷</p>
  <p id="a1O">起如是之变　　亦本所造业</p>
  <p id="a1P">手执智慧刀　　即能降伏之</p>
  <p id="a1Q">是时世尊云何度灰河。<a id="a-1R"></a>所谓度灰河。<a id="a-1S"></a>时除去悕望及嗔恚。<a id="a-1T"></a>思惟彼灰河皆悉不净。<a id="a-1U"></a>种种之想皆悉除舍。<a id="a-1V"></a>缘彼若干种永尽无余所观察微妙。<a id="a-1W"></a>时不可过渡生死海合会难度。<a id="a-1X"></a>皆是古昔所造行。<a id="a-1Y"></a>意所爱乐伽舍救舍(二种草)。<a id="a-1Z"></a>顺水而流断其悕望。<a id="a-1a"></a>除去愁树岸边饶草。<a id="a-1b"></a>如是身所造行。<a id="a-1c"></a>树木茂盛种种啼哭。<a id="a-1d"></a>百千种不善行所造手执石。<a id="a-1e"></a>亦是不善行所为。<a id="a-1f"></a>犹彼海中有虫复往求乐处。<a id="a-1g"></a>为欲所回转伤害场界。<a id="a-1h"></a>嗔恚炽盛眼如赤铜。<a id="a-1i"></a>心修清净欲想盈满。<a id="a-1j"></a>而成灰河及诸坑渠峻难。<a id="a-1k"></a>色声香味细滑。<a id="a-1l"></a>皆是有漏剑戟悉布彼地。<a id="a-1m"></a>有大幽冥亦无光泽。<a id="a-1n"></a>依彼随流上下如是之河。<a id="a-1o"></a>尔时世尊菩萨无量生死中。<a id="a-1p"></a>皆欲远离便起是心。<a id="a-1q"></a>此灰河甚为崄难刺布其地。<a id="a-1r"></a>极幽冥无有光明。<a id="a-1s"></a>如此人众顺流。<a id="a-1t"></a>于彼我今当断其流。<a id="a-1u"></a>作如是誓愿已而求方便。<a id="a-1v"></a>以法忍为世作轨。<a id="a-1w"></a>倍复作方便等度禁戒地以此安处。<a id="a-1x"></a>以四贤圣谛观察四方分别决了。<a id="a-1y"></a>以无漏等见山踞生死岸。<a id="a-1z"></a>已踞彼生死岸。<a id="a-20"></a>至善业等业等方便娱乐三昧。<a id="a-21"></a>八贤圣道皆悉分别。<a id="a-22"></a>已欲至彼岸以神足之力五根亦无所畏以涅槃之处于彼止住解脱禅三昧。<a id="a-23"></a>众华茂盛不出无为者觉知分别。<a id="a-24"></a>是时世尊为契经者锭光佛之印一切华无上(佛名)毗婆施(随叶佛)生彼种姓家堪任说法。<a id="a-25"></a>于是便说此偈。</p>
  <p id="a26">有力无有限　　当怀恐惧心</p>
  <p id="a27">灰河深无底　　愚者乐游彼</p>
  <p id="a28">尔时世尊力　　度彼没溺者</p>
  <p id="a29">已到安隐处　　为人说其要</p>
  <p id="a2A">大商人本誓愿成就。<a id="a-2B"></a>志性柔和依种种功德。<a id="a-2C"></a>而自严身随时适化。<a id="a-2D"></a>为众生类观结使根本。<a id="a-2E"></a>获智慧降伏彼恶使。<a id="a-2F"></a>就善随时智成就。<a id="a-2G"></a>善观诸根法常微妙。<a id="a-2H"></a>善依彼智善问智成就恭敬忍。<a id="a-2I"></a>善说第一法彼义。<a id="a-2J"></a>说法义辩善成就贤圣究竟智成就法辩成就。<a id="a-2K"></a>所谓义辩者。<a id="a-2L"></a>名身句身味身。<a id="a-2M"></a>皆悉分别若干种声。<a id="a-2N"></a>彼辩才义善犹如此名身句身味身皆使趣善。<a id="a-2O"></a>音向辩才善于此三辩才与共相应解脱三昧。<a id="a-2P"></a>于道回转善知他心。<a id="a-2Q"></a>智成就彼有所授决亦不移动。<a id="a-2R"></a>先问其义说无碍法。<a id="a-2S"></a>使趣一智慧道。<a id="a-2T"></a>彼皆成就授决成就。<a id="a-2U"></a>无处智成就。<a id="a-2V"></a>善趣一切诸法。<a id="a-2W"></a>于是便说此偈。</p>
  <p id="a2X">有现智慧宝　　亦说诸义辩</p>
  <p id="a2Y">淡泊无佛等　　功德亦无双</p>
  <p id="a2Z">本去心无来　　安使作净慧</p>
  <p id="a2a">以救世俗业　　为世开甘露</p>
  <p id="a2b">尔时世尊云何说法。<a id="a-2c"></a>所谓随前所求皆悉充足。<a id="a-2d"></a>为说解脱德义。<a id="a-2e"></a>如实不虚味尽具足。<a id="a-2f"></a>随其时节渐渐与相应义。<a id="a-2g"></a>中间皆悉分别。<a id="a-2h"></a>前后与共相应。<a id="a-2i"></a>种种若干界随如意说应前人器。<a id="a-2j"></a>诸法义有勇猛意。<a id="a-2k"></a>有诸智变化有果实。<a id="a-2l"></a>分别法界无有限量。<a id="a-2m"></a>一切智所为起如是法亦无所猗。<a id="a-2n"></a>除去悕望觉法行业亦不自称誉。<a id="a-2o"></a>与众生说法解诸病本末。<a id="a-2p"></a>三意止成就不怀悕望。<a id="a-2q"></a>摄取彼众叹未曾有。<a id="a-2r"></a>天人所供恭敬善住彼处。<a id="a-2s"></a>于是便说此偈。</p>
  <p id="a2t">如彼永灭法　　最胜口所宣</p>
  <p id="a2u">善说牢固行　　智慧等无量</p>
  <p id="a2v">彼是甘露味　　外不受尘垢</p>
  <p id="a2w">已练诸瑕秽　　亦无杂恶患</p>
  <p id="a2x">彼无有秽恶。<a id="a-2y"></a>除去愚痴意性清净。<a id="a-2z"></a>以舍外事当成佛眼。<a id="a-30"></a>意无所著亦无疮痍。<a id="a-31"></a>以过心意不造过去彼以休息。<a id="a-32"></a>皆悉平正心不移动得第一义。<a id="a-33"></a>一身苦行彼行造若于身亦无众想。<a id="a-34"></a>于声闻中或以天耳闻声。<a id="a-35"></a>彼无所持于世俗中起知他人心智。<a id="a-36"></a>种种有为行不以为劳。<a id="a-37"></a>以众生故自识无数宿命之事。<a id="a-38"></a>如今娱乐一切色行。<a id="a-39"></a>或以天眼观色。<a id="a-3A"></a>众想亦不移动。<a id="a-3B"></a>诸结已灭已现非义。<a id="a-3C"></a>以苦誓愿故亦不造悕望休息清净。<a id="a-3D"></a>彼智不坚住识处欲已尽。<a id="a-3E"></a>彼以般涅槃义流布世间内自依猗。<a id="a-3F"></a>于是便说此偈。</p>
  <p id="a3G">意无有愚痴　　寂然无众行</p>
  <p id="a3H">佛所觉意业　　是故我归命</p>
  <p id="a3I">为彼人说法　　清净无瑕秽</p>
  <p id="a3J">游彼园观间　　及诸隐学处</p>
  <p id="a3K">尔时世尊谓是福田。<a id="a-3L"></a>依彼福田有所悕望。<a id="a-3M"></a>犹如依麦谓麦田稻田。<a id="a-3N"></a>彼佛世尊亦复如是。<a id="a-3O"></a>依福田故故曰福田。<a id="a-3P"></a>以是故号曰福。<a id="a-3Q"></a>若干百千行成就此福田。<a id="a-3R"></a>智慧根所生思惟等业已度到彼岸。<a id="a-3S"></a>依彼而说法无起灭之想亦无彼此心。<a id="a-3T"></a>除去断灭等见等志无彼等见想。<a id="a-3U"></a>等志吐妙言身等善无恶。<a id="a-3V"></a>向亦无有染污等成就身亦无疾患。<a id="a-3W"></a>等见生等语成就命成就。<a id="a-3X"></a>以欢喜界故彼一切时尽微妙无有上。<a id="a-3Y"></a>于众会上最为第一。<a id="a-3Z"></a>于是便说此偈。</p>
  <p id="a3a">福为第一田　　无数劫清净</p>
  <p id="a3b">愚者不观察　　彼则堕盲冥</p>
  <p id="a3c">诸有好信者　　受施能消灭</p>
  <p id="a3d">今以安处住　　必还安隐处</p>
  <p id="a3e">说世最希有出现。<a id="a-3f"></a>犹如优昙钵甚奇甚特。<a id="a-3g"></a>荷负众劳叹未曾有。<a id="a-3h"></a>出现于世中间。<a id="a-3i"></a>有如此勤劳。<a id="a-3j"></a>有此未曾有出现于世。<a id="a-3k"></a>甚奇无与等。<a id="a-3l"></a>有大道生亦不依辟支佛等。<a id="a-3m"></a>不等处有如是生。<a id="a-3n"></a>犹如日出不择坑渠悉照。<a id="a-3o"></a>有如是大智慧而照极净福田。<a id="a-3p"></a>生如是增益天众。<a id="a-3q"></a>善行所致如是。<a id="a-3r"></a>出世益众生类布现教诫。<a id="a-3s"></a>无明闇蔽永尽无余。<a id="a-3t"></a>欲布现道解脱生死各各相依倚。<a id="a-3u"></a>犹彼众生有形之类皆悉庄严。<a id="a-3v"></a>是时众生极被润泽。<a id="a-3w"></a>第一众得成与解脱相应。<a id="a-3x"></a>因道迹诸恶已息。<a id="a-3y"></a>思众生类与说法味。<a id="a-3z"></a>作诸桥梁度彼人民。<a id="a-40"></a>于是便说此偈。</p>
  <p id="a41">其有众生类　　观察如来者</p>
  <p id="a42">皆发欢喜心　　即得离世患</p>
  <p id="a43">第一微妙福　　娱乐亲属众</p>
  <p id="a44">发趣涅槃道　　寂然得解脱</p>
  <p id="a45">尔时世尊有此解脱。<a id="a-46"></a>于彼爱欲诸盖心。<a id="a-47"></a>不与相应故曰解脱也。<a id="a-48"></a>彼精进亦不懈怠。<a id="a-49"></a>所生根本数数修习。<a id="a-4A"></a>清净无瑕功德不可限量。<a id="a-4B"></a>不断解脱境分别因缘亦不起法想。<a id="a-4C"></a>所愿充满亦无有嫉妒心。<a id="a-4D"></a>诸垢永尽度诸尘结。<a id="a-4E"></a>以智不处生死。<a id="a-4F"></a>亦不舍之。<a id="a-4G"></a>智慧解脱分别。<a id="a-4H"></a>犹秋月照明幽冥处皆使有光犹如流水树木皆悉润泽。<a id="a-4I"></a>随时敷华。<a id="a-4J"></a>犹彼水驶流沫随水回转所生至到处皆悉充满。<a id="a-4K"></a>世尊亦复如是。<a id="a-4L"></a>无余涅槃解脱驶流。<a id="a-4M"></a>于是便说此偈。</p>
  <p id="a4N">佛能灭众恶　　解脱最为妙</p>
  <p id="a4O">除闇现照曜　　如月星中明</p>
  <p id="a4P">昼与夜无异　　常住不移动</p>
  <p id="a4Q">既得解脱法　　智慧照现彼</p>
  <p id="a4R">尔时世尊有是尽智。<a id="a-4S"></a>分别尽智我已知。<a id="a-4T"></a>苦习已除以尽为证。<a id="a-4U"></a>而修行道作如叹说。<a id="a-4V"></a>本所造行疗治彼疾。<a id="a-4W"></a>淫怒憍慢究尽其原。<a id="a-4X"></a>以等智灭淫欲。<a id="a-4Y"></a>此是涅槃之智如实不虚。<a id="a-4Z"></a>譬如有人受众苦恼无能度。<a id="a-4a"></a>彼人亦不可疗治现病原本。<a id="a-4b"></a>便作是念境界微妙。<a id="a-4c"></a>如是所生皆悉修行。<a id="a-4d"></a>除去阴盖断诸结使。<a id="a-4e"></a>譬如有力之士种诸病根无能当者。<a id="a-4f"></a>未起方便意彼亦不可疗治。<a id="a-4g"></a>有如是患淫怒痴。<a id="a-4h"></a>以尽智使得欢喜。<a id="a-4i"></a>犹如有人常畏崄难之处。<a id="a-4j"></a>彼有种种苦恼疹疾。<a id="a-4k"></a>彼若见一浴池清净无有尘垢。<a id="a-4l"></a>挟池两边有清凉风起。<a id="a-4m"></a>鱼龙游戏视水见底。<a id="a-4n"></a>虚空清净亦无云噎。<a id="a-4o"></a>优钵拘文陀华悉满其中。<a id="a-4p"></a>枝叶华实皆悉在水中生。<a id="a-4q"></a>有是种种微妙树生其中。<a id="a-4r"></a>若有见者皆怀欢喜心。<a id="a-4s"></a>然此人于彼浴池除去苦恼亦无饥渴。<a id="a-4t"></a>得是欢乐所为已办。<a id="a-4u"></a>于彼浴池底有微风起。<a id="a-4v"></a>观察是时。<a id="a-4w"></a>若于彼若坐若卧。<a id="a-4x"></a>彼世尊亦复如是。<a id="a-4y"></a>本所造淫怒痴皆悉除尽。<a id="a-4z"></a>于生死原现如是浴池。<a id="a-50"></a>何者于三界所生众生。<a id="a-51"></a>拔济苦恼皆悉成就以为桥梁。<a id="a-52"></a>复以等见犹彼清凉浴池等三昧清净。<a id="a-53"></a>未曾有移动等志。<a id="a-54"></a>犹彼鱼龙等解脱。<a id="a-55"></a>颜色无比等方便。<a id="a-56"></a>犹彼优钵拘文陀华观无有厌等念。<a id="a-57"></a>智慧犹彼重云。<a id="a-58"></a>世俗三昧不以经心大众围绕。<a id="a-59"></a>若得彼浴池甚爱欢喜。<a id="a-5A"></a>彼于法浴池中洗浴。<a id="a-5B"></a>若饮所有淫怒痴永无有余。<a id="a-5C"></a>亦无众患亦无饥渴。<a id="a-5D"></a>成就如此法。<a id="a-5E"></a>复以斯法惠施众生至涅槃所。<a id="a-5F"></a>所作已办亦无恐畏。<a id="a-5G"></a>到安隐解脱处念乐至无余涅槃界。<a id="a-5H"></a>复以善法使众生共。<a id="a-5I"></a>是时佛世尊坐不移动。<a id="a-5J"></a>于是便说此偈。</p>
  <p id="a5K">日夜所造行　　欲使众生安</p>
  <p id="a5L">究竟怀欢喜　　无有若干苦</p>
  <p id="a5M">况当长在世　　众患常逼己</p>
  <p id="a5N">不以苦尽智　　离俗至彼道</p>
  <p id="a5O">尔时世尊有无生智。<a id="a-5P"></a>所谓彼无生智者。<a id="a-5Q"></a>我以知苦更不复尽。<a id="a-5R"></a>苦以尽习更不复除。<a id="a-5S"></a>习以尽为证更不复作证。<a id="a-5T"></a>以行修道更不复修道。<a id="a-5U"></a>以是之故名曰无生智也。<a id="a-5V"></a>是故无生智彼智大功德大事兴灭本末。<a id="a-5W"></a>犹如种谷子随时溉灌。<a id="a-5X"></a>与共相应稍稍长大。<a id="a-5Y"></a>随时茂盛或时不生。<a id="a-5Z"></a>世尊亦复如是。<a id="a-5a"></a>识子为智火所烧。<a id="a-5b"></a>各各与相应除生死原识处无欲。<a id="a-5c"></a>亦不常住诸行已尽。<a id="a-5d"></a>于其中间所起心垢不可思议。<a id="a-5e"></a>心所造更亦不造。<a id="a-5f"></a>于是便说此偈。</p>
  <p id="a5g">诸起无生智　　诸佛所拥护</p>
  <p id="a5h">觉知苦原本　　起诸苦恼患</p>
  <p id="a5i">彼智无怯弱　　清净而无瑕</p>
  <p id="a5j">于彼坐道场　　无起无灭意</p>
  <p id="a5k">尔时世尊布现于戒起。<a id="a-5l"></a>诸村落城郭人民。<a id="a-5m"></a>皆使奉持禁戒具足。<a id="a-5n"></a>其有犯者不与彼相应。<a id="a-5o"></a>消灭恶心与彼相应。<a id="a-5p"></a>与十善行相应。<a id="a-5q"></a>使净众生尽同功德。<a id="a-5r"></a>如是众德成就。<a id="a-5s"></a>在众有是功德无众乱想。<a id="a-5t"></a>于中力勤行前所誓愿皆使获果。<a id="a-5u"></a>不欢喜者皆使欢喜。<a id="a-5v"></a>前于诸佛所造功德。<a id="a-5w"></a>得欢喜者重令修行。<a id="a-5x"></a>未曾有出世降伏外道。<a id="a-5y"></a>解脱功德为惭愧者皆安隐之。<a id="a-5z"></a>已威仪礼节故于现法中而尽有漏。<a id="a-60"></a>断其根本更尽余漏而不复生。<a id="a-61"></a>与道相应。<a id="a-62"></a>作如是说。<a id="a-63"></a>使梵行久住。<a id="a-64"></a>天人得安隐。<a id="a-65"></a>彼教诫语皆悉受诵。<a id="a-66"></a>诸比丘随其所犯皆悉避之。<a id="a-67"></a>作如是语已尽拥护。<a id="a-68"></a>犹如孔雀拥毛牦牛护尾。<a id="a-69"></a>于是便说此偈。</p>
  <p id="a6A">如来结禁戒　　为法而布现</p>
  <p id="a6B">第一乐奉行　　犹好戴天冠</p>
  <p id="a6C">设有住彼者　　得此三昧意</p>
  <p id="a6D">无有犯此者　　如海不过际</p>
  <p id="a6E">是时世尊有如是微妙之首。<a id="a-6F"></a>牢坚无缺漏视之无厌。<a id="a-6G"></a>不可沮坏犹如团盖。<a id="a-6H"></a>观肉髻相无比无有能见其顶者。<a id="a-6I"></a>无有能摄其相。<a id="a-6J"></a>彼有微妙眉发。<a id="a-6K"></a>善生善分别者。<a id="a-6L"></a>发细青色极微妙。<a id="a-6M"></a>于是便说此偈。</p>
  <p id="a6N">释梵及世人　　尽集观生时</p>
  <p id="a6O">皆悉在其上　　无能见其顶</p>
  <p id="a6P">本不起轻慢　　得为释师子</p>
  <p id="a6Q">由此行报故　　得是顶上相</p>
  <p id="a6R">尔时世尊有是微妙之发。<a id="a-6S"></a>善生在顶上各各软细而生。<a id="a-6T"></a>无有参差亦不乱错。<a id="a-6U"></a>各各齐等螺文右旋。<a id="a-6V"></a>诸相具足善住。<a id="a-6W"></a>如是色相极软细韑耀光生。<a id="a-6X"></a>其光彻照无与彼等者。<a id="a-6Y"></a>犹如藕茎丝极软细无能度其上者。<a id="a-6Z"></a>亦不可沮坏。<a id="a-6a"></a>其有眼见者皆获安隐福最为第一。<a id="a-6b"></a>善香种种熏。<a id="a-6c"></a>皆是众行具足。<a id="a-6d"></a>有如是相满行所行。<a id="a-6e"></a>成无上等正觉。<a id="a-6f"></a>于是便说此偈。</p>
  <p id="a6g">软细无长短　　发如绀青色</p>
  <p id="a6h">如来颜清净　　如夜清月现</p>
  <p id="a6i">种种香远布　　闻香悉分别</p>
  <p id="a6j">细软风吹香　　犹彼罗栴檀</p>
  <p id="a6k">尔时世尊有如是额。<a id="a-6l"></a>牢固如金刚。<a id="a-6m"></a>极平正亦无有皱。<a id="a-6n"></a>方正其有睹者。<a id="a-6o"></a>皆怀欢喜而无厌足。<a id="a-6p"></a>亦不点污亦无白黑。<a id="a-6q"></a>处所充满所行业不缺漏。<a id="a-6r"></a>见者欢喜无害意。<a id="a-6s"></a>眼净无瑕众人见者一切吉祥。<a id="a-6t"></a>无数百千行所成办。<a id="a-6u"></a>然后得如来额。<a id="a-6v"></a>尔时即说此偈。</p>
  <p id="a6w">微妙极清净　　尽脱诸恶行</p>
  <p id="a6x">佛额不思议　　如象牙在水</p>
  <p id="a6y">彼所说言教　　如来额无比</p>
  <p id="a6z">如虚空清净　　人见皆欢喜</p>
  <p id="a70">是时如来有眉间相。<a id="a-71"></a>最明曜处面门中。<a id="a-72"></a>犹牛乳色极软细。<a id="a-73"></a>犹如白缟练白雪色。<a id="a-74"></a>如日初出如拘文陀花。<a id="a-75"></a>色极白无比。<a id="a-76"></a>如秋时月极清明净。<a id="a-77"></a>右旋亦不太高亦不太下。<a id="a-78"></a>一切无挂碍。<a id="a-79"></a>其有睹相无有众病长与肘等。<a id="a-7A"></a>极微妙色不思议。<a id="a-7B"></a>放光已还复其处。<a id="a-7C"></a>皆是本行所造。<a id="a-7D"></a>犹如此面微妙。<a id="a-7E"></a>于大众中而说法教。<a id="a-7F"></a>于是便说此偈。</p>
  <p id="a7G">种种百行造　　如来眉间相</p>
  <p id="a7H">此是福良田　　亦是本行报</p>
  <p id="a7I">不粗亦不细　　右旋色微妙</p>
  <p id="a7J">出相与肘等　　三世无不见</p>
  <p id="a7K">如来眉间相　　清净无众瑕</p>
  <p id="a7L">犹如安明山　　于众山第一</p>
  <p id="a7M">于诸法自在　　能净众生类</p>
  <p id="a7N">如是面满相　　无过眉间相</p>
  <p id="a7O">彼色行所造　　解脱无有比</p>
  <p id="a7P">已灭意垢火　　众生同其净</p>
  <p id="a7Q">尔时世尊有如是微妙清净之眼。<a id="a-7R"></a>犹如彼百叶华色。<a id="a-7S"></a>华叶各离无幽不照。<a id="a-7T"></a>犹如虚空优钵青文陀罗花色。<a id="a-7U"></a>眼睫极白犹如雁王而无有异。<a id="a-7V"></a>极白无比最为第一。<a id="a-7W"></a>观四方刹皆悉见之。<a id="a-7X"></a>于其中间皆悉见彼刹有形之类皆悉分别。<a id="a-7Y"></a>彼无有欲亦不卒暴。<a id="a-7Z"></a>无有嗔恚亦不与嗔恚相应。<a id="a-7a"></a>观彼刹土善恶之行。<a id="a-7b"></a>所有微妙之事。<a id="a-7c"></a>亦能观察亦无恐惧惊怖之心。<a id="a-7d"></a>修行慈得悲不邪视。<a id="a-7e"></a>于一切众生亦修喜无有厌足。<a id="a-7f"></a>以守护诸善法。<a id="a-7g"></a>一一分别法遍满一切刹。<a id="a-7h"></a>彼作如是知观无有恶无懈怠。<a id="a-7i"></a>于是便说此偈。</p>
  <p id="a7j">眼净极微妙　　一切不可沮</p>
  <p id="a7k">百福之所造　　然后成如来</p>
  <p id="a7l">善法极清净　　亦无有众恼</p>
  <p id="a7m">面色如天王　　是甘露出现</p>
  <p id="a7n">法相亦具足　　亦无众恼患</p>
  <p id="a7o">亦如彼明镜　　面像于中现</p>
  <p id="a7p">观彼众生处　　视之无厌足</p>
  <p id="a7q">然后成正觉　　演说甘露法</p>
  <p id="a7r">是时世尊有如是微妙鼻。<a id="a-7s"></a>本无数百千劫生中。<a id="a-7t"></a>起是种种智慧皆悉分别。<a id="a-7u"></a>于生死处拔情爱刺。<a id="a-7v"></a>欲度到彼岸。<a id="a-7w"></a>欲拔一切爱刺。<a id="a-7x"></a>为世人民勤行如是苦行以惠施人。<a id="a-7y"></a>或以戒而度脱人。<a id="a-7z"></a>皆是本所造一切义具足无杂秽。<a id="a-80"></a>疗治疮痍犹如金聚色最第一明。<a id="a-81"></a>欲得到彼处者。<a id="a-82"></a>心所爱乐亦无欺诈。<a id="a-83"></a>于彼布现一切取要行所造。<a id="a-84"></a>于是便说此偈。</p>
  <p id="a85">微妙无杂秽　　如来鼻第一</p>
  <p id="a86">犹如鹦鹉嘴　　是故归命之</p>
  <p id="a87">当在面门中　　众生所宗仰</p>
  <p id="a88">彼鼻如是妙　　如赖频陀花(似鹦鹉)</p>
  <p id="a89">是时世尊有如是齿。<a id="a-8A"></a>无缺漏平正无高下。<a id="a-8B"></a>犹如白雪螺色。<a id="a-8C"></a>亦如彼拘文陀罗花色。<a id="a-8D"></a>有此微妙色极清净行具足。<a id="a-8E"></a>有光明悉脱诸恶行。<a id="a-8F"></a>犹如金刚不可沮坏牢固。<a id="a-8G"></a>如来齿四十上下各四牙。<a id="a-8H"></a>齿上有千辐轮相。<a id="a-8I"></a>于是便说此偈。</p>
  <p id="a8J">如来齿平正　　说法极微妙</p>
  <p id="a8K">无缺无落堕　　犹彼提勒华</p>
  <p id="a8L">眼净极微妙　　善色无变易</p>
  <p id="a8M">释种种此德　　方齿四十具</p>
  <p id="a8N">是时世尊有如是广长舌。<a id="a-8O"></a>未曾有虚善色不可坏。<a id="a-8P"></a>如阿舒伽树华(无忧)。<a id="a-8Q"></a>犹莲华叶极软细滑。<a id="a-8R"></a>亦无粗言犷语。<a id="a-8S"></a>除去淫怒痴患生安详处。<a id="a-8T"></a>欢喜爱乐禁戒成就。<a id="a-8U"></a>有所宣说无不得度者。<a id="a-8V"></a>以法智济拔贫穷。<a id="a-8W"></a>于想味淫怒痴得解脱。<a id="a-8X"></a>皆是本行所造。<a id="a-8Y"></a>如来舌相皆悉覆面甚奇甚特。<a id="a-8Z"></a>于是便说此偈。</p>
  <p id="a8a">百福所造行　　如来舌第一</p>
  <p id="a8b">齿唇悉平正　　常吐甘露法</p>
  <p id="a8c">若得若干味　　妙色及不妙</p>
  <p id="a8d">悉能分别味　　次第不失序</p>
  <p id="a8e">如来是时有如是言教。<a id="a-8f"></a>说有漏行善音响无粗犷。<a id="a-8g"></a>言辞功德等具足功德无量。<a id="a-8h"></a>有常无常行志性无怯弱。<a id="a-8i"></a>甚深无底色最第一。<a id="a-8j"></a>所说言教终无有烦。<a id="a-8k"></a>义义相应现本缘起。<a id="a-8l"></a>善分别法方便随时。<a id="a-8m"></a>教化众生无有嗔恚。<a id="a-8n"></a>自庄严身息意为乐。<a id="a-8o"></a>供养智者叹誉名称各与相类。<a id="a-8p"></a>犹如鸿鸟乐彼渊池。<a id="a-8q"></a>诸有遭百千苦恼者皆救济之。<a id="a-8r"></a>使众生类悉得欢喜。<a id="a-8s"></a>于生老病死度到彼岸。<a id="a-8t"></a>无悕望想得最胜行。<a id="a-8u"></a>心无众结现诸善行。<a id="a-8v"></a>得未曾有行以船渡水无有恐怖。<a id="a-8w"></a>度一切生死叹誉禅德。<a id="a-8x"></a>功德微妙寿命灭心意至涅槃界。<a id="a-8y"></a>得甘露法灭一切生死原指授善恶。<a id="a-8z"></a>闻者不怀怖如光不可蔽。<a id="a-90"></a>于是便说此偈。</p>
  <p id="a91">以法御示现　　供养佛所行</p>
  <p id="a92">以忍之力势　　如彼华开敷</p>
  <p id="a93">饱食甘露味　　盲冥不度彼</p>
  <p id="a94">能食此甘露　　得度生死地</p>
  <p id="a95">尔时世尊有如是响。<a id="a-96"></a>所说功德亦无粗犷。<a id="a-97"></a>犹鹖鞞鸟音极微妙。<a id="a-98"></a>声彻四方展转闻教。<a id="a-99"></a>于众生类有是力势。<a id="a-9A"></a>亦不出众外皆悉闻净声。<a id="a-9B"></a>悉是本行所作。<a id="a-9C"></a>如梵音如哀鸾。<a id="a-9D"></a>尔时闻有五种声甚深无底。<a id="a-9E"></a>所有言教降伏外众。<a id="a-9F"></a>犹如彼龙改本所习。<a id="a-9G"></a>往古有如是色极妙无怯弱。<a id="a-9H"></a>若以眼观察而知之。<a id="a-9I"></a>无所染着息心与味相应。<a id="a-9J"></a>数数息心无厌足亦不相违不与嗔恚相应。<a id="a-9K"></a>此皆行报功德所致。<a id="a-9L"></a>故曰乐沙门有如是心。<a id="a-9M"></a>依彼心有如是五种。<a id="a-9N"></a>曾闻水流声闻已欢喜。<a id="a-9O"></a>况当今闻如来言教长益善根。<a id="a-9P"></a>闻音响欢喜长益解脱。<a id="a-9Q"></a>于是便说此偈。</p>
  <p id="a9R">声响柔和好　　佛音息心乐</p>
  <p id="a9S">善胜来听教　　功德无有量</p>
  <p id="a9T">诸有闻音响　　本行之所生</p>
  <p id="a9U">已能觉知彼　　降五百孔雀</p>
  <p id="a9V">尔时世尊有如是面。<a id="a-9W"></a>甚清净无瑕秽。<a id="a-9X"></a>极端正无比。<a id="a-9Y"></a>善眼观无厌。<a id="a-9Z"></a>耳垂睡。<a id="a-9a"></a>唇如朱火。<a id="a-9b"></a>色如天真金。<a id="a-9c"></a>齿极白微妙无极。<a id="a-9d"></a>平满无点污。<a id="a-9e"></a>亦无疮瘢亦无愁忧无有众恼。<a id="a-9f"></a>睹者皆欢喜。<a id="a-9g"></a>其功德不可称量。<a id="a-9h"></a>有第一香本所造行。<a id="a-9i"></a>犹如月满极净无瑕秽最尊第一。<a id="a-9j"></a>若结加趺坐与大众说法。<a id="a-9k"></a>前后坐者皆见其面。<a id="a-9l"></a>若从禅起先与众说法。<a id="a-9m"></a>于是便说此偈。</p>
  <p id="a9n">一切欢喜乐　　欲睹如来色</p>
  <p id="a9o">以得见如来　　犹彼月盛满</p>
  <p id="a9p">得利第一乐　　无过如来众</p>
  <p id="a9q">三五月盛满　　等说如来乐</p>
  <p id="a9r">是时世尊有如是头。<a id="a-9s"></a>善生牢固极端政无比无有高下与自身相相称色最第一。<a id="a-9t"></a>犹彼那罗延天八臂力不可尽灭。<a id="a-9u"></a>彼处所与金色相类。<a id="a-9v"></a>彼相最微妙善色极妙。<a id="a-9w"></a>一切无挂碍。<a id="a-9x"></a>于是便说此偈。</p>
  <p id="a9y">满足最微妙　　渐渐缘彼行</p>
  <p id="a9z">如来有此头　　释种幢无比</p>
  <p id="aA0">一切无能害　　发意于如来</p>
  <p id="aA1">三界众生类　　叹彼如来德</p>
  <p id="aA2">尔时世尊有如是臂。<a id="a-A3"></a>善生无比如彼须弥山。<a id="a-A4"></a>肩亦微妙无与等者。<a id="a-A5"></a>无高无下极软细。<a id="a-A6"></a>犹彼娑卢树王软细不可害。<a id="a-A7"></a>如瞻匐华软细不粗。<a id="a-A8"></a>所生软毛色极青。<a id="a-A9"></a>各各右旋极软细。<a id="a-AA"></a>一切观者皆获欢喜。<a id="a-AB"></a>极微妙申手降伏魔地证知我。<a id="a-AC"></a>于是便说此偈。</p>
  <p id="aAD">犹世伽鸠树　　降伏诸魔众</p>
  <p id="aAE">譬如金刚杵　　是故归命佛</p>
  <p id="aAF">为三界唱导　　为法所光照</p>
  <p id="aAG">彼意无有量　　归命最胜前</p>
  <p id="aAH">是时世尊有如是手。<a id="a-AI"></a>极自柔软善生无比。<a id="a-AJ"></a>亦不坏败无缺漏。<a id="a-AK"></a>泄具足满犹高山峻。<a id="a-AL"></a>手有千轮相指间连膜。<a id="a-AM"></a>爪极白净如日放光。<a id="a-AN"></a>如优钵华皆悉敷华叶软细。<a id="a-AO"></a>若说法时众生闻者无不得度。<a id="a-AP"></a>言常随时于本所造。<a id="a-AQ"></a>生处光明彻照手掌解脱。<a id="a-AR"></a>若得慈悲寻光明来皆悉得度。<a id="a-AS"></a>善分别众生远恶就善。<a id="a-AT"></a>与众生说法。<a id="a-AU"></a>于本生处得慈悲喜护。<a id="a-AV"></a>欲除不善行修诸善行。<a id="a-AW"></a>告众生曰。<a id="a-AX"></a>一切皆苦。<a id="a-AY"></a>莫受彼尘垢厌患生死。<a id="a-AZ"></a>众生清净使得悕望。<a id="a-Aa"></a>欲除彼幻惑。<a id="a-Ab"></a>若彼坐禅时。<a id="a-Ac"></a>一切魔众皆趣彼所。<a id="a-Ad"></a>种种车乘骡驴骆驼象马牦牛禽兽师子狗猪羊。<a id="a-Ae"></a>或作马头种种形状。<a id="a-Af"></a>带刀张弓执箭。<a id="a-Ag"></a>或撞钟鸣鼓尽作魔众形。<a id="a-Ah"></a>欲来害三佛。<a id="a-Ai"></a>是时世尊以指按地。<a id="a-Aj"></a>此地太好山林城郭泉源浴池种种泉源。<a id="a-Ak"></a>皆有珍宝满彼浴池。<a id="a-Al"></a>或盛金钵中。<a id="a-Am"></a>有力人扣彼钵。<a id="a-An"></a>便有声出手抚法轮极妙无比。<a id="a-Ao"></a>于是拜手佛便说此偈。</p>
  <p id="aAp">第一清净业　　转无上法轮</p>
  <p id="aAq">如来手微妙　　极妙无有上</p>
  <p id="aAr">彼手应抚转　　法轮处在一</p>
  <p id="aAs">不见彼住处　　不见有试者</p>
  <p id="aAt">若转法轮时　　随彼众生义</p>
  <p id="aAu">以转此法轮　　众生得安隐</p>
  <p id="aAv">尔时世尊有如是身。<a id="a-Aw"></a>极方正无缺漏禁戒成就。<a id="a-Ax"></a>如师子臆功德缠络上下相称。<a id="a-Ay"></a>如优钵华色亦不坏败。<a id="a-Az"></a>甚深行时右旋不高不下。<a id="a-B0"></a>极软微妙皮毛皆右旋倍微妙无比。<a id="a-B1"></a>犹瞻匐迦极香。<a id="a-B2"></a>亦不少亦不老。<a id="a-B3"></a>无有不与彼相应。<a id="a-B4"></a>不与嗔恚相应。<a id="a-B5"></a>诸根具足世未曾有。<a id="a-B6"></a>渐牢固极微妙。<a id="a-B7"></a>不缓不急金刚之体。<a id="a-B8"></a>善分别众生。<a id="a-B9"></a>其有见者皆发欢喜心观无厌足。<a id="a-BA"></a>圆光七尺犹安明山在大众中犹若象王于象众中最为第一。<a id="a-BB"></a>犹那罗延王一切无能害者。<a id="a-BC"></a>于是便说此偈。</p>
  <p id="aBD">于百劫造行　　得为人中上</p>
  <p id="aBE">今得此色身　　今亦无与等</p>
  <p id="aBF">以灭淫怒痴　　诸恶永以息</p>
  <p id="aBG">是故今稽首　　使我后亦尔</p>
  <p id="aBH">设起淫怒痴　　寻时能使灭</p>
  <p id="aBI">今观佛颜色　　身无众恼患</p>
  <p id="aBJ">尔时世尊有是佣脾。<a id="a-BK"></a>上下俱等善生。<a id="a-BL"></a>微妙无比无不平处。<a id="a-BM"></a>使人欢喜与身相应。<a id="a-BN"></a>于是便说此偈。</p>
  <p id="aBO">佣脾清净妙　　第一无有比</p>
  <p id="aBP">其有睹见者　　无有诸瑕秽</p>
  <p id="aBQ">微妙生软毛　　善住如金色</p>
  <p id="aBR">更不受余趣　　观此最妙色</p>
  <p id="aBS">尔时世尊有此[跳-兆+專]肠。<a id="a-BT"></a>如是生圆渐渐佣细与身相称如鹿[跳-兆+專]肠。<a id="a-BU"></a>善光清净无与等者。<a id="a-BV"></a>于是便说此偈。</p>
  <p id="aBW">如来[跳-兆+專]微妙　　色亦无有比</p>
  <p id="aBX">当观一切相　　一一难称量</p>
  <p id="aBY">当觉彼如是　　一切世所称</p>
  <p id="aBZ">设当灭度后　　是故归命[跳-兆+尃]</p>
  <p id="aBa">尔时世尊有如是足。<a id="a-Bb"></a>行步安详善住不移。<a id="a-Bc"></a>亦不摇动极微妙。<a id="a-Bd"></a>细足指长百福相具。<a id="a-Be"></a>作如是苦行然后得之。<a id="a-Bf"></a>往诣道场为世人故欲度脱之。<a id="a-Bg"></a>其有闻音者犹彼龙王善眼不移动。<a id="a-Bh"></a>于彼三耶三佛所行功德。<a id="a-Bi"></a>功德百千倍。<a id="a-Bj"></a>璎珞微妙光影无比。<a id="a-Bk"></a>从此以来有如是功德故。<a id="a-Bl"></a>拜手说偈。</p>
  <p id="aBm">爱念不可害　　今礼世尊足</p>
  <p id="aBn">亦礼如来顶　　如来解脱众</p>
  <p id="aBo">其有得此信　　于彼最胜前</p>
  <p id="aBp">白分极细滑　　是故归命尊</p>
  <p id="aBq">尔时世尊有如是轮。<a id="a-Br"></a>极圆亦无杂秽亦无粗犷。<a id="a-Bs"></a>甚深有千辐轮其向柔和。<a id="a-Bt"></a>身具足满诸根不缺。<a id="a-Bu"></a>造大行业以四方事圣转轮相。<a id="a-Bv"></a>境界具足。<a id="a-Bw"></a>(二)无怯弱心。<a id="a-Bx"></a>(三)犹如须轮以手障月而无有光。<a id="a-By"></a>(四)设放轮便有大光。<a id="a-Bz"></a>犹如春时无有尘埃。<a id="a-C0"></a>虚空之中亦无云尘。<a id="a-C1"></a>尔时于夜半无有结使(月病)。<a id="a-C2"></a>月放大光此亦如是。<a id="a-C3"></a>转轮圣王本无如来之相。<a id="a-C4"></a>于是便说此偈。</p>
  <p id="aC5">人生寿百年　　常灭其时节</p>
  <p id="aC6">有是圣轮相　　犹彼莲花敷</p>
  <p id="aC7">亦如安明山　　第一无有比</p>
  <p id="aC8">种福之所致　　如来所修行</p>
  <p id="aC9">于彼释宫殿　　来告今已至</p>
  <p id="aCA">诸天所嗟叹　　如来应转轮</p>
  <p id="aCB">若能觉知此　　观彼少处所</p>
  <p id="aCC">各各有一心　　无有能过佛</p>
  <p id="aCD">志性甚牢固　　放光悉彻照</p>
  <p id="aCE">日轮所照处　　普度众生类</p>
  <p id="aCF">尔时世尊作如是游步。<a id="a-CG"></a>先举右足蹈地不迟不疾。<a id="a-CH"></a>行步平正亦不卒暴。<a id="a-CI"></a>犹彼象王而无有异行步坚固。<a id="a-CJ"></a>世尊身不摇动。<a id="a-CK"></a>犹那罗延天。<a id="a-CL"></a>是时世尊诸有高者为下。<a id="a-CM"></a>下者为高。<a id="a-CN"></a>诸有小户自然广大。<a id="a-CO"></a>如来身体未曾屈申。<a id="a-CP"></a>皆是前世无憍慢心。<a id="a-CQ"></a>诸有乐器不鼓自鸣。<a id="a-CR"></a>诸有蠕动之类皆获安隐。<a id="a-CS"></a>皆是前世修行慈心。<a id="a-CT"></a>于是便说此偈。</p>
  <p id="aCU">彼有大神妙　　无畏有此德</p>
  <p id="aCV">住处受善色　　破坏刚强者</p>
  <p id="aCW">彼已舍憍慢　　最觉自所觉</p>
  <p id="aCX">无爱欲微妙　　住处受行报</p>
 </body>
</html>