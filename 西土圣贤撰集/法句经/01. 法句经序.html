<!doctype html>
<html id="z3IBWLC1Gc" data-ver="89">
 <head>
  <meta charset="utf-8">
  <meta author="维祇难">
  <meta library="龙藏">
  <meta catalog="西土圣贤撰集">
  <meta period="吴">
 </head>
 <body>
  <h1 id="a1">法句经序</h1>
  <p id="a2">昙钵偈者。<a id="a-3"></a>众经之要义。<a id="a-4"></a>昙之言。<a id="a-5"></a>法钵者句也。<a id="a-6"></a>而法句经别有数部。<a id="a-7"></a>有九百偈或七百偈及五百偈。<a id="a-8"></a>偈者结语。<a id="a-9"></a>犹诗颂也。<a id="a-A"></a>是佛见事而作。<a id="a-B"></a>非一时言。<a id="a-C"></a>各有本末布在诸经。<a id="a-D"></a>佛一切智厥性大仁。<a id="a-E"></a>愍伤天下出兴于世。<a id="a-F"></a>开显道义所以解人。<a id="a-G"></a>凡十二部经。<a id="a-H"></a>总括其要别为数部。<a id="a-I"></a>四部阿含佛去世后阿难所传。<a id="a-J"></a>卷无大小皆称闻如是处。<a id="a-K"></a>佛所在究畅其说。<a id="a-L"></a>是后五部沙门。<a id="a-M"></a>各自钞众经中四句六句之偈。<a id="a-N"></a>比次其义条别为品。<a id="a-O"></a>于十二部经靡不斟酌。<a id="a-P"></a>无所适名。<a id="a-Q"></a>故曰法句。<a id="a-R"></a>诸经为法言。<a id="a-S"></a>法句者由法言也。<a id="a-T"></a>近世葛氏传七百偈。<a id="a-U"></a>偈义致深译人出之颇使其浑。<a id="a-V"></a>惟佛难值其文难闻。<a id="a-W"></a>又诸佛兴皆在天竺。<a id="a-X"></a>天竺言语与汉异音云。<a id="a-Y"></a>其书为天书语为天语。<a id="a-Z"></a>名物不同传实不易。<a id="a-a"></a>唯昔蓝调安侯世高都尉佛调。<a id="a-b"></a>译梵为秦。<a id="a-c"></a>实得其体。<a id="a-d"></a>斯已难继。<a id="a-e"></a>后之传者虽不能密。<a id="a-f"></a>犹常贵其宝粗得大趣。<a id="a-g"></a>始者维只难。<a id="a-h"></a>出自天竺。<a id="a-i"></a>以黄武三年来适武昌。<a id="a-j"></a>仆从受此五百偈本。<a id="a-k"></a>请其同道竺将焰为译。<a id="a-l"></a>将焰虽善天竺语未备晓汉。<a id="a-m"></a>其所传言或得梵语。<a id="a-n"></a>或以义出音。<a id="a-o"></a>迎质真朴初谦其为辞不雅。<a id="a-p"></a>维只难曰。<a id="a-q"></a>佛言。<a id="a-r"></a>依其义不用饰。<a id="a-s"></a>取其法不以严。<a id="a-t"></a>其传经者令易晓。<a id="a-u"></a>勿失厥义。<a id="a-v"></a>是则为善。<a id="a-w"></a>坐中咸曰。<a id="a-x"></a>老氏称美言不信。<a id="a-y"></a>信言不美。<a id="a-z"></a>仲尼亦云。<a id="a-10"></a>书不尽言。<a id="a-11"></a>言不尽意。<a id="a-12"></a>明圣人意深邃无极。<a id="a-13"></a>今传梵义实宜经达。<a id="a-14"></a>是以自偈受译人口。<a id="a-15"></a>因修本旨不加文饰。<a id="a-16"></a>译所不解则阙不传。<a id="a-17"></a>故有脱失多不出者。<a id="a-18"></a>然此虽辞朴而旨深。<a id="a-19"></a>文约而义博事钩众经章有本句有义说。<a id="a-1A"></a>其在天竺始进业者。<a id="a-1B"></a>不学法句谓之越叙。<a id="a-1C"></a>此乃始进者之洪渐。<a id="a-1D"></a>深入者之奥藏也。<a id="a-1E"></a>可以启曚辩惑诱人自立。<a id="a-1F"></a>学之功微而所苞者广。<a id="a-1G"></a>寔可谓妙要也哉。<a id="a-1H"></a>昔传此时。<a id="a-1I"></a>有所不解。<a id="a-1J"></a>会将炎来。<a id="a-1K"></a>更从咨问受此偈辈。<a id="a-1L"></a>复得十三品。<a id="a-1M"></a>并校往古。<a id="a-1N"></a>有所增定。<a id="a-1O"></a>第其品目合为一部三十九篇。<a id="a-1P"></a>大凡偈七百五十二章。<a id="a-1Q"></a>庶有补益共广问焉。</p>
 </body>
</html>