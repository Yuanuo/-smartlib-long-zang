<!doctype html>
<html id="z3IBWHw1FN" data-ver="1444">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="西土圣贤撰集">
  <meta period="吴">
 </head>
 <body>
  <h1 id="a1">撰集百缘经卷第八</h1>
  <h2 id="a2">比丘尼品第八</h2>
  <h2 id="a3">（七一）宝珠比丘尼生时光照城内缘</h2>
  <p id="a4">佛在舍卫国祇树给孤独园。<a id="a-5"></a>时彼城中。<a id="a-6"></a>有一长者。<a id="a-7"></a>名曰善贤。<a id="a-8"></a>财宝无量。<a id="a-9"></a>不可称计选择族望。<a id="a-A"></a>娉以为妇。<a id="a-B"></a>作诸音乐。<a id="a-C"></a>以娱乐之。<a id="a-D"></a>其妇怀妊足满十月。<a id="a-E"></a>生一女儿。<a id="a-F"></a>端政殊妙。<a id="a-G"></a>世所希有。<a id="a-H"></a>顶上自然有一宝珠。<a id="a-I"></a>光曜城内。<a id="a-J"></a>父母欢喜因为立字名曰宝光。<a id="a-K"></a>年渐长大。<a id="a-L"></a>体性调顺。<a id="a-M"></a>好喜惠施。<a id="a-N"></a>顶上宝珠。<a id="a-O"></a>有来乞者。<a id="a-P"></a>即取施与。<a id="a-Q"></a>寻复还生。<a id="a-R"></a>父母欢喜。<a id="a-S"></a>将诣佛所。<a id="a-T"></a>女见佛已心生喜乐。<a id="a-U"></a>求索入道。<a id="a-V"></a>佛即告言善来比丘尼。<a id="a-W"></a>头发自落。<a id="a-X"></a>法服着身成比丘尼。<a id="a-Y"></a>精勤修习。<a id="a-Z"></a>得阿罗汉果。<a id="a-a"></a>三明六通。<a id="a-b"></a>具八解脱。<a id="a-c"></a>诸天世人所见敬仰。<a id="a-d"></a>时诸比丘见是事已。<a id="a-e"></a>前白佛言。<a id="a-f"></a>今此宝光比丘尼。<a id="a-g"></a>宿殖何福。<a id="a-h"></a>生便顶上有此宝珠。<a id="a-i"></a>值佛世尊。<a id="a-j"></a>得获道果。<a id="a-k"></a>尔时世尊告诸比丘。<a id="a-l"></a>汝等谛听。<a id="a-m"></a>吾当为汝分别解说。<a id="a-n"></a>乃往过去九十一劫。<a id="a-o"></a>波罗奈国。<a id="a-p"></a>有佛出世。<a id="a-q"></a>号毗婆尸。<a id="a-r"></a>化缘周讫。<a id="a-s"></a>迁神涅槃。<a id="a-t"></a>有王名曰梵摩达多。<a id="a-u"></a>收其舍利。<a id="a-v"></a>起四宝塔。<a id="a-w"></a>而供养之。<a id="a-x"></a>时有一人。<a id="a-y"></a>入此塔中。<a id="a-z"></a>持一宝珠。<a id="a-10"></a>系着枨头。<a id="a-11"></a>发愿而去。<a id="a-12"></a>缘是功德。<a id="a-13"></a>九十一劫。<a id="a-14"></a>不堕恶趣。<a id="a-15"></a>天上人中。<a id="a-16"></a>常有宝珠。<a id="a-17"></a>随共俱生。<a id="a-18"></a>受天快乐。<a id="a-19"></a>乃至今者。<a id="a-1A"></a>遭值于我。<a id="a-1B"></a>出家得道。<a id="a-1C"></a>尔时诸比丘。<a id="a-1D"></a>闻佛所说。<a id="a-1E"></a>欢喜奉行。</p>
  <p data-pb></p>
  <h2 id="a1F">（七二）善爱比丘尼生时有自然食缘</h2>
  <p id="a1G">佛在王舍城迦兰陀竹林。<a id="a-1H"></a>时彼城中。<a id="a-1I"></a>有一长者。<a id="a-1J"></a>名曰修伽。<a id="a-1K"></a>财宝无量。<a id="a-1L"></a>不可称计。<a id="a-1M"></a>选择族望。<a id="a-1N"></a>娉以为妇。<a id="a-1O"></a>作倡伎乐。<a id="a-1P"></a>以娱乐之。<a id="a-1Q"></a>其妇怀妊。<a id="a-1R"></a>足满十月。<a id="a-1S"></a>生一女儿。<a id="a-1T"></a>寻即能语。<a id="a-1U"></a>家中自然。<a id="a-1V"></a>百味饮食。<a id="a-1W"></a>皆悉备有。<a id="a-1X"></a>时女父母。<a id="a-1Y"></a>见其如是。<a id="a-1Z"></a>谓是非人毗舍阇鬼。<a id="a-1a"></a>畏不敢近。<a id="a-1b"></a>时彼女子。<a id="a-1c"></a>见其怖畏。<a id="a-1d"></a>合掌向母。<a id="a-1e"></a>而说偈言。</p>
  <p id="a1f">愿母听我语　　今当如实说</p>
  <p id="a1g">实非毗舍阇　　今诸余鬼等</p>
  <p id="a1h">我今实是人　　业行相逐随</p>
  <p id="a1i">善业因缘故　　今获如是报</p>
  <p id="a1j">尔时父母。<a id="a-1k"></a>闻女说偈。<a id="a-1l"></a>喜不自胜。<a id="a-1m"></a>寻前抱取。<a id="a-1n"></a>乳哺养育。<a id="a-1o"></a>因为立字。<a id="a-1p"></a>名曰善爱。<a id="a-1q"></a>时彼女子。<a id="a-1r"></a>见母欢悦。<a id="a-1s"></a>合掌白言。<a id="a-1t"></a>为我请佛及比丘僧。<a id="a-1u"></a>寻即与请。<a id="a-1v"></a>百味饮食皆悉充足。<a id="a-1w"></a>即于佛前。<a id="a-1x"></a>渴仰闻法。<a id="a-1y"></a>佛即为其说四谛法。<a id="a-1z"></a>心开意解。<a id="a-20"></a>得须陀洹果。<a id="a-21"></a>年渐长大便白父母。<a id="a-22"></a>求索入道。<a id="a-23"></a>父母爱念。<a id="a-24"></a>不能违逆。<a id="a-25"></a>将诣佛所。<a id="a-26"></a>求索出家。<a id="a-27"></a>佛即告言善来比丘尼。<a id="a-28"></a>头发自落。<a id="a-29"></a>法服着身。<a id="a-2A"></a>成比丘尼。<a id="a-2B"></a>精勤修习。<a id="a-2C"></a>得阿罗汉果。<a id="a-2D"></a>三明六通。<a id="a-2E"></a>具八解脱。<a id="a-2F"></a>诸天世人。<a id="a-2G"></a>所见敬仰。<a id="a-2H"></a>尔时世尊。<a id="a-2I"></a>将千二百五十比丘。<a id="a-2J"></a>诣于他邦。<a id="a-2K"></a>到旷野中。<a id="a-2L"></a>食时已至。<a id="a-2M"></a>告善爱比丘尼言。<a id="a-2N"></a>汝今可设饮食供养佛僧。<a id="a-2O"></a>寻取佛钵。<a id="a-2P"></a>掷虚空中。<a id="a-2Q"></a>百味饮食。<a id="a-2R"></a>自然盈满。<a id="a-2S"></a>如是次第。<a id="a-2T"></a>取千二百五十比丘钵。<a id="a-2U"></a>饭亦皆满。<a id="a-2V"></a>都令丰足。<a id="a-2W"></a>尔时阿难。<a id="a-2X"></a>见是事已。<a id="a-2Y"></a>叹未曾有。<a id="a-2Z"></a>前白佛言。<a id="a-2a"></a>今此善爱比丘尼。<a id="a-2b"></a>宿值何福。<a id="a-2c"></a>乃能有是奇特妙事。<a id="a-2d"></a>百味饮食应念即至。<a id="a-2e"></a>又值世尊。<a id="a-2f"></a>出家得道。</p>
  <p id="a2g">尔时佛告阿难。<a id="a-2h"></a>汝今谛听。<a id="a-2i"></a>吾当为汝分别解说。<a id="a-2j"></a>此贤劫中。<a id="a-2k"></a>波罗奈国。<a id="a-2l"></a>有佛出世。<a id="a-2m"></a>号曰迦葉。<a id="a-2n"></a>着衣持钵。<a id="a-2o"></a>将诸比丘。<a id="a-2p"></a>入城乞食。<a id="a-2q"></a>次第到一大长者家。<a id="a-2r"></a>设诸肴膳。<a id="a-2s"></a>欲请宾客。<a id="a-2t"></a>客未至顷。<a id="a-2u"></a>有一婢使。<a id="a-2v"></a>见佛及僧在于门外。<a id="a-2w"></a>乞食立住。<a id="a-2x"></a>不白大家。<a id="a-2y"></a>取其饮食尽持施与佛及众僧。<a id="a-2z"></a>后客来坐。<a id="a-30"></a>敕彼婢言。<a id="a-31"></a>办设食来。<a id="a-32"></a>婢答大家今有佛僧在其门外。<a id="a-33"></a>乞食立住。<a id="a-34"></a>我持此食。<a id="a-35"></a>用布施尽大家闻已。<a id="a-36"></a>寻用欢喜。<a id="a-37"></a>即语婢言。<a id="a-38"></a>我等今者。<a id="a-39"></a>值是福田。<a id="a-3A"></a>汝能持此饭食施与。<a id="a-3B"></a>快不可言。<a id="a-3C"></a>我今放汝随意所求。<a id="a-3D"></a>婢答大家。<a id="a-3E"></a>若见放者。<a id="a-3F"></a>听在道次。<a id="a-3G"></a>寻即听许。<a id="a-3H"></a>作比丘尼。<a id="a-3I"></a>一万岁中。<a id="a-3J"></a>精勤无替。<a id="a-3K"></a>便取命终。<a id="a-3L"></a>不堕恶趣。<a id="a-3M"></a>天上人中。<a id="a-3N"></a>百味饮食应念即至。<a id="a-3O"></a>佛告诸比丘。<a id="a-3P"></a>欲知彼时婢使比丘尼者。<a id="a-3Q"></a>今此善爱比丘尼是。<a id="a-3R"></a>由于彼时精勤持戒。<a id="a-3S"></a>今得值我出家得道。<a id="a-3T"></a>尔时诸比丘闻佛所说。<a id="a-3U"></a>欢喜奉行。</p>
  <p data-pb></p>
  <h2 id="a3V">（七三）白净比丘尼衣裹身生缘</h2>
  <p id="a3W">在迦毗罗卫国尼拘陀树下。<a id="a-3X"></a>时彼城中。<a id="a-3Y"></a>有一长者。<a id="a-3Z"></a>名曰瞿沙。<a id="a-3a"></a>选择族望。<a id="a-3b"></a>娉以为妇。<a id="a-3c"></a>作诸音乐。<a id="a-3d"></a>以娱乐之。<a id="a-3e"></a>其妇怀妊。<a id="a-3f"></a>足满十月。<a id="a-3g"></a>生一女儿。<a id="a-3h"></a>端政殊妙。<a id="a-3i"></a>有白净衣。<a id="a-3j"></a>裹身而生。<a id="a-3k"></a>因为立字。<a id="a-3l"></a>名曰白净。<a id="a-3m"></a>年渐长大。<a id="a-3n"></a>衣亦随大。<a id="a-3o"></a>鲜白净洁。<a id="a-3p"></a>不烦浣染。<a id="a-3q"></a>众人见之。<a id="a-3r"></a>竞共求索。<a id="a-3s"></a>白父母言。<a id="a-3t"></a>我今不贪世俗荣华。<a id="a-3u"></a>愿乐出家。<a id="a-3v"></a>父母爱念。<a id="a-3w"></a>不能违逆。<a id="a-3x"></a>寻将佛所。<a id="a-3y"></a>求索入道。<a id="a-3z"></a>佛即告言善来比丘尼。<a id="a-40"></a>头发自落。<a id="a-41"></a>身上白衣。<a id="a-42"></a>化为袈裟。<a id="a-43"></a>成比丘尼。<a id="a-44"></a>精勤修习。<a id="a-45"></a>得阿罗汉果。<a id="a-46"></a>三明六通。<a id="a-47"></a>具八解脱。<a id="a-48"></a>诸天世人。<a id="a-49"></a>所见敬仰。<a id="a-4A"></a>尔时阿难。<a id="a-4B"></a>见是事已。<a id="a-4C"></a>白佛言。<a id="a-4D"></a>世尊。<a id="a-4E"></a>今此白净比丘尼。<a id="a-4F"></a>宿殖何福。<a id="a-4G"></a>生时自然有好净衣。<a id="a-4H"></a>裹身而生。<a id="a-4I"></a>出家未久。<a id="a-4J"></a>得获道迹。<a id="a-4K"></a>尔时世尊。<a id="a-4L"></a>告阿难言。<a id="a-4M"></a>汝今谛听。<a id="a-4N"></a>吾当为汝分别解说。<a id="a-4O"></a>此贤劫中。<a id="a-4P"></a>波罗奈国。<a id="a-4Q"></a>有佛出世。<a id="a-4R"></a>号曰迦葉。<a id="a-4S"></a>将诸比丘。<a id="a-4T"></a>游行聚落。<a id="a-4U"></a>教化众生。<a id="a-4V"></a>时有女人。<a id="a-4W"></a>见佛及僧。<a id="a-4X"></a>心怀欢喜。<a id="a-4Y"></a>持一张[(畾/且)*毛]。<a id="a-4Z"></a>布施佛僧。<a id="a-4a"></a>发愿而去。<a id="a-4b"></a>缘是功德天上人中。<a id="a-4c"></a>常有净衣裹身而生。<a id="a-4d"></a>乃至今者。<a id="a-4e"></a>遭值于我。<a id="a-4f"></a>出家得道。<a id="a-4g"></a>佛告阿难。<a id="a-4h"></a>欲知彼时布施氎者。<a id="a-4i"></a>今此白净比丘尼是。<a id="a-4j"></a>尔时诸比丘。<a id="a-4k"></a>闻佛所说。<a id="a-4l"></a>欢喜奉行。</p>
  <p data-pb></p>
  <h2 id="a4m">（七四）须漫比丘尼辩才缘</h2>
  <p id="a4n">在舍卫国祇树给孤独园。<a id="a-4o"></a>时彼城中有一婆罗门。<a id="a-4p"></a>名曰梵摩。<a id="a-4q"></a>多闻辩才明解经论。<a id="a-4r"></a>四韦陀典。<a id="a-4s"></a>无不鉴达。<a id="a-4t"></a>选择高门。<a id="a-4u"></a>娉以为妇。<a id="a-4v"></a>足满十月。<a id="a-4w"></a>产一女儿。<a id="a-4x"></a>端政殊妙。<a id="a-4y"></a>智慧辩才。<a id="a-4z"></a>无有及者。<a id="a-50"></a>闻诸婆罗门共父论议。<a id="a-51"></a>悉能受持。<a id="a-52"></a>一言不失。<a id="a-53"></a>如是展转。<a id="a-54"></a>所闻甚多。<a id="a-55"></a>耆旧长宿。<a id="a-56"></a>皆来咨启。<a id="a-57"></a>无不通达。<a id="a-58"></a>闻世有佛。<a id="a-59"></a>始成正觉。<a id="a-5A"></a>教化众生。<a id="a-5B"></a>咨受法味。<a id="a-5C"></a>寻自庄严。<a id="a-5D"></a>着诸璎珞。<a id="a-5E"></a>往诣佛所。<a id="a-5F"></a>见佛世尊。<a id="a-5G"></a>三十二相。<a id="a-5H"></a>八十种好。<a id="a-5I"></a>光明普曜。<a id="a-5J"></a>如百千日。<a id="a-5K"></a>前礼佛足。<a id="a-5L"></a>却坐一面。<a id="a-5M"></a>佛即为其说四谛法。<a id="a-5N"></a>心开意解。<a id="a-5O"></a>得须陀洹果。<a id="a-5P"></a>求索出家。<a id="a-5Q"></a>佛即告言善来比丘尼头发自落。<a id="a-5R"></a>法服着身。<a id="a-5S"></a>成比丘尼精勤修习。<a id="a-5T"></a>得阿罗汉果。<a id="a-5U"></a>尔时阿难。<a id="a-5V"></a>见是事已。<a id="a-5W"></a>白佛言。<a id="a-5X"></a>世尊。<a id="a-5Y"></a>今此须漫比丘尼。<a id="a-5Z"></a>宿殖何福。<a id="a-5a"></a>虽受女身。<a id="a-5b"></a>多闻第一。<a id="a-5c"></a>又值世尊。<a id="a-5d"></a>出家得道。<a id="a-5e"></a>尔时世尊。<a id="a-5f"></a>告阿难言。<a id="a-5g"></a>汝今善听。<a id="a-5h"></a>吾当为汝分别解说。<a id="a-5i"></a>此贤劫中。<a id="a-5j"></a>波罗奈国。<a id="a-5k"></a>有佛出世。<a id="a-5l"></a>号曰迦葉。<a id="a-5m"></a>化缘周讫。<a id="a-5n"></a>迁神涅槃。<a id="a-5o"></a>于像法中。<a id="a-5p"></a>有一比丘尼。<a id="a-5q"></a>心常喜乐。<a id="a-5r"></a>说法教化。<a id="a-5s"></a>精勤无替。<a id="a-5t"></a>因发誓愿。<a id="a-5u"></a>使我来世释迦牟尼佛法之中明解经论。<a id="a-5v"></a>发是愿已。<a id="a-5w"></a>便取命终。<a id="a-5x"></a>生天人中。<a id="a-5y"></a>聪明智慧。<a id="a-5z"></a>无有及者。<a id="a-60"></a>佛告阿难。<a id="a-61"></a>欲知彼时说法教化比丘尼者。<a id="a-62"></a>今得值我出家得道多闻第一者是。<a id="a-63"></a>尔时诸比丘。<a id="a-64"></a>闻佛所说。<a id="a-65"></a>欢喜奉行。</p>
  <p data-pb></p>
  <h2 id="a66">（七五）舞师女作比丘尼缘</h2>
  <p id="a67">在王舍城迦兰陀竹林。<a id="a-68"></a>时彼城中。<a id="a-69"></a>豪富长者。<a id="a-6A"></a>各相率合。<a id="a-6B"></a>设大节会。<a id="a-6C"></a>作诸伎乐。<a id="a-6D"></a>而自娱乐。<a id="a-6E"></a>时有舞师夫妇二人。<a id="a-6F"></a>从南方来。<a id="a-6G"></a>将一美女。<a id="a-6H"></a>字青莲华。<a id="a-6I"></a>端政殊妙。<a id="a-6J"></a>世所希有。<a id="a-6K"></a>聪明智慧。<a id="a-6L"></a>难可詶对。<a id="a-6M"></a>妇人所有六十四艺。<a id="a-6N"></a>皆悉备知。<a id="a-6O"></a>善解舞法。<a id="a-6P"></a>回转俯仰。<a id="a-6Q"></a>曲得节解。<a id="a-6R"></a>作是唱言。<a id="a-6S"></a>今此城中。<a id="a-6T"></a>颇有能舞如我者不。<a id="a-6U"></a>明解经论。<a id="a-6V"></a>能问答不。<a id="a-6W"></a>时人答曰。<a id="a-6X"></a>有佛世尊。<a id="a-6Y"></a>在迦兰陀竹林。<a id="a-6Z"></a>善能问答使汝无疑。<a id="a-6a"></a>舞女闻已。<a id="a-6b"></a>寻将诸人。<a id="a-6c"></a>共相随逐。<a id="a-6d"></a>且歌且舞到竹林中。<a id="a-6e"></a>见佛世尊。<a id="a-6f"></a>犹故憍慢放逸戏笑。<a id="a-6g"></a>不敬如来尔时世尊。<a id="a-6h"></a>见其如是。<a id="a-6i"></a>即以神力变此舞女。<a id="a-6j"></a>如百岁老母。<a id="a-6k"></a>发白面皱。<a id="a-6l"></a>牙齿疏缺。<a id="a-6m"></a>俯偻而行。<a id="a-6n"></a>时彼舞女。<a id="a-6o"></a>自观其身形状极老。<a id="a-6p"></a>而作是言。<a id="a-6q"></a>今我此身。<a id="a-6r"></a>以何因缘。<a id="a-6s"></a>卒有如是衰老相现。<a id="a-6t"></a>今者必是佛之威神。<a id="a-6u"></a>使我故尔。<a id="a-6v"></a>即于佛前。<a id="a-6w"></a>深生惭愧。<a id="a-6x"></a>前白佛言。<a id="a-6y"></a>我于今者。<a id="a-6z"></a>在世尊前。<a id="a-70"></a>憍慢自大。<a id="a-71"></a>放情纵意。<a id="a-72"></a>唯愿世尊当见原恕。<a id="a-73"></a>尔时世尊知此舞女心中调伏。<a id="a-74"></a>以神通力。<a id="a-75"></a>变舞女身如前无异。<a id="a-76"></a>时诸大众。<a id="a-77"></a>见此舞女。<a id="a-78"></a>卒老卒壮。<a id="a-79"></a>无有常定。<a id="a-7A"></a>各生厌离。<a id="a-7B"></a>解悟非常。<a id="a-7C"></a>心开意解。<a id="a-7D"></a>有得须陀洹者。<a id="a-7E"></a>斯陀含者。<a id="a-7F"></a>阿那含者。<a id="a-7G"></a>阿罗汉者。<a id="a-7H"></a>有发辟支佛心者。<a id="a-7I"></a>有发无上菩提心者。<a id="a-7J"></a>时彼舞女。<a id="a-7K"></a>及其父母。<a id="a-7L"></a>即于佛前求索出家。<a id="a-7M"></a>佛即告言善来比丘尼。<a id="a-7N"></a>头发自落。<a id="a-7O"></a>法服着身。<a id="a-7P"></a>成比丘尼。<a id="a-7Q"></a>精勤修习。<a id="a-7R"></a>得阿罗汉果。<a id="a-7S"></a>三明六通。<a id="a-7T"></a>具八解脱。<a id="a-7U"></a>诸天世人。<a id="a-7V"></a>所见敬仰。<a id="a-7W"></a>时诸大众。<a id="a-7X"></a>见是事已。<a id="a-7Y"></a>前白佛言。<a id="a-7Z"></a>乃能化此放逸妖姿不信之人。<a id="a-7a"></a>使令开悟出家得道。<a id="a-7b"></a>尔时世尊。<a id="a-7c"></a>告诸大众。<a id="a-7d"></a>非但今者能化彼耶。<a id="a-7e"></a>过去世时。<a id="a-7f"></a>我亦化彼。<a id="a-7g"></a>时诸大众。<a id="a-7h"></a>闻是语已。<a id="a-7i"></a>复白佛言。<a id="a-7j"></a>不审世尊。<a id="a-7k"></a>过去世时。<a id="a-7l"></a>其事云何。<a id="a-7m"></a>唯愿世尊。<a id="a-7n"></a>敷演解说。<a id="a-7o"></a>尔时世尊告诸大众。<a id="a-7p"></a>汝等谛听。<a id="a-7q"></a>吾当为汝分别解说。<a id="a-7r"></a>乃往过去无量世时。<a id="a-7s"></a>波罗奈国王。<a id="a-7t"></a>有太子。<a id="a-7u"></a>字孙陀利。<a id="a-7v"></a>入山学道。<a id="a-7w"></a>获五神通。<a id="a-7x"></a>见紧耶罗女。<a id="a-7y"></a>端政殊妙。<a id="a-7z"></a>状如诸天。<a id="a-80"></a>作诸姿态。<a id="a-81"></a>且歌且舞。<a id="a-82"></a>鼓动我心。<a id="a-83"></a>望使染着退失仙道。<a id="a-84"></a>我于彼时。<a id="a-85"></a>心遂坚固。<a id="a-86"></a>无有欲想。<a id="a-87"></a>语彼女言。<a id="a-88"></a>一切有为。<a id="a-89"></a>无有常定。<a id="a-8A"></a>我今观汝。<a id="a-8B"></a>形体臭秽。<a id="a-8C"></a>充满其中。<a id="a-8D"></a>薄皮覆上。<a id="a-8E"></a>不可久保。<a id="a-8F"></a>正尔当有发白面皱俯偻而行。<a id="a-8G"></a>汝今何为憍慢放恣乃至如是。<a id="a-8H"></a>向者歌声。<a id="a-8I"></a>其音以变。<a id="a-8J"></a>何故在此。<a id="a-8K"></a>作诸恣态。<a id="a-8L"></a>于是紧那罗女。<a id="a-8M"></a>闻是语已。<a id="a-8N"></a>寻向仙人。<a id="a-8O"></a>忏悔罪咎。<a id="a-8P"></a>因发愿言。<a id="a-8Q"></a>使我来世得断生死。<a id="a-8R"></a>我于汝边得获道果。<a id="a-8S"></a>佛告大众。<a id="a-8T"></a>欲知彼时王子学仙道者。<a id="a-8U"></a>则我身是。<a id="a-8V"></a>彼时紧那罗女。<a id="a-8W"></a>今青莲花比丘尼是。<a id="a-8X"></a>由于彼时发愿力故。<a id="a-8Y"></a>今得值我出家得道。<a id="a-8Z"></a>尔时诸比丘。<a id="a-8a"></a>闻佛所说。<a id="a-8b"></a>欢喜奉行。</p>
  <p data-pb></p>
  <h2 id="a8c">（七六）伽尸比丘尼生时身披袈裟缘</h2>
  <p id="a8d">在波罗奈国鹿野苑中。<a id="a-8e"></a>尔时梵摩达王。<a id="a-8f"></a>其妇怀妊。<a id="a-8g"></a>足满十月。<a id="a-8h"></a>生一女儿。<a id="a-8i"></a>身披袈裟。<a id="a-8j"></a>端政殊妙。<a id="a-8k"></a>世所希有。<a id="a-8l"></a>召诸相师。<a id="a-8m"></a>占相此女。<a id="a-8n"></a>相师观已。<a id="a-8o"></a>问其父王。<a id="a-8p"></a>此女生时。<a id="a-8q"></a>有何瑞相。<a id="a-8r"></a>父王答曰。<a id="a-8s"></a>此女生时。<a id="a-8t"></a>身披袈裟。<a id="a-8u"></a>因为立字。<a id="a-8v"></a>名伽尸孙陀利。<a id="a-8w"></a>年渐长大。<a id="a-8x"></a>衣亦随大。<a id="a-8y"></a>禀性贤善。<a id="a-8z"></a>慈仁孝顺。<a id="a-90"></a>将诸侍卫。<a id="a-91"></a>出城游戏。<a id="a-92"></a>渐次往到鹿野苑中。<a id="a-93"></a>见佛世尊。<a id="a-94"></a>三十二相。<a id="a-95"></a>八十种好。<a id="a-96"></a>光明普曜。<a id="a-97"></a>如百千日。<a id="a-98"></a>心怀喜悦。<a id="a-99"></a>前礼佛足。<a id="a-9A"></a>却坐一面。<a id="a-9B"></a>佛即为其说四谛法。<a id="a-9C"></a>心开意解。<a id="a-9D"></a>得须陀洹果。<a id="a-9E"></a>归白父王。<a id="a-9F"></a>我于今者。<a id="a-9G"></a>出城观看。<a id="a-9H"></a>到鹿野苑中。<a id="a-9I"></a>见佛世尊。<a id="a-9J"></a>百福相好。<a id="a-9K"></a>庄严其身。<a id="a-9L"></a>威仪庠序。<a id="a-9M"></a>容貌可观。<a id="a-9N"></a>愿王今者。<a id="a-9O"></a>慈哀怜愍。<a id="a-9P"></a>听在道次。<a id="a-9Q"></a>于时父王。<a id="a-9R"></a>愍此女故。<a id="a-9S"></a>不能违逆。<a id="a-9T"></a>将诣佛所。<a id="a-9U"></a>求索出家。<a id="a-9V"></a>佛即告言。<a id="a-9W"></a>善来比丘尼。<a id="a-9X"></a>头发自落。<a id="a-9Y"></a>法服着身。<a id="a-9Z"></a>成比丘尼。<a id="a-9a"></a>精勤修习。<a id="a-9b"></a>得阿罗汉果。<a id="a-9c"></a>三明六通。<a id="a-9d"></a>具八解脱。<a id="a-9e"></a>诸天世人。<a id="a-9f"></a>所见敬仰。<a id="a-9g"></a>时诸比丘。<a id="a-9h"></a>见是事已。<a id="a-9i"></a>前白佛言。<a id="a-9j"></a>今此迦尸孙陀利比丘尼。<a id="a-9k"></a>宿殖何福。<a id="a-9l"></a>生于豪族。<a id="a-9m"></a>有此袈裟着身而生。<a id="a-9n"></a>及获道果。<a id="a-9o"></a>尔时世尊。<a id="a-9p"></a>告诸比丘。<a id="a-9q"></a>汝等谛听。<a id="a-9r"></a>吾当为汝分别解说。<a id="a-9s"></a>乃往过去无量世时。<a id="a-9t"></a>波罗奈国。<a id="a-9u"></a>有佛出世。<a id="a-9v"></a>号加那加牟尼将诸比丘。<a id="a-9w"></a>游行教化。<a id="a-9x"></a>时有王女。<a id="a-9y"></a>值行见佛。<a id="a-9z"></a>心怀喜悦。<a id="a-A0"></a>前礼佛足。<a id="a-A1"></a>请佛及僧。<a id="a-A2"></a>唯愿世尊。<a id="a-A3"></a>受我三月四事供养。<a id="a-A4"></a>佛即然可。<a id="a-A5"></a>三月之中。<a id="a-A6"></a>受供养已。<a id="a-A7"></a>复以妙衣。<a id="a-A8"></a>各施一领。<a id="a-A9"></a>缘是功德。<a id="a-AA"></a>天上人中。<a id="a-AB"></a>尊荣豪贵。<a id="a-AC"></a>常有袈裟随身而生。<a id="a-AD"></a>佛告诸比丘。<a id="a-AE"></a>欲知彼时王女者。<a id="a-AF"></a>今孙陀利比丘尼是。<a id="a-AG"></a>尔时诸比丘。<a id="a-AH"></a>闻佛所说。<a id="a-AI"></a>欢喜奉行。</p>
  <h2 id="aAJ">（七七）额上有真珠鬘比丘尼缘</h2>
  <p id="aAK">佛在舍卫国祇树给孤独园。<a id="a-AL"></a>时彼城中。<a id="a-AM"></a>有一长者。<a id="a-AN"></a>名曰沸疏。<a id="a-AO"></a>财宝无量。<a id="a-AP"></a>不可称计。<a id="a-AQ"></a>选择族望。<a id="a-AR"></a>娉以为妇。<a id="a-AS"></a>作诸伎乐。<a id="a-AT"></a>以娱乐之。<a id="a-AU"></a>其妇怀妊。<a id="a-AV"></a>足满十月。<a id="a-AW"></a>生一女儿。<a id="a-AX"></a>端政殊妙。<a id="a-AY"></a>世所希有。<a id="a-AZ"></a>额上自然。<a id="a-Aa"></a>有真珠鬘。<a id="a-Ab"></a>父母见之。<a id="a-Ac"></a>甚怀欣庆。<a id="a-Ad"></a>召诸相师。<a id="a-Ae"></a>占相此女。<a id="a-Af"></a>相师睹已。<a id="a-Ag"></a>问其父母。<a id="a-Ah"></a>此女生时。<a id="a-Ai"></a>有何瑞相。<a id="a-Aj"></a>父母答言。<a id="a-Ak"></a>此女生时。<a id="a-Al"></a>额上自然。<a id="a-Am"></a>有真珠鬘。<a id="a-An"></a>因为立字。<a id="a-Ao"></a>名曰真珠鬘。<a id="a-Ap"></a>年渐长大。<a id="a-Aq"></a>禀性贤善。<a id="a-Ar"></a>慈愍孤穷。<a id="a-As"></a>有来乞者。<a id="a-At"></a>脱此珠鬘。<a id="a-Au"></a>寻以施之。<a id="a-Av"></a>续复还生。<a id="a-Aw"></a>如前无异。<a id="a-Ax"></a>时须达长者。<a id="a-Ay"></a>闻彼沸疏有此好女。<a id="a-Az"></a>通致信命。<a id="a-B0"></a>求索珠鬘欲为其子娉以为妇。<a id="a-B1"></a>时真珠鬘。<a id="a-B2"></a>闻须达多为儿求索。<a id="a-B3"></a>前白父母。<a id="a-B4"></a>慈哀怜愍。<a id="a-B5"></a>若欲持我与彼儿者。<a id="a-B6"></a>当作要誓必共出家。<a id="a-B7"></a>然后与彼。<a id="a-B8"></a>若不尔者。<a id="a-B9"></a>我不贪着世俗荣华。<a id="a-BA"></a>时女父母。<a id="a-BB"></a>爱念女故。<a id="a-BC"></a>不能违逆。<a id="a-BD"></a>寻即往至。<a id="a-BE"></a>语须达言。<a id="a-BF"></a>具陈女意。<a id="a-BG"></a>时须达多。<a id="a-BH"></a>闻是语已。<a id="a-BI"></a>共相然可。<a id="a-BJ"></a>即为纳娶未经几时。<a id="a-BK"></a>俱生厌心。<a id="a-BL"></a>寻共相将。<a id="a-BM"></a>往诣佛所。<a id="a-BN"></a>求索出家。<a id="a-BO"></a>佛即告言善来比丘尼。<a id="a-BP"></a>头发自落。<a id="a-BQ"></a>法服着身。<a id="a-BR"></a>成比丘尼。<a id="a-BS"></a>精勤修习。<a id="a-BT"></a>各获道果。<a id="a-BU"></a>三明六通。<a id="a-BV"></a>具八解脱。<a id="a-BW"></a>诸天世人。<a id="a-BX"></a>所见敬仰。<a id="a-BY"></a>时诸比丘。<a id="a-BZ"></a>见是事已。<a id="a-Ba"></a>前白佛言。<a id="a-Bb"></a>今此真珠鬘夫妇。<a id="a-Bc"></a>宿殖何福。<a id="a-Bd"></a>生时自然。<a id="a-Be"></a>有此珠鬘。<a id="a-Bf"></a>着头而生。<a id="a-Bg"></a>出家未久获阿罗汉果。<a id="a-Bh"></a>尔时世尊。<a id="a-Bi"></a>告诸比丘。<a id="a-Bj"></a>汝等谛听。<a id="a-Bk"></a>吾当为汝分别解说。<a id="a-Bl"></a>此贤劫中。<a id="a-Bm"></a>波罗奈国。<a id="a-Bn"></a>有佛出世。<a id="a-Bo"></a>号曰迦葉。<a id="a-Bp"></a>将诸比丘。<a id="a-Bq"></a>鹿野苑中。<a id="a-Br"></a>转正法轮。<a id="a-Bs"></a>度脱众生。<a id="a-Bt"></a>时有长者。<a id="a-Bu"></a>名阿沙罗。<a id="a-Bv"></a>闻佛在彼化度众生。<a id="a-Bw"></a>而作是言。<a id="a-Bx"></a>我当劝化城中民众。<a id="a-By"></a>为佛及僧。<a id="a-Bz"></a>作般遮于瑟。<a id="a-C0"></a>作是语已。<a id="a-C1"></a>上白国王。<a id="a-C2"></a>乘大白象。<a id="a-C3"></a>行于市肆。<a id="a-C4"></a>处处道头劝化诸人。<a id="a-C5"></a>作般遮于瑟。<a id="a-C6"></a>时有妇女。<a id="a-C7"></a>见其劝化。<a id="a-C8"></a>顶上有珠。<a id="a-C9"></a>寻即解与。<a id="a-CA"></a>夫从外来。<a id="a-CB"></a>见妇头上无有珠鬘。<a id="a-CC"></a>寻即问言。<a id="a-CD"></a>汝此珠鬘。<a id="a-CE"></a>为当与谁。<a id="a-CF"></a>妇答夫曰。<a id="a-CG"></a>今阿沙罗长者。<a id="a-CH"></a>来至此中。<a id="a-CI"></a>劝化诸人。<a id="a-CJ"></a>我解此珠。<a id="a-CK"></a>持用施与。<a id="a-CL"></a>夫即劝喜。<a id="a-CM"></a>更取宝珠。<a id="a-CN"></a>持用布施。<a id="a-CO"></a>因发愿言。<a id="a-CP"></a>使我来世莫堕恶趣天上人中。<a id="a-CQ"></a>常有珠鬘随我俱生。<a id="a-CR"></a>佛告诸比丘。<a id="a-CS"></a>由于彼时布施珠故。<a id="a-CT"></a>今得值我出家得道。<a id="a-CU"></a>尔时诸比丘。<a id="a-CV"></a>闻佛所说。<a id="a-CW"></a>欢喜奉行。</p>
  <h2 id="aCX">（七八）差摩比丘尼生时二王和解缘</h2>
  <p id="aCY">佛在舍卫国祇树给孤独园。<a id="a-CZ"></a>尔时波斯匿王。<a id="a-Ca"></a>及梵摩达王。<a id="a-Cb"></a>常共忿诤。<a id="a-Cc"></a>各将兵众。<a id="a-Cd"></a>象兵马兵车兵步兵。<a id="a-Ce"></a>住河两岸。<a id="a-Cf"></a>各立檦相。<a id="a-Cg"></a>夫人月满。<a id="a-Ch"></a>各生男女。<a id="a-Ci"></a>端政殊妙。<a id="a-Cj"></a>王大欢喜。<a id="a-Ck"></a>击鼓唱令。<a id="a-Cl"></a>集诸兵众。<a id="a-Cm"></a>赏赐财物。<a id="a-Cn"></a>等同欢庆。<a id="a-Co"></a>求相和解。<a id="a-Cp"></a>共为姻婚。<a id="a-Cq"></a>令我二国从今以去更莫相犯。<a id="a-Cr"></a>乃至子孙。<a id="a-Cs"></a>作是要已。<a id="a-Ct"></a>各还本国。<a id="a-Cu"></a>时梵摩王子。<a id="a-Cv"></a>年始七岁。<a id="a-Cw"></a>赍持珍宝种种杂物。<a id="a-Cx"></a>送与波斯匿王。<a id="a-Cy"></a>求欲纳娶。<a id="a-Cz"></a>时女闻已。<a id="a-D0"></a>白父王言。<a id="a-D1"></a>人身难得。<a id="a-D2"></a>我今已得。<a id="a-D3"></a>诸根难具。<a id="a-D4"></a>我今已具。<a id="a-D5"></a>信心难生。<a id="a-D6"></a>我今信生。<a id="a-D7"></a>佛世难值我今得值。<a id="a-D8"></a>唯愿大王。<a id="a-D9"></a>莫置女身在诸难中。<a id="a-DA"></a>令女永离诸善知识。<a id="a-DB"></a>唯愿慈愍。<a id="a-DC"></a>听我出家。<a id="a-DD"></a>王答女言汝在胎时吾以许彼。<a id="a-DE"></a>由汝之故二国和善。<a id="a-DF"></a>不相侵陵。<a id="a-DG"></a>吾今若当不称彼者则负言信。<a id="a-DH"></a>彼必当还与我作仇。<a id="a-DI"></a>诸天嫌我。<a id="a-DJ"></a>不加拥护。<a id="a-DK"></a>大臣人民。<a id="a-DL"></a>都不见信。<a id="a-DM"></a>亦违先王宿旧法制。<a id="a-DN"></a>汝叵曾闻。<a id="a-DO"></a>阿阇世王。<a id="a-DP"></a>波瞿利王。<a id="a-DQ"></a>如是等比。<a id="a-DR"></a>数十诸王。<a id="a-DS"></a>皆由妄语。<a id="a-DT"></a>堕地狱中。<a id="a-DU"></a>汝今云何。<a id="a-DV"></a>欲令使我同彼诸王。<a id="a-DW"></a>受地狱苦。<a id="a-DX"></a>而作妄语。<a id="a-DY"></a>汝今不宜请辞于我。<a id="a-DZ"></a>时波斯匿王。<a id="a-Da"></a>作是语已。<a id="a-Db"></a>即便遣使。<a id="a-Dc"></a>语梵摩达王七日之内。<a id="a-Dd"></a>速来纳娶。<a id="a-De"></a>使者奉教。<a id="a-Df"></a>速往到彼。<a id="a-Dg"></a>语梵摩王。<a id="a-Dh"></a>七日之中。<a id="a-Di"></a>我当成婚。<a id="a-Dj"></a>尔时王女。<a id="a-Dk"></a>闻王遣使。<a id="a-Dl"></a>催唤彼女心怀忧恼。<a id="a-Dm"></a>着垢腻衣。<a id="a-Dn"></a>舍诸璎珞。<a id="a-Do"></a>毁悴其形。<a id="a-Dp"></a>即上高楼。<a id="a-Dq"></a>长跪合掌。<a id="a-Dr"></a>遥向祇洹。<a id="a-Ds"></a>而作是言。<a id="a-Dt"></a>如来世尊。<a id="a-Du"></a>慈悲怜愍。<a id="a-Dv"></a>一切众生。<a id="a-Dw"></a>一念之中。<a id="a-Dx"></a>能知三世。<a id="a-Dy"></a>我今苦厄。<a id="a-Dz"></a>愿垂哀愍。<a id="a-E0"></a>而见救济。<a id="a-E1"></a>尔时世尊。<a id="a-E2"></a>遥知王女精诚求哀。<a id="a-E3"></a>求索救济。<a id="a-E4"></a>恍惚之间。<a id="a-E5"></a>即现女前种种说法。<a id="a-E6"></a>心开意解。<a id="a-E7"></a>得阿那含果。<a id="a-E8"></a>至七日头。<a id="a-E9"></a>梵摩王子。<a id="a-EA"></a>将诸侍从数千万人。<a id="a-EB"></a>赍其珍宝种种服饰。<a id="a-EC"></a>欲来娶妇。<a id="a-ED"></a>至其宫中。<a id="a-EE"></a>欲共妻娶。<a id="a-EF"></a>不觉女身。<a id="a-EG"></a>在虚空中。<a id="a-EH"></a>作十八变。<a id="a-EI"></a>东踊西没。<a id="a-EJ"></a>南踊北没。<a id="a-EK"></a>行住坐卧。<a id="a-EL"></a>变化自在。<a id="a-EM"></a>还从空下。<a id="a-EN"></a>时波斯匿王。<a id="a-EO"></a>见女如是。<a id="a-EP"></a>深生惶怖。<a id="a-EQ"></a>而语女言。<a id="a-ER"></a>我今愚冥。<a id="a-ES"></a>都不知汝有是神变。<a id="a-ET"></a>而以污秽。<a id="a-EU"></a>尘染于汝。<a id="a-EV"></a>忏悔罪咎。<a id="a-EW"></a>听汝出家。<a id="a-EX"></a>其夫王子。<a id="a-EY"></a>亦生信敬。<a id="a-EZ"></a>而作是言。<a id="a-Ea"></a>我亦愚痴。<a id="a-Eb"></a>无所识别。<a id="a-Ec"></a>作如是意。<a id="a-Ed"></a>愿亦听我忏悔其罪。<a id="a-Ee"></a>听汝出家。<a id="a-Ef"></a>尔时王女。<a id="a-Eg"></a>闻是语已。<a id="a-Eh"></a>寻诣祇洹。<a id="a-Ei"></a>见佛世尊。<a id="a-Ej"></a>求索出家。<a id="a-Ek"></a>佛即听许。<a id="a-El"></a>作比丘尼。<a id="a-Em"></a>精勤修习。<a id="a-En"></a>得阿罗汉果。<a id="a-Eo"></a>时诸比丘见是事已。<a id="a-Ep"></a>白佛言。<a id="a-Eq"></a>世尊。<a id="a-Er"></a>今此差摩比丘尼。<a id="a-Es"></a>宿殖何福。<a id="a-Et"></a>生在王家。<a id="a-Eu"></a>无有欲想。<a id="a-Ev"></a>出家得道。<a id="a-Ew"></a>尔时世尊。<a id="a-Ex"></a>告诸比丘。<a id="a-Ey"></a>汝等谛听。<a id="a-Ez"></a>吾当为汝分别解说。<a id="a-F0"></a>此贤劫中波罗奈国。<a id="a-F1"></a>有佛出世。<a id="a-F2"></a>号曰迦葉。<a id="a-F3"></a>于其法中。<a id="a-F4"></a>有一妇女。<a id="a-F5"></a>与其夫主。<a id="a-F6"></a>心不相怜。<a id="a-F7"></a>常共忿诤。<a id="a-F8"></a>每于一日。<a id="a-F9"></a>各相劝勉。<a id="a-FA"></a>诣比丘所。<a id="a-FB"></a>受八关斋。<a id="a-FC"></a>因共求愿。<a id="a-FD"></a>使我等辈。<a id="a-FE"></a>在所生处。<a id="a-FF"></a>尊荣豪贵。<a id="a-FG"></a>于斗诤中。<a id="a-FH"></a>常共和解。<a id="a-FI"></a>发是愿已。<a id="a-FJ"></a>随寿长短。<a id="a-FK"></a>各取命终。<a id="a-FL"></a>共生王家。<a id="a-FM"></a>佛告诸比丘。<a id="a-FN"></a>欲知彼时夫主公者。<a id="a-FO"></a>今梵摩王是。<a id="a-FP"></a>彼时妇公者。<a id="a-FQ"></a>今波斯匿王是。<a id="a-FR"></a>彼时夫主者。<a id="a-FS"></a>今王子是。<a id="a-FT"></a>彼时妇者。<a id="a-FU"></a>今王女是。<a id="a-FV"></a>尔时诸比丘。<a id="a-FW"></a>闻佛所说。<a id="a-FX"></a>欢喜奉行。</p>
  <h2 id="aFY">（七九）波斯匿王丑女缘</h2>
  <p id="aFZ">佛在舍卫国祇树给孤独园。<a id="a-Fa"></a>尔时波斯匿王。<a id="a-Fb"></a>摩利夫人。<a id="a-Fc"></a>生一女儿。<a id="a-Fd"></a>面貌极丑。<a id="a-Fe"></a>身礼粗涩。<a id="a-Ff"></a>犹如蛇皮。<a id="a-Fg"></a>头发粗强。<a id="a-Fh"></a>犹如马尾。<a id="a-Fi"></a>王见此女。<a id="a-Fj"></a>无一喜心。<a id="a-Fk"></a>便敕内宫。<a id="a-Fl"></a>勤加守护。<a id="a-Fm"></a>勿令出外使人得见。<a id="a-Fn"></a>王自念言此女虽丑形不似人。<a id="a-Fo"></a>然是末利夫人所生。<a id="a-Fp"></a>而养育之。<a id="a-Fq"></a>年渐长大。<a id="a-Fr"></a>任当嫁娶。<a id="a-Fs"></a>时王忧愁。<a id="a-Ft"></a>知当奈何。<a id="a-Fu"></a>无余方计。<a id="a-Fv"></a>便告一臣。<a id="a-Fw"></a>卿可推求。<a id="a-Fx"></a>本是豪族种姓家者。<a id="a-Fy"></a>今若贫乏。<a id="a-Fz"></a>无钱财者。<a id="a-G0"></a>便可将来。<a id="a-G1"></a>臣即受教。<a id="a-G2"></a>遍往求觅。<a id="a-G3"></a>得一贫穷豪族之子。<a id="a-G4"></a>使便唤之。<a id="a-G5"></a>将来诣王。<a id="a-G6"></a>王见此人。<a id="a-G7"></a>共至屏处。<a id="a-G8"></a>密共私语。<a id="a-G9"></a>闻卿豪族今者贫穷。<a id="a-GA"></a>当相供给我有一女。<a id="a-GB"></a>面貌极丑。<a id="a-GC"></a>幸卿不逆。<a id="a-GD"></a>当纳受之。<a id="a-GE"></a>时此贫人。<a id="a-GF"></a>长跪白王。<a id="a-GG"></a>当奉教敕。<a id="a-GH"></a>正使大王以狗见赐。<a id="a-GI"></a>我亦当受不违王教。<a id="a-GJ"></a>何况今者。<a id="a-GK"></a>末利夫人。<a id="a-GL"></a>所生之女。<a id="a-GM"></a>今设见赐奉命纳之。<a id="a-GN"></a>王即以女。<a id="a-GO"></a>妻彼贫人。<a id="a-GP"></a>为起舍宅。<a id="a-GQ"></a>牢闭门户。<a id="a-GR"></a>令有七重。<a id="a-GS"></a>王嘱女夫。<a id="a-GT"></a>自捉户排若欲出行。<a id="a-GU"></a>而自闭之我女丑恶。<a id="a-GV"></a>勿令外人见其面状。<a id="a-GW"></a>常牢闭户。<a id="a-GX"></a>幽关在内。<a id="a-GY"></a>王出财物。<a id="a-GZ"></a>随其所须。<a id="a-Ga"></a>供给女壻。<a id="a-Gb"></a>使无乏短。<a id="a-Gc"></a>王即跪拜。<a id="a-Gd"></a>授为大臣。<a id="a-Ge"></a>于后时间。<a id="a-Gf"></a>多财饶宝。<a id="a-Gg"></a>无所乏少。<a id="a-Gh"></a>与诸豪族。<a id="a-Gi"></a>共为邑会。<a id="a-Gj"></a>日月更作。<a id="a-Gk"></a>会同之时。<a id="a-Gl"></a>夫妇共来。<a id="a-Gm"></a>男女杂合。<a id="a-Gn"></a>共相娱乐。<a id="a-Go"></a>诸来会者。<a id="a-Gp"></a>各将自妇。<a id="a-Gq"></a>共来赴会。<a id="a-Gr"></a>唯彼大臣。<a id="a-Gs"></a>独不将来。<a id="a-Gt"></a>众人疑怪。<a id="a-Gu"></a>彼人妇者。<a id="a-Gv"></a>傥能端政。<a id="a-Gw"></a>颜色晖耀。<a id="a-Gx"></a>或能极丑。<a id="a-Gy"></a>不中显现。<a id="a-Gz"></a>是以彼人。<a id="a-H0"></a>不将妇来。<a id="a-H1"></a>今当设计。<a id="a-H2"></a>往观彼妇。<a id="a-H3"></a>即各同心。<a id="a-H4"></a>密共相语。<a id="a-H5"></a>以酒劝之。<a id="a-H6"></a>令醉卧地。<a id="a-H7"></a>解取门钩。<a id="a-H8"></a>使令五人。<a id="a-H9"></a>往至其家。<a id="a-HA"></a>开其门户。<a id="a-HB"></a>欲观其妇。<a id="a-HC"></a>当于尔时。<a id="a-HD"></a>彼女心恼。<a id="a-HE"></a>自责罪咎。<a id="a-HF"></a>我种何罪。<a id="a-HG"></a>为夫所憎。<a id="a-HH"></a>恒见幽闭。<a id="a-HI"></a>处在闇室。<a id="a-HJ"></a>不睹日月及与诸人。<a id="a-HK"></a>复自念言。<a id="a-HL"></a>今佛在世。<a id="a-HM"></a>常以慈悲。<a id="a-HN"></a>观诸众生有苦厄者。<a id="a-HO"></a>即往度之。<a id="a-HP"></a>尔时此女。<a id="a-HQ"></a>即便至心。<a id="a-HR"></a>遥礼世尊。<a id="a-HS"></a>唯愿哀愍。<a id="a-HT"></a>来到我前。<a id="a-HU"></a>暂见教训。<a id="a-HV"></a>其女精诚。<a id="a-HW"></a>敬心纯笃。<a id="a-HX"></a>佛知其意。<a id="a-HY"></a>即到其家。<a id="a-HZ"></a>于其女前。<a id="a-Ha"></a>地中踊出绀发相现。<a id="a-Hb"></a>其女举头。<a id="a-Hc"></a>见佛发相。<a id="a-Hd"></a>倍加欢喜。<a id="a-He"></a>敬心极深。<a id="a-Hf"></a>其女头发。<a id="a-Hg"></a>自然细软。<a id="a-Hh"></a>绀青色相。<a id="a-Hi"></a>佛渐现面。<a id="a-Hj"></a>女便见之。<a id="a-Hk"></a>心怀欢喜。<a id="a-Hl"></a>面复端政。<a id="a-Hm"></a>恶相粗皮。<a id="a-Hn"></a>自然化灭。<a id="a-Ho"></a>佛渐现身。<a id="a-Hp"></a>金色晃昱。<a id="a-Hq"></a>令女见之。<a id="a-Hr"></a>女见佛身。<a id="a-Hs"></a>益增欢喜。<a id="a-Ht"></a>身体端严。<a id="a-Hu"></a>犹如天女。<a id="a-Hv"></a>佛便为说种种法要。<a id="a-Hw"></a>心开意解。<a id="a-Hx"></a>得须陀洹果。<a id="a-Hy"></a>心怀踊悦。<a id="a-Hz"></a>与世无比。<a id="a-I0"></a>时佛还去。<a id="a-I1"></a>尔时五人。<a id="a-I2"></a>开门入内。<a id="a-I3"></a>见其端政。<a id="a-I4"></a>殊妙少双。<a id="a-I5"></a>时彼五人。<a id="a-I6"></a>各相谓言。<a id="a-I7"></a>我怪此人不将妇来。<a id="a-I8"></a>见妇端政。<a id="a-I9"></a>乃至若是。<a id="a-IA"></a>观睹已竟。<a id="a-IB"></a>牢闭门户还系户钩彼人带头本处。<a id="a-IC"></a>会同各罢。<a id="a-ID"></a>其人还家。<a id="a-IE"></a>入其舍内。<a id="a-IF"></a>见妇端政殊特过人。<a id="a-IG"></a>欣然问言。<a id="a-IH"></a>汝是何人。<a id="a-II"></a>妇答夫言。<a id="a-IJ"></a>我是汝妇。<a id="a-IK"></a>夫即问言。<a id="a-IL"></a>汝前极丑。<a id="a-IM"></a>今者何缘端政乃尔。<a id="a-IN"></a>其妇具以上事答夫。<a id="a-IO"></a>缘佛神德。<a id="a-IP"></a>使我今得如是身体。<a id="a-IQ"></a>妇复白夫。<a id="a-IR"></a>今我意欲与王相见。<a id="a-IS"></a>汝当为我通其意情。<a id="a-IT"></a>夫受其言即往白王。<a id="a-IU"></a>女郎今者。<a id="a-IV"></a>欲来相见。<a id="a-IW"></a>王答女夫。<a id="a-IX"></a>莫道此事。<a id="a-IY"></a>急当牢闭慎勿令出。<a id="a-IZ"></a>女夫答王。<a id="a-Ia"></a>何以乃尔。<a id="a-Ib"></a>女郎今者。<a id="a-Ic"></a>蒙佛威神。<a id="a-Id"></a>便得端政。<a id="a-Ie"></a>天女无异。<a id="a-If"></a>王闻是已。<a id="a-Ig"></a>审如是者。<a id="a-Ih"></a>速往将来。<a id="a-Ii"></a>即庄严车。<a id="a-Ij"></a>迎女入宫。<a id="a-Ik"></a>王见女身。<a id="a-Il"></a>端政殊特。<a id="a-Im"></a>世无等双。<a id="a-In"></a>欢喜无量。<a id="a-Io"></a>不能自胜。<a id="a-Ip"></a>王即告敕。<a id="a-Iq"></a>严驾车乘。<a id="a-Ir"></a>共诣佛所。<a id="a-Is"></a>顶礼佛足。<a id="a-It"></a>却坐一面。<a id="a-Iu"></a>长跪白佛言。<a id="a-Iv"></a>世尊。<a id="a-Iw"></a>不审此女。<a id="a-Ix"></a>宿种何福。<a id="a-Iy"></a>乃生豪贵富乐之家。<a id="a-Iz"></a>复造何业。<a id="a-J0"></a>受丑陋形。<a id="a-J1"></a>皮毛粗强。<a id="a-J2"></a>剧于畜生。<a id="a-J3"></a>唯愿世尊。<a id="a-J4"></a>当见开示。<a id="a-J5"></a>尔时世尊。<a id="a-J6"></a>告大王夫人。<a id="a-J7"></a>汝今善听当为汝说。<a id="a-J8"></a>乃往过去无量世时。<a id="a-J9"></a>有一大国。<a id="a-JA"></a>名波罗奈。<a id="a-JB"></a>有一长者。<a id="a-JC"></a>财宝无量。<a id="a-JD"></a>不可称计。<a id="a-JE"></a>时彼长者。<a id="a-JF"></a>合其家内。<a id="a-JG"></a>常恒供养一辟支佛。<a id="a-JH"></a>身体粗恶。<a id="a-JI"></a>形状丑陋憔悴叵看。<a id="a-JJ"></a>时长者家。<a id="a-JK"></a>有一小女。<a id="a-JL"></a>见辟支佛来。<a id="a-JM"></a>恶心轻慢。<a id="a-JN"></a>呵骂毁言。<a id="a-JO"></a>面貌丑陋。<a id="a-JP"></a>身皮粗恶。<a id="a-JQ"></a>何其可憎。<a id="a-JR"></a>时辟支佛。<a id="a-JS"></a>数至其家。<a id="a-JT"></a>受其供养。<a id="a-JU"></a>在世经久。<a id="a-JV"></a>欲入涅槃。<a id="a-JW"></a>即便为其。<a id="a-JX"></a>现大神变。<a id="a-JY"></a>踊身虚空。<a id="a-JZ"></a>身出水火。<a id="a-Ja"></a>东踊西没。<a id="a-Jb"></a>南踊北没。<a id="a-Jc"></a>于虚空中。<a id="a-Jd"></a>行住坐卧。<a id="a-Je"></a>随意变现。<a id="a-Jf"></a>令长者家一切睹见。<a id="a-Jg"></a>还从空下。<a id="a-Jh"></a>至长者家。<a id="a-Ji"></a>长者欢喜。<a id="a-Jj"></a>不能自胜。<a id="a-Jk"></a>其女即时悔过自责。<a id="a-Jl"></a>唯愿慈哀。<a id="a-Jm"></a>当见开恕。<a id="a-Jn"></a>我前恶心。<a id="a-Jo"></a>罪舋过厚。<a id="a-Jp"></a>幸不在怀。<a id="a-Jq"></a>今听忏悔。<a id="a-Jr"></a>勿令有罪。<a id="a-Js"></a>佛告大王。<a id="a-Jt"></a>欲知尔时彼长者女。<a id="a-Ju"></a>毁呰辟支佛故。<a id="a-Jv"></a>于后生处。<a id="a-Jw"></a>常受丑形。<a id="a-Jx"></a>后见神变。<a id="a-Jy"></a>向其悔过。<a id="a-Jz"></a>故今得端政。<a id="a-K0"></a>超世奇特。<a id="a-K1"></a>无有及者。<a id="a-K2"></a>由是供养辟支佛故。<a id="a-K3"></a>在所生处。<a id="a-K4"></a>常生富家。<a id="a-K5"></a>尊荣豪贵。<a id="a-K6"></a>无所乏少。<a id="a-K7"></a>又值于我。<a id="a-K8"></a>脱其忧苦。<a id="a-K9"></a>尔时波斯匿王。<a id="a-KA"></a>及诸臣民。<a id="a-KB"></a>闻佛说是业报因缘。<a id="a-KC"></a>心开意解。<a id="a-KD"></a>有得须陀洹者。<a id="a-KE"></a>斯陀含者阿那含者。<a id="a-KF"></a>阿罗汉者。<a id="a-KG"></a>有发辟支佛心者。<a id="a-KH"></a>有发无上菩提心者。<a id="a-KI"></a>尔时诸比丘。<a id="a-KJ"></a>闻佛所说。<a id="a-KK"></a>欢喜奉行。</p>
  <h2 id="aKL">（八○）盗贼人缘</h2>
  <p id="aKM">佛在毗舍离国重阁讲堂。<a id="a-KN"></a>时彼城中。<a id="a-KO"></a>有一愚人。<a id="a-KP"></a>心常喜乐偷盗为业。<a id="a-KQ"></a>以自存活。<a id="a-KR"></a>其土人民。<a id="a-KS"></a>咸皆闻知。<a id="a-KT"></a>又于一时。<a id="a-KU"></a>闻僧坊中有好铜瓨。<a id="a-KV"></a>规欲盗取。<a id="a-KW"></a>即便与诸行人。<a id="a-KX"></a>入于僧坊。<a id="a-KY"></a>欲盗取瓨。<a id="a-KZ"></a>竟不获得。<a id="a-Ka"></a>闻诸比丘说一四句偈。<a id="a-Kb"></a>论说诸天眼眴极迟世人速疾。<a id="a-Kc"></a>时彼偷人。<a id="a-Kd"></a>闻是语已。<a id="a-Ke"></a>忆在心怀。<a id="a-Kf"></a>寻即出去。<a id="a-Kg"></a>于其彼时。<a id="a-Kh"></a>有诸商客。<a id="a-Ki"></a>从他邦来。<a id="a-Kj"></a>持一上价摩尼宝珠。<a id="a-Kk"></a>奉献上王。<a id="a-Kl"></a>王得珠已。<a id="a-Km"></a>寻即遣人。<a id="a-Kn"></a>系着塔头。<a id="a-Ko"></a>时彼偷人。<a id="a-Kp"></a>闻王系珠着塔枨头。<a id="a-Kq"></a>密在心怀。<a id="a-Kr"></a>即便偷取。<a id="a-Ks"></a>匿而不出。<a id="a-Kt"></a>时王闻已塔枨失珠。<a id="a-Ku"></a>生大嗔恚。<a id="a-Kv"></a>即募国中。<a id="a-Kw"></a>设有见者。<a id="a-Kx"></a>密来纠语我当重赏。<a id="a-Ky"></a>遂致数时。<a id="a-Kz"></a>无敢应募。<a id="a-L0"></a>时王怨祷。<a id="a-L1"></a>无以为计。<a id="a-L2"></a>时有智臣。<a id="a-L3"></a>启白王言。<a id="a-L4"></a>今王境都。<a id="a-L5"></a>丰乐无极。<a id="a-L6"></a>盗者甚少。<a id="a-L7"></a>唯此一人。<a id="a-L8"></a>偷盗为业以用自活举国闻知。<a id="a-L9"></a>今此宝珠。<a id="a-LA"></a>必是彼人。<a id="a-LB"></a>见为偷取。<a id="a-LC"></a>今若系缚。<a id="a-LD"></a>榜笞鞭打。<a id="a-LE"></a>必不肯首。<a id="a-LF"></a>王当设计策谋彼人为当虚实。<a id="a-LG"></a>王问智臣。<a id="a-LH"></a>当设何计。<a id="a-LI"></a>智臣答曰。<a id="a-LJ"></a>密遣余人。<a id="a-LK"></a>请唤偷人。<a id="a-LL"></a>各劝酒食。<a id="a-LM"></a>极令使醉。<a id="a-LN"></a>舆着殿上。<a id="a-LO"></a>密使不觉。<a id="a-LP"></a>庄严殿堂。<a id="a-LQ"></a>及诸伎女极令殊妙。<a id="a-LR"></a>作众音乐。<a id="a-LS"></a>以娱乐之。<a id="a-LT"></a>偷人于是必当惊觉。<a id="a-LU"></a>敕诸伎女。<a id="a-LV"></a>普各语言。<a id="a-LW"></a>以汝阎浮提中偷塔枨头珠故。<a id="a-LX"></a>今得生此忉利天上。<a id="a-LY"></a>我诸伎女。<a id="a-LZ"></a>作唱音乐。<a id="a-La"></a>共侍卫汝。<a id="a-Lb"></a>汝实尔不。<a id="a-Lc"></a>时彼偷人。<a id="a-Ld"></a>[夢-夕+登]瞢故醉。<a id="a-Le"></a>正欲道实。<a id="a-Lf"></a>恐畏不是。<a id="a-Lg"></a>正欲不道。<a id="a-Lh"></a>复为诸女。<a id="a-Li"></a>逼切使语。<a id="a-Lj"></a>时彼偷人。<a id="a-Lk"></a>卒自忆念。<a id="a-Ll"></a>我昔曾闻沙门所说讲论。<a id="a-Lm"></a>诸天眼眴极迟。<a id="a-Ln"></a>世人速疾。<a id="a-Lo"></a>今者伎女。<a id="a-Lp"></a>眴皆速疾。<a id="a-Lq"></a>必非是天。<a id="a-Lr"></a>寻即低头。<a id="a-Ls"></a>而不肯道。<a id="a-Lt"></a>于是未久。<a id="a-Lu"></a>便得醒悟。<a id="a-Lv"></a>官不问罪。<a id="a-Lw"></a>脱得不死。<a id="a-Lx"></a>时彼智臣。<a id="a-Ly"></a>复更白王。<a id="a-Lz"></a>当更设计策谋偷人。<a id="a-M0"></a>王复问言。<a id="a-M1"></a>以何策谋。<a id="a-M2"></a>智臣答曰。<a id="a-M3"></a>王可诈亲。<a id="a-M4"></a>唤彼偷人。<a id="a-M5"></a>赐为大臣。<a id="a-M6"></a>一切库藏。<a id="a-M7"></a>密计头数。<a id="a-M8"></a>悉委付之。<a id="a-M9"></a>于其后时王可软语。<a id="a-MA"></a>今者更无如卿所亲。<a id="a-MB"></a>好守库藏。<a id="a-MC"></a>无令失脱。<a id="a-MD"></a>偷人闻已。<a id="a-ME"></a>必怀欢喜。<a id="a-MF"></a>王可徐问。<a id="a-MG"></a>我前所著摩尼宝珠。<a id="a-MH"></a>系塔枨者。<a id="a-MI"></a>卿为知不。<a id="a-MJ"></a>其偷人者。<a id="a-MK"></a>必当首实。<a id="a-ML"></a>何以知之。<a id="a-MM"></a>今者为王。<a id="a-MN"></a>所见贵重。<a id="a-MO"></a>一切财宝见为任信。<a id="a-MP"></a>必向王首。<a id="a-MQ"></a>时波斯匿王。<a id="a-MR"></a>如臣所道。<a id="a-MS"></a>设计规略。<a id="a-MT"></a>于是偷人。<a id="a-MU"></a>如智臣语。<a id="a-MV"></a>向王首实。<a id="a-MW"></a>此宝珠者。<a id="a-MX"></a>奴实盗取。<a id="a-MY"></a>畏不敢出。<a id="a-MZ"></a>王复问言。<a id="a-Ma"></a>卿前醉卧。<a id="a-Mb"></a>在我殿上。<a id="a-Mc"></a>诸女诘问。<a id="a-Md"></a>汝在天上。<a id="a-Me"></a>以何不首。<a id="a-Mf"></a>偷臣白言我昔曾入僧坊之中。<a id="a-Mg"></a>闻诸比丘讲四句偈云道。<a id="a-Mh"></a>诸天眼瞬极迟。<a id="a-Mi"></a>世人速疾。<a id="a-Mj"></a>寻自忆念。<a id="a-Mk"></a>是故知非生在天上。<a id="a-Ml"></a>以是不首。<a id="a-Mm"></a>于是波斯匿王。<a id="a-Mn"></a>还得宝珠。<a id="a-Mo"></a>甚怀欢喜。<a id="a-Mp"></a>不问偷臣所作罪咎。<a id="a-Mq"></a>时彼偷臣。<a id="a-Mr"></a>既得脱已。<a id="a-Ms"></a>前白王言。<a id="a-Mt"></a>愿恕罪咎。<a id="a-Mu"></a>听奴出家王告偷臣。<a id="a-Mv"></a>汝今尊荣。<a id="a-Mw"></a>富贵快乐。<a id="a-Mx"></a>极可正尔。<a id="a-My"></a>今以何故。<a id="a-Mz"></a>必欲出家。<a id="a-N0"></a>偷臣白王。<a id="a-N1"></a>由我曾闻沙门所说一四句偈。<a id="a-N2"></a>脱得不死。<a id="a-N3"></a>如是厄难。<a id="a-N4"></a>况复多闻读诵修习。<a id="a-N5"></a>如说修行。<a id="a-N6"></a>必获大利。<a id="a-N7"></a>是故今者。<a id="a-N8"></a>愿欲出家。<a id="a-N9"></a>精勤修习。<a id="a-NA"></a>得阿罗汉果。<a id="a-NB"></a>三明六通。<a id="a-NC"></a>具八解脱。<a id="a-ND"></a>诸天世人。<a id="a-NE"></a>所见敬仰。<a id="a-NF"></a>尔时诸比丘。<a id="a-NG"></a>闻佛所说。<a id="a-NH"></a>欢喜奉行。</p>
 </body>
</html>