<!doctype html>
<html id="z3IBWHu1FL" data-ver="1561">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="西土圣贤撰集">
  <meta period="吴">
 </head>
 <body>
  <h1 id="a1">撰集百缘经卷第六</h1>
  <h2 id="a2">诸天来下供养品第六</h2>
  <h2 id="a3">（五一）贤面悭贪受毒蛇身缘</h2>
  <p id="a4">佛在王舍城迦兰陀竹林。<a id="a-5"></a>时彼城中。<a id="a-6"></a>有一长者。<a id="a-7"></a>名曰贤面。<a id="a-8"></a>财宝无量。<a id="a-9"></a>不可称计。<a id="a-A"></a>多诸谄曲悭贪嫉妒。<a id="a-B"></a>终无施心。<a id="a-C"></a>乃至飞鸟驱不近舍。<a id="a-D"></a>有诸沙门及婆罗门贫穷乞丐从其乞者。<a id="a-E"></a>恶口骂之。<a id="a-F"></a>勤求资产。<a id="a-G"></a>积聚为业。<a id="a-H"></a>不修惠施。<a id="a-I"></a>其后命终。<a id="a-J"></a>受毒蛇身。<a id="a-K"></a>还守本财。<a id="a-L"></a>有近之者。<a id="a-M"></a>嗔恚猛盛。<a id="a-N"></a>怒眼视之。<a id="a-O"></a>能令使死。<a id="a-P"></a>遂之闻于频婆娑罗王。<a id="a-Q"></a>王闻是已。<a id="a-R"></a>心怀惊怪。<a id="a-S"></a>作是思惟。<a id="a-T"></a>今此毒蛇。<a id="a-U"></a>嗔恚炽盛。<a id="a-V"></a>见则害人。<a id="a-W"></a>唯佛世尊。<a id="a-X"></a>能得调伏。<a id="a-Y"></a>作是念已。<a id="a-Z"></a>即将群臣。<a id="a-a"></a>往诣佛所。<a id="a-b"></a>顶礼佛足。<a id="a-c"></a>却坐一面。<a id="a-d"></a>白佛言。<a id="a-e"></a>世尊。<a id="a-f"></a>今此城中。<a id="a-g"></a>有一长者。<a id="a-h"></a>资财无量。<a id="a-i"></a>不肯惠施。<a id="a-j"></a>今便命终。<a id="a-k"></a>受毒蛇身。<a id="a-l"></a>还守本财。<a id="a-m"></a>嗔恚炽盛。<a id="a-n"></a>近则害人。<a id="a-o"></a>唯愿世尊。<a id="a-p"></a>降伏此蛇莫使害人。<a id="a-q"></a>佛默许可。<a id="a-r"></a>于其后日。<a id="a-s"></a>着衣持钵。<a id="a-t"></a>往诣蛇所。<a id="a-u"></a>蛇见佛来。<a id="a-v"></a>嗔恚炽盛。<a id="a-w"></a>欲螫如来。<a id="a-x"></a>佛以慈力。<a id="a-y"></a>于五指端。<a id="a-z"></a>放五色光。<a id="a-10"></a>照彼蛇身。<a id="a-11"></a>即得清凉。<a id="a-12"></a>热毒消除。<a id="a-13"></a>心怀喜悦。<a id="a-14"></a>举头四顾。<a id="a-15"></a>是何福人。<a id="a-16"></a>能放此光。<a id="a-17"></a>照我身体。<a id="a-18"></a>使得清凉。<a id="a-19"></a>快不可言。<a id="a-1A"></a>尔时世尊。<a id="a-1B"></a>见蛇调伏。<a id="a-1C"></a>而告之曰。<a id="a-1D"></a>贤面长者。<a id="a-1E"></a>汝于前身。<a id="a-1F"></a>以悭贪故受此弊形。<a id="a-1G"></a>今者云何。<a id="a-1H"></a>故复惜着。<a id="a-1I"></a>纵毒螫人。<a id="a-1J"></a>为恶滋甚。<a id="a-1K"></a>于将来世。<a id="a-1L"></a>必受大苦。<a id="a-1M"></a>蛇闻佛语。<a id="a-1N"></a>深自克责。<a id="a-1O"></a>盖障云除。<a id="a-1P"></a>自忆宿命。<a id="a-1Q"></a>作长者时。<a id="a-1R"></a>所作恶业。<a id="a-1S"></a>今得是报。<a id="a-1T"></a>方于佛所。<a id="a-1U"></a>深生信敬。<a id="a-1V"></a>尔时世尊。<a id="a-1W"></a>知此毒蛇心已调伏。<a id="a-1X"></a>而告之言。<a id="a-1Y"></a>汝于前身。<a id="a-1Z"></a>不顺我语。<a id="a-1a"></a>受此蛇形。<a id="a-1b"></a>今宜调顺受我教敕。<a id="a-1c"></a>蛇答佛曰。<a id="a-1d"></a>随佛见授。<a id="a-1e"></a>不敢违敕。<a id="a-1f"></a>佛告蛇言。<a id="a-1g"></a>汝若调顺。<a id="a-1h"></a>入我钵中。<a id="a-1i"></a>佛语已竟。<a id="a-1j"></a>寻入钵中。<a id="a-1k"></a>将诣林中。<a id="a-1l"></a>时频婆娑罗王。<a id="a-1m"></a>及诸臣民。<a id="a-1n"></a>闻佛世尊调化毒蛇盛钵中来。<a id="a-1o"></a>合国人民。<a id="a-1p"></a>皆共往看。<a id="a-1q"></a>在佛钵中。<a id="a-1r"></a>蛇见众人。<a id="a-1s"></a>深生惭愧。<a id="a-1t"></a>厌此蛇身。<a id="a-1u"></a>即便命终。<a id="a-1v"></a>生忉利天。<a id="a-1w"></a>即自念言。<a id="a-1x"></a>我造何福。<a id="a-1y"></a>得来生天。<a id="a-1z"></a>即自亲察。<a id="a-20"></a>见在世间。<a id="a-21"></a>受毒蛇身。<a id="a-22"></a>由见佛故。<a id="a-23"></a>生信敬心。<a id="a-24"></a>厌恶蛇身。<a id="a-25"></a>得来生此。<a id="a-26"></a>受天快乐。<a id="a-27"></a>今当还报佛世尊恩。<a id="a-28"></a>顶戴天冠。<a id="a-29"></a>着诸璎珞。<a id="a-2A"></a>庄严其身。<a id="a-2B"></a>赍持香华。<a id="a-2C"></a>光明照曜。<a id="a-2D"></a>来诣佛所。<a id="a-2E"></a>前礼佛足。<a id="a-2F"></a>供养讫已。<a id="a-2G"></a>却坐一面。<a id="a-2H"></a>听佛说法。<a id="a-2I"></a>心开意解。<a id="a-2J"></a>得须陀洹果。<a id="a-2K"></a>即于佛前。<a id="a-2L"></a>以偈赞佛。</p>
  <p id="a2M">巍巍大圣尊　　功德悉满足</p>
  <p id="a2N">能开诸盲冥　　寻得于佛果</p>
  <p id="a2O">除去烦恼垢　　超越生死海</p>
  <p id="a2P">今蒙佛恩德　　得闭三恶道</p>
  <p id="a2Q">尔时天子。<a id="a-2R"></a>赞叹佛已。<a id="a-2S"></a>绕佛三匝。<a id="a-2T"></a>还诣天宫。<a id="a-2U"></a>时频婆娑罗王。<a id="a-2V"></a>于其晨朝。<a id="a-2W"></a>来诣佛所白言。<a id="a-2X"></a>世尊。<a id="a-2Y"></a>昨夜光明。<a id="a-2Z"></a>照于世尊。<a id="a-2a"></a>为是释梵转轮圣王二十八部鬼神将耶。<a id="a-2b"></a>佛告王曰。<a id="a-2c"></a>亦非释梵诸天神等来听法也。<a id="a-2d"></a>乃是昔日。<a id="a-2e"></a>悭贪长者。<a id="a-2f"></a>得生天上。<a id="a-2g"></a>来供养我。<a id="a-2h"></a>是彼光耳。<a id="a-2i"></a>时频婆娑罗王闻佛说是悭贪缘时。<a id="a-2j"></a>在会诸人。<a id="a-2k"></a>有得须陀洹者。<a id="a-2l"></a>斯陀含者。<a id="a-2m"></a>阿那含者。<a id="a-2n"></a>有得阿罗汉者。<a id="a-2o"></a>有发辟支佛心者。<a id="a-2p"></a>有发无上菩提心者。<a id="a-2q"></a>尔时诸比丘。<a id="a-2r"></a>闻佛所说。<a id="a-2s"></a>欢喜奉行。</p>
  <p data-pb></p>
  <h2 id="a2t">（五二）月光儿生天缘</h2>
  <p id="a2u">在舍卫国祇树给孤独园。<a id="a-2v"></a>时彼城中。<a id="a-2w"></a>有一婆罗门。<a id="a-2x"></a>其所营务。<a id="a-2y"></a>耕田为业。<a id="a-2z"></a>于其匹对。<a id="a-30"></a>婢以为妇。<a id="a-31"></a>足满十月。<a id="a-32"></a>生一男儿。<a id="a-33"></a>名曰月光。<a id="a-34"></a>年渐长大。<a id="a-35"></a>与须达儿。<a id="a-36"></a>出外观看。<a id="a-37"></a>到僧坊中。<a id="a-38"></a>见诸比丘勤加诵习。<a id="a-39"></a>时婆罗门儿。<a id="a-3A"></a>即便得闻一四句偈深生信敬。<a id="a-3B"></a>即还归家。<a id="a-3C"></a>却后七日。<a id="a-3D"></a>即便命终。<a id="a-3E"></a>生忉利天。<a id="a-3F"></a>时儿父母。<a id="a-3G"></a>悲号涕哭。<a id="a-3H"></a>心情懊恼。<a id="a-3I"></a>不能自制。<a id="a-3J"></a>即抱死尸。<a id="a-3K"></a>往诣冢间。<a id="a-3L"></a>号泣而言。<a id="a-3M"></a>我唯一子今舍我去。<a id="a-3N"></a>谁当看我。<a id="a-3O"></a>痛不可言。<a id="a-3P"></a>我宁随死。<a id="a-3Q"></a>不能归家。<a id="a-3R"></a>时诸亲属种种谏晓。<a id="a-3S"></a>故不肯归。<a id="a-3T"></a>精诚感应。<a id="a-3U"></a>使儿宫殿动摇不安。<a id="a-3V"></a>寻自观察。<a id="a-3W"></a>知从人中得生天上。<a id="a-3X"></a>及见父母。<a id="a-3Y"></a>在于冢间。<a id="a-3Z"></a>抱我死尸。<a id="a-3a"></a>悲感哽咽。<a id="a-3b"></a>不能自止。<a id="a-3c"></a>感我宫殿动摇如是。<a id="a-3d"></a>愍其父母。<a id="a-3e"></a>即从天下。<a id="a-3f"></a>自变其身。<a id="a-3g"></a>作仙人形。<a id="a-3h"></a>到父母边。<a id="a-3i"></a>五热炙身。<a id="a-3j"></a>时婆罗门。<a id="a-3k"></a>问仙人言。<a id="a-3l"></a>汝今何故。<a id="a-3m"></a>五热炙身。<a id="a-3n"></a>为何所求。<a id="a-3o"></a>仙人答曰。<a id="a-3p"></a>我今欲求作一国王。<a id="a-3q"></a>以金作车。<a id="a-3r"></a>众宝厕填。<a id="a-3s"></a>日月天子。<a id="a-3t"></a>在我左右。<a id="a-3u"></a>使四天王。<a id="a-3v"></a>步牵我车。<a id="a-3w"></a>遍四天下。<a id="a-3x"></a>不亦快乎。<a id="a-3y"></a>时婆罗门。<a id="a-3z"></a>答仙人曰。<a id="a-40"></a>汝今假使百年之中。<a id="a-41"></a>昼夜炙身。<a id="a-42"></a>欲求如此珍宝之车。<a id="a-43"></a>及以诸天侍卫汝者。<a id="a-44"></a>终不可得。<a id="a-45"></a>于是仙人。<a id="a-46"></a>复问婆罗门。<a id="a-47"></a>汝今抱是死尸。<a id="a-48"></a>为求何愿。<a id="a-49"></a>婆罗门言。<a id="a-4A"></a>我唯一子。<a id="a-4B"></a>舍我死去。<a id="a-4C"></a>是以怀抱。<a id="a-4D"></a>望得还活。<a id="a-4E"></a>仙人答曰。<a id="a-4F"></a>汝今抱是死尸。<a id="a-4G"></a>昼夜号泣。<a id="a-4H"></a>满于百年。<a id="a-4I"></a>子终叵得。<a id="a-4J"></a>时婆罗门。<a id="a-4K"></a>闻仙人语。<a id="a-4L"></a>心怀惭愧。<a id="a-4M"></a>止不复哭。<a id="a-4N"></a>默然而住。<a id="a-4O"></a>时儿天子。<a id="a-4P"></a>变仙人形。<a id="a-4Q"></a>还服本身。<a id="a-4R"></a>白父母言。<a id="a-4S"></a>汝一子者。<a id="a-4T"></a>今我身是。<a id="a-4U"></a>以我一时。<a id="a-4V"></a>诣僧坊中。<a id="a-4W"></a>闻一四句偈。<a id="a-4X"></a>心怀欢喜。<a id="a-4Y"></a>内发信心。<a id="a-4Z"></a>便取命终。<a id="a-4a"></a>今得生天。<a id="a-4b"></a>我今欲为解释父母忧苦之故。<a id="a-4c"></a>作仙人形。<a id="a-4d"></a>来相晓喻。<a id="a-4e"></a>于是父母。<a id="a-4f"></a>闻天子语。<a id="a-4g"></a>寻即信解。<a id="a-4h"></a>喜不自胜。<a id="a-4i"></a>于时天子。<a id="a-4j"></a>顶戴天冠。<a id="a-4k"></a>着诸璎珞。<a id="a-4l"></a>庄严其身。<a id="a-4m"></a>赍持香花。<a id="a-4n"></a>劝于父母。<a id="a-4o"></a>共诣佛所。<a id="a-4p"></a>供养佛已。<a id="a-4q"></a>却坐一面。<a id="a-4r"></a>佛即为其说四谛法。<a id="a-4s"></a>心开意解。<a id="a-4t"></a>一时俱得须陀洹果。<a id="a-4u"></a>时诸比丘。<a id="a-4v"></a>见是事已。<a id="a-4w"></a>前白佛言。<a id="a-4x"></a>今此天子。<a id="a-4y"></a>宿殖何福。<a id="a-4z"></a>能于今者。<a id="a-50"></a>善言慰喻。<a id="a-51"></a>解释父母。<a id="a-52"></a>止不涕泣。<a id="a-53"></a>及获道果。<a id="a-54"></a>佛告比丘。<a id="a-55"></a>非但今日解释父母使不忧恼。<a id="a-56"></a>过去世时。<a id="a-57"></a>亦曾解释。<a id="a-58"></a>使不忧恼。<a id="a-59"></a>时诸比丘。<a id="a-5A"></a>闻是语已。<a id="a-5B"></a>复白佛言。<a id="a-5C"></a>不审世尊。<a id="a-5D"></a>过去世时。<a id="a-5E"></a>其事云何。<a id="a-5F"></a>唯愿世尊。<a id="a-5G"></a>演敷解说。<a id="a-5H"></a>尔时世尊告诸比丘。<a id="a-5I"></a>汝等谛听。<a id="a-5J"></a>吾当为汝分别解说。<a id="a-5K"></a>乃往过去无量世时。<a id="a-5L"></a>波罗奈国。<a id="a-5M"></a>有一愚人。<a id="a-5N"></a>常好作贼。<a id="a-5O"></a>邪淫欺诳。<a id="a-5P"></a>伺官捉得。<a id="a-5Q"></a>系缚诣王。<a id="a-5R"></a>王问罪状。<a id="a-5S"></a>如上首实。<a id="a-5T"></a>寻敕令杀。<a id="a-5U"></a>当尔之时。<a id="a-5V"></a>我为其子。<a id="a-5W"></a>受性慈仁调顺贤柔。<a id="a-5X"></a>举国闻知。<a id="a-5Y"></a>天为父故。<a id="a-5Z"></a>向彼国王。<a id="a-5a"></a>请救父命。<a id="a-5b"></a>如是至三。<a id="a-5c"></a>王不能违。<a id="a-5d"></a>放令不杀得随意去。<a id="a-5e"></a>佛告诸比丘。<a id="a-5f"></a>欲知彼时作贼人者。<a id="a-5g"></a>今天子父是。<a id="a-5h"></a>尔时儿者。<a id="a-5i"></a>今天子是。<a id="a-5j"></a>由于一时迦葉佛所受三自归故。<a id="a-5k"></a>今得值我出家得道。<a id="a-5l"></a>佛说是天子缘时。<a id="a-5m"></a>有得须陀洹者。<a id="a-5n"></a>乃至发于无上菩提心者。<a id="a-5o"></a>尔时诸比丘。<a id="a-5p"></a>闻佛所说。<a id="a-5q"></a>欢喜奉行。</p>
  <h2 id="a5r">（五三）采华供养佛得生天缘</h2>
  <p id="a5s">佛在舍卫国祇树给孤独园。<a id="a-5t"></a>时彼城中。<a id="a-5u"></a>豪富长者。<a id="a-5v"></a>皆共聚集。<a id="a-5w"></a>诣泉水上。<a id="a-5x"></a>作唱伎乐。<a id="a-5y"></a>而自娱乐。<a id="a-5z"></a>为娑罗花会。<a id="a-60"></a>时彼会中。<a id="a-61"></a>遣于一人。<a id="a-62"></a>诣林树间。<a id="a-63"></a>采娑罗花。<a id="a-64"></a>作诸花鬘。<a id="a-65"></a>时采花人。<a id="a-66"></a>还来会所。<a id="a-67"></a>路见世尊。<a id="a-68"></a>三十二相。<a id="a-69"></a>八十种好。<a id="a-6A"></a>光明普曜。<a id="a-6B"></a>如百千日。<a id="a-6C"></a>心怀欢喜。<a id="a-6D"></a>前礼佛足。<a id="a-6E"></a>以所采花。<a id="a-6F"></a>散佛世尊。<a id="a-6G"></a>于是而去。<a id="a-6H"></a>还复上树。<a id="a-6I"></a>更欲采花。<a id="a-6J"></a>值树枝折。<a id="a-6K"></a>坠堕命终。<a id="a-6L"></a>生忉利天。<a id="a-6M"></a>端政殊妙。<a id="a-6N"></a>以娑罗花。<a id="a-6O"></a>而作宫殿。<a id="a-6P"></a>帝释问曰。<a id="a-6Q"></a>汝于何处。<a id="a-6R"></a>造修福业而来生此。<a id="a-6S"></a>天子答曰。<a id="a-6T"></a>我阎浮提。<a id="a-6U"></a>采娑罗华。<a id="a-6V"></a>值见世尊。<a id="a-6W"></a>散花佛上。<a id="a-6X"></a>缘是功德。<a id="a-6Y"></a>得来生此。<a id="a-6Z"></a>尔时帝释。<a id="a-6a"></a>见此天子。<a id="a-6b"></a>身体挺特。<a id="a-6c"></a>端政第一。<a id="a-6d"></a>说偈赞叹。</p>
  <p id="a6e">身如真金色　　照曜极鲜明</p>
  <p id="a6f">容貌极端政　　诸天中最胜</p>
  <p id="a6g">尔时天子。<a id="a-6h"></a>即便说偈。<a id="a-6i"></a>答帝释曰。</p>
  <p id="a6j">我蒙佛恩德　　散以娑罗花</p>
  <p id="a6k">由是善因缘　　今得是果报</p>
  <p id="a6l">尔时天子。<a id="a-6m"></a>说是偈已。<a id="a-6n"></a>即共帝释。<a id="a-6o"></a>来诣佛所。<a id="a-6p"></a>顶礼佛足。<a id="a-6q"></a>却坐一面。<a id="a-6r"></a>佛即为其种种说法。<a id="a-6s"></a>心开意解。<a id="a-6t"></a>破二十亿邪见业障。<a id="a-6u"></a>得须陀洹果。<a id="a-6v"></a>心怀欣庆。<a id="a-6w"></a>即于佛前说偈赞佛。</p>
  <p id="a6x">巍巍大圣尊　　最上无有比</p>
  <p id="a6y">父母及师长　　功德无及者</p>
  <p id="a6z">干竭四大海　　超越白骨山</p>
  <p id="a70">闭塞三恶道　　能开三善门</p>
  <p id="a71">尔时天子。<a id="a-72"></a>说此偈已。<a id="a-73"></a>顶礼佛足。<a id="a-74"></a>绕佛三匝。<a id="a-75"></a>还诣天上。<a id="a-76"></a>时诸比丘。<a id="a-77"></a>见此事已。<a id="a-78"></a>于其晨朝。<a id="a-79"></a>前白佛言。<a id="a-7A"></a>世尊。<a id="a-7B"></a>昨夜光明普曜只桓。<a id="a-7C"></a>为是帝释梵天王等四天王耶。<a id="a-7D"></a>二十八部鬼神将耶。<a id="a-7E"></a>佛告比丘。<a id="a-7F"></a>非是帝释梵天鬼神四天王等。<a id="a-7G"></a>乃是昔日。<a id="a-7H"></a>采娑罗花。<a id="a-7I"></a>供养我者。<a id="a-7J"></a>今得生天。<a id="a-7K"></a>持诸香花。<a id="a-7L"></a>来供养我。<a id="a-7M"></a>是彼光耳。<a id="a-7N"></a>尔时诸比丘。<a id="a-7O"></a>闻佛所说。<a id="a-7P"></a>欢喜奉行。</p>
  <p data-pb></p>
  <h2 id="a7Q">（五四）功德意供养塔生天缘</h2>
  <p id="a7R">佛在王舍城迦兰陀竹林。<a id="a-7S"></a>时彼频婆娑罗王。<a id="a-7T"></a>每日三时。<a id="a-7U"></a>将诸官属。<a id="a-7V"></a>往诣佛所。<a id="a-7W"></a>礼觐世尊。<a id="a-7X"></a>于其后时。<a id="a-7Y"></a>年渐老大。<a id="a-7Z"></a>身体转重。<a id="a-7a"></a>不能日日故往礼拜。<a id="a-7b"></a>时诸官人启白王言。<a id="a-7c"></a>从佛世尊。<a id="a-7d"></a>索于发爪。<a id="a-7e"></a>后宫之中。<a id="a-7f"></a>造立塔寺。<a id="a-7g"></a>于此礼拜。<a id="a-7h"></a>香花灯明。<a id="a-7i"></a>而供养之。<a id="a-7j"></a>时王然可。<a id="a-7k"></a>往诣佛所启白。<a id="a-7l"></a>世尊即以发爪。<a id="a-7m"></a>与频婆娑罗王。<a id="a-7n"></a>于其宫内。<a id="a-7o"></a>造立塔寺。<a id="a-7p"></a>悬缯幡盖。<a id="a-7q"></a>香花灯明。<a id="a-7r"></a>日三时供养。<a id="a-7s"></a>时王太子阿阇世共提婆达多。<a id="a-7t"></a>共为阴谋。<a id="a-7u"></a>杀害父王。<a id="a-7v"></a>自立为主。<a id="a-7w"></a>寻敕宫内。<a id="a-7x"></a>不听礼拜供养彼塔。<a id="a-7y"></a>有犯之者。<a id="a-7z"></a>罪在不请。<a id="a-80"></a>于其后时七月十五日僧自恣时。<a id="a-81"></a>有一宫人。<a id="a-82"></a>字功德意。<a id="a-83"></a>而自念言。<a id="a-84"></a>此塔乃是大王所造。<a id="a-85"></a>今者坌污。<a id="a-86"></a>无人扫洒。<a id="a-87"></a>我今此身。<a id="a-88"></a>分受刑戮。<a id="a-89"></a>扫洒彼塔。<a id="a-8A"></a>香花灯明。<a id="a-8B"></a>而供养之。<a id="a-8C"></a>作是念已。<a id="a-8D"></a>寻即然灯。<a id="a-8E"></a>供养彼塔。<a id="a-8F"></a>时阿阇世王。<a id="a-8G"></a>遥在楼上。<a id="a-8H"></a>见彼灯明。<a id="a-8I"></a>即大嗔恚。<a id="a-8J"></a>寻即遣人。<a id="a-8K"></a>往看是谁。<a id="a-8L"></a>见功德意然灯供养。<a id="a-8M"></a>使者还来。<a id="a-8N"></a>以状白王。<a id="a-8O"></a>王敕唤来。<a id="a-8P"></a>问其所由。<a id="a-8Q"></a>时功德意。<a id="a-8R"></a>即答王曰。<a id="a-8S"></a>今此塔者。<a id="a-8T"></a>先王所造供养之处。<a id="a-8U"></a>以此良日。<a id="a-8V"></a>扫除清净。<a id="a-8W"></a>燃灯供养。<a id="a-8X"></a>时阿阇世。<a id="a-8Y"></a>闻是语已。<a id="a-8Z"></a>告功德意。<a id="a-8a"></a>汝不闻我先所约敕。<a id="a-8b"></a>功德意言。<a id="a-8c"></a>闻王所敕。<a id="a-8d"></a>然王今者。<a id="a-8e"></a>其所治化。<a id="a-8f"></a>不胜先王。<a id="a-8g"></a>时阿阇世。<a id="a-8h"></a>闻是语已。<a id="a-8i"></a>倍增嗔恚。<a id="a-8j"></a>即以剑斩杀功德意。<a id="a-8k"></a>乘此善心。<a id="a-8l"></a>即便命终。<a id="a-8m"></a>生忉利天。<a id="a-8n"></a>身光照曜。<a id="a-8o"></a>满一由旬。<a id="a-8p"></a>时天帝释。<a id="a-8q"></a>及诸天等。<a id="a-8r"></a>咸来观看。<a id="a-8s"></a>而问之言。<a id="a-8t"></a>汝造何福。<a id="a-8u"></a>得来生此。<a id="a-8v"></a>光明殊特。<a id="a-8w"></a>倍胜诸天。<a id="a-8x"></a>尔时天子。<a id="a-8y"></a>即以偈颂。<a id="a-8z"></a>答帝释曰。</p>
  <p id="a90">如来出于世　　如日月光明</p>
  <p id="a91">照彼诸黑闇　　皆悉普使明</p>
  <p id="a92">见者生欢喜　　心垢自然除</p>
  <p id="a93">善哉无上尊　　众生良福田</p>
  <p id="a94">信心修福德　　我不惜身命</p>
  <p id="a95">被害致命终　　得生于天上</p>
  <p id="a96">尔时天子。<a id="a-97"></a>向于帝释。<a id="a-98"></a>说此偈已。<a id="a-99"></a>顶戴天冠。<a id="a-9A"></a>着诸璎珞。<a id="a-9B"></a>庄严其身。<a id="a-9C"></a>将诸天众各赍香花。<a id="a-9D"></a>下供养佛光明普曜。<a id="a-9E"></a>于竹林。<a id="a-9F"></a>倍踰于常。<a id="a-9G"></a>前礼佛足。<a id="a-9H"></a>却坐一面。<a id="a-9I"></a>佛即为其说四谛法。<a id="a-9J"></a>心开意解。<a id="a-9K"></a>得须陀洹果。<a id="a-9L"></a>即作是言自念我昔。<a id="a-9M"></a>积于白骨。<a id="a-9N"></a>过于须弥。<a id="a-9O"></a>涕泣雨泪。<a id="a-9P"></a>多于巨海。<a id="a-9Q"></a>干竭血肉。<a id="a-9R"></a>徒丧身命。<a id="a-9S"></a>今以得离。<a id="a-9T"></a>作是语已。<a id="a-9U"></a>绕佛三匝。<a id="a-9V"></a>还于天宫。<a id="a-9W"></a>时诸比丘。<a id="a-9X"></a>于其晨朝。<a id="a-9Y"></a>白世尊言。<a id="a-9Z"></a>昨夜光明。<a id="a-9a"></a>殊倍于常。<a id="a-9b"></a>为是帝释梵天四天王乎。<a id="a-9c"></a>二十八部鬼神大将也。<a id="a-9d"></a>佛告诸比丘。<a id="a-9e"></a>亦非梵天鬼神大将。<a id="a-9f"></a>乃是频婆娑罗王。<a id="a-9g"></a>后宫婇女。<a id="a-9h"></a>名功德意。<a id="a-9i"></a>供养塔故。<a id="a-9j"></a>为阿阇世王被害。<a id="a-9k"></a>命终生忉利天。<a id="a-9l"></a>来供养我。<a id="a-9m"></a>是彼光耳。<a id="a-9n"></a>佛说是功德意缘时。<a id="a-9o"></a>有得须陀洹者。<a id="a-9p"></a>斯陀含者。<a id="a-9q"></a>阿那含者。<a id="a-9r"></a>阿罗汉者。<a id="a-9s"></a>有发辟支佛心者。<a id="a-9t"></a>有发无上菩提心者。<a id="a-9u"></a>尔时诸比丘。<a id="a-9v"></a>闻佛所说。<a id="a-9w"></a>欢喜奉行。</p>
  <p data-pb></p>
  <h2 id="a9x">（五五）须达多乘象劝化缘</h2>
  <p id="a9y">在舍卫国祇树给孤独园。<a id="a-9z"></a>时彼城中。<a id="a-A0"></a>有一长者。<a id="a-A1"></a>名曰须达。<a id="a-A2"></a>以百千金钱。<a id="a-A3"></a>布施于佛。<a id="a-A4"></a>而作是念。<a id="a-A5"></a>如我今者。<a id="a-A6"></a>财富无量。<a id="a-A7"></a>虽以只桓精舍百千金钱布施佛僧。<a id="a-A8"></a>不足为难。<a id="a-A9"></a>今若劝化贫穷下贱。<a id="a-AA"></a>减割针綖而用布施。<a id="a-AB"></a>乃名为难。<a id="a-AC"></a>复得无量无边功德。<a id="a-AD"></a>作是念已。<a id="a-AE"></a>即便往白波斯匿王。<a id="a-AF"></a>寻便然可。<a id="a-AG"></a>即遣臣佐。<a id="a-AH"></a>于其城内。<a id="a-AI"></a>击鼓唱令。<a id="a-AJ"></a>语诸人言。<a id="a-AK"></a>须达长者。<a id="a-AL"></a>今欲劝化众人以修惠施于七日头。<a id="a-AM"></a>乘大白象。<a id="a-AN"></a>于四道头街巷里陌。<a id="a-AO"></a>处处劝化。<a id="a-AP"></a>时诸人等。<a id="a-AQ"></a>心怀欢喜。<a id="a-AR"></a>竞共布施。<a id="a-AS"></a>或以衣服璎珞金银宝物。<a id="a-AT"></a>种种环玔针綖领带。<a id="a-AU"></a>随家所有。<a id="a-AV"></a>持用布施。<a id="a-AW"></a>尔时有一贫穷女人。<a id="a-AX"></a>客作三月。<a id="a-AY"></a>得一张叠。<a id="a-AZ"></a>须用作衣。<a id="a-Aa"></a>见须达长者劝化诸人。<a id="a-Ab"></a>即便问于其傍诸人。<a id="a-Ac"></a>彼须达长者。<a id="a-Ad"></a>多财饶宝。<a id="a-Ae"></a>无所乏少。<a id="a-Af"></a>乃能见于地中伏藏。<a id="a-Ag"></a>今何所乏。<a id="a-Ah"></a>乃复从人。<a id="a-Ai"></a>而行乞索。<a id="a-Aj"></a>诸人语言。<a id="a-Ak"></a>今彼长者。<a id="a-Al"></a>实无所乏。<a id="a-Am"></a>为怜愍故。<a id="a-An"></a>劝化众人。<a id="a-Ao"></a>欲共修福请佛及僧。<a id="a-Ap"></a>时此贫女。<a id="a-Aq"></a>闻是语已。<a id="a-Ar"></a>心怀欢喜。<a id="a-As"></a>而作是言。<a id="a-At"></a>由我先世不布施故今为贫穷。<a id="a-Au"></a>今若不施。<a id="a-Av"></a>后世遂剧。<a id="a-Aw"></a>复自思惟。<a id="a-Ax"></a>佛世难值。<a id="a-Ay"></a>我今虽欲请佛及僧。<a id="a-Az"></a>为无所有。<a id="a-B0"></a>我今身上。<a id="a-B1"></a>唯此一[(畾/且)*毛]。<a id="a-B2"></a>若用布施。<a id="a-B3"></a>裸形而坐。<a id="a-B4"></a>设不用者。<a id="a-B5"></a>后无所望。<a id="a-B6"></a>我今穷苦。<a id="a-B7"></a>会当归死。<a id="a-B8"></a>宁舍此氎。<a id="a-B9"></a>持用布施。<a id="a-BA"></a>作是念已。<a id="a-BB"></a>即以此叠。<a id="a-BC"></a>于窗佣中。<a id="a-BD"></a>掷与须达。<a id="a-BE"></a>须达得已遣人往看。<a id="a-BF"></a>见贫女人裸形而坐。<a id="a-BG"></a>时彼使者。<a id="a-BH"></a>而问之言。<a id="a-BI"></a>汝今何故。<a id="a-BJ"></a>用衣布施。<a id="a-BK"></a>贫女答言。<a id="a-BL"></a>我畏来世。<a id="a-BM"></a>遂更贫剧。<a id="a-BN"></a>以是之故。<a id="a-BO"></a>持用布施。<a id="a-BP"></a>时彼使者。<a id="a-BQ"></a>具以事状。<a id="a-BR"></a>往白须达。<a id="a-BS"></a>须达闻已。<a id="a-BT"></a>叹言奇哉。<a id="a-BU"></a>即脱身上所著服饰。<a id="a-BV"></a>用施贫女。<a id="a-BW"></a>贫女得已。<a id="a-BX"></a>心怀欢喜。<a id="a-BY"></a>我今布施。<a id="a-BZ"></a>现得果报。<a id="a-Ba"></a>况将来世。<a id="a-Bb"></a>遂经数日。<a id="a-Bc"></a>贫女命终。<a id="a-Bd"></a>生忉利天。<a id="a-Be"></a>便自念言。<a id="a-Bf"></a>我造何福。<a id="a-Bg"></a>得生天上。<a id="a-Bh"></a>寻自观察。<a id="a-Bi"></a>知在人中。<a id="a-Bj"></a>极为贫穷。<a id="a-Bk"></a>以叠布施。<a id="a-Bl"></a>故得来生此。<a id="a-Bm"></a>我今当还报佛之恩。<a id="a-Bn"></a>及以须达。<a id="a-Bo"></a>顶戴天冠。<a id="a-Bp"></a>着诸璎珞。<a id="a-Bq"></a>庄严其身。<a id="a-Br"></a>赍持香花。<a id="a-Bs"></a>下供养佛及须达多。<a id="a-Bt"></a>前礼佛足。<a id="a-Bu"></a>却坐一面。<a id="a-Bv"></a>佛即为其说四谛法。<a id="a-Bw"></a>心开意解。<a id="a-Bx"></a>得须陀洹果。<a id="a-By"></a>绕佛三匝。<a id="a-Bz"></a>还归天上。<a id="a-C0"></a>时诸比丘。<a id="a-C1"></a>于其晨朝。<a id="a-C2"></a>前白佛言。<a id="a-C3"></a>昨</p>
  <p data-pb></p>
  <h2 id="aC4">（五六）鹦鹉子王请佛缘</h2>
  <p id="aC5">在舍卫国祇树给孤独园。<a id="a-C6"></a>夏安居竟。<a id="a-C7"></a>将诸比丘。<a id="a-C8"></a>欲游行他国。<a id="a-C9"></a>时频婆娑罗王。<a id="a-CA"></a>将诸群臣出城。<a id="a-CB"></a>遥望如来。<a id="a-CC"></a>世尊。<a id="a-CD"></a>为何所在。<a id="a-CE"></a>唯愿慈愍。<a id="a-CF"></a>及比丘僧。<a id="a-CG"></a>来受我供。<a id="a-CH"></a>尔时世尊。<a id="a-CI"></a>遥知王意深生渴仰。<a id="a-CJ"></a>及比丘僧。<a id="a-CK"></a>渐次游行。<a id="a-CL"></a>诣摩竭提国。<a id="a-CM"></a>值诸群鸟中有鹦鹉子王。<a id="a-CN"></a>遥见佛来飞腾虚空。<a id="a-CO"></a>逆道奉迎。<a id="a-CP"></a>唯愿世尊及比丘僧。<a id="a-CQ"></a>慈哀怜愍。<a id="a-CR"></a>诣我林中。<a id="a-CS"></a>受一宿请。<a id="a-CT"></a>佛即然可。<a id="a-CU"></a>时鹦鹉王。<a id="a-CV"></a>知佛许已。<a id="a-CW"></a>还归本林。<a id="a-CX"></a>敕诸鹦鹉。<a id="a-CY"></a>各来奉迎。<a id="a-CZ"></a>尔时世尊。<a id="a-Ca"></a>将诸比丘。<a id="a-Cb"></a>诣鹦鹉林。<a id="a-Cc"></a>各敷坐具。<a id="a-Cd"></a>在于树下。<a id="a-Ce"></a>坐禅思惟。<a id="a-Cf"></a>时鹦鹉王。<a id="a-Cg"></a>见佛比丘寂然宴坐。<a id="a-Ch"></a>甚怀喜悦。<a id="a-Ci"></a>通夜飞翔。<a id="a-Cj"></a>绕佛比丘。<a id="a-Ck"></a>四向顾视。<a id="a-Cl"></a>无诸师子虎狼禽兽及以盗贼触恼世尊比丘僧不。<a id="a-Cm"></a>至明清旦。<a id="a-Cn"></a>世尊进引。<a id="a-Co"></a>鹦鹉欢喜。<a id="a-Cp"></a>在前引导。<a id="a-Cq"></a>向王舍城。<a id="a-Cr"></a>白频婆娑罗王言。<a id="a-Cs"></a>世尊。<a id="a-Ct"></a>今者将诸比丘。<a id="a-Cu"></a>遂来在近。<a id="a-Cv"></a>唯愿大王。<a id="a-Cw"></a>设诸肴膳。<a id="a-Cx"></a>逆道奉迎。<a id="a-Cy"></a>时频婆娑罗王。<a id="a-Cz"></a>闻是语已。<a id="a-D0"></a>敕设肴膳。<a id="a-D1"></a>执持幢幡香花伎乐。<a id="a-D2"></a>将诸群臣。<a id="a-D3"></a>逆道奉迎。<a id="a-D4"></a>时鹦鹉王。<a id="a-D5"></a>于其夜中。<a id="a-D6"></a>即便命终。<a id="a-D7"></a>生忉利天。<a id="a-D8"></a>忽然长大。<a id="a-D9"></a>如八岁儿。<a id="a-DA"></a>便作是念。<a id="a-DB"></a>我造何福。<a id="a-DC"></a>生此天子。<a id="a-DD"></a>寻自观察。<a id="a-DE"></a>知从鹦鹉由请佛故一宿止住得来生此。<a id="a-DF"></a>我今当还报世尊恩。<a id="a-DG"></a>顶戴天冠。<a id="a-DH"></a>着诸璎珞庄严其身。<a id="a-DI"></a>赍持香花。<a id="a-DJ"></a>而供养佛。<a id="a-DK"></a>却坐一面。<a id="a-DL"></a>佛即为其说四谛法。<a id="a-DM"></a>心开意解。<a id="a-DN"></a>得须陀洹果。<a id="a-DO"></a>绕佛三匝。<a id="a-DP"></a>还归天上。<a id="a-DQ"></a>时诸比丘。<a id="a-DR"></a>于其晨朝。<a id="a-DS"></a>前白佛言。<a id="a-DT"></a>昨夜光明。<a id="a-DU"></a>为是释梵四天大王二十八部鬼神将耶。<a id="a-DV"></a>佛告比丘。<a id="a-DW"></a>亦非释梵诸神王等。<a id="a-DX"></a>乃是道路鹦鹉子王。<a id="a-DY"></a>请我及僧于林树间。<a id="a-DZ"></a>一宿止住。<a id="a-Da"></a>命终生天。<a id="a-Db"></a>来供养我。<a id="a-Dc"></a>是其光耳。<a id="a-Dd"></a>时诸比丘。<a id="a-De"></a>复白佛言。<a id="a-Df"></a>今此天子。<a id="a-Dg"></a>宿造何业。<a id="a-Dh"></a>生鹦鹉中。<a id="a-Di"></a>复修何福。<a id="a-Dj"></a>闻法获果。<a id="a-Dk"></a>尔时世尊。<a id="a-Dl"></a>告诸比丘。<a id="a-Dm"></a>汝等谛听。<a id="a-Dn"></a>吾当为汝分别解说。<a id="a-Do"></a>此贤劫中。<a id="a-Dp"></a>波罗奈国有佛出世。<a id="a-Dq"></a>号曰迦葉。<a id="a-Dr"></a>于彼法中。<a id="a-Ds"></a>有一长者。<a id="a-Dt"></a>受持五戒。<a id="a-Du"></a>便于一时。<a id="a-Dv"></a>毁犯一戒。<a id="a-Dw"></a>故生鹦鹉中。<a id="a-Dx"></a>余四完具。<a id="a-Dy"></a>今得值我。<a id="a-Dz"></a>出家得道。<a id="a-E0"></a>佛告诸比丘。<a id="a-E1"></a>欲知彼时优婆塞者。<a id="a-E2"></a>今鹦鹉天子是。<a id="a-E3"></a>尔时诸比丘。<a id="a-E4"></a>闻佛所说。<a id="a-E5"></a>欢喜奉行。</p>
  <h2 id="aE6">（五七）王遣使请佛命终生天缘</h2>
  <p id="aE7">佛在王舍城迦兰陀竹林。<a id="a-E8"></a>夏安居竟。<a id="a-E9"></a>将诸比丘。<a id="a-EA"></a>欲游行他国。<a id="a-EB"></a>时须达长者。<a id="a-EC"></a>白波斯匿王言。<a id="a-ED"></a>我等今者久不见佛。<a id="a-EE"></a>愿王今者。<a id="a-EF"></a>修书遣使。<a id="a-EG"></a>往请世尊。<a id="a-EH"></a>来诣此间。<a id="a-EI"></a>而共供养。<a id="a-EJ"></a>时波斯匿王。<a id="a-EK"></a>闻是语已。<a id="a-EL"></a>寻即遣使。<a id="a-EM"></a>往请世尊。<a id="a-EN"></a>通书致问。<a id="a-EO"></a>遥礼世尊。<a id="a-EP"></a>久不奉觐。<a id="a-EQ"></a>唯垂哀愍。<a id="a-ER"></a>来受我请。<a id="a-ES"></a>尔时如来。<a id="a-ET"></a>即便然可。<a id="a-EU"></a>使者还启白王言。<a id="a-EV"></a>世尊许可。<a id="a-EW"></a>王敕使者。<a id="a-EX"></a>庄严车乘。<a id="a-EY"></a>与彼使者。<a id="a-EZ"></a>往迎世尊。<a id="a-Ea"></a>愿垂哀愍。<a id="a-Eb"></a>可乘此车。<a id="a-Ec"></a>受彼王请。<a id="a-Ed"></a>时佛答曰。<a id="a-Ee"></a>我有六通之神足。<a id="a-Ef"></a>七觉之花鬘。<a id="a-Eg"></a>八圣之道分。<a id="a-Eh"></a>五衍之安车。<a id="a-Ei"></a>是我神足。<a id="a-Ej"></a>不须汝车。<a id="a-Ek"></a>时彼使者。<a id="a-El"></a>殷勤三请。<a id="a-Em"></a>唯愿矜愍莫用神足。<a id="a-En"></a>愿乘此车。<a id="a-Eo"></a>受彼王请。<a id="a-Ep"></a>尔时世尊。<a id="a-Eq"></a>愍其使者。<a id="a-Er"></a>即便上车。<a id="a-Es"></a>以神通力。<a id="a-Et"></a>令彼车乘履虚而行。<a id="a-Eu"></a>至王舍城。<a id="a-Ev"></a>受彼王请。<a id="a-Ew"></a>时彼使者。<a id="a-Ex"></a>即于其夜。<a id="a-Ey"></a>而取命终。<a id="a-Ez"></a>生忉利天。<a id="a-F0"></a>忽然长大。<a id="a-F1"></a>如八岁儿。<a id="a-F2"></a>便自念言。<a id="a-F3"></a>我修何福。<a id="a-F4"></a>生此天上。<a id="a-F5"></a>寻自观察。<a id="a-F6"></a>见在世间。<a id="a-F7"></a>为王所使。<a id="a-F8"></a>劝佛世尊。<a id="a-F9"></a>乘车往至。<a id="a-FA"></a>受彼王请。<a id="a-FB"></a>以是善心。<a id="a-FC"></a>得来生天。<a id="a-FD"></a>我今当还报佛之恩。<a id="a-FE"></a>顶戴天冠。<a id="a-FF"></a>着诸璎珞。<a id="a-FG"></a>庄严其身。<a id="a-FH"></a>赍持香花。<a id="a-FI"></a>光明普曜。<a id="a-FJ"></a>照于只桓。<a id="a-FK"></a>来供养佛。<a id="a-FL"></a>前礼佛足。<a id="a-FM"></a>却坐一面。<a id="a-FN"></a>佛即为其说四谛法。<a id="a-FO"></a>心开意解。<a id="a-FP"></a>得须陀洹果绕佛三匝。<a id="a-FQ"></a>还于天宫。<a id="a-FR"></a>时诸比丘。<a id="a-FS"></a>于其晨朝。<a id="a-FT"></a>前白佛言。<a id="a-FU"></a>昨夜光明。<a id="a-FV"></a>为是释梵四天大王二十八部鬼神将耶。<a id="a-FW"></a>佛告诸比丘。<a id="a-FX"></a>亦非释梵诸神王等来听法也。<a id="a-FY"></a>乃是为王所使来请我者。<a id="a-FZ"></a>乘此善心。<a id="a-Fa"></a>得生天上。<a id="a-Fb"></a>来供养我。<a id="a-Fc"></a>是其光耳。<a id="a-Fd"></a>尔时诸比丘。<a id="a-Fe"></a>闻佛所说。<a id="a-Ff"></a>欢喜奉行。</p>
  <h2 id="aFg">（五八）佛度水牛生天缘</h2>
  <p id="aFh">佛在骄萨罗国。<a id="a-Fi"></a>将诸比丘。<a id="a-Fj"></a>欲诣勒那树下。<a id="a-Fk"></a>至一泽中。<a id="a-Fl"></a>有五百水牛。<a id="a-Fm"></a>甚大凶恶。<a id="a-Fn"></a>复有五百放牛之人。<a id="a-Fo"></a>遥见佛来。<a id="a-Fp"></a>将诸比丘。<a id="a-Fq"></a>从此道行。<a id="a-Fr"></a>高声叫唤。<a id="a-Fs"></a>唯愿世尊莫此道行。<a id="a-Ft"></a>此牛群中。<a id="a-Fu"></a>有大恶牛。<a id="a-Fv"></a>抵突伤人。<a id="a-Fw"></a>难可得过。<a id="a-Fx"></a>尔时佛告放牛人言。<a id="a-Fy"></a>汝等今者。<a id="a-Fz"></a>莫大忧怖。<a id="a-G0"></a>彼水牛者。<a id="a-G1"></a>设来抵我。<a id="a-G2"></a>吾自知时。<a id="a-G3"></a>比语言之顷。<a id="a-G4"></a>恶牛卒来。<a id="a-G5"></a>翘尾低角刨地吼唤。<a id="a-G6"></a>跳踯直前。<a id="a-G7"></a>尔时如来。<a id="a-G8"></a>于五指端。<a id="a-G9"></a>化五师子。<a id="a-GA"></a>在佛左右。<a id="a-GB"></a>四面周匝。<a id="a-GC"></a>有大火坑。<a id="a-GD"></a>时彼水牛。<a id="a-GE"></a>甚大惶怖。<a id="a-GF"></a>四向驰走。<a id="a-GG"></a>无有去处。<a id="a-GH"></a>唯佛足前有少许地宴然清凉。<a id="a-GI"></a>驰奔趣向。<a id="a-GJ"></a>心意泰然。<a id="a-GK"></a>无复怖畏。<a id="a-GL"></a>长跪伏首。<a id="a-GM"></a>舐世尊足。<a id="a-GN"></a>复更仰头。<a id="a-GO"></a>视佛如来。<a id="a-GP"></a>喜不自胜。<a id="a-GQ"></a>尔时世尊。<a id="a-GR"></a>知彼恶牛心已调伏。<a id="a-GS"></a>即便为牛。<a id="a-GT"></a>而说偈言。</p>
  <p id="aGU">盛心兴恶意　　欲来伤害我</p>
  <p id="aGV">归诚望得胜　　返来舐我足</p>
  <p id="aGW">时彼水牛。<a id="a-GX"></a>闻佛世尊说是偈已。<a id="a-GY"></a>深生惭愧。<a id="a-GZ"></a>欻然悟解。<a id="a-Ga"></a>盖障云除。<a id="a-Gb"></a>知在先身在人道中所作恶业。<a id="a-Gc"></a>倍生惭愧。<a id="a-Gd"></a>不食水草。<a id="a-Ge"></a>即便命终。<a id="a-Gf"></a>生忉利天。<a id="a-Gg"></a>忽然长大。<a id="a-Gh"></a>如八岁儿。<a id="a-Gi"></a>便自念言。<a id="a-Gj"></a>我修何福。<a id="a-Gk"></a>生此天上。<a id="a-Gl"></a>寻自观察。<a id="a-Gm"></a>知在世间。<a id="a-Gn"></a>受水牛身。<a id="a-Go"></a>蒙佛化度。<a id="a-Gp"></a>得来生天。<a id="a-Gq"></a>我今当还报佛之恩。<a id="a-Gr"></a>作是念已。<a id="a-Gs"></a>顶戴天冠。<a id="a-Gt"></a>着诸璎珞。<a id="a-Gu"></a>庄严其身。<a id="a-Gv"></a>赍持香花。<a id="a-Gw"></a>来诣佛所。<a id="a-Gx"></a>光明赫奕。<a id="a-Gy"></a>照佛世尊。<a id="a-Gz"></a>前礼佛足。<a id="a-H0"></a>却坐一面。<a id="a-H1"></a>佛即为其说四谛法。<a id="a-H2"></a>心开意解。<a id="a-H3"></a>得须陀洹果。<a id="a-H4"></a>绕佛三匝。<a id="a-H5"></a>还于天宫。<a id="a-H6"></a>时放牛人。<a id="a-H7"></a>于其晨朝。<a id="a-H8"></a>而白佛言。<a id="a-H9"></a>昨夜光明。<a id="a-HA"></a>为是释梵四天大王二十八部鬼神将耶。<a id="a-HB"></a>佛告放牛人。<a id="a-HC"></a>亦非释梵诸神王等来听法也。<a id="a-HD"></a>乃是汝等。<a id="a-HE"></a>所道恶牛。<a id="a-HF"></a>以见我故。<a id="a-HG"></a>命终生天。<a id="a-HH"></a>来供养我。<a id="a-HI"></a>是其光耳。<a id="a-HJ"></a>时五百放牛人。<a id="a-HK"></a>闻佛语已。<a id="a-HL"></a>各相谓言。<a id="a-HM"></a>彼恶水牛。<a id="a-HN"></a>尚能见佛。<a id="a-HO"></a>得生天上。<a id="a-HP"></a>况我等辈。<a id="a-HQ"></a>今者是人。<a id="a-HR"></a>云何不修诸善法耶。<a id="a-HS"></a>作是语已各相师合。<a id="a-HT"></a>设诸肴膳。<a id="a-HU"></a>请佛及僧。<a id="a-HV"></a>饭食已讫。<a id="a-HW"></a>佛即为其种种说法。<a id="a-HX"></a>心开意解。<a id="a-HY"></a>各获道迹。<a id="a-HZ"></a>求索出家。<a id="a-Ha"></a>佛即告言。<a id="a-Hb"></a>善来比丘。<a id="a-Hc"></a>须发自落。<a id="a-Hd"></a>法服着身。<a id="a-He"></a>便成沙门。<a id="a-Hf"></a>精勤修习。<a id="a-Hg"></a>得阿罗汉果。<a id="a-Hh"></a>三明六通。<a id="a-Hi"></a>具八解脱。<a id="a-Hj"></a>诸天世人。<a id="a-Hk"></a>所见敬仰。<a id="a-Hl"></a>时诸比丘。<a id="a-Hm"></a>见是事已而白佛言。<a id="a-Hn"></a>今此水牛。<a id="a-Ho"></a>及五百放牛人。<a id="a-Hp"></a>宿造何业。<a id="a-Hq"></a>生水牛中。<a id="a-Hr"></a>复修何福。<a id="a-Hs"></a>值佛世尊。<a id="a-Ht"></a>出家得道。<a id="a-Hu"></a>尔时世尊。<a id="a-Hv"></a>告诸比丘。<a id="a-Hw"></a>汝等今者。<a id="a-Hx"></a>欲知水牛及放牛人宿业所造诸恶业缘。<a id="a-Hy"></a>我今当为汝等说偈。</p>
  <p id="aHz">宿造善恶业　　百劫而不朽</p>
  <p id="aI0">善业因缘故　　今获如是报</p>
  <p id="aI1">时诸比丘。<a id="a-I2"></a>闻佛世尊说是偈已。<a id="a-I3"></a>前白佛言。<a id="a-I4"></a>不审世尊。<a id="a-I5"></a>过去世时。<a id="a-I6"></a>其事云何。<a id="a-I7"></a>唯愿世尊。<a id="a-I8"></a>敷演解说。<a id="a-I9"></a>尔时世尊。<a id="a-IA"></a>告诸比丘。<a id="a-IB"></a>汝等谛听。<a id="a-IC"></a>吾当为汝分别解说。<a id="a-ID"></a>此贤劫中。<a id="a-IE"></a>波罗奈国。<a id="a-IF"></a>有佛出世。<a id="a-IG"></a>号曰迦葉。<a id="a-IH"></a>于彼法中。<a id="a-II"></a>有一三藏比丘。<a id="a-IJ"></a>将五百弟子。<a id="a-IK"></a>游行他国。<a id="a-IL"></a>在大众中。<a id="a-IM"></a>而共论议。<a id="a-IN"></a>有难问者。<a id="a-IO"></a>不能通达。<a id="a-IP"></a>便生嗔恚。<a id="a-IQ"></a>返更恶骂。<a id="a-IR"></a>汝等今者。<a id="a-IS"></a>无所晓知。<a id="a-IT"></a>强难问我。<a id="a-IU"></a>状似水牛抵突人来。<a id="a-IV"></a>时诸弟子。<a id="a-IW"></a>咸皆然可。<a id="a-IX"></a>以为非他。<a id="a-IY"></a>作是语已。<a id="a-IZ"></a>各自散去。<a id="a-Ia"></a>以是恶口业因缘故五百世中。<a id="a-Ib"></a>生水牛中。<a id="a-Ic"></a>及放牛人。<a id="a-Id"></a>共相随逐。<a id="a-Ie"></a>乃至今者。<a id="a-If"></a>故未得脱。<a id="a-Ig"></a>佛告诸比丘。<a id="a-Ih"></a>欲知彼时三藏比丘者。<a id="a-Ii"></a>今此群中恶水牛是。<a id="a-Ij"></a>彼时弟子者。<a id="a-Ik"></a>今五百放牛人是。<a id="a-Il"></a>佛说是水牛缘时。<a id="a-Im"></a>各各自护身口意业。<a id="a-In"></a>厌恶生死。<a id="a-Io"></a>有得须陀洹者。<a id="a-Ip"></a>斯陀含者。<a id="a-Iq"></a>阿那含者。<a id="a-Ir"></a>阿罗汉者。<a id="a-Is"></a>有发辟支佛心者。<a id="a-It"></a>有发无上菩提心者。<a id="a-Iu"></a>尔时诸比丘。<a id="a-Iv"></a>闻佛所说。<a id="a-Iw"></a>欢喜奉行。</p>
  <p data-pb></p>
  <h2 id="aIx">（五九）二梵志共受斋缘</h2>
  <p id="aIy">在舍卫国祇树给孤独园。<a id="a-Iz"></a>于其初夜。<a id="a-J0"></a>有五百天子。<a id="a-J1"></a>顶戴天冠。<a id="a-J2"></a>着诸璎珞。<a id="a-J3"></a>庄严其身。<a id="a-J4"></a>赍持香花光明赫奕。<a id="a-J5"></a>照只桓林。<a id="a-J6"></a>来诣佛所。<a id="a-J7"></a>前礼佛足。<a id="a-J8"></a>供养讫已。<a id="a-J9"></a>却坐一面。<a id="a-JA"></a>听佛说法。<a id="a-JB"></a>心开意解。<a id="a-JC"></a>得须陀洹果。<a id="a-JD"></a>绕佛三匝。<a id="a-JE"></a>还诣天宫。<a id="a-JF"></a>于其晨朝。<a id="a-JG"></a>尔时阿难。<a id="a-JH"></a>白佛言。<a id="a-JI"></a>世尊。<a id="a-JJ"></a>昨夜光明。<a id="a-JK"></a>照曜只桓。<a id="a-JL"></a>倍逾于常。<a id="a-JM"></a>为是释梵四天大王二十八部鬼神大将来听法耶。<a id="a-JN"></a>佛告阿难。<a id="a-JO"></a>亦非释梵诸神王等来听法也。<a id="a-JP"></a>乃是过去迦葉佛时。<a id="a-JQ"></a>有二婆罗门。<a id="a-JR"></a>随从国王。<a id="a-JS"></a>来诣佛所。<a id="a-JT"></a>礼拜问讯。<a id="a-JU"></a>时彼城中。<a id="a-JV"></a>有一优婆塞。<a id="a-JW"></a>劝二婆罗门言。<a id="a-JX"></a>汝等今者。<a id="a-JY"></a>随从王来。<a id="a-JZ"></a>见佛世尊。<a id="a-Ja"></a>因可受斋。<a id="a-Jb"></a>婆罗门言。<a id="a-Jc"></a>受此斋法。<a id="a-Jd"></a>有何利益。<a id="a-Je"></a>优婆塞言。<a id="a-Jf"></a>受此斋法。<a id="a-Jg"></a>随意所求。<a id="a-Jh"></a>必得如愿。<a id="a-Ji"></a>时婆罗门。<a id="a-Jj"></a>闻是语已。<a id="a-Jk"></a>即共受斋。<a id="a-Jl"></a>一求生天。<a id="a-Jm"></a>二求人王。<a id="a-Jn"></a>受斋已竟俱共还归诸婆罗门聚会之处。<a id="a-Jo"></a>诸婆罗门言。<a id="a-Jp"></a>汝等饥渴。<a id="a-Jq"></a>可共饮食。<a id="a-Jr"></a>受斋者言。<a id="a-Js"></a>我受佛斋。<a id="a-Jt"></a>过时不食。<a id="a-Ju"></a>诸婆罗门言。<a id="a-Jv"></a>我等自有婆罗门法。<a id="a-Jw"></a>何须受彼沙门斋耶。<a id="a-Jx"></a>如是殷勤数数劝请。<a id="a-Jy"></a>不勉其意。<a id="a-Jz"></a>求生天者。<a id="a-K0"></a>即便饮食。<a id="a-K1"></a>以破斋故。<a id="a-K2"></a>不果所愿。<a id="a-K3"></a>其后命终。<a id="a-K4"></a>生于龙中。<a id="a-K5"></a>第二人者。<a id="a-K6"></a>绝不饮食。<a id="a-K7"></a>以持斋戒故。<a id="a-K8"></a>果其所愿得作国王。<a id="a-K9"></a>以其先身共受斋故。<a id="a-KA"></a>生彼国王园池水中。<a id="a-KB"></a>时守园人日日常送种种果蓏。<a id="a-KC"></a>奉上献王。<a id="a-KD"></a>卒于一日园池水中。<a id="a-KE"></a>得一美果。<a id="a-KF"></a>色香甚好。<a id="a-KG"></a>作是念言。<a id="a-KH"></a>我虽出入。<a id="a-KI"></a>常为门监所见前却。<a id="a-KJ"></a>我持此果。<a id="a-KK"></a>当用与之。<a id="a-KL"></a>作是念已。<a id="a-KM"></a>寻即持与门监。<a id="a-KN"></a>门监得已。<a id="a-KO"></a>复作是念。<a id="a-KP"></a>我虽出入。<a id="a-KQ"></a>复为黄门所见前却。<a id="a-KR"></a>当用与之。<a id="a-KS"></a>作是念已。<a id="a-KT"></a>寻即持与黄门。<a id="a-KU"></a>黄门得已。<a id="a-KV"></a>复作是念。<a id="a-KW"></a>夫人为我。<a id="a-KX"></a>常向大王。<a id="a-KY"></a>叹誉我德。<a id="a-KZ"></a>我持此果。<a id="a-Ka"></a>当用与之。<a id="a-Kb"></a>作是念已。<a id="a-Kc"></a>即便持与夫人。<a id="a-Kd"></a>夫人得已。<a id="a-Ke"></a>复上大王。<a id="a-Kf"></a>王得果已。<a id="a-Kg"></a>即便食之。<a id="a-Kh"></a>觉甚香美。<a id="a-Ki"></a>即问夫人。<a id="a-Kj"></a>汝今何处得是果来。<a id="a-Kk"></a>夫人即时。<a id="a-Kl"></a>如实对曰。<a id="a-Km"></a>我从黄门得是果来。<a id="a-Kn"></a>复问黄门。<a id="a-Ko"></a>汝从何处得是果来。<a id="a-Kp"></a>如是展转推到园子。<a id="a-Kq"></a>王即召呼。<a id="a-Kr"></a>吾园之中。<a id="a-Ks"></a>有是美果。<a id="a-Kt"></a>何不见送。<a id="a-Ku"></a>乃与他人。<a id="a-Kv"></a>园子于是。<a id="a-Kw"></a>本末自陈。<a id="a-Kx"></a>王不听言。<a id="a-Ky"></a>而告之曰。<a id="a-Kz"></a>自今以后。<a id="a-L0"></a>常送此果。<a id="a-L1"></a>若不尔者。<a id="a-L2"></a>吾当杀汝。<a id="a-L3"></a>园子还归。<a id="a-L4"></a>入其园中。<a id="a-L5"></a>号[口*睪]涕泣。<a id="a-L6"></a>不能自制。<a id="a-L7"></a>此果无种。<a id="a-L8"></a>何由可得。<a id="a-L9"></a>时彼龙王。<a id="a-LA"></a>闻是哭声。<a id="a-LB"></a>化作人形。<a id="a-LC"></a>来问之言。<a id="a-LD"></a>汝今何以涕泣乃尔。<a id="a-LE"></a>园子对曰。<a id="a-LF"></a>我于昨日。<a id="a-LG"></a>此园池中。<a id="a-LH"></a>得一美果。<a id="a-LI"></a>持与门监。<a id="a-LJ"></a>门监得已。<a id="a-LK"></a>复与黄门。<a id="a-LL"></a>黄门得已。<a id="a-LM"></a>复与夫人。<a id="a-LN"></a>夫人得已。<a id="a-LO"></a>复上与王。<a id="a-LP"></a>今见约敕。<a id="a-LQ"></a>自今已后。<a id="a-LR"></a>仰送此果。<a id="a-LS"></a>若不尔者。<a id="a-LT"></a>当见刑戮。<a id="a-LU"></a>今此园中。<a id="a-LV"></a>无此果种。<a id="a-LW"></a>是以涕哭。<a id="a-LX"></a>于时化人。<a id="a-LY"></a>闻是语已。<a id="a-LZ"></a>还入水中。<a id="a-La"></a>取好美果。<a id="a-Lb"></a>着金盘上。<a id="a-Lc"></a>持与园子。<a id="a-Ld"></a>因复告言。<a id="a-Le"></a>汝持此果。<a id="a-Lf"></a>奉上献王。<a id="a-Lg"></a>并说吾意云。<a id="a-Lh"></a>我及王。<a id="a-Li"></a>昔佛在世。<a id="a-Lj"></a>本是亲友。<a id="a-Lk"></a>俱作梵志。<a id="a-Ll"></a>共受八斋。<a id="a-Lm"></a>各求所愿。<a id="a-Ln"></a>汝戒完具。<a id="a-Lo"></a>得作国王。<a id="a-Lp"></a>吾戒不全。<a id="a-Lq"></a>生在龙中。<a id="a-Lr"></a>我今还欲奉修斋法求舍此身。<a id="a-Ls"></a>愿语汝王。<a id="a-Lt"></a>为我求索八关斋文。<a id="a-Lu"></a>送来与我。<a id="a-Lv"></a>若其相违。<a id="a-Lw"></a>吾覆汝国。<a id="a-Lx"></a>用作大海。<a id="a-Ly"></a>园子于时。<a id="a-Lz"></a>纳受果盘。<a id="a-M0"></a>奉献王已。<a id="a-M1"></a>因复说龙所嘱之语。<a id="a-M2"></a>王闻是已。<a id="a-M3"></a>甚用不乐。<a id="a-M4"></a>所以然者。<a id="a-M5"></a>当尔之时。<a id="a-M6"></a>乃至无有佛法之名。<a id="a-M7"></a>况复八关斋文。<a id="a-M8"></a>叵复得耶。<a id="a-M9"></a>若其不获。<a id="a-MA"></a>恐见危害。<a id="a-MB"></a>思念此理。<a id="a-MC"></a>无由可办。<a id="a-MD"></a>时彼国王。<a id="a-ME"></a>有一大臣。<a id="a-MF"></a>最所敬重。<a id="a-MG"></a>而告之言。<a id="a-MH"></a>龙神从我。<a id="a-MI"></a>求索八关斋文。<a id="a-MJ"></a>仰卿得之。<a id="a-MK"></a>当用持与。<a id="a-ML"></a>大臣答曰。<a id="a-MM"></a>今世无法。<a id="a-MN"></a>云何可得。<a id="a-MO"></a>王复告言。<a id="a-MP"></a>汝若不获见送与者。<a id="a-MQ"></a>吾必杀卿。<a id="a-MR"></a>大臣闻已。<a id="a-MS"></a>却退至家。<a id="a-MT"></a>颜色异常。<a id="a-MU"></a>甚用愁恼。<a id="a-MV"></a>时臣有父。<a id="a-MW"></a>年在耆旧。<a id="a-MX"></a>每从外来。<a id="a-MY"></a>见子颜色。<a id="a-MZ"></a>改易异常。<a id="a-Ma"></a>寻即问言。<a id="a-Mb"></a>汝有何事。<a id="a-Mc"></a>颜色乃尔。<a id="a-Md"></a>于时大臣。<a id="a-Me"></a>即向父说委曲情理。<a id="a-Mf"></a>父答子曰。<a id="a-Mg"></a>吾家堂柱。<a id="a-Mh"></a>我见有光。<a id="a-Mi"></a>汝为施伐。<a id="a-Mj"></a>试破共看。<a id="a-Mk"></a>傥有异物。<a id="a-Ml"></a>于是大臣。<a id="a-Mm"></a>随其父教。<a id="a-Mn"></a>寻为施伐。<a id="a-Mo"></a>取破看之。<a id="a-Mp"></a>得经二卷。<a id="a-Mq"></a>一是十二因缘。<a id="a-Mr"></a>二是八关斋文。<a id="a-Ms"></a>大臣得已。<a id="a-Mt"></a>甚用欢喜。<a id="a-Mu"></a>着金案上奉献与王。<a id="a-Mv"></a>王得之已。<a id="a-Mw"></a>喜不自胜。<a id="a-Mx"></a>送与龙王。<a id="a-My"></a>龙王得已。<a id="a-Mz"></a>甚用欢喜。<a id="a-N0"></a>赍持珍宝。<a id="a-N1"></a>赠遗与王。<a id="a-N2"></a>各还所止。<a id="a-N3"></a>共五百龙子。<a id="a-N4"></a>勤加奉修八关斋法。<a id="a-N5"></a>其后命终。<a id="a-N6"></a>生忉利天。<a id="a-N7"></a>来供养我。<a id="a-N8"></a>是彼光耳。<a id="a-N9"></a>佛告阿难。<a id="a-NA"></a>欲知彼时五百龙子奉修斋法者。<a id="a-NB"></a>今五百天子是。<a id="a-NC"></a>佛说是缘时有得须陀洹者。<a id="a-ND"></a>斯陀含者。<a id="a-NE"></a>阿那含者。<a id="a-NF"></a>阿罗汉者。<a id="a-NG"></a>有发辟支佛心者。<a id="a-NH"></a>有发无上菩提心者。<a id="a-NI"></a>尔时诸比丘。<a id="a-NJ"></a>闻佛所说。<a id="a-NK"></a>欢喜奉行。</p>
  <h2 id="aNL">（六○）五百雁闻佛说法缘</h2>
  <p id="aNM">佛在波罗奈国。<a id="a-NN"></a>于林泽中。<a id="a-NO"></a>为诸天世人。<a id="a-NP"></a>演说妙法。<a id="a-NQ"></a>时虚空中。<a id="a-NR"></a>有五百群雁。<a id="a-NS"></a>闻佛说法。<a id="a-NT"></a>深心爱乐。<a id="a-NU"></a>盘回而翔。<a id="a-NV"></a>来下听法。<a id="a-NW"></a>时有猎师。<a id="a-NX"></a>张施罗网。<a id="a-NY"></a>五百群雁。<a id="a-NZ"></a>堕其网中。<a id="a-Na"></a>为诸猎师。<a id="a-Nb"></a>都悉所杀。<a id="a-Nc"></a>于此命终。<a id="a-Nd"></a>生忉利天。<a id="a-Ne"></a>忽自长大。<a id="a-Nf"></a>如八岁儿。<a id="a-Ng"></a>端政殊妙。<a id="a-Nh"></a>诸天身光明曜宫殿。<a id="a-Ni"></a>犹若宝山。<a id="a-Nj"></a>便自念言。<a id="a-Nk"></a>我修何福。<a id="a-Nl"></a>得来生天。<a id="a-Nm"></a>寻自观察。<a id="a-Nn"></a>知从雁身。<a id="a-No"></a>闻佛说法。<a id="a-Np"></a>深心信乐。<a id="a-Nq"></a>乘此善心。<a id="a-Nr"></a>即便命终。<a id="a-Ns"></a>得来生此。<a id="a-Nt"></a>便作是言。<a id="a-Nu"></a>我等今者。<a id="a-Nv"></a>当报佛恩。<a id="a-Nw"></a>即共同时。<a id="a-Nx"></a>顶戴天冠着众璎珞。<a id="a-Ny"></a>庄严其身。<a id="a-Nz"></a>众香涂身。<a id="a-O0"></a>赍持香花。<a id="a-O1"></a>来诣佛所。<a id="a-O2"></a>供养世尊。<a id="a-O3"></a>供养已讫。<a id="a-O4"></a>顶礼佛足。<a id="a-O5"></a>却坐一面。<a id="a-O6"></a>白佛言。<a id="a-O7"></a>世尊。<a id="a-O8"></a>我等今者。<a id="a-O9"></a>蒙佛世尊演说妙法。<a id="a-OA"></a>信乐心生。<a id="a-OB"></a>得生胜处。<a id="a-OC"></a>唯愿世尊。<a id="a-OD"></a>慈愍我等。<a id="a-OE"></a>更为重说。<a id="a-OF"></a>开示道要。<a id="a-OG"></a>尔时世尊。<a id="a-OH"></a>即便为说种种法要。<a id="a-OI"></a>心开意解。<a id="a-OJ"></a>五百天子。<a id="a-OK"></a>一时皆得须陀洹果。<a id="a-OL"></a>心怀欢喜。<a id="a-OM"></a>绕佛三匝。<a id="a-ON"></a>顶礼佛足。<a id="a-OO"></a>还诣天上。<a id="a-OP"></a>尔时阿难。<a id="a-OQ"></a>白佛言。<a id="a-OR"></a>世尊。<a id="a-OS"></a>昨夜光明照于林树。<a id="a-OT"></a>有何因缘。<a id="a-OU"></a>愿见告示。<a id="a-OV"></a>佛告阿难。<a id="a-OW"></a>汝今善听。<a id="a-OX"></a>吾当为汝分别解说。<a id="a-OY"></a>以我先时于林泽中。<a id="a-OZ"></a>为诸天人。<a id="a-Oa"></a>演说妙法。<a id="a-Ob"></a>有五百群雁。<a id="a-Oc"></a>爱敬法声。<a id="a-Od"></a>心怀喜悦。<a id="a-Oe"></a>即共飞来。<a id="a-Of"></a>欲至我所。<a id="a-Og"></a>为猎师所杀。<a id="a-Oh"></a>因此善心。<a id="a-Oi"></a>得生天上。<a id="a-Oj"></a>故来报恩。<a id="a-Ok"></a>尔时阿难闻佛说已。<a id="a-Ol"></a>叹未曾有。<a id="a-Om"></a>如来出世。<a id="a-On"></a>实为尊妙。<a id="a-Oo"></a>莫不蒙赖。<a id="a-Op"></a>乃至飞鸟。<a id="a-Oq"></a>闻佛音声。<a id="a-Or"></a>尚获道果。<a id="a-Os"></a>何况人类。<a id="a-Ot"></a>信心受持。<a id="a-Ou"></a>过逾于彼。<a id="a-Ov"></a>百千万倍。<a id="a-Ow"></a>不可为比。<a id="a-Ox"></a>是故汝等。<a id="a-Oy"></a>当共一心。<a id="a-Oz"></a>信敬佛法。<a id="a-P0"></a>如法修行。<a id="a-P1"></a>尔时诸比丘。<a id="a-P2"></a>闻佛所说。<a id="a-P3"></a>得须陀洹者。<a id="a-P4"></a>斯陀含者。<a id="a-P5"></a>阿那含者。<a id="a-P6"></a>阿罗汉者。<a id="a-P7"></a>有发辟支佛心者。<a id="a-P8"></a>有发无上菩提心者。<a id="a-P9"></a>尔时诸比丘。<a id="a-PA"></a>闻佛所说欢喜奉行。</p>
 </body>
</html>