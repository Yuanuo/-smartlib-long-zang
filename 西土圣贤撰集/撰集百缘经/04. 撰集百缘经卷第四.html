<!doctype html>
<html id="z3IBWHs1FJ" data-ver="1362">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="西土圣贤撰集">
  <meta period="吴">
 </head>
 <body>
  <h1 id="a1">撰集百缘经卷第四</h1>
  <h2 id="a2">出生菩萨品第四</h2>
  <h2 id="a3">（三一）莲华王舍身作赤鱼缘</h2>
  <p id="a4">佛在舍卫国祇树给孤独园。<a id="a-5"></a>尔时世尊。<a id="a-6"></a>秋果熟时。<a id="a-7"></a>将诸比丘。<a id="a-8"></a>游行聚落。<a id="a-9"></a>啖食果蓏。<a id="a-A"></a>皆不消化。<a id="a-B"></a>多有疟疾。<a id="a-C"></a>种种病生。<a id="a-D"></a>不能坐禅读诵行道。<a id="a-E"></a>尔时阿难。<a id="a-F"></a>前白佛言。<a id="a-G"></a>如来世尊。<a id="a-H"></a>宿造何福。<a id="a-I"></a>凡所食啖。<a id="a-J"></a>能使消化。<a id="a-K"></a>不为身内作诸患苦。<a id="a-L"></a>今者威颜益更鲜泽。<a id="a-M"></a>佛告阿难。<a id="a-N"></a>我自忆念过去世时。<a id="a-O"></a>修行慈悲。<a id="a-P"></a>和合汤药。<a id="a-Q"></a>用施众生。<a id="a-R"></a>以是之故。<a id="a-S"></a>得无病报。<a id="a-T"></a>凡所食啖。<a id="a-U"></a>皆悉消化。<a id="a-V"></a>无有患苦。<a id="a-W"></a>尔时阿难。<a id="a-X"></a>复白佛言。<a id="a-Y"></a>不审世尊。<a id="a-Z"></a>过去世时。<a id="a-a"></a>其事云何。<a id="a-b"></a>愿为解说。<a id="a-c"></a>佛告阿难。<a id="a-d"></a>汝今谛听。<a id="a-e"></a>吾当为汝分别解说。<a id="a-f"></a>乃往过去。<a id="a-g"></a>波罗奈国有王。<a id="a-h"></a>名曰莲华。<a id="a-i"></a>治正天下。<a id="a-j"></a>人民炽盛。<a id="a-k"></a>丰乐无极。<a id="a-l"></a>无诸兵甲。<a id="a-m"></a>不相征罚。<a id="a-n"></a>饶诸象马牛羊六畜。<a id="a-o"></a>甘蔗蒲桃。<a id="a-p"></a>及诸果蓏。<a id="a-q"></a>甘甜而美。<a id="a-r"></a>时彼人民。<a id="a-s"></a>贪食多故。<a id="a-t"></a>不能消化。<a id="a-u"></a>种种病生。<a id="a-v"></a>各相扶侍。<a id="a-w"></a>来诣王所。<a id="a-x"></a>求索医药。<a id="a-y"></a>时莲华王见是病人生大悲心。<a id="a-z"></a>集唤众医。<a id="a-10"></a>敕令合药施于民众。<a id="a-11"></a>病者遂多。<a id="a-12"></a>不能救疗。<a id="a-13"></a>时莲华王。<a id="a-14"></a>诘责众医。<a id="a-15"></a>汝等今者有何事故。<a id="a-16"></a>不治民众。<a id="a-17"></a>使来向我。<a id="a-18"></a>诸医白王。<a id="a-19"></a>汤药不具。<a id="a-1A"></a>是以不治。<a id="a-1B"></a>我等今者。<a id="a-1C"></a>尚有病苦。<a id="a-1D"></a>不能自治。<a id="a-1E"></a>况余病者。<a id="a-1F"></a>时莲华王。<a id="a-1G"></a>闻是语已。<a id="a-1H"></a>深用惆怅。<a id="a-1I"></a>问诸医言。<a id="a-1J"></a>有何不具。<a id="a-1K"></a>诸医答曰。<a id="a-1L"></a>须得赤鱼肉血食者。<a id="a-1M"></a>病乃可差。<a id="a-1N"></a>我今诸医。<a id="a-1O"></a>各各募索。<a id="a-1P"></a>了不能得。<a id="a-1Q"></a>以是之故。<a id="a-1R"></a>病者遂多。<a id="a-1S"></a>死亡者众。<a id="a-1T"></a>时莲华王。<a id="a-1U"></a>作是念言。<a id="a-1V"></a>今者赤鱼。<a id="a-1W"></a>钩不可得。<a id="a-1X"></a>我当求愿。<a id="a-1Y"></a>作赤鱼形。<a id="a-1Z"></a>为治众生身中诸病。<a id="a-1a"></a>作是念已。<a id="a-1b"></a>召唤太子及诸大臣。<a id="a-1c"></a>我以国土。<a id="a-1d"></a>嘱累卿等。<a id="a-1e"></a>好共治化。<a id="a-1f"></a>莫枉民众。<a id="a-1g"></a>时王太子。<a id="a-1h"></a>及诸大臣。<a id="a-1i"></a>闻是语已。<a id="a-1j"></a>悲感哽噎。<a id="a-1k"></a>涕泣堕泪。<a id="a-1l"></a>悲不能言。<a id="a-1m"></a>前白大王。<a id="a-1n"></a>我等诸臣。<a id="a-1o"></a>及以太子。<a id="a-1p"></a>有何非法。<a id="a-1q"></a>乃使大王有是恨语。<a id="a-1r"></a>时莲华王。<a id="a-1s"></a>答其太子及以诸臣。<a id="a-1t"></a>我于今者。<a id="a-1u"></a>不见卿等有过状耶。<a id="a-1v"></a>但此国内。<a id="a-1w"></a>一切民众。<a id="a-1x"></a>多诸病苦。<a id="a-1y"></a>死亡者众。<a id="a-1z"></a>须得赤鱼血肉服者。<a id="a-20"></a>病乃可差。<a id="a-21"></a>是以我今欲舍此身。<a id="a-22"></a>作赤鱼形。<a id="a-23"></a>治诸民病。<a id="a-24"></a>是故今者。<a id="a-25"></a>唤卿等来。<a id="a-26"></a>委付国土。<a id="a-27"></a>尔时太子。<a id="a-28"></a>及诸大臣。<a id="a-29"></a>闻王是语。<a id="a-2A"></a>[口*睪]天而哭。<a id="a-2B"></a>悲感哽噎。<a id="a-2C"></a>前抱王足。<a id="a-2D"></a>我等今者。<a id="a-2E"></a>赖王慈覆。<a id="a-2F"></a>国土丰乐。<a id="a-2G"></a>人民炽盛。<a id="a-2H"></a>得蒙存活。<a id="a-2I"></a>云何一旦便欲孤弃舍我等去。<a id="a-2J"></a>时莲花王。<a id="a-2K"></a>答太子曰。<a id="a-2L"></a>我今所作。<a id="a-2M"></a>亦为民众。<a id="a-2N"></a>云何卿等而见固遮。<a id="a-2O"></a>尔时大子及诸大臣。<a id="a-2P"></a>种种谏王不能使住。<a id="a-2Q"></a>时莲华王。<a id="a-2R"></a>捉持香花。<a id="a-2S"></a>寻上高楼。<a id="a-2T"></a>四方作礼。<a id="a-2U"></a>发大誓愿。<a id="a-2V"></a>我舍此身。<a id="a-2W"></a>使我生彼波罗奈国大河之中。<a id="a-2X"></a>作大赤鱼。<a id="a-2Y"></a>有其食者众病皆愈。<a id="a-2Z"></a>发是愿已。<a id="a-2a"></a>自投楼下。<a id="a-2b"></a>即便命终。<a id="a-2c"></a>生彼河中。<a id="a-2d"></a>作大赤鱼。<a id="a-2e"></a>时诸民众。<a id="a-2f"></a>闻彼河中有大赤鱼。<a id="a-2g"></a>各赍斤斧竞来破取。<a id="a-2h"></a>食其血肉。<a id="a-2i"></a>病皆除愈。<a id="a-2j"></a>其所割处。<a id="a-2k"></a>寻复还生。<a id="a-2l"></a>如是展转。<a id="a-2m"></a>经十二年。<a id="a-2n"></a>给施众生。<a id="a-2o"></a>无有毛发悔恨之心。<a id="a-2p"></a>于是命终。<a id="a-2q"></a>生忉利天。<a id="a-2r"></a>佛告阿难。<a id="a-2s"></a>欲知尔时莲华王者。<a id="a-2t"></a>则我身是。<a id="a-2u"></a>由于彼时舍此身命活众生故。<a id="a-2v"></a>无量世中。<a id="a-2w"></a>未曾病苦。<a id="a-2x"></a>乃至今者。<a id="a-2y"></a>自致成佛。<a id="a-2z"></a>度脱众生。<a id="a-30"></a>尔时诸比丘。<a id="a-31"></a>闻佛所说。<a id="a-32"></a>欢喜奉行。</p>
  <p data-pb></p>
  <h2 id="a33">（三二）梵豫王施婆罗门谷缘</h2>
  <p id="a34">在舍卫国祇树给孤独园时诸比丘前白佛言。<a id="a-35"></a>如来今者。<a id="a-36"></a>以何因缘。<a id="a-37"></a>常恒赞叹布施功德。<a id="a-38"></a>不可度量。<a id="a-39"></a>不审世尊。<a id="a-3A"></a>其事云何。<a id="a-3B"></a>愿乐欲闻。<a id="a-3C"></a>尔时世尊。<a id="a-3D"></a>告诸比丘。<a id="a-3E"></a>汝等谛听。<a id="a-3F"></a>吾当为汝分别解说。<a id="a-3G"></a>我念过去无量世时。<a id="a-3H"></a>波罗奈国王名梵豫。<a id="a-3I"></a>治正国土。<a id="a-3J"></a>人民炽盛。<a id="a-3K"></a>丰乐无极。<a id="a-3L"></a>饶诸象马。<a id="a-3M"></a>牛羊六畜。<a id="a-3N"></a>亦甚众多。<a id="a-3O"></a>时彼国中。<a id="a-3P"></a>有一婆罗门。<a id="a-3Q"></a>善能占相。<a id="a-3R"></a>稽白王言。<a id="a-3S"></a>今者土境。<a id="a-3T"></a>有火星出。<a id="a-3U"></a>天当亢旱。<a id="a-3V"></a>满十二年。<a id="a-3W"></a>苗稼不收。<a id="a-3X"></a>人民饥饿。<a id="a-3Y"></a>时梵豫王。<a id="a-3Z"></a>闻是语已。<a id="a-3a"></a>甚怀忧愁。<a id="a-3b"></a>作是念言。<a id="a-3c"></a>我当云何活此民众。<a id="a-3d"></a>即敕算师。<a id="a-3e"></a>试算仓谷及以民众。<a id="a-3f"></a>众各得几许。<a id="a-3g"></a>时诸算师。<a id="a-3h"></a>受王教敕。<a id="a-3i"></a>寻共算竟。<a id="a-3j"></a>各得一升。<a id="a-3k"></a>足供六年。<a id="a-3l"></a>死亡者众。<a id="a-3m"></a>惟王单己所食谷分。<a id="a-3n"></a>有二升在。<a id="a-3o"></a>有婆罗门。<a id="a-3p"></a>在后来至。<a id="a-3q"></a>前白王言唯我一人。<a id="a-3r"></a>独不得谷。<a id="a-3s"></a>命在旦夕。<a id="a-3t"></a>愿王今者。<a id="a-3u"></a>所可分谷。<a id="a-3v"></a>见赐少许。<a id="a-3w"></a>时梵豫王。<a id="a-3x"></a>闻是语已。<a id="a-3y"></a>作是思惟。<a id="a-3z"></a>我今于此。<a id="a-40"></a>少许饥渴。<a id="a-41"></a>不能忍受。<a id="a-42"></a>况于来世。<a id="a-43"></a>无量世中。<a id="a-44"></a>为众生故。<a id="a-45"></a>忍受诸苦。<a id="a-46"></a>饥渴寒热。<a id="a-47"></a>思惟是已。<a id="a-48"></a>即减半谷。<a id="a-49"></a>施婆罗门。<a id="a-4A"></a>精诚感应。<a id="a-4B"></a>动天宫殿。<a id="a-4C"></a>不能自安。<a id="a-4D"></a>时天帝释。<a id="a-4E"></a>作是念言。<a id="a-4F"></a>我此宫殿。<a id="a-4G"></a>有何因缘。<a id="a-4H"></a>动摇如是。<a id="a-4I"></a>将非我今命欲尽耶。<a id="a-4J"></a>而致斯变。<a id="a-4K"></a>作是念已。<a id="a-4L"></a>寻即观察。<a id="a-4M"></a>见梵豫王。<a id="a-4N"></a>于饥馑中。<a id="a-4O"></a>为众生故。<a id="a-4P"></a>能舍难舍。<a id="a-4Q"></a>感我宫殿。<a id="a-4R"></a>动摇如是。<a id="a-4S"></a>我今当往试其善心为虚伪耶。<a id="a-4T"></a>即便化作一婆罗门。<a id="a-4U"></a>拄杖羸瘦余命无几。<a id="a-4V"></a>来诣宫门。<a id="a-4W"></a>从王乞索。<a id="a-4X"></a>王自念言。<a id="a-4Y"></a>我今此身。<a id="a-4Z"></a>施与不施。<a id="a-4a"></a>会当归死。<a id="a-4b"></a>作是念已。<a id="a-4c"></a>宁就惠施。<a id="a-4d"></a>利益众生。<a id="a-4e"></a>死无悔恨。<a id="a-4f"></a>唯有所食一升谷分。<a id="a-4g"></a>施婆罗门。<a id="a-4h"></a>得是谷已。<a id="a-4i"></a>问大王曰。<a id="a-4j"></a>乃能于此饥馑之中。<a id="a-4k"></a>能舍难舍。<a id="a-4l"></a>为求释梵转轮王乎。<a id="a-4m"></a>世俗荣乐。<a id="a-4n"></a>王即答言。<a id="a-4o"></a>我今以此惠施功德。<a id="a-4p"></a>不求释梵及以转轮世俗荣乐。<a id="a-4q"></a>愿我未来得成正觉。<a id="a-4r"></a>拔济众生饥渴寒热。<a id="a-4s"></a>发是愿已。<a id="a-4t"></a>时婆罗门。<a id="a-4u"></a>赞言善哉。<a id="a-4v"></a>未曾有也。<a id="a-4w"></a>还复释身。<a id="a-4x"></a>愿王今者。<a id="a-4y"></a>约敕民众。<a id="a-4z"></a>修治田种。<a id="a-50"></a>却后七日。<a id="a-51"></a>我当降雨。<a id="a-52"></a>时梵豫王。<a id="a-53"></a>闻是语已。<a id="a-54"></a>心大欢喜。<a id="a-55"></a>敕诸民众。<a id="a-56"></a>及时耕种。<a id="a-57"></a>满七日头。<a id="a-58"></a>必当降雨。<a id="a-59"></a>时诸民众。<a id="a-5A"></a>闻王教令。<a id="a-5B"></a>各各竟共修治田作。<a id="a-5C"></a>七日头到。<a id="a-5D"></a>降大甘雨。<a id="a-5E"></a>一切苗稼。<a id="a-5F"></a>皆得成熟。<a id="a-5G"></a>人民炽盛。<a id="a-5H"></a>丰乐无极。<a id="a-5I"></a>佛告诸比丘。<a id="a-5J"></a>欲知彼时梵豫王者。<a id="a-5K"></a>则我身是。<a id="a-5L"></a>以是之故。<a id="a-5M"></a>我常赞叹布施果报不可称量。<a id="a-5N"></a>尔时诸比丘闻佛所说。<a id="a-5O"></a>欢喜奉行。</p>
  <p data-pb></p>
  <h2 id="a5P">（三三）尸毗王剜眼施鹫缘</h2>
  <p id="a5Q">佛在舍卫国祇树给孤独园。<a id="a-5R"></a>时诸比丘。<a id="a-5S"></a>安居欲竟。<a id="a-5T"></a>自恣时到。<a id="a-5U"></a>春秋二时。<a id="a-5V"></a>常来集会。<a id="a-5W"></a>听佛说法。<a id="a-5X"></a>其中或有浣衣薰钵打染缝治。<a id="a-5Y"></a>如是各各。<a id="a-5Z"></a>皆有所营。<a id="a-5a"></a>时彼众中。<a id="a-5b"></a>有一比丘。<a id="a-5c"></a>名曰尸婆。<a id="a-5d"></a>年老目瞑。<a id="a-5e"></a>坐地缝衣。<a id="a-5f"></a>不见纴针。<a id="a-5g"></a>作是唱言。<a id="a-5h"></a>谁贪福德。<a id="a-5i"></a>为我纴针。<a id="a-5j"></a>尔时世尊。<a id="a-5k"></a>闻比丘语。<a id="a-5l"></a>寻即往至。<a id="a-5m"></a>捉比丘手。<a id="a-5n"></a>索针欲贯。<a id="a-5o"></a>时老比丘。<a id="a-5p"></a>识佛音声。<a id="a-5q"></a>白言。<a id="a-5r"></a>世尊如来。<a id="a-5s"></a>往昔三阿僧祇劫。<a id="a-5t"></a>修大慈悲。<a id="a-5u"></a>满足六波罗蜜。<a id="a-5v"></a>具菩萨行。<a id="a-5w"></a>断除结使。<a id="a-5x"></a>功德备足。<a id="a-5y"></a>自致作佛。<a id="a-5z"></a>今者何故犹于我所。<a id="a-60"></a>求索福德。<a id="a-61"></a>佛告比丘。<a id="a-62"></a>由我昔来宿习不忘。<a id="a-63"></a>故于汝所。<a id="a-64"></a>犹修福德。<a id="a-65"></a>时诸比丘闻佛世尊作是语已。<a id="a-66"></a>即白佛言。<a id="a-67"></a>如来往昔。<a id="a-68"></a>于彼耆旧老比丘所。<a id="a-69"></a>修何功德。<a id="a-6A"></a>愿为解说。<a id="a-6B"></a>尔时世尊告诸比丘。<a id="a-6C"></a>汝等谛听。<a id="a-6D"></a>吾当为汝分别解说。<a id="a-6E"></a>乃往过去无量世中。<a id="a-6F"></a>波罗奈国有王。<a id="a-6G"></a>名曰尸毗。<a id="a-6H"></a>治正国土。<a id="a-6I"></a>人民炽盛丰乐无极。<a id="a-6J"></a>时尸毗王常好惠施。<a id="a-6K"></a>赈给济乏。<a id="a-6L"></a>于诸财宝头目髓脑。<a id="a-6M"></a>来有乞者。<a id="a-6N"></a>终不吝惜。<a id="a-6O"></a>精诚感应。<a id="a-6P"></a>动天宫殿。<a id="a-6Q"></a>不安其所。<a id="a-6R"></a>时天帝释。<a id="a-6S"></a>作是念言。<a id="a-6T"></a>我此宫殿。<a id="a-6U"></a>有何因缘。<a id="a-6V"></a>动摇如是。<a id="a-6W"></a>将非我今命欲尽耶。<a id="a-6X"></a>作是念已。<a id="a-6Y"></a>寻自观察。<a id="a-6Z"></a>见尸毗王。<a id="a-6a"></a>不惜财宝。<a id="a-6b"></a>有来乞者。<a id="a-6c"></a>皆悉施与。<a id="a-6d"></a>精诚感应。<a id="a-6e"></a>动我宫殿。<a id="a-6f"></a>物不安所。<a id="a-6g"></a>我今当往试其善心。<a id="a-6h"></a>为虚为实。<a id="a-6i"></a>即便化作一大鹫身。<a id="a-6j"></a>飞来诣王。<a id="a-6k"></a>启白王言。<a id="a-6l"></a>我闻大王。<a id="a-6m"></a>好喜布施。<a id="a-6n"></a>不逆众生。<a id="a-6o"></a>我今故来。<a id="a-6p"></a>有所求索。<a id="a-6q"></a>唯愿大王。<a id="a-6r"></a>遂我心愿。<a id="a-6s"></a>时王闻已。<a id="a-6t"></a>甚怀欢喜。<a id="a-6u"></a>即答鹫言。<a id="a-6v"></a>随汝所求。<a id="a-6w"></a>终不吝惜。<a id="a-6x"></a>鹫白王言。<a id="a-6y"></a>我亦不须金银珍宝及诸财物。<a id="a-6z"></a>唯须王眼。<a id="a-70"></a>以为美膳。<a id="a-71"></a>愿王今者。<a id="a-72"></a>见赐双眼。<a id="a-73"></a>时尸毗王。<a id="a-74"></a>闻鹫语已。<a id="a-75"></a>生大欢喜。<a id="a-76"></a>手执利刀。<a id="a-77"></a>自剜双眼。<a id="a-78"></a>以施彼鹫。<a id="a-79"></a>不惮苦痛。<a id="a-7A"></a>无有毛发悔恨之心。<a id="a-7B"></a>尔时天地。<a id="a-7C"></a>六种震动。<a id="a-7D"></a>雨诸天花。<a id="a-7E"></a>鹫白王言。<a id="a-7F"></a>汝今剜眼。<a id="a-7G"></a>用施于我。<a id="a-7H"></a>无悔恨耶。<a id="a-7I"></a>王答鹫言。<a id="a-7J"></a>我施汝眼。<a id="a-7K"></a>今者实无悔恨之心。<a id="a-7L"></a>鹫语王言。<a id="a-7M"></a>若无悔心。<a id="a-7N"></a>以何为证。<a id="a-7O"></a>王答鹫言。<a id="a-7P"></a>今施汝眼。<a id="a-7Q"></a>无悔心者。<a id="a-7R"></a>当令我眼还复如故。<a id="a-7S"></a>作是誓已。<a id="a-7T"></a>时王双眼。<a id="a-7U"></a>如前无异。<a id="a-7V"></a>鹫复释身。<a id="a-7W"></a>赞言奇哉未曾有也。<a id="a-7X"></a>汝于今者。<a id="a-7Y"></a>能舍难舍。<a id="a-7Z"></a>为求释梵转轮圣王世俗荣乐。<a id="a-7a"></a>王答释曰。<a id="a-7b"></a>我今不求释梵及以转轮世俗荣乐。<a id="a-7c"></a>以此施眼善根功德。<a id="a-7d"></a>使我来世得成正觉。<a id="a-7e"></a>度脱众生。<a id="a-7f"></a>发是愿已。<a id="a-7g"></a>时天帝释。<a id="a-7h"></a>还诣天宫。<a id="a-7i"></a>佛告诸比丘。<a id="a-7j"></a>欲知彼时尸毗王者。<a id="a-7k"></a>则我身是。<a id="a-7l"></a>彼时鹫者。<a id="a-7m"></a>今老比丘是。<a id="a-7n"></a>由于彼时布施眼目不吝惜故。<a id="a-7o"></a>自致成佛。<a id="a-7p"></a>是故今者。<a id="a-7q"></a>犹于汝上。<a id="a-7r"></a>修于福德。<a id="a-7s"></a>尚无厌足。<a id="a-7t"></a>尔时诸比丘。<a id="a-7u"></a>闻佛所说。<a id="a-7v"></a>欢喜奉行。</p>
  <h2 id="a7w">（三四）善面王求法缘</h2>
  <p id="a7x">佛在舍卫国祇树给孤独园。<a id="a-7y"></a>尔时世尊。<a id="a-7z"></a>大悲熏心。<a id="a-80"></a>以一切种智所得无上甘露妙法。<a id="a-81"></a>广为天人八部之众。<a id="a-82"></a>于其长夜常为说法。<a id="a-83"></a>无有疲厌。<a id="a-84"></a>不生懈惓。<a id="a-85"></a>时诸比丘。<a id="a-86"></a>见此事已。<a id="a-87"></a>即白佛言。<a id="a-88"></a>世尊。<a id="a-89"></a>今者何故于其长夜。<a id="a-8A"></a>说法要。<a id="a-8B"></a>无有休息。<a id="a-8C"></a>然佛身心。<a id="a-8D"></a>都不疲厌。<a id="a-8E"></a>云何如是。<a id="a-8F"></a>尔时世尊。<a id="a-8G"></a>告诸比丘。<a id="a-8H"></a>汝等善听。<a id="a-8I"></a>当为汝说。<a id="a-8J"></a>乃往过去无量世时。<a id="a-8K"></a>有国名波罗奈。<a id="a-8L"></a>王名善面。<a id="a-8M"></a>其王太子。<a id="a-8N"></a>名孙陀利。<a id="a-8O"></a>其国丰乐。<a id="a-8P"></a>人民炽盛。<a id="a-8Q"></a>时善面王。<a id="a-8R"></a>聪明智慧。<a id="a-8S"></a>深乐道德。<a id="a-8T"></a>常求妙法。<a id="a-8U"></a>以众珍宝。<a id="a-8V"></a>置于四衢。<a id="a-8W"></a>作是唱言。<a id="a-8X"></a>谁有妙法。<a id="a-8Y"></a>为我说者。<a id="a-8Z"></a>当以珍宝而以与之。<a id="a-8a"></a>以其至诚。<a id="a-8b"></a>感天宫殿。<a id="a-8c"></a>皆悉震动。<a id="a-8d"></a>尔时释提桓因。<a id="a-8e"></a>寻即观察。<a id="a-8f"></a>知善面王。<a id="a-8g"></a>为法情重。<a id="a-8h"></a>精诚感应。<a id="a-8i"></a>致此动摇。<a id="a-8j"></a>即化其身。<a id="a-8k"></a>作罗刹像。<a id="a-8l"></a>钩牙双出。<a id="a-8m"></a>锋刃长利。<a id="a-8n"></a>饥饿慞惶。<a id="a-8o"></a>甚可怖畏。<a id="a-8p"></a>来诣宫门。<a id="a-8q"></a>而自唱言。<a id="a-8r"></a>我有妙法。<a id="a-8s"></a>时王闻已。<a id="a-8t"></a>即出奉迎。<a id="a-8u"></a>求索闻法。<a id="a-8v"></a>时彼罗刹。<a id="a-8w"></a>即语王言。<a id="a-8x"></a>我虽有法。<a id="a-8y"></a>今定饥渴。<a id="a-8z"></a>不能宣说。<a id="a-90"></a>王闻是已。<a id="a-91"></a>即便为具种种饮食。<a id="a-92"></a>而与罗刹。<a id="a-93"></a>罗刹答言。<a id="a-94"></a>我所食者。<a id="a-95"></a>唯食热血新肉。<a id="a-96"></a>今此百味。<a id="a-97"></a>非吾所食。<a id="a-98"></a>时王太子。<a id="a-99"></a>孙陀利者。<a id="a-9A"></a>闻此语已。<a id="a-9B"></a>白父王言。<a id="a-9C"></a>夫法音者。<a id="a-9D"></a>甚难得闻。<a id="a-9E"></a>我今以身施与罗刹。<a id="a-9F"></a>随意食啖。<a id="a-9G"></a>愿使父王得闻妙法。<a id="a-9H"></a>王闻太子发广大心不惜身命。<a id="a-9I"></a>即自思惟。<a id="a-9J"></a>我于旷劫为恩爱所缚。<a id="a-9K"></a>流转生死。<a id="a-9L"></a>无有穷已。<a id="a-9M"></a>今宁闻法。<a id="a-9N"></a>舍所爱子。<a id="a-9O"></a>思惟是已。<a id="a-9P"></a>即便可之。<a id="a-9Q"></a>尔时太子。<a id="a-9R"></a>既蒙听许。<a id="a-9S"></a>即便持身。<a id="a-9T"></a>与彼罗刹。<a id="a-9U"></a>罗刹得已。<a id="a-9V"></a>即于王前。<a id="a-9W"></a>爴裂太子。<a id="a-9X"></a>狼籍在地。<a id="a-9Y"></a>饮血啖肉。<a id="a-9Z"></a>食之既尽。<a id="a-9a"></a>故言不足。<a id="a-9b"></a>时王夫人。<a id="a-9c"></a>见子舍身与彼罗刹。<a id="a-9d"></a>罗刹食已。<a id="a-9e"></a>故言不饱。<a id="a-9f"></a>即作是念。<a id="a-9g"></a>我子尚能舍此身命。<a id="a-9h"></a>况于我身。<a id="a-9i"></a>而当不舍。<a id="a-9j"></a>即如所念。<a id="a-9k"></a>具白于王。<a id="a-9l"></a>王闻此语。<a id="a-9m"></a>即复然可。<a id="a-9n"></a>时王夫人。<a id="a-9o"></a>即便以身施与罗刹。<a id="a-9p"></a>罗刹得已。<a id="a-9q"></a>如前啖食。<a id="a-9r"></a>食之既尽。<a id="a-9s"></a>犹云饥渴。<a id="a-9t"></a>尔时罗刹。<a id="a-9u"></a>即便语王。<a id="a-9v"></a>汝今以身。<a id="a-9w"></a>用供我食。<a id="a-9x"></a>王即答言。<a id="a-9y"></a>我今此身。<a id="a-9z"></a>都不吝惜。<a id="a-A0"></a>但身死已。<a id="a-A1"></a>不得闻法。<a id="a-A2"></a>汝于今者。<a id="a-A3"></a>先为我说。<a id="a-A4"></a>然后舍身。<a id="a-A5"></a>用供汝食。<a id="a-A6"></a>尔时罗刹。<a id="a-A7"></a>知其诚信。<a id="a-A8"></a>即便为王。<a id="a-A9"></a>而说偈言。</p>
  <p id="aAA">因爱则生忧　　因爱便有畏</p>
  <p id="aAB">能离恩爱者　　永断无怖畏</p>
  <p id="aAC">尔时罗刹。<a id="a-AD"></a>说此偈已。<a id="a-AE"></a>还复释身。<a id="a-AF"></a>太子夫人。<a id="a-AG"></a>忽然在前。<a id="a-AH"></a>王闻法已。<a id="a-AI"></a>倍生信敬。<a id="a-AJ"></a>复见夫人。<a id="a-AK"></a>及以太子。<a id="a-AL"></a>犹故存在。<a id="a-AM"></a>心怀欢喜。<a id="a-AN"></a>不能自胜。<a id="a-AO"></a>佛告诸比丘。<a id="a-AP"></a>欲知尔时善面王者则我身是。<a id="a-AQ"></a>时太子者。<a id="a-AR"></a>今阿难是。<a id="a-AS"></a>王夫人者。<a id="a-AT"></a>今耶输陀罗是。<a id="a-AU"></a>我于往昔。<a id="a-AV"></a>修菩萨道时。<a id="a-AW"></a>为求法故。<a id="a-AX"></a>尚不爱惜所敬妻子。<a id="a-AY"></a>况于今日。<a id="a-AZ"></a>而有疲惓。<a id="a-Aa"></a>尔时诸比丘。<a id="a-Ab"></a>闻佛所说。<a id="a-Ac"></a>欢喜奉行。</p>
  <p data-pb></p>
  <h2 id="aAd">（三五）梵摩王太子求法缘</h2>
  <p id="aAe">佛在舍卫国祇树给孤独园。<a id="a-Af"></a>时彼城中。<a id="a-Ag"></a>有一长者。<a id="a-Ah"></a>名曰须达。<a id="a-Ai"></a>禀性仁贤。<a id="a-Aj"></a>敬信三宝。<a id="a-Ak"></a>日日往诣僧坊精舍。<a id="a-Al"></a>除扫塔寺。<a id="a-Am"></a>又于一时。<a id="a-An"></a>有诸缘务。<a id="a-Ao"></a>值行不在扫彼塔寺。<a id="a-Ap"></a>尔时世尊。<a id="a-Aq"></a>将大目连。<a id="a-Ar"></a>舍利弗。<a id="a-As"></a>大迦葉等。<a id="a-At"></a>入其塔中。<a id="a-Au"></a>扫除已竟。<a id="a-Av"></a>却坐一面。<a id="a-Aw"></a>为诸比丘说是扫地得五功德。<a id="a-Ax"></a>一者自除心垢。<a id="a-Ay"></a>二者亦除他垢。<a id="a-Az"></a>三者除去憍慢。<a id="a-B0"></a>四者调伏其心。<a id="a-B1"></a>五者增长功德。<a id="a-B2"></a>得生善处。<a id="a-B3"></a>时须达长者。<a id="a-B4"></a>于其行还。<a id="a-B5"></a>到精舍中。<a id="a-B6"></a>闻佛世尊。<a id="a-B7"></a>为诸比丘。<a id="a-B8"></a>说此扫地所得功德。<a id="a-B9"></a>心怀欢喜。<a id="a-BA"></a>前白佛言。<a id="a-BB"></a>我今闻佛说是扫地五事功德在所行处。<a id="a-BC"></a>如见贤圣在我目前。<a id="a-BD"></a>尔时世尊。<a id="a-BE"></a>告须达言。<a id="a-BF"></a>我所爱敬。<a id="a-BG"></a>一切善法。<a id="a-BH"></a>亦复如是。<a id="a-BI"></a>汝今谛听。<a id="a-BJ"></a>吾当为汝分别解说。<a id="a-BK"></a>乃往过去无量世时。<a id="a-BL"></a>波罗奈国王名梵摩达多。<a id="a-BM"></a>正法治化。<a id="a-BN"></a>人民炽盛丰乐无极。<a id="a-BO"></a>时王夫人。<a id="a-BP"></a>自觉有娠。<a id="a-BQ"></a>顶上自然。<a id="a-BR"></a>有一宝盖。<a id="a-BS"></a>随其行坐。<a id="a-BT"></a>王召相师。<a id="a-BU"></a>占相夫人。<a id="a-BV"></a>相师睹已。<a id="a-BW"></a>此儿生已。<a id="a-BX"></a>有大福德。<a id="a-BY"></a>必当四方推求索法。<a id="a-BZ"></a>于是夫人。<a id="a-Ba"></a>足满十月。<a id="a-Bb"></a>生一太子。<a id="a-Bc"></a>端政殊妙。<a id="a-Bd"></a>世所希有。<a id="a-Be"></a>因为立字。<a id="a-Bf"></a>名曰求法。<a id="a-Bg"></a>年渐长大。<a id="a-Bh"></a>心乐道法。<a id="a-Bi"></a>即复遣人。<a id="a-Bj"></a>赍持珍宝。<a id="a-Bk"></a>四方推求。<a id="a-Bl"></a>了不能得。<a id="a-Bm"></a>涕哭懊恼。<a id="a-Bn"></a>不能自宁。<a id="a-Bo"></a>精诚感应。<a id="a-Bp"></a>震动释宫。<a id="a-Bq"></a>不安其所。<a id="a-Br"></a>时天帝释作是念言。<a id="a-Bs"></a>我此宫殿。<a id="a-Bt"></a>以何因缘。<a id="a-Bu"></a>动摇如是。<a id="a-Bv"></a>寻自观察。<a id="a-Bw"></a>见王太子。<a id="a-Bx"></a>求法懊恼。<a id="a-By"></a>了不能得。<a id="a-Bz"></a>是以涕哭。<a id="a-C0"></a>感我宫殿。<a id="a-C1"></a>动摇如是。<a id="a-C2"></a>我今当往试其善心为虚实耶。<a id="a-C3"></a>即便化作一婆罗门。<a id="a-C4"></a>来诣宫门。<a id="a-C5"></a>作是唱言。<a id="a-C6"></a>我有妙法。<a id="a-C7"></a>谁欲乐闻。<a id="a-C8"></a>我当为说。<a id="a-C9"></a>时王太子。<a id="a-CA"></a>闻使者语。<a id="a-CB"></a>喜不自胜。<a id="a-CC"></a>即出奉迎。<a id="a-CD"></a>接足作礼。<a id="a-CE"></a>将至殿上。<a id="a-CF"></a>敷施好床。<a id="a-CG"></a>请命使坐。<a id="a-CH"></a>合掌白言。<a id="a-CI"></a>唯愿大师。<a id="a-CJ"></a>慈哀怜愍。<a id="a-CK"></a>为我解说。<a id="a-CL"></a>时婆罗门。<a id="a-CM"></a>答太子曰。<a id="a-CN"></a>学法甚难。<a id="a-CO"></a>追师积久。<a id="a-CP"></a>乃可得知。<a id="a-CQ"></a>今者云何。<a id="a-CR"></a>直欲得闻。<a id="a-CS"></a>理不可尔。<a id="a-CT"></a>时王太子。<a id="a-CU"></a>白大师言。<a id="a-CV"></a>若欲所须。<a id="a-CW"></a>愿见告示。<a id="a-CX"></a>及身妻子。<a id="a-CY"></a>象马珍宝。<a id="a-CZ"></a>皆悉备有。<a id="a-Ca"></a>终不吝惜。<a id="a-Cb"></a>当相供给。<a id="a-Cc"></a>婆罗门言。<a id="a-Cd"></a>如汝所道。<a id="a-Ce"></a>我悉不须。<a id="a-Cf"></a>汝今若能作一大坑。<a id="a-Cg"></a>令深十丈。<a id="a-Ch"></a>盛满中火。<a id="a-Ci"></a>自投其身。<a id="a-Cj"></a>乃当与法。<a id="a-Ck"></a>尔时太子。<a id="a-Cl"></a>闻是语已。<a id="a-Cm"></a>心怀欢喜。<a id="a-Cn"></a>寻作大坑。<a id="a-Co"></a>盛满中火。<a id="a-Cp"></a>欲自投身。<a id="a-Cq"></a>时王夫人。<a id="a-Cr"></a>及诸群臣。<a id="a-Cs"></a>寻来抱捉。<a id="a-Ct"></a>谏喻太子。<a id="a-Cu"></a>晓婆罗门。<a id="a-Cv"></a>唯愿大师。<a id="a-Cw"></a>慈哀怜愍。<a id="a-Cx"></a>为我等故。<a id="a-Cy"></a>莫令太子投此火坑。<a id="a-Cz"></a>若欲所须。<a id="a-D0"></a>国城珍宝。<a id="a-D1"></a>及以妻子。<a id="a-D2"></a>当相供给。<a id="a-D3"></a>婆罗门言。<a id="a-D4"></a>吾不相逼。<a id="a-D5"></a>随太子意。<a id="a-D6"></a>能如是者。<a id="a-D7"></a>我为说法。<a id="a-D8"></a>时王太子。<a id="a-D9"></a>闻是语已。<a id="a-DA"></a>而作是言。<a id="a-DB"></a>我于旷劫。<a id="a-DC"></a>唐捐身命。<a id="a-DD"></a>未曾有人为我欲说如是妙法。<a id="a-DE"></a>即欲自投。<a id="a-DF"></a>时王夫人。<a id="a-DG"></a>及诸群臣。<a id="a-DH"></a>观其志诚必欲自投。<a id="a-DI"></a>寻即遣使。<a id="a-DJ"></a>乘八千里象。<a id="a-DK"></a>宣告一切阎浮提内。<a id="a-DL"></a>诸大臣等。<a id="a-DM"></a>速来集会。<a id="a-DN"></a>诣太子所。<a id="a-DO"></a>合掌谏晓。<a id="a-DP"></a>为我等故。<a id="a-DQ"></a>莫投此坑。<a id="a-DR"></a>今为一人。<a id="a-DS"></a>孤弃一切。<a id="a-DT"></a>时王太子。<a id="a-DU"></a>答诸臣言。<a id="a-DV"></a>我于无数生死之中。<a id="a-DW"></a>或在地狱畜生饿鬼。<a id="a-DX"></a>更相杀害。<a id="a-DY"></a>火烧汤煮。<a id="a-DZ"></a>饥饿困苦。<a id="a-Da"></a>一日之中。<a id="a-Db"></a>不可称计。<a id="a-Dc"></a>痛不可言。<a id="a-Dd"></a>唐捐身命。<a id="a-De"></a>未曾有益为于法也。<a id="a-Df"></a>汝等今者。<a id="a-Dg"></a>云何谏我。<a id="a-Dh"></a>以此臭身。<a id="a-Di"></a>为求无上菩提道故。<a id="a-Dj"></a>舍此身命。<a id="a-Dk"></a>誓度众生。<a id="a-Dl"></a>出生死海。<a id="a-Dm"></a>作是语已。<a id="a-Dn"></a>决定欲投。<a id="a-Do"></a>白婆罗门言。<a id="a-Dp"></a>唯愿大师。<a id="a-Dq"></a>先为我说。<a id="a-Dr"></a>我命傥终。<a id="a-Ds"></a>不及闻法。<a id="a-Dt"></a>时婆罗门。<a id="a-Du"></a>即为太子。<a id="a-Dv"></a>而说偈言。</p>
  <p id="aDw">常行于慈心　　除去恚害想</p>
  <p id="aDx">大悲愍众生　　矜伤为雨泪</p>
  <p id="aDy">修行大悲者　　同己所得法</p>
  <p id="aDz">救护诸群生　　乃应菩萨行</p>
  <p id="aE0">尔时太子。<a id="a-E1"></a>闻是偈已。<a id="a-E2"></a>喜不自胜。<a id="a-E3"></a>即便投身大火坑中。<a id="a-E4"></a>变成华池。<a id="a-E5"></a>太子于中。<a id="a-E6"></a>坐莲华上。<a id="a-E7"></a>地大震动。<a id="a-E8"></a>雨诸天华。<a id="a-E9"></a>积至于膝。<a id="a-EA"></a>时婆罗门。<a id="a-EB"></a>还复释身。<a id="a-EC"></a>赞太子曰。<a id="a-ED"></a>汝今于此火难之中。<a id="a-EE"></a>为此一偈。<a id="a-EF"></a>不惜身命。<a id="a-EG"></a>为求何愿。<a id="a-EH"></a>太子答曰。<a id="a-EI"></a>我求无上菩提大道。<a id="a-EJ"></a>度脱众生。<a id="a-EK"></a>出生死海。<a id="a-EL"></a>尔时帝释。<a id="a-EM"></a>闻是语已。<a id="a-EN"></a>叹未曾有。<a id="a-EO"></a>还诣天上。<a id="a-EP"></a>时梵摩王。<a id="a-EQ"></a>及诸群臣。<a id="a-ER"></a>见其太子有是奇特。<a id="a-ES"></a>叹未曾有。<a id="a-ET"></a>莫不欢喜。<a id="a-EU"></a>还将太子。<a id="a-EV"></a>诣于宫中。<a id="a-EW"></a>佛告诸比丘。<a id="a-EX"></a>欲知彼时梵摩王者。<a id="a-EY"></a>今净饭王是。<a id="a-EZ"></a>彼时母者。<a id="a-Ea"></a>今摩耶是。<a id="a-Eb"></a>彼时太子者。<a id="a-Ec"></a>则我身是。<a id="a-Ed"></a>佛说是求法缘时。<a id="a-Ee"></a>有得须陀洹者。<a id="a-Ef"></a>斯陀含者。<a id="a-Eg"></a>阿那含者。<a id="a-Eh"></a>阿罗汉者。<a id="a-Ei"></a>有发辟支佛心者。<a id="a-Ej"></a>有发无上菩提心者。<a id="a-Ek"></a>尔时诸比丘。<a id="a-El"></a>闻佛所说。<a id="a-Em"></a>欢喜奉行。</p>
  <p data-pb></p>
  <h2 id="aEn">（三六）婆罗门从佛债索缘</h2>
  <p id="aEo">在舍卫国祇树给孤独园。<a id="a-Ep"></a>尔时世尊。<a id="a-Eq"></a>将诸比丘。<a id="a-Er"></a>入城乞食。<a id="a-Es"></a>至一巷中。<a id="a-Et"></a>逢一婆罗门。<a id="a-Eu"></a>以指画地。<a id="a-Ev"></a>遮不听去。<a id="a-Ew"></a>而作是言。<a id="a-Ex"></a>汝今要当与我五百金钱。<a id="a-Ey"></a>尔乃听过。<a id="a-Ez"></a>若不与者。<a id="a-F0"></a>不听佛过。<a id="a-F1"></a>尔时世尊。<a id="a-F2"></a>与诸比丘。<a id="a-F3"></a>默然而住。<a id="a-F4"></a>不能前进。<a id="a-F5"></a>乃至上闻。<a id="a-F6"></a>国主瓶沙。<a id="a-F7"></a>及波斯匿王。<a id="a-F8"></a>毗舍呿释种。<a id="a-F9"></a>及福楼那等。<a id="a-FA"></a>各赍珍宝种种财物。<a id="a-FB"></a>与婆罗门。<a id="a-FC"></a>然不肯受。<a id="a-FD"></a>时须达长者。<a id="a-FE"></a>闻佛世尊。<a id="a-FF"></a>为婆罗门。<a id="a-FG"></a>而作留难住而不去。<a id="a-FH"></a>即取金钱五百。<a id="a-FI"></a>与婆罗门。<a id="a-FJ"></a>乃听佛过。<a id="a-FK"></a>时诸比丘。<a id="a-FL"></a>见是事已。<a id="a-FM"></a>白佛言。<a id="a-FN"></a>世尊。<a id="a-FO"></a>有何因缘。<a id="a-FP"></a>乃有如是见遮留难。<a id="a-FQ"></a>不听佛过。<a id="a-FR"></a>尔时世尊。<a id="a-FS"></a>告诸比丘。<a id="a-FT"></a>汝等谛听。<a id="a-FU"></a>吾当为汝分别解说。<a id="a-FV"></a>乃往过去无量世时。<a id="a-FW"></a>波罗奈国有王。<a id="a-FX"></a>名曰梵摩达多。<a id="a-FY"></a>时王太子。<a id="a-FZ"></a>字曰善生。<a id="a-Fa"></a>将诸亲友。<a id="a-Fb"></a>游戏观看。<a id="a-Fc"></a>路逢一人。<a id="a-Fd"></a>共辅相子。<a id="a-Fe"></a>樗蒱博戏。<a id="a-Ff"></a>赌五百金钱。<a id="a-Fg"></a>时辅相子。<a id="a-Fh"></a>负彼戏人五百金钱。<a id="a-Fi"></a>寻从债索。<a id="a-Fj"></a>不肯偿之。<a id="a-Fk"></a>时王太子。<a id="a-Fl"></a>语戏人言。<a id="a-Fm"></a>若彼不与。<a id="a-Fn"></a>我当代偿。<a id="a-Fo"></a>时辅相子。<a id="a-Fp"></a>自恃力势。<a id="a-Fq"></a>后竟不偿。<a id="a-Fr"></a>从是以来。<a id="a-Fs"></a>无量世中。<a id="a-Ft"></a>常为戏人。<a id="a-Fu"></a>从我债索。<a id="a-Fv"></a>佛告诸比丘。<a id="a-Fw"></a>欲知彼时王太子者。<a id="a-Fx"></a>则我身是。<a id="a-Fy"></a>彼时辅相子者。<a id="a-Fz"></a>今须达长者是。<a id="a-G0"></a>彼时戏人者。<a id="a-G1"></a>今婆罗门是。<a id="a-G2"></a>是故汝等凡负债者。<a id="a-G3"></a>不可抵突冒而不偿。<a id="a-G4"></a>乃至成佛。<a id="a-G5"></a>不脱此难。<a id="a-G6"></a>尔时诸比丘。<a id="a-G7"></a>闻佛所说。<a id="a-G8"></a>欢喜奉行。</p>
  <p data-pb></p>
  <h2 id="aG9">（三七）佛垂般涅槃度五百力士缘</h2>
  <p id="aGA">在拘尸那城娑罗双树间。<a id="a-GB"></a>将欲涅槃。<a id="a-GC"></a>时须拔陀。<a id="a-GD"></a>闻佛世尊欲入涅槃。<a id="a-GE"></a>将五百力士。<a id="a-GF"></a>来诣佛所。<a id="a-GG"></a>前礼佛足。<a id="a-GH"></a>却住一面。<a id="a-GI"></a>求索入道。<a id="a-GJ"></a>佛即告言。<a id="a-GK"></a>善来比丘。<a id="a-GL"></a>须发自落。<a id="a-GM"></a>法服着身。<a id="a-GN"></a>便成沙门。<a id="a-GO"></a>佛即为其种种说法。<a id="a-GP"></a>心开意解。<a id="a-GQ"></a>各获道迹。<a id="a-GR"></a>时诸比丘。<a id="a-GS"></a>见是事已。<a id="a-GT"></a>白佛言。<a id="a-GU"></a>世尊。<a id="a-GV"></a>今此须拔陀五百人等。<a id="a-GW"></a>宿殖何福。<a id="a-GX"></a>佛垂涅槃急厄之中。<a id="a-GY"></a>得蒙济度。<a id="a-GZ"></a>佛告诸比丘。<a id="a-Ga"></a>非但今者。<a id="a-Gb"></a>厄难之中。<a id="a-Gc"></a>得蒙济度。<a id="a-Gd"></a>过去世时。<a id="a-Ge"></a>我亦济彼脱诸厄难。<a id="a-Gf"></a>时诸比丘。<a id="a-Gg"></a>复白佛言。<a id="a-Gh"></a>不审世尊。<a id="a-Gi"></a>过去世时。<a id="a-Gj"></a>济度彼等。<a id="a-Gk"></a>其事云何。<a id="a-Gl"></a>愿为解说。<a id="a-Gm"></a>尔时世尊。<a id="a-Gn"></a>告诸比丘。<a id="a-Go"></a>汝等谛听。<a id="a-Gp"></a>吾当为汝分别解说。<a id="a-Gq"></a>乃往过去无量世中。<a id="a-Gr"></a>波罗奈国有王。<a id="a-Gs"></a>名曰梵摩达多。<a id="a-Gt"></a>将诸民众。<a id="a-Gu"></a>出城游猎。<a id="a-Gv"></a>到一山间。<a id="a-Gw"></a>有大河水。<a id="a-Gx"></a>值五百群鹿。<a id="a-Gy"></a>便欲猎射。<a id="a-Gz"></a>我于彼时。<a id="a-H0"></a>为诸鹿王。<a id="a-H1"></a>张围来近。<a id="a-H2"></a>时诸鹿等在河岸间。<a id="a-H3"></a>周慞惶怖。<a id="a-H4"></a>驰走从河。<a id="a-H5"></a>时彼河水。<a id="a-H6"></a>深而无底。<a id="a-H7"></a>越不可渡。<a id="a-H8"></a>张围转近。<a id="a-H9"></a>命在旦夕。<a id="a-HA"></a>时彼鹿王语诸鹿言。<a id="a-HB"></a>为汝等故申其四足。<a id="a-HC"></a>置河两岸。<a id="a-HD"></a>汝等诸鹿。<a id="a-HE"></a>蹑我脊过。<a id="a-HF"></a>可达彼岸。<a id="a-HG"></a>尔时诸鹿。<a id="a-HH"></a>闻是语已。<a id="a-HI"></a>驰奔共渡。<a id="a-HJ"></a>蹑鹿王脊。<a id="a-HK"></a>遂至破尽。<a id="a-HL"></a>痛不可言。<a id="a-HM"></a>是时诸鹿。<a id="a-HN"></a>尽皆渡竟。<a id="a-HO"></a>唯一鹿母将一鹿糜。<a id="a-HP"></a>周慞惶怖。<a id="a-HQ"></a>最在其后。<a id="a-HR"></a>时彼鹿王。<a id="a-HS"></a>见其在后。<a id="a-HT"></a>忍于疲苦。<a id="a-HU"></a>待令度过。<a id="a-HV"></a>即便命终。<a id="a-HW"></a>生忉利天。<a id="a-HX"></a>佛告诸比丘。<a id="a-HY"></a>我于尔时。<a id="a-HZ"></a>在畜生中。<a id="a-Ha"></a>犹生慈悲。<a id="a-Hb"></a>不惮疲苦。<a id="a-Hc"></a>度脱众生。<a id="a-Hd"></a>况我今者。<a id="a-He"></a>超越三界。<a id="a-Hf"></a>自在无碍。<a id="a-Hg"></a>而有劳耶。<a id="a-Hh"></a>佛告诸比丘。<a id="a-Hi"></a>欲知尔时鹿王者。<a id="a-Hj"></a>则我身是。<a id="a-Hk"></a>彼时群鹿者。<a id="a-Hl"></a>今须拔陀等</p>
  <p data-pb></p>
  <h2 id="aHm">（三八）兔烧身供养仙人缘</h2>
  <p id="aHn">佛在舍卫国祇树给孤独园。<a id="a-Ho"></a>时彼城中。<a id="a-Hp"></a>有一长者。<a id="a-Hq"></a>名曰拔提。<a id="a-Hr"></a>出家入道。<a id="a-Hs"></a>心常好乐白衣缘务。<a id="a-Ht"></a>三业俱废。<a id="a-Hu"></a>尔时如来。<a id="a-Hv"></a>观此拔提善根已熟。<a id="a-Hw"></a>应受我化。<a id="a-Hx"></a>告阿难言。<a id="a-Hy"></a>汝往唤彼拔提比丘。<a id="a-Hz"></a>来到我所。<a id="a-I0"></a>寻即往唤。<a id="a-I1"></a>佛敕拔提。<a id="a-I2"></a>汝可往诣山林树间修习善法。<a id="a-I3"></a>寻受佛教。<a id="a-I4"></a>诣山林间。<a id="a-I5"></a>坐禅行道。<a id="a-I6"></a>未久之间。<a id="a-I7"></a>得阿罗汉果。<a id="a-I8"></a>时诸比丘。<a id="a-I9"></a>见是事已。<a id="a-IA"></a>前白佛言。<a id="a-IB"></a>今此拔提比丘。<a id="a-IC"></a>宿殖何福。<a id="a-ID"></a>虽复出家。<a id="a-IE"></a>常乐俗缘。<a id="a-IF"></a>复值世尊。<a id="a-IG"></a>得获道果。<a id="a-IH"></a>佛告比丘。<a id="a-II"></a>非但今日能化彼耶。<a id="a-IJ"></a>过去世事。<a id="a-IK"></a>我亦化彼。<a id="a-IL"></a>时诸比丘。<a id="a-IM"></a>复白佛言。<a id="a-IN"></a>不审世尊。<a id="a-IO"></a>过去世时。<a id="a-IP"></a>其事云何。<a id="a-IQ"></a>尔时世尊。<a id="a-IR"></a>告诸比丘。<a id="a-IS"></a>汝等谛听。<a id="a-IT"></a>吾当为汝分别解说。<a id="a-IU"></a>此贤劫中。<a id="a-IV"></a>波罗奈国。<a id="a-IW"></a>有一仙人。<a id="a-IX"></a>在山林间。<a id="a-IY"></a>食果饮水。<a id="a-IZ"></a>修习仙道。<a id="a-Ia"></a>经历多年。<a id="a-Ib"></a>值天亢旱花果不茂。<a id="a-Ic"></a>饥渴所逼。<a id="a-Id"></a>便欲入村乞食自活。<a id="a-Ie"></a>时有菩萨兔王。<a id="a-If"></a>与诸兔等。<a id="a-Ig"></a>随逐水草。<a id="a-Ih"></a>俱行见是长须仙人。<a id="a-Ii"></a>为饥渴所逼。<a id="a-Ij"></a>欲入村落乞食自活。<a id="a-Ik"></a>便前白言。<a id="a-Il"></a>受我明日少许微供。<a id="a-Im"></a>并有好法。<a id="a-In"></a>汝可听受。<a id="a-Io"></a>仙人闻已。<a id="a-Ip"></a>作是念言。<a id="a-Iq"></a>彼兔王者。<a id="a-Ir"></a>或能值见飞鸟走兽命尽之者。<a id="a-Is"></a>为我作食。<a id="a-It"></a>寻即许可。<a id="a-Iu"></a>时彼兔王。<a id="a-Iv"></a>知仙人许。<a id="a-Iw"></a>寻集诸兔及彼仙人。<a id="a-Ix"></a>宣说妙法。<a id="a-Iy"></a>手复拾薪。<a id="a-Iz"></a>积之于地。<a id="a-J0"></a>每自燃火。<a id="a-J1"></a>自投其身。<a id="a-J2"></a>在大火中。<a id="a-J3"></a>时彼仙人。<a id="a-J4"></a>即前抱捉。<a id="a-J5"></a>无常之命。<a id="a-J6"></a>已就后世。<a id="a-J7"></a>仙人唱言。<a id="a-J8"></a>和上大师云何。<a id="a-J9"></a>一旦今见孤背舍弃我去。<a id="a-JA"></a>更不闻法。<a id="a-JB"></a>悲感哽曀。<a id="a-JC"></a>[口*睪]天而哭。<a id="a-JD"></a>闷绝躃地。<a id="a-JE"></a>悲不能言。<a id="a-JF"></a>当尔之时。<a id="a-JG"></a>地大震动。<a id="a-JH"></a>天雨妙花。<a id="a-JI"></a>覆兔王上。<a id="a-JJ"></a>时彼仙人。<a id="a-JK"></a>见彼兔王修于大悲。<a id="a-JL"></a>不敢食啖。<a id="a-JM"></a>收其骸骨。<a id="a-JN"></a>起塔供养。<a id="a-JO"></a>佛告诸比丘。<a id="a-JP"></a>欲知彼时菩萨兔王。<a id="a-JQ"></a>则我身是。<a id="a-JR"></a>彼时仙人者。<a id="a-JS"></a>今拔提比丘是。<a id="a-JT"></a>皆由彼时随顺我语来听法故。<a id="a-JU"></a>今得值我。<a id="a-JV"></a>出家得道。<a id="a-JW"></a>尔时诸比丘。<a id="a-JX"></a>闻佛所说。<a id="a-JY"></a>欢喜奉行。</p>
  <h2 id="aJZ">（三九）法护王子为母所杀缘</h2>
  <p id="aJa">佛在舍卫国祇树给孤独园。<a id="a-Jb"></a>尔时提婆达多。<a id="a-Jc"></a>愚痴无智。<a id="a-Jd"></a>常怀嫉妒。<a id="a-Je"></a>嗔恚骂詈。<a id="a-Jf"></a>向佛世尊。<a id="a-Jg"></a>如来终不向提婆达多有嫌恨心。<a id="a-Jh"></a>时诸比丘。<a id="a-Ji"></a>见是事已。<a id="a-Jj"></a>前白佛言。<a id="a-Jk"></a>不审世尊。<a id="a-Jl"></a>其事云何。<a id="a-Jm"></a>佛告比丘。<a id="a-Jn"></a>非但今日为彼所骂。<a id="a-Jo"></a>过去世时。<a id="a-Jp"></a>亦常恶骂。<a id="a-Jq"></a>我恒忍受。<a id="a-Jr"></a>时诸比丘。<a id="a-Js"></a>复白佛言。<a id="a-Jt"></a>愿乐欲闻过去世时。<a id="a-Ju"></a>敷演解说。<a id="a-Jv"></a>尔时世尊。<a id="a-Jw"></a>告诸比丘。<a id="a-Jx"></a>汝等谛听。<a id="a-Jy"></a>吾当为汝分别解说。<a id="a-Jz"></a>此贤劫中。<a id="a-K0"></a>波罗奈国有王。<a id="a-K1"></a>名曰梵摩达多。<a id="a-K2"></a>正法治化。<a id="a-K3"></a>人民炽盛。<a id="a-K4"></a>丰乐无极。<a id="a-K5"></a>有二夫人。<a id="a-K6"></a>一名善意。<a id="a-K7"></a>二名修善意。<a id="a-K8"></a>其大夫人。<a id="a-K9"></a>体性调顺。<a id="a-KA"></a>甚适王情。<a id="a-KB"></a>然无子息。<a id="a-KC"></a>第二夫人。<a id="a-KD"></a>唯有一子。<a id="a-KE"></a>聪明慈仁。<a id="a-KF"></a>孝顺父母。<a id="a-KG"></a>王甚爱念。<a id="a-KH"></a>遣诣学堂。<a id="a-KI"></a>读诵书典。<a id="a-KJ"></a>将大夫人。<a id="a-KK"></a>出城游戏。<a id="a-KL"></a>欢喜受乐。<a id="a-KM"></a>持少酒食。<a id="a-KN"></a>送与城内第二夫人。<a id="a-KO"></a>夫人嗔恚。<a id="a-KP"></a>恶口骂詈。<a id="a-KQ"></a>我宁刺汝王子咽杀。<a id="a-KR"></a>取血而饮。<a id="a-KS"></a>今终不饮王所送酒。<a id="a-KT"></a>使者还驰。<a id="a-KU"></a>以状白王。<a id="a-KV"></a>王闻是语。<a id="a-KW"></a>复生嗔恚。<a id="a-KX"></a>寻即遣人。<a id="a-KY"></a>送王子与试为能不。<a id="a-KZ"></a>夫人得已。<a id="a-Ka"></a>即欲刺咽。<a id="a-Kb"></a>王子归躬。<a id="a-Kc"></a>合掌向母。<a id="a-Kd"></a>我无过罪。<a id="a-Ke"></a>何为见尔。<a id="a-Kf"></a>母答子曰。<a id="a-Kg"></a>汝父敕杀。<a id="a-Kh"></a>非我咎也。<a id="a-Ki"></a>闻是语已。<a id="a-Kj"></a>即便向母。<a id="a-Kk"></a>忏悔罪咎。<a id="a-Kl"></a>其母不听。<a id="a-Km"></a>即便刺杀。<a id="a-Kn"></a>乘是善心。<a id="a-Ko"></a>生忉利天。<a id="a-Kp"></a>我于尔时。<a id="a-Kq"></a>故是凡夫。<a id="a-Kr"></a>为母所杀及以骂辱。<a id="a-Ks"></a>终无恨心。<a id="a-Kt"></a>况我今者。<a id="a-Ku"></a>超出三界。<a id="a-Kv"></a>云何不能向提婆达多生慈悲耶。<a id="a-Kw"></a>佛告诸比丘。<a id="a-Kx"></a>欲知彼时王一子者。<a id="a-Ky"></a>则我身是。<a id="a-Kz"></a>彼时母者。<a id="a-L0"></a>今提婆达多是。<a id="a-L1"></a>尔时诸比丘。<a id="a-L2"></a>闻佛所说。<a id="a-L3"></a>悲喜交集。<a id="a-L4"></a>作礼而退。</p>
  <h2 id="aL5">（四○）劫贼楼陀缘</h2>
  <p id="aL6">佛在舍卫国祇树给孤独园。<a id="a-L7"></a>时彼城中。<a id="a-L8"></a>有一劫贼。<a id="a-L9"></a>名曰楼陀。<a id="a-LA"></a>腰带利剑。<a id="a-LB"></a>手把弓箭。<a id="a-LC"></a>在于道次。<a id="a-LD"></a>劫夺民物。<a id="a-LE"></a>用自存活。<a id="a-LF"></a>遂经数日。<a id="a-LG"></a>饥渴所逼。<a id="a-LH"></a>遥见比丘持钵而行至一树下。<a id="a-LI"></a>作是念言。<a id="a-LJ"></a>彼人钵中。<a id="a-LK"></a>必有饮食。<a id="a-LL"></a>今当往彼夺取食之。<a id="a-LM"></a>若彼食竟。<a id="a-LN"></a>开腹取啖。<a id="a-LO"></a>作是念已。<a id="a-LP"></a>寻即趍向。<a id="a-LQ"></a>相去不远。<a id="a-LR"></a>小复亭住。<a id="a-LS"></a>时彼比丘。<a id="a-LT"></a>寻知贼意。<a id="a-LU"></a>今若不唤必当杀我。<a id="a-LV"></a>增彼罪咎。<a id="a-LW"></a>坠堕三涂。<a id="a-LX"></a>不如先唤施彼饮食。<a id="a-LY"></a>作是念已。<a id="a-LZ"></a>即便遥唤。<a id="a-La"></a>汝速疾来。<a id="a-Lb"></a>我施汝食。<a id="a-Lc"></a>贼作是念。<a id="a-Ld"></a>今此比丘。<a id="a-Le"></a>遥知我饥。<a id="a-Lf"></a>唤我与食。<a id="a-Lg"></a>寻即来前。<a id="a-Lh"></a>食彼饭已。<a id="a-Li"></a>充足饱满。<a id="a-Lj"></a>发欢喜心。<a id="a-Lk"></a>时彼比丘。<a id="a-Ll"></a>即便为说种种妙法。<a id="a-Lm"></a>心开意解。<a id="a-Ln"></a>得须陀洹果。<a id="a-Lo"></a>求索出家。<a id="a-Lp"></a>精勤修习。<a id="a-Lq"></a>得阿罗汉果。<a id="a-Lr"></a>三明六通。<a id="a-Ls"></a>具八解脱。<a id="a-Lt"></a>诸天世人。<a id="a-Lu"></a>所见敬仰。<a id="a-Lv"></a>尔时诸比丘。<a id="a-Lw"></a>闻佛所说。<a id="a-Lx"></a>欢喜奉行。</p>
 </body>
</html>