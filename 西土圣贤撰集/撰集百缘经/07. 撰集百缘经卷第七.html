<!doctype html>
<html id="z3IBWHv1FM" data-ver="1055">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="西土圣贤撰集">
  <meta period="吴">
 </head>
 <body>
  <h1 id="a1">撰集百缘经卷第七</h1>
  <h2 id="a2">现化品第七</h2>
  <h2 id="a3">（六一）身作金色缘</h2>
  <p id="a4">佛在迦毗罗卫国尼拘陀树下。<a id="a-5"></a>时彼城中。<a id="a-6"></a>有一长者。<a id="a-7"></a>财宝无量。<a id="a-8"></a>不可称计。<a id="a-9"></a>选择族望。<a id="a-A"></a>娉以为妇。<a id="a-B"></a>作诸音乐。<a id="a-C"></a>以娱乐之。<a id="a-D"></a>其妇怀妊。<a id="a-E"></a>足满十月。<a id="a-F"></a>生一男儿。<a id="a-G"></a>身作金色。<a id="a-H"></a>端政殊妙。<a id="a-I"></a>世所希有。<a id="a-J"></a>身有光明。<a id="a-K"></a>照彼城内。<a id="a-L"></a>皆作金色。<a id="a-M"></a>时儿父母。<a id="a-N"></a>见其如是。<a id="a-O"></a>心怀欢喜。<a id="a-P"></a>叹未曾有。<a id="a-Q"></a>召诸相师。<a id="a-R"></a>占相此儿。<a id="a-S"></a>相师睹已。<a id="a-T"></a>问其父母。<a id="a-U"></a>此儿产时。<a id="a-V"></a>有何瑞相。<a id="a-W"></a>父母答曰。<a id="a-X"></a>此儿生时。<a id="a-Y"></a>身作金色。<a id="a-Z"></a>兼有光明。<a id="a-a"></a>因与立字。<a id="a-b"></a>名曰金色。<a id="a-c"></a>年渐长大。<a id="a-d"></a>体性贤柔。<a id="a-e"></a>慈仁孝顺。<a id="a-f"></a>闻世有佛在尼拘陀树下。<a id="a-g"></a>将诸亲友。<a id="a-h"></a>往诣佛所。<a id="a-i"></a>见佛世尊。<a id="a-j"></a>三十二相八十种好。<a id="a-k"></a>光明普曜。<a id="a-l"></a>如百千日。<a id="a-m"></a>心怀喜悦。<a id="a-n"></a>前礼佛足。<a id="a-o"></a>却坐一面。<a id="a-p"></a>佛即为其说四谛法。<a id="a-q"></a>心开意解。<a id="a-r"></a>得须陀洹果。<a id="a-s"></a>归白父母。<a id="a-t"></a>我于今日。<a id="a-u"></a>往到尼拘陀树下。<a id="a-v"></a>见佛世尊。<a id="a-w"></a>神容炳耀。<a id="a-x"></a>如百千日。<a id="a-y"></a>又见比丘。<a id="a-z"></a>诸根寂定。<a id="a-10"></a>威仪可观。<a id="a-11"></a>我所愿乐。<a id="a-12"></a>唯愿慈愍。<a id="a-13"></a>听我出家。<a id="a-14"></a>时儿父母。<a id="a-15"></a>闻是语已。<a id="a-16"></a>爱念子故。<a id="a-17"></a>不能违逆。<a id="a-18"></a>寻将佛所。<a id="a-19"></a>求索出家。<a id="a-1A"></a>佛即告言善来比丘。<a id="a-1B"></a>须发自落。<a id="a-1C"></a>法服着身。<a id="a-1D"></a>便成沙门。<a id="a-1E"></a>精勤修习。<a id="a-1F"></a>得阿罗汉果。<a id="a-1G"></a>三明六通。<a id="a-1H"></a>具八解脱。<a id="a-1I"></a>诸天世人。<a id="a-1J"></a>所见敬仰。<a id="a-1K"></a>时诸比丘。<a id="a-1L"></a>见是事已。<a id="a-1M"></a>白佛言。<a id="a-1N"></a>世尊。<a id="a-1O"></a>此金色比丘。<a id="a-1P"></a>宿殖何福。<a id="a-1Q"></a>生于豪族。<a id="a-1R"></a>身作金色。<a id="a-1S"></a>得值世尊。<a id="a-1T"></a>出家获道。<a id="a-1U"></a>尔时世尊。<a id="a-1V"></a>告诸比丘。<a id="a-1W"></a>汝等善听。<a id="a-1X"></a>吾当为汝分别解说。<a id="a-1Y"></a>乃往过去九十一劫。<a id="a-1Z"></a>波罗奈国。<a id="a-1a"></a>有佛出世。<a id="a-1b"></a>号毗婆尸。<a id="a-1c"></a>教化周讫。<a id="a-1d"></a>迁神涅槃。<a id="a-1e"></a>尔时有王。<a id="a-1f"></a>名槃头末帝。<a id="a-1g"></a>收其舍利。<a id="a-1h"></a>起四宝塔。<a id="a-1i"></a>高一由旬。<a id="a-1j"></a>而供养之。<a id="a-1k"></a>时有一人。<a id="a-1l"></a>值行见塔。<a id="a-1m"></a>有少破落。<a id="a-1n"></a>和埿补治。<a id="a-1o"></a>及买金薄。<a id="a-1p"></a>安鉆其上。<a id="a-1q"></a>发愿出去。<a id="a-1r"></a>缘是功德九十一劫。<a id="a-1s"></a>不堕恶道。<a id="a-1t"></a>天上人中。<a id="a-1u"></a>身常金色。<a id="a-1v"></a>受天快乐。<a id="a-1w"></a>乃至今者。<a id="a-1x"></a>遭值于我。<a id="a-1y"></a>身故金色。<a id="a-1z"></a>出家得道。<a id="a-20"></a>佛告诸比丘。<a id="a-21"></a>欲知彼时鉆金薄人者。<a id="a-22"></a>今现在金色比丘是。<a id="a-23"></a>尔时诸比丘。<a id="a-24"></a>闻佛所说欢喜奉行。</p>
  <p data-pb></p>
  <h2 id="a25">（六二）身有栴檀香缘</h2>
  <p id="a26">在迦毗罗卫国尼拘陀树下。<a id="a-27"></a>时彼国中。<a id="a-28"></a>有一长者。<a id="a-29"></a>财宝无量。<a id="a-2A"></a>不可称计。<a id="a-2B"></a>选择高门。<a id="a-2C"></a>娉以为妇。<a id="a-2D"></a>作诸伎乐。<a id="a-2E"></a>以娱乐之。<a id="a-2F"></a>其妇怀妊。<a id="a-2G"></a>足满十月。<a id="a-2H"></a>产一男儿。<a id="a-2I"></a>容貌端政。<a id="a-2J"></a>世所无比。<a id="a-2K"></a>身诸毛孔。<a id="a-2L"></a>有牛头栴檀香从其面门。<a id="a-2M"></a>出优钵罗花香。<a id="a-2N"></a>父母亲属。<a id="a-2O"></a>莫不欢喜。<a id="a-2P"></a>召诸相师。<a id="a-2Q"></a>占相此儿。<a id="a-2R"></a>相师见已。<a id="a-2S"></a>问其父母。<a id="a-2T"></a>此儿生时。<a id="a-2U"></a>有何瑞相。<a id="a-2V"></a>父母答曰。<a id="a-2W"></a>此儿生时身诸毛孔有牛头栴檀香。<a id="a-2X"></a>从其面门。<a id="a-2Y"></a>出优钵罗华香。<a id="a-2Z"></a>因为立字。<a id="a-2a"></a>名栴檀香。<a id="a-2b"></a>年渐长大。<a id="a-2c"></a>体性仁和见者爱敬。<a id="a-2d"></a>将诸亲友。<a id="a-2e"></a>而行游戏。<a id="a-2f"></a>渐次往到尼拘陀树下。<a id="a-2g"></a>见佛世尊。<a id="a-2h"></a>三十二相。<a id="a-2i"></a>八十种好。<a id="a-2j"></a>光明普曜。<a id="a-2k"></a>如百千日。<a id="a-2l"></a>心怀欢喜。<a id="a-2m"></a>前礼佛足。<a id="a-2n"></a>却坐一面。<a id="a-2o"></a>佛即为其说四谛法。<a id="a-2p"></a>心开意解。<a id="a-2q"></a>得须陀洹果。<a id="a-2r"></a>归辞父母。<a id="a-2s"></a>求索入道。<a id="a-2t"></a>父母爱念。<a id="a-2u"></a>不能违逆。<a id="a-2v"></a>将诣佛所。<a id="a-2w"></a>求索出家。<a id="a-2x"></a>佛即告曰。<a id="a-2y"></a>善来比丘。<a id="a-2z"></a>须发自落。<a id="a-30"></a>法服着身。<a id="a-31"></a>便成沙门精勤修习。<a id="a-32"></a>得罗汉果。<a id="a-33"></a>三明六通。<a id="a-34"></a>具八解脱。<a id="a-35"></a>诸天世人。<a id="a-36"></a>所见敬仰。<a id="a-37"></a>时诸比丘。<a id="a-38"></a>见是事已。<a id="a-39"></a>白佛言。<a id="a-3A"></a>世尊。<a id="a-3B"></a>今此栴檀香身比丘。<a id="a-3C"></a>宿殖何福。<a id="a-3D"></a>生便有香。<a id="a-3E"></a>又值世尊。<a id="a-3F"></a>出家得道。<a id="a-3G"></a>尔时世尊。<a id="a-3H"></a>告诸比丘。<a id="a-3I"></a>汝等谛听。<a id="a-3J"></a>吾当为汝分别解说。<a id="a-3K"></a>乃往过去九十一劫。<a id="a-3L"></a>波罗奈国。<a id="a-3M"></a>有佛出世。<a id="a-3N"></a>号毗婆尸。<a id="a-3O"></a>教化周讫。<a id="a-3P"></a>迁神涅槃。<a id="a-3Q"></a>时彼国王。<a id="a-3R"></a>名槃头末帝。<a id="a-3S"></a>收取舍利。<a id="a-3T"></a>造四宝塔。<a id="a-3U"></a>将诸群臣后妃婇女。<a id="a-3V"></a>赍持香花。<a id="a-3W"></a>入彼塔中。<a id="a-3X"></a>而共供养。<a id="a-3Y"></a>践蹋塔地。<a id="a-3Z"></a>有破落处。<a id="a-3a"></a>时有长者。<a id="a-3b"></a>见此塔地有破落处。<a id="a-3c"></a>寻和好埿。<a id="a-3d"></a>用涂治之。<a id="a-3e"></a>以栴檀香。<a id="a-3f"></a>坌散其上。<a id="a-3g"></a>发愿而去。<a id="a-3h"></a>缘是功德。<a id="a-3i"></a>九十一劫。<a id="a-3j"></a>不堕恶趣。<a id="a-3k"></a>天上人中。<a id="a-3l"></a>身口常香。<a id="a-3m"></a>受天快乐乃至今者遭值于</p>
  <p data-pb></p>
  <h2 id="a3n">（六三）有大威德缘</h2>
  <p id="a3o">在迦毗罗卫国尼拘陀树下。<a id="a-3p"></a>时彼城中。<a id="a-3q"></a>有一长者。<a id="a-3r"></a>财宝无量。<a id="a-3s"></a>不可称计。<a id="a-3t"></a>选择高门。<a id="a-3u"></a>娉以为妇。<a id="a-3v"></a>种种音乐。<a id="a-3w"></a>以娱乐之。<a id="a-3x"></a>其妇怀妊。<a id="a-3y"></a>足满十月。<a id="a-3z"></a>生一男儿。<a id="a-40"></a>身体柔濡。<a id="a-41"></a>颜色鲜泽。<a id="a-42"></a>端政殊妙。<a id="a-43"></a>世所希有。<a id="a-44"></a>父母亲属。<a id="a-45"></a>见之欢喜。<a id="a-46"></a>因为立字。<a id="a-47"></a>名曰威德。<a id="a-48"></a>年渐长大。<a id="a-49"></a>柔和调顺。<a id="a-4A"></a>见者爱敬。<a id="a-4B"></a>远近信伏。<a id="a-4C"></a>将诸亲友。<a id="a-4D"></a>游行观看。<a id="a-4E"></a>到尼拘陀树下。<a id="a-4F"></a>见佛世尊。<a id="a-4G"></a>三十二相。<a id="a-4H"></a>八十种好。<a id="a-4I"></a>光明照曜。<a id="a-4J"></a>如百千日。<a id="a-4K"></a>心怀欢喜。<a id="a-4L"></a>前礼佛足。<a id="a-4M"></a>却坐一面。<a id="a-4N"></a>佛即为其说四谛法。<a id="a-4O"></a>心开意解。<a id="a-4P"></a>得须陀洹果。<a id="a-4Q"></a>归辞父母。<a id="a-4R"></a>求索入道。<a id="a-4S"></a>父母爱念。<a id="a-4T"></a>不能违逆。<a id="a-4U"></a>将诣佛所。<a id="a-4V"></a>求索出家。<a id="a-4W"></a>佛即告言。<a id="a-4X"></a>善来比丘。<a id="a-4Y"></a>须发自落。<a id="a-4Z"></a>法服着身。<a id="a-4a"></a>便成沙门。<a id="a-4b"></a>精勤修习。<a id="a-4c"></a>得阿罗汉果。<a id="a-4d"></a>三明六通具八解脱。<a id="a-4e"></a>诸天世人。<a id="a-4f"></a>皆共敬仰。<a id="a-4g"></a>时诸比丘见是事已。<a id="a-4h"></a>白佛言。<a id="a-4i"></a>世尊今此威德比丘。<a id="a-4j"></a>宿殖何福。<a id="a-4k"></a>身极柔濡。<a id="a-4l"></a>颜色鲜明。<a id="a-4m"></a>又为众人所见敬仰。<a id="a-4n"></a>遭值世尊。<a id="a-4o"></a>出家得道。<a id="a-4p"></a>尔时世尊。<a id="a-4q"></a>告诸比丘。<a id="a-4r"></a>汝等善听。<a id="a-4s"></a>吾当为汝分别解说。<a id="a-4t"></a>乃往过去九十一劫。<a id="a-4u"></a>波罗奈国。<a id="a-4v"></a>有佛出世。<a id="a-4w"></a>号毗婆尸。<a id="a-4x"></a>教化周讫。<a id="a-4y"></a>迁神涅槃。<a id="a-4z"></a>彼时有王。<a id="a-50"></a>名槃头末帝。<a id="a-51"></a>收其舍利造四宝塔。<a id="a-52"></a>高一由旬。<a id="a-53"></a>而供养之。<a id="a-54"></a>时有一人值行往到。<a id="a-55"></a>见彼塔上。<a id="a-56"></a>有诸萎花尘土坌上。<a id="a-57"></a>即取萎花。<a id="a-58"></a>拂拭使净。<a id="a-59"></a>还用供养。<a id="a-5A"></a>发愿出去。<a id="a-5B"></a>缘是功德。<a id="a-5C"></a>九十一劫。<a id="a-5D"></a>不堕地狱畜生饿鬼。<a id="a-5E"></a>天上人中。<a id="a-5F"></a>颜色奕奕。<a id="a-5G"></a>有大威德。<a id="a-5H"></a>受天快乐。<a id="a-5I"></a>乃至今者。<a id="a-5J"></a>遭值于我。<a id="a-5K"></a>故有威德。<a id="a-5L"></a>出家得道。<a id="a-5M"></a>佛告诸比丘。<a id="a-5N"></a>欲知彼时拂拭花人。<a id="a-5O"></a>今威德比丘是。<a id="a-5P"></a>尔时诸比丘。<a id="a-5Q"></a>闻佛</p>
  <p data-pb></p>
  <h2 id="a5R">（六四）有大力缘</h2>
  <p id="a5S">在迦毗罗卫国尼拘陀树下。<a id="a-5T"></a>时彼国中。<a id="a-5U"></a>有一长者。<a id="a-5V"></a>财宝无量。<a id="a-5W"></a>不可称计。<a id="a-5X"></a>选择族望。<a id="a-5Y"></a>娉以为妇。<a id="a-5Z"></a>作倡伎乐。<a id="a-5a"></a>而娱乐之。<a id="a-5b"></a>其妇怀妊足满十月。<a id="a-5c"></a>生一男儿。<a id="a-5d"></a>骨节粗大。<a id="a-5e"></a>肥壮大力。<a id="a-5f"></a>父母见之。<a id="a-5g"></a>因为立字。<a id="a-5h"></a>名曰大力。<a id="a-5i"></a>年渐长大。<a id="a-5j"></a>勇健多力。<a id="a-5k"></a>无有及者。<a id="a-5l"></a>将诸亲友游行观看。<a id="a-5m"></a>到尼拘陀树下。<a id="a-5n"></a>见佛世尊。<a id="a-5o"></a>三十二相。<a id="a-5p"></a>八十种好。<a id="a-5q"></a>光明普曜。<a id="a-5r"></a>如百千日。<a id="a-5s"></a>心怀欢喜。<a id="a-5t"></a>前礼佛足。<a id="a-5u"></a>却坐一面。<a id="a-5v"></a>佛即为其说四谛法。<a id="a-5w"></a>心开意解。<a id="a-5x"></a>得须陀洹果。<a id="a-5y"></a>归白父母。<a id="a-5z"></a>求索入道。<a id="a-60"></a>父母爱念。<a id="a-61"></a>不能违逆。<a id="a-62"></a>将诣佛所。<a id="a-63"></a>求索出家。<a id="a-64"></a>佛即告言善来比丘。<a id="a-65"></a>须发自落。<a id="a-66"></a>法服着身。<a id="a-67"></a>便成沙门。<a id="a-68"></a>精勤修习。<a id="a-69"></a>得阿罗汉果。<a id="a-6A"></a>三明六通。<a id="a-6B"></a>具八解脱。<a id="a-6C"></a>诸天世人。<a id="a-6D"></a>所见敬仰。<a id="a-6E"></a>时诸比丘。<a id="a-6F"></a>见是事已。<a id="a-6G"></a>白佛言。<a id="a-6H"></a>世尊。<a id="a-6I"></a>此大力比丘。<a id="a-6J"></a>宿殖何福。<a id="a-6K"></a>生则大力。<a id="a-6L"></a>勇健无敌。<a id="a-6M"></a>又值世尊。<a id="a-6N"></a>出家得道。<a id="a-6O"></a>尔时世尊。<a id="a-6P"></a>告诸比丘。<a id="a-6Q"></a>汝等谛听。<a id="a-6R"></a>吾当为汝分别解说。<a id="a-6S"></a>乃往过去九十一劫。<a id="a-6T"></a>波罗奈国。<a id="a-6U"></a>有佛出世。<a id="a-6V"></a>号毗婆尸。<a id="a-6W"></a>教化周讫。<a id="a-6X"></a>迁神涅槃。<a id="a-6Y"></a>时彼国王。<a id="a-6Z"></a>名槃头末帝。<a id="a-6a"></a>收取舍利。<a id="a-6b"></a>造四宝塔。<a id="a-6c"></a>时有一人。<a id="a-6d"></a>在此塔边。<a id="a-6e"></a>高声唱言。<a id="a-6f"></a>集唤众人。<a id="a-6g"></a>建立塔枨。<a id="a-6h"></a>发愿而去。<a id="a-6i"></a>缘是功德。<a id="a-6j"></a>九十一劫。<a id="a-6k"></a>不堕地狱畜生饿鬼。<a id="a-6l"></a>天上人中。<a id="a-6m"></a>常有大力。<a id="a-6n"></a>受天快乐。<a id="a-6o"></a>乃至今者。<a id="a-6p"></a>遭值于我。<a id="a-6q"></a>故有大力出家得道。<a id="a-6r"></a>佛告诸比丘。<a id="a-6s"></a>欲知彼时唱唤众人竖立枨者。<a id="a-6t"></a>今此大力比丘是</p>
  <p data-pb></p>
  <h2 id="a6u">（六五）为人所恭敬缘</h2>
  <p id="a6v">在迦毗罗卫国尼拘陀树下。<a id="a-6w"></a>时彼国中。<a id="a-6x"></a>有一长者。<a id="a-6y"></a>财宝无量。<a id="a-6z"></a>不可称计。<a id="a-70"></a>选择高门。<a id="a-71"></a>娉以为妇。<a id="a-72"></a>种种音乐。<a id="a-73"></a>以娱乐之。<a id="a-74"></a>其妇怀妊。<a id="a-75"></a>足满十月。<a id="a-76"></a>生一男儿。<a id="a-77"></a>端政殊妙与众超绝。<a id="a-78"></a>有见之者。<a id="a-79"></a>无不敬仰。<a id="a-7A"></a>年渐长大。<a id="a-7B"></a>与诸亲友。<a id="a-7C"></a>游行观看。<a id="a-7D"></a>到尼拘陀树下。<a id="a-7E"></a>见佛世尊。<a id="a-7F"></a>三十二相。<a id="a-7G"></a>八十种好。<a id="a-7H"></a>光明普曜。<a id="a-7I"></a>如百千日。<a id="a-7J"></a>心怀欢喜。<a id="a-7K"></a>前礼佛足。<a id="a-7L"></a>却坐一面。<a id="a-7M"></a>佛即为其说四谛法。<a id="a-7N"></a>心开意解。<a id="a-7O"></a>得须陀洹果。<a id="a-7P"></a>归辞父母。<a id="a-7Q"></a>求索入道。<a id="a-7R"></a>父母爱念。<a id="a-7S"></a>不敢违逆。<a id="a-7T"></a>将诣佛所。<a id="a-7U"></a>求索出家。<a id="a-7V"></a>佛即告曰善来比丘。<a id="a-7W"></a>须发自落。<a id="a-7X"></a>法服着身。<a id="a-7Y"></a>便成沙门。<a id="a-7Z"></a>精勤修道。<a id="a-7a"></a>得阿罗汉果。<a id="a-7b"></a>三明六通。<a id="a-7c"></a>具八解脱。<a id="a-7d"></a>诸天世人。<a id="a-7e"></a>所见敬仰。<a id="a-7f"></a>时诸比丘。<a id="a-7g"></a>见是事已。<a id="a-7h"></a>白佛言。<a id="a-7i"></a>世尊。<a id="a-7j"></a>今此为人所敬仰比丘。<a id="a-7k"></a>宿殖何福。<a id="a-7l"></a>生便端政。<a id="a-7m"></a>有见之者。<a id="a-7n"></a>无不敬仰。<a id="a-7o"></a>又值世尊。<a id="a-7p"></a>出家得道。<a id="a-7q"></a>尔时世尊。<a id="a-7r"></a>告诸比丘。<a id="a-7s"></a>汝等善听。<a id="a-7t"></a>吾当为汝分别解说。<a id="a-7u"></a>乃往过去九十一劫。<a id="a-7v"></a>波罗奈国。<a id="a-7w"></a>有佛出世。<a id="a-7x"></a>号毗婆尸。<a id="a-7y"></a>教化周讫。<a id="a-7z"></a>迁神涅槃。<a id="a-80"></a>彼时有王名槃头末帝。<a id="a-81"></a>收其舍利。<a id="a-82"></a>造四宝塔。<a id="a-83"></a>而供养之。<a id="a-84"></a>于其后时。<a id="a-85"></a>有少毁破。<a id="a-86"></a>时有童子。<a id="a-87"></a>入其塔中。<a id="a-88"></a>见此破处。<a id="a-89"></a>和颜悦色。<a id="a-8A"></a>集唤众人。<a id="a-8B"></a>各共涂治。<a id="a-8C"></a>发愿出去。<a id="a-8D"></a>缘是功德。<a id="a-8E"></a>九十一劫。<a id="a-8F"></a>不堕地狱畜生饿鬼。<a id="a-8G"></a>天上人中受乐无极。<a id="a-8H"></a>常为人天所见敬仰。<a id="a-8I"></a>乃至今者。<a id="a-8J"></a>遭值于我。<a id="a-8K"></a>故为诸人所见敬仰。<a id="a-8L"></a>出家得道。<a id="a-8M"></a>佛告诸比丘欲知彼时集唤众人涂塔地者。<a id="a-8N"></a>今此为人所敬比丘是。<a id="a-8O"></a>尔时诸比丘。<a id="a-8P"></a>闻佛所说。<a id="a-8Q"></a>欢喜奉行。</p>
  <p data-pb></p>
  <h2 id="a8R">（六六）顶上有宝盖缘</h2>
  <p id="a8S">佛在迦毗罗卫国尼拘陀树下。<a id="a-8T"></a>时彼城中。<a id="a-8U"></a>有一长者。<a id="a-8V"></a>财宝无量。<a id="a-8W"></a>不可称计。<a id="a-8X"></a>选择族望。<a id="a-8Y"></a>娉以为妇。<a id="a-8Z"></a>作诸音乐。<a id="a-8a"></a>常娱乐之。<a id="a-8b"></a>其妇怀妊。<a id="a-8c"></a>足满十月。<a id="a-8d"></a>生一男儿。<a id="a-8e"></a>容貌端政。<a id="a-8f"></a>世所希有。<a id="a-8g"></a>然其生时。<a id="a-8h"></a>顶上自然。<a id="a-8i"></a>有摩尼宝盖。<a id="a-8j"></a>遍覆城上。<a id="a-8k"></a>父母欢喜。<a id="a-8l"></a>因为立字。<a id="a-8m"></a>名曰宝盖。<a id="a-8n"></a>年渐长大。<a id="a-8o"></a>与诸亲友。<a id="a-8p"></a>出城游戏。<a id="a-8q"></a>渐次往到尼拘陀树下。<a id="a-8r"></a>见佛世尊。<a id="a-8s"></a>三十二相。<a id="a-8t"></a>八十种好。<a id="a-8u"></a>光明晖曜。<a id="a-8v"></a>如百千日。<a id="a-8w"></a>心怀欢喜。<a id="a-8x"></a>前礼佛足。<a id="a-8y"></a>求索出家。<a id="a-8z"></a>佛即告言善来比丘。<a id="a-90"></a>须发自落。<a id="a-91"></a>法服着身。<a id="a-92"></a>便成沙门。<a id="a-93"></a>精勤修习。<a id="a-94"></a>得阿罗汉果。<a id="a-95"></a>时诸比丘。<a id="a-96"></a>见是事已怪未曾有。<a id="a-97"></a>而白佛言。<a id="a-98"></a>今此宝盖比丘。<a id="a-99"></a>宿殖何福。<a id="a-9A"></a>初生之时。<a id="a-9B"></a>顶上自然。<a id="a-9C"></a>有摩尼宝盖。<a id="a-9D"></a>遍覆城上。<a id="a-9E"></a>又值世尊。<a id="a-9F"></a>出家未久。<a id="a-9G"></a>得获道果。<a id="a-9H"></a>尔时世尊。<a id="a-9I"></a>告诸比丘。<a id="a-9J"></a>汝等谛听。<a id="a-9K"></a>吾当为汝分别解说。<a id="a-9L"></a>乃往过去九十一劫。<a id="a-9M"></a>波罗奈国。<a id="a-9N"></a>有佛出世。<a id="a-9O"></a>号毗婆尸。<a id="a-9P"></a>游行诸国。<a id="a-9Q"></a>化缘周讫。<a id="a-9R"></a>迁神涅槃。<a id="a-9S"></a>时有国王。<a id="a-9T"></a>名槃头末帝。<a id="a-9U"></a>收取舍利。<a id="a-9V"></a>造四宝塔。<a id="a-9W"></a>高一由旬。<a id="a-9X"></a>而供养之。<a id="a-9Y"></a>时有商主。<a id="a-9Z"></a>入海采宝。<a id="a-9a"></a>安隐来归。<a id="a-9b"></a>即以摩尼宝珠。<a id="a-9c"></a>盖其塔头。<a id="a-9d"></a>发愿而去。<a id="a-9e"></a>缘是功德。<a id="a-9f"></a>九十一劫。<a id="a-9g"></a>不堕恶趣。<a id="a-9h"></a>天上人中。<a id="a-9i"></a>常有宝盖。<a id="a-9j"></a>随共而生。<a id="a-9k"></a>乃至今者。<a id="a-9l"></a>得值于我。<a id="a-9m"></a>出家获道。<a id="a-9n"></a>佛告诸比丘。<a id="a-9o"></a>欲知彼时商主奉上摩尼宝珠者。<a id="a-9p"></a>今此宝盖比丘是。<a id="a-9q"></a>尔时诸比丘。<a id="a-9r"></a>闻佛所说。<a id="a-9s"></a>欢喜奉行。</p>
  <h2 id="a9t">（六七）妙声缘</h2>
  <p id="a9u">佛在迦毗罗卫国尼拘陀树下。<a id="a-9v"></a>时彼国中。<a id="a-9w"></a>有一长者。<a id="a-9x"></a>财富无量。<a id="a-9y"></a>不可称计选择族望。<a id="a-9z"></a>娉以为妇。<a id="a-A0"></a>作诸音乐。<a id="a-A1"></a>以娱乐之。<a id="a-A2"></a>其妇怀妊。<a id="a-A3"></a>足满十月。<a id="a-A4"></a>生一男儿。<a id="a-A5"></a>端政殊妙。<a id="a-A6"></a>世所希有。<a id="a-A7"></a>年渐长大。<a id="a-A8"></a>有好音声。<a id="a-A9"></a>令众乐闻。<a id="a-AA"></a>与诸亲友。<a id="a-AB"></a>出城游戏。<a id="a-AC"></a>至尼拘陀树下。<a id="a-AD"></a>见佛世尊。<a id="a-AE"></a>三十二相。<a id="a-AF"></a>八十种好。<a id="a-AG"></a>光明晖曜。<a id="a-AH"></a>如百千日。<a id="a-AI"></a>心怀欢喜。<a id="a-AJ"></a>前礼佛足。<a id="a-AK"></a>却住一面。<a id="a-AL"></a>佛即为其说四谛法。<a id="a-AM"></a>心开意解。<a id="a-AN"></a>得须陀洹果。<a id="a-AO"></a>归辞父母。<a id="a-AP"></a>求索入道。<a id="a-AQ"></a>爱念子故。<a id="a-AR"></a>不能违逆。<a id="a-AS"></a>将诣佛所。<a id="a-AT"></a>求索出家。<a id="a-AU"></a>佛即告言善来比丘。<a id="a-AV"></a>须发自落。<a id="a-AW"></a>法服着身。<a id="a-AX"></a>便成沙门。<a id="a-AY"></a>精勤修习。<a id="a-AZ"></a>得阿罗汉果。<a id="a-Aa"></a>三明六通。<a id="a-Ab"></a>具八解脱。<a id="a-Ac"></a>诸天世人。<a id="a-Ad"></a>所见敬仰。<a id="a-Ae"></a>时诸比丘。<a id="a-Af"></a>见是事已。<a id="a-Ag"></a>而白佛言。<a id="a-Ah"></a>世尊今此妙声比丘。<a id="a-Ai"></a>宿殖何福。<a id="a-Aj"></a>有是妙声。<a id="a-Ak"></a>复值世尊。<a id="a-Al"></a>出家得道。<a id="a-Am"></a>尔时世尊。<a id="a-An"></a>告诸比丘。<a id="a-Ao"></a>汝等谛听。<a id="a-Ap"></a>吾当为汝分别解说。<a id="a-Aq"></a>乃往过去九十一劫。<a id="a-Ar"></a>波罗奈国。<a id="a-As"></a>有佛出世。<a id="a-At"></a>号毗婆尸。<a id="a-Au"></a>教化周讫。<a id="a-Av"></a>迁神涅槃。<a id="a-Aw"></a>时有国王。<a id="a-Ax"></a>名槃头末帝。<a id="a-Ay"></a>收取舍利。<a id="a-Az"></a>造四宝塔。<a id="a-B0"></a>高一由旬。<a id="a-B1"></a>而供养之。<a id="a-B2"></a>时有一人。<a id="a-B3"></a>见此塔故。<a id="a-B4"></a>心怀欢喜。<a id="a-B5"></a>便作音乐。<a id="a-B6"></a>以绕供养。<a id="a-B7"></a>发愿而去。<a id="a-B8"></a>缘是功德。<a id="a-B9"></a>九十一劫。<a id="a-BA"></a>不堕地狱畜生饿鬼。<a id="a-BB"></a>天上人中。<a id="a-BC"></a>常有好声。<a id="a-BD"></a>令众乐闻。<a id="a-BE"></a>乃至今者。<a id="a-BF"></a>遭值于我。<a id="a-BG"></a>出家得道故有好声。<a id="a-BH"></a>尔时诸比丘闻佛所说。<a id="a-BI"></a>欢喜奉行。</p>
  <h2 id="aBJ">（六八）百子同产缘</h2>
  <p id="aBK">佛在迦毗罗卫国尼拘陀树下。<a id="a-BL"></a>时彼城中。<a id="a-BM"></a>有一长者财宝无量。<a id="a-BN"></a>不可称计。<a id="a-BO"></a>选择族望。<a id="a-BP"></a>娉以为妇作倡伎乐。<a id="a-BQ"></a>以娱乐之。<a id="a-BR"></a>其妇怀妊。<a id="a-BS"></a>足满十月。<a id="a-BT"></a>生一肉团。<a id="a-BU"></a>时彼长者。<a id="a-BV"></a>见其如是。<a id="a-BW"></a>心怀愁恼。<a id="a-BX"></a>谓为非祥。<a id="a-BY"></a>往诣佛所。<a id="a-BZ"></a>前礼佛足。<a id="a-Ba"></a>长跪白佛。<a id="a-Bb"></a>我妇怀妊。<a id="a-Bc"></a>生一肉团。<a id="a-Bd"></a>不审世尊。<a id="a-Be"></a>为是吉凶。<a id="a-Bf"></a>唯愿世尊。<a id="a-Bg"></a>幸见告语。<a id="a-Bh"></a>佛告长者。<a id="a-Bi"></a>汝莫疑怪。<a id="a-Bj"></a>但好养育。<a id="a-Bk"></a>满七日已。<a id="a-Bl"></a>汝当自见。<a id="a-Bm"></a>时彼长者。<a id="a-Bn"></a>闻是语已。<a id="a-Bo"></a>喜不自胜。<a id="a-Bp"></a>还诣家中。<a id="a-Bq"></a>敕令赡养。<a id="a-Br"></a>七日头到。<a id="a-Bs"></a>肉团开敷。<a id="a-Bt"></a>有百男儿。<a id="a-Bu"></a>端政殊特。<a id="a-Bv"></a>世所希有。<a id="a-Bw"></a>年渐长大。<a id="a-Bx"></a>便共相将。<a id="a-By"></a>出城观看。<a id="a-Bz"></a>渐次。<a id="a-C0"></a>往到尼拘陀树下。<a id="a-C1"></a>见佛世尊。<a id="a-C2"></a>三十二相。<a id="a-C3"></a>八十种好。<a id="a-C4"></a>光明普曜。<a id="a-C5"></a>如百千日。<a id="a-C6"></a>心怀喜悦。<a id="a-C7"></a>前礼佛足。<a id="a-C8"></a>却坐一面。<a id="a-C9"></a>佛即为其说四谛法。<a id="a-CA"></a>心开意解。<a id="a-CB"></a>各得须陀洹果。<a id="a-CC"></a>即于佛前。<a id="a-CD"></a>求索入道。<a id="a-CE"></a>佛告童子。<a id="a-CF"></a>父母不听。<a id="a-CG"></a>不得出家。<a id="a-CH"></a>时彼童子。<a id="a-CI"></a>闻是语已。<a id="a-CJ"></a>归辞父母。<a id="a-CK"></a>求索出家。<a id="a-CL"></a>父母爱念。<a id="a-CM"></a>不能违逆。<a id="a-CN"></a>将诣佛所。<a id="a-CO"></a>求索出家。<a id="a-CP"></a>佛即告言善来比丘。<a id="a-CQ"></a>须发自落。<a id="a-CR"></a>法服着身便成沙门。<a id="a-CS"></a>精勤修习。<a id="a-CT"></a>得阿罗汉果。<a id="a-CU"></a>三明六通。<a id="a-CV"></a>具八解脱。<a id="a-CW"></a>诸天世人。<a id="a-CX"></a>所见敬仰。<a id="a-CY"></a>时诸比丘。<a id="a-CZ"></a>见是事已。<a id="a-Ca"></a>前白佛言。<a id="a-Cb"></a>今此同生一百比丘。<a id="a-Cc"></a>宿殖何福。<a id="a-Cd"></a>兄弟百人。<a id="a-Ce"></a>一时俱生。<a id="a-Cf"></a>端政殊妙。<a id="a-Cg"></a>人所爱敬遭值世尊。<a id="a-Ch"></a>出家得道。<a id="a-Ci"></a>尔时世尊。<a id="a-Cj"></a>告诸比丘。<a id="a-Ck"></a>汝等谛听。<a id="a-Cl"></a>吾当为汝分别解说。<a id="a-Cm"></a>乃往过去九十一劫。<a id="a-Cn"></a>波罗奈国。<a id="a-Co"></a>有佛出世。<a id="a-Cp"></a>号毗婆尸。<a id="a-Cq"></a>教化周讫。<a id="a-Cr"></a>迁神涅槃。<a id="a-Cs"></a>时彼国王。<a id="a-Ct"></a>名槃头末帝。<a id="a-Cu"></a>收取舍利。<a id="a-Cv"></a>造四宝塔。<a id="a-Cw"></a>而供养之。<a id="a-Cx"></a>时有同邑一百余人。<a id="a-Cy"></a>作倡伎乐。<a id="a-Cz"></a>赍持香花。<a id="a-D0"></a>供养彼塔。<a id="a-D1"></a>各发誓愿。<a id="a-D2"></a>以此供养善根功德。<a id="a-D3"></a>使我来世在所生处。<a id="a-D4"></a>共为兄弟发是愿已。<a id="a-D5"></a>各自归去。<a id="a-D6"></a>佛告诸比丘。<a id="a-D7"></a>欲知彼时同邑人者。<a id="a-D8"></a>今此一百比丘是。<a id="a-D9"></a>由于彼时誓愿力故。<a id="a-DA"></a>九十一劫。<a id="a-DB"></a>不堕地狱畜生饿鬼。<a id="a-DC"></a>天上人中。<a id="a-DD"></a>常共同生。<a id="a-DE"></a>受天快乐。<a id="a-DF"></a>乃至今者。<a id="a-DG"></a>遭值于我。<a id="a-DH"></a>故复同生。<a id="a-DI"></a>出家得道。<a id="a-DJ"></a>尔时诸比丘。<a id="a-DK"></a>闻佛所说。<a id="a-DL"></a>欢喜奉行。</p>
  <h2 id="aDM">（六九）顶上有宝珠缘</h2>
  <p id="aDN">佛在迦毗罗卫国尼拘陀树下。<a id="a-DO"></a>时彼城中。<a id="a-DP"></a>有一长者。<a id="a-DQ"></a>财宝无量。<a id="a-DR"></a>不可称计。<a id="a-DS"></a>选择族望。<a id="a-DT"></a>娉以为妇。<a id="a-DU"></a>作诸音乐。<a id="a-DV"></a>而娱乐之。<a id="a-DW"></a>其妇怀妊。<a id="a-DX"></a>足满十月。<a id="a-DY"></a>生一男儿。<a id="a-DZ"></a>端政殊妙。<a id="a-Da"></a>世所希有。<a id="a-Db"></a>头上自然。<a id="a-Dc"></a>有摩尼珠。<a id="a-Dd"></a>时儿父母。<a id="a-De"></a>见其如是。<a id="a-Df"></a>因为立字。<a id="a-Dg"></a>名曰宝珠。<a id="a-Dh"></a>年渐长大。<a id="a-Di"></a>将诸亲友。<a id="a-Dj"></a>出城游戏。<a id="a-Dk"></a>至尼拘陀树下。<a id="a-Dl"></a>见佛世尊。<a id="a-Dm"></a>三十二相。<a id="a-Dn"></a>八十种好。<a id="a-Do"></a>光明普曜。<a id="a-Dp"></a>如百千日。<a id="a-Dq"></a>心怀欢喜。<a id="a-Dr"></a>前礼佛足。<a id="a-Ds"></a>却坐一面。<a id="a-Dt"></a>听佛说法。<a id="a-Du"></a>心开意解。<a id="a-Dv"></a>得须陀洹果。<a id="a-Dw"></a>归辞父母。<a id="a-Dx"></a>求索入道。<a id="a-Dy"></a>父母爱念。<a id="a-Dz"></a>不能违逆。<a id="a-E0"></a>将诣佛所。<a id="a-E1"></a>求索出家。<a id="a-E2"></a>佛即告言善来比丘。<a id="a-E3"></a>须发自落。<a id="a-E4"></a>法服着身。<a id="a-E5"></a>便成沙门。<a id="a-E6"></a>精勤修习。<a id="a-E7"></a>得阿罗汉果。<a id="a-E8"></a>三明六通。<a id="a-E9"></a>具八解脱。<a id="a-EA"></a>诸天世人。<a id="a-EB"></a>所见敬仰。<a id="a-EC"></a>着衣持钵。<a id="a-ED"></a>入城乞食。<a id="a-EE"></a>时彼宝珠故在头上。<a id="a-EF"></a>城中人民。<a id="a-EG"></a>怪其所以。<a id="a-EH"></a>云何比丘头上戴珠。<a id="a-EI"></a>而行乞食。<a id="a-EJ"></a>竞来看之。<a id="a-EK"></a>时宝珠比丘。<a id="a-EL"></a>深自惭耻。<a id="a-EM"></a>还归所止。<a id="a-EN"></a>白言。<a id="a-EO"></a>世尊。<a id="a-EP"></a>我此头上。<a id="a-EQ"></a>有此宝珠。<a id="a-ER"></a>不能使去。<a id="a-ES"></a>今者乞食。<a id="a-ET"></a>为人蚩笑。<a id="a-EU"></a>愿佛世尊。<a id="a-EV"></a>见却此珠。<a id="a-EW"></a>佛告比丘。<a id="a-EX"></a>汝但语珠。<a id="a-EY"></a>我今生分已尽。<a id="a-EZ"></a>更不须汝。<a id="a-Ea"></a>如是三说。<a id="a-Eb"></a>珠自当去。<a id="a-Ec"></a>时宝珠比丘。<a id="a-Ed"></a>受佛教敕三遍向说。<a id="a-Ee"></a>于是宝珠忽然不现。<a id="a-Ef"></a>时诸比丘。<a id="a-Eg"></a>见是事已。<a id="a-Eh"></a>前白佛言。<a id="a-Ei"></a>今此宝珠比丘。<a id="a-Ej"></a>宿殖何福。<a id="a-Ek"></a>于其生时。<a id="a-El"></a>头戴宝珠。<a id="a-Em"></a>光踰日月。<a id="a-En"></a>又值世尊。<a id="a-Eo"></a>出家得道。<a id="a-Ep"></a>尔时世尊。<a id="a-Eq"></a>告诸比丘。<a id="a-Er"></a>汝等谛听。<a id="a-Es"></a>吾当为汝分别解说。<a id="a-Et"></a>乃往过去九十一劫。<a id="a-Eu"></a>波罗奈国。<a id="a-Ev"></a>有佛出世。<a id="a-Ew"></a>号毗婆尸。<a id="a-Ex"></a>教化周讫。<a id="a-Ey"></a>迁神涅槃。<a id="a-Ez"></a>时彼国王名槃头末帝。<a id="a-F0"></a>收取舍利。<a id="a-F1"></a>造四宝塔。<a id="a-F2"></a>高一由旬。<a id="a-F3"></a>而供养之。<a id="a-F4"></a>时彼王子。<a id="a-F5"></a>入其塔中。<a id="a-F6"></a>礼拜供养。<a id="a-F7"></a>持一摩尼宝珠系着枨头。<a id="a-F8"></a>发愿而去。<a id="a-F9"></a>缘是功德。<a id="a-FA"></a>九十一劫不堕地狱畜生饿鬼天上人中。<a id="a-FB"></a>常有宝珠。<a id="a-FC"></a>在其顶上。<a id="a-FD"></a>受天快乐。<a id="a-FE"></a>乃至今者。<a id="a-FF"></a>遭值于我。<a id="a-FG"></a>出家得道。<a id="a-FH"></a>故有宝珠。<a id="a-FI"></a>在其顶上。<a id="a-FJ"></a>佛告诸比丘。<a id="a-FK"></a>欲知彼时王子者。<a id="a-FL"></a>今此宝珠比丘是。<a id="a-FM"></a>尔时诸比丘闻佛所说。<a id="a-FN"></a>欢喜奉行。</p>
  <h2 id="aFO">（七○）布施佛幡缘</h2>
  <p id="aFP">佛在迦毗罗卫国尼拘陀树下。<a id="a-FQ"></a>时彼城中。<a id="a-FR"></a>有一长者。<a id="a-FS"></a>财宝无量。<a id="a-FT"></a>不可称计。<a id="a-FU"></a>选择族望。<a id="a-FV"></a>娉以为妇。<a id="a-FW"></a>作诸音乐。<a id="a-FX"></a>以娱乐之。<a id="a-FY"></a>其妇怀妊足满十月。<a id="a-FZ"></a>生一男儿。<a id="a-Fa"></a>端政殊妙。<a id="a-Fb"></a>与众超绝。<a id="a-Fc"></a>初生之日。<a id="a-Fd"></a>虚空中有大幡盖。<a id="a-Fe"></a>遍覆城上。<a id="a-Ff"></a>时诸人众。<a id="a-Fg"></a>因为立字。<a id="a-Fh"></a>名波多迦。<a id="a-Fi"></a>年渐长大。<a id="a-Fj"></a>将诸亲友。<a id="a-Fk"></a>出城游戏。<a id="a-Fl"></a>到尼拘陀树下。<a id="a-Fm"></a>见佛世尊。<a id="a-Fn"></a>三十二相。<a id="a-Fo"></a>八十种好。<a id="a-Fp"></a>光明普曜。<a id="a-Fq"></a>如百千日。<a id="a-Fr"></a>心怀欢喜。<a id="a-Fs"></a>前礼佛足。<a id="a-Ft"></a>却住一面佛即为其说四谛法。<a id="a-Fu"></a>心开意解。<a id="a-Fv"></a>得须陀洹果。<a id="a-Fw"></a>归辞父母。<a id="a-Fx"></a>求索入道。<a id="a-Fy"></a>父母爱念。<a id="a-Fz"></a>不能违逆。<a id="a-G0"></a>将诣佛所。<a id="a-G1"></a>求索出家。<a id="a-G2"></a>佛即告言善来比丘。<a id="a-G3"></a>须发自落。<a id="a-G4"></a>法服着身。<a id="a-G5"></a>便成沙门。<a id="a-G6"></a>精勤修习。<a id="a-G7"></a>得阿罗汉果。<a id="a-G8"></a>三明六通。<a id="a-G9"></a>具八解脱。<a id="a-GA"></a>诸天世人。<a id="a-GB"></a>所见敬仰。<a id="a-GC"></a>时诸比丘。<a id="a-GD"></a>见是事已。<a id="a-GE"></a>而白佛言。<a id="a-GF"></a>世尊。<a id="a-GG"></a>今此波多迦比丘。<a id="a-GH"></a>宿殖何福。<a id="a-GI"></a>生便端政。<a id="a-GJ"></a>与众超绝。<a id="a-GK"></a>又于空中。<a id="a-GL"></a>有大幡盖。<a id="a-GM"></a>遍覆城上。<a id="a-GN"></a>复值世尊。<a id="a-GO"></a>出家得道。<a id="a-GP"></a>尔时世尊。<a id="a-GQ"></a>告诸比丘。<a id="a-GR"></a>汝等谛听。<a id="a-GS"></a>吾当为汝分别解说。<a id="a-GT"></a>乃往过去九十一劫。<a id="a-GU"></a>波罗奈国。<a id="a-GV"></a>有佛出世。<a id="a-GW"></a>号毗婆尸。<a id="a-GX"></a>教化周讫。<a id="a-GY"></a>迁神涅槃。<a id="a-GZ"></a>尔时有王。<a id="a-Ga"></a>名槃头末帝。<a id="a-Gb"></a>收取舍利。<a id="a-Gc"></a>造四宝塔。<a id="a-Gd"></a>高一由旬。<a id="a-Ge"></a>而供养之。<a id="a-Gf"></a>时有一人。<a id="a-Gg"></a>施设大会。<a id="a-Gh"></a>供养讫竟。<a id="a-Gi"></a>作一长幡。<a id="a-Gj"></a>悬着塔上。<a id="a-Gk"></a>发愿而去。<a id="a-Gl"></a>缘是功德。<a id="a-Gm"></a>九十一劫。<a id="a-Gn"></a>不堕地狱畜生饿鬼。<a id="a-Go"></a>天上人中。<a id="a-Gp"></a>常有幡盖。<a id="a-Gq"></a>覆荫其上。<a id="a-Gr"></a>受天快乐。<a id="a-Gs"></a>乃至今者。<a id="a-Gt"></a>遭值于我。<a id="a-Gu"></a>出家得道。<a id="a-Gv"></a>佛告诸比丘。<a id="a-Gw"></a>欲知彼时作幡者。<a id="a-Gx"></a>今此波多迦比丘是。<a id="a-Gy"></a>尔时诸比丘。<a id="a-Gz"></a>闻佛所说。<a id="a-H0"></a>欢喜奉行。</p>
 </body>
</html>