<!doctype html>
<html id="z3IBWHm1FG" data-ver="1238">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="西土圣贤撰集">
  <meta period="吴">
 </head>
 <body>
  <h1 id="a1">撰集百缘经卷第一</h1>
  <h2 id="a2">菩萨授记品第一</h2>
  <h2 id="a3">（一）满贤婆罗门遥请佛缘</h2>
  <p id="a4">佛在王舍城迦兰陀竹林。<a id="a-5"></a>时彼南方有一婆罗门。<a id="a-6"></a>名曰满贤。<a id="a-7"></a>财宝无量。<a id="a-8"></a>不可称计。<a id="a-9"></a>似毗沙门天。<a id="a-A"></a>德信贤善。<a id="a-B"></a>体性调顺。<a id="a-C"></a>自利利他。<a id="a-D"></a>慈愍众生。<a id="a-E"></a>如母爱子。<a id="a-F"></a>于异学所。<a id="a-G"></a>施设大会种种肴膳。<a id="a-H"></a>常恒供养百千诸外道等。<a id="a-I"></a>悕望欲求生梵天上。<a id="a-J"></a>时彼满贤有一亲友。<a id="a-K"></a>从王舍城来诣彼国。<a id="a-L"></a>到满贤所。<a id="a-M"></a>叹佛法僧所有功德。<a id="a-N"></a>名声远彻。<a id="a-O"></a>三达遐鉴。<a id="a-P"></a>名婆伽婆。<a id="a-Q"></a>今在王舍城迦兰陀竹林。<a id="a-R"></a>为诸天龙夜叉。<a id="a-S"></a>揵闼婆。<a id="a-T"></a>阿修罗。<a id="a-U"></a>迦楼罗。<a id="a-V"></a>紧那罗。<a id="a-W"></a>摩睺罗伽。<a id="a-X"></a>人非人等。<a id="a-Y"></a>国王长者。<a id="a-Z"></a>及诸民众。<a id="a-a"></a>皆共供养尊重赞叹。<a id="a-b"></a>彼所修习。<a id="a-c"></a>其味精妙。<a id="a-d"></a>遍于世界。<a id="a-e"></a>无不钦仰。<a id="a-f"></a>时婆罗门闻彼亲友叹佛功德。<a id="a-g"></a>深生信敬。<a id="a-h"></a>寻上高楼。<a id="a-i"></a>手执香花。<a id="a-j"></a>长跪合掌。<a id="a-k"></a>遥请世尊。<a id="a-l"></a>作如是言。<a id="a-m"></a>如来今者实有功德。<a id="a-n"></a>使我所烧香气。<a id="a-o"></a>馚馥遍王舍城。<a id="a-p"></a>并所散花。<a id="a-q"></a>当佛顶上于虚空中变成花盖。<a id="a-r"></a>作是誓已。<a id="a-s"></a>香花寻至。<a id="a-t"></a>当佛顶上。<a id="a-u"></a>变成花盖。<a id="a-v"></a>香烟垂布遍王舍城。<a id="a-w"></a>尔时阿难见斯变已。<a id="a-x"></a>前白佛言。<a id="a-y"></a>如此香云。<a id="a-z"></a>为从何来。<a id="a-10"></a>佛告阿难。<a id="a-11"></a>南方有国。<a id="a-12"></a>名曰金地。<a id="a-13"></a>彼有长者。<a id="a-14"></a>字曰满贤。<a id="a-15"></a>遥请于我及比丘僧。<a id="a-16"></a>吾当往彼受其供养。<a id="a-17"></a>汝等各自皆乘神通。<a id="a-18"></a>往受彼请。<a id="a-19"></a>时诸比丘。<a id="a-1A"></a>受佛敕已。<a id="a-1B"></a>乘虚往彼。<a id="a-1C"></a>去祠不远。<a id="a-1D"></a>佛以神力。<a id="a-1E"></a>隐千比丘。<a id="a-1F"></a>唯现单己。<a id="a-1G"></a>执持应器。<a id="a-1H"></a>至满贤所。<a id="a-1I"></a>尔时长者。<a id="a-1J"></a>闻佛来至。<a id="a-1K"></a>将五百徒众。<a id="a-1L"></a>各各赍持百味饮食。<a id="a-1M"></a>奉迎如来。<a id="a-1N"></a>见佛世尊。<a id="a-1O"></a>三十二相。<a id="a-1P"></a>八十种好。<a id="a-1Q"></a>光明晖曜。<a id="a-1R"></a>如百千日。<a id="a-1S"></a>安详雅步。<a id="a-1T"></a>威仪可观。<a id="a-1U"></a>前礼佛足。<a id="a-1V"></a>善来世尊。<a id="a-1W"></a>慈哀怜愍。<a id="a-1X"></a>今见纳受我等施食。<a id="a-1Y"></a>佛告长者。<a id="a-1Z"></a>设欲施者。<a id="a-1a"></a>投此钵中。<a id="a-1b"></a>及五百徒众。<a id="a-1c"></a>所赍饮食。<a id="a-1d"></a>各各手自投佛钵中。<a id="a-1e"></a>不能使满。<a id="a-1f"></a>奇哉世尊。<a id="a-1g"></a>有是神力心即调伏。<a id="a-1h"></a>千比丘僧。<a id="a-1i"></a>钵亦皆满。<a id="a-1j"></a>忽然现前。<a id="a-1k"></a>绕佛世尊。<a id="a-1l"></a>时彼长者叹未曾有。<a id="a-1m"></a>即便以身五体投地。<a id="a-1n"></a>发大誓愿。<a id="a-1o"></a>持此施食善根功德。<a id="a-1p"></a>未来世中。<a id="a-1q"></a>盲冥众生。<a id="a-1r"></a>为作眼目。<a id="a-1s"></a>无归依者。<a id="a-1t"></a>为作归依。<a id="a-1u"></a>无救护者。<a id="a-1v"></a>为作救护。<a id="a-1w"></a>未解脱者。<a id="a-1x"></a>为作解脱。<a id="a-1y"></a>未安隐者。<a id="a-1z"></a>为作安隐。<a id="a-20"></a>未涅槃者。<a id="a-21"></a>令入涅槃。<a id="a-22"></a>发是愿已。<a id="a-23"></a>佛便微笑。<a id="a-24"></a>从其面门。<a id="a-25"></a>出五色光。<a id="a-26"></a>遍照世界。<a id="a-27"></a>作种种色。<a id="a-28"></a>绕佛三匝。<a id="a-29"></a>还从顶入。<a id="a-2A"></a>尔时阿难前白佛言。<a id="a-2B"></a>如来尊重。<a id="a-2C"></a>不妄有笑。<a id="a-2D"></a>有何因缘。<a id="a-2E"></a>今者微笑。<a id="a-2F"></a>唯愿世尊。<a id="a-2G"></a>敷演解说。<a id="a-2H"></a>佛告阿难。<a id="a-2I"></a>汝今颇见富那长者供养我不。<a id="a-2J"></a>阿难白言。<a id="a-2K"></a>唯然已见。<a id="a-2L"></a>于未来世。<a id="a-2M"></a>过三阿僧祇劫。<a id="a-2N"></a>具菩萨行。<a id="a-2O"></a>修大悲心。<a id="a-2P"></a>满足六波罗蜜。<a id="a-2Q"></a>当得成佛。<a id="a-2R"></a>号曰满贤。<a id="a-2S"></a>过度众生。<a id="a-2T"></a>不可限量。<a id="a-2U"></a>是故笑耳。<a id="a-2V"></a>佛说是满贤缘时。<a id="a-2W"></a>有得须陀洹者。<a id="a-2X"></a>斯陀含者。<a id="a-2Y"></a>阿那含者。<a id="a-2Z"></a>阿罗汉者。<a id="a-2a"></a>有发辟支佛心者。<a id="a-2b"></a>有发无上菩提心者。<a id="a-2c"></a>尔时诸比丘闻佛所说。<a id="a-2d"></a>欢喜奉行。</p>
  <p data-pb></p>
  <h2 id="a2e">（二）名称女请佛缘</h2>
  <p id="a2f">在毗舍离。<a id="a-2g"></a>弥猴河岸重阁讲堂。<a id="a-2h"></a>尔时世尊着衣持钵。<a id="a-2i"></a>将诸比丘入城乞食。<a id="a-2j"></a>到师子家。<a id="a-2k"></a>时彼长者有一儿妇。<a id="a-2l"></a>字曰名称。<a id="a-2m"></a>见佛威颜种种相好。<a id="a-2n"></a>庄严其身。<a id="a-2o"></a>前白大家。<a id="a-2p"></a>如此之身。<a id="a-2q"></a>叵可得不。<a id="a-2r"></a>姑即答曰。<a id="a-2s"></a>汝今若能修诸功德。<a id="a-2t"></a>发于无上广大心。<a id="a-2u"></a>者。<a id="a-2v"></a>亦可获得所有相好。<a id="a-2w"></a>时彼儿妇闻此语已。<a id="a-2x"></a>便从姑妐。<a id="a-2y"></a>求索财物。<a id="a-2z"></a>设会请佛。<a id="a-30"></a>饭食已讫。<a id="a-31"></a>持种种花。<a id="a-32"></a>散佛顶上。<a id="a-33"></a>在虚空中变成花盖随佛行住见是变已。<a id="a-34"></a>喜不自胜。<a id="a-35"></a>五体投地。<a id="a-36"></a>发大誓愿。<a id="a-37"></a>以此供养所作功德。<a id="a-38"></a>于未来世。<a id="a-39"></a>盲冥众生。<a id="a-3A"></a>为作眼目。<a id="a-3B"></a>无归依者。<a id="a-3C"></a>为作归依。<a id="a-3D"></a>无救护者。<a id="a-3E"></a>为作救护。<a id="a-3F"></a>无解脱者为作解脱。<a id="a-3G"></a>无安隐者。<a id="a-3H"></a>为作安隐。<a id="a-3I"></a>未涅槃者。<a id="a-3J"></a>为作涅槃。<a id="a-3K"></a>尔时世尊观彼女人发广大心。<a id="a-3L"></a>即便微笑。<a id="a-3M"></a>从其面门。<a id="a-3N"></a>出五色光。<a id="a-3O"></a>遍照世界。<a id="a-3P"></a>作种种色。<a id="a-3Q"></a>绕佛三匝。<a id="a-3R"></a>还从顶入。<a id="a-3S"></a>尔时阿难前白佛言。<a id="a-3T"></a>如来尊重。<a id="a-3U"></a>不妄有笑。<a id="a-3V"></a>有何因缘。<a id="a-3W"></a>今者微笑。<a id="a-3X"></a>唯愿世尊。<a id="a-3Y"></a>敷演解说。<a id="a-3Z"></a>佛告阿难。<a id="a-3a"></a>汝今见此名称女人供养我不。<a id="a-3b"></a>阿难白言。<a id="a-3c"></a>唯然已见。<a id="a-3d"></a>今此名称发广大心。<a id="a-3e"></a>善根功德。<a id="a-3f"></a>过三阿僧祇劫。<a id="a-3g"></a>具菩萨行。<a id="a-3h"></a>修大悲心。<a id="a-3i"></a>满足六波罗蜜。<a id="a-3j"></a>当得作佛。<a id="a-3k"></a>名曰宝意。<a id="a-3l"></a>广度众生。<a id="a-3m"></a>不可限量。<a id="a-3n"></a>是故笑耳。<a id="a-3o"></a>佛说是名称缘时。<a id="a-3p"></a>有得须陀洹者。<a id="a-3q"></a>斯陀含者。<a id="a-3r"></a>阿那含者。<a id="a-3s"></a>阿罗汉者。<a id="a-3t"></a>有发辟支佛心者。<a id="a-3u"></a>有发无上菩提心者。<a id="a-3v"></a>尔时诸比丘闻佛所说。<a id="a-3w"></a>欢喜奉行。</p>
  <p data-pb></p>
  <h2 id="a3x">（三）窳惰子难陀见佛缘</h2>
  <p id="a3y">在舍卫国祇树给孤独园。<a id="a-3z"></a>时彼城中有一长者。<a id="a-40"></a>财宝无量。<a id="a-41"></a>不可称计。<a id="a-42"></a>唯有一子。<a id="a-43"></a>名曰难陀。<a id="a-44"></a>甚为窳惰。<a id="a-45"></a>常喜睡眠。<a id="a-46"></a>不肯行坐。<a id="a-47"></a>然极聪慧。<a id="a-48"></a>与众超绝。<a id="a-49"></a>于寝卧中。<a id="a-4A"></a>听采经论。<a id="a-4B"></a>无不博达其中义味。<a id="a-4C"></a>时父长者见子聪明善解经论。<a id="a-4D"></a>作是念言。<a id="a-4E"></a>我今当请富兰那等外道六师。<a id="a-4F"></a>来至家中。<a id="a-4G"></a>令教我子。<a id="a-4H"></a>作是念已。<a id="a-4I"></a>设诸肴膳。<a id="a-4J"></a>寻即请呼。<a id="a-4K"></a>饭食已讫。<a id="a-4L"></a>白六师言。<a id="a-4M"></a>我唯一子甚为窳惰。<a id="a-4N"></a>眠不肯起。<a id="a-4O"></a>唯愿大师。<a id="a-4P"></a>为我教诏。<a id="a-4Q"></a>令修家业及以经论。<a id="a-4R"></a>时六师等即共相将。<a id="a-4S"></a>往到子所。<a id="a-4T"></a>而卧不起。<a id="a-4U"></a>况复为其请命敷坐。<a id="a-4V"></a>时父长者见子如是。<a id="a-4W"></a>以手榰颊。<a id="a-4X"></a>甚用苦恼忧愁不乐。<a id="a-4Y"></a>尔时世尊常以大悲。<a id="a-4Z"></a>昼夜六时观察众生。<a id="a-4a"></a>谁受苦恼。<a id="a-4b"></a>辄往至彼。<a id="a-4c"></a>为其说法。<a id="a-4d"></a>使令开解。<a id="a-4e"></a>即便见彼长者。<a id="a-4f"></a>为子所恼扶颊而坐。<a id="a-4g"></a>将诸比丘来至其家。<a id="a-4h"></a>于时窳子。<a id="a-4i"></a>忽然惊起。<a id="a-4j"></a>为佛敷坐。<a id="a-4k"></a>前礼佛足。<a id="a-4l"></a>却坐一面佛即为其种种说法。<a id="a-4m"></a>呵责窳惰多诸过咎。<a id="a-4n"></a>寻自悔责。<a id="a-4o"></a>深生信敬。<a id="a-4p"></a>佛便授其一栴檀杖。<a id="a-4q"></a>与彼窳子。<a id="a-4r"></a>汝今若能于精勤中。<a id="a-4s"></a>少加用心。<a id="a-4t"></a>扣打此杖。<a id="a-4u"></a>所出音声甚可爱乐。<a id="a-4v"></a>闻此声已。<a id="a-4w"></a>能见地中所有伏藏。<a id="a-4x"></a>时窳惰子。<a id="a-4y"></a>寻即取杖。<a id="a-4z"></a>扣打出声。<a id="a-50"></a>皆悉得见地中伏藏。<a id="a-51"></a>喜不自胜。<a id="a-52"></a>而作是念。<a id="a-53"></a>我今于此精勤之中。<a id="a-54"></a>少许用心。<a id="a-55"></a>尚能获得如是大利况复勤加役身出力。<a id="a-56"></a>于将来世。<a id="a-57"></a>必获无上大利益事。<a id="a-58"></a>我今当就勤加役力入海采宝。<a id="a-59"></a>作是念已。<a id="a-5A"></a>即便唱令。<a id="a-5B"></a>告众人言。<a id="a-5C"></a>谁欲入海采大珍宝。<a id="a-5D"></a>我为商主。<a id="a-5E"></a>众人竞集共作要誓。<a id="a-5F"></a>入于大海。<a id="a-5G"></a>各获珍宝。<a id="a-5H"></a>皆安隐还。<a id="a-5I"></a>设诸肴膳请佛及僧。<a id="a-5J"></a>供养讫已。<a id="a-5K"></a>佛即为其种种说法。<a id="a-5L"></a>心开意解。<a id="a-5M"></a>即便以身五体投地。<a id="a-5N"></a>发大誓愿。<a id="a-5O"></a>以此供养善根功德。<a id="a-5P"></a>使未来世盲冥众生。<a id="a-5Q"></a>为作眼目。<a id="a-5R"></a>无归依者。<a id="a-5S"></a>为作归依。<a id="a-5T"></a>无救护者。<a id="a-5U"></a>为作救护。<a id="a-5V"></a>无解脱者。<a id="a-5W"></a>为作解脱。<a id="a-5X"></a>无安隐者。<a id="a-5Y"></a>为作安隐。<a id="a-5Z"></a>未涅槃者。<a id="a-5a"></a>令使涅槃。<a id="a-5b"></a>发是愿已。<a id="a-5c"></a>佛便微笑。<a id="a-5d"></a>从其面门。<a id="a-5e"></a>出五色光。<a id="a-5f"></a>绕佛三匝。<a id="a-5g"></a>还从顶入。<a id="a-5h"></a>尔时阿难前白佛言。<a id="a-5i"></a>如来尊重。<a id="a-5j"></a>不妄有笑。<a id="a-5k"></a>以何因缘。<a id="a-5l"></a>今者微笑。<a id="a-5m"></a>唯愿世尊。<a id="a-5n"></a>敷演解说。<a id="a-5o"></a>佛告阿难。<a id="a-5p"></a>汝今世见是窳惰子入海采宝设诸肴膳供养我不。<a id="a-5q"></a>阿难白言。<a id="a-5r"></a>唯然已见。<a id="a-5s"></a>此窳惰子。<a id="a-5t"></a>于未来世。<a id="a-5u"></a>过三阿僧祇劫。<a id="a-5v"></a>当得作佛。<a id="a-5w"></a>号精进力。<a id="a-5x"></a>过度众生。<a id="a-5y"></a>不可限量。<a id="a-5z"></a>是故笑耳。<a id="a-60"></a>尔时诸比丘闻佛所说。<a id="a-61"></a>欢喜奉行。</p>
  <h2 id="a62">（四）五百商客入海采宝缘</h2>
  <p id="a63">佛在舍卫国祇树给孤独园。<a id="a-64"></a>时彼城中有一商主。<a id="a-65"></a>将五百贾客。<a id="a-66"></a>共入大海。<a id="a-67"></a>船破还回。<a id="a-68"></a>昼夜勤加跪拜诸神。<a id="a-69"></a>以求福祐。<a id="a-6A"></a>第二第三。<a id="a-6B"></a>重复入海。<a id="a-6C"></a>船坏如前。<a id="a-6D"></a>时彼商主。<a id="a-6E"></a>福德力故。<a id="a-6F"></a>竟不溺水。<a id="a-6G"></a>还达本土。<a id="a-6H"></a>生大苦恼。<a id="a-6I"></a>作是念言。<a id="a-6J"></a>我每曾闻。<a id="a-6K"></a>有佛世尊。<a id="a-6L"></a>得一切智。<a id="a-6M"></a>诸天世人无有及者。<a id="a-6N"></a>哀愍众生。<a id="a-6O"></a>自利利他。<a id="a-6P"></a>我今当称彼佛名号。<a id="a-6Q"></a>入于大海。<a id="a-6R"></a>若安隐还。<a id="a-6S"></a>当以所得珍宝之半。<a id="a-6T"></a>奉施彼佛。<a id="a-6U"></a>作是念已。<a id="a-6V"></a>即集商人。<a id="a-6W"></a>共入大海。<a id="a-6X"></a>称佛名号。<a id="a-6Y"></a>大获珍宝。<a id="a-6Z"></a>安隐回还。<a id="a-6a"></a>达到家中。<a id="a-6b"></a>观其宝物。<a id="a-6c"></a>爱恋贪惜。<a id="a-6d"></a>不肯施佛。<a id="a-6e"></a>作是念言。<a id="a-6f"></a>若减此宝。<a id="a-6g"></a>持半与者。<a id="a-6h"></a>自无已许。<a id="a-6i"></a>我今当就持此宝物。<a id="a-6j"></a>尽持与妇。<a id="a-6k"></a>当从彼边。<a id="a-6l"></a>索少许钱。<a id="a-6m"></a>市易薰陆。<a id="a-6n"></a>持诣只桓。<a id="a-6o"></a>烧香供养。<a id="a-6p"></a>作是念已。<a id="a-6q"></a>如其设计。<a id="a-6r"></a>索得两钱。<a id="a-6s"></a>市易薰陆。<a id="a-6t"></a>持诣只桓。<a id="a-6u"></a>烧香供养。<a id="a-6v"></a>佛以神力。<a id="a-6w"></a>令此香烟叆叇垂布遍覆只桓。<a id="a-6x"></a>时彼商主。<a id="a-6y"></a>睹斯香烟。<a id="a-6z"></a>深于佛前而自悔责。<a id="a-70"></a>我今云何向佛世尊。<a id="a-71"></a>吝惜此宝。<a id="a-72"></a>而不施与。<a id="a-73"></a>今者如来。<a id="a-74"></a>实有神力。<a id="a-75"></a>令此香烟遍覆只桓。<a id="a-76"></a>甚为希有。<a id="a-77"></a>我今当设肴膳饮食。<a id="a-78"></a>请佛及僧。<a id="a-79"></a>就舍供养。<a id="a-7A"></a>作是念已。<a id="a-7B"></a>即便长跪。<a id="a-7C"></a>请佛世尊佛默然许。<a id="a-7D"></a>还归到舍。<a id="a-7E"></a>办具饮食。<a id="a-7F"></a>明日时到。<a id="a-7G"></a>遣使白佛。<a id="a-7H"></a>食具已办。<a id="a-7I"></a>唯圣知时。<a id="a-7J"></a>尔时如来着衣持钵。<a id="a-7K"></a>将诸比丘。<a id="a-7L"></a>往到其家。<a id="a-7M"></a>受彼供已。<a id="a-7N"></a>佛为说法悭贪过恶。<a id="a-7O"></a>心开意解。<a id="a-7P"></a>更取宝珠。<a id="a-7Q"></a>散佛顶上。<a id="a-7R"></a>于虚空中。<a id="a-7S"></a>变成宝盖。<a id="a-7T"></a>随佛行住。<a id="a-7U"></a>见是变已。<a id="a-7V"></a>即便己身五体投地。<a id="a-7W"></a>发大誓愿。<a id="a-7X"></a>以此供养善根功德。<a id="a-7Y"></a>于未来世。<a id="a-7Z"></a>盲冥众生。<a id="a-7a"></a>为作眼目。<a id="a-7b"></a>无归依者为作归依。<a id="a-7c"></a>无救护者。<a id="a-7d"></a>为作救护。<a id="a-7e"></a>无解脱者。<a id="a-7f"></a>为作解脱。<a id="a-7g"></a>无安隐者。<a id="a-7h"></a>为作安隐。<a id="a-7i"></a>未涅槃者。<a id="a-7j"></a>使令涅槃。<a id="a-7k"></a>发是愿已。<a id="a-7l"></a>佛即微笑。<a id="a-7m"></a>从其面门出五色光。<a id="a-7n"></a>绕佛三匝。<a id="a-7o"></a>还从顶入。<a id="a-7p"></a>尔时阿难前白佛言。<a id="a-7q"></a>如来尊重。<a id="a-7r"></a>不妄有笑。<a id="a-7s"></a>以何因缘。<a id="a-7t"></a>今者微笑。<a id="a-7u"></a>唯愿世尊。<a id="a-7v"></a>敷演解说。<a id="a-7w"></a>佛告阿难。<a id="a-7x"></a>汝今见是商主以惭愧心供养我不。<a id="a-7y"></a>阿难白佛。<a id="a-7z"></a>唯然已见。<a id="a-80"></a>今此商主以供养我故。<a id="a-81"></a>不堕地狱畜生饿鬼生天上人中。<a id="a-82"></a>常受快乐。<a id="a-83"></a>过三阿僧祇劫。<a id="a-84"></a>当得作佛。<a id="a-85"></a>号曰宝盛。<a id="a-86"></a>度脱众生。<a id="a-87"></a>不可称量。<a id="a-88"></a>是故笑耳。<a id="a-89"></a>尔时诸比丘闻佛所说。<a id="a-8A"></a>欢喜奉行。</p>
  <h2 id="a8B">（五）贫人须摩持缕施佛缘</h2>
  <p id="a8C">佛在舍卫国祇树给孤独园。<a id="a-8D"></a>时彼城中有一织师。<a id="a-8E"></a>名曰须摩。<a id="a-8F"></a>贫穷困苦。<a id="a-8G"></a>家无升斗。<a id="a-8H"></a>常行客织。<a id="a-8I"></a>用自存活。<a id="a-8J"></a>又于一日。<a id="a-8K"></a>作是念言。<a id="a-8L"></a>我以先身不布施故。<a id="a-8M"></a>今值贫穷。<a id="a-8N"></a>困苦如是。<a id="a-8O"></a>我于今者。<a id="a-8P"></a>复不布施。<a id="a-8Q"></a>于将来世。<a id="a-8R"></a>遂贫转剧。<a id="a-8S"></a>作是念已。<a id="a-8T"></a>我今当更勤加役力。<a id="a-8U"></a>推求少物。<a id="a-8V"></a>持用布施。<a id="a-8W"></a>于未来世。<a id="a-8X"></a>傥得是报。<a id="a-8Y"></a>即便求索。<a id="a-8Z"></a>得少许缕。<a id="a-8a"></a>涉道归家至一巷中。<a id="a-8b"></a>遥见世尊。<a id="a-8c"></a>着衣持钵。<a id="a-8d"></a>将诸比丘。<a id="a-8e"></a>入城乞食。<a id="a-8f"></a>前诣佛所。<a id="a-8g"></a>寻持此缕。<a id="a-8h"></a>奉施世尊。<a id="a-8i"></a>世尊受已。<a id="a-8j"></a>即现衣破。<a id="a-8k"></a>寻用缝衣。<a id="a-8l"></a>时须漫那见佛世尊缝补破衣。<a id="a-8m"></a>心怀欢喜。<a id="a-8n"></a>前礼佛足。<a id="a-8o"></a>发大誓愿。<a id="a-8p"></a>即于佛前。<a id="a-8q"></a>而说偈言。</p>
  <p id="a8r">所施虽微少　　值大良福田</p>
  <p id="a8s">奉施世尊已　　誓愿后成佛</p>
  <p id="a8t">过度群萠类　　其数不可量</p>
  <p id="a8u">大威德世尊　　当证知此事</p>
  <p id="a8v">尔时世尊说偈答曰。</p>
  <p id="a8w">汝今值我故　　归诚发信施</p>
  <p id="a8x">未来当成佛　　号名曰十綖</p>
  <p id="a8y">名闻遍十方　　度脱不可量</p>
  <p id="a8z">尔时须摩闻佛世尊说此偈已。<a id="a-90"></a>深生信敬。<a id="a-91"></a>五体投地。<a id="a-92"></a>发大誓愿。<a id="a-93"></a>持此施綖所有功德。<a id="a-94"></a>于未来世。<a id="a-95"></a>盲冥众生。<a id="a-96"></a>为作眼目。<a id="a-97"></a>无归依者。<a id="a-98"></a>为作归依。<a id="a-99"></a>无救护者。<a id="a-9A"></a>为作救护。<a id="a-9B"></a>无解脱者。<a id="a-9C"></a>为作解脱。<a id="a-9D"></a>无安隐者。<a id="a-9E"></a>为作安隐。<a id="a-9F"></a>未涅槃者。<a id="a-9G"></a>令使涅槃。<a id="a-9H"></a>发是愿已。<a id="a-9I"></a>佛便微笑。<a id="a-9J"></a>从其面门。<a id="a-9K"></a>出五色光。<a id="a-9L"></a>绕佛三匝。<a id="a-9M"></a>还从顶入。<a id="a-9N"></a>尔时阿难前白佛言。<a id="a-9O"></a>如来尊重。<a id="a-9P"></a>不妄有笑。<a id="a-9Q"></a>有何因缘。<a id="a-9R"></a>今者微笑。<a id="a-9S"></a>唯愿世尊。<a id="a-9T"></a>敷演解说。<a id="a-9U"></a>佛告阿难。<a id="a-9V"></a>汝今见是贫人须摩以綖施我心怀欢喜发大誓愿不。<a id="a-9W"></a>阿难白言。<a id="a-9X"></a>唯然已见。<a id="a-9Y"></a>彼须摩者以殷重心。<a id="a-9Z"></a>施我綖故。<a id="a-9a"></a>于未来世。<a id="a-9b"></a>当得作佛。<a id="a-9c"></a>号曰十綖。<a id="a-9d"></a>广度众生不可限量。<a id="a-9e"></a>是故笑耳。<a id="a-9f"></a>尔时诸比丘闻佛所说。<a id="a-9g"></a>欢喜奉行。</p>
  <p data-pb></p>
  <h2 id="a9h">（六）婆持加困病缘</h2>
  <p id="a9i">在舍卫国祇树给孤独园。<a id="a-9j"></a>时彼城中有一长者。<a id="a-9k"></a>字婆持加。<a id="a-9l"></a>甚大恶性。<a id="a-9m"></a>喜生嗔恚。<a id="a-9n"></a>无有一类与共亲善。<a id="a-9o"></a>然于六师生信敬心。<a id="a-9p"></a>于后时间。<a id="a-9q"></a>遇疾困病。<a id="a-9r"></a>无人瞻视饮食医药。<a id="a-9s"></a>余命无几。<a id="a-9t"></a>作是念言。<a id="a-9u"></a>我今困苦。<a id="a-9v"></a>理极正尔。<a id="a-9w"></a>谁能救济我所寿命。<a id="a-9x"></a>我当终身善好奉事。<a id="a-9y"></a>思惟是已。<a id="a-9z"></a>唯佛世尊能救我命。<a id="a-A0"></a>即于佛所。<a id="a-A1"></a>生殷重心。<a id="a-A2"></a>渴仰欲见。<a id="a-A3"></a>尔时世尊。<a id="a-A4"></a>常以大悲。<a id="a-A5"></a>昼夜六时。<a id="a-A6"></a>观察众生。<a id="a-A7"></a>谁受苦恼。<a id="a-A8"></a>我当往彼而拔济之。<a id="a-A9"></a>软语说法。<a id="a-AA"></a>令彼心悦。<a id="a-AB"></a>若堕恶道。<a id="a-AC"></a>为设方便。<a id="a-AD"></a>而拔济之。<a id="a-AE"></a>安置人天。<a id="a-AF"></a>使得道果。<a id="a-AG"></a>尔时如来即便观察。<a id="a-AH"></a>见彼长者。<a id="a-AI"></a>为病所困。<a id="a-AJ"></a>燋悴叵济。<a id="a-AK"></a>无人瞻养。<a id="a-AL"></a>即放光明。<a id="a-AM"></a>照病者身。<a id="a-AN"></a>令得清凉。<a id="a-AO"></a>心即惺悟。<a id="a-AP"></a>喜不自胜。<a id="a-AQ"></a>五体投地。<a id="a-AR"></a>归命于佛。<a id="a-AS"></a>尔时世尊。<a id="a-AT"></a>知婆持加善根已熟应受我化。<a id="a-AU"></a>即便往诣彼长者家。<a id="a-AV"></a>忽然惊起。<a id="a-AW"></a>合掌奉迎。<a id="a-AX"></a>善来世尊。<a id="a-AY"></a>敷座而坐。<a id="a-AZ"></a>佛问婆持加。<a id="a-Aa"></a>汝今患苦。<a id="a-Ab"></a>何者最剧。<a id="a-Ac"></a>答曰。<a id="a-Ad"></a>我今身心俱受苦恼。<a id="a-Ae"></a>佛自念言。<a id="a-Af"></a>我于旷劫。<a id="a-Ag"></a>所修慈悲。<a id="a-Ah"></a>誓疗众生身心俱病。<a id="a-Ai"></a>时天帝释。<a id="a-Aj"></a>知佛所念。<a id="a-Ak"></a>即诣香山。<a id="a-Al"></a>采拾药草名曰白乳。<a id="a-Am"></a>以奉世尊。<a id="a-An"></a>佛得此药。<a id="a-Ao"></a>授与婆持加。<a id="a-Ap"></a>令使服尽。<a id="a-Aq"></a>病悉除愈。<a id="a-Ar"></a>身心快乐。<a id="a-As"></a>即于佛所。<a id="a-At"></a>倍生信敬。<a id="a-Au"></a>即便为佛及比丘僧。<a id="a-Av"></a>设诸肴膳。<a id="a-Aw"></a>供养已讫。<a id="a-Ax"></a>复以上妙好衣价直百千两金。<a id="a-Ay"></a>奉上佛僧。<a id="a-Az"></a>发大誓愿。<a id="a-B0"></a>以此供养善根功德。<a id="a-B1"></a>如今世尊治我身心。<a id="a-B2"></a>一切众病。<a id="a-B3"></a>快得安乐。<a id="a-B4"></a>使我来世。<a id="a-B5"></a>治诸众生身心俱病。<a id="a-B6"></a>使得安乐。<a id="a-B7"></a>发是愿已。<a id="a-B8"></a>佛便微笑。<a id="a-B9"></a>从其面门。<a id="a-BA"></a>出五色光。<a id="a-BB"></a>绕佛三匝。<a id="a-BC"></a>还从顶入。<a id="a-BD"></a>尔时阿难前白佛言。<a id="a-BE"></a>如来尊重。<a id="a-BF"></a>不妄有笑。<a id="a-BG"></a>有何因缘。<a id="a-BH"></a>今者微笑。<a id="a-BI"></a>唯愿世尊。<a id="a-BJ"></a>敷演解说。<a id="a-BK"></a>佛告阿难。<a id="a-BL"></a>汝今颇见彼长者子以其病差设供请我及比丘僧不。<a id="a-BM"></a>阿难白言。<a id="a-BN"></a>唯然已见。<a id="a-BO"></a>于将来世。<a id="a-BP"></a>得成为佛。<a id="a-BQ"></a>号释迦牟尼。<a id="a-BR"></a>广度众生。<a id="a-BS"></a>不可限量。<a id="a-BT"></a>是故笑耳。<a id="a-BU"></a>尔时诸比丘闻佛所说。<a id="a-BV"></a>欢喜奉行。</p>
  <p data-pb></p>
  <h2 id="aBW">（七）王家守池人花散佛缘</h2>
  <p id="aBX">在王舍城迦兰陀竹林。<a id="a-BY"></a>尔时波斯匿王未闻有佛。<a id="a-BZ"></a>昼夜六时。<a id="a-Ba"></a>赍持香花。<a id="a-Bb"></a>奉事天神。<a id="a-Bc"></a>佛以出世。<a id="a-Bd"></a>得成正觉。<a id="a-Be"></a>将欲教化波斯匿王。<a id="a-Bf"></a>故着衣持钵。<a id="a-Bg"></a>往诣王所。<a id="a-Bh"></a>时波斯匿王见佛来至。<a id="a-Bi"></a>光明晃昱。<a id="a-Bj"></a>照曜天地。<a id="a-Bk"></a>威仪庠序。<a id="a-Bl"></a>人中挺特。<a id="a-Bm"></a>心怀欢喜。<a id="a-Bn"></a>请命使坐。<a id="a-Bo"></a>设诸肴膳。<a id="a-Bp"></a>供养讫竟。<a id="a-Bq"></a>佛便为王。<a id="a-Br"></a>种种说法。<a id="a-Bs"></a>即于佛所。<a id="a-Bt"></a>深生信敬。<a id="a-Bu"></a>舍事天神。<a id="a-Bv"></a>心不奉拜。<a id="a-Bw"></a>于是波斯匿王日复三时。<a id="a-Bx"></a>赍持香花。<a id="a-By"></a>供养如来。<a id="a-Bz"></a>时送花人。<a id="a-C0"></a>奉王花已。<a id="a-C1"></a>自捉一花。<a id="a-C2"></a>欲诣市肆。<a id="a-C3"></a>路值外道即问之曰。<a id="a-C4"></a>汝赍此花。<a id="a-C5"></a>为欲卖不。<a id="a-C6"></a>答言欲卖。<a id="a-C7"></a>时须达长者复来到边。<a id="a-C8"></a>复问彼人。<a id="a-C9"></a>汝捉此花。<a id="a-CA"></a>为欲卖不。<a id="a-CB"></a>皆言欲卖。<a id="a-CC"></a>时此二主。<a id="a-CD"></a>各共诤竞。<a id="a-CE"></a>倍共偿价。<a id="a-CF"></a>遂至百千两金。<a id="a-CG"></a>故不肯止。<a id="a-CH"></a>时赍花人问外道言。<a id="a-CI"></a>汝买此花。<a id="a-CJ"></a>为何所作。<a id="a-CK"></a>外道答言我用供养那罗延天。<a id="a-CL"></a>以求福祐。<a id="a-CM"></a>次问须达长者。<a id="a-CN"></a>汝买此花。<a id="a-CO"></a>用作何等。<a id="a-CP"></a>须达答言。<a id="a-CQ"></a>用供养佛赍花人言。<a id="a-CR"></a>云何为佛。<a id="a-CS"></a>须达答言。<a id="a-CT"></a>前睹无穷。<a id="a-CU"></a>却睹无极。<a id="a-CV"></a>三界中尊。<a id="a-CW"></a>诸天世人。<a id="a-CX"></a>皆共敬仰。<a id="a-CY"></a>时赍花人。<a id="a-CZ"></a>闻是语已。<a id="a-Ca"></a>密怀欢喜。<a id="a-Cb"></a>作是念言。<a id="a-Cc"></a>须达长者安详审谛而不卒暴。<a id="a-Cd"></a>乃于今日。<a id="a-Ce"></a>为此一花。<a id="a-Cf"></a>共偿价数。<a id="a-Cg"></a>乃至百千两金。<a id="a-Ch"></a>赍持欲去。<a id="a-Ci"></a>今者必有大利益事。<a id="a-Cj"></a>不计贵贱。<a id="a-Ck"></a>必欲得之。<a id="a-Cl"></a>时赍花人。<a id="a-Cm"></a>即答二主。<a id="a-Cn"></a>我华不卖。<a id="a-Co"></a>自欲持去用供养佛。<a id="a-Cp"></a>须达闻已。<a id="a-Cq"></a>喜不自胜。<a id="a-Cr"></a>寻将彼人。<a id="a-Cs"></a>见佛世尊。<a id="a-Ct"></a>三十二相。<a id="a-Cu"></a>八十种好光明普曜。<a id="a-Cv"></a>如百千日。<a id="a-Cw"></a>甚怀信敬。<a id="a-Cx"></a>持所捉花。<a id="a-Cy"></a>而散佛上。<a id="a-Cz"></a>于虚空中变成花盖随佛行住。<a id="a-D0"></a>见是变已。<a id="a-D1"></a>即便以身。<a id="a-D2"></a>五体投地。<a id="a-D3"></a>发大誓愿。<a id="a-D4"></a>以此散花善根功德。<a id="a-D5"></a>使我来世盲冥众生为作眼目。<a id="a-D6"></a>无归依者。<a id="a-D7"></a>为作归依。<a id="a-D8"></a>无救护者。<a id="a-D9"></a>为作救护。<a id="a-DA"></a>无解脱者。<a id="a-DB"></a>为作解脱。<a id="a-DC"></a>未涅槃者令使涅槃。<a id="a-DD"></a>发是愿已。<a id="a-DE"></a>佛便微笑。<a id="a-DF"></a>从其面门。<a id="a-DG"></a>出五色光。<a id="a-DH"></a>绕佛三匝。<a id="a-DI"></a>还从顶入。<a id="a-DJ"></a>尔时阿难。<a id="a-DK"></a>前白佛言。<a id="a-DL"></a>如来尊重。<a id="a-DM"></a>不妄有笑。<a id="a-DN"></a>以何因缘今者微笑。<a id="a-DO"></a>唯愿世尊。<a id="a-DP"></a>敷演解说。<a id="a-DQ"></a>佛告阿难。<a id="a-DR"></a>汝今见此守园人不。<a id="a-DS"></a>持此一花。<a id="a-DT"></a>散我上者。<a id="a-DU"></a>于未来世。<a id="a-DV"></a>过三阿僧祇劫。<a id="a-DW"></a>当得成佛。<a id="a-DX"></a>号曰花盛。<a id="a-DY"></a>度脱众生。<a id="a-DZ"></a>不可限量。<a id="a-Da"></a>是故笑耳。<a id="a-Db"></a>尔时诸比丘闻佛所说。<a id="a-Dc"></a>欢喜奉行。</p>
  <h2 id="aDd">（八）二梵志各诤胜如来缘</h2>
  <p id="aDe">佛在舍卫国祇树给孤独园。<a id="a-Df"></a>时彼城中。<a id="a-Dg"></a>有二梵志。<a id="a-Dh"></a>一者。<a id="a-Di"></a>深信佛法。<a id="a-Dj"></a>常说如来所有功德。<a id="a-Dk"></a>三界中尊最为第一。<a id="a-Dl"></a>其第二者深着邪见。<a id="a-Dm"></a>言诸外道六师之徒亦最第一无与等者。<a id="a-Dn"></a>如是纷纭。<a id="a-Do"></a>遂共诤竞。<a id="a-Dp"></a>无有休息。<a id="a-Dq"></a>乃至上闻。<a id="a-Dr"></a>波斯匿王召二梵志。<a id="a-Ds"></a>问其所由。<a id="a-Dt"></a>有此诤竞信外道者言。<a id="a-Du"></a>我所奉事富兰那等。<a id="a-Dv"></a>实有神力。<a id="a-Dw"></a>殊胜于彼瞿昙沙门。<a id="a-Dx"></a>王复问彼信佛者曰。<a id="a-Dy"></a>汝今所事瞿昙沙门。<a id="a-Dz"></a>有何神力。<a id="a-E0"></a>梵志答曰。<a id="a-E1"></a>我所奉事瞿昙沙门绝有神力。<a id="a-E2"></a>无有及者。<a id="a-E3"></a>时波斯匿王闻其二大梵志语已。<a id="a-E4"></a>而告之曰。<a id="a-E5"></a>卿等今者。<a id="a-E6"></a>各自称誉。<a id="a-E7"></a>所奉天神最为第一我今为汝到七日头。<a id="a-E8"></a>于平博处。<a id="a-E9"></a>聚集人民百千万众。<a id="a-EA"></a>试彼神验。<a id="a-EB"></a>卿等二人。<a id="a-EC"></a>各自烧香。<a id="a-ED"></a>散花洒水。<a id="a-EE"></a>请汝师等来此会中当共供养。<a id="a-EF"></a>时二梵志闻王语已。<a id="a-EG"></a>各相然可。<a id="a-EH"></a>至七日头。<a id="a-EI"></a>王敕民众。<a id="a-EJ"></a>聚集已讫。<a id="a-EK"></a>时二梵志在大众前。<a id="a-EL"></a>各发誓愿信富兰那者。<a id="a-EM"></a>寻取香花并及净水在大众前发大誓愿。<a id="a-EN"></a>若我所奉富兰那等。<a id="a-EO"></a>有神力者。<a id="a-EP"></a>令此香花并及净水。<a id="a-EQ"></a>于虚空中至我师所令知我心来赴此会若无神力。<a id="a-ER"></a>使此香花及以净水住而不去。<a id="a-ES"></a>作是誓已。<a id="a-ET"></a>寻散香花并及净水。<a id="a-EU"></a>皆住不去即便堕地。<a id="a-EV"></a>时诸大众见是事已。<a id="a-EW"></a>无有神验各相谓言今富兰那等实无神力虚受国中我等供养。<a id="a-EX"></a>作是语已。<a id="a-EY"></a>时信佛者。<a id="a-EZ"></a>于大众前。<a id="a-Ea"></a>复取香花及以净水。<a id="a-Eb"></a>散于空中作是誓言。<a id="a-Ec"></a>如来今者实有神力。<a id="a-Ed"></a>使此香气所散诸花及以净水。<a id="a-Ee"></a>至如来所。<a id="a-Ef"></a>亦知我心来赴此会作是誓已。<a id="a-Eg"></a>寻即遥散。<a id="a-Eh"></a>烟云垂布。<a id="a-Ei"></a>遍覆舍卫所散诸花。<a id="a-Ej"></a>于虚空中。<a id="a-Ek"></a>变成花盖。<a id="a-El"></a>至如来上。<a id="a-Em"></a>随佛行住。<a id="a-En"></a>及以净水如琉璃。<a id="a-Eo"></a>遥洒佛前地。<a id="a-Ep"></a>寻即来至。<a id="a-Eq"></a>时诸大众睹斯变已叹未曾有。<a id="a-Er"></a>深于佛所。<a id="a-Es"></a>生信敬心。<a id="a-Et"></a>舍不奉事诸外道等。<a id="a-Eu"></a>时彼梵志所愿既获。<a id="a-Ev"></a>即便以身五体投地。<a id="a-Ew"></a>发大誓愿。<a id="a-Ex"></a>以此香气散华洒水所有功德。<a id="a-Ey"></a>于未来世。<a id="a-Ez"></a>盲冥众生。<a id="a-F0"></a>为作眼目。<a id="a-F1"></a>无归依者。<a id="a-F2"></a>为作归依无救护者为作救护。<a id="a-F3"></a>无解脱者为作解脱。<a id="a-F4"></a>无安隐者涅槃者。<a id="a-F5"></a>使令涅槃。<a id="a-F6"></a>发是愿已。<a id="a-F7"></a>佛即微笑。<a id="a-F8"></a>从其面门。<a id="a-F9"></a>出五色光绕佛三匝。<a id="a-FA"></a>还从顶入。<a id="a-FB"></a>尔时阿难前白佛言。<a id="a-FC"></a>如来尊重。<a id="a-FD"></a>不妄有笑。<a id="a-FE"></a>以何因缘。<a id="a-FF"></a>今者微笑。<a id="a-FG"></a>唯愿世尊。<a id="a-FH"></a>敷演解说。<a id="a-FI"></a>佛告阿难。<a id="a-FJ"></a>汝今见是彼大梵志香花净水供养我不。<a id="a-FK"></a>阿难白言。<a id="a-FL"></a>唯然已见。<a id="a-FM"></a>彼大梵志于未来世。<a id="a-FN"></a>过三阿僧祇劫。<a id="a-FO"></a>当得成佛。<a id="a-FP"></a>号曰不动。<a id="a-FQ"></a>度脱众生。<a id="a-FR"></a>不可限量。<a id="a-FS"></a>是故笑耳。<a id="a-FT"></a>尔时诸比丘闻佛所说。<a id="a-FU"></a>欢喜奉行。</p>
  <h2 id="aFV">（九）佛说法度二王出家缘</h2>
  <p id="aFW">佛在舍卫国祇树给孤独园。<a id="a-FX"></a>尔时有二国王。<a id="a-FY"></a>常共忿诤。<a id="a-FZ"></a>多害民众。<a id="a-Fa"></a>昼夜阴谋。<a id="a-Fb"></a>无有休息。<a id="a-Fc"></a>时波斯匿王观彼二王。<a id="a-Fd"></a>流转生死。<a id="a-Fe"></a>恐难拔济。<a id="a-Ff"></a>于生死中。<a id="a-Fg"></a>欲使解脱。<a id="a-Fh"></a>往诣佛所。<a id="a-Fi"></a>头面礼足。<a id="a-Fj"></a>却坐一面白言。<a id="a-Fk"></a>世尊。<a id="a-Fl"></a>今者如来无上法王。<a id="a-Fm"></a>观诸众生有苦厄者。<a id="a-Fn"></a>为作救护。<a id="a-Fo"></a>于斗诤间。<a id="a-Fp"></a>能令和解。<a id="a-Fq"></a>今此二王。<a id="a-Fr"></a>常共斗诤。<a id="a-Fs"></a>多所伤害。<a id="a-Ft"></a>久挟怨仇。<a id="a-Fu"></a>不可和解。<a id="a-Fv"></a>唯愿世尊和彼二王。<a id="a-Fw"></a>使不斗诤。<a id="a-Fx"></a>佛即然许。<a id="a-Fy"></a>尔时如来于其后日。<a id="a-Fz"></a>着衣持钵。<a id="a-G0"></a>将诸比丘而自围绕。<a id="a-G1"></a>诣波罗奈国鹿野苑中。<a id="a-G2"></a>时彼二王各集兵众。<a id="a-G3"></a>便欲战击。<a id="a-G4"></a>一则怯弱。<a id="a-G5"></a>甚大惶怖。<a id="a-G6"></a>退诣佛所。<a id="a-G7"></a>前礼佛足。<a id="a-G8"></a>却坐一面。<a id="a-G9"></a>佛即为王。<a id="a-GA"></a>说非常偈。</p>
  <p id="aGB">高者亦随堕　　常者亦有尽</p>
  <p id="aGC">生者皆有死　　合会有别离</p>
  <p id="aGD">尔时国王闻佛世尊说是偈已。<a id="a-GE"></a>心开意解。<a id="a-GF"></a>得须陀洹果。<a id="a-GG"></a>即于佛前。<a id="a-GH"></a>求索出家。<a id="a-GI"></a>佛即告言。<a id="a-GJ"></a>善来比丘。<a id="a-GK"></a>须发自落。<a id="a-GL"></a>法服着身。<a id="a-GM"></a>便成沙门。<a id="a-GN"></a>精勤修习。<a id="a-GO"></a>得阿罗汉果。<a id="a-GP"></a>彼第二王闻佛世尊度其彼王已令出家。<a id="a-GQ"></a>心意泰然。<a id="a-GR"></a>无复怖畏。<a id="a-GS"></a>次来佛所。<a id="a-GT"></a>顶礼佛足。<a id="a-GU"></a>却坐一面。<a id="a-GV"></a>听佛说法。<a id="a-GW"></a>甚怀欢喜。<a id="a-GX"></a>寻请世尊。<a id="a-GY"></a>佛即然可。<a id="a-GZ"></a>还归本国。<a id="a-Ga"></a>设诸肴膳。<a id="a-Gb"></a>请佛及僧。<a id="a-Gc"></a>饭食已讫。<a id="a-Gd"></a>即于佛前。<a id="a-Ge"></a>发大誓愿。<a id="a-Gf"></a>以此供养善根功德。<a id="a-Gg"></a>于未来世。<a id="a-Gh"></a>盲冥众生。<a id="a-Gi"></a>为作眼目。<a id="a-Gj"></a>无归依者。<a id="a-Gk"></a>为作归依。<a id="a-Gl"></a>无救护者。<a id="a-Gm"></a>为作救护。<a id="a-Gn"></a>无解脱者。<a id="a-Go"></a>为作解脱。<a id="a-Gp"></a>无安隐者。<a id="a-Gq"></a>为作安隐。<a id="a-Gr"></a>未涅槃者。<a id="a-Gs"></a>为作涅槃。<a id="a-Gt"></a>发是愿已。<a id="a-Gu"></a>佛便微笑。<a id="a-Gv"></a>从其面门。<a id="a-Gw"></a>出五色光。<a id="a-Gx"></a>绕佛三匝。<a id="a-Gy"></a>还从顶入。<a id="a-Gz"></a>尔时阿难前白佛言。<a id="a-H0"></a>如来尊重。<a id="a-H1"></a>不妄有笑。<a id="a-H2"></a>以何因缘。<a id="a-H3"></a>今者微笑。<a id="a-H4"></a>唯愿世尊。<a id="a-H5"></a>敷演解说。<a id="a-H6"></a>佛告阿难。<a id="a-H7"></a>汝见此槃遮耶王供养我不。<a id="a-H8"></a>阿难白言。<a id="a-H9"></a>唯然已见。<a id="a-HA"></a>由供养我故不堕恶趣。<a id="a-HB"></a>天上人中常受快乐。<a id="a-HC"></a>过三阿僧祇劫。<a id="a-HD"></a>当得成佛。<a id="a-HE"></a>号曰无胜。<a id="a-HF"></a>广度众生。<a id="a-HG"></a>不可限量。<a id="a-HH"></a>是故笑耳。<a id="a-HI"></a>尔时诸比丘闻佛所说。<a id="a-HJ"></a>欢喜奉行。</p>
  <p data-pb></p>
  <h2 id="aHK">（一○）长者七日作王缘</h2>
  <p id="aHL">佛在舍卫国祇树给孤独园。<a id="a-HM"></a>时波斯匿王。<a id="a-HN"></a>及阿阇世。<a id="a-HO"></a>恒共忿诤。<a id="a-HP"></a>各集四兵。<a id="a-HQ"></a>象兵马兵车兵步兵。<a id="a-HR"></a>而共交战。<a id="a-HS"></a>时波斯匿王军众悉败。<a id="a-HT"></a>如是三战。<a id="a-HU"></a>军故坏败。<a id="a-HV"></a>唯王单己道入城内。<a id="a-HW"></a>甚怀忧惨。<a id="a-HX"></a>愧耻委地。<a id="a-HY"></a>忘寝不食。<a id="a-HZ"></a>时有长者。<a id="a-Ha"></a>多财饶宝。<a id="a-Hb"></a>不可称计。<a id="a-Hc"></a>闻王愁恼。<a id="a-Hd"></a>来白王言。<a id="a-He"></a>奴家多有金银珍宝。<a id="a-Hf"></a>恣王所用。<a id="a-Hg"></a>可买象马赏募健儿。<a id="a-Hh"></a>还与战击。<a id="a-Hi"></a>可得胜彼。<a id="a-Hj"></a>今者何故。<a id="a-Hk"></a>忧惨如是。<a id="a-Hl"></a>王即然可。<a id="a-Hm"></a>大出珍宝。<a id="a-Hn"></a>奉上与王。<a id="a-Ho"></a>募索健儿。<a id="a-Hp"></a>遍行诸国。<a id="a-Hq"></a>以求策谋。<a id="a-Hr"></a>有一健夫。<a id="a-Hs"></a>来应其募。<a id="a-Ht"></a>到祇洹门中。<a id="a-Hu"></a>见二将士共论战法。<a id="a-Hv"></a>一将士言。<a id="a-Hw"></a>于阵前锋。<a id="a-Hx"></a>先置健夫。<a id="a-Hy"></a>次置中者。<a id="a-Hz"></a>后置劣者。<a id="a-I0"></a>闻是语已。<a id="a-I1"></a>还归白王。<a id="a-I2"></a>具说将士所论兵法。<a id="a-I3"></a>王闻是语。<a id="a-I4"></a>即集四兵。<a id="a-I5"></a>如彼所论。<a id="a-I6"></a>健者置前。<a id="a-I7"></a>劣者在后。<a id="a-I8"></a>寻共交战。<a id="a-I9"></a>即破彼军。<a id="a-IA"></a>获其象马。<a id="a-IB"></a>即便捉得阿阇世王。<a id="a-IC"></a>大用欢庆。<a id="a-ID"></a>与共同载羽宝之车。<a id="a-IE"></a>将诣佛所白言。<a id="a-IF"></a>世尊。<a id="a-IG"></a>我于彼王。<a id="a-IH"></a>长夜之中。<a id="a-II"></a>初无怨嫉。<a id="a-IJ"></a>而彼于我。<a id="a-IK"></a>返生怨仇。<a id="a-IL"></a>然阿阇世其父先王。<a id="a-IM"></a>是我亲友。<a id="a-IN"></a>不忍害命。<a id="a-IO"></a>今欲放去还归本国。<a id="a-IP"></a>尔时佛赞波斯匿王。<a id="a-IQ"></a>善哉善哉。<a id="a-IR"></a>于亲非亲。<a id="a-IS"></a>心常平等。<a id="a-IT"></a>贤圣所赞。<a id="a-IU"></a>即便为王而说偈言。</p>
  <p id="aIV">负则生忧惧　　胜则怀欣庆</p>
  <p id="aIW">汝今放彼王　　二俱生欢喜</p>
  <p id="aIX">若能息胜负　　最妙第一乐</p>
  <p id="aIY">时波斯匿王闻佛世尊说是偈已。<a id="a-IZ"></a>即放阿阇世。<a id="a-Ia"></a>还诣本国。<a id="a-Ib"></a>自归舍卫。<a id="a-Ic"></a>而自念言。<a id="a-Id"></a>吾今所以战斗获胜。<a id="a-Ie"></a>由彼长者资我珍宝。<a id="a-If"></a>赏募将士。<a id="a-Ig"></a>今得胜耳。<a id="a-Ih"></a>作是念已。<a id="a-Ii"></a>即召长者。<a id="a-Ij"></a>而告之言。<a id="a-Ik"></a>吾由汝故。<a id="a-Il"></a>资我珍宝赏募勇健。<a id="a-Im"></a>战斗得胜。<a id="a-In"></a>我今当还报卿之恩。<a id="a-Io"></a>恣汝所愿。<a id="a-Ip"></a>是时长者跪白王言。<a id="a-Iq"></a>施我无畏。<a id="a-Ir"></a>敢有所道。<a id="a-Is"></a>王即答曰。<a id="a-It"></a>听汝所说。<a id="a-Iu"></a>长者白言。<a id="a-Iv"></a>我今愿欲代王七日治政天下。<a id="a-Iw"></a>王寻听许。<a id="a-Ix"></a>满长者愿。<a id="a-Iy"></a>即为击鼓立正为王。<a id="a-Iz"></a>击鼓唱令。<a id="a-J0"></a>使其境内咸令闻知。<a id="a-J1"></a>皆得自在。<a id="a-J2"></a>寻即遣使敕诸小王。<a id="a-J3"></a>各令七日罢诸王课。<a id="a-J4"></a>来朝拜我。<a id="a-J5"></a>归依三宝。<a id="a-J6"></a>请佛供养。<a id="a-J7"></a>七日既满。<a id="a-J8"></a>甚大欢喜。<a id="a-J9"></a>即便以身五体投地。<a id="a-JA"></a>发大誓愿。<a id="a-JB"></a>持此七日作王功德。<a id="a-JC"></a>于未来世。<a id="a-JD"></a>盲冥众生。<a id="a-JE"></a>为作眼目。<a id="a-JF"></a>无归依者。<a id="a-JG"></a>为作归依。<a id="a-JH"></a>无救护者。<a id="a-JI"></a>为作救护。<a id="a-JJ"></a>无安隐者。<a id="a-JK"></a>为作安隐。<a id="a-JL"></a>无解脱者。<a id="a-JM"></a>为作解脱。<a id="a-JN"></a>未涅槃者。<a id="a-JO"></a>令使涅槃。<a id="a-JP"></a>发是愿已。<a id="a-JQ"></a>佛便微笑。<a id="a-JR"></a>从其面门。<a id="a-JS"></a>出五色光。<a id="a-JT"></a>绕佛三匝。<a id="a-JU"></a>还从顶入。<a id="a-JV"></a>尔时阿难前白佛言。<a id="a-JW"></a>如来尊重。<a id="a-JX"></a>不妄有笑。<a id="a-JY"></a>以何因缘。<a id="a-JZ"></a>今者微笑。<a id="a-Ja"></a>唯愿世尊。<a id="a-Jb"></a>敷演解说。<a id="a-Jc"></a>佛告阿难。<a id="a-Jd"></a>汝今叵见彼大长者七日作王不。<a id="a-Je"></a>阿难白言。<a id="a-Jf"></a>唯然已见。<a id="a-Jg"></a>彼大长者。<a id="a-Jh"></a>由请我故。<a id="a-Ji"></a>于未来世。<a id="a-Jj"></a>过三阿僧祇劫。<a id="a-Jk"></a>当得作佛。<a id="a-Jl"></a>号曰最胜。<a id="a-Jm"></a>广度众生。<a id="a-Jn"></a>不可限量。<a id="a-Jo"></a>是故笑耳。<a id="a-Jp"></a>佛说是长者作王缘时。<a id="a-Jq"></a>有得须陀洹者。<a id="a-Jr"></a>斯陀含者。<a id="a-Js"></a>阿那含者。<a id="a-Jt"></a>阿罗汉者。<a id="a-Ju"></a>有发辟支佛心者。<a id="a-Jv"></a>有发无上菩提心者。<a id="a-Jw"></a>尔时诸比丘闻佛所说。<a id="a-Jx"></a>欢喜奉行。</p>
 </body>
</html>