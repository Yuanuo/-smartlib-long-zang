<!doctype html>
<html id="z3IBWHt1FK" data-ver="1366">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="西土圣贤撰集">
  <meta period="吴">
 </head>
 <body>
  <h1 id="a1">撰集百缘经卷第五</h1>
  <h2 id="a2">饿鬼品第五</h2>
  <h2 id="a3">（四一）富那奇堕饿鬼缘</h2>
  <p id="a4">佛在王舍城迦兰陀竹林。<a id="a-5"></a>时尊者舍利弗。<a id="a-6"></a>大目揵连。<a id="a-7"></a>欲设食时。<a id="a-8"></a>先观地狱畜生饿鬼。<a id="a-9"></a>然后方食。<a id="a-A"></a>所以尔者。<a id="a-B"></a>欲令众生厌离生死求于涅槃。<a id="a-C"></a>时彼目连。<a id="a-D"></a>见一饿鬼。<a id="a-E"></a>身如燋柱。<a id="a-F"></a>腹如大山。<a id="a-G"></a>咽如细针。<a id="a-H"></a>发如锥刀。<a id="a-I"></a>缠刺其身。<a id="a-J"></a>诸支节间。<a id="a-K"></a>皆悉火出。<a id="a-L"></a>呻吟大唤。<a id="a-M"></a>四向驰走。<a id="a-N"></a>求索屎尿。<a id="a-O"></a>以为饮食。<a id="a-P"></a>疲苦终日而不能得。<a id="a-Q"></a>尔时目连。<a id="a-R"></a>见此饿鬼。<a id="a-S"></a>即前问言。<a id="a-T"></a>汝造何业。<a id="a-U"></a>受如是苦。<a id="a-V"></a>饿鬼答曰。<a id="a-W"></a>有日之处。<a id="a-X"></a>不须灯烛。<a id="a-Y"></a>如来世尊。<a id="a-Z"></a>今现在世。<a id="a-a"></a>汝可自问。<a id="a-b"></a>我今饥渴。<a id="a-c"></a>不能答汝。<a id="a-d"></a>尔时目连寻往佛所。<a id="a-e"></a>欲问如来所造业行受如是苦。<a id="a-f"></a>尔时世尊。<a id="a-g"></a>在大众中。<a id="a-h"></a>为诸天人演说妙法。<a id="a-i"></a>见目连入。<a id="a-j"></a>即问之曰。<a id="a-k"></a>汝于今者。<a id="a-l"></a>见何异事。<a id="a-m"></a>目连答曰。<a id="a-n"></a>见一饿鬼。<a id="a-o"></a>身体燋然。<a id="a-p"></a>东西驰走。<a id="a-q"></a>具以上事向佛广说。<a id="a-r"></a>造何恶业。<a id="a-s"></a>受如是苦。<a id="a-t"></a>尔时世尊。<a id="a-u"></a>告目连曰。<a id="a-v"></a>汝今善听。<a id="a-w"></a>吾当为汝分别解说。<a id="a-x"></a>此贤劫中。<a id="a-y"></a>舍卫城中。<a id="a-z"></a>有一长者。<a id="a-10"></a>财宝无量。<a id="a-11"></a>不可称计。<a id="a-12"></a>常令仆使押甘蔗汁。<a id="a-13"></a>以输大家。<a id="a-14"></a>有辟支佛。<a id="a-15"></a>甚患渴病。<a id="a-16"></a>良医处药。<a id="a-17"></a>服甘蔗汁。<a id="a-18"></a>病乃可差。<a id="a-19"></a>时辟支佛。<a id="a-1A"></a>即便往诣造长者家。<a id="a-1B"></a>乞甘蔗汁。<a id="a-1C"></a>时彼长者。<a id="a-1D"></a>见其详序威仪可观。<a id="a-1E"></a>深生信敬。<a id="a-1F"></a>而问之言。<a id="a-1G"></a>欲须何等。<a id="a-1H"></a>辟支佛言。<a id="a-1I"></a>甚患渴病。<a id="a-1J"></a>须甘蔗汁。<a id="a-1K"></a>故来相告。<a id="a-1L"></a>长者闻已。<a id="a-1M"></a>心怀欢喜。<a id="a-1N"></a>寻敕其妇富那奇。<a id="a-1O"></a>我有急缘。<a id="a-1P"></a>定欲出去。<a id="a-1Q"></a>汝今在后。<a id="a-1R"></a>取甘蔗汁。<a id="a-1S"></a>施辟支佛。<a id="a-1T"></a>时妇答言。<a id="a-1U"></a>汝但出去。<a id="a-1V"></a>我后自与。<a id="a-1W"></a>时夫人出已。<a id="a-1X"></a>取辟支佛钵。<a id="a-1Y"></a>于其屏处。<a id="a-1Z"></a>小便钵中。<a id="a-1a"></a>以甘蔗汁。<a id="a-1b"></a>盖覆钵上。<a id="a-1c"></a>与辟支佛。<a id="a-1d"></a>辟支佛受已。<a id="a-1e"></a>寻知非是。<a id="a-1f"></a>投弃于地。<a id="a-1g"></a>空钵还归。<a id="a-1h"></a>其后命终。<a id="a-1i"></a>堕饿鬼中。<a id="a-1j"></a>常为饥渴。<a id="a-1k"></a>所见逼切。<a id="a-1l"></a>以是业缘受如是苦。<a id="a-1m"></a>佛告目连。<a id="a-1n"></a>欲知尔时彼长者妇。<a id="a-1o"></a>今富那奇饿鬼是。<a id="a-1p"></a>佛说是饿鬼缘时。<a id="a-1q"></a>诸比丘等。<a id="a-1r"></a>舍离悭贪。<a id="a-1s"></a>厌恶生死。<a id="a-1t"></a>有得须陀洹者。<a id="a-1u"></a>斯陀含者。<a id="a-1v"></a>阿那含者。<a id="a-1w"></a>阿罗汉者。<a id="a-1x"></a>有发辟支佛心者。<a id="a-1y"></a>有发无上菩提心者。<a id="a-1z"></a>尔时诸比丘闻佛所说。<a id="a-20"></a>欢喜奉行。</p>
  <p data-pb></p>
  <h2 id="a21">（四二）贤善长者妇堕饿鬼缘</h2>
  <p id="a22">在王舍城耆阇崛山中。<a id="a-23"></a>尔时尊者大目揵连。<a id="a-24"></a>在一树下。<a id="a-25"></a>结跏趺坐。<a id="a-26"></a>思惟观察。<a id="a-27"></a>见一饿鬼。<a id="a-28"></a>身如燋柱。<a id="a-29"></a>腹如大山。<a id="a-2A"></a>咽如细针。<a id="a-2B"></a>发如锥刀。<a id="a-2C"></a>缠绕其身。<a id="a-2D"></a>诸支节间。<a id="a-2E"></a>皆悉火然。<a id="a-2F"></a>呻吟大唤。<a id="a-2G"></a>四向驰走。<a id="a-2H"></a>求索粪秽。<a id="a-2I"></a>终日竟夜。<a id="a-2J"></a>受苦疲极。<a id="a-2K"></a>了不能得。<a id="a-2L"></a>尔时目连。<a id="a-2M"></a>见此饿鬼。<a id="a-2N"></a>而问之言。<a id="a-2O"></a>汝于先身。<a id="a-2P"></a>造何业行。<a id="a-2Q"></a>受如是苦。<a id="a-2R"></a>饿鬼答言。<a id="a-2S"></a>世有如来。<a id="a-2T"></a>汝可自问。<a id="a-2U"></a>我今饥渴。<a id="a-2V"></a>不能答汝。<a id="a-2W"></a>尔时目连。<a id="a-2X"></a>寻诣佛所。<a id="a-2Y"></a>问其所由。<a id="a-2Z"></a>造何业行。<a id="a-2a"></a>受如是苦。<a id="a-2b"></a>尔时世尊。<a id="a-2c"></a>告目连曰。<a id="a-2d"></a>汝今谛听。<a id="a-2e"></a>吾当为汝分别解说。<a id="a-2f"></a>乃往过去无量世时。<a id="a-2g"></a>有国名波罗奈。<a id="a-2h"></a>其土丰乐。<a id="a-2i"></a>人民炽盛。<a id="a-2j"></a>无有兵甲共相诤竞。<a id="a-2k"></a>时有长者。<a id="a-2l"></a>名曰贤善。<a id="a-2m"></a>体性柔和。<a id="a-2n"></a>敬信三宝。<a id="a-2o"></a>常乐惠施。<a id="a-2p"></a>名称普闻。<a id="a-2q"></a>时有比丘。<a id="a-2r"></a>着衣持钵。<a id="a-2s"></a>造诣其家。<a id="a-2t"></a>从其乞食。<a id="a-2u"></a>时此长者。<a id="a-2v"></a>有少急缘。<a id="a-2w"></a>竟不自施。<a id="a-2x"></a>寻即出去。<a id="a-2y"></a>殷勤嘱妇。<a id="a-2z"></a>汝今在后。<a id="a-30"></a>好念施彼比丘饮食。<a id="a-31"></a>其妇答言。<a id="a-32"></a>汝但莫忧。<a id="a-33"></a>我后当与。<a id="a-34"></a>时长者妇。<a id="a-35"></a>悭贪心生。<a id="a-36"></a>便自念言。<a id="a-37"></a>今若与食。<a id="a-38"></a>后日复来。<a id="a-39"></a>此诸人等。<a id="a-3A"></a>甚可恶见。<a id="a-3B"></a>即唤比丘。<a id="a-3C"></a>来入舍内。<a id="a-3D"></a>闭着空屋。<a id="a-3E"></a>令其即日晚不得食。<a id="a-3F"></a>以是业缘。<a id="a-3G"></a>于无量世。<a id="a-3H"></a>堕饿鬼中。<a id="a-3I"></a>受如是苦。<a id="a-3J"></a>佛告目连。<a id="a-3K"></a>欲知彼时长者妇者。<a id="a-3L"></a>今此饿鬼是。<a id="a-3M"></a>是故汝等。<a id="a-3N"></a>当勤布施。<a id="a-3O"></a>莫着悭贪。<a id="a-3P"></a>应作是学。<a id="a-3Q"></a>佛说是饿鬼缘时。<a id="a-3R"></a>诸在会者。<a id="a-3S"></a>舍离悭贪厌恶生死。<a id="a-3T"></a>有得须陀洹者。<a id="a-3U"></a>斯陀含者。<a id="a-3V"></a>阿那含者。<a id="a-3W"></a>阿罗汉者。<a id="a-3X"></a>有发辟支佛心者。<a id="a-3Y"></a>有发无上菩提心者。<a id="a-3Z"></a>尔时诸比丘。<a id="a-3a"></a>闻佛所说。<a id="a-3b"></a>欢喜</p>
  <p data-pb></p>
  <h2 id="a3c">（四三）恶见不施水堕饿鬼缘</h2>
  <p id="a3d">在王舍城迦兰陀竹林。<a id="a-3e"></a>尔时尊者大目揵连。<a id="a-3f"></a>在一树下。<a id="a-3g"></a>见一饿鬼。<a id="a-3h"></a>身如燋柱。<a id="a-3i"></a>腹如大山。<a id="a-3j"></a>咽如细针。<a id="a-3k"></a>发如锥刀。<a id="a-3l"></a>缠刺其身。<a id="a-3m"></a>诸支节间。<a id="a-3n"></a>皆悉火然。<a id="a-3o"></a>渴乏欲死唇口干燋。<a id="a-3p"></a>往趣河泉水为涸竭。<a id="a-3q"></a>假令天降甘雨堕其身上。<a id="a-3r"></a>皆变为火。<a id="a-3s"></a>时大目连。<a id="a-3t"></a>即前问言。<a id="a-3u"></a>汝于先身。<a id="a-3v"></a>造何业行。<a id="a-3w"></a>受是苦耶。<a id="a-3x"></a>时彼饿鬼。<a id="a-3y"></a>答目连言。<a id="a-3z"></a>我今渴乏。<a id="a-40"></a>受苦难计。<a id="a-41"></a>不能答汝。<a id="a-42"></a>尔自问佛。<a id="a-43"></a>时大目连。<a id="a-44"></a>即诣佛所。<a id="a-45"></a>欲问斯事。<a id="a-46"></a>尔时世尊。<a id="a-47"></a>为诸大众。<a id="a-48"></a>演说妙法。<a id="a-49"></a>见目连来。<a id="a-4A"></a>先意问讯。<a id="a-4B"></a>爱语濡语。<a id="a-4C"></a>而问讯之。<a id="a-4D"></a>见何异事。<a id="a-4E"></a>目连白佛。<a id="a-4F"></a>我向树下。<a id="a-4G"></a>见一饿鬼。<a id="a-4H"></a>身体燋然。<a id="a-4I"></a>四向驰走。<a id="a-4J"></a>具以上事。<a id="a-4K"></a>向佛广说。<a id="a-4L"></a>宿造何业。<a id="a-4M"></a>受是苦恼。<a id="a-4N"></a>尔时世尊。<a id="a-4O"></a>告目连曰。<a id="a-4P"></a>汝今谛听。<a id="a-4Q"></a>吾当为汝分别解说。<a id="a-4R"></a>此贤劫中。<a id="a-4S"></a>波罗奈国。<a id="a-4T"></a>有佛出世。<a id="a-4U"></a>号曰迦葉。<a id="a-4V"></a>有一沙门。<a id="a-4W"></a>涉路而行。<a id="a-4X"></a>极患热渴。<a id="a-4Y"></a>时有女人。<a id="a-4Z"></a>名曰恶见。<a id="a-4a"></a>井宕级水。<a id="a-4b"></a>往从乞之。<a id="a-4c"></a>女报之曰。<a id="a-4d"></a>使汝渴死。<a id="a-4e"></a>我终不能持水与汝。<a id="a-4f"></a>令我水减不可持去。<a id="a-4g"></a>于时沙门。<a id="a-4h"></a>既不得水。<a id="a-4i"></a>复道而去。<a id="a-4j"></a>时彼女人。<a id="a-4k"></a>遂复悭贪。<a id="a-4l"></a>有来乞者。<a id="a-4m"></a>终不施与。<a id="a-4n"></a>其后命终。<a id="a-4o"></a>堕饿鬼中。<a id="a-4p"></a>以是业缘。<a id="a-4q"></a>受如是苦。<a id="a-4r"></a>佛告目连。<a id="a-4s"></a>欲知彼时女人不施水者。<a id="a-4t"></a>今此饿鬼是。<a id="a-4u"></a>佛说是恶见缘时。<a id="a-4v"></a>诸比丘等。<a id="a-4w"></a>舍离悭贪。<a id="a-4x"></a>厌恶生死。<a id="a-4y"></a>有得须陀洹者。<a id="a-4z"></a>斯陀含者。<a id="a-50"></a>阿那含者。<a id="a-51"></a>阿罗汉者。<a id="a-52"></a>有发辟支佛心者。<a id="a-53"></a>有发无上菩提心者。<a id="a-54"></a>尔时诸比丘。<a id="a-55"></a>闻佛所说。<a id="a-56"></a>欢喜奉行。</p>
  <p data-pb></p>
  <h2 id="a57">（四四）槃陀罗堕饿鬼身体臭缘</h2>
  <p id="a58">在王舍城迦兰陀竹林。<a id="a-59"></a>尔时尊者大目揵连。<a id="a-5A"></a>食时欲至。<a id="a-5B"></a>着衣持钵。<a id="a-5C"></a>入城乞食。<a id="a-5D"></a>还归所止。<a id="a-5E"></a>饭食已讫。<a id="a-5F"></a>摄衣钵已。<a id="a-5G"></a>在一树下。<a id="a-5H"></a>结跏趺坐。<a id="a-5I"></a>入于三昧。<a id="a-5J"></a>见一饿鬼。<a id="a-5K"></a>身体极臭。<a id="a-5L"></a>绝不可近。<a id="a-5M"></a>于时目连。<a id="a-5N"></a>即便问言。<a id="a-5O"></a>汝造何业。<a id="a-5P"></a>受此身形。<a id="a-5Q"></a>臭不可近。<a id="a-5R"></a>饿鬼答曰。<a id="a-5S"></a>汝自问佛。<a id="a-5T"></a>当为汝说。<a id="a-5U"></a>尔时目连。<a id="a-5V"></a>寻诣佛所。<a id="a-5W"></a>白言。<a id="a-5X"></a>世尊。<a id="a-5Y"></a>诸佛常法。<a id="a-5Z"></a>先意问讯。<a id="a-5a"></a>汝于今者。<a id="a-5b"></a>见何异事。<a id="a-5c"></a>目连白佛。<a id="a-5d"></a>我于向者。<a id="a-5e"></a>在一树下。<a id="a-5f"></a>入于三昧。<a id="a-5g"></a>见一饿鬼。<a id="a-5h"></a>身体极臭。<a id="a-5i"></a>剧于人粪。<a id="a-5j"></a>四向驰走。<a id="a-5k"></a>求索屎尿。<a id="a-5l"></a>用为甘膳。<a id="a-5m"></a>不审世尊。<a id="a-5n"></a>受如是报。<a id="a-5o"></a>佛告目连。<a id="a-5p"></a>汝今欲知是因缘不。<a id="a-5q"></a>目连白佛。<a id="a-5r"></a>愿乐欲闻。<a id="a-5s"></a>尔时世尊。<a id="a-5t"></a>告目连曰。<a id="a-5u"></a>汝今谛听。<a id="a-5v"></a>吾当为汝分别解说。<a id="a-5w"></a>乃往过去无量阿僧祇劫。<a id="a-5x"></a>波罗奈国。<a id="a-5y"></a>有辟支佛。<a id="a-5z"></a>出现于世。<a id="a-60"></a>在空闲处。<a id="a-61"></a>以草为敷。<a id="a-62"></a>系念坐禅。<a id="a-63"></a>身遇疾患。<a id="a-64"></a>良医处药。<a id="a-65"></a>当须肉食。<a id="a-66"></a>病乃可差。<a id="a-67"></a>时辟支佛。<a id="a-68"></a>闻是语已。<a id="a-69"></a>即便入城。<a id="a-6A"></a>见一长者。<a id="a-6B"></a>名曰吉善。<a id="a-6C"></a>从索肉食。<a id="a-6D"></a>时彼长者。<a id="a-6E"></a>敕妇槃陀罗。<a id="a-6F"></a>我有急缘。<a id="a-6G"></a>今须出外。<a id="a-6H"></a>汝好为彼辟支佛。<a id="a-6I"></a>作随病药。<a id="a-6J"></a>时妇答言。<a id="a-6K"></a>汝但慎前。<a id="a-6L"></a>莫忧后事。<a id="a-6M"></a>辟支佛食。<a id="a-6N"></a>我自当与。<a id="a-6O"></a>时彼长者。<a id="a-6P"></a>寻便出去。<a id="a-6Q"></a>时槃陀罗。<a id="a-6R"></a>悭贪心生。<a id="a-6S"></a>便作是念。<a id="a-6T"></a>我于今日。<a id="a-6U"></a>施彼食者。<a id="a-6V"></a>明日复来。<a id="a-6W"></a>甚可恶见。<a id="a-6X"></a>作是念已。<a id="a-6Y"></a>即从索钵。<a id="a-6Z"></a>在于屏处。<a id="a-6a"></a>大便钵中。<a id="a-6b"></a>以饭覆上。<a id="a-6c"></a>与辟支佛。<a id="a-6d"></a>寻觉臭秽。<a id="a-6e"></a>投弃着地。<a id="a-6f"></a>舍之而去。<a id="a-6g"></a>以是业缘。<a id="a-6h"></a>无量世中。<a id="a-6i"></a>常堕饿鬼。<a id="a-6j"></a>身体臭秽。<a id="a-6k"></a>不可附近。<a id="a-6l"></a>常以人粪。<a id="a-6m"></a>用为甘膳。<a id="a-6n"></a>佛告目连。<a id="a-6o"></a>欲知尔时彼长者妇大便钵中施辟支佛者。<a id="a-6p"></a>今饿鬼是。<a id="a-6q"></a>佛说是饿鬼缘时。<a id="a-6r"></a>诸比丘等。<a id="a-6s"></a>舍离悭贪。<a id="a-6t"></a>厌恶生死。<a id="a-6u"></a>有得须陀洹者。<a id="a-6v"></a>斯陀含者。<a id="a-6w"></a>阿那含者。<a id="a-6x"></a>阿罗汉者。<a id="a-6y"></a>有发辟支佛心者。<a id="a-6z"></a>有发无上菩提心者。<a id="a-70"></a>尔时诸比丘。<a id="a-71"></a>闻佛所说。<a id="a-72"></a>欢喜奉行。</p>
  <p data-pb></p>
  <h2 id="a73">（四五）目连入城见五百饿鬼缘</h2>
  <p id="a74">在王舍城迦兰陀竹林。<a id="a-75"></a>尔时目连。<a id="a-76"></a>乞食时到。<a id="a-77"></a>着衣持钵。<a id="a-78"></a>入城乞食。<a id="a-79"></a>于其门中。<a id="a-7A"></a>值有五百饿鬼。<a id="a-7B"></a>从外来入。<a id="a-7C"></a>见是目连。<a id="a-7D"></a>心怀欢喜。<a id="a-7E"></a>而白之曰。<a id="a-7F"></a>唯愿尊者。<a id="a-7G"></a>慈哀怜愍。<a id="a-7H"></a>称我名字。<a id="a-7I"></a>语我家中所亲眷属言。<a id="a-7J"></a>我等辈。<a id="a-7K"></a>以不修善不好惠施。<a id="a-7L"></a>今受身形。<a id="a-7M"></a>堕饿鬼中。<a id="a-7N"></a>唯愿尊者。<a id="a-7O"></a>从我亲里。<a id="a-7P"></a>求索财物。<a id="a-7Q"></a>用设肴膳。<a id="a-7R"></a>请佛及僧。<a id="a-7S"></a>若物少者。<a id="a-7T"></a>为我劝化诸檀越等。<a id="a-7U"></a>令共设会。<a id="a-7V"></a>使我等辈脱饿鬼身。<a id="a-7W"></a>尔时目连。<a id="a-7X"></a>寻便许可。<a id="a-7Y"></a>复问饿鬼。<a id="a-7Z"></a>汝等先世。<a id="a-7a"></a>造何业行。<a id="a-7b"></a>受斯罪报。<a id="a-7c"></a>时诸饿鬼。<a id="a-7d"></a>咸共同声。<a id="a-7e"></a>白目连言。<a id="a-7f"></a>我等宿世。<a id="a-7g"></a>俱在于此王舍城中。<a id="a-7h"></a>为长者子。<a id="a-7i"></a>憍慢放逸。<a id="a-7j"></a>不好布施。<a id="a-7k"></a>贪着世乐。<a id="a-7l"></a>不信三宝无上道教。<a id="a-7m"></a>见诸沙门入城乞食。<a id="a-7n"></a>既不自施。<a id="a-7o"></a>逆遮他人。<a id="a-7p"></a>斯等道人。<a id="a-7q"></a>不自生活。<a id="a-7r"></a>但仰百姓。<a id="a-7s"></a>今若与者。<a id="a-7t"></a>后日复来。<a id="a-7u"></a>终无厌足。<a id="a-7v"></a>以是业缘。<a id="a-7w"></a>其后命终。<a id="a-7x"></a>堕饿鬼中。<a id="a-7y"></a>受斯罪报。<a id="a-7z"></a>于时目连。<a id="a-80"></a>语饿鬼言。<a id="a-81"></a>我今为汝。<a id="a-82"></a>语诸亲里。<a id="a-83"></a>并相营佐。<a id="a-84"></a>共设大会。<a id="a-85"></a>时汝等辈。<a id="a-86"></a>咸皆自来。<a id="a-87"></a>至于会所。<a id="a-88"></a>时诸饿鬼。<a id="a-89"></a>咸皆同声。<a id="a-8A"></a>白尊者言。<a id="a-8B"></a>今我等辈。<a id="a-8C"></a>宿罪所致。<a id="a-8D"></a>虽受形体。<a id="a-8E"></a>身如燋柱。<a id="a-8F"></a>腹如大山。<a id="a-8G"></a>咽如细针。<a id="a-8H"></a>发如锥刀。<a id="a-8I"></a>缠刺其身。<a id="a-8J"></a>诸支节间。<a id="a-8K"></a>皆悉火然。<a id="a-8L"></a>四向驰走。<a id="a-8M"></a>求索饮食。<a id="a-8N"></a>了不能得。<a id="a-8O"></a>设见甘膳。<a id="a-8P"></a>驰赴趣向。<a id="a-8Q"></a>变成脓血。<a id="a-8R"></a>云何而能持此身形。<a id="a-8S"></a>诣于会所。<a id="a-8T"></a>时大目连。<a id="a-8U"></a>即便为彼诸饿鬼等。<a id="a-8V"></a>语其眷属。<a id="a-8W"></a>具陈上事。<a id="a-8X"></a>诸亲闻已。<a id="a-8Y"></a>咸皆懊恼。<a id="a-8Z"></a>共相合率。<a id="a-8a"></a>欲为设会。<a id="a-8b"></a>时大目连即便入定。<a id="a-8c"></a>观诸饿鬼为在何处。<a id="a-8d"></a>于十六大国。<a id="a-8e"></a>遍观不见。<a id="a-8f"></a>次阎浮提。<a id="a-8g"></a>至四天下。<a id="a-8h"></a>及千世界。<a id="a-8i"></a>乃至三千大千世界。<a id="a-8j"></a>都观不见。<a id="a-8k"></a>怪其所以。<a id="a-8l"></a>寻往佛所。<a id="a-8m"></a>白言。<a id="a-8n"></a>世尊。<a id="a-8o"></a>我今为彼诸饿鬼等。<a id="a-8p"></a>劝化诸人。<a id="a-8q"></a>并其诸亲。<a id="a-8r"></a>施设大会。<a id="a-8s"></a>为作福德。<a id="a-8t"></a>遍观世界。<a id="a-8u"></a>悉不得见。<a id="a-8v"></a>不审世尊。<a id="a-8w"></a>此诸饿鬼。<a id="a-8x"></a>为在何处。<a id="a-8y"></a>佛告目连。<a id="a-8z"></a>彼饿鬼等。<a id="a-90"></a>皆为业风之</p>
  <p data-pb></p>
  <h2 id="a91">（四六）优多罗母堕饿鬼缘</h2>
  <p id="a92">佛在王舍城迦兰陀竹林。<a id="a-93"></a>时彼国中。<a id="a-94"></a>有一长者。<a id="a-95"></a>财宝无量。<a id="a-96"></a>不可称计。<a id="a-97"></a>选择高门。<a id="a-98"></a>娉以为妇。<a id="a-99"></a>作倡伎乐。<a id="a-9A"></a>用娱乐之。<a id="a-9B"></a>其妇怀妊满足十月。<a id="a-9C"></a>生一男儿。<a id="a-9D"></a>端政殊妙。<a id="a-9E"></a>世所希有。<a id="a-9F"></a>父母欢喜。<a id="a-9G"></a>因为立字。<a id="a-9H"></a>名优多罗。<a id="a-9I"></a>年渐长大。<a id="a-9J"></a>其父丧亡。<a id="a-9K"></a>儿自念言。<a id="a-9L"></a>我先父以来。<a id="a-9M"></a>贩买治生。<a id="a-9N"></a>用成家业。<a id="a-9O"></a>我今不宜学是法耶。<a id="a-9P"></a>然于佛法。<a id="a-9Q"></a>甚怀信敬。<a id="a-9R"></a>今欲出家。<a id="a-9S"></a>便前白母。<a id="a-9T"></a>求索出家。<a id="a-9U"></a>时母答曰。<a id="a-9V"></a>汝父既丧。<a id="a-9W"></a>我今便无。<a id="a-9X"></a>唯汝一子。<a id="a-9Y"></a>汝今云何。<a id="a-9Z"></a>舍我出家。<a id="a-9a"></a>我今存在。<a id="a-9b"></a>终不听汝出家入道。<a id="a-9c"></a>我亡没后。<a id="a-9d"></a>随汝意去。<a id="a-9e"></a>尔时彼子。<a id="a-9f"></a>不果所愿。<a id="a-9g"></a>心怀懊恼。<a id="a-9h"></a>即便语母。<a id="a-9i"></a>若不听我。<a id="a-9j"></a>今必投岩。<a id="a-9k"></a>饮毒而死。<a id="a-9l"></a>时母答言。<a id="a-9m"></a>莫作是语。<a id="a-9n"></a>汝今何故。<a id="a-9o"></a>必欲出家。<a id="a-9p"></a>从今以去。<a id="a-9q"></a>若欲请诸沙门婆罗门等。<a id="a-9r"></a>我当设供随汝供养。<a id="a-9s"></a>儿闻是语。<a id="a-9t"></a>用自安隐。<a id="a-9u"></a>请诸沙门及婆罗门。<a id="a-9v"></a>数数向家。<a id="a-9w"></a>而供养之。<a id="a-9x"></a>时彼儿母。<a id="a-9y"></a>见诸道士数数来往。<a id="a-9z"></a>甚怀懊恼。<a id="a-A0"></a>生厌患心。<a id="a-A1"></a>便出恶言。<a id="a-A2"></a>骂诸沙门婆罗门等。<a id="a-A3"></a>不欲生活。<a id="a-A4"></a>但仰百姓。<a id="a-A5"></a>甚可恶见。<a id="a-A6"></a>于时其儿。<a id="a-A7"></a>不在家中。<a id="a-A8"></a>其母但以饮食浆水。<a id="a-A9"></a>洒散弃地。<a id="a-AA"></a>时儿行还。<a id="a-AB"></a>便语之言。<a id="a-AC"></a>汝出去后。<a id="a-AD"></a>我设肴膳。<a id="a-AE"></a>请诸沙门及婆罗门。<a id="a-AF"></a>而供养之。<a id="a-AG"></a>寻便将儿。<a id="a-AH"></a>示其弃饭浆水之处。<a id="a-AI"></a>我适供养。<a id="a-AJ"></a>寻即出去。<a id="a-AK"></a>其儿闻已。<a id="a-AL"></a>甚用欢喜。<a id="a-AM"></a>于其后时。<a id="a-AN"></a>母便命终。<a id="a-AO"></a>堕饿鬼中。<a id="a-AP"></a>儿便出家。<a id="a-AQ"></a>勤加精进。<a id="a-AR"></a>得阿罗汉果。<a id="a-AS"></a>在河岸边窟中坐禅。<a id="a-AT"></a>有一饿鬼。<a id="a-AU"></a>其口干燋。<a id="a-AV"></a>饥渴热恼。<a id="a-AW"></a>来诣儿所。<a id="a-AX"></a>语比丘言。<a id="a-AY"></a>我是汝母。<a id="a-AZ"></a>比丘怪言。<a id="a-Aa"></a>母生存时。<a id="a-Ab"></a>常好布施。<a id="a-Ac"></a>方今云何。<a id="a-Ad"></a>返堕饿鬼。<a id="a-Ae"></a>受斯报耶。<a id="a-Af"></a>饿鬼答言。<a id="a-Ag"></a>以我悭贪。<a id="a-Ah"></a>不能供养沙门婆罗门。<a id="a-Ai"></a>以是之故。<a id="a-Aj"></a>受饿鬼身。<a id="a-Ak"></a>二十年中。<a id="a-Al"></a>未尝得食及以浆水。<a id="a-Am"></a>设我向河及以泉池。<a id="a-An"></a>水为至竭。<a id="a-Ao"></a>若向果树。<a id="a-Ap"></a>树为干枯。<a id="a-Aq"></a>我今饥渴热恼所逼。<a id="a-Ar"></a>不可具陈。<a id="a-As"></a>比丘问言。<a id="a-At"></a>何缘致是。<a id="a-Au"></a>饿鬼答言。<a id="a-Av"></a>我虽布施。<a id="a-Aw"></a>心常悭惜。<a id="a-Ax"></a>于诸沙门婆罗门所。<a id="a-Ay"></a>无恭敬心。<a id="a-Az"></a>横加骂辱。<a id="a-B0"></a>今受是报。<a id="a-B1"></a>汝今若能为我设供。<a id="a-B2"></a>施佛及僧。<a id="a-B3"></a>为我忏悔。<a id="a-B4"></a>我必当得脱饿鬼身。<a id="a-B5"></a>时儿比丘。<a id="a-B6"></a>闻是语已。<a id="a-B7"></a>甚怀怜愍。<a id="a-B8"></a>即便劝化。<a id="a-B9"></a>办设肴膳。<a id="a-BA"></a>请佛及僧。<a id="a-BB"></a>供养讫竟。<a id="a-BC"></a>时彼饿鬼。<a id="a-BD"></a>即现其身在于会中。<a id="a-BE"></a>发露忏悔。<a id="a-BF"></a>尔时世尊为此饿鬼。<a id="a-BG"></a>种种说法。<a id="a-BH"></a>心怀惭愧。<a id="a-BI"></a>即于其夜。<a id="a-BJ"></a>便就命终。<a id="a-BK"></a>更受身形。<a id="a-BL"></a>堕飞行饿鬼中。<a id="a-BM"></a>顶戴天冠。<a id="a-BN"></a>着诸璎珞。<a id="a-BO"></a>庄严其身。<a id="a-BP"></a>来至比丘所。<a id="a-BQ"></a>又复语言。<a id="a-BR"></a>我故不脱饿鬼之身。<a id="a-BS"></a>汝更为我在所劝化。<a id="a-BT"></a>重设供养并诸床褥。<a id="a-BU"></a>施四方僧。<a id="a-BV"></a>乃可得脱饿鬼之身。<a id="a-BW"></a>时儿比丘。<a id="a-BX"></a>闻是语已。<a id="a-BY"></a>复更劝化。<a id="a-BZ"></a>办具饮食并诸床褥。<a id="a-Ba"></a>施四方僧。<a id="a-Bb"></a>供养讫竟。<a id="a-Bc"></a>于是饿鬼。<a id="a-Bd"></a>复更。<a id="a-Be"></a>现身在大众前。<a id="a-Bf"></a>寻更忏悔。<a id="a-Bg"></a>即于其夜。<a id="a-Bh"></a>取其命终。<a id="a-Bi"></a>生忉利天。<a id="a-Bj"></a>便作是念。<a id="a-Bk"></a>我造何福。<a id="a-Bl"></a>得来生此。<a id="a-Bm"></a>寻自观察。<a id="a-Bn"></a>缘儿比丘为于我故。<a id="a-Bo"></a>设诸肴膳请佛及僧。<a id="a-Bp"></a>免饿鬼身。<a id="a-Bq"></a>得来生天。<a id="a-Br"></a>我今当还报佛世尊及比丘恩。<a id="a-Bs"></a>顶戴天冠。<a id="a-Bt"></a>着诸璎珞。<a id="a-Bu"></a>庄严其身。<a id="a-Bv"></a>赍持香花。<a id="a-Bw"></a>来供养佛及儿比丘。<a id="a-Bx"></a>供养已讫。<a id="a-By"></a>却坐一面。<a id="a-Bz"></a>听佛说法。<a id="a-C0"></a>心开意解。<a id="a-C1"></a>得须陀洹果。<a id="a-C2"></a>绕佛三匝。<a id="a-C3"></a>还诣天宫。<a id="a-C4"></a>佛说是优多罗缘时。<a id="a-C5"></a>诸比丘等。<a id="a-C6"></a>舍离悭贪。<a id="a-C7"></a>厌恶生死。<a id="a-C8"></a>有得须陀洹果者。<a id="a-C9"></a>斯陀含者。<a id="a-CA"></a>阿那含者。<a id="a-CB"></a>阿罗汉者。<a id="a-CC"></a>有发辟支佛心者。<a id="a-CD"></a>有发无上菩提心者。<a id="a-CE"></a>尔时诸比丘。<a id="a-CF"></a>闻佛所说。<a id="a-CG"></a>欢喜奉行。</p>
  <h2 id="aCH">（四七）生盲饿鬼缘</h2>
  <p id="aCI">佛在舍卫国祇树给孤独园。<a id="a-CJ"></a>尔时阿难。<a id="a-CK"></a>着衣持钵。<a id="a-CL"></a>入城乞食。<a id="a-CM"></a>见一饿鬼。<a id="a-CN"></a>身如燋柱。<a id="a-CO"></a>腹如大山。<a id="a-CP"></a>咽如细针。<a id="a-CQ"></a>又复生盲。<a id="a-CR"></a>为诸乌鹫鸱枭所啄。<a id="a-CS"></a>宛转自扑。<a id="a-CT"></a>扬声叫唤。<a id="a-CU"></a>无有休息。<a id="a-CV"></a>尔时阿难。<a id="a-CW"></a>问饿鬼言。<a id="a-CX"></a>姊妹汝于先身。<a id="a-CY"></a>造何业行。<a id="a-CZ"></a>受如是苦。<a id="a-Ca"></a>饿鬼答言。<a id="a-Cb"></a>有日之处。<a id="a-Cc"></a>不须灯烛。<a id="a-Cd"></a>世有如来。<a id="a-Ce"></a>汝可自问。<a id="a-Cf"></a>尔时阿难。<a id="a-Cg"></a>寻往佛所。<a id="a-Ch"></a>白言。<a id="a-Ci"></a>世尊。<a id="a-Cj"></a>我于向者。<a id="a-Ck"></a>入城乞食。<a id="a-Cl"></a>见一饿鬼。<a id="a-Cm"></a>极受苦恼。<a id="a-Cn"></a>不可称计。<a id="a-Co"></a>向佛如来具说事状。<a id="a-Cp"></a>不审世尊。<a id="a-Cq"></a>彼饿鬼者。<a id="a-Cr"></a>宿造何业受此报耶。<a id="a-Cs"></a>尔时世尊。<a id="a-Ct"></a>告阿难言。<a id="a-Cu"></a>汝今谛听。<a id="a-Cv"></a>吾当为汝分别解说。<a id="a-Cw"></a>此贤劫中。<a id="a-Cx"></a>波罗奈国。<a id="a-Cy"></a>有佛出世。<a id="a-Cz"></a>号曰迦葉。<a id="a-D0"></a>将诸比丘。<a id="a-D1"></a>游行教化。<a id="a-D2"></a>次到鹿野苑中。<a id="a-D3"></a>时有女人。<a id="a-D4"></a>身抱怀妊。<a id="a-D5"></a>见佛世尊。<a id="a-D6"></a>甚怀信敬。<a id="a-D7"></a>足满十月生一女儿。<a id="a-D8"></a>端正殊特。<a id="a-D9"></a>人所敬仰。<a id="a-DA"></a>年渐长大。<a id="a-DB"></a>往诣佛所。<a id="a-DC"></a>听佛说法。<a id="a-DD"></a>心怀信敬。<a id="a-DE"></a>还归家中白二亲言。<a id="a-DF"></a>唯垂哀愍。<a id="a-DG"></a>听在道次。<a id="a-DH"></a>父母固遮不能令止。<a id="a-DI"></a>遂便出家作比丘尼。<a id="a-DJ"></a>时彼父母。<a id="a-DK"></a>为此女故。<a id="a-DL"></a>造僧伽蓝。<a id="a-DM"></a>又请诸比丘尼。<a id="a-DN"></a>共住寺中。<a id="a-DO"></a>时长者女。<a id="a-DP"></a>于戒律中。<a id="a-DQ"></a>有少毁犯。<a id="a-DR"></a>诸比丘尼。<a id="a-DS"></a>驱令出寺。<a id="a-DT"></a>心怀惭愧。<a id="a-DU"></a>不能归家。<a id="a-DV"></a>寄住他舍。<a id="a-DW"></a>生大嗔恚。<a id="a-DX"></a>便作是言。<a id="a-DY"></a>我自有舍。<a id="a-DZ"></a>止住其中。<a id="a-Da"></a>今者云何。<a id="a-Db"></a>返更驱我。<a id="a-Dc"></a>自用住止。<a id="a-Dd"></a>即便向彼长者居士。<a id="a-De"></a>说诸比丘尼种种过恶。<a id="a-Df"></a>状似饿鬼。<a id="a-Dg"></a>不自生活。<a id="a-Dh"></a>但仰百姓。<a id="a-Di"></a>使我受身莫见此辈作是誓已。<a id="a-Dj"></a>其后命终。<a id="a-Dk"></a>堕饿鬼中。<a id="a-Dl"></a>今得生盲。<a id="a-Dm"></a>佛告阿难。<a id="a-Dn"></a>欲知尔时彼长者女。<a id="a-Do"></a>出家入道。<a id="a-Dp"></a>驱令出寺。<a id="a-Dq"></a>恶口诽谤。<a id="a-Dr"></a>今生盲饿鬼是。<a id="a-Ds"></a>佛说是饿鬼缘时。<a id="a-Dt"></a>诸比丘等。<a id="a-Du"></a>各各守护身口意业。<a id="a-Dv"></a>厌离生死。<a id="a-Dw"></a>有得须陀洹者。<a id="a-Dx"></a>斯陀含者。<a id="a-Dy"></a>阿那含者。<a id="a-Dz"></a>阿罗汉者。<a id="a-E0"></a>有发辟支佛心者。<a id="a-E1"></a>有发无上菩提心者。<a id="a-E2"></a>尔时诸比丘。<a id="a-E3"></a>闻佛所说。<a id="a-E4"></a>欢喜奉行。</p>
  <h2 id="aE5">（四八）长者若达多悭贪堕饿鬼缘</h2>
  <p id="aE6">佛在舍卫国祇树给孤独园。<a id="a-E7"></a>时彼城中。<a id="a-E8"></a>有一长者。<a id="a-E9"></a>名曰若达多。<a id="a-EA"></a>财宝无量。<a id="a-EB"></a>奴婢仆使。<a id="a-EC"></a>象马牛羊。<a id="a-ED"></a>不可称计。<a id="a-EE"></a>时彼长者。<a id="a-EF"></a>值行观看。<a id="a-EG"></a>到只桓中。<a id="a-EH"></a>见佛世尊。<a id="a-EI"></a>三十二相。<a id="a-EJ"></a>八十种好。<a id="a-EK"></a>光明普曜。<a id="a-EL"></a>如百千日。<a id="a-EM"></a>庄严其身。<a id="a-EN"></a>心怀信敬。<a id="a-EO"></a>前礼佛足。<a id="a-EP"></a>却坐一面。<a id="a-EQ"></a>听佛说法。<a id="a-ER"></a>心生欢喜。<a id="a-ES"></a>还归辞家及诸眷属求索入道。<a id="a-ET"></a>时诸亲属。<a id="a-EU"></a>都悉听许。<a id="a-EV"></a>还归白佛。<a id="a-EW"></a>求索出家。<a id="a-EX"></a>佛即告言。<a id="a-EY"></a>善来比丘。<a id="a-EZ"></a>须发自落法服着身便成沙门。<a id="a-Ea"></a>时诸亲族及诸人民。<a id="a-Eb"></a>以其先是豪富之子出家入道。<a id="a-Ec"></a>竞施衣钵种种所须。<a id="a-Ed"></a>既得之已。<a id="a-Ee"></a>生悭贪心。<a id="a-Ef"></a>不能施与同梵行者。<a id="a-Eg"></a>其后命终。<a id="a-Eh"></a>堕饿鬼中。<a id="a-Ei"></a>还守衣钵。<a id="a-Ej"></a>时诸众僧。<a id="a-Ek"></a>见其去世。<a id="a-El"></a>开其房户欲收尸骸及以衣钵阇维羯磨。<a id="a-Em"></a>而此室中。<a id="a-En"></a>见一饿鬼。<a id="a-Eo"></a>身如燋柱。<a id="a-Ep"></a>状貌可畏。<a id="a-Eq"></a>守此衣钵。<a id="a-Er"></a>无敢近者。<a id="a-Es"></a>时诸比丘。<a id="a-Et"></a>见是事已。<a id="a-Eu"></a>往白世尊。<a id="a-Ev"></a>具陈所见。<a id="a-Ew"></a>于是如来。<a id="a-Ex"></a>将诸比丘。<a id="a-Ey"></a>来入室中。<a id="a-Ez"></a>语饿鬼言。<a id="a-F0"></a>咄无惭愧。<a id="a-F1"></a>汝于前身。<a id="a-F2"></a>出家入道。<a id="a-F3"></a>贪着利养。<a id="a-F4"></a>不肯惠施。<a id="a-F5"></a>今堕饿鬼。<a id="a-F6"></a>受此丑形。<a id="a-F7"></a>汝今云何。<a id="a-F8"></a>不生惭愧。<a id="a-F9"></a>故复还来。<a id="a-FA"></a>仍守衣钵。<a id="a-FB"></a>呵责悭贪多诸过咎。<a id="a-FC"></a>能令众生堕于恶道。<a id="a-FD"></a>佛即为其种种说法。<a id="a-FE"></a>心开意解。<a id="a-FF"></a>深生惭愧。<a id="a-FG"></a>即以衣钵。<a id="a-FH"></a>舍与众僧。<a id="a-FI"></a>于其夜半。<a id="a-FJ"></a>便取命终。<a id="a-FK"></a>更受余形。<a id="a-FL"></a>堕飞行饿鬼中。<a id="a-FM"></a>端正殊妙。<a id="a-FN"></a>着诸璎珞。<a id="a-FO"></a>庄严其身。<a id="a-FP"></a>身出光明。<a id="a-FQ"></a>照于只桓。<a id="a-FR"></a>陵虚游行。<a id="a-FS"></a>与天无异。<a id="a-FT"></a>来诣佛所。<a id="a-FU"></a>前礼佛足。<a id="a-FV"></a>却坐一面。<a id="a-FW"></a>佛即为其种种说法。<a id="a-FX"></a>心开意解。<a id="a-FY"></a>欢喜而去。<a id="a-FZ"></a>于其晨朝。<a id="a-Fa"></a>诸比丘等。<a id="a-Fb"></a>白言。<a id="a-Fc"></a>世尊。<a id="a-Fd"></a>昨夜光明。<a id="a-Fe"></a>照于只桓。<a id="a-Ff"></a>为是梵释四天王乎。<a id="a-Fg"></a>二十八部鬼神将也。<a id="a-Fh"></a>为是他方诸大菩萨来听法耶。<a id="a-Fi"></a>佛告比丘。<a id="a-Fj"></a>非是释梵二十八部诸神王耶。<a id="a-Fk"></a>乃是舍卫城中。<a id="a-Fl"></a>大富长者。<a id="a-Fm"></a>出家入道。<a id="a-Fn"></a>近日命终。<a id="a-Fo"></a>堕飞行饿鬼中。<a id="a-Fp"></a>赍持香花。<a id="a-Fq"></a>来供养我。<a id="a-Fr"></a>是其光耳。<a id="a-Fs"></a>佛说是缘时诸比丘等。<a id="a-Ft"></a>舍离悭贪。<a id="a-Fu"></a>厌恶生死。<a id="a-Fv"></a>有得须陀洹者。<a id="a-Fw"></a>斯陀含者。<a id="a-Fx"></a>阿那含者。<a id="a-Fy"></a>阿罗汉者。<a id="a-Fz"></a>有发辟支佛心者。<a id="a-G0"></a>有发无上菩提心者。<a id="a-G1"></a>尔时诸比丘。<a id="a-G2"></a>闻佛所说。<a id="a-G3"></a>欢喜奉行。</p>
  <h2 id="aG4">（四九）饿鬼自生还啖五百子缘</h2>
  <p id="aG5">佛在王舍城迦兰陀竹林。<a id="a-G6"></a>时尊者那罗达多。<a id="a-G7"></a>着衣持钵入城乞食。<a id="a-G8"></a>还归本处。<a id="a-G9"></a>饭食已讫。<a id="a-GA"></a>遥见只桓。<a id="a-GB"></a>赤如血色。<a id="a-GC"></a>怪其所以。<a id="a-GD"></a>寻即往看。<a id="a-GE"></a>见一饿鬼。<a id="a-GF"></a>脂肉消尽支节骨立一日一夜。<a id="a-GG"></a>生五百子。<a id="a-GH"></a>羸瘦尪弱。<a id="a-GI"></a>气力乏少。<a id="a-GJ"></a>当生之时。<a id="a-GK"></a>荒闷殒死。<a id="a-GL"></a>支节解散。<a id="a-GM"></a>极为饥渴之所逼切。<a id="a-GN"></a>随生随啖终无饱足。<a id="a-GO"></a>时那罗达多便前问言。<a id="a-GP"></a>汝造何业。<a id="a-GQ"></a>获斯苦报。<a id="a-GR"></a>饿鬼答曰。<a id="a-GS"></a>汝今可自问佛世尊。<a id="a-GT"></a>当为汝说。<a id="a-GU"></a>时那罗达多。<a id="a-GV"></a>寻往佛所。<a id="a-GW"></a>前礼佛足。<a id="a-GX"></a>却住一面。<a id="a-GY"></a>诸佛常法。<a id="a-GZ"></a>先意问讯。<a id="a-Ga"></a>汝于今者。<a id="a-Gb"></a>见何异事。<a id="a-Gc"></a>那罗白言。<a id="a-Gd"></a>向者游行。<a id="a-Ge"></a>见一饿鬼。<a id="a-Gf"></a>一日一夜。<a id="a-Gg"></a>生五百子。<a id="a-Gh"></a>极为饥渴。<a id="a-Gi"></a>生已还啖。<a id="a-Gj"></a>不审世尊。<a id="a-Gk"></a>宿造何业。<a id="a-Gl"></a>受斯报耶。<a id="a-Gm"></a>佛告那罗达多。<a id="a-Gn"></a>若欲知者。<a id="a-Go"></a>好至心听。<a id="a-Gp"></a>吾当为汝分别解说。<a id="a-Gq"></a>此贤劫中。<a id="a-Gr"></a>波罗奈国有一长者。<a id="a-Gs"></a>金银珍宝。<a id="a-Gt"></a>奴婢仆使。<a id="a-Gu"></a>象马牛羊。<a id="a-Gv"></a>不可称计。<a id="a-Gw"></a>唯一夫人。<a id="a-Gx"></a>无有子息祷祀神祇。<a id="a-Gy"></a>求索有子。<a id="a-Gz"></a>了不能得时彼长者。<a id="a-H0"></a>即便更取族姓家女。<a id="a-H1"></a>未久之间。<a id="a-H2"></a>便觉有妊。<a id="a-H3"></a>其大夫人。<a id="a-H4"></a>见其有妊。<a id="a-H5"></a>便生嫉妒。<a id="a-H6"></a>密与毒药。<a id="a-H7"></a>令彼堕胎。<a id="a-H8"></a>姊妹眷属。<a id="a-H9"></a>即诣其所。<a id="a-HA"></a>与彼大妇。<a id="a-HB"></a>极共斗诤。<a id="a-HC"></a>遂相打棒。<a id="a-HD"></a>问其虚实。<a id="a-HE"></a>其大妇者。<a id="a-HF"></a>正欲道实恐其交死。<a id="a-HG"></a>正欲不道。<a id="a-HH"></a>苦痛叵言。<a id="a-HI"></a>逼切得急。<a id="a-HJ"></a>而作咒诅。<a id="a-HK"></a>若我真实。<a id="a-HL"></a>堕汝胎者。<a id="a-HM"></a>令我舍身生饿鬼中。<a id="a-HN"></a>一日一夜。<a id="a-HO"></a>生五百子。<a id="a-HP"></a>生已随啖。<a id="a-HQ"></a>终不饱足。<a id="a-HR"></a>作是誓已。<a id="a-HS"></a>寻即放去。<a id="a-HT"></a>佛告那罗达多。<a id="a-HU"></a>欲知彼时其大妇者。<a id="a-HV"></a>生嫉妒心。<a id="a-HW"></a>堕他子故。<a id="a-HX"></a>妄语咒誓。<a id="a-HY"></a>堕饿鬼中。<a id="a-HZ"></a>今受是报。<a id="a-Ha"></a>时诸比丘。<a id="a-Hb"></a>闻佛说是嫉妒之心多诸过患。<a id="a-Hc"></a>能令众生堕于恶趣。<a id="a-Hd"></a>咸共舍离。<a id="a-He"></a>厌恶生死。<a id="a-Hf"></a>心开意解。<a id="a-Hg"></a>有得须陀洹者。<a id="a-Hh"></a>斯陀含者。<a id="a-Hi"></a>阿那含者。<a id="a-Hj"></a>阿罗汉者。<a id="a-Hk"></a>有发辟支佛心者。<a id="a-Hl"></a>有发无上菩提心者。<a id="a-Hm"></a>尔时诸比丘闻佛所说。<a id="a-Hn"></a>欢喜奉行。</p>
  <h2 id="aHo">（五○）啖婆罗似饿鬼缘</h2>
  <p id="aHp">佛在毗舍离弥猴河岸重阁讲堂。<a id="a-Hq"></a>时彼城中。<a id="a-Hr"></a>有一长者。<a id="a-Hs"></a>名曰[這-言+蔗]罗。<a id="a-Ht"></a>选择疋偶。<a id="a-Hu"></a>娉以为妇作诸音乐。<a id="a-Hv"></a>以娱乐之。<a id="a-Hw"></a>其妇怀妊。<a id="a-Hx"></a>臭不可近。<a id="a-Hy"></a>夫便问言。<a id="a-Hz"></a>汝先不尔。<a id="a-I0"></a>今者何缘。<a id="a-I1"></a>有此臭秽。<a id="a-I2"></a>妇答夫言。<a id="a-I3"></a>此必是我胎中之子。<a id="a-I4"></a>业行所致。<a id="a-I5"></a>是以使尔。<a id="a-I6"></a>足满十月。<a id="a-I7"></a>生一男儿。<a id="a-I8"></a>连骸骨立。<a id="a-I9"></a>羸瘦燋悴。<a id="a-IA"></a>不可示现。<a id="a-IB"></a>又复粪屎涂身而生。<a id="a-IC"></a>年渐长大。<a id="a-ID"></a>不欲在家。<a id="a-IE"></a>贪嗜粪秽。<a id="a-IF"></a>不肯舍离。<a id="a-IG"></a>时彼父母及诸亲族。<a id="a-IH"></a>见其如是。<a id="a-II"></a>恶不欲见。<a id="a-IJ"></a>驱令远舍。<a id="a-IK"></a>使不得近。<a id="a-IL"></a>即便啖行。<a id="a-IM"></a>求索粪屎。<a id="a-IN"></a>用为甘膳。<a id="a-IO"></a>时诸民众。<a id="a-IP"></a>见其如是。<a id="a-IQ"></a>因为立字。<a id="a-IR"></a>名啖婆罗鬼。<a id="a-IS"></a>时彼国中。<a id="a-IT"></a>有诸外道。<a id="a-IU"></a>偶行值见赞言善哉。<a id="a-IV"></a>闻是语已。<a id="a-IW"></a>甚用欣庆。<a id="a-IX"></a>喜不自胜。<a id="a-IY"></a>前白外道。<a id="a-IZ"></a>慈哀怜愍。<a id="a-Ia"></a>听在道次。<a id="a-Ib"></a>时诸外道。<a id="a-Ic"></a>即为出家。<a id="a-Id"></a>教令裸形。<a id="a-Ie"></a>以灰涂身。<a id="a-If"></a>修于净行。<a id="a-Ig"></a>时啖婆罗。<a id="a-Ih"></a>虽复在道。<a id="a-Ii"></a>故贪粪秽不净之处。<a id="a-Ij"></a>时诸外道。<a id="a-Ik"></a>见其如是。<a id="a-Il"></a>咸共呵责。<a id="a-Im"></a>或见鞭打。<a id="a-In"></a>汝今是人。<a id="a-Io"></a>何缘如是。<a id="a-Ip"></a>乐处不净。<a id="a-Iq"></a>时啖婆罗。<a id="a-Ir"></a>为诸外道。<a id="a-Is"></a>数数呵责。<a id="a-It"></a>或被鞭打。<a id="a-Iu"></a>舍之而去。<a id="a-Iv"></a>诣于河岸沟坑之中。<a id="a-Iw"></a>自用欢喜。<a id="a-Ix"></a>时彼河岸。<a id="a-Iy"></a>复有五百饿鬼。<a id="a-Iz"></a>依住其中。<a id="a-J0"></a>见啖婆罗来。<a id="a-J1"></a>身极臭处。<a id="a-J2"></a>止住其中。<a id="a-J3"></a>无有能敢亲附之者。<a id="a-J4"></a>然常向诸饿鬼。<a id="a-J5"></a>而自赞叹。<a id="a-J6"></a>我在人间。<a id="a-J7"></a>或见呵责。<a id="a-J8"></a>及以鞭打。<a id="a-J9"></a>极受苦恼。<a id="a-JA"></a>今在此中。<a id="a-JB"></a>脱不见骂及以鞭打。<a id="a-JC"></a>独用欢乐。<a id="a-JD"></a>时诸饿鬼。<a id="a-JE"></a>见啖婆罗臭处不净。<a id="a-JF"></a>都皆舍去。<a id="a-JG"></a>时啖婆罗。<a id="a-JH"></a>语诸鬼言。<a id="a-JI"></a>我此臭身依凭汝故。<a id="a-JJ"></a>得存数日。<a id="a-JK"></a>汝等今者复舍我去。<a id="a-JL"></a>我今在后。<a id="a-JM"></a>云何得活。<a id="a-JN"></a>作是语已。<a id="a-JO"></a>甚用苦恼。<a id="a-JP"></a>愁忧躃地。<a id="a-JQ"></a>尔时世尊。<a id="a-JR"></a>昼夜六时。<a id="a-JS"></a>观察众生。<a id="a-JT"></a>谁应可度。<a id="a-JU"></a>寻往度之见啖婆罗。<a id="a-JV"></a>失众伴侣。<a id="a-JW"></a>愁忧困苦。<a id="a-JX"></a>闷绝躃地。<a id="a-JY"></a>寻往坑所而为说法。<a id="a-JZ"></a>使令欢喜。<a id="a-Ja"></a>时啖婆罗。<a id="a-Jb"></a>见佛世尊。<a id="a-Jc"></a>诸根寂定。<a id="a-Jd"></a>光明晖曜。<a id="a-Je"></a>如百千日。<a id="a-Jf"></a>庄严其身。<a id="a-Jg"></a>心怀欢喜。<a id="a-Jh"></a>五体投地。<a id="a-Ji"></a>白言。<a id="a-Jj"></a>世尊。<a id="a-Jk"></a>世间颇有如我等比斯下之人。<a id="a-Jl"></a>得出家不。<a id="a-Jm"></a>佛告啖婆罗。<a id="a-Jn"></a>我此法中。<a id="a-Jo"></a>无有尊卑不听出家。<a id="a-Jp"></a>时啖婆罗。<a id="a-Jq"></a>闻佛语已。<a id="a-Jr"></a>前白佛言。<a id="a-Js"></a>慈哀怜愍。<a id="a-Jt"></a>听在道次。<a id="a-Ju"></a>尔时世尊。<a id="a-Jv"></a>寻举金色右臂。<a id="a-Jw"></a>而告之曰。<a id="a-Jx"></a>善来比丘。<a id="a-Jy"></a>须发自落。<a id="a-Jz"></a>法服着身。<a id="a-K0"></a>便成沙门。<a id="a-K1"></a>威仪详序。<a id="a-K2"></a>如十二腊比丘。<a id="a-K3"></a>无有异也。<a id="a-K4"></a>既蒙佛恩。<a id="a-K5"></a>得出家已。<a id="a-K6"></a>即于佛前。<a id="a-K7"></a>而说偈言。</p>
  <p id="aK8">今蒙佛恩得　　称意德如愿</p>
  <p id="aK9">除去臭秽身　　得成为沙门</p>
  <p id="aKA">尔时世尊。<a id="a-KB"></a>告啖婆罗。<a id="a-KC"></a>汝今于我法中。<a id="a-KD"></a>已得出家。<a id="a-KE"></a>勤修系念。<a id="a-KF"></a>未久之间。<a id="a-KG"></a>得阿罗汉果。<a id="a-KH"></a>三明六通。<a id="a-KI"></a>具八解脱。<a id="a-KJ"></a>诸天世人。<a id="a-KK"></a>皆共敬仰。<a id="a-KL"></a>时诸比丘。<a id="a-KM"></a>见是事已。<a id="a-KN"></a>白佛言。<a id="a-KO"></a>世尊。<a id="a-KP"></a>今此啖婆罗比丘。<a id="a-KQ"></a>宿造何业。<a id="a-KR"></a>受斯罪报。<a id="a-KS"></a>复以何缘。<a id="a-KT"></a>值佛世尊。<a id="a-KU"></a>获阿罗汉果。<a id="a-KV"></a>尔时世尊。<a id="a-KW"></a>为诸比丘。<a id="a-KX"></a>而说偈言。</p>
  <p id="aKY">宿造善恶业　　百劫而不朽</p>
  <p id="aKZ">罪业因缘故　　今获如是报</p>
  <p id="aKa">时诸比丘。<a id="a-Kb"></a>闻佛世尊说此偈已。<a id="a-Kc"></a>前白佛言。<a id="a-Kd"></a>不审世尊。<a id="a-Ke"></a>过去世时。<a id="a-Kf"></a>其事云何。<a id="a-Kg"></a>唯愿世尊。<a id="a-Kh"></a>敷演解说。<a id="a-Ki"></a>尔时世尊。<a id="a-Kj"></a>告诸比丘。<a id="a-Kk"></a>汝等谛听。<a id="a-Kl"></a>吾当为汝分别解说。<a id="a-Km"></a>此贤劫中。<a id="a-Kn"></a>人寿四万岁。<a id="a-Ko"></a>波罗奈国。<a id="a-Kp"></a>有佛出世。<a id="a-Kq"></a>号迦罗迦孙陀。<a id="a-Kr"></a>将诸比丘。<a id="a-Ks"></a>游行教化。<a id="a-Kt"></a>到宝殿国。<a id="a-Ku"></a>时彼土王。<a id="a-Kv"></a>闻佛来至。<a id="a-Kw"></a>心怀喜悦。<a id="a-Kx"></a>将诸群臣。<a id="a-Ky"></a>出城奉迎。<a id="a-Kz"></a>到已前礼佛足。<a id="a-L0"></a>长跪请佛。<a id="a-L1"></a>唯愿世尊。<a id="a-L2"></a>慈哀怜愍。<a id="a-L3"></a>受我三月四事供养。<a id="a-L4"></a>佛即然可。<a id="a-L5"></a>时彼国王。<a id="a-L6"></a>知佛许可。<a id="a-L7"></a>寻即为佛及比丘僧。<a id="a-L8"></a>造立房舍。<a id="a-L9"></a>请一比丘。<a id="a-LA"></a>用作寺主。<a id="a-LB"></a>管理僧事。<a id="a-LC"></a>每于一日。<a id="a-LD"></a>余行不在。<a id="a-LE"></a>有一罗汉比丘。<a id="a-LF"></a>入彼寺中。<a id="a-LG"></a>威仪详序。<a id="a-LH"></a>甚可观看。<a id="a-LI"></a>寺主檀越。<a id="a-LJ"></a>见其如是。<a id="a-LK"></a>请入浴室为其洗浴。<a id="a-LL"></a>复以香油。<a id="a-LM"></a>涂其身上。<a id="a-LN"></a>时彼寺主。<a id="a-LO"></a>从外来入。<a id="a-LP"></a>见此罗汉以香油涂身。<a id="a-LQ"></a>心怀嫉妒。<a id="a-LR"></a>便出恶骂。<a id="a-LS"></a>汝出家人。<a id="a-LT"></a>何为如是。<a id="a-LU"></a>如似人粪涂汝身上。<a id="a-LV"></a>作是语已。<a id="a-LW"></a>时香油涂身彼罗汉。<a id="a-LX"></a>心怀怜愍。<a id="a-LY"></a>踊身虚空。<a id="a-LZ"></a>现十八变。<a id="a-La"></a>时彼寺主。<a id="a-Lb"></a>见是变已。<a id="a-Lc"></a>深怀惭愧。<a id="a-Ld"></a>向彼罗汉。<a id="a-Le"></a>忏悔谢过。<a id="a-Lf"></a>各归所止。<a id="a-Lg"></a>以是业缘。<a id="a-Lh"></a>五百世中。<a id="a-Li"></a>身常臭处。<a id="a-Lj"></a>不可附近。<a id="a-Lk"></a>佛告诸比丘。<a id="a-Ll"></a>欲知彼时寺主比丘恶口骂者。<a id="a-Lm"></a>今啖婆罗比丘是。<a id="a-Ln"></a>由于彼时曾出家故。<a id="a-Lo"></a>向波罗汉忏悔罪咎。<a id="a-Lp"></a>今得值我出家得道佛说是啖婆罗缘时。<a id="a-Lq"></a>各各自护身口意业。<a id="a-Lr"></a>舍嫉妒心。<a id="a-Ls"></a>厌恶生死。<a id="a-Lt"></a>有得须陀洹者。<a id="a-Lu"></a>斯陀含者。<a id="a-Lv"></a>阿那含者。<a id="a-Lw"></a>阿罗汉者。<a id="a-Lx"></a>有发辟支佛心者。<a id="a-Ly"></a>有发无上菩提心者。<a id="a-Lz"></a>尔时诸比丘。<a id="a-M0"></a>闻佛所说。<a id="a-M1"></a>欢喜奉行。</p>
 </body>
</html>