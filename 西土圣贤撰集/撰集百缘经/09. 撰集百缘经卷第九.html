<!doctype html>
<html id="z3IBWHy1FO" data-ver="1497">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="西土圣贤撰集">
  <meta period="吴">
 </head>
 <body>
  <h1 id="a1">撰集百缘经卷第九</h1>
  <h2 id="a2">声闻品第九</h2>
  <h2 id="a3">（八一）海生商主缘</h2>
  <p id="a4">佛在舍卫国祇树给孤独园。<a id="a-5"></a>时彼城中。<a id="a-6"></a>有五百贾客。<a id="a-7"></a>欲入大海采取珍宝。<a id="a-8"></a>时彼商主。<a id="a-9"></a>选择族望。<a id="a-A"></a>娉以为妇。<a id="a-B"></a>将共入海足满十月。<a id="a-C"></a>产一男儿。<a id="a-D"></a>因为立字。<a id="a-E"></a>名曰海生。<a id="a-F"></a>有大福德。<a id="a-G"></a>令诸商客。<a id="a-H"></a>获大珍宝。<a id="a-I"></a>安隐回还。<a id="a-J"></a>咸共唱言。<a id="a-K"></a>安隐海生。<a id="a-L"></a>年渐长大。<a id="a-M"></a>重复劝勉。<a id="a-N"></a>更入大海。<a id="a-O"></a>获其珍宝。<a id="a-P"></a>进引还来。<a id="a-Q"></a>值大黑风。<a id="a-R"></a>吹其船舫。<a id="a-S"></a>飘堕罗刹鬼国。<a id="a-T"></a>回波黑风。<a id="a-U"></a>时诸商人。<a id="a-V"></a>各各跪拜诸天善神。<a id="a-W"></a>无一感应救彼厄难。<a id="a-X"></a>中有优婆塞。<a id="a-Y"></a>语商人言。<a id="a-Z"></a>有佛世尊。<a id="a-a"></a>常以大悲。<a id="a-b"></a>昼夜六时。<a id="a-c"></a>观察众生。<a id="a-d"></a>护受苦厄。<a id="a-e"></a>辄往度之。<a id="a-f"></a>汝等咸当称彼佛名。<a id="a-g"></a>或能来此。<a id="a-h"></a>救我等命。<a id="a-i"></a>时诸商人。<a id="a-j"></a>各共同时。<a id="a-k"></a>称南无佛陀。<a id="a-l"></a>尔时世尊。<a id="a-m"></a>遥见商客极遇厄难。<a id="a-n"></a>即放光明。<a id="a-o"></a>照耀黑风。<a id="a-p"></a>风寻消灭。<a id="a-q"></a>皆得解脱。<a id="a-r"></a>各作是言。<a id="a-s"></a>我等今者。<a id="a-t"></a>蒙佛威光。<a id="a-u"></a>脱此诸难。<a id="a-v"></a>今若平安达到。<a id="a-w"></a>当为佛僧造立塔寺。<a id="a-x"></a>请命佛僧。<a id="a-y"></a>安置其中。<a id="a-z"></a>设诸肴膳。<a id="a-10"></a>供给所须。<a id="a-11"></a>皆使无乏。<a id="a-12"></a>作是语已。<a id="a-13"></a>咸皆然可。<a id="a-14"></a>于是进引。<a id="a-15"></a>皆悉平安达到乡土。<a id="a-16"></a>如先言要。<a id="a-17"></a>造立塔寺。<a id="a-18"></a>请命佛僧。<a id="a-19"></a>设诸肴膳。<a id="a-1A"></a>供养讫竟。<a id="a-1B"></a>却坐一面。<a id="a-1C"></a>听佛说法。<a id="a-1D"></a>心开意解。<a id="a-1E"></a>各获道迹。<a id="a-1F"></a>即于佛前。<a id="a-1G"></a>求索出家。<a id="a-1H"></a>佛即告言善来比丘。<a id="a-1I"></a>须发自落。<a id="a-1J"></a>法服着身。<a id="a-1K"></a>便成沙门。<a id="a-1L"></a>精勤修习。<a id="a-1M"></a>得阿罗汉果。<a id="a-1N"></a>三明六通。<a id="a-1O"></a>具八解脱。<a id="a-1P"></a>诸天世人。<a id="a-1Q"></a>所见敬仰。<a id="a-1R"></a>时诸比丘。<a id="a-1S"></a>见是事已。<a id="a-1T"></a>前白佛言。<a id="a-1U"></a>不审世尊。<a id="a-1V"></a>今此商人五百比丘。<a id="a-1W"></a>宿造何业。<a id="a-1X"></a>遭值如是种种厄难。<a id="a-1Y"></a>蒙佛威光。<a id="a-1Z"></a>得脱诸难。<a id="a-1a"></a>又值世尊。<a id="a-1b"></a>出家得道。<a id="a-1c"></a>佛告比丘。<a id="a-1d"></a>非但今日救彼厄难。<a id="a-1e"></a>过去世时。<a id="a-1f"></a>我亦救彼脱诸厄难。<a id="a-1g"></a>时诸比丘。<a id="a-1h"></a>重白佛言。<a id="a-1i"></a>不审世尊。<a id="a-1j"></a>过去世时。<a id="a-1k"></a>其事云何。<a id="a-1l"></a>唯愿世尊。<a id="a-1m"></a>敷演解说。<a id="a-1n"></a>尔时世尊。<a id="a-1o"></a>告诸比丘。<a id="a-1p"></a>汝等谛听。<a id="a-1q"></a>吾当为汝分别解说。<a id="a-1r"></a>乃往过去无量世中。<a id="a-1s"></a>波罗奈国。<a id="a-1t"></a>有五通仙人。<a id="a-1u"></a>住河岸边。<a id="a-1v"></a>时有五百商人。<a id="a-1w"></a>欲入大海。<a id="a-1x"></a>路由河岸。<a id="a-1y"></a>见彼仙人。<a id="a-1z"></a>各共往彼问讯安吉。<a id="a-20"></a>劝彼仙人。<a id="a-21"></a>令共入海。<a id="a-22"></a>仙人答言。<a id="a-23"></a>汝等自去。<a id="a-24"></a>设有恐难。<a id="a-25"></a>但称我名。<a id="a-26"></a>当护汝等。<a id="a-27"></a>尔时商人。<a id="a-28"></a>闻是语已。<a id="a-29"></a>进引入海。<a id="a-2A"></a>大获珍宝。<a id="a-2B"></a>还欲来归。<a id="a-2C"></a>道逢罗刹黑风诸难。<a id="a-2D"></a>尔时商人。<a id="a-2E"></a>咸共一心。<a id="a-2F"></a>称仙人名。<a id="a-2G"></a>即往救护脱诸厄难。<a id="a-2H"></a>佛告诸比丘。<a id="a-2I"></a>欲知尔时彼仙人者。<a id="a-2J"></a>则我身是。<a id="a-2K"></a>彼时五百商人者今五百比丘是。<a id="a-2L"></a>我于彼时。<a id="a-2M"></a>未断烦恼。<a id="a-2N"></a>尚能拔济彼诸厄难。<a id="a-2O"></a>况于今者。<a id="a-2P"></a>得出三界。<a id="a-2Q"></a>而当不能化度彼也。<a id="a-2R"></a>尔时诸比丘。<a id="a-2S"></a>闻佛所说欢喜奉行。</p>
  <p data-pb></p>
  <h2 id="a2T">（八二）须曼花衣随身产缘</h2>
  <p id="a2U">在舍卫国祇树给孤独园。<a id="a-2V"></a>时彼城中。<a id="a-2W"></a>有一长者。<a id="a-2X"></a>财宝无量。<a id="a-2Y"></a>不可称计。<a id="a-2Z"></a>选择高门。<a id="a-2a"></a>娉以为妇。<a id="a-2b"></a>种种音乐。<a id="a-2c"></a>以娱乐之。<a id="a-2d"></a>足满十月。<a id="a-2e"></a>产一男儿。<a id="a-2f"></a>端政殊妙。<a id="a-2g"></a>须曼花衣。<a id="a-2h"></a>与身俱生。<a id="a-2i"></a>召诸相师。<a id="a-2j"></a>占相此儿。<a id="a-2k"></a>相师睹已。<a id="a-2l"></a>此儿产时。<a id="a-2m"></a>有何瑞相。<a id="a-2n"></a>父母答言。<a id="a-2o"></a>有须曼花衣。<a id="a-2p"></a>裹身而生。<a id="a-2q"></a>因为立字。<a id="a-2r"></a>名须曼那。<a id="a-2s"></a>体性贤柔。<a id="a-2t"></a>慈心孝顺。<a id="a-2u"></a>年渐长大。<a id="a-2v"></a>衣亦随大。<a id="a-2w"></a>父母爱念。<a id="a-2x"></a>便将小儿。<a id="a-2y"></a>与阿那律。<a id="a-2z"></a>令作沙弥。<a id="a-30"></a>教使坐禅。<a id="a-31"></a>未久之间。<a id="a-32"></a>得阿罗汉果。<a id="a-33"></a>三明六通。<a id="a-34"></a>具八解脱。<a id="a-35"></a>诸天世人。<a id="a-36"></a>所见敬仰。<a id="a-37"></a>时阿那律。<a id="a-38"></a>敕沙弥言。<a id="a-39"></a>汝今可往拔提河边取净水来。<a id="a-3A"></a>寻往彼河。<a id="a-3B"></a>盛满瓶水。<a id="a-3C"></a>掷虚空中。<a id="a-3D"></a>随后飞来。<a id="a-3E"></a>时诸比丘。<a id="a-3F"></a>见是沙弥。<a id="a-3G"></a>叹未曾有。<a id="a-3H"></a>白佛言。<a id="a-3I"></a>世尊。<a id="a-3J"></a>今此须摩那沙弥。<a id="a-3K"></a>宿殖何福。<a id="a-3L"></a>生巨富家。<a id="a-3M"></a>须摩那衣。<a id="a-3N"></a>随身俱生。<a id="a-3O"></a>出家未久。<a id="a-3P"></a>获阿罗汉果。<a id="a-3Q"></a>尔时世尊。<a id="a-3R"></a>告诸比丘。<a id="a-3S"></a>汝等善听。<a id="a-3T"></a>吾当为汝分别解说。<a id="a-3U"></a>乃往过去九十一劫。<a id="a-3V"></a>波罗奈国。<a id="a-3W"></a>有佛出世。<a id="a-3X"></a>号毗婆尸。<a id="a-3Y"></a>教化周讫。<a id="a-3Z"></a>迁神涅槃。<a id="a-3a"></a>时有国王。<a id="a-3b"></a>名梵摩达多。<a id="a-3c"></a>收其舍利。<a id="a-3d"></a>造四宝塔。<a id="a-3e"></a>而供养之。<a id="a-3f"></a>时有童子。<a id="a-3g"></a>见彼塔故。<a id="a-3h"></a>心生欣乐。<a id="a-3i"></a>即便出家。<a id="a-3j"></a>年至老耄。<a id="a-3k"></a>空无所获。<a id="a-3l"></a>深自克啧。<a id="a-3m"></a>买须曼花。<a id="a-3n"></a>持缕贯之。<a id="a-3o"></a>遍覆塔上。<a id="a-3p"></a>发愿而去。<a id="a-3q"></a>缘是功德。<a id="a-3r"></a>九十一劫。<a id="a-3s"></a>不堕地狱畜生饿鬼。<a id="a-3t"></a>天上人中。<a id="a-3u"></a>常有须曼花衣。<a id="a-3v"></a>与身俱生。<a id="a-3w"></a>受天快乐。<a id="a-3x"></a>乃至今者。<a id="a-3y"></a>遭值于我。<a id="a-3z"></a>出家得道。<a id="a-40"></a>尔时诸比丘。<a id="a-41"></a>闻佛所说。<a id="a-42"></a>欢喜奉行。</p>
  <p data-pb></p>
  <h2 id="a43">（八三）宝手比丘缘</h2>
  <p id="a44">佛在舍卫国祇树给孤独园。<a id="a-45"></a>时彼城中。<a id="a-46"></a>有一长者。<a id="a-47"></a>财宝无量。<a id="a-48"></a>选择族望。<a id="a-49"></a>娉以为妇。<a id="a-4A"></a>作倡伎乐。<a id="a-4B"></a>以娱乐之。<a id="a-4C"></a>其妇怀妊。<a id="a-4D"></a>足满十月。<a id="a-4E"></a>产一男儿。<a id="a-4F"></a>端政殊妙。<a id="a-4G"></a>世所希有。<a id="a-4H"></a>其两手中。<a id="a-4I"></a>有金钱出。<a id="a-4J"></a>取已还有。<a id="a-4K"></a>如是展转。<a id="a-4L"></a>取不可尽。<a id="a-4M"></a>召诸相师。<a id="a-4N"></a>占相此儿。<a id="a-4O"></a>相师睹已。<a id="a-4P"></a>此儿产时。<a id="a-4Q"></a>有何瑞相。<a id="a-4R"></a>父母答言。<a id="a-4S"></a>其两手中。<a id="a-4T"></a>有金钱出。<a id="a-4U"></a>取以还生。<a id="a-4V"></a>因为立字。<a id="a-4W"></a>名曰宝手。<a id="a-4X"></a>年渐长大。<a id="a-4Y"></a>禀性贤柔。<a id="a-4Z"></a>慈心孝顺。<a id="a-4a"></a>好喜惠施。<a id="a-4b"></a>有从乞者。<a id="a-4c"></a>申其两手。<a id="a-4d"></a>有好金钱。<a id="a-4e"></a>寻以施之。<a id="a-4f"></a>将诸亲友。<a id="a-4g"></a>出城观看。<a id="a-4h"></a>渐次游行。<a id="a-4i"></a>到祇洹中。<a id="a-4j"></a>见佛世尊。<a id="a-4k"></a>三十二相八十种好。<a id="a-4l"></a>光明普曜。<a id="a-4m"></a>如百千日。<a id="a-4n"></a>心怀喜悦。<a id="a-4o"></a>前礼佛足。<a id="a-4p"></a>合掌请佛及比丘僧。<a id="a-4q"></a>慈哀怜愍纳受我供。<a id="a-4r"></a>时彼阿难。<a id="a-4s"></a>在佛左右。<a id="a-4t"></a>问小儿言。<a id="a-4u"></a>若欲设供当须财宝。<a id="a-4v"></a>于是小儿。<a id="a-4w"></a>闻阿难语。<a id="a-4x"></a>寻申两手。<a id="a-4y"></a>金钱雨落。<a id="a-4z"></a>须臾积聚。<a id="a-50"></a>佛敕阿难。<a id="a-51"></a>汝今取此金钱宝物。<a id="a-52"></a>营理肴膳。<a id="a-53"></a>请佛及僧。<a id="a-54"></a>阿难受教。<a id="a-55"></a>营理饮食。<a id="a-56"></a>供养讫竟。<a id="a-57"></a>佛为说法。<a id="a-58"></a>心开意解。<a id="a-59"></a>得须陀洹果。<a id="a-5A"></a>归白父母。<a id="a-5B"></a>求索入道父母爱念。<a id="a-5C"></a>不能违逆。<a id="a-5D"></a>将诣佛所。<a id="a-5E"></a>求索出家。<a id="a-5F"></a>佛即告言。<a id="a-5G"></a>善来比丘。<a id="a-5H"></a>须发自落。<a id="a-5I"></a>法服着身。<a id="a-5J"></a>便成沙门。<a id="a-5K"></a>精勤修习。<a id="a-5L"></a>得阿罗汉果。<a id="a-5M"></a>三明六通。<a id="a-5N"></a>具八解脱。<a id="a-5O"></a>诸天世人。<a id="a-5P"></a>所见敬仰。<a id="a-5Q"></a>尔时阿难。<a id="a-5R"></a>见是事已。<a id="a-5S"></a>前白佛言。<a id="a-5T"></a>今此宝手比丘。<a id="a-5U"></a>宿殖何福。<a id="a-5V"></a>生于豪族大长者家。<a id="a-5W"></a>然其两手。<a id="a-5X"></a>有此金钱。<a id="a-5Y"></a>取以还生。<a id="a-5Z"></a>值佛世尊。<a id="a-5a"></a>复获道果。<a id="a-5b"></a>尔时世尊。<a id="a-5c"></a>告阿难言。<a id="a-5d"></a>汝今谛听。<a id="a-5e"></a>吾当为汝分别解说。<a id="a-5f"></a>此贤劫中。<a id="a-5g"></a>波罗奈国。<a id="a-5h"></a>有佛出世。<a id="a-5i"></a>号曰迦葉。<a id="a-5j"></a>教化周讫。<a id="a-5k"></a>迁神涅槃。<a id="a-5l"></a>时彼国王。<a id="a-5m"></a>名曰迦翅。<a id="a-5n"></a>收取舍利。<a id="a-5o"></a>造四宝塔。<a id="a-5p"></a>时有长者。<a id="a-5q"></a>见其竖枨。<a id="a-5r"></a>心生随喜。<a id="a-5s"></a>持一金钱。<a id="a-5t"></a>安置枨下。<a id="a-5u"></a>发愿而去。<a id="a-5v"></a>缘是功德。<a id="a-5w"></a>不堕恶趣。<a id="a-5x"></a>天上人中常有金钱。<a id="a-5y"></a>申手而出。<a id="a-5z"></a>乃至今者。<a id="a-60"></a>遭值于我。<a id="a-61"></a>故有金钱。<a id="a-62"></a>取以还有。<a id="a-63"></a>出家得道。<a id="a-64"></a>尔时诸比丘。<a id="a-65"></a>闻佛所说欢喜奉行。</p>
  <h2 id="a66">（八四）三藏比丘缘</h2>
  <p id="a67">佛在舍卫国祇树给孤独园。<a id="a-68"></a>时波斯匿王夫人怀妊足满十月。<a id="a-69"></a>生一男儿。<a id="a-6A"></a>端政殊妙。<a id="a-6B"></a>世所希有。<a id="a-6C"></a>身被袈裟。<a id="a-6D"></a>生已能语。<a id="a-6E"></a>问父王言。<a id="a-6F"></a>如来世尊。<a id="a-6G"></a>今者在不。<a id="a-6H"></a>大德迦葉。<a id="a-6I"></a>舍利弗。<a id="a-6J"></a>大目揵连。<a id="a-6K"></a>如是遍问诸大弟子。<a id="a-6L"></a>悉为在不。<a id="a-6M"></a>父王答曰。<a id="a-6N"></a>今悉都在。<a id="a-6O"></a>唯愿大王。<a id="a-6P"></a>为我设供。<a id="a-6Q"></a>请佛及僧。<a id="a-6R"></a>寻敕为设。<a id="a-6S"></a>请佛入宫。<a id="a-6T"></a>见其太子。<a id="a-6U"></a>而问之曰。<a id="a-6V"></a>汝自忆念迦葉佛时。<a id="a-6W"></a>是三藏比丘不。<a id="a-6X"></a>答言实是。<a id="a-6Y"></a>处此胞胎。<a id="a-6Z"></a>为安隐不。<a id="a-6a"></a>蒙佛遗恩。<a id="a-6b"></a>得存性命。<a id="a-6c"></a>得过日夕。<a id="a-6d"></a>时王夫人。<a id="a-6e"></a>见此太子。<a id="a-6f"></a>与佛世尊。<a id="a-6g"></a>共相答问。<a id="a-6h"></a>喜不自胜。<a id="a-6i"></a>而白佛言。<a id="a-6j"></a>今此太子。<a id="a-6k"></a>宿殖何福。<a id="a-6l"></a>生便能语。<a id="a-6m"></a>乃能与佛感有答问。<a id="a-6n"></a>唯愿世尊。<a id="a-6o"></a>敷演解说。<a id="a-6p"></a>尔时世尊。<a id="a-6q"></a>即便为王。<a id="a-6r"></a>而说偈言。</p>
  <p id="a6s">宿造诸善业　　百劫而不朽</p>
  <p id="a6t">善业因缘故　　今获如是报</p>
  <p id="a6u">是时波斯匿王。<a id="a-6v"></a>及其夫人。<a id="a-6w"></a>闻佛世尊说此偈已。<a id="a-6x"></a>前白佛言。<a id="a-6y"></a>不审世尊过去世时其事云何。<a id="a-6z"></a>唯愿世尊。<a id="a-70"></a>敷演解说。<a id="a-71"></a>尔时世尊。<a id="a-72"></a>告大王曰。<a id="a-73"></a>汝今谛听。<a id="a-74"></a>吾当为汝分别解说。<a id="a-75"></a>此贤劫中。<a id="a-76"></a>波罗奈国。<a id="a-77"></a>有佛出世。<a id="a-78"></a>号曰迦葉。<a id="a-79"></a>将诸比丘。<a id="a-7A"></a>游行教化。<a id="a-7B"></a>到迦翅王国。<a id="a-7C"></a>时王太子。<a id="a-7D"></a>名曰善生。<a id="a-7E"></a>见佛世尊。<a id="a-7F"></a>深生信敬。<a id="a-7G"></a>归白大王。<a id="a-7H"></a>求索入道。<a id="a-7I"></a>王不听许。<a id="a-7J"></a>我唯一子。<a id="a-7K"></a>当继王位养育民众。<a id="a-7L"></a>终不听汝出家入道。<a id="a-7M"></a>时王太子。<a id="a-7N"></a>闻是语已。<a id="a-7O"></a>愁悴躃地。<a id="a-7P"></a>断谷不食。<a id="a-7Q"></a>一日二日。<a id="a-7R"></a>乃至六日。<a id="a-7S"></a>绝不饮食。<a id="a-7T"></a>时诸群臣。<a id="a-7U"></a>启白王言。<a id="a-7V"></a>太子不食。<a id="a-7W"></a>已经六日。<a id="a-7X"></a>恐命不全。<a id="a-7Y"></a>愿王今者。<a id="a-7Z"></a>听使出家。<a id="a-7a"></a>故得相见。<a id="a-7b"></a>时彼大王。<a id="a-7c"></a>闻臣语已。<a id="a-7d"></a>不能违逆。<a id="a-7e"></a>敕彼太子。<a id="a-7f"></a>共作要誓。<a id="a-7g"></a>汝今若能读诵三藏经书通利。<a id="a-7h"></a>听汝出家。<a id="a-7i"></a>然后见我。<a id="a-7j"></a>时彼太子。<a id="a-7k"></a>闻王敕已。<a id="a-7l"></a>心怀喜悦。<a id="a-7m"></a>寻即出家。<a id="a-7n"></a>勤加诵习三藏经书。<a id="a-7o"></a>尽令通利。<a id="a-7p"></a>还来见王。<a id="a-7q"></a>王问比丘。<a id="a-7r"></a>我先敕汝。<a id="a-7s"></a>要诵三藏经书通利。<a id="a-7t"></a>然后见我。<a id="a-7u"></a>今为利不。<a id="a-7v"></a>比丘答曰。<a id="a-7w"></a>今悉通利。<a id="a-7x"></a>王大欢喜。<a id="a-7y"></a>即语比丘。<a id="a-7z"></a>我今库藏。<a id="a-80"></a>所有财物。<a id="a-81"></a>随汝取用。<a id="a-82"></a>终不吝惜。<a id="a-83"></a>于时王子比丘。<a id="a-84"></a>闻王教已。<a id="a-85"></a>大取财物。<a id="a-86"></a>施设种种百味肴膳。<a id="a-87"></a>请迦葉佛及二万比丘。<a id="a-88"></a>供养讫已。<a id="a-89"></a>一一比丘各施三衣六物。<a id="a-8A"></a>缘是功德。<a id="a-8B"></a>不堕恶趣天上人中常有袈裟。<a id="a-8C"></a>裹身而生。<a id="a-8D"></a>乃至今者。<a id="a-8E"></a>遭值于我。<a id="a-8F"></a>故有袈裟。<a id="a-8G"></a>出家得道。<a id="a-8H"></a>尔时诸比丘。<a id="a-8I"></a>闻佛所说。<a id="a-8J"></a>欢喜奉行。</p>
  <p data-pb></p>
  <h2 id="a8K">（八五）耶舍蜜多缘</h2>
  <p id="a8L">在舍卫国祇树给孤独园。<a id="a-8M"></a>时彼城中有一长者。<a id="a-8N"></a>财宝无量。<a id="a-8O"></a>不可称计。<a id="a-8P"></a>选择族望。<a id="a-8Q"></a>娉以为妇。<a id="a-8R"></a>作倡伎乐。<a id="a-8S"></a>以娱乐之。<a id="a-8T"></a>其妇怀妊。<a id="a-8U"></a>足满十月。<a id="a-8V"></a>生一男儿。<a id="a-8W"></a>端政殊妙。<a id="a-8X"></a>世所希有。<a id="a-8Y"></a>当生之日。<a id="a-8Z"></a>天降大雨。<a id="a-8a"></a>父母欢喜。<a id="a-8b"></a>召诸相师。<a id="a-8c"></a>占相此儿。<a id="a-8d"></a>相师睹已。<a id="a-8e"></a>此儿福德。<a id="a-8f"></a>生则降雨。<a id="a-8g"></a>举国闻知。<a id="a-8h"></a>因为立字。<a id="a-8i"></a>名耶奢蜜多。<a id="a-8j"></a>不饮乳哺。<a id="a-8k"></a>其牙齿间。<a id="a-8l"></a>自然而有八功德水。<a id="a-8m"></a>用自充足。<a id="a-8n"></a>年渐长大。<a id="a-8o"></a>与诸亲友。<a id="a-8p"></a>游行观看。<a id="a-8q"></a>到只桓中。<a id="a-8r"></a>见佛世尊。<a id="a-8s"></a>三十二相。<a id="a-8t"></a>八十种好。<a id="a-8u"></a>光明普曜。<a id="a-8v"></a>如百千日。<a id="a-8w"></a>心怀欢喜。<a id="a-8x"></a>前礼佛足。<a id="a-8y"></a>求索出家。<a id="a-8z"></a>佛即听许。<a id="a-90"></a>善来比丘。<a id="a-91"></a>须发自落。<a id="a-92"></a>法服着身。<a id="a-93"></a>便成沙门。<a id="a-94"></a>精勤修习。<a id="a-95"></a>得阿罗汉果。<a id="a-96"></a>三明六通具八解脱诸天世人。<a id="a-97"></a>所见敬仰。<a id="a-98"></a>时诸比丘。<a id="a-99"></a>见是事已。<a id="a-9A"></a>白佛言。<a id="a-9B"></a>世尊。<a id="a-9C"></a>今此耶奢比丘。<a id="a-9D"></a>宿殖何福。<a id="a-9E"></a>生降甘雨。<a id="a-9F"></a>不饮乳哺。<a id="a-9G"></a>其牙齿间。<a id="a-9H"></a>自然而有八功德水。<a id="a-9I"></a>以自充足。<a id="a-9J"></a>又值世尊。<a id="a-9K"></a>出家得道。<a id="a-9L"></a>尔时世尊。<a id="a-9M"></a>告诸比丘。<a id="a-9N"></a>汝等善听。<a id="a-9O"></a>吾当为汝分别解说。<a id="a-9P"></a>此贤劫中。<a id="a-9Q"></a>波罗奈国。<a id="a-9R"></a>有佛出世。<a id="a-9S"></a>号曰迦葉。<a id="a-9T"></a>于彼法中。<a id="a-9U"></a>有一长者。<a id="a-9V"></a>年齿老耄。<a id="a-9W"></a>出家入道。<a id="a-9X"></a>懈慢懒堕。<a id="a-9Y"></a>不能精勤。<a id="a-9Z"></a>又复重病。<a id="a-9a"></a>良医占之。<a id="a-9b"></a>云当服酥。<a id="a-9c"></a>病乃可差。<a id="a-9d"></a>寻用医教。<a id="a-9e"></a>取酥服之。<a id="a-9f"></a>于其夜中。<a id="a-9g"></a>药发热渴。<a id="a-9h"></a>驰走求水。<a id="a-9i"></a>水器皆空。<a id="a-9j"></a>复趣泉池。<a id="a-9k"></a>皆亦枯竭。<a id="a-9l"></a>至趣河中。<a id="a-9m"></a>河亦枯竭。<a id="a-9n"></a>如是处处。<a id="a-9o"></a>求水不得。<a id="a-9p"></a>深自悔责。<a id="a-9q"></a>于彼河岸。<a id="a-9r"></a>脱衣系树。<a id="a-9s"></a>舍之还来。<a id="a-9t"></a>至其明旦。<a id="a-9u"></a>以状白师。<a id="a-9v"></a>师闻是语。<a id="a-9w"></a>即答之言。<a id="a-9x"></a>汝遭此苦。<a id="a-9y"></a>状似饿鬼。<a id="a-9z"></a>汝今可取我瓶中水至僧中行即受师教。<a id="a-A0"></a>取瓶行水。<a id="a-A1"></a>水尽涸竭。<a id="a-A2"></a>心怀忧怖。<a id="a-A3"></a>谓其命终。<a id="a-A4"></a>恐堕饿鬼。<a id="a-A5"></a>寻诣佛所。<a id="a-A6"></a>具陈上事。<a id="a-A7"></a>而白世尊。<a id="a-A8"></a>我遭此厄。<a id="a-A9"></a>甚为惶怖。<a id="a-AA"></a>恐堕饿鬼。<a id="a-AB"></a>唯愿世尊。<a id="a-AC"></a>大慈怜愍。<a id="a-AD"></a>幸为见示。<a id="a-AE"></a>佛告比丘。<a id="a-AF"></a>汝今当于众僧之中。<a id="a-AG"></a>行好净水。<a id="a-AH"></a>可得脱此饿鬼之身。<a id="a-AI"></a>时彼比丘。<a id="a-AJ"></a>闻佛教已。<a id="a-AK"></a>心怀喜悦。<a id="a-AL"></a>即便僧中。<a id="a-AM"></a>常行净水。<a id="a-AN"></a>经二万岁。<a id="a-AO"></a>即便命终。<a id="a-AP"></a>在所生处。<a id="a-AQ"></a>其牙齿间。<a id="a-AR"></a>常有清净八功德水。<a id="a-AS"></a>自用充足。<a id="a-AT"></a>不饮乳哺。<a id="a-AU"></a>乃至今者。<a id="a-AV"></a>遭值于我。<a id="a-AW"></a>出家得道。<a id="a-AX"></a>佛</p>
  <p data-pb></p>
  <h2 id="aAY">（八六）化生比丘缘</h2>
  <p id="aAZ">时世尊。<a id="a-Aa"></a>在忉利天上波利质多罗树下宝石殿上。<a id="a-Ab"></a>安居三月。<a id="a-Ac"></a>为母摩耶。<a id="a-Ad"></a>说法讫竟。<a id="a-Ae"></a>欲还来下至阎浮提。<a id="a-Af"></a>尔时释提桓因。<a id="a-Ag"></a>知佛欲下。<a id="a-Ah"></a>敕诸天龙夜叉乾闼婆阿修罗迦楼罗紧那罗摩睺罗伽究槃荼等。<a id="a-Ai"></a>为佛造作三道宝梯。<a id="a-Aj"></a>佛从天下。<a id="a-Ak"></a>宝梯两边。<a id="a-Al"></a>有无量百千万亿诸天龙夜叉人非人等。<a id="a-Am"></a>见佛如来从天上下。<a id="a-An"></a>莫不欢喜。<a id="a-Ao"></a>渴仰闻法。<a id="a-Ap"></a>尔时世尊。<a id="a-Aq"></a>观诸大众善根已熟。<a id="a-Ar"></a>即为说法。<a id="a-As"></a>心开意解。<a id="a-At"></a>有得须陀洹者。<a id="a-Au"></a>斯陀含者。<a id="a-Av"></a>阿那含者。<a id="a-Aw"></a>阿罗汉者。<a id="a-Ax"></a>有发辟支佛心者。<a id="a-Ay"></a>有发无上菩提心者。<a id="a-Az"></a>时彼会中。<a id="a-B0"></a>忽然有一化生比丘。<a id="a-B1"></a>告诸大众。<a id="a-B2"></a>汝等今者各受我请。<a id="a-B3"></a>肴膳饮食。<a id="a-B4"></a>百种所须。<a id="a-B5"></a>我悉能与。<a id="a-B6"></a>作是语已。<a id="a-B7"></a>时诸大众。<a id="a-B8"></a>各各自念。<a id="a-B9"></a>诸天宝器。<a id="a-BA"></a>百味饮食。<a id="a-BB"></a>皆悉获得。<a id="a-BC"></a>充足饱满。<a id="a-BD"></a>尔时阿难。<a id="a-BE"></a>见是事已。<a id="a-BF"></a>前白佛言。<a id="a-BG"></a>今此化生比丘。<a id="a-BH"></a>宿殖何福。<a id="a-BI"></a>今者乃能使此大众。<a id="a-BJ"></a>充足饱满。<a id="a-BK"></a>不审世尊。<a id="a-BL"></a>其事云何。<a id="a-BM"></a>尔时世尊。<a id="a-BN"></a>告阿难言。<a id="a-BO"></a>汝今谛听。<a id="a-BP"></a>吾当为汝分别解说。<a id="a-BQ"></a>乃往过去九十一劫。<a id="a-BR"></a>波罗奈国。<a id="a-BS"></a>有佛出世。<a id="a-BT"></a>号毗婆尸。<a id="a-BU"></a>于彼法中。<a id="a-BV"></a>有诸比丘。<a id="a-BW"></a>夏坐三月。<a id="a-BX"></a>在于山林。<a id="a-BY"></a>坐禅行道。<a id="a-BZ"></a>乞食处远。<a id="a-Ba"></a>妨废行道。<a id="a-Bb"></a>甚用疲劳。<a id="a-Bc"></a>时彼众中。<a id="a-Bd"></a>有一比丘。<a id="a-Be"></a>白众僧言。<a id="a-Bf"></a>我为汝等。<a id="a-Bg"></a>劝化檀越。<a id="a-Bh"></a>供给众僧。<a id="a-Bi"></a>使无有乏。<a id="a-Bj"></a>汝等但当安心行道。<a id="a-Bk"></a>不足为虑。<a id="a-Bl"></a>时诸比丘。<a id="a-Bm"></a>闻是语已。<a id="a-Bn"></a>各共用心。<a id="a-Bo"></a>行道三月。<a id="a-Bp"></a>皆获道果。<a id="a-Bq"></a>由是功德。<a id="a-Br"></a>在所生处。<a id="a-Bs"></a>常有种种百味饮食。<a id="a-Bt"></a>应念即得。<a id="a-Bu"></a>乃至今者。<a id="a-Bv"></a>遭值于我。<a id="a-Bw"></a>应念即至。<a id="a-Bx"></a>供养大众。<a id="a-By"></a>使无有乏。<a id="a-Bz"></a>尔时阿难。<a id="a-C0"></a>复白佛言。<a id="a-C1"></a>以何因缘。<a id="a-C2"></a>今得化生。<a id="a-C3"></a>佛告阿难。<a id="a-C4"></a>此贤劫中。<a id="a-C5"></a>迦葉佛时。<a id="a-C6"></a>有一商主。<a id="a-C7"></a>将诸商客。<a id="a-C8"></a>涉历他邦。<a id="a-C9"></a>贩卖求利。<a id="a-CA"></a>其妇怀妊。<a id="a-CB"></a>于其中路。<a id="a-CC"></a>值产甚难求死不得。<a id="a-CD"></a>时彼商主。<a id="a-CE"></a>心生厌恶。<a id="a-CF"></a>舍之而去。<a id="a-CG"></a>出家入道。<a id="a-CH"></a>发大誓愿。<a id="a-CI"></a>持此出家善根功德。<a id="a-CJ"></a>使我来世所生之处。<a id="a-CK"></a>莫受胞胎。<a id="a-CL"></a>常得化生。<a id="a-CM"></a>是故今者。<a id="a-CN"></a>得是报耳。<a id="a-CO"></a>佛告阿难。<a id="a-CP"></a>欲知彼时商主者。<a id="a-CQ"></a>今化生比丘是。<a id="a-CR"></a>尔时诸比丘。<a id="a-CS"></a>闻佛所说。<a id="a-CT"></a>欢喜奉行。</p>
  <p data-pb></p>
  <h2 id="aCU">（八七）众宝庄严缘</h2>
  <p id="aCV">在迦毗罗卫国尼拘陀树下。<a id="a-CW"></a>时彼城中。<a id="a-CX"></a>有一长者。<a id="a-CY"></a>财宝无量。<a id="a-CZ"></a>不可称计。<a id="a-Ca"></a>无有子息。<a id="a-Cb"></a>祠祀神祇。<a id="a-Cc"></a>求索有子。<a id="a-Cd"></a>精诚感应。<a id="a-Ce"></a>足满十月。<a id="a-Cf"></a>生一男儿。<a id="a-Cg"></a>端政殊妙。<a id="a-Ch"></a>世所希有。<a id="a-Ci"></a>家中自然。<a id="a-Cj"></a>有一泉水。<a id="a-Ck"></a>从地涌出。<a id="a-Cl"></a>有诸珍宝。<a id="a-Cm"></a>充满其中。<a id="a-Cn"></a>复有花树。<a id="a-Co"></a>天衣上服。<a id="a-Cp"></a>悬之树枝。<a id="a-Cq"></a>时彼长者。<a id="a-Cr"></a>见其如是。<a id="a-Cs"></a>喜不自胜。<a id="a-Ct"></a>召诸相师。<a id="a-Cu"></a>占相此儿。<a id="a-Cv"></a>相师睹已。<a id="a-Cw"></a>问其父母。<a id="a-Cx"></a>此儿生时。<a id="a-Cy"></a>有何瑞相。<a id="a-Cz"></a>父母答言。<a id="a-D0"></a>此儿生时。<a id="a-D1"></a>家中自然。<a id="a-D2"></a>有一泉水。<a id="a-D3"></a>从地涌出。<a id="a-D4"></a>有诸珍宝。<a id="a-D5"></a>充满其中。<a id="a-D6"></a>及以树上。<a id="a-D7"></a>有好天衣。<a id="a-D8"></a>因为立字。<a id="a-D9"></a>名众宝庄严。<a id="a-DA"></a>年渐长大。<a id="a-DB"></a>禀性贤柔。<a id="a-DC"></a>慈心孝顺。<a id="a-DD"></a>将诸亲友。<a id="a-DE"></a>出城观看。<a id="a-DF"></a>渐次游行。<a id="a-DG"></a>到尼拘陀树下。<a id="a-DH"></a>见佛世尊。<a id="a-DI"></a>三十二相。<a id="a-DJ"></a>八十种好。<a id="a-DK"></a>光明普曜。<a id="a-DL"></a>如百千日。<a id="a-DM"></a>心怀欢喜。<a id="a-DN"></a>前礼佛足。<a id="a-DO"></a>却坐一面。<a id="a-DP"></a>听佛说法。<a id="a-DQ"></a>心开意解得须陀洹果。<a id="a-DR"></a>归白父母。<a id="a-DS"></a>求索入道。<a id="a-DT"></a>父母爱念。<a id="a-DU"></a>不能违逆。<a id="a-DV"></a>将诣佛所。<a id="a-DW"></a>求索出家。<a id="a-DX"></a>佛即告言善来比丘。<a id="a-DY"></a>须发自落。<a id="a-DZ"></a>法服着身。<a id="a-Da"></a>便成沙门。<a id="a-Db"></a>精勤修习。<a id="a-Dc"></a>得阿罗汉果。<a id="a-Dd"></a>三明六通。<a id="a-De"></a>具八解脱。<a id="a-Df"></a>诸天世人。<a id="a-Dg"></a>所见敬仰。<a id="a-Dh"></a>时诸比丘。<a id="a-Di"></a>见是事已。<a id="a-Dj"></a>前白佛言。<a id="a-Dk"></a>今此众宝庄严比丘。<a id="a-Dl"></a>宿造何福。<a id="a-Dm"></a>生便有是奇特之事。<a id="a-Dn"></a>出家未久。<a id="a-Do"></a>复获道果。<a id="a-Dp"></a>尔时世尊。<a id="a-Dq"></a>告诸比丘。<a id="a-Dr"></a>汝等谛听。<a id="a-Ds"></a>吾当为汝分别解说。<a id="a-Dt"></a>乃往过去无量世时。<a id="a-Du"></a>波罗奈国。<a id="a-Dv"></a>有佛出世。<a id="a-Dw"></a>号迦孙陀。<a id="a-Dx"></a>化缘周讫。<a id="a-Dy"></a>迁神涅槃。<a id="a-Dz"></a>时彼国王。<a id="a-E0"></a>名梵摩达多。<a id="a-E1"></a>收取舍利。<a id="a-E2"></a>造四宝塔。<a id="a-E3"></a>高一由旬。<a id="a-E4"></a>而供养之。<a id="a-E5"></a>时有长者。<a id="a-E6"></a>赍持花树。<a id="a-E7"></a>悬诸珍宝种种衣服。<a id="a-E8"></a>及以瓶水。<a id="a-E9"></a>安置塔前。<a id="a-EA"></a>发愿供养。<a id="a-EB"></a>缘是功德。<a id="a-EC"></a>无量世中。<a id="a-ED"></a>不堕地狱畜生饿鬼。<a id="a-EE"></a>天上人中。<a id="a-EF"></a>常有泉水及以花树。<a id="a-EG"></a>随共俱生。<a id="a-EH"></a>乃至今者。<a id="a-EI"></a>遭值于我。<a id="a-EJ"></a>出家得道。<a id="a-EK"></a>佛告诸比丘。<a id="a-EL"></a>欲知彼时奉上华树供养塔者。<a id="a-EM"></a>今此众宝庄严比丘是。<a id="a-EN"></a>尔时诸比丘。<a id="a-EO"></a>闻佛所说。<a id="a-EP"></a>欢喜奉行。</p>
  <h2 id="aEQ">（八八）罽宾宁王缘</h2>
  <p id="aER">佛在舍卫国祇树给孤独园。<a id="a-ES"></a>时彼南方。<a id="a-ET"></a>有一国土。<a id="a-EU"></a>名曰金地。<a id="a-EV"></a>王名罽宾。<a id="a-EW"></a>与其夫人。<a id="a-EX"></a>共相娱乐。<a id="a-EY"></a>足满十月。<a id="a-EZ"></a>生一男儿。<a id="a-Ea"></a>骨节肥壮。<a id="a-Eb"></a>有大气力。<a id="a-Ec"></a>当生之日。<a id="a-Ed"></a>复有一万八千大臣子等。<a id="a-Ee"></a>共彼王子。<a id="a-Ef"></a>同日俱生。<a id="a-Eg"></a>亦大气力。<a id="a-Eh"></a>时彼王子。<a id="a-Ei"></a>年渐长大。<a id="a-Ej"></a>其王崩背。<a id="a-Ek"></a>绍嗣王位。<a id="a-El"></a>寻取一万八千诸臣子等。<a id="a-Em"></a>赐为大臣。<a id="a-En"></a>共理国事。<a id="a-Eo"></a>时罽宾宁王。<a id="a-Ep"></a>将诸群臣。<a id="a-Eq"></a>游猎射戏。<a id="a-Er"></a>问诸臣言。<a id="a-Es"></a>今此世间。<a id="a-Et"></a>叵有人能有大气力如我者不。<a id="a-Eu"></a>时有商客在王从中闻王语已。<a id="a-Ev"></a>寻答王曰彼中都下。<a id="a-Ew"></a>复有大王。<a id="a-Ex"></a>名波斯匿。<a id="a-Ey"></a>绝有大力。<a id="a-Ez"></a>殊倍胜王。<a id="a-F0"></a>百千万倍。<a id="a-F1"></a>时罽宾宁王。<a id="a-F2"></a>闻商客语已。<a id="a-F3"></a>嗔恚隆盛。<a id="a-F4"></a>寻即遣使。<a id="a-F5"></a>告波斯匿王言。<a id="a-F6"></a>却后七日。<a id="a-F7"></a>将诸侍从。<a id="a-F8"></a>仰卿来至。<a id="a-F9"></a>达吾国土。<a id="a-FA"></a>朝跪问讯。<a id="a-FB"></a>若不尔者。<a id="a-FC"></a>吾当往彼诛汝五族。<a id="a-FD"></a>使令灭尽。<a id="a-FE"></a>时波斯匿王。<a id="a-FF"></a>闻使者语。<a id="a-FG"></a>甚怀惶怖。<a id="a-FH"></a>无以为计。<a id="a-FI"></a>即诣佛所。<a id="a-FJ"></a>白世尊言。<a id="a-FK"></a>罽宾宁王。<a id="a-FL"></a>敕我七日。<a id="a-FM"></a>将诸侍从。<a id="a-FN"></a>令达彼国朝拜问讯。<a id="a-FO"></a>若不尔者。<a id="a-FP"></a>当来诛我。<a id="a-FQ"></a>不审世尊。<a id="a-FR"></a>事情如何。<a id="a-FS"></a>尔时佛告波斯匿王。<a id="a-FT"></a>汝莫忧惧。<a id="a-FU"></a>但语彼使云。<a id="a-FV"></a>我是小王。<a id="a-FW"></a>更有大王。<a id="a-FX"></a>近在只桓。<a id="a-FY"></a>卿今可往传汝王命。<a id="a-FZ"></a>时彼使者。<a id="a-Fa"></a>寻即往至到只桓中。<a id="a-Fb"></a>见佛世尊。<a id="a-Fc"></a>作转轮圣王。<a id="a-Fd"></a>令大目连作典兵臣。<a id="a-Fe"></a>将诸军众。<a id="a-Ff"></a>围绕只桓。<a id="a-Fg"></a>令其四边。<a id="a-Fh"></a>有七重堑七宝诸树。<a id="a-Fi"></a>行列相当。<a id="a-Fj"></a>令其堑中。<a id="a-Fk"></a>有诸莲花。<a id="a-Fl"></a>若干种色。<a id="a-Fm"></a>不可称计。<a id="a-Fn"></a>光明赫奕。<a id="a-Fo"></a>照于城内。<a id="a-Fp"></a>王在殿上。<a id="a-Fq"></a>尊严可畏。<a id="a-Fr"></a>时彼使者。<a id="a-Fs"></a>睹此王已。<a id="a-Ft"></a>情甚惊悚。<a id="a-Fu"></a>自念。<a id="a-Fv"></a>我君。<a id="a-Fw"></a>无状招祸。<a id="a-Fx"></a>然不得已。<a id="a-Fy"></a>前奉王书。<a id="a-Fz"></a>时此化王。<a id="a-G0"></a>得彼书已。<a id="a-G1"></a>蹋着脚底。<a id="a-G2"></a>告使者言。<a id="a-G3"></a>吾为大王。<a id="a-G4"></a>临统四域。<a id="a-G5"></a>汝今至彼。<a id="a-G6"></a>道吾教敕。<a id="a-G7"></a>信至之日。<a id="a-G8"></a>驰奔来觐。<a id="a-G9"></a>卧闻吾声。<a id="a-GA"></a>便当起坐。<a id="a-GB"></a>坐闻吾声。<a id="a-GC"></a>便当起立。<a id="a-GD"></a>立闻吾声。<a id="a-GE"></a>便当涉路。<a id="a-GF"></a>克期七日。<a id="a-GG"></a>将诸侍从。<a id="a-GH"></a>朝拜见我。<a id="a-GI"></a>若违斯制。<a id="a-GJ"></a>罪在不请。<a id="a-GK"></a>使者还驰。<a id="a-GL"></a>具以上事。<a id="a-GM"></a>向彼王说。<a id="a-GN"></a>时王闻已。<a id="a-GO"></a>深自咎啧。<a id="a-GP"></a>寻集诸臣三万六千。<a id="a-GQ"></a>严驾欲来朝拜大王。<a id="a-GR"></a>然有所疑。<a id="a-GS"></a>未及进引。<a id="a-GT"></a>先遣一使。<a id="a-GU"></a>白大王言。<a id="a-GV"></a>臣等所领三万六千诸小王辈为当都去。<a id="a-GW"></a>将半来耶。<a id="a-GX"></a>时此化王。<a id="a-GY"></a>报使者言。<a id="a-GZ"></a>将半速来。<a id="a-Ga"></a>使者还驰。<a id="a-Gb"></a>白罽宾宁王。<a id="a-Gc"></a>大王约敕。<a id="a-Gd"></a>听留半住。<a id="a-Ge"></a>寻将一万八千诸小王等。<a id="a-Gf"></a>驰奔速来。<a id="a-Gg"></a>朝拜王已。<a id="a-Gh"></a>作是念言。<a id="a-Gi"></a>今者大王形貌虽胜。<a id="a-Gj"></a>力不如我。<a id="a-Gk"></a>化王于时遥知彼意。<a id="a-Gl"></a>敕典藏臣。<a id="a-Gm"></a>取我先祖大弓弩来。<a id="a-Gn"></a>授与彼王。<a id="a-Go"></a>王不能胜。<a id="a-Gp"></a>化王还取。<a id="a-Gq"></a>以指张弓。<a id="a-Gr"></a>复还持与。<a id="a-Gs"></a>语令引挽。<a id="a-Gt"></a>殊不动弦。<a id="a-Gu"></a>化王还索。<a id="a-Gv"></a>以指弹扣。<a id="a-Gw"></a>声震三千大千世界。<a id="a-Gx"></a>皆悉震动。<a id="a-Gy"></a>次复射箭。<a id="a-Gz"></a>化为五拨。<a id="a-H0"></a>其诸箭头。<a id="a-H1"></a>各有莲华。<a id="a-H2"></a>一一花上。<a id="a-H3"></a>复有化佛。<a id="a-H4"></a>放大光明。<a id="a-H5"></a>照于三千大千世界。<a id="a-H6"></a>五道众生。<a id="a-H7"></a>莫不蒙赖。<a id="a-H8"></a>诸天人民。<a id="a-H9"></a>有获道果。<a id="a-HA"></a>地狱中者。<a id="a-HB"></a>汤冷火灭。<a id="a-HC"></a>饿鬼中者。<a id="a-HD"></a>悉得饱满。<a id="a-HE"></a>畜生中者。<a id="a-HF"></a>脱于重担。<a id="a-HG"></a>贪欲嗔恚。<a id="a-HH"></a>愚痴烦恼。<a id="a-HI"></a>遇斯光者。<a id="a-HJ"></a>悉皆调伏。<a id="a-HK"></a>信敬佛法。<a id="a-HL"></a>时罽宾宁王。<a id="a-HM"></a>见斯变已。<a id="a-HN"></a>向于化王。<a id="a-HO"></a>五体投地。<a id="a-HP"></a>心即调伏。<a id="a-HQ"></a>尔时化王。<a id="a-HR"></a>知调伏已。<a id="a-HS"></a>还服本形。<a id="a-HT"></a>四众围绕。<a id="a-HU"></a>即便为彼一万八千诸小王等。<a id="a-HV"></a>种种说法。<a id="a-HW"></a>心开意解。<a id="a-HX"></a>各获道迹。<a id="a-HY"></a>得须陀洹果。<a id="a-HZ"></a>即于佛前。<a id="a-Ha"></a>求索出家。<a id="a-Hb"></a>佛即告言善来比丘须发自落。<a id="a-Hc"></a>法服着身。<a id="a-Hd"></a>便成沙门。<a id="a-He"></a>精勤修习。<a id="a-Hf"></a>未久之间。<a id="a-Hg"></a>得阿罗汉果。<a id="a-Hh"></a>三明六通。<a id="a-Hi"></a>具八解脱。<a id="a-Hj"></a>诸天世人。<a id="a-Hk"></a>所见敬仰。<a id="a-Hl"></a>尔时阿难。<a id="a-Hm"></a>前白佛言。<a id="a-Hn"></a>今此罽宾宁王等比丘。<a id="a-Ho"></a>宿殖何福。<a id="a-Hp"></a>皆生豪族。<a id="a-Hq"></a>有大气力。<a id="a-Hr"></a>值佛世尊。<a id="a-Hs"></a>各获道果。<a id="a-Ht"></a>尔时世尊。<a id="a-Hu"></a>告阿难言。<a id="a-Hv"></a>汝今谛听。<a id="a-Hw"></a>吾当为汝分别解说。<a id="a-Hx"></a>乃往过去。<a id="a-Hy"></a>波罗奈国。<a id="a-Hz"></a>有佛出世。<a id="a-I0"></a>号毗婆尸。<a id="a-I1"></a>将诸比丘。<a id="a-I2"></a>到宝殿国。<a id="a-I3"></a>时王名曰槃头末帝。<a id="a-I4"></a>闻佛来至。<a id="a-I5"></a>心怀喜悦。<a id="a-I6"></a>将诸群臣一万八千。<a id="a-I7"></a>出城奉迎。<a id="a-I8"></a>前礼佛足。<a id="a-I9"></a>长跪请佛及比丘僧。<a id="a-IA"></a>慈哀怜愍。<a id="a-IB"></a>受我三月四事供养。<a id="a-IC"></a>时彼佛僧。<a id="a-ID"></a>受王供已。<a id="a-IE"></a>佛即为王种种说法。<a id="a-IF"></a>王大欢喜。<a id="a-IG"></a>各发愿言。<a id="a-IH"></a>持此供养善根功德。<a id="a-II"></a>使我等辈。<a id="a-IJ"></a>在所生处。<a id="a-IK"></a>与其大王。<a id="a-IL"></a>同日俱生。<a id="a-IM"></a>发是愿已。<a id="a-IN"></a>各还所止。<a id="a-IO"></a>缘是功德。<a id="a-IP"></a>无量世中。<a id="a-IQ"></a>不堕恶道。<a id="a-IR"></a>天上人中。<a id="a-IS"></a>共同日生。<a id="a-IT"></a>受天快乐。<a id="a-IU"></a>乃至今者。<a id="a-IV"></a>遭值于我。<a id="a-IW"></a>出家得道。<a id="a-IX"></a>佛告阿难。<a id="a-IY"></a>欲知彼时槃头末帝王者。<a id="a-IZ"></a>今此罽宾宁比丘是。<a id="a-Ia"></a>彼时群臣者。<a id="a-Ib"></a>今一万八千比丘是。<a id="a-Ic"></a>尔时诸比丘。<a id="a-Id"></a>闻佛所说。<a id="a-Ie"></a>欢喜奉行。</p>
  <h2 id="aIf">（八九）拔提释王作比丘缘</h2>
  <p id="aIg">佛在舍卫国祇树给孤独园。<a id="a-Ih"></a>尔时如来。<a id="a-Ii"></a>六年苦行。<a id="a-Ij"></a>始成正觉。<a id="a-Ik"></a>满十二年。<a id="a-Il"></a>将千二百五十比丘。<a id="a-Im"></a>方欲往诣迦毗罗卫国。<a id="a-In"></a>每自念言。<a id="a-Io"></a>我今往彼。<a id="a-Ip"></a>不与常同。<a id="a-Iq"></a>彼土诸释。<a id="a-Ir"></a>憍慢情多。<a id="a-Is"></a>咸须各各现于神变。<a id="a-It"></a>可往彼土。<a id="a-Iu"></a>即敕千二百五十比丘。<a id="a-Iv"></a>我于今者。<a id="a-Iw"></a>欲还本国。<a id="a-Ix"></a>汝等各各现于神变。<a id="a-Iy"></a>令彼诸释归诚信伏。<a id="a-Iz"></a>尔时世尊。<a id="a-J0"></a>放大光明。<a id="a-J1"></a>与诸比丘。<a id="a-J2"></a>乘虚诣彼迦毗罗卫国。<a id="a-J3"></a>时净饭王。<a id="a-J4"></a>闻佛来至。<a id="a-J5"></a>敕诸释等。<a id="a-J6"></a>平治道路。<a id="a-J7"></a>除去不净。<a id="a-J8"></a>建立幢幡。<a id="a-J9"></a>悬诸宝铃。<a id="a-JA"></a>香水洒地。<a id="a-JB"></a>散众妙花。<a id="a-JC"></a>作诸伎乐。<a id="a-JD"></a>奉迎世尊。<a id="a-JE"></a>前礼佛足。<a id="a-JF"></a>请令入宫受王供养。<a id="a-JG"></a>时净饭王。<a id="a-JH"></a>见佛翼从。<a id="a-JI"></a>虽有神力。<a id="a-JJ"></a>形貌丑陋。<a id="a-JK"></a>不适人情。<a id="a-JL"></a>我今当选拔提释等五百余人容貌端政。<a id="a-JM"></a>翼从世尊。<a id="a-JN"></a>作是语已。<a id="a-JO"></a>寻敕选择得五百人。<a id="a-JP"></a>将诣佛所。<a id="a-JQ"></a>使优波离。<a id="a-JR"></a>剃除须发。<a id="a-JS"></a>眼目流泪。<a id="a-JT"></a>堕释王上。<a id="a-JU"></a>寻即问言。<a id="a-JV"></a>汝今何故。<a id="a-JW"></a>涕泣如是。<a id="a-JX"></a>优波离言。<a id="a-JY"></a>以王今者诸释中尊。<a id="a-JZ"></a>不期一旦。<a id="a-Ja"></a>毁形粗食。<a id="a-Jb"></a>着粪扫衣。<a id="a-Jc"></a>见王如是。<a id="a-Jd"></a>眼目流泪。<a id="a-Je"></a>时拔提释。<a id="a-Jf"></a>闻是语已。<a id="a-Jg"></a>心怀惆怅。<a id="a-Jh"></a>犹生憍慢。<a id="a-Ji"></a>除须发竟。<a id="a-Jj"></a>办具衣钵。<a id="a-Jk"></a>欲受具戒。<a id="a-Jl"></a>入于僧中。<a id="a-Jm"></a>次第作礼。<a id="a-Jn"></a>到优波离前。<a id="a-Jo"></a>住而不礼。<a id="a-Jp"></a>佛问释王。<a id="a-Jq"></a>汝今何故。<a id="a-Jr"></a>独而不礼优波离耶。<a id="a-Js"></a>拔提释言。<a id="a-Jt"></a>彼贱我贵。<a id="a-Ju"></a>是以不礼。<a id="a-Jv"></a>佛言。<a id="a-Jw"></a>我此法中。<a id="a-Jx"></a>无有贵贱。<a id="a-Jy"></a>犹如幻化。<a id="a-Jz"></a>安危难保。<a id="a-K0"></a>拔提释言。<a id="a-K1"></a>彼是我奴。<a id="a-K2"></a>不忍为礼。<a id="a-K3"></a>佛复告曰。<a id="a-K4"></a>一切奴仆。<a id="a-K5"></a>贫富贵贱。<a id="a-K6"></a>恩爱分离。<a id="a-K7"></a>有何差别。<a id="a-K8"></a>时拔提释。<a id="a-K9"></a>闻佛语已。<a id="a-KA"></a>俯仰为礼。<a id="a-KB"></a>地大震动。<a id="a-KC"></a>天于空中。<a id="a-KD"></a>叹未曾有。<a id="a-KE"></a>拔提释王。<a id="a-KF"></a>为求道故。<a id="a-KG"></a>乃能为彼下贱之人。<a id="a-KH"></a>曲躬跪拜。<a id="a-KI"></a>我慢之幢。<a id="a-KJ"></a>将为崩倒。<a id="a-KK"></a>时拔提释。<a id="a-KL"></a>受具戒竟。<a id="a-KM"></a>却坐一面。<a id="a-KN"></a>听佛说法。<a id="a-KO"></a>心开意解。<a id="a-KP"></a>得阿罗汉果。<a id="a-KQ"></a>执持应器。<a id="a-KR"></a>而行乞食。<a id="a-KS"></a>诣于塳间。<a id="a-KT"></a>止宿树下。<a id="a-KU"></a>心意泰然。<a id="a-KV"></a>无复怖畏。<a id="a-KW"></a>而作是言。<a id="a-KX"></a>我于昔日。<a id="a-KY"></a>在王宫时。<a id="a-KZ"></a>募索健夫。<a id="a-Ka"></a>执持器杖。<a id="a-Kb"></a>安置左右。<a id="a-Kc"></a>故怀危惧。<a id="a-Kd"></a>我于今者。<a id="a-Ke"></a>出家入道。<a id="a-Kf"></a>在此塳间。<a id="a-Kg"></a>无复怖畏。<a id="a-Kh"></a>快不可言。<a id="a-Ki"></a>尔时阿难。<a id="a-Kj"></a>闻拔提释作是语已。<a id="a-Kk"></a>前白佛言。<a id="a-Kl"></a>今此拔提释比丘。<a id="a-Km"></a>宿殖何福。<a id="a-Kn"></a>生于豪族。<a id="a-Ko"></a>出家未久。<a id="a-Kp"></a>获罗汉果。<a id="a-Kq"></a>尔时世尊。<a id="a-Kr"></a>告阿难言。<a id="a-Ks"></a>汝今谛听。<a id="a-Kt"></a>吾当为汝分别解说。<a id="a-Ku"></a>乃往过去无量世时。<a id="a-Kv"></a>波罗奈国。<a id="a-Kw"></a>有辟支佛。<a id="a-Kx"></a>执持应器。<a id="a-Ky"></a>而行乞食。<a id="a-Kz"></a>时有一人。<a id="a-L0"></a>贫穷饥饿。<a id="a-L1"></a>涉路而行。<a id="a-L2"></a>唯有少饼。<a id="a-L3"></a>规欲自食。<a id="a-L4"></a>见辟支佛。<a id="a-L5"></a>威仪详序。<a id="a-L6"></a>而行乞食。<a id="a-L7"></a>心怀欢喜。<a id="a-L8"></a>寻即取饼。<a id="a-L9"></a>施辟支佛。<a id="a-LA"></a>受其饼已。<a id="a-LB"></a>踊身虚空。<a id="a-LC"></a>现十八变。<a id="a-LD"></a>东踊西没。<a id="a-LE"></a>南踊北没。<a id="a-LF"></a>身出水火。<a id="a-LG"></a>如是种种。<a id="a-LH"></a>作十八变。<a id="a-LI"></a>时施饼人。<a id="a-LJ"></a>见是变已。<a id="a-LK"></a>甚怀信敬。<a id="a-LL"></a>发愿而去。<a id="a-LM"></a>缘是功德。<a id="a-LN"></a>无量世中。<a id="a-LO"></a>不堕地狱畜生。<a id="a-LP"></a>天上人中。<a id="a-LQ"></a>尊荣豪贵。<a id="a-LR"></a>常受快乐。<a id="a-LS"></a>乃至今者。<a id="a-LT"></a>遭值于我出家得道。<a id="a-LU"></a>佛告阿难。<a id="a-LV"></a>欲知彼时施饼人者。<a id="a-LW"></a>今此拔提释王比丘是。<a id="a-LX"></a>佛说是缘时。<a id="a-LY"></a>有得须陀洹者。<a id="a-LZ"></a>斯陀含者。<a id="a-La"></a>阿那含者。<a id="a-Lb"></a>阿罗汉者。<a id="a-Lc"></a>有发辟支佛心者。<a id="a-Ld"></a>有发无上菩提心者。<a id="a-Le"></a>尔时诸比丘。<a id="a-Lf"></a>闻佛所说。<a id="a-Lg"></a>欢喜奉行。</p>
  <h2 id="aLh">（九○）佛度王子护国出家缘</h2>
  <p id="aLi">佛在拘毗罗国吐罗树下。<a id="a-Lj"></a>作是念言。<a id="a-Lk"></a>我于今者。<a id="a-Ll"></a>当往度彼王子护国。<a id="a-Lm"></a>使令出家。<a id="a-Ln"></a>作是念已。<a id="a-Lo"></a>将诸比丘。<a id="a-Lp"></a>至城门中。<a id="a-Lq"></a>足蹈门阃。<a id="a-Lr"></a>六种震动。<a id="a-Ls"></a>雨诸天花。<a id="a-Lt"></a>放大光明。<a id="a-Lu"></a>照彼城内。<a id="a-Lv"></a>盲者得视。<a id="a-Lw"></a>聋者得听。<a id="a-Lx"></a>哑者能言。<a id="a-Ly"></a>躄者能行。<a id="a-Lz"></a>时彼王子。<a id="a-M0"></a>睹斯光已。<a id="a-M1"></a>叹未曾有。<a id="a-M2"></a>寻诣佛所。<a id="a-M3"></a>见佛世尊。<a id="a-M4"></a>三十二相。<a id="a-M5"></a>八十种好。<a id="a-M6"></a>光明普曜。<a id="a-M7"></a>如百千日。<a id="a-M8"></a>威仪详序。<a id="a-M9"></a>甚可爱乐。<a id="a-MA"></a>心怀欢喜。<a id="a-MB"></a>前礼佛足。<a id="a-MC"></a>却住一面。<a id="a-MD"></a>佛即为其说四谛法。<a id="a-ME"></a>心开意解。<a id="a-MF"></a>得须陀洹果。<a id="a-MG"></a>归白父王。<a id="a-MH"></a>叹佛功德。<a id="a-MI"></a>若在家者。<a id="a-MJ"></a>应作转轮圣王。<a id="a-MK"></a>典四天下。<a id="a-ML"></a>七宝随从。<a id="a-MM"></a>游行自在。<a id="a-MN"></a>尚能舍离。<a id="a-MO"></a>出家入道。<a id="a-MP"></a>况我今者。<a id="a-MQ"></a>而不随从求佛出家。<a id="a-MR"></a>作是念已。<a id="a-MS"></a>前白王言。<a id="a-MT"></a>唯愿大王。<a id="a-MU"></a>慈哀怜愍。<a id="a-MV"></a>听我出家随从世尊。<a id="a-MW"></a>时须提王。<a id="a-MX"></a>闻太子语。<a id="a-MY"></a>遮而不听。<a id="a-MZ"></a>心怀懊恼。<a id="a-Ma"></a>断谷不食。<a id="a-Mb"></a>一日二日。<a id="a-Mc"></a>乃至六日。<a id="a-Md"></a>时诸群臣。<a id="a-Me"></a>见其太子。<a id="a-Mf"></a>不食六日。<a id="a-Mg"></a>跪白王言。<a id="a-Mh"></a>太子今者。<a id="a-Mi"></a>断谷不食。<a id="a-Mj"></a>以经六日。<a id="a-Mk"></a>恐命不全。<a id="a-Ml"></a>愿王今者。<a id="a-Mm"></a>听使出家。<a id="a-Mn"></a>故得相见。<a id="a-Mo"></a>时须提王。<a id="a-Mp"></a>闻诸臣语。<a id="a-Mq"></a>听使入道。<a id="a-Mr"></a>寻诣佛所。<a id="a-Ms"></a>求索出家。<a id="a-Mt"></a>佛即告言。<a id="a-Mu"></a>善来比丘。<a id="a-Mv"></a>须发自落。<a id="a-Mw"></a>法服着身。<a id="a-Mx"></a>便成沙门。<a id="a-My"></a>精勤修习。<a id="a-Mz"></a>得阿罗汉果。<a id="a-N0"></a>三明六通。<a id="a-N1"></a>具八解脱。<a id="a-N2"></a>诸天世人。<a id="a-N3"></a>所见敬仰。<a id="a-N4"></a>时诸比丘。<a id="a-N5"></a>见是事已。<a id="a-N6"></a>前白佛言。<a id="a-N7"></a>今此王子护国比丘。<a id="a-N8"></a>宿殖何福。<a id="a-N9"></a>生于王家。<a id="a-NA"></a>出家未久。<a id="a-NB"></a>便获道果。<a id="a-NC"></a>尔时世尊。<a id="a-ND"></a>告诸比丘。<a id="a-NE"></a>汝等谛听。<a id="a-NF"></a>吾当为汝分别解说。<a id="a-NG"></a>乃往过去无量世时。<a id="a-NH"></a>波罗奈国王名毗提。<a id="a-NI"></a>兴起兵甲。<a id="a-NJ"></a>与邻国王。<a id="a-NK"></a>交阵共战。<a id="a-NL"></a>时邻国王。<a id="a-NM"></a>为彼所败。<a id="a-NN"></a>将诸兵众。<a id="a-NO"></a>逃避退去。<a id="a-NP"></a>到旷野中。<a id="a-NQ"></a>值天暑热。<a id="a-NR"></a>无有水草。<a id="a-NS"></a>饥渴欲死。<a id="a-NT"></a>寻即往彼辟支佛所。<a id="a-NU"></a>便示王水草。<a id="a-NV"></a>渴乏得解。<a id="a-NW"></a>导引其道。<a id="a-NX"></a>还达本国。<a id="a-NY"></a>喜不自胜。<a id="a-NZ"></a>而作是言。<a id="a-Na"></a>我等今者。<a id="a-Nb"></a>脱此饥渴苦恼之患。<a id="a-Nc"></a>皆由蒙彼辟支佛德。<a id="a-Nd"></a>今当设供请辟支佛。<a id="a-Ne"></a>作是语已。<a id="a-Nf"></a>敕设肴膳种种饮食。<a id="a-Ng"></a>请辟支佛。<a id="a-Nh"></a>入宫供养。<a id="a-Ni"></a>受其供已。<a id="a-Nj"></a>寻般涅槃。<a id="a-Nk"></a>时王须提。<a id="a-Nl"></a>及诸群臣。<a id="a-Nm"></a>后妃婇女。<a id="a-Nn"></a>号啼涕哭。<a id="a-No"></a>悲感懊恼。<a id="a-Np"></a>收取舍利。<a id="a-Nq"></a>造四宝塔。<a id="a-Nr"></a>而供养之。<a id="a-Ns"></a>缘是功德。<a id="a-Nt"></a>无量世中。<a id="a-Nu"></a>不堕地狱畜生饿鬼。<a id="a-Nv"></a>天上人中。<a id="a-Nw"></a>尊荣豪贵。<a id="a-Nx"></a>受天快乐。<a id="a-Ny"></a>乃至今者。<a id="a-Nz"></a>遭值于我。<a id="a-O0"></a>出家得道。<a id="a-O1"></a>佛告诸比丘。<a id="a-O2"></a>欲知彼时须提王者。<a id="a-O3"></a>由供养辟支佛故。<a id="a-O4"></a>今得值我。<a id="a-O5"></a>出家得道。<a id="a-O6"></a>尔时诸比丘。<a id="a-O7"></a>闻佛所说。<a id="a-O8"></a>欢喜奉行。</p>
 </body>
</html>