<!doctype html>
<html id="z3IBWNL1HM" data-ver="145">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="西土圣贤撰集">
  <meta period="唐">
 </head>
 <body>
  <h1 id="a1">十类孤魂文</h1>
  <p id="a2">南无十方三世尽虚空界。<a id="a-3"></a>常住佛法僧宝上师本尊(临时应入佛名)猛母明王世出世间护法善神。<a id="a-4"></a>慈悲广大誓愿弘深。<a id="a-5"></a>威力难量尽知尽见。<a id="a-6"></a>愿作证明哀愍护念。</p>
  <p id="a7">法界地府狱中阎罗天子。<a id="a-8"></a>十八狱帝三十大王三十三王三十六王。<a id="a-9"></a>十八狱主牛头阿傍马头罗刹。<a id="a-A"></a>主命主摄无毒鬼王。<a id="a-B"></a>九位二十四司助王。<a id="a-C"></a>小臣掌部首领执杖。<a id="a-D"></a>主净主水主铁主土主火。<a id="a-E"></a>善恶童子一切功曹狱吏。<a id="a-F"></a>騬马执枪一切罗叉。<a id="a-G"></a>又地上检察者帝释四王太子诸将。<a id="a-H"></a>六斋八王三十二忍臣。<a id="a-I"></a>四忍大王五道大神。<a id="a-J"></a>又十类孤魂者。</p>
  <p id="aK">第一法界一切守疆护界。<a id="a-L"></a>陈力委命军阵相持。<a id="a-M"></a>为国亡身官员将士兵卒孤魂众。</p>
  <p id="aN">第二法界一切负财欠命。<a id="a-O"></a>情识拘系生产致命。<a id="a-P"></a>冤家债主堕胎孤魂众。</p>
  <p id="aQ">第三法界一切轻薄三宝。<a id="a-R"></a>不孝父母。<a id="a-S"></a>十恶五逆邪见孤魂众。</p>
  <p id="aT">第四法界一切江河水溺。<a id="a-U"></a>大海为商。<a id="a-V"></a>风浪飘沈采宝孤魂众。</p>
  <p id="aW">第五法界一切边地邪见致命蛮夷孤魂众。</p>
  <p id="aX">第六法界一切抛离乡并客死他州。<a id="a-Y"></a>无依无托游荡孤魂众。</p>
  <p id="aZ">第七法界一切河井刀索赴火投崖。<a id="a-a"></a>墙崩屋倒树折岩摧。<a id="a-b"></a>兽咬虫伤横死孤魂众。</p>
  <p id="ac">第八法界一切狱中致命。<a id="a-d"></a>不遵王法。<a id="a-e"></a>贼寇劫盗。<a id="a-f"></a>抱屈衔冤。<a id="a-g"></a>大辟分尸犯法孤魂众。</p>
  <p id="ah">第九法界一切奴婢给使。<a id="a-i"></a>勤劳陈力。<a id="a-j"></a>委命贫贱孤魂众。</p>
  <p id="ak">第十法界一切盲聋喑哑足跛手[病-丙+卷]。<a id="a-l"></a>疾病缠绵痈疽残害。<a id="a-m"></a>鳏寡孤独无靠孤魂众。</p>
  <p id="an">又法界面然鬼王所统。<a id="a-o"></a>薛荔部多百亿河沙饿鬼。<a id="a-p"></a>非我见闻有名无名尘沙种族人间。<a id="a-q"></a>依于草木附彼城隍。<a id="a-r"></a>衔冤魂识品物精灵。<a id="a-s"></a>自残自尽军阵亡身。<a id="a-t"></a>无依无托遣骸暴骨。<a id="a-u"></a>乏祭馁魂魑魅魍魉。<a id="a-v"></a>幽魂滞魄灵响等众。<a id="a-w"></a>又有大力鬼妖魅鬼恼人鬼。<a id="a-x"></a>内障鬼外障鬼无碍鬼。<a id="a-y"></a>又有九类十类三十六类鬼众。<a id="a-z"></a>惟愿佛法僧宝力。<a id="a-10"></a>法界缘起力。<a id="a-11"></a>大悲观音力。<a id="a-12"></a>深愿地藏力。<a id="a-13"></a>今我所观功德力。<a id="a-14"></a>秘密咒印加持力。<a id="a-15"></a>称七如来名号力。<a id="a-16"></a>诵经法会善根力。<a id="a-17"></a>今皆召请法界孤魂饿鬼种类。<a id="a-18"></a>一切眷属如云而集。<a id="a-19"></a>变此饮食于虚空中遍满法界。<a id="a-1A"></a>一切山原大地涌出清冷之池。<a id="a-1B"></a>所有碧沼江河变成广大乳海。<a id="a-1C"></a>十二类生法食饱满。<a id="a-1D"></a>二十五有乐具资圆。<a id="a-1E"></a>三业澄明六根清净。<a id="a-1F"></a>身心轻安清凉快乐。<a id="a-1G"></a>福智增辉所求愿满。<a id="a-1H"></a>归依三宝发菩提心。<a id="a-1I"></a>修菩萨行得成佛道(众等应和随愿所成)</p>
  <p id="a1J">盖以冥关路渺。<a id="a-1K"></a>苦海波深。<a id="a-1L"></a>若非密咒之功。<a id="a-1M"></a>曷荐沉沦之魄。<a id="a-1N"></a>由是特建法筵。<a id="a-1O"></a>虔集僧众。<a id="a-1P"></a>讽演秘密真言。<a id="a-1Q"></a>加持上妙法食。<a id="a-1R"></a>如斯胜利。<a id="a-1S"></a>普施无边。<a id="a-1T"></a>伏愿镬汤滚滚。<a id="a-1U"></a>变八德之莲池。<a id="a-1V"></a>炉炭炎炎。<a id="a-1W"></a>成六铢之香盖。<a id="a-1X"></a>森森剑树。<a id="a-1Y"></a>为三会之龙华。<a id="a-1Z"></a>岌岌刀山。<a id="a-1a"></a>作五天之鹫岭。<a id="a-1b"></a>铜汁铜柱。<a id="a-1c"></a>化甘露之法幢。<a id="a-1d"></a>铁磨铁丸。<a id="a-1e"></a>作摩尼之宝座。<a id="a-1f"></a>牛头狱卒。<a id="a-1g"></a>持三善而证三身。<a id="a-1h"></a>债主冤家。<a id="a-1i"></a>解十缠而离十恶。<a id="a-1j"></a>多生父母。<a id="a-1k"></a>从兹而入圣超凡。<a id="a-1l"></a>一切众生。<a id="a-1m"></a>自此而获安获乐。<a id="a-1n"></a>修习道友。<a id="a-1o"></a>随喜檀那。<a id="a-1p"></a>悟本性之弥陀。<a id="a-1q"></a>了唯心之净土。<a id="a-1r"></a>普同法界。<a id="a-1s"></a>遍及有情。<a id="a-1t"></a>俱沐良缘。<a id="a-1u"></a>齐成佛道者矣。</p>
  <p data-pb></p>
  <h2 id="a1v">三归依赞</h2>
  <p id="a1w">志心信礼佛陀耶两足尊。<a id="a-1x"></a>三觉圆万德具。<a id="a-1y"></a>天人调御师(哑吽)凡圣大慈父。<a id="a-1z"></a>从真界腾应质。<a id="a-20"></a>悲化。<a id="a-21"></a>普竖穷三际时横遍十方处。<a id="a-22"></a>震法雷鸣法鼓。<a id="a-23"></a>广演权实教(哑吽)大开方便路若归依能消灭地狱苦。</p>
  <p id="a24">志心信礼达摩耶离欲尊。<a id="a-25"></a>宝藏收玉函轴。<a id="a-26"></a>结集于西域(哑吽)翻译传东土。<a id="a-27"></a>祖师弘贤哲判成章疏。<a id="a-28"></a>三乘分顿渐五教定宗趣。<a id="a-29"></a>鬼神钦龙天护。<a id="a-2A"></a>导迷标月指(哑吽)除热真甘露。<a id="a-2B"></a>若归依能消灭饿鬼苦。</p>
  <p id="a2C">志心信礼僧伽耶众中尊。<a id="a-2D"></a>五德师六和侣。<a id="a-2E"></a>利生为事业(哑吽)弘法是家务。<a id="a-2F"></a>避嚣尘常宴坐寂静处。<a id="a-2G"></a>遮身服毳衣。<a id="a-2H"></a>充腹采新茹。<a id="a-2I"></a>钵降龙锡解虎。<a id="a-2J"></a>法灯常遍照(哑吽)祖印相传付。<a id="a-2K"></a>若归依能消灭傍生苦。</p>
 </body>
</html>