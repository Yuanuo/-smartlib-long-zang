<!doctype html>
<html id="z3IBWNB1HI" data-ver="1151">
 <head>
  <meta charset="utf-8">
  <meta author="安法钦">
  <meta library="龙藏">
  <meta catalog="西土圣贤撰集">
  <meta period="西晋">
 </head>
 <body>
  <h1 id="a1">阿育王传卷第一</h1>
  <h2 id="a2">本施土缘第一</h2>
  <p id="a3">归命一切智婆伽婆。<a id="a-4"></a>住王舍城迦兰陀竹林。<a id="a-5"></a>尔时世尊日时已到。<a id="a-6"></a>着衣持钵将诸比丘前后围绕。<a id="a-7"></a>向王舍城次行乞食。<a id="a-8"></a>说者曰。</p>
  <p id="a9">不动如金山　　容豫如象王</p>
  <p id="aA">圆足如满月　　比丘众围绕</p>
  <p id="aB">诣王舍大城　　威仪甚庠序</p>
  <p id="aC">乃至到城足蹑门阃。<a id="a-D"></a>大地即时六返震动。<a id="a-E"></a>说者曰。</p>
  <p id="aF">海以庄严地　　山城亦复然</p>
  <p id="aG">牟尼足蹑阃　　一切皆踊没</p>
  <p id="aH">如是入城时　　男女生净信</p>
  <p id="aI">城中悉变动　　如风吹海浪</p>
  <p id="aJ">皆出和雅声　　世间未曾有</p>
  <p id="aK">当佛入城时　　丘墟悉平整</p>
  <p id="aL">无诸砂砾　　荆棘粪秽　　皆没于地</p>
  <p id="aM">盲视聋听　　哑言躄申　　狂者得心</p>
  <p id="aN">贫穷得财　　疾病得愈　　一切众乐</p>
  <p id="aO">不鼓自鸣　　宝器相扣　　出种种音</p>
  <p id="aP">佛光普照　　如百千日　　明彻内外</p>
  <p id="aQ">皆如金色　　所放光明　　映蔽日月</p>
  <p id="aR">照于众生　　郁蒸凉乐　　譬如栴檀</p>
  <p id="aS">涂彼热病　　无不消灭</p>
  <p id="aT">尔时世尊与阿难在巷中。<a id="a-U"></a>行见二小儿。<a id="a-V"></a>一名德胜是上族姓子。<a id="a-W"></a>二名无胜是次族姓子。<a id="a-X"></a>弄土而戏以土为城。<a id="a-Y"></a>城中复作舍宅仓储。<a id="a-Z"></a>以土为麦着于仓中。<a id="a-a"></a>此二小儿见佛三十二大人之相庄严其身。<a id="a-b"></a>放金色光照城内外。<a id="a-c"></a>皆作金色无不明彻。<a id="a-d"></a>见已欢喜。<a id="a-e"></a>德胜于是掬仓中土名为麦者奉上世尊。<a id="a-f"></a>无胜在傍合掌随喜。<a id="a-g"></a>德胜于是说偈赞曰。</p>
  <p id="ah">大悲无师觉　　圆光显照身</p>
  <p id="ai">强颜生敬信　　以土施如来</p>
  <p id="aj">稽首于世尊　　已断生死者</p>
  <p id="ak">尔时德胜童子。<a id="a-l"></a>施土已讫而发愿言。<a id="a-m"></a>使我将来盖于天地。<a id="a-n"></a>复说偈供养。<a id="a-o"></a>说者曰。</p>
  <p id="ap">佛知彼小儿　　心念发正愿</p>
  <p id="aq">以胜福田故　　必获于大果</p>
  <p id="ar">大悲救世者　　即时受彼土</p>
  <p id="as">使其心欢喜　　以种王业缘</p>
  <p id="at">尔时世尊即便微笑。<a id="a-u"></a>阿难长跪合掌白佛言。<a id="a-v"></a>世尊。<a id="a-w"></a>佛不以无缘而笑。<a id="a-x"></a>何因缘故现于微笑。<a id="a-y"></a>尔时阿难便作偈言。</p>
  <p id="az">断忧憍慢者　　世界中最上</p>
  <p id="a10">终不无因缘　　现珂藕根齿</p>
  <p id="a11">如云出雷音　　牛王眼相者</p>
  <p id="a12">愿说施土报　　及与微笑事</p>
  <p id="a13">佛告阿难。<a id="a-14"></a>如是如是。<a id="a-15"></a>阿难。<a id="a-16"></a>佛不无缘而微笑也。<a id="a-17"></a>汝今见是二小儿不也。<a id="a-18"></a>已见世尊。<a id="a-19"></a>佛言。<a id="a-1A"></a>我若涅槃百年之后。<a id="a-1B"></a>此小儿者当作转轮圣王四分之一。<a id="a-1C"></a>于花氏城作正法。<a id="a-1D"></a>王号阿恕伽。<a id="a-1E"></a>分我舍利而作八万四千宝塔饶益众生。</p>
  <p id="a1F">尔时世尊即说偈言。</p>
  <p id="a1G">今吾灭度后　　有王阿恕伽</p>
  <p id="a1H">名称广流布　　庄严吾舍利</p>
  <p id="a1I">遍满阎浮提　　人天所供养</p>
  <p id="a1J">以少土施缘　　受是大果报</p>
  <p id="a1K">佛说偈已。<a id="a-1L"></a>便以此土授与阿难。<a id="a-1M"></a>使涂如来经行之地。<a id="a-1N"></a>因作是言。<a id="a-1O"></a>阿难。<a id="a-1P"></a>频婆娑罗王子名阿阇世。<a id="a-1Q"></a>阿阇世子名优陀那拔陀罗。<a id="a-1R"></a>优陀那拔陀罗子名文荼。<a id="a-1S"></a>文荼子名乌耳。<a id="a-1T"></a>乌耳子名莎破罗。<a id="a-1U"></a>莎破罗子名兜罗贵之。<a id="a-1V"></a>兜罗贵之子名莎呵蔓荼罗。<a id="a-1W"></a>莎呵蔓荼罗子名波斯匿。<a id="a-1X"></a>波斯匿子名难陀。<a id="a-1Y"></a>难陀子名频头莎罗王。<a id="a-1Z"></a>花氏城频头莎罗子名宿尸魔时。<a id="a-1a"></a>瞻婆罗国有婆罗门生一女宝。<a id="a-1b"></a>相师占言。<a id="a-1c"></a>必为王后为王宠爱。<a id="a-1d"></a>当生二宝子。<a id="a-1e"></a>一者当作转轮圣王王四分之一。<a id="a-1f"></a>二者出家当得罗汉。<a id="a-1g"></a>婆罗门闻极大欢喜。<a id="a-1h"></a>便将是女至花氏城。<a id="a-1i"></a>众宝璎珞以庄严之。<a id="a-1j"></a>嫁与频头莎罗王为妻。<a id="a-1k"></a>王即纳娶置于后宫。<a id="a-1l"></a>宫中妃后皆生嫉心而作念言。<a id="a-1m"></a>王必爱重薄贱我等。<a id="a-1n"></a>当教贱业令王恶之。<a id="a-1o"></a>遂便教使善解剃除须发。<a id="a-1p"></a>伺王眠时令为王剃须。<a id="a-1q"></a>王眠觉已语言。<a id="a-1r"></a>当为我剃须。<a id="a-1s"></a>答言已剃。<a id="a-1t"></a>王即以镜自照。<a id="a-1u"></a>知须剃竟即语之言。<a id="a-1v"></a>汝欲得何愿。<a id="a-1w"></a>答言唯求与王交会。<a id="a-1x"></a>王言我是刹利。<a id="a-1y"></a>汝身卑贱何由交会。<a id="a-1z"></a>女答王言我非下贱。<a id="a-20"></a>我是婆罗门女。<a id="a-21"></a>婆罗门本以我与王为妻。<a id="a-22"></a>宫人妒嫉教我贱业。<a id="a-23"></a>王即语之。<a id="a-24"></a>自今已后莫为此事。<a id="a-25"></a>遂便立作第一夫人。<a id="a-26"></a>共相爱乐而生一子。<a id="a-27"></a>母言我忧患尽除。<a id="a-28"></a>即为作字名阿恕伽。<a id="a-29"></a>阿恕伽者(晋言无忧)复生一子名为尽忧。</p>
  <p id="a2A">阿恕伽身体粗涩父不爱念。<a id="a-2B"></a>频头莎罗亦于诸妃多生子息。<a id="a-2C"></a>集诸相师相诸子等。<a id="a-2D"></a>有一相师名宾陵伽婆嗟。<a id="a-2E"></a>王语此相师。<a id="a-2F"></a>占我诸子谁中为王。<a id="a-2G"></a>相师答言。<a id="a-2H"></a>王将诸子向金地园就彼相之。<a id="a-2I"></a>王与诸子至金地园中。<a id="a-2J"></a>母敕阿恕伽言。<a id="a-2K"></a>今王相子于金地园汝亦可往。<a id="a-2L"></a>阿恕伽言。<a id="a-2M"></a>王不爱我何为至彼。<a id="a-2N"></a>母复告言。<a id="a-2O"></a>汝当必去。<a id="a-2P"></a>阿恕伽言我去。<a id="a-2Q"></a>之后送食与我即辞而去。<a id="a-2R"></a>出花氏城见辅相子罗提掘多。<a id="a-2S"></a>罗提掘多问阿恕伽言。<a id="a-2T"></a>欲何处去。<a id="a-2U"></a>答言。<a id="a-2V"></a>王集诸子诣金地园我今欲往。<a id="a-2W"></a>尔时掘多乘一老象。<a id="a-2X"></a>语阿恕伽言可乘此象。<a id="a-2Y"></a>阿恕伽即乘此象向金地园。<a id="a-2Z"></a>即到园所从象而下。<a id="a-2a"></a>于诸子边在地而坐。<a id="a-2b"></a>诸子皆食种种肴膳。<a id="a-2c"></a>阿恕伽食粳米饭。<a id="a-2d"></a>盛以瓦器用酪和之渴则饮水。<a id="a-2e"></a>王语相师言。<a id="a-2f"></a>和尚愿相诸子。<a id="a-2g"></a>我死之后谁中为王。<a id="a-2h"></a>相师念言。<a id="a-2i"></a>阿恕伽者必应为王。<a id="a-2j"></a>我答王言彼应王者。<a id="a-2k"></a>王不爱之必当杀我。<a id="a-2l"></a>便答王言。<a id="a-2m"></a>不中说名字可说形相。<a id="a-2n"></a>其所服用事第一者相应为王。<a id="a-2o"></a>诸王子等各各自以。<a id="a-2p"></a>乘第一乘坐第一坐。<a id="a-2q"></a>食第一食用第一器饮第一浆。<a id="a-2r"></a>阿恕伽念言我应为王。<a id="a-2s"></a>所以者何。<a id="a-2t"></a>象为第一乘。<a id="a-2u"></a>地为第一座。<a id="a-2v"></a>粳米第一饭。<a id="a-2w"></a>瓦器为第一盛。<a id="a-2x"></a>酪为第一味。<a id="a-2y"></a>水为第一浆。<a id="a-2z"></a>以是义故我应为王。<a id="a-30"></a>相师相已。<a id="a-31"></a>王将诸子还入城中。<a id="a-32"></a>相师语阿恕伽母言。<a id="a-33"></a>阿恕伽必得为王。<a id="a-34"></a>母语相师言且莫复道。<a id="a-35"></a>并远藏避如护身命。<a id="a-36"></a>待阿恕伽得绍王位汝可来出。</p>
  <p id="a37">频头莎罗王以得叉尸罗城叛逆不顺。<a id="a-38"></a>即遣阿恕伽往讨彼国。<a id="a-39"></a>唯与四兵不与刀杖。<a id="a-3A"></a>时阿恕伽受命即出华氏之城。<a id="a-3B"></a>左右人言无有刀杖。<a id="a-3C"></a>如何得共怨敌斗战。<a id="a-3D"></a>阿恕伽言我有福力应为王者。<a id="a-3E"></a>所须刀杖自然当有。<a id="a-3F"></a>作是语已地神开地授刀杖与。<a id="a-3G"></a>遂便前进四兵围绕到得叉尸罗国。<a id="a-3H"></a>国中人民闻阿恕伽来自然归伏。<a id="a-3I"></a>庄严城地平治道路。<a id="a-3J"></a>各各持瓶盛满中物以花覆上名为吉瓶。<a id="a-3K"></a>以现伏相。<a id="a-3L"></a>半由旬迎而作是言。<a id="a-3M"></a>我不叛于王亦不叛王子。<a id="a-3N"></a>唯逆王边诸恶臣耳。<a id="a-3O"></a>供养恭敬随从入城。<a id="a-3P"></a>人民调顺还来归国。<a id="a-3Q"></a>王复遣阿恕伽伐佉沙国。<a id="a-3R"></a>彼国人民承迎调顺如前无异。<a id="a-3S"></a>既调顺已即还本国。<a id="a-3T"></a>有二大力士亲近阿恕伽。<a id="a-3U"></a>阿恕伽即与二人封邑。<a id="a-3V"></a>天神尔时即护国土。<a id="a-3W"></a>天神作是唱言慎莫叛逆。<a id="a-3X"></a>何以故阿恕伽应为转轮王王四分之一。<a id="a-3Y"></a>渐渐征伐四海之内悉皆归伏。<a id="a-3Z"></a>阿恕伽兄名苏深摩者方入花氏城。<a id="a-3a"></a>第一辅臣复欲出城。<a id="a-3b"></a>道中相逢。<a id="a-3c"></a>辅臣头秃落。<a id="a-3d"></a>苏深摩戏笑故以手打辅臣头。<a id="a-3e"></a>辅相念言。<a id="a-3f"></a>此王子者未绍王位。<a id="a-3g"></a>便用权势驱我头上。<a id="a-3h"></a>若绍王位必当以刀而斩我首。<a id="a-3i"></a>即向五百辅相说苏深摩过状言不中为王。<a id="a-3j"></a>唯阿恕伽者相师记言当作转轮圣王四分之一。<a id="a-3k"></a>我等诸臣应共立之。<a id="a-3l"></a>后得叉尸罗国为恶臣所教复还叛逆。<a id="a-3m"></a>王即遣苏深摩往彼讨之。<a id="a-3n"></a>苏深摩到不能令彼人民调顺。<a id="a-3o"></a>频头莎罗王闻其不能调伏彼国。<a id="a-3p"></a>即生疾病便敕诸臣唤苏深摩以为太子。<a id="a-3q"></a>令阿恕伽而往讨伐。<a id="a-3r"></a>时辅臣为其作计。<a id="a-3s"></a>便以黄物涂阿恕伽身。<a id="a-3t"></a>以罗叉汁洗盛而弃之。<a id="a-3u"></a>诈称阿恕伽得吐血病不任征伐。</p>
  <p data-pb></p>
  <h2 id="a3v">阿育王本缘第二</h2>
  <p id="a3w">尔时频头莎罗王。<a id="a-3x"></a>疾病唯笃余命无几。<a id="a-3y"></a>辅相庄严阿恕伽已而白王言。<a id="a-3z"></a>请当并立阿恕伽为王以理国事。<a id="a-40"></a>苏深摩来当还废之。<a id="a-41"></a>阿恕伽念言我若有福德力应为王者。<a id="a-42"></a>天当以天缯结我顶上。<a id="a-43"></a>作是语已应言即结。<a id="a-44"></a>王见阿恕伽天缯结顶。<a id="a-45"></a>极大嗔恚沸血从面出而便命终。<a id="a-46"></a>立阿恕伽为王罗提掘多作第一辅相。<a id="a-47"></a>苏深摩闻父王命终阿恕伽得立为王。<a id="a-48"></a>心生忿怒还花氏城。<a id="a-49"></a>阿恕伽闻苏深摩来。<a id="a-4A"></a>严备一大力士置第一门下。<a id="a-4B"></a>第二力士置第二门下。<a id="a-4C"></a>第三力士置第三门下。<a id="a-4D"></a>置罗提掘多东门之下。<a id="a-4E"></a>阿恕伽而自当之。<a id="a-4F"></a>置机关白象。<a id="a-4G"></a>象上画作阿恕伽像。<a id="a-4H"></a>周匝四边造大火坑粪草覆上。<a id="a-4I"></a>苏深摩来向第三门下。<a id="a-4J"></a>罗提掘多语苏深摩言。<a id="a-4K"></a>今阿恕伽在东门下从彼入去。<a id="a-4L"></a>若得入者即为汝臣。<a id="a-4M"></a>若不能害阿恕伽从此门入亦无所能。<a id="a-4N"></a>于是苏深摩即往东门。<a id="a-4O"></a>直趣象上欲捉阿恕伽。<a id="a-4P"></a>不觉堕于火坑而自灭没。<a id="a-4Q"></a>时苏深摩有一力士名曰贤踊。<a id="a-4R"></a>将数万军众入佛法中。<a id="a-4S"></a>出家得阿罗汉道。<a id="a-4T"></a>诸辅相大臣轻蔑阿恕伽。<a id="a-4U"></a>阿恕伽密欲治之。<a id="a-4V"></a>即语诸大臣斫取好花果树围于棘刺。<a id="a-4W"></a>大臣白言由来正闻以诸棘刺围花果林。<a id="a-4X"></a>不闻以好花果之树以围棘刺。<a id="a-4Y"></a>乃至三敕臣固不从。<a id="a-4Z"></a>王极嗔恚即便杀此五百大臣。<a id="a-4a"></a>更至后春时与诸宫人共相围绕至园林间。<a id="a-4b"></a>有树名阿恕伽华极可爱。<a id="a-4c"></a>阿恕伽以此树与己同名爱念此树。<a id="a-4d"></a>阿恕伽身体粗涩。<a id="a-4e"></a>诸婇女等以阿恕伽身体粗涩。<a id="a-4f"></a>情不爱敬不喜亲近。<a id="a-4g"></a>伺其眠时园中游戏。<a id="a-4h"></a>见阿恕伽树即时折其花枝。<a id="a-4i"></a>王于眠觉见树毁坏问左右言。<a id="a-4j"></a>谁毁此树。<a id="a-4k"></a>答言宫人毁之。<a id="a-4l"></a>王大忿怒捉五百宫人绕树烧杀。<a id="a-4m"></a>举国人民皆称暴恶。<a id="a-4n"></a>遂号名为恶阿恕伽。</p>
  <p id="a4o">时罗提掘多而启王言。<a id="a-4p"></a>自行杀害非王所宜。<a id="a-4q"></a>王今应当简选恶人以治有罪。<a id="a-4r"></a>王可其言即便遣使募觅恶人。<a id="a-4s"></a>于国边陲山下有一织师。<a id="a-4t"></a>生育一子名曰耆梨。<a id="a-4u"></a>为人极恶骂父骂母。<a id="a-4v"></a>手则挈网脚则顿机。<a id="a-4w"></a>毒涂草叶虫兽。<a id="a-4x"></a>触者无不即死。<a id="a-4y"></a>凡是众人称为大恶。<a id="a-4z"></a>举国号之为恶耆梨。<a id="a-50"></a>使往其所语耆梨言。<a id="a-51"></a>汝能为阿恕伽王治罪人不。<a id="a-52"></a>耆梨答言。<a id="a-53"></a>天下恶人使我治者。<a id="a-54"></a>犹故能为何况一阿恕伽。<a id="a-55"></a>岂可不能。<a id="a-56"></a>使闻此语具以启王。<a id="a-57"></a>王即召之。<a id="a-58"></a>耆梨闻使来召。<a id="a-59"></a>即辞父母。<a id="a-5A"></a>父母不听即便杀之。<a id="a-5B"></a>使问耆梨何以故迟。<a id="a-5C"></a>耆梨答言父母不听。<a id="a-5D"></a>我乃杀之以是故迟。<a id="a-5E"></a>于是随使见王而白王言。<a id="a-5F"></a>为我作狱极令严峻使可爱乐。<a id="a-5G"></a>作狱已竟名爱乐狱。<a id="a-5H"></a>又白王言若有人入要不听出。<a id="a-5I"></a>王即听可。<a id="a-5J"></a>时彼恶耆梨往到鸡头末寺。<a id="a-5K"></a>时彼寺中有一比丘。<a id="a-5L"></a>诵恶婴愚经言。<a id="a-5M"></a>喜镬汤者以碓捣之。<a id="a-5N"></a>喜碓臼者以镬煮之。<a id="a-5O"></a>在地狱中吞大铁丸融铜灌口。<a id="a-5P"></a>闻是语已即自念言。<a id="a-5Q"></a>我狱城中亦当作此。<a id="a-5R"></a>时有长者夫妻。<a id="a-5S"></a>相将入海采宝。<a id="a-5T"></a>到于海中生一男儿。<a id="a-5U"></a>即为立字名之为海。<a id="a-5V"></a>经十二年乃出于海。<a id="a-5W"></a>逢五百贼劫其财物杀害长者。<a id="a-5X"></a>于是子海便出家学道。<a id="a-5Y"></a>展转乞食至华氏城。<a id="a-5Z"></a>不识村落入爱乐狱中而作是言。<a id="a-5a"></a>外相可爱内如地狱。<a id="a-5b"></a>便欲出去耆梨不听。<a id="a-5c"></a>语比丘曰。<a id="a-5d"></a>汝今于此当受死罪如何欲出。<a id="a-5e"></a>比丘闻已即便大哭。<a id="a-5f"></a>耆梨问言何为大哭如婴儿也。<a id="a-5g"></a>比丘答言我不畏死而作是哭畏失善利。<a id="a-5h"></a>何以故。<a id="a-5i"></a>我新出家未证道法。<a id="a-5j"></a>人身难得佛法难值是故哭耳。<a id="a-5k"></a>耆梨言王先听我。<a id="a-5l"></a>入此城者不令使出必索治罪。<a id="a-5m"></a>比丘言活我七日。<a id="a-5n"></a>随汝杀之即便听许。<a id="a-5o"></a>时阿恕伽王见其宫人共他男子有爱着语。<a id="a-5p"></a>便生嗔忿付爱乐狱。<a id="a-5q"></a>耆梨寻时即以碓捣。<a id="a-5r"></a>杵下打头眼睛脱出。<a id="a-5s"></a>比丘见已得厌恶心而作是念。<a id="a-5t"></a>呜呼大悲所言诚谛。<a id="a-5u"></a>说色危脆犹如聚沫不坚。<a id="a-5v"></a>速朽无有暂停。<a id="a-5w"></a>端政容貌今安所在。<a id="a-5x"></a>好颜薄皮亦俱败坏。<a id="a-5y"></a>怪哉生死婴愚所乐。<a id="a-5z"></a>非是圣法见此境界不没有悔。<a id="a-60"></a>于是比丘通夜观察。<a id="a-61"></a>断众结使得成须陀洹果。<a id="a-62"></a>如是精勤乃至复获阿罗汉道。<a id="a-63"></a>已满七日耆梨语言。<a id="a-64"></a>七日已过八日欲出可受刑罚。<a id="a-65"></a>比丘答言我夜已过我日已出。<a id="a-66"></a>利益时到随汝刑治。<a id="a-67"></a>耆梨问言。<a id="a-68"></a>云何名为我夜已过我日已出利益时到。<a id="a-69"></a>广为我说。<a id="a-6A"></a>比丘答言。<a id="a-6B"></a>吾昔黑闇无明之夜。<a id="a-6C"></a>结使怨贼悉已永灭。<a id="a-6D"></a>则是名曰我夜已过。<a id="a-6E"></a>智慧空心谛见三界。<a id="a-6F"></a>是则名为我日已出。<a id="a-6G"></a>佛之所为我今悉成。<a id="a-6H"></a>是则名之利益时到。<a id="a-6I"></a>但令汝老寿任意见治。<a id="a-6J"></a>耆梨心恶残害无罪。<a id="a-6K"></a>不信后世作重嗔恚。<a id="a-6L"></a>便设大镬以水置中。<a id="a-6M"></a>脂膏血髓屎尿秽恶俱充满之。<a id="a-6N"></a>即以比丘提掷着中。<a id="a-6O"></a>下然大火薪草欲尽不能令热。<a id="a-6P"></a>于是耆梨嗔然火者以杖打之。<a id="a-6Q"></a>手自着火薪柴都尽亦复不热。<a id="a-6R"></a>又以屋椽涂苏众叠悉然使尽水冷如故。<a id="a-6S"></a>怪其所由便看镬中。<a id="a-6T"></a>见向比丘结跏趺坐。<a id="a-6U"></a>坐千叶莲花上。<a id="a-6V"></a>尔时耆梨甚惊所以。<a id="a-6W"></a>便往白王王即来看坏墙而入。<a id="a-6X"></a>一切人民随从王者数千亿万观此比丘。<a id="a-6Y"></a>是时比丘见无量众应受化者皆已聚集。<a id="a-6Z"></a>即从镬出衣服洁净。<a id="a-6a"></a>一切大众无不睹见。<a id="a-6b"></a>踊身虚空作种种变。<a id="a-6c"></a>身上出水身下出火。<a id="a-6d"></a>譬如大山显于虚空中。<a id="a-6e"></a>王见此已生希有心。<a id="a-6f"></a>瞻仰恭敬合掌观察而作是言。<a id="a-6g"></a>今此比丘同与我等俱禀人身。<a id="a-6h"></a>威德尊妙出过世表。<a id="a-6i"></a>踊在虚空现大神足。<a id="a-6j"></a>我今未解唯愿善说。<a id="a-6k"></a>便得了知汝之圣事。<a id="a-6l"></a>随我力能而当服习。</p>
  <p id="a6m">尔时。<a id="a-6n"></a>比丘知阿育王是大檀越。<a id="a-6o"></a>必能分布佛之舍利饶益天人。<a id="a-6p"></a>时佛说言我是大悲断结使者。<a id="a-6q"></a>佛之法子于三有中已得解脱。<a id="a-6r"></a>为调御者所调。<a id="a-6s"></a>为寂灭者所灭。<a id="a-6t"></a>为解脱者所解。<a id="a-6u"></a>大王当知。<a id="a-6v"></a>佛亦记汝将来佛灭百年后。<a id="a-6w"></a>王华氏城号阿恕伽。<a id="a-6x"></a>转轮圣王王四分之一。<a id="a-6y"></a>为正法王广分舍利。<a id="a-6z"></a>而起八万四千宝塔。<a id="a-70"></a>王今乃返造大狱城如似地狱。<a id="a-71"></a>残害百千众生之命。<a id="a-72"></a>大王汝今应当施于一切众生无畏。<a id="a-73"></a>亦复应当满足佛意。<a id="a-74"></a>人中帝释必施无畏起悲愍心。<a id="a-75"></a>分布舍利广作真济。<a id="a-76"></a>王闻是语于佛法中深生信悟。<a id="a-77"></a>合掌恭敬十力之子而作是言。<a id="a-78"></a>我先所作极有罪过听我忏悔。<a id="a-79"></a>今归依佛归依如来所说胜法。<a id="a-7A"></a>当开福业庄严大地。<a id="a-7B"></a>尔时比丘即乘空出王亦欲出。<a id="a-7C"></a>恶耆梨言。<a id="a-7D"></a>王先与我有要入此狱者尽不听出。<a id="a-7E"></a>王便语言欲杀我耶。<a id="a-7F"></a>答言欲杀。<a id="a-7G"></a>王言汝为先入我在前入耶。<a id="a-7H"></a>答王言我在前入。<a id="a-7I"></a>王言汝在前入应前受罪。<a id="a-7J"></a>王即遣人捉耆梨置胡胶。<a id="a-7K"></a>舍中以火烧杀坏爱乐狱。<a id="a-7L"></a>施众生无畏。<a id="a-7M"></a>便诣王舍城取阿阇世王所埋四升舍利。<a id="a-7N"></a>即于此处造立大塔。<a id="a-7O"></a>第二第三乃至第七所埋舍利悉皆取之。<a id="a-7P"></a>于是复到罗摩聚落。<a id="a-7Q"></a>海龙王所欲取舍利。<a id="a-7R"></a>龙王即出请王入宫。<a id="a-7S"></a>王便下船入于龙宫。<a id="a-7T"></a>龙白王言。<a id="a-7U"></a>唯愿留此舍利听我供养慎莫取去。<a id="a-7V"></a>王见龙王恭敬供养倍加人间。<a id="a-7W"></a>遂即留置而不持去。<a id="a-7X"></a>王还于本处便造八万四千宝箧。<a id="a-7Y"></a>金银琉璃以严饰之。<a id="a-7Z"></a>一宝箧中盛一舍利。<a id="a-7a"></a>复造八万四千宝瓮。<a id="a-7b"></a>八万四千宝盖。<a id="a-7c"></a>八万四千疋彩以为装校。<a id="a-7d"></a>一一舍利付一夜叉使遍阎浮提。<a id="a-7e"></a>其有一亿人处造立一塔。<a id="a-7f"></a>于是鬼神各持舍利四出作塔。<a id="a-7g"></a>有一夜叉赍一舍利。<a id="a-7h"></a>至得叉尸罗国欲作浮图。<a id="a-7i"></a>其国人民言我国人民凡有三十六亿。<a id="a-7j"></a>今当与我三十六箧。<a id="a-7k"></a>时夜叉鬼具以上事还白于王。<a id="a-7l"></a>王自念言人众甚多。<a id="a-7m"></a>若尔作者舍利不足满阎浮提。<a id="a-7n"></a>当设方便断而不与。<a id="a-7o"></a>即遣夜叉复语之曰。<a id="a-7p"></a>除却汝国三十五亿。<a id="a-7q"></a>唯留一亿与一舍利。<a id="a-7r"></a>彼国人言我宁不用三十六箧。<a id="a-7s"></a>得一便休愿莫杀我等。<a id="a-7t"></a>便从其意唯与一箧。<a id="a-7u"></a>于是王言。<a id="a-7v"></a>多一亿处莫与舍利。<a id="a-7w"></a>少一亿处亦莫与之。<a id="a-7x"></a>作此语已向鸡头摩寺。<a id="a-7y"></a>到于上座夜舍之前合掌而言。<a id="a-7z"></a>我今欲于阎浮提内造立八万四千宝塔。<a id="a-80"></a>上座答言。<a id="a-81"></a>善哉善哉。<a id="a-82"></a>王若欲得一时作塔。<a id="a-83"></a>我于大王作塔之时。<a id="a-84"></a>以手障日可遍敕国界。<a id="a-85"></a>手障日时尽仰立塔。<a id="a-86"></a>于是后即以手障日。<a id="a-87"></a>阎浮提内一时造塔。<a id="a-88"></a>造塔已竟。<a id="a-89"></a>一切人民号为正法阿恕伽王。<a id="a-8A"></a>广能安隐饶益世间。<a id="a-8B"></a>遍于国界而起塔庙。<a id="a-8C"></a>善得滋长恶名消灭。<a id="a-8D"></a>天下皆称为正法王。</p>
  <p id="a8E">阿恕伽王作塔已讫欢喜踊跃。<a id="a-8F"></a>群臣围绕至鸡头摩寺。<a id="a-8G"></a>诣上座前而问之言。<a id="a-8H"></a>此阎浮提颇有如我为佛记者不。<a id="a-8I"></a>上座夜舍即答王言。<a id="a-8J"></a>亦有如王佛所记者。<a id="a-8K"></a>昔者佛在乌长国降阿波波龙。<a id="a-8L"></a>于罽宾国降化梵志师。<a id="a-8M"></a>于乾陀卫国化真陀罗。<a id="a-8N"></a>于乾陀罗国降伏牛龙。<a id="a-8O"></a>于是复往末突罗国告阿难言。<a id="a-8P"></a>我百年后末突罗当有长者名为掘多。<a id="a-8Q"></a>其子名曰优波掘多。<a id="a-8R"></a>虽无相好化导如佛。<a id="a-8S"></a>能不入定知一由旬众生心相。<a id="a-8T"></a>教授禅法最为第一。<a id="a-8U"></a>种种化导而作佛事。<a id="a-8V"></a>又复告阿难汝今见是青色园不。<a id="a-8W"></a>已见世尊。<a id="a-8X"></a>佛言此名优留慢荼山。<a id="a-8Y"></a>那罗拔利阿兰若处。<a id="a-8Z"></a>房舍敷具最为第一。<a id="a-8a"></a>能生定心如是事皆是佛记。<a id="a-8b"></a>王闻是语白上座言。<a id="a-8c"></a>彼清净尊者为出世未也。<a id="a-8d"></a>答言已出消灭结使得罗汉道。<a id="a-8e"></a>与万八千阿罗汉众围绕。<a id="a-8f"></a>在于优留慢荼山那罗拔利阿兰若处。<a id="a-8g"></a>具一切智最胜清净。<a id="a-8h"></a>为诸贤圣众生之类开说法门。<a id="a-8i"></a>天龙夜叉人与非人。<a id="a-8j"></a>皆使得入解脱之城。<a id="a-8k"></a>王语诸臣急疾庄严车兵步兵象马之兵。<a id="a-8l"></a>我今欲往优留慢荼山观解脱众尊者。<a id="a-8m"></a>大德优波掘多得漏尽者。<a id="a-8n"></a>辅相启王。<a id="a-8o"></a>彼国隘小士众极多。<a id="a-8p"></a>但遣使唤彼自当来。<a id="a-8q"></a>王即答言彼应往见。<a id="a-8r"></a>何以故。<a id="a-8s"></a>我今未得金刚心故。<a id="a-8t"></a>云何屈彼如佛之人。<a id="a-8u"></a>即遣使白尊者优婆掘多。<a id="a-8v"></a>我今欲往觐问尊者。<a id="a-8w"></a>尊者闻已自思惟言。<a id="a-8x"></a>若使王来。<a id="a-8y"></a>国土隘小困苦者众。<a id="a-8z"></a>我当自往。<a id="a-90"></a>尊者即便并合诸船作大长舫。<a id="a-91"></a>广十二由旬与万八千诸阿罗汉。<a id="a-92"></a>共乘并舫来向花氏城。<a id="a-93"></a>有人告王。<a id="a-94"></a>尊者掘多为利益王故躬自来至。<a id="a-95"></a>以大饶益为大船师。<a id="a-96"></a>王闻欢喜自脱缨络价值百千两金赏此语者。<a id="a-97"></a>约敕左右击鼓号令。<a id="a-98"></a>欲得大富生于天者。<a id="a-99"></a>欲求解脱见如来者。<a id="a-9A"></a>当共供养优婆掘多。<a id="a-9B"></a>而说偈言。</p>
  <p id="a9C">诸有欲见两足尊　　大悲世雄无师觉</p>
  <p id="a9D">教化如佛照三有　　各来聚集共出迎</p>
  <p id="a9E">王说偈已。<a id="a-9F"></a>乃庄严城郭扫除巷陌。<a id="a-9G"></a>共诸群臣一切人民。<a id="a-9H"></a>作倡伎乐以种种香。<a id="a-9I"></a>出花氏城半由旬。<a id="a-9J"></a>迎遥见尊者与万八千阿罗汉等。<a id="a-9K"></a>譬如半月围绕而来。<a id="a-9L"></a>王即下象一脚登船一脚在地。<a id="a-9M"></a>扶接尊者优婆鞠多。<a id="a-9N"></a>王身卑伏五体投地呜尊者足。<a id="a-9O"></a>起而恭敬瞻仰尊颜合掌而言。<a id="a-9P"></a>我今摧灭一切怨敌。<a id="a-9Q"></a>得阎浮提诸城山海富有天下。<a id="a-9R"></a>欢喜之时不如今日目视尊者。<a id="a-9S"></a>所以者何。<a id="a-9T"></a>今见尊者便为见佛。<a id="a-9U"></a>于三宝中深生敬信。<a id="a-9V"></a>而说偈言。</p>
  <p id="a9W">佛虽入寂灭　　尊者补处生</p>
  <p id="a9X">慧日已潜没　　尊者继大明</p>
  <p id="a9Y">今应垂教授　　我当随顺行</p>
  <p id="a9Z">尊者于是。<a id="a-9a"></a>即以右手摩王顶上。<a id="a-9b"></a>以偈答言。</p>
  <p id="a9c">谨慎恐惧莫放逸　　王位富贵难可保</p>
  <p id="a9d">一切皆当归迁灭　　世间无有常住者</p>
  <p id="a9e">三宝难遭汝值遇　　恒当供养莫休废</p>
  <p id="a9f">大王当知。<a id="a-9g"></a>佛以正法付嘱于汝亦付嘱我。<a id="a-9h"></a>我等当共坚固护持。<a id="a-9i"></a>王复说偈言。</p>
  <p id="a9j">佛所付嘱我已作　　种种塔庙犹山林</p>
  <p id="a9k">宝盖幢幡已施设　　各用众宝而装校</p>
  <p id="a9l">皆使大地极严净　　流布舍利满阎浮</p>
  <p id="a9m">己身妻子及库藏　　宫殿屋舍并人民</p>
  <p id="a9n">一切大地尽用施　　供养佛法比丘僧</p>
  <p id="a9o">尊者赞言。<a id="a-9p"></a>善哉善哉。<a id="a-9q"></a>大王。<a id="a-9r"></a>应作此事。<a id="a-9s"></a>于身命财应取坚法。<a id="a-9t"></a>后致不悔则生天上。<a id="a-9u"></a>作是语讫。<a id="a-9v"></a>王请尊者入于宫中。<a id="a-9w"></a>为敷床座即扶尊者安置座上。<a id="a-9x"></a>其身柔软如兜罗绵。<a id="a-9y"></a>王便合掌白尊者言。<a id="a-9z"></a>尊体柔软如兜罗绵。<a id="a-A0"></a>我之少福身体粗涩。<a id="a-A1"></a>尊者答言。<a id="a-A2"></a>我昔修施。<a id="a-A3"></a>常以清净胜妙之物。<a id="a-A4"></a>未曾以土而用布施。<a id="a-A5"></a>王言。<a id="a-A6"></a>我昔愚小无智。<a id="a-A7"></a>值佛世尊最上福田。<a id="a-A8"></a>便以土施。<a id="a-A9"></a>今得此报。<a id="a-AA"></a>尊者和色而言。<a id="a-AB"></a>福田胜妙能令施土获尊贵报。<a id="a-AC"></a>王闻是语。<a id="a-AD"></a>生未曾有欢喜之心。<a id="a-AE"></a>敕诸群臣。<a id="a-AF"></a>我以土施得转轮王。<a id="a-AG"></a>以是义故。<a id="a-AH"></a>宜当勤心供养三宝。<a id="a-AI"></a>王白尊者言。<a id="a-AJ"></a>佛所游方行住之处悉欲起塔。<a id="a-AK"></a>所以者何。<a id="a-AL"></a>为将来众生生信敬故。<a id="a-AM"></a>尊者赞言。<a id="a-AN"></a>善哉善哉。<a id="a-AO"></a>大王。<a id="a-AP"></a>我今当往尽示王处。<a id="a-AQ"></a>王以香花缨络杂香涂香种种供养尊者掘多。<a id="a-AR"></a>即集四兵便共发引至林牟尼园。<a id="a-AS"></a>尊者举手指示王言。<a id="a-AT"></a>此佛生处此中起塔最为初塔。<a id="a-AU"></a>佛之上胜始生之日行七步处。<a id="a-AV"></a>遍观四方举手唱言。<a id="a-AW"></a>此是我之最后生也。<a id="a-AX"></a>末后胞胎。<a id="a-AY"></a>王闻是语。<a id="a-AZ"></a>五体投地。<a id="a-Aa"></a>恭敬作礼合掌涕泣。<a id="a-Ab"></a>而作偈言。</p>
  <p id="aAc">修胜福吉利　　得见牟尼尊</p>
  <p id="aAd">复见佛生处　　得闻所说语</p>
  <p id="aAe">我无胜福业　　不得见世尊</p>
  <p id="aAf">复不见初生　　亦不闻所说</p>
  <p id="aAg">复次尊者优波掘多。<a id="a-Ah"></a>示王摩耶所攀树枝生菩萨处。<a id="a-Ai"></a>尊者举手语庵罗树神言。<a id="a-Aj"></a>汝本见佛。<a id="a-Ak"></a>今可现身以示于王。<a id="a-Al"></a>使王得见增长信心。<a id="a-Am"></a>时此树神即现其身。<a id="a-An"></a>尊者掘多语于王言。<a id="a-Ao"></a>此树神者。<a id="a-Ap"></a>见佛生时。<a id="a-Aq"></a>王即合掌。<a id="a-Ar"></a>向于树神说偈问言。</p>
  <p id="aAs">汝见相好身　　庄严生时不</p>
  <p id="aAt">为见修广目　　莲花叶眼不</p>
  <p id="aAu">汝闻于牛王　　说柔软音不</p>
  <p id="aAv">树神即便以偈答言。</p>
  <p id="aAw">我见真金色　　两足最胜尊</p>
  <p id="aAx">举足行七步　　闻彼世尊说</p>
  <p id="aAy">王又问言。<a id="a-Az"></a>庄严生时。<a id="a-B0"></a>其事云何。<a id="a-B1"></a>树神答言。<a id="a-B2"></a>语所不及。<a id="a-B3"></a>言不能宣。<a id="a-B4"></a>今当略说。<a id="a-B5"></a>便作偈言。</p>
  <p id="aB6">身出金色光　　人天所乐见</p>
  <p id="aB7">大地山海动　　如船在海浪</p>
  <p id="aB8">王以百千两金。<a id="a-B9"></a>置此处起塔而去。<a id="a-BA"></a>于是尊者将王复至迦毗罗城。<a id="a-BB"></a>举右手而言。<a id="a-BC"></a>此是抱菩萨示净饭王处。<a id="a-BD"></a>又示诸释天祀之处。<a id="a-BE"></a>时将菩萨入此天祀。<a id="a-BF"></a>泥木天像皆来恭敬曲躬礼拜。<a id="a-BG"></a>恕头檀王因是之故号为天中天。<a id="a-BH"></a>又示唤诸相师相菩萨处。<a id="a-BI"></a>阿斯陀仙相菩萨子必作佛处。<a id="a-BJ"></a>又复示王波阇波提养菩萨处。<a id="a-BK"></a>又示菩萨学书之处。<a id="a-BL"></a>菩萨骑象处。<a id="a-BM"></a>学乘马处。<a id="a-BN"></a>乘车之处。<a id="a-BO"></a>学射之处。<a id="a-BP"></a>菩萨散劳之处。<a id="a-BQ"></a>菩萨以六万婇女相娱乐处。<a id="a-BR"></a>菩萨见老病死生厌患之处。<a id="a-BS"></a>又复将王至阎菩树举手指言。<a id="a-BT"></a>此是菩萨坐凉之处。<a id="a-BU"></a>又至林中。<a id="a-BV"></a>示菩萨思惟弃欲恶不善。<a id="a-BW"></a>有觉有观离生喜乐获得初禅。<a id="a-BX"></a>树为曲荫影不移转。<a id="a-BY"></a>即时五体投地为菩萨作礼。<a id="a-BZ"></a>示指城门而语王。<a id="a-Ba"></a>此是菩萨将百千诸天。<a id="a-Bb"></a>前后围绕出迦毗罗处。<a id="a-Bc"></a>又示以马璎珞付车匿还处。<a id="a-Bd"></a>又示菩萨一身己入林之处。<a id="a-Be"></a>又示菩萨以刀剃发掷虚空中帝释奉接处。<a id="a-Bf"></a>又示菩萨而以宝衣从猎师边博袈裟处。<a id="a-Bg"></a>又示频婆娑罗王以半国请菩萨处。<a id="a-Bh"></a>又示菩萨至阿兰加罗郁头蓝处。<a id="a-Bi"></a>又示菩萨苦行六年之处。<a id="a-Bj"></a>即便说偈。</p>
  <p id="aBk">菩萨六年难苦行　　身卧灰上棘刺上</p>
  <p id="aBl">知此邪行非真道　　便舍苦行修正法</p>
  <p id="aBm">复示菩萨受难陀跋难陀百味乳糜之处。<a id="a-Bn"></a>又示菩萨向菩提树处。<a id="a-Bo"></a>所示之处。<a id="a-Bp"></a>王于此中悉皆起塔。<a id="a-Bq"></a>尊者又示迦罗龙王赞菩萨处。<a id="a-Br"></a>于是王乃礼尊者足合掌而言。<a id="a-Bs"></a>我今欲问迦罗龙王曾见佛事。<a id="a-Bt"></a>尊者即时语龙王言。<a id="a-Bu"></a>速起速起。<a id="a-Bv"></a>王欲问汝见佛时事。<a id="a-Bw"></a>龙王便起。<a id="a-Bx"></a>向尊者边合掌白言。<a id="a-By"></a>大德有何约敕。<a id="a-Bz"></a>尊者语王言。<a id="a-C0"></a>此是迦罗龙王偈赞佛者。<a id="a-C1"></a>王即合掌以说偈言。</p>
  <p id="aC2">汝见真金　　炽然之色　　无上世尊</p>
  <p id="aC3">面如满月　　汝为我说　　十力少分</p>
  <p id="aC4">云何端严　　向菩提树</p>
  <p id="aC5">龙王答言。<a id="a-C6"></a>端严之事非言所及。<a id="a-C7"></a>今当略说。<a id="a-C8"></a>即说偈言。</p>
  <p id="aC9">佛足蹑地　　大地山河　　踊跃[跳-兆+叵][跳-兆+我]</p>
  <p id="aCA">六种震动　　如来身光　　遏绝日月</p>
  <p id="aCB">普照十方　　一切蒙益</p>
  <p id="aCC">王于此处起塔而去。<a id="a-CD"></a>遂与尊者向菩提树。<a id="a-CE"></a>尊者举手而示王言。<a id="a-CF"></a>此处是菩萨以慈悲心为伴力处。<a id="a-CG"></a>坏破魔众成阿耨多罗三藐三佛陀处。<a id="a-CH"></a>王乃于此起塔。<a id="a-CI"></a>以百千两金而布施之。<a id="a-CJ"></a>此是四天王天奉佛四钵。<a id="a-CK"></a>如来受之拍成一钵处。<a id="a-CL"></a>亦是五百贾客施食之处。<a id="a-CM"></a>又示菩萨向波罗捺女处。<a id="a-CN"></a>又示婆罗门赞佛之处。<a id="a-CO"></a>王于此处亦皆起塔。<a id="a-CP"></a>尊者将王复至古仙林中。<a id="a-CQ"></a>举右手而言。<a id="a-CR"></a>此是如来转法轮处。<a id="a-CS"></a>王于此处起塔。<a id="a-CT"></a>以百千两金与之。<a id="a-CU"></a>又以示如来度千婆罗门处。<a id="a-CV"></a>又示频婆娑罗王听法得见谛处。<a id="a-CW"></a>亦是八万四千天王远尘离垢得法眼净处。<a id="a-CX"></a>亦是无量婆罗门及居士得须陀洹处。<a id="a-CY"></a>又示帝释受化处。<a id="a-CZ"></a>又示如来作神变处。<a id="a-Ca"></a>又示如来忉利天上为母说法来下之处。<a id="a-Cb"></a>王于上来所示之处皆起宝塔。<a id="a-Cc"></a>尊者将王复至拘尸那城。<a id="a-Cd"></a>举手而言。<a id="a-Ce"></a>此是如来化缘已讫入涅槃处。<a id="a-Cf"></a>王闻是语懊恼闷绝。<a id="a-Cg"></a>以水洒面令得醒悟。<a id="a-Ch"></a>施百千两金于此起塔。<a id="a-Ci"></a>而更合掌敬礼尊者足。<a id="a-Cj"></a>复作是言。<a id="a-Ck"></a>我今欲礼佛大弟子声闻之塔。<a id="a-Cl"></a>尊者赞言。<a id="a-Cm"></a>善哉善哉。<a id="a-Cn"></a>王能发是重信敬之心。<a id="a-Co"></a>即将王至彼只陀林中。<a id="a-Cp"></a>举手而言。<a id="a-Cq"></a>大王。<a id="a-Cr"></a>此是舍利弗塔。<a id="a-Cs"></a>应当供养。<a id="a-Ct"></a>王问言曰。<a id="a-Cu"></a>此有何德。<a id="a-Cv"></a>尊者答言。<a id="a-Cw"></a>此是第一世尊法之大将。<a id="a-Cx"></a>能转法轮。<a id="a-Cy"></a>如来所记智慧第一。<a id="a-Cz"></a>唯除如来。<a id="a-D0"></a>一切众生所有智慧十六分中不及其一。<a id="a-D1"></a>但可略说。<a id="a-D2"></a>谁能尽其智慧之藏。<a id="a-D3"></a>王闻欢喜。<a id="a-D4"></a>即以百千两金奉施此塔。<a id="a-D5"></a>即时归命舍利弗。<a id="a-D6"></a>而作偈言。</p>
  <p id="aD7">解脱诸有结　　名称满世间</p>
  <p id="aD8">于诸智慧中　　是为最第一</p>
  <p id="aD9">复示于王目揵连塔令王供养。<a id="a-DA"></a>王又问言。<a id="a-DB"></a>此有何德。<a id="a-DC"></a>尊者答言。<a id="a-DD"></a>如来所记神足第一。<a id="a-DE"></a>能以右足动帝释宫。<a id="a-DF"></a>复能降伏难陀拔难陀龙王。<a id="a-DG"></a>略而言之。<a id="a-DH"></a>不能说尽其功德彼岸。<a id="a-DI"></a>王以百千两金供养此塔。<a id="a-DJ"></a>王即合掌而说偈言。</p>
  <p id="aDK">归命大名称　　神足第一者</p>
  <p id="aDL">于生老忧苦　　而得于解脱</p>
  <p id="aDM">遂复示王迦葉之塔。<a id="a-DN"></a>举手而言。<a id="a-DO"></a>此是摩诃迦葉之塔。<a id="a-DP"></a>亦应供养。<a id="a-DQ"></a>王问言曰。<a id="a-DR"></a>有何功德。<a id="a-DS"></a>尊者答言。<a id="a-DT"></a>少欲知足头陀第一。<a id="a-DU"></a>如来分坐而与令坐。<a id="a-DV"></a>佛自脱衣以与迦葉。<a id="a-DW"></a>怜愍穷苦护持佛法。<a id="a-DX"></a>今为略说。<a id="a-DY"></a>岂能尽其苦行功德。<a id="a-DZ"></a>王以百千两金施迦葉塔。<a id="a-Da"></a>即便合掌而作偈言。</p>
  <p id="aDb">坐于山窟　　去除斗诤　　无诸忿怒</p>
  <p id="aDc">常行禅定　　少欲知足　　功德最上</p>
  <p id="aDd">我今顶礼　　至心归命</p>
  <p id="aDe">复示于王婆驹罗塔。<a id="a-Df"></a>教使供养。<a id="a-Dg"></a>王言。<a id="a-Dh"></a>此有何德。<a id="a-Di"></a>答言。<a id="a-Dj"></a>如来所记无诸衰病少欲第一。<a id="a-Dk"></a>未曾教人一四句偈。<a id="a-Dl"></a>王即使人持一金钱布施此塔。<a id="a-Dm"></a>辅相白王。<a id="a-Dn"></a>同是大德阿罗汉塔。<a id="a-Do"></a>云何独以一钱用施。<a id="a-Dp"></a>答言。<a id="a-Dq"></a>以其自度不能度他人。<a id="a-Dr"></a>是故唯以一钱与之。<a id="a-Ds"></a>塔神不受还授与王。<a id="a-Dt"></a>辅相复言。<a id="a-Du"></a>实是少欲。<a id="a-Dv"></a>乃至一钱犹尚不取。<a id="a-Dw"></a>尊者于是复示于王阿难之塔。<a id="a-Dx"></a>语王供养。<a id="a-Dy"></a>王言。<a id="a-Dz"></a>有何功德。<a id="a-E0"></a>答言。<a id="a-E1"></a>如来所记总持第一。<a id="a-E2"></a>执持佛法念力智慧多闻如海。<a id="a-E3"></a>义妙言说人天供养。<a id="a-E4"></a>能知佛意一切善巧功德众法之箧。<a id="a-E5"></a>王闻是语极大欢喜。<a id="a-E6"></a>以一亿两金布施此塔。<a id="a-E7"></a>大臣问言。<a id="a-E8"></a>云何诸供养中于此最胜。<a id="a-E9"></a>王言。<a id="a-EA"></a>以其总持法身之故。<a id="a-EB"></a>能令法灯至今不灭。<a id="a-EC"></a>阿难之力。<a id="a-ED"></a>譬如牛迹不受海水。<a id="a-EE"></a>佛智慧海阿难能受。<a id="a-EF"></a>以是因缘。<a id="a-EG"></a>诸供养中于此最多。<a id="a-EH"></a>王已供养诸大弟子声闻塔竟。<a id="a-EI"></a>欢喜敬礼尊者塔。<a id="a-EJ"></a>合掌恭敬而说偈言。</p>
  <p id="aEK">设百千祀　　方得为人　　我今便为</p>
  <p id="aEL">不空受身　　值良福田　　具造人果</p>
  <p id="aEM">以危脆财　　而修坚法　　我所起塔</p>
  <p id="aEN">严阎浮提　　犹如白云　　庄校虚空</p>
  <p id="aEO">我遭佛法　　一切清净</p>
  <p id="aEP">说是偈已作礼而去。<a id="a-EQ"></a>阿恕伽王于佛生处塔。<a id="a-ER"></a>菩提树塔。<a id="a-ES"></a>转法轮塔。<a id="a-ET"></a>般涅槃塔。<a id="a-EU"></a>虽各各施与百千两金。<a id="a-EV"></a>于菩提塔其心最重。<a id="a-EW"></a>所以者何。<a id="a-EX"></a>佛于此处成正觉故。<a id="a-EY"></a>于是已后所得珍宝。<a id="a-EZ"></a>常以奉施菩提之塔。<a id="a-Ea"></a>王第一夫人帝舍罗叉心自念言。<a id="a-Eb"></a>王得好宝尽与菩提。<a id="a-Ec"></a>曾不见与。<a id="a-Ed"></a>即语真陀罗摩登伽言。<a id="a-Ee"></a>汝能为我坏怨嫉不。<a id="a-Ef"></a>答言若与我金。<a id="a-Eg"></a>则能坏之。<a id="a-Eh"></a>便许金钱。<a id="a-Ei"></a>时摩登伽不解其意。<a id="a-Ej"></a>谓为导彼菩提之树。<a id="a-Ek"></a>即结咒索系菩提树。<a id="a-El"></a>而欲咒杀转转干枯。<a id="a-Em"></a>王守树人来告王言。<a id="a-En"></a>菩提之树今将欲枯。<a id="a-Eo"></a>即说偈言。</p>
  <p id="aEp">如来在此处　　觉悟诸世间</p>
  <p id="aEq">逮得菩提道　　证于一切智</p>
  <p id="aEr">此树今将坏　　转转欲干枯</p>
  <p id="aEs">王闻斯语闷绝躄地。<a id="a-Et"></a>以水洒面久乃得醒。<a id="a-Eu"></a>啼哭而言。<a id="a-Ev"></a>我见树王犹如见佛。<a id="a-Ew"></a>菩提树坏我必定死。<a id="a-Ex"></a>帝舍罗叉而白王言。<a id="a-Ey"></a>菩提树虽死。<a id="a-Ez"></a>我亦能与大王之乐。<a id="a-F0"></a>王言。<a id="a-F1"></a>菩提之树非女人也。<a id="a-F2"></a>乃是佛得无上道处。<a id="a-F3"></a>帝舍罗叉闻是语已。<a id="a-F4"></a>心生敬悔语摩登伽言。<a id="a-F5"></a>汝今还能令菩提树生如本不。<a id="a-F6"></a>答言。<a id="a-F7"></a>若不枯尽有少生气能令如本。<a id="a-F8"></a>故于是乃解咒结缕。<a id="a-F9"></a>恒以千瓶乳灌。<a id="a-FA"></a>未久之间树生如故。<a id="a-FB"></a>王守树人复来告王。<a id="a-FC"></a>树还复生与本无异。<a id="a-FD"></a>王闻是语踊跃欢喜。<a id="a-FE"></a>诣菩提树观树而言。<a id="a-FF"></a>频婆娑罗王等所不能作。<a id="a-FG"></a>我于今日当作二种。<a id="a-FH"></a>云何二种。<a id="a-FI"></a>一者当造千杖宝瓶以盛香汁灌菩提树。<a id="a-FJ"></a>二者当作般遮于瑟极大之会。<a id="a-FK"></a>王便即以金银琉璃作千宝瓶。<a id="a-FL"></a>满中香汤以灌于树。<a id="a-FM"></a>并众花鬘末香涂香复庄严之。<a id="a-FN"></a>王自洗浴着新净衣受持八斋。<a id="a-FO"></a>上高楼上遍观四方。<a id="a-FP"></a>诸佛弟子声闻之众。<a id="a-FQ"></a>修正见者诸根寂定摧灭欲结。<a id="a-FR"></a>人天阿修罗等所应供养者。<a id="a-FS"></a>愿见怜愍。<a id="a-FT"></a>受我之请。<a id="a-FU"></a>诸乐禅定及智慧者。<a id="a-FV"></a>解脱众僧最胜真子。<a id="a-FW"></a>善逝法中之所生者。<a id="a-FX"></a>哀受我请。<a id="a-FY"></a>居住罽宾昼夜无畏。<a id="a-FZ"></a>摩诃婆那离越诸圣亦垂哀愍而受我请。<a id="a-Fa"></a>阿耨大池峻崄之处。<a id="a-Fb"></a>及与河边诸山谷间舍利窟住者。<a id="a-Fc"></a>香山住者。<a id="a-Fd"></a>皆愿垂矜受我之请。<a id="a-Fe"></a>王如是请已。<a id="a-Ff"></a>四方来者三十万僧。<a id="a-Fg"></a>十万僧者是阿罗汉。<a id="a-Fh"></a>二十万僧者是须陀洹斯陀含阿那含。<a id="a-Fi"></a>及清净凡夫悉皆就座。<a id="a-Fj"></a>唯留上座所坐之处无敢坐者。<a id="a-Fk"></a>王问上座。<a id="a-Fl"></a>以何义故。<a id="a-Fm"></a>坐此空处。<a id="a-Fn"></a>答言。<a id="a-Fo"></a>更有上座当坐此处。<a id="a-Fp"></a>王复问言。<a id="a-Fq"></a>更有上座大于汝耶。<a id="a-Fr"></a>夜舍答言。<a id="a-Fs"></a>昔佛所记师子吼中最为第一。<a id="a-Ft"></a>名宾头卢跋罗豆婆阇。<a id="a-Fu"></a>尊重于我。<a id="a-Fv"></a>王闻此语衣毛皆竖。<a id="a-Fw"></a>如迦昙花树。</p>
  <p id="aFx">又问言。<a id="a-Fy"></a>颇有得见如来者不。<a id="a-Fz"></a>夜舍答言。<a id="a-G0"></a>有宾头卢阿罗汉。<a id="a-G1"></a>见佛在时。<a id="a-G2"></a>王言。<a id="a-G3"></a>可得见不。<a id="a-G4"></a>答言。<a id="a-G5"></a>正尔。<a id="a-G6"></a>当来使王见之。<a id="a-G7"></a>王欢喜而言。<a id="a-G8"></a>我得极大利益。<a id="a-G9"></a>今哀愍我第一得见宾头卢。<a id="a-GA"></a>即便合掌瞻仰而待。<a id="a-GB"></a>见宾头卢犹如半月亦如鹅王。<a id="a-GC"></a>与数千万阿罗汉等从空中来下坐上座头。<a id="a-GD"></a>三十万众皆起恭敬。<a id="a-GE"></a>王见宾头卢头白眉秀。<a id="a-GF"></a>身体相好如辟支佛。<a id="a-GG"></a>即为作礼五体投地。<a id="a-GH"></a>呜尊者足起而胡跪。<a id="a-GI"></a>说于偈言。</p>
  <p id="aGJ">如来虽灭度　　尊者补处生</p>
  <p id="aGK">哀愍垂教授　　我当随顺行</p>
  <p id="aGL">说此偈已。<a id="a-GM"></a>问尊者言。<a id="a-GN"></a>见如来不。<a id="a-GO"></a>答言。<a id="a-GP"></a>我见。<a id="a-GQ"></a>色如金聚。<a id="a-GR"></a>面如满月。<a id="a-GS"></a>三十二相庄严其身。<a id="a-GT"></a>梵音深妙大悲窟宅。<a id="a-GU"></a>王又问言。<a id="a-GV"></a>于何处见。<a id="a-GW"></a>尊者言。<a id="a-GX"></a>佛与五百阿罗汉等。<a id="a-GY"></a>在王舍城夏安居时。<a id="a-GZ"></a>我在其中见盛福田。<a id="a-Ga"></a>在舍卫国现大神变摧外道时。<a id="a-Gb"></a>庄严化佛次第上至阿迦腻吒。<a id="a-Gc"></a>我于尔时亦在其中。<a id="a-Gd"></a>佛在忉利天为母说法。<a id="a-Ge"></a>诸天围绕。<a id="a-Gf"></a>来下之时我亦在其中。<a id="a-Gg"></a>至僧伽户沙池侧时我亦在其中。<a id="a-Gh"></a>莲花比丘尼化作转轮圣王。<a id="a-Gi"></a>具足千子礼佛足时亦在其中。<a id="a-Gj"></a>苏摩伽帝满富城内请佛之时。<a id="a-Gk"></a>五百罗汉各现神变至满富城。<a id="a-Gl"></a>我于尔时化作宝山。<a id="a-Gm"></a>宝窟中坐往满富城。<a id="a-Gn"></a>佛入王舍城次行乞食。<a id="a-Go"></a>汝以土施。<a id="a-Gp"></a>罗提鞠多合掌随喜。<a id="a-Gq"></a>佛记汝时我亦得见。<a id="a-Gr"></a>王又问言。<a id="a-Gs"></a>尊者。<a id="a-Gt"></a>近来在何处住。<a id="a-Gu"></a>尊者答言。<a id="a-Gv"></a>在香山住。<a id="a-Gw"></a>复问言曰。<a id="a-Gx"></a>将从几许。<a id="a-Gy"></a>答言。<a id="a-Gz"></a>六万。<a id="a-H0"></a>大王且止。<a id="a-H1"></a>何须多问。<a id="a-H2"></a>日时已到可与僧食。<a id="a-H3"></a>食讫当更为王具说。<a id="a-H4"></a>王言。<a id="a-H5"></a>请从尊者教。<a id="a-H6"></a>先发起我念佛之心。<a id="a-H7"></a>灌菩提树然后与食。<a id="a-H8"></a>王唤维那萨娑蜜多而语之言。<a id="a-H9"></a>我以十万两金施于众僧。<a id="a-HA"></a>以千宝瓶盛满香汤灌菩提树。<a id="a-HB"></a>可打揵捶称我名字用为檀越作般遮于瑟。<a id="a-HC"></a>王子驹那罗左右面立不发口言。<a id="a-HD"></a>便举手指。<a id="a-HE"></a>我倍与之。<a id="a-HF"></a>见人皆笑。<a id="a-HG"></a>王亦自笑。<a id="a-HH"></a>语罗提鞠多。<a id="a-HI"></a>汝所为也。<a id="a-HJ"></a>答言。<a id="a-HK"></a>人众极多贪福者众。<a id="a-HL"></a>王复言曰。<a id="a-HM"></a>我以三十万两金奉施于僧。<a id="a-HN"></a>以三千宝瓶盛满香汤灌菩提树。<a id="a-HO"></a>时驹那罗复举四指。<a id="a-HP"></a>王语罗提鞠多。<a id="a-HQ"></a>谁与我竞。<a id="a-HR"></a>罗提鞠多长跪而言。<a id="a-HS"></a>谁能敢与人帝共竞。<a id="a-HT"></a>驹那罗婴孩小儿与父戏耳。<a id="a-HU"></a>王右顾见驹那罗即语上座言。<a id="a-HV"></a>我尽库藏一切宫人并诸辅相及与我身子驹那罗等。<a id="a-HW"></a>一切施僧。<a id="a-HX"></a>请称我名般遮于瑟。<a id="a-HY"></a>布施已讫。<a id="a-HZ"></a>僧为咒愿。<a id="a-Ha"></a>受咒愿竟。<a id="a-Hb"></a>于菩提树四边缚格。<a id="a-Hc"></a>自上其上。<a id="a-Hd"></a>以四千宝瓶盛满香汤灌菩提树。<a id="a-He"></a>灌菩提树已。<a id="a-Hf"></a>欲与僧食。<a id="a-Hg"></a>上座夜舍言。<a id="a-Hh"></a>王遇胜福田。<a id="a-Hi"></a>莫生优劣心。<a id="a-Hj"></a>王自行食。<a id="a-Hk"></a>乃至于沙弥。</p>
  <p id="aHl">时有二沙弥行和敬法。<a id="a-Hm"></a>一者以麦用施于彼。<a id="a-Hn"></a>彼还以麦而与此。<a id="a-Ho"></a>此以饼复施于彼。<a id="a-Hp"></a>彼亦用饼还与施之。<a id="a-Hq"></a>此更复以欢喜丸用施于彼。<a id="a-Hr"></a>彼亦还以欢喜丸而复报与。<a id="a-Hs"></a>王见是已笑而言曰。<a id="a-Ht"></a>如小儿戏耳。<a id="a-Hu"></a>时王行食到上座头。<a id="a-Hv"></a>上座问言。<a id="a-Hw"></a>王见非威仪事。<a id="a-Hx"></a>能不生嫌心耶。<a id="a-Hy"></a>王言。<a id="a-Hz"></a>不也。<a id="a-I0"></a>见二沙弥如小儿戏。<a id="a-I1"></a>上座言。<a id="a-I2"></a>大王。<a id="a-I3"></a>莫生讥嫌。<a id="a-I4"></a>此二沙弥是俱解脱阿罗汉也。<a id="a-I5"></a>王闻是语生欢喜心。<a id="a-I6"></a>而自念言。<a id="a-I7"></a>我今当施一切众僧人一张氎。<a id="a-I8"></a>时二沙弥已知王心作是思惟。<a id="a-I9"></a>今当使王倍生信敬。<a id="a-IA"></a>于是二沙弥一者具镬一者办染具。<a id="a-IB"></a>王见是已。<a id="a-IC"></a>语沙弥言。<a id="a-ID"></a>欲作何物。<a id="a-IE"></a>沙弥言。<a id="a-IF"></a>王以我故欲与众僧人一张氎。<a id="a-IG"></a>今办染具。<a id="a-IH"></a>欲以染之。<a id="a-II"></a>王闻此语。<a id="a-IJ"></a>便自念言。<a id="a-IK"></a>彼二沙弥已知我心。<a id="a-IL"></a>王大欢喜。<a id="a-IM"></a>五体投地。<a id="a-IN"></a>礼沙弥足起合掌言。<a id="a-IO"></a>我之眷属极得大利获胜福田。<a id="a-IP"></a>今尽我力而用布施。<a id="a-IQ"></a>语沙弥言。<a id="a-IR"></a>以汝之故。<a id="a-IS"></a>一切众僧人与三衣。<a id="a-IT"></a>于是便造般遮于瑟以四十万两金国土宫人辅相己身子驹那罗等。<a id="a-IU"></a>尽施众僧而还归家。<a id="a-IV"></a>阿恕伽王信敬具足。<a id="a-IW"></a>起八万四千塔。<a id="a-IX"></a>作般遮于瑟竟。<a id="a-IY"></a>阎浮提内多分之一信向佛法。</p>
 </body>
</html>