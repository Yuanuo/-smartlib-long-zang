<!doctype html>
<html id="z3IBWNC1HJ" data-ver="904">
 <head>
  <meta charset="utf-8">
  <meta author="安法钦">
  <meta library="龙藏">
  <meta catalog="西土圣贤撰集">
  <meta period="西晋">
 </head>
 <body>
  <h1 id="a1">阿育王传卷第二</h1>
  <h2 id="a2">阿恕伽王本缘三</h2>
  <p id="a3">阿恕伽王弟名宿大哆。<a id="a-4"></a>信敬外道讥说佛法。<a id="a-5"></a>作是言。<a id="a-6"></a>出家沙门无有得解脱者。<a id="a-7"></a>时阿恕伽王语宿大哆言。<a id="a-8"></a>何以知之。<a id="a-9"></a>答言。<a id="a-A"></a>诸沙门等不修苦行好着乐事故。<a id="a-B"></a>阿恕伽王。<a id="a-C"></a>语宿大哆言。<a id="a-D"></a>汝今莫于不可信处而强生信。<a id="a-E"></a>可信之处而不信敬。<a id="a-F"></a>于佛法僧应生重信。<a id="a-G"></a>阿恕伽王曾于一时共宿大哆出行游猎。<a id="a-H"></a>见一婆罗门五热炙身。<a id="a-I"></a>宿大哆心生信敬。<a id="a-J"></a>往到其边礼足问言。<a id="a-K"></a>苦行以来经今几时。<a id="a-L"></a>答言。<a id="a-M"></a>经十二年。<a id="a-N"></a>常何所食。<a id="a-O"></a>答言。<a id="a-P"></a>食果食根。<a id="a-Q"></a>着何物衣。<a id="a-R"></a>答言。<a id="a-S"></a>着于草衣。<a id="a-T"></a>为铺何物。<a id="a-U"></a>答言铺草为座。<a id="a-V"></a>问言。<a id="a-W"></a>汝今所行何事最苦。<a id="a-X"></a>答言。<a id="a-Y"></a>唯见虫鹿行合之时欲心炽盛。<a id="a-Z"></a>以此为苦。<a id="a-a"></a>宿大哆言。<a id="a-b"></a>汝着恶衣服食于恶食。<a id="a-c"></a>犹生贪欲。<a id="a-d"></a>况沙门释子着好衣服而食好食。<a id="a-e"></a>能无欲也。<a id="a-f"></a>我兄阿恕伽王无所别知。<a id="a-g"></a>为诸沙门之所欺诳。<a id="a-h"></a>时阿恕伽王闻弟此言。<a id="a-i"></a>语辅相曰。<a id="a-j"></a>善作方便使宿大哆令得信解。<a id="a-k"></a>辅相答言。<a id="a-l"></a>随王教敕。<a id="a-m"></a>王脱天冠缨络服饰。<a id="a-n"></a>着洗浴衣入浴室浴。<a id="a-o"></a>辅相语宿大哆言。<a id="a-p"></a>王若死者。<a id="a-q"></a>汝当代之。<a id="a-r"></a>今试着是天冠缨络。<a id="a-s"></a>为好不也。<a id="a-t"></a>宿大哆即随其语而便着之坐御座上。<a id="a-u"></a>王出浴室见宿大哆坐御座上而语之曰。<a id="a-v"></a>我犹未死汝已为王。<a id="a-w"></a>便作是言。<a id="a-x"></a>此中有谁。<a id="a-y"></a>时有真陀罗。<a id="a-z"></a>一手捉剑。<a id="a-10"></a>一手捉铃。<a id="a-11"></a>前白王言。<a id="a-12"></a>何所约敕。<a id="a-13"></a>王言。<a id="a-14"></a>宿大哆我今已舍。<a id="a-15"></a>付汝治罪。<a id="a-16"></a>辅相言。<a id="a-17"></a>宿大哆是王亲弟。<a id="a-18"></a>唯愿听使忏悔改过。<a id="a-19"></a>王言。<a id="a-1A"></a>用汝之语。<a id="a-1B"></a>听七日为王。<a id="a-1C"></a>然后杀之。<a id="a-1D"></a>于七日中为作百千音乐。<a id="a-1E"></a>百千婆罗门合掌称善。<a id="a-1F"></a>百千妓女围绕给侍。<a id="a-1G"></a>有四真陀罗以血涂手。<a id="a-1H"></a>面状欲杀人。<a id="a-1I"></a>在四门下高声唱言。<a id="a-1J"></a>一日已过余六日在。<a id="a-1K"></a>屠裂汝身分分肢体。<a id="a-1L"></a>绝断汝命。<a id="a-1M"></a>将亡不远。<a id="a-1N"></a>如上一日。<a id="a-1O"></a>乃至七日亦如是唱。<a id="a-1P"></a>七日既满。<a id="a-1Q"></a>将宿大哆至于王所。<a id="a-1R"></a>王问弟言。<a id="a-1S"></a>汝七日中极为乐不。<a id="a-1T"></a>宿大哆答言。<a id="a-1U"></a>我七日中。<a id="a-1V"></a>目不见色。<a id="a-1W"></a>耳不闻声。<a id="a-1X"></a>鼻不嗅香。<a id="a-1Y"></a>舌不别味。<a id="a-1Z"></a>何以故。<a id="a-1a"></a>见真陀罗捉剑唱言。<a id="a-1b"></a>汝已一日为王。<a id="a-1c"></a>余六日在。<a id="a-1d"></a>日日如是乃至七日为死火逼恼。<a id="a-1e"></a>思惟怖畏通夜不寐。<a id="a-1f"></a>有何乐也。<a id="a-1g"></a>王言。<a id="a-1h"></a>汝忧一身之死犹。<a id="a-1i"></a>尚不以王位为乐。<a id="a-1j"></a>况沙门释子观生老病死忧悲之苦。<a id="a-1k"></a>地狱种种烧炙之苦。<a id="a-1l"></a>畜生重担更相残害恐怖之苦。<a id="a-1m"></a>诸饿鬼等饥渴之苦。<a id="a-1n"></a>人中富乐。<a id="a-1o"></a>犹有八苦随逐其身。<a id="a-1p"></a>况无福者。<a id="a-1q"></a>诸天虽乐衰退时苦。<a id="a-1r"></a>一切三界受生之类。<a id="a-1s"></a>身苦心苦如是等苦之所逼切。<a id="a-1t"></a>五阴是真陀罗。<a id="a-1u"></a>六情如空聚。<a id="a-1v"></a>五尘如怨贼。<a id="a-1w"></a>三界皆为无常大火之所烧然。<a id="a-1x"></a>一切无常苦空无我。<a id="a-1y"></a>以是义故。<a id="a-1z"></a>云何当言沙门释子不能苦行无解脱也。<a id="a-20"></a>沙门之志。<a id="a-21"></a>于诸乐事都无所染。<a id="a-22"></a>譬如莲花不着于水。<a id="a-23"></a>厌患生死弃背世间亦复如是。<a id="a-24"></a>云何不得解脱果也。<a id="a-25"></a>阿恕伽王以种种方便教宿大哆。<a id="a-26"></a>宿大哆于是合掌白王言。<a id="a-27"></a>大王。<a id="a-28"></a>我今当归依三宝。<a id="a-29"></a>阿恕伽王即抱弟颈而作是言。<a id="a-2A"></a>我欲使汝信敬佛法。<a id="a-2B"></a>故作是方便。<a id="a-2C"></a>不必杀汝。<a id="a-2D"></a>宿大哆即以香花供养佛塔。<a id="a-2E"></a>而听说法。<a id="a-2F"></a>供养众僧。<a id="a-2G"></a>便向鸡头摩寺到于上座夜奢之所。<a id="a-2H"></a>在前而坐。<a id="a-2I"></a>听其说法。</p>
  <p id="a2J">尔时夜奢观宿大哆过去之世。<a id="a-2K"></a>种诸善根今已成熟。<a id="a-2L"></a>应当现身得入涅槃。<a id="a-2M"></a>即为赞叹出家之法。<a id="a-2N"></a>宿大哆闻是语已。<a id="a-2O"></a>便生欢喜。<a id="a-2P"></a>于佛法中欲求出家。<a id="a-2Q"></a>即起合掌白尊者言。<a id="a-2R"></a>今愿听我于佛法中出家学道。<a id="a-2S"></a>答言。<a id="a-2T"></a>子先应当白王。<a id="a-2U"></a>宿大哆即往白王言。<a id="a-2V"></a>大王。<a id="a-2W"></a>听我出家。<a id="a-2X"></a>我本狂醉如恶象无钩。<a id="a-2Y"></a>王以方便钩我。<a id="a-2Z"></a>令得柔伏调顺。<a id="a-2a"></a>重垂哀愍听我于彼大明之所修出家法。<a id="a-2b"></a>王闻是语。<a id="a-2c"></a>抱颈哀泣而语弟言。<a id="a-2d"></a>莫发此意。<a id="a-2e"></a>何以故。<a id="a-2f"></a>出家名为受丑陋法。<a id="a-2g"></a>着粪扫衣食于乞人。<a id="a-2h"></a>所弃之食。<a id="a-2i"></a>宿则树下铺以草叶。<a id="a-2j"></a>病则服于陈弃之药。<a id="a-2k"></a>汝少来婉乐不堪受此饥渴寒热。<a id="a-2l"></a>可息汝心。<a id="a-2m"></a>宿大哆言。<a id="a-2n"></a>我今不为厌患王位。<a id="a-2o"></a>亦复不求天上之乐。<a id="a-2p"></a>亦复无有众苦恼逼。<a id="a-2q"></a>亦不贪于钱财珍宝。<a id="a-2r"></a>亦不怖畏怨敌之难而求出家也。<a id="a-2s"></a>唯畏生老病死之苦而求出家。<a id="a-2t"></a>为得涅槃而求出家。<a id="a-2u"></a>王闻是语。<a id="a-2v"></a>举声大哭。<a id="a-2w"></a>宿大哆言。<a id="a-2x"></a>王不须哭。<a id="a-2y"></a>生死轮转不曾休息。<a id="a-2z"></a>会必别离。<a id="a-30"></a>何用哭为。<a id="a-31"></a>王言。<a id="a-32"></a>汝今并可试学乞食。<a id="a-33"></a>坐此树下草铺上宿。<a id="a-34"></a>于是便与钵盂锡杖。<a id="a-35"></a>使从宫人次第乞食。<a id="a-36"></a>宫人皆与美好饮食。<a id="a-37"></a>王责宫人言。<a id="a-38"></a>何以与彼好美饮食。<a id="a-39"></a>与粗恶食使令调习。<a id="a-3A"></a>宫人受教与粗恶食。<a id="a-3B"></a>得亦复食不生增减。<a id="a-3C"></a>王见是已。<a id="a-3D"></a>即语弟言。<a id="a-3E"></a>听汝出家。<a id="a-3F"></a>汝若出家。<a id="a-3G"></a>必来见我。<a id="a-3H"></a>宿大哆既得听已。<a id="a-3I"></a>向鸡头摩寺而生念言。<a id="a-3J"></a>若我于此出家必多妨闹。<a id="a-3K"></a>即便往至他方远国出家学道。<a id="a-3L"></a>精勤得阿罗汉道。<a id="a-3M"></a>便生心念。<a id="a-3N"></a>昔阿育王与我要言。<a id="a-3O"></a>若出家者必来见我。<a id="a-3P"></a>今宜往见。<a id="a-3Q"></a>即于中前着衣持钵诣花氏城。<a id="a-3R"></a>渐次乞食到王宫门。<a id="a-3S"></a>语守门人言。<a id="a-3T"></a>宿大哆欲求见王。<a id="a-3U"></a>守门之人即往白王言。<a id="a-3V"></a>宿大哆今在门外欲见于王。<a id="a-3W"></a>王言疾将来入。<a id="a-3X"></a>宿大哆入王门。<a id="a-3Y"></a>阿育王见其弟便下御座。<a id="a-3Z"></a>五体投地为之作礼。<a id="a-3a"></a>起而合掌看宿大哆。<a id="a-3b"></a>泣泪而说偈言。</p>
  <p id="a3c">一切有生类　　聚集为欢喜</p>
  <p id="a3d">我今观汝眼　　不见亲爱相</p>
  <p id="a3e">汝必得胜果　　甘露满汝心</p>
  <p id="a3f">罗提鞠多见宿大哆着粪扫衣执持瓦钵。<a id="a-3g"></a>平等乞食好恶皆受。<a id="a-3h"></a>亦向于王而说偈言。</p>
  <p id="a3i">观宿大哆　　少欲知足　　所作已办</p>
  <p id="a3j">故能欢喜　　弃王种族　　并花氏城</p>
  <p id="a3k">珍宝库藏　　及与荣禄　　如舍涕唾</p>
  <p id="a3l">履行圣种　　永断结使　　满足王种</p>
  <p id="a3m">得大名称　　莫不欢美</p>
  <p id="a3n">于是阿恕伽王。<a id="a-3o"></a>扶宿大哆着御座上。<a id="a-3p"></a>以上妙饮食手自过与。<a id="a-3q"></a>饮食已竟行清净水。<a id="a-3r"></a>取一小座在前而坐求使说法。<a id="a-3s"></a>宿大哆便为说偈。</p>
  <p id="a3t">王位尊豪莫放逸　　三宝难值当供养</p>
  <p id="a3u">说此偈已从座起去。<a id="a-3v"></a>王与五百辅相城内人民。<a id="a-3w"></a>围绕恭敬送到门外。<a id="a-3x"></a>是名现证沙门之果。<a id="a-3y"></a>宿大哆作是念言。<a id="a-3z"></a>我兄昔以多种方便化我令入佛法之中。<a id="a-40"></a>今当使彼增益信敬。<a id="a-41"></a>即踊身虚空作种种变。<a id="a-42"></a>阿育王与诸群臣举手说偈。</p>
  <p id="a43">断绝恩爱亲　　如鸟飞空去</p>
  <p id="a44">我为王位缚　　保爱于世事</p>
  <p id="a45">嫌呵讥贱我　　而自独解脱</p>
  <p id="a46">如此之果报　　由心得自在</p>
  <p id="a47">禅定之果报　　愚闇盲不见</p>
  <p id="a48">汝今飞腾去　　破我之憍慢</p>
  <p id="a49">我智力亦微　　使我得厌离</p>
  <p id="a4A">于是宿大哆飞向边地。<a id="a-4B"></a>到他国已即遇大病头发除落。<a id="a-4C"></a>王闻其病遣医赍药往彼疗治。<a id="a-4D"></a>病得差已发生如故。<a id="a-4E"></a>遣医还去。<a id="a-4F"></a>后宿大哆食酪之时。<a id="a-4G"></a>身则安隐为易得故。<a id="a-4H"></a>徙就旷野放牧边住。<a id="a-4I"></a>时弗那槃达有尼乾陀弟子。<a id="a-4J"></a>画作佛像而令礼拜于尼干子像。<a id="a-4K"></a>时佛弟子优婆塞者语阿恕伽王言。<a id="a-4L"></a>外道尼干子弟子画作佛像。<a id="a-4M"></a>令礼拜外道尼干子像。<a id="a-4N"></a>王闻嗔恚即便驱使。<a id="a-4O"></a>上及四十里夜叉鬼。<a id="a-4P"></a>下及四十里诸龙等。<a id="a-4Q"></a>一日之中杀万八千尼乾陀子于花氏城。<a id="a-4R"></a>花氏城中复有尼干子。<a id="a-4S"></a>亦画佛像令礼拜外道尼乾陀像。<a id="a-4T"></a>时有优婆塞已告于王。<a id="a-4U"></a>王闻大嗔捉尼乾陀并其眷属以火烧杀。<a id="a-4V"></a>击鼓唱言若有能得尼干子头当赏金钱。<a id="a-4W"></a>后宿大哆于尼干子舍寄宿。<a id="a-4X"></a>着恶衣服头发极长。<a id="a-4Y"></a>与尼乾陀子形貌相类。<a id="a-4Z"></a>有鬼持刀在一面立。<a id="a-4a"></a>宿大哆自生念言。<a id="a-4b"></a>我之宿缘应为此鬼之所杀害。<a id="a-4c"></a>时鬼谓是尼乾陀子。<a id="a-4d"></a>即便斩头。<a id="a-4e"></a>持至王所而索金钱。<a id="a-4f"></a>王见识是宿大哆头。<a id="a-4g"></a>复闻一臣道外沙门被杀者多所有者少。<a id="a-4h"></a>极为懊恼闷绝躄地。<a id="a-4i"></a>以水洒面久乃得苏。<a id="a-4j"></a>辅相白王言。<a id="a-4k"></a>今诸沙门滥死者多。<a id="a-4l"></a>王当施于沙门无畏。<a id="a-4m"></a>王即作号令言。<a id="a-4n"></a>自今已后一切沙门制不听杀。</p>
  <p id="a4o">诸比丘等心生疑网。<a id="a-4p"></a>而问尊者优波鞠多言。<a id="a-4q"></a>有何因缘。<a id="a-4r"></a>宿大哆为鬼所杀。<a id="a-4s"></a>答言。<a id="a-4t"></a>若欲知者。<a id="a-4u"></a>至心谛听。<a id="a-4v"></a>过去之世有一猎师。<a id="a-4w"></a>水边着罥。<a id="a-4x"></a>有辟支佛乞食来过。<a id="a-4y"></a>在其罥边树下而坐。<a id="a-4z"></a>时彼猎师不能得鹿。<a id="a-50"></a>自思惟。<a id="a-51"></a>以何意故。<a id="a-52"></a>鹿今都不近我罥耶。<a id="a-53"></a>便四顾望。<a id="a-54"></a>见辟支佛于其罥旁一树下坐。<a id="a-55"></a>即以剑斩头。<a id="a-56"></a>尔时猎师今宿大哆。<a id="a-57"></a>是以其往昔斩辟支佛故。<a id="a-58"></a>堕地狱中。<a id="a-59"></a>无量亿劫受大苦恼。<a id="a-5A"></a>乃至得道。<a id="a-5B"></a>犹为此鬼之所斩杀。<a id="a-5C"></a>比丘问言。<a id="a-5D"></a>复以何因缘生贵族成阿罗汉。<a id="a-5E"></a>答言。<a id="a-5F"></a>过去久远迦葉佛时供养众僧。<a id="a-5G"></a>以此福报得生贵族。<a id="a-5H"></a>又于尔时信心出家。<a id="a-5I"></a>一万岁中修行梵行。<a id="a-5J"></a>由是善因今成罗汉。</p>
  <p data-pb></p>
  <h2 id="a5K">半庵摩罗果缘第四</h2>
  <p id="a5L">阿恕伽王于佛法中已得信心。<a id="a-5M"></a>问优波鞠多言。<a id="a-5N"></a>佛在世时谁最大施。<a id="a-5O"></a>答言有长者名须达多最为大施。<a id="a-5P"></a>问言以几许施。<a id="a-5Q"></a>答言以真金百亿。<a id="a-5R"></a>阿恕伽王言彼长者尚能布施尔所珍宝。<a id="a-5S"></a>况我今者王阎浮提岂可不能。<a id="a-5T"></a>于是便以己身及拘那罗群臣大地尽用布施。<a id="a-5U"></a>而起八万四千宝塔及声闻塔。<a id="a-5V"></a>灌菩提树。<a id="a-5W"></a>合集计校都得九十六亿两金。<a id="a-5X"></a>于是阿恕伽王遇病。<a id="a-5Y"></a>知己必亡涕泣不乐。<a id="a-5Z"></a>罗提鞠提于阿恕伽王昔施土时在旁随喜。<a id="a-5a"></a>今得作最大辅相。<a id="a-5b"></a>见王不乐合掌而言。<a id="a-5c"></a>大王。<a id="a-5d"></a>王之威德譬如盛日。<a id="a-5e"></a>一切人民无敢正视。<a id="a-5f"></a>唯有八万四千婇女得见王面。<a id="a-5g"></a>今王遇患如日将没。<a id="a-5h"></a>三界迁流有必磨灭。<a id="a-5i"></a>当思无常何为不乐。<a id="a-5j"></a>王答言曰。<a id="a-5k"></a>我今不以失王位故而怀懊恼。<a id="a-5l"></a>亦不以舍身命故而作忧苦。<a id="a-5m"></a>又亦不以舍宫人库藏而作忧恼。<a id="a-5n"></a>正以远离诸贤圣众以为懊恼。<a id="a-5o"></a>我今本望满百亿金施。<a id="a-5p"></a>今方得施九十六亿。<a id="a-5q"></a>四亿不满用为懊恼。<a id="a-5r"></a>罗提鞠提言。<a id="a-5s"></a>库藏甚多可施使足。<a id="a-5t"></a>于是王便以金银珍宝与鸡头摩寺。<a id="a-5u"></a>王立驹那罗子贰摩提以为太子。<a id="a-5v"></a>邪见恶臣语太子言。<a id="a-5w"></a>阿恕伽王命临欲终。<a id="a-5x"></a>散诸库藏悉与欲尽。<a id="a-5y"></a>汝当为王。<a id="a-5z"></a>夫为王者以库藏珍宝以为力用。<a id="a-60"></a>今应遮截莫使费尽。<a id="a-61"></a>于是贰摩提共诸臣等。<a id="a-62"></a>因王疾患一切所有断绝不与。<a id="a-63"></a>唯听以一金盘银盘为王送食。<a id="a-64"></a>王得此盘即用施与鸡头摩寺。<a id="a-65"></a>于是乃至瓦盘瓦器为王送食。<a id="a-66"></a>最后与王半庵罗摩勒果。<a id="a-67"></a>王得果已即集诸臣而问言曰。<a id="a-68"></a>此阎浮提谁为其主。<a id="a-69"></a>诸臣答言唯王为主。<a id="a-6A"></a>王言。<a id="a-6B"></a>汝等虚妄道我是主。<a id="a-6C"></a>我非是主。<a id="a-6D"></a>何以故。<a id="a-6E"></a>我唯于此半庵摩勒而得自在。<a id="a-6F"></a>咄哉富贵甚可恶贱。<a id="a-6G"></a>我为人帝临终贫匮。<a id="a-6H"></a>唯有半边庵摩勒果。<a id="a-6I"></a>亦如瀑河触山则止。<a id="a-6J"></a>即说偈言。</p>
  <p id="a6K">佛语是真实　　所说无不然</p>
  <p id="a6L">说一切恩爱　　皆有别离苦</p>
  <p id="a6M">我昔作诏令　　无能遏绝者</p>
  <p id="a6N">今日如瀑水　　触山则留滞</p>
  <p id="a6O">我今之教令　　不行亦如是</p>
  <p id="a6P">我昔于大地　　为一切盖主</p>
  <p id="a6Q">诸王有憍慢　　我皆能制伏</p>
  <p id="a6R">贫苦无力者　　我皆救济之</p>
  <p id="a6S">先为他荫覆　　今日势力尽</p>
  <p id="a6T">譬如败坏车　　乃至无所直</p>
  <p id="a6U">犹如恕伽树　　根枯而枝杌</p>
  <p id="a6V">花茎及枝叶　　一切皆无有</p>
  <p id="a6W">我之无所直　　其喻亦如是</p>
  <p id="a6X">说是偈已。<a id="a-6Y"></a>即唤傍臣授庵摩勒与而敕之曰。<a id="a-6Z"></a>汝持此果向鸡头摩寺。<a id="a-6a"></a>施彼众僧可白上座言。<a id="a-6b"></a>阿恕伽王最后所施。<a id="a-6c"></a>唯于此半庵摩勒果而得自在。<a id="a-6d"></a>一切所有悉皆丧失。<a id="a-6e"></a>众僧哀愍受我贫苦最后之施使我得福。<a id="a-6f"></a>上座夜奢约敕众僧。<a id="a-6g"></a>汝等皆见阿恕伽王受福快乐。<a id="a-6h"></a>于一天下总揽自在。<a id="a-6i"></a>今日为诸群下所制断绝王物使不自由。<a id="a-6j"></a>唯于是半庵摩勒果随意得用。<a id="a-6k"></a>以殷重心来施于僧。<a id="a-6l"></a>即敕典事摩着羹中。<a id="a-6m"></a>使一切僧普得其供。<a id="a-6n"></a>告诸比丘言。<a id="a-6o"></a>以此之故当于生死深生厌恶。<a id="a-6p"></a>富贵快乐不久败坏。<a id="a-6q"></a>威势自在不久皆失。<a id="a-6r"></a>咄哉生死甚可厌患。<a id="a-6s"></a>传告后世诸王。<a id="a-6t"></a>富贵得自在者莫如阿恕伽王。<a id="a-6u"></a>为诸群臣之所禁制。<a id="a-6v"></a>宜及势力未衰患时。<a id="a-6w"></a>应当尽心作诸功德。</p>
  <p id="a6x">阿恕伽王临欲命终语罗提鞠提。<a id="a-6y"></a>今日于此阎浮提中谁得自在。<a id="a-6z"></a>罗提鞠提答于王言。<a id="a-70"></a>世尊得自在。<a id="a-71"></a>王闻此语即起合掌遍观四方而作是言。<a id="a-72"></a>唯除库藏今以四海一切大地悉施佛僧。<a id="a-73"></a>并诸前后所作功德。<a id="a-74"></a>不求转轮圣王释梵尊位人天之乐。<a id="a-75"></a>正欲愿我将来生处心得自在速成圣果。<a id="a-76"></a>便作诏书以齿印印付与辅相罗提鞠提。<a id="a-77"></a>于是气绝遂便命终。<a id="a-78"></a>诸臣乃以转轮王法种种庄严供养殡葬。<a id="a-79"></a>立贰摩留为王。<a id="a-7A"></a>罗提鞠提诏群臣言。<a id="a-7B"></a>阿恕伽王以诸大地布施众僧。<a id="a-7C"></a>何以故。<a id="a-7D"></a>欲学须达长者满百亿施故。<a id="a-7E"></a>存在之日唯施九十六亿。<a id="a-7F"></a>若以四亿赎阎浮提则满先主所愿。<a id="a-7G"></a>群臣共议用四亿金赎阎浮提。</p>
  <p id="a7H">还与后嗣贰摩留王贰摩留子名耆呵提。<a id="a-7I"></a>耆呵提子名弗舍摩。<a id="a-7J"></a>弗舍摩子名弗舍密哆。<a id="a-7K"></a>弗舍密哆共诸臣议言。<a id="a-7L"></a>云何当使名字流布于世耶。<a id="a-7M"></a>时有辅相答言。<a id="a-7N"></a>汝昔先王阿恕伽王。<a id="a-7O"></a>阎浮提起八万四千塔以百亿金施。<a id="a-7P"></a>随佛法几时住世名字常在。<a id="a-7Q"></a>王能学起八万四千塔。<a id="a-7R"></a>名字亦可久流于世。<a id="a-7S"></a>答言昔者先王威德能办此事。<a id="a-7T"></a>我今何能作如是业。<a id="a-7U"></a>更可以其余方便同阿恕伽王不也。<a id="a-7V"></a>有邪见辅相言。<a id="a-7W"></a>修福作恶二俱得名。<a id="a-7X"></a>先王能起八万四千塔名德久流。<a id="a-7Y"></a>汝若坏之名流后世。<a id="a-7Z"></a>弗舍密哆便集四兵向鸡头摩寺欲坏寺门。<a id="a-7a"></a>尔时寺门有师子吼。<a id="a-7b"></a>王大恐惧不敢入寺复还归来。<a id="a-7c"></a>如是三返犹不得入。<a id="a-7d"></a>后乃使人唤诸比丘而语之言。<a id="a-7e"></a>我欲坏佛法。<a id="a-7f"></a>汝等比丘欲留浮图为留僧房。<a id="a-7g"></a>比丘答言欲留佛图。<a id="a-7h"></a>于是密哆杀害众僧毁坏僧房。<a id="a-7i"></a>如是次第至舍伽罗国而作募言。<a id="a-7j"></a>有得沙门头来者当赏金钱。<a id="a-7k"></a>时彼界内大浮图中有阿罗汉。<a id="a-7l"></a>化作数万沙门之头。<a id="a-7m"></a>告诸人民使持与王。<a id="a-7n"></a>王闻是已欲杀罗汉。<a id="a-7o"></a>时此罗汉入灭尽定不能得杀。<a id="a-7p"></a>王即舍去往至偷罗厥吒国欲破佛法。<a id="a-7q"></a>其国土中有护佛法神作是思惟。<a id="a-7r"></a>我受持佛戒不能作恶。<a id="a-7s"></a>云何当得护持佛法。<a id="a-7t"></a>禁密舍鬼昔求我女。<a id="a-7u"></a>以彼行恶故我不与。<a id="a-7v"></a>今为佛法当与彼女。<a id="a-7w"></a>以是因缘偷罗厥吒有大鬼神为作拥护。<a id="a-7x"></a>弗舍密哆无所能坏。<a id="a-7y"></a>于是菩提鬼神诱进守王。<a id="a-7z"></a>鬼神将至南海。<a id="a-80"></a>禁密舍鬼担大石山而压杀王及诸军众。<a id="a-81"></a>此处即名为深藏摩伽提。<a id="a-82"></a>王种于是即断。</p>
  <p data-pb></p>
  <h2 id="a83">驹那罗缘本第五</h2>
  <p id="a84">阿恕伽王夫人字曰莲花。<a id="a-85"></a>产生一子名为法增。<a id="a-86"></a>有一辅相。<a id="a-87"></a>白于王言。<a id="a-88"></a>王应欢喜。<a id="a-89"></a>所以者何。<a id="a-8A"></a>王生一子。<a id="a-8B"></a>面貌端正其眼最胜。<a id="a-8C"></a>王闻此语。<a id="a-8D"></a>心生庆悦而作是言。<a id="a-8E"></a>先王之种有大名称。<a id="a-8F"></a>我今复能增长于法。<a id="a-8G"></a>而生此子。<a id="a-8H"></a>故遂立名以为法增。<a id="a-8I"></a>乳母将儿来至王所。<a id="a-8J"></a>王见儿已。<a id="a-8K"></a>心生爱厚。<a id="a-8L"></a>即说偈言。</p>
  <p id="a8M">此子眼最胜　　甚有大福德</p>
  <p id="a8N">如初生莲花　　庄严在于面</p>
  <p id="a8O">亦如圆满月　　见者无不喜</p>
  <p id="a8P">说此偈已。<a id="a-8Q"></a>语辅相言。<a id="a-8R"></a>颇见人眼有似我此小儿眼不。<a id="a-8S"></a>辅相答言。<a id="a-8T"></a>一切人中未曾闻见。<a id="a-8U"></a>唯闻雪山有鸟。<a id="a-8V"></a>名驹那罗眼。<a id="a-8W"></a>最为好。<a id="a-8X"></a>王即敕夜叉言。<a id="a-8Y"></a>可疾取彼雪山之中驹那罗鸟。<a id="a-8Z"></a>吾欲见之。<a id="a-8a"></a>时有夜叉。<a id="a-8b"></a>即应王命。<a id="a-8c"></a>一刹那顷取彼鸟来至王所。<a id="a-8d"></a>王观此鸟眼小而好。<a id="a-8e"></a>与儿之眼等无有异。<a id="a-8f"></a>是故字儿为驹那罗。<a id="a-8g"></a>此名流布普皆闻知。<a id="a-8h"></a>故遂号之名驹那罗也。<a id="a-8i"></a>及年长大为之娶妻。<a id="a-8j"></a>字真金鬘。<a id="a-8k"></a>王与其子至鸡头摩寺。<a id="a-8l"></a>时彼上座观驹那罗不久之顷必当失眼。<a id="a-8m"></a>语王言。<a id="a-8n"></a>何故不使驹那罗子常令听法。<a id="a-8o"></a>王便敕子言。<a id="a-8p"></a>汝今应当顺上座教。<a id="a-8q"></a>时驹那罗合十爪掌向上座所而作是言。<a id="a-8r"></a>有何教敕唯请从之。<a id="a-8s"></a>上座敕言。<a id="a-8t"></a>眼者无常不可恃怙。<a id="a-8u"></a>当勤修集定慧之行。<a id="a-8v"></a>于是驹那罗受教。<a id="a-8w"></a>即退在宫静处而自思惟。<a id="a-8x"></a>观眼苦空无常无我。<a id="a-8y"></a>时阿育王第一夫人名帝失罗叉。<a id="a-8z"></a>向拘那罗所见其独坐。<a id="a-90"></a>爱其眼故。<a id="a-91"></a>抱驹那罗而作是言。<a id="a-92"></a>猛火炽盛烧于山野。<a id="a-93"></a>淫欲逼我亦复如是。<a id="a-94"></a>汝今与我宜相爱乐。<a id="a-95"></a>驹那罗闻是语已。<a id="a-96"></a>以手覆耳而说偈言。</p>
  <p id="a97">此语不和善　　塞耳不欲闻</p>
  <p id="a98">云何以母道　　于子有欲想</p>
  <p id="a99">非法欲不断　　是为恶趣门</p>
  <p id="a9A">帝失罗叉嗔恚而言。<a id="a-9B"></a>汝不从。<a id="a-9C"></a>我不久之间必当灭汝。<a id="a-9D"></a>驹那罗复偈答言。</p>
  <p id="a9E">愿守净法死　　不受淫欲生</p>
  <p id="a9F">破坏天人道　　贤智所诃责</p>
  <p id="a9G">帝失罗叉从是已后常求其短。<a id="a-9H"></a>时北方有国。<a id="a-9I"></a>名乾陀罗。<a id="a-9J"></a>其国有城。<a id="a-9K"></a>名得叉尸罗。<a id="a-9L"></a>彼城人民叛逆不顺。<a id="a-9M"></a>王躬欲往讨伐其城。<a id="a-9N"></a>辅相谏言。<a id="a-9O"></a>王不须往。<a id="a-9P"></a>可遣一子征抚而已。<a id="a-9Q"></a>王便问子驹那罗言。<a id="a-9R"></a>汝能伐彼得叉尸罗国不。<a id="a-9S"></a>答言。<a id="a-9T"></a>能伐。<a id="a-9U"></a>王知子意欢喜欲去。<a id="a-9V"></a>庄严道路。<a id="a-9W"></a>诸有老病死亡忧苦乞丐之徒。<a id="a-9X"></a>约敕国界使远道侧。<a id="a-9Y"></a>阿恕伽王亲共其子乘羽宝车而自送之。<a id="a-9Z"></a>将欲别时抱颈而哭。<a id="a-9a"></a>视子而言。<a id="a-9b"></a>彼人福德得见汝眼。<a id="a-9c"></a>时有相师婆罗门占言。<a id="a-9d"></a>王爱子眼。<a id="a-9e"></a>而其子眼不久之间必当破坏。<a id="a-9f"></a>今见儿眼无不欢喜。<a id="a-9g"></a>彼若坏者一切忧苦。<a id="a-9h"></a>驹那罗已渐前进至得叉尸罗城。<a id="a-9i"></a>城中人民闻驹那罗来。<a id="a-9j"></a>严治道巷捉持香瓶。<a id="a-9k"></a>以示伏相半由旬迎。<a id="a-9l"></a>既见驹那罗合掌而言。<a id="a-9m"></a>我等人民不叛于王。<a id="a-9n"></a>亦不叛王子。<a id="a-9o"></a>但叛王边诸恶臣耳。<a id="a-9p"></a>极设供具恭敬围绕将入城中。</p>
  <p id="a9q">阿恕伽王生大重病。<a id="a-9r"></a>口中粪臭身诸毛孔皆粪汁流出。<a id="a-9s"></a>无人能治。<a id="a-9t"></a>王敕大臣。<a id="a-9u"></a>可唤驹那罗以为王位。<a id="a-9v"></a>我死不久。<a id="a-9w"></a>用恶活为。<a id="a-9x"></a>王大夫人帝失罗叉闻是语已。<a id="a-9y"></a>而自思惟。<a id="a-9z"></a>若驹那罗为王。<a id="a-A0"></a>我无活理。<a id="a-A1"></a>即作方便。<a id="a-A2"></a>白王说言。<a id="a-A3"></a>莫听医入我能治王。<a id="a-A4"></a>王便断医不听使入。<a id="a-A5"></a>帝失罗叉遍敕一切男子女人。<a id="a-A6"></a>若有重患如王病者慎莫治之。<a id="a-A7"></a>皆敕将来。<a id="a-A8"></a>时有一男得如此病。<a id="a-A9"></a>妇诣医所而作是言。<a id="a-AA"></a>我之夫主有如此病。<a id="a-AB"></a>医即答言速往将来。<a id="a-AC"></a>为汝治之。<a id="a-AD"></a>遂将至医边。<a id="a-AE"></a>医便将向帝失罗叉所。<a id="a-AF"></a>帝失罗叉得即杀之破腹而看。<a id="a-AG"></a>见其腹中有一大虫。<a id="a-AH"></a>虫上去时粪亦随去。<a id="a-AI"></a>虫若下时粪亦逐去。<a id="a-AJ"></a>于是便以末椒而与。<a id="a-AK"></a>亦复不死。<a id="a-AL"></a>种种辛物用持与之。<a id="a-AM"></a>犹故不死。<a id="a-AN"></a>乃至与葱。<a id="a-AO"></a>虫便即死逐粪道去。<a id="a-AP"></a>以是因缘劝王食葱。<a id="a-AQ"></a>王言。<a id="a-AR"></a>我是刹利之种云何食葱。<a id="a-AS"></a>帝失罗叉重白王言。<a id="a-AT"></a>为治病故必应服之。<a id="a-AU"></a>于是食葱。<a id="a-AV"></a>而虫即死。<a id="a-AW"></a>逐粪道出。<a id="a-AX"></a>王病得差。<a id="a-AY"></a>语帝失罗叉言。<a id="a-AZ"></a>汝欲得何愿。<a id="a-Aa"></a>答言。<a id="a-Ab"></a>欲得七日作王。<a id="a-Ac"></a>王即听使作王七日。<a id="a-Ad"></a>帝失罗叉既得听已。<a id="a-Ae"></a>而自念言。<a id="a-Af"></a>我今正是报驹那罗怨恶之时。<a id="a-Ag"></a>便作诏书语得叉尸罗国人言。<a id="a-Ah"></a>挑驹那罗眼。<a id="a-Ai"></a>何以故。<a id="a-Aj"></a>驹那罗有大罪过急挑眼出。<a id="a-Ak"></a>阿恕伽王极为严峻。<a id="a-Al"></a>莫复稽迟以犯王制。<a id="a-Am"></a>封书之时。<a id="a-An"></a>要得王齿印封其书。<a id="a-Ao"></a>帝失罗叉伺王眠睡欲印此书。<a id="a-Ap"></a>王辄怖畏而自觉悟。<a id="a-Aq"></a>帝失罗叉问于王言。<a id="a-Ar"></a>何以卒觉。<a id="a-As"></a>我向恶梦见鹫二鸟欲挑我子驹那罗眼。<a id="a-At"></a>作是语已。<a id="a-Au"></a>而复还眠。<a id="a-Av"></a>第二亦复眠中卒觉。<a id="a-Aw"></a>语夫人言。<a id="a-Ax"></a>我复恶梦。<a id="a-Ay"></a>夫人问言。<a id="a-Az"></a>见何等梦。<a id="a-B0"></a>答言。<a id="a-B1"></a>梦见驹那罗头发甚长在地而坐。<a id="a-B2"></a>夫人言。<a id="a-B3"></a>但好安眠。<a id="a-B4"></a>谁害王子。<a id="a-B5"></a>王还睡眠。<a id="a-B6"></a>夫人以王齿印印书。<a id="a-B7"></a>遣使赍书。<a id="a-B8"></a>敕得叉尸罗国人挑拘那罗眼。<a id="a-B9"></a>王复梦见齿堕落。<a id="a-BA"></a>王至早起便唤相师而占此梦。<a id="a-BB"></a>相师占言。<a id="a-BC"></a>如此之梦必是王子失眼之相。<a id="a-BD"></a>王闻此语。<a id="a-BE"></a>合十指掌归命四方护佛道神信法信僧者。<a id="a-BF"></a>愿护我子。<a id="a-BG"></a>书既至彼得叉尸罗城。<a id="a-BH"></a>城中人民爱敬法僧。<a id="a-BI"></a>仁笃之厚乃至无有示此书者。<a id="a-BJ"></a>而共议言。<a id="a-BK"></a>王尚不能恩及其子。<a id="a-BL"></a>于我人民何能爱惜。<a id="a-BM"></a>驹那罗者每于一切群生之类。<a id="a-BN"></a>恒怀悲愍普欲救拔。<a id="a-BO"></a>诸根调顺无有憍慢。<a id="a-BP"></a>如此之子而欲毁害。<a id="a-BQ"></a>况我等辈。<a id="a-BR"></a>便隐此书久乃方出与驹那罗。<a id="a-BS"></a>驹那罗得书即信其语而作是言。<a id="a-BT"></a>随诸人意取我之眼。<a id="a-BU"></a>时无有人取其眼者。<a id="a-BV"></a>便唤真陀罗使令挑眼。<a id="a-BW"></a>真陀罗不肯而言。<a id="a-BX"></a>宁可坏我目。<a id="a-BY"></a>云何当坏如此之眼。<a id="a-BZ"></a>于是用一宝箧价直十万两金。<a id="a-Ba"></a>雇真陀罗以挑己眼。<a id="a-Bb"></a>犹故不肯。<a id="a-Bc"></a>业缘应熟自然有人面十八丑来求挑眼。<a id="a-Bd"></a>驹那罗见已。<a id="a-Be"></a>便忆上座夜奢说眼无常之语。<a id="a-Bf"></a>乃作是念。<a id="a-Bg"></a>良由见我必应受此坏眼业报。<a id="a-Bh"></a>故作此语。<a id="a-Bi"></a>真是我之善知识也。<a id="a-Bj"></a>哀愍我故预垂敕教。<a id="a-Bk"></a>欲使我心受报之时不生恐怖。<a id="a-Bl"></a>昔者上座又敕我言。<a id="a-Bm"></a>三有无常危脆如幻。<a id="a-Bn"></a>我乃久知眼之坏相。<a id="a-Bo"></a>当取坚法。<a id="a-Bp"></a>即语丑人言。<a id="a-Bq"></a>可取一眼着我手中。<a id="a-Br"></a>时彼丑人便即向于驹那罗所。<a id="a-Bs"></a>欲挑眼取着其手中。<a id="a-Bt"></a>一切人民称怨大唤。<a id="a-Bu"></a>皆作是言。<a id="a-Bv"></a>怪哉苦哉。<a id="a-Bw"></a>明净之目自然崩堕。<a id="a-Bx"></a>极妙莲花而被毁坏。<a id="a-By"></a>数万亿人啼哭懊恼不能自胜。<a id="a-Bz"></a>于是驹那罗观掌中眼而作念言。<a id="a-C0"></a>咄哉此眼。<a id="a-C1"></a>汝今何故不观色也。<a id="a-C2"></a>本谓汝好。<a id="a-C3"></a>今但是凡鄙肉团。<a id="a-C4"></a>诳惑愚人。<a id="a-C5"></a>谓中有我横生爱重。<a id="a-C6"></a>真是众缘假合成耳。<a id="a-C7"></a>都无实眼如水上泡。<a id="a-C8"></a>不放逸者能作此观便脱生死。<a id="a-C9"></a>作是思惟时得须陀洹道已得见谛。<a id="a-CA"></a>语丑人言。<a id="a-CB"></a>更取一眼。<a id="a-CC"></a>便从其语挑其眼取着其掌中。<a id="a-CD"></a>时驹那罗重观是眼得斯陀含。<a id="a-CE"></a>舍肉眼故得法眼净。<a id="a-CF"></a>而作是语。<a id="a-CG"></a>挑我肉眼而得慧眼。<a id="a-CH"></a>舍生死父作法王子。<a id="a-CI"></a>虽失富财得于法财永离忧苦。<a id="a-CJ"></a>后时驹那罗乃知此书帝失罗叉之所诳作实非王教。<a id="a-CK"></a>便为愿言。<a id="a-CL"></a>使大夫人帝失罗叉长寿安乐无诸衰患。<a id="a-CM"></a>何以故。<a id="a-CN"></a>由彼方便坏我因缘获得法利。<a id="a-CO"></a>驹那罗妇真金鬘者。<a id="a-CP"></a>闻其夫主被挑两眼。<a id="a-CQ"></a>即向夫所见挑眼血污其身体。<a id="a-CR"></a>懊恼哽咽闷绝躄地。<a id="a-CS"></a>以水洒面还得醒悟。<a id="a-CT"></a>起立啼哭而作是言。<a id="a-CU"></a>妙好清净眼毁坏乃如此。<a id="a-CV"></a>驹那罗以偈答言。</p>
  <p id="aCW">自作此恶业　　今日自受之</p>
  <p id="aCX">一切世界苦　　恩爱会别离</p>
  <p id="aCY">汝应远苦恼　　何用啼哭为</p>
  <p id="aCZ">城中人民驱驹那罗夫妇二人令出外去。<a id="a-Ca"></a>而其夫妇生来处乐。<a id="a-Cb"></a>不堪苦事执持作役。<a id="a-Cc"></a>弹琴歌乞以自存活。<a id="a-Cd"></a>展转而去向花氏城。<a id="a-Ce"></a>至王宫门欲入宫中。<a id="a-Cf"></a>守门之人不听使入。<a id="a-Cg"></a>驹那罗即于门边象厩中宿。<a id="a-Ch"></a>天明弹琴。<a id="a-Ci"></a>琴中说己辛苦挑眼得道因缘。<a id="a-Cj"></a>门者闻之。<a id="a-Ck"></a>自观阴入皆得出离生死之苦。<a id="a-Cl"></a>王闻歌琴声而作是言。<a id="a-Cm"></a>此琴之声似驹那罗声。<a id="a-Cn"></a>其声之中作辛苦言。<a id="a-Co"></a>亦复更作自大之声。<a id="a-Cp"></a>我闻此声刚强心灭如象失子。<a id="a-Cq"></a>遣人往看。<a id="a-Cr"></a>见驹那罗无眼黑瘦而不识之。<a id="a-Cs"></a>还白王言。<a id="a-Ct"></a>有一乞人。<a id="a-Cu"></a>眼盲黑瘦妇在其边。<a id="a-Cv"></a>王闻是语而作念言。<a id="a-Cw"></a>我本梦见驹那罗子失其两目。<a id="a-Cx"></a>此非是也。<a id="a-Cy"></a>忆念我子心不暂停。<a id="a-Cz"></a>当速唤之。<a id="a-D0"></a>即遣人复至象厩。<a id="a-D1"></a>问盲人言。<a id="a-D2"></a>汝是何人。<a id="a-D3"></a>为谁之子。<a id="a-D4"></a>盲人答言。<a id="a-D5"></a>我父是彼阿恕伽王主阎浮提。<a id="a-D6"></a>于一切人皆得自在。<a id="a-D7"></a>我是彼子。<a id="a-D8"></a>字驹那罗。<a id="a-D9"></a>亦更有父为大法王。<a id="a-DA"></a>号曰佛陀。<a id="a-DB"></a>使人即将盲人夫妇至于王所。<a id="a-DC"></a>王见驹那罗眼盲黑瘦衣裳弊坏。<a id="a-DD"></a>都欲不识见少形相而生仿佛。<a id="a-DE"></a>即问言曰。<a id="a-DF"></a>汝是驹那罗也。<a id="a-DG"></a>答言。<a id="a-DH"></a>我是。<a id="a-DI"></a>王闻其语闷绝躄地。<a id="a-DJ"></a>以水洒面还复苏息。<a id="a-DK"></a>抱驹那罗着于膝上。<a id="a-DL"></a>手摩扪眼涕泣而言。<a id="a-DM"></a>汝眼本似驹那罗。<a id="a-DN"></a>故遂以为字。<a id="a-DO"></a>今悉无有。<a id="a-DP"></a>以何为名。<a id="a-DQ"></a>今可道之。<a id="a-DR"></a>谁挑汝眼。<a id="a-DS"></a>譬如虚空无月无星。<a id="a-DT"></a>谁无悲心能坏汝眼。<a id="a-DU"></a>谁于汝眼作终身苦。<a id="a-DV"></a>驹那罗子。<a id="a-DW"></a>谁令汝眼乃使如此。<a id="a-DX"></a>速疾语我我。<a id="a-DY"></a>今见汝身。<a id="a-DZ"></a>形骸憔悴。<a id="a-Da"></a>烧我身心。<a id="a-Db"></a>都悉坏尽。<a id="a-Dc"></a>如似被于金刚之雹。<a id="a-Dd"></a>驹那罗言。<a id="a-De"></a>愿莫忧恼。<a id="a-Df"></a>父不闻也。<a id="a-Dg"></a>佛亦受报。<a id="a-Dh"></a>缘觉声闻及诸凡夫等无有脱者。<a id="a-Di"></a>应受报者善恶之业终不败亡。<a id="a-Dj"></a>我自造业不可怨他。<a id="a-Dk"></a>非刀剑害亦非金刚。<a id="a-Dl"></a>非火非毒非怨恶恶蛇。<a id="a-Dm"></a>非尔所苦来逼我身。<a id="a-Dn"></a>先作此业。<a id="a-Do"></a>今受其报。<a id="a-Dp"></a>使他忧苦甚非所宜。<a id="a-Dq"></a>一切有身皆如射的众箭着之。<a id="a-Dr"></a>此身亦尔。<a id="a-Ds"></a>众苦集之。<a id="a-Dt"></a>阿恕伽王虽闻此语。<a id="a-Du"></a>犹为忧火焚烧其心。<a id="a-Dv"></a>复告子言。<a id="a-Dw"></a>阿谁无爱生挑汝眼。<a id="a-Dx"></a>驹那罗言。<a id="a-Dy"></a>父敕使挑。<a id="a-Dz"></a>王言。<a id="a-E0"></a>我若敕人使挑汝眼。<a id="a-E1"></a>当自截舌。<a id="a-E2"></a>驹那罗言。<a id="a-E3"></a>得父齿印。<a id="a-E4"></a>王言。<a id="a-E5"></a>若与齿印当拔我齿。<a id="a-E6"></a>若以眼见自挑其眼。<a id="a-E7"></a>帝失罗叉唤莲花夫人而语之言。<a id="a-E8"></a>今挑我眼当与我子乞索自活。<a id="a-E9"></a>王闻此语便作是念。<a id="a-EA"></a>必帝失罗叉挑我子眼。<a id="a-EB"></a>即唤帝失罗叉而告之曰。<a id="a-EC"></a>不吉恶物。<a id="a-ED"></a>何地载汝。<a id="a-EE"></a>不自陷没。<a id="a-EF"></a>破坏法物汝实我怨。<a id="a-EG"></a>诈怀亲附。<a id="a-EH"></a>王转懊恼嗔恚火起。<a id="a-EI"></a>谛视罗叉复作是言。<a id="a-EJ"></a>汝坏我子眼。<a id="a-EK"></a>今当爪爴汝之身肉。<a id="a-EL"></a>生贯着于高树之上。<a id="a-EM"></a>以锯节节解汝之形刀截汝舌。<a id="a-EN"></a>捉大钝斧刻汝骨髓。<a id="a-EO"></a>推汝身骸着火坑中。<a id="a-EP"></a>以众恶毒灌汝之口。<a id="a-EQ"></a>作种种骂。<a id="a-ER"></a>驹那罗闻便生悲心而白王言。<a id="a-ES"></a>帝失罗叉修行恶法。<a id="a-ET"></a>是以如此。<a id="a-EU"></a>王今应当修于圣法。<a id="a-EV"></a>不宜杀害于彼女人。<a id="a-EW"></a>于婴儿愚小不应生嗔。<a id="a-EX"></a>王犹不听作胡胶舍以火烧杀。<a id="a-EY"></a>亦复烧杀得叉尸罗城中人民。</p>
  <p id="aEZ">阿育王现报因缘第六</p>
 </body>
</html>