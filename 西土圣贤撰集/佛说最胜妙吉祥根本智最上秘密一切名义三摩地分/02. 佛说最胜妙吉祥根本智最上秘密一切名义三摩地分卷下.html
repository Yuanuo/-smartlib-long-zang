<!doctype html>
<html id="z3IBWMD1H3" data-ver="392">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="西土圣贤撰集">
  <meta period="唐">
 </head>
 <body>
  <h1 id="a1">佛说最胜妙吉祥根本智最上秘密一切名义三摩地分卷下</h1>
  <p id="a2">此胜成就法　　能最上变化</p>
  <p id="a3">出现种种身　　清净诸恶趣</p>
  <p id="a4">与一切众生　　为主为所依</p>
  <p id="a5">一切众生界　　普令得度脱</p>
  <p id="a6">入烦恼战阵　　为勇猛坚固</p>
  <p id="a7">诸无智大怨　　破灭无有余</p>
  <p id="a8">勇猛心无退　　威胜大吉祥</p>
  <p id="a9">现无畏色相　　一切皆敬伏</p>
  <p id="aA">或现威势身　　百臂期克相</p>
  <p id="aB">或复作下足　　按地现舞相</p>
  <p id="aC">或现吉祥臂　　住空而自在</p>
  <p id="aD">或一足接地　　成大曼拏罗</p>
  <p id="aE">或舒足一指　　出过梵天界</p>
  <p id="aF">当了诸变化　　皆一法无二</p>
  <p id="aG">诸法中自在　　最胜第一义</p>
  <p id="aH">种种表色等　　皆神力所作</p>
  <p id="aI">一切心识法　　从方便出生</p>
  <p id="aJ">过去诸有染　　成三有差别</p>
  <p id="aK">彼最上空性　　真实无所动</p>
  <p id="aL">如秋月初现　　云暗皆清净</p>
  <p id="aM">法界曼拏罗　　贪等不能染</p>
  <p id="aN">最上摩尼宝　　现帝青大青</p>
  <p id="aO">为最胜吉祥　　佛化所庄严</p>
  <p id="aP">现神足大步　　三界普振动</p>
  <p id="aQ">所有三摩地　　正念持自性</p>
  <p id="aR">彼四念处等　　如实而分别</p>
  <p id="aS">开敷七觉华　　香闻于一切</p>
  <p id="aT">宣说八正道　　圆满诸智果</p>
  <p id="aU">如来功德海　　出生一切法</p>
  <p id="aV">普令诸有情　　成正等觉道</p>
  <p id="aW">一切众生类　　无著如虚空</p>
  <p id="aX">众生意所生　　众生速疾意</p>
  <p id="aY">众生根欲性　　彼一切差别</p>
  <p id="aZ">了五蕴实义　　见五蕴清净</p>
  <p id="aa">一切化所作　　一切所化事</p>
  <p id="ab">一切化所说　　皆住真实际</p>
  <p id="ac">彼十二有支　　十二相清净</p>
  <p id="ad">四圣谛教相　　八智所觉了</p>
  <p id="ae">十二相实义　　十六相真实</p>
  <p id="af">二十正觉相　　觉了一切法</p>
  <p id="ag">此等诸法相　　皆佛所化说</p>
  <p id="ah">出现诸化身　　令一切观察</p>
  <p id="ai">于一刹那间　　现一切三昧</p>
  <p id="aj">于一刹那间　　了一切心法</p>
  <p id="ak">宣诸乘方便　　普利诸世间</p>
  <p id="al">虽显说三乘　　住一乘圣果</p>
  <p id="am">烦恼界清净　　即诸业界尽</p>
  <p id="an">度烦恼海已　　住诸法相应</p>
  <p id="ao">烦恼随烦恼　　断灭无有余</p>
  <p id="ap">起悲智方便　　自利利世间</p>
  <p id="aq">若一切想断　　诸识法即灭</p>
  <p id="ar">息众生意境　　出过众生意</p>
  <p id="as">众生意安住　　诸心法平等</p>
  <p id="at">众生意喜生　　众生意大乐</p>
  <p id="au">成就最胜云　　能离诸云暗</p>
  <p id="av">三世大觉尊　　为大功德聚</p>
  <p id="aw">五蕴三时义　　刹那尽观察</p>
  <p id="ax">刹那能证悟　　一切佛自性</p>
  <p id="ay">无著最上身　　是即身实相</p>
  <p id="az">出现诸色像　　大摩尼宝幢</p>
  <p id="a10">诸佛正觉尊　　无上大菩提</p>
  <p id="a11">说三部大咒　　离文字分别</p>
  <p id="a12">诸明咒胜义　　无文字等相</p>
  <p id="a13">五文字大空　　百字相亦空</p>
  <p id="a14">一切相非相　　及十六相等</p>
  <p id="a15">无相无所动　　住四禅定心</p>
  <p id="a16">一切定分通　　三摩地所摄</p>
  <p id="a17">三摩地胜身　　一切身自在</p>
  <p id="a18">化身最上身　　诸佛所变化</p>
  <p id="a19">十方皆自化　　如理度世间</p>
  <p id="a1A">所有诸天主　　天辅并天众</p>
  <p id="a1B">及阿摩啰天　　乃至阿修罗</p>
  <p id="a1C">如是等诸天　　佛神通变化</p>
  <p id="a1D">一一皆调伏　　住诸佛三昧</p>
  <p id="a1E">十方世界中　　一最胜导师</p>
  <p id="a1F">为大法施主　　广度诸有海</p>
  <p id="a1G">以慈悲二法　　为坚固铠甲</p>
  <p id="a1H">执智慧剑等　　破烦恼大敌</p>
  <p id="a1I">所有四种魔　　及诸魔眷属</p>
  <p id="a1J">坏善法难调　　正觉悉调伏</p>
  <p id="a1K">天魔归佛已　　悉舍我慢心</p>
  <p id="a1L">作恭敬供养　　如来最胜师</p>
  <p id="a1M">佛于三界中　　运神足大步</p>
  <p id="a1N">开示三明法　　六通六念等</p>
  <p id="a1O">菩萨摩诃萨　　过去世威力</p>
  <p id="a1P">究竟波罗蜜　　了真实胜慧</p>
  <p id="a1Q">一切我自在　　胜补特伽罗</p>
  <p id="a1R">喻所不能喻　　智所不能知</p>
  <p id="a1S">最上法施主　　宣说四印义</p>
  <p id="a1T">为利益世间　　出生三乘法</p>
  <p id="a1U">第一义清净　　三世胜妙主</p>
  <p id="a1V">诸所作吉祥　　妙德胜根本</p>
  <p id="a1W">归命金刚大施愿　　归命真如实际理</p>
  <p id="a1X">归命空性胜妙藏　　归命无上佛菩提</p>
  <p id="a1Y">归命佛所爱乐法　　顶礼归命佛智身</p>
  <p id="a1Z">归命诸佛大喜王　　顶礼归命佛大悦</p>
  <p id="a1a">归命诸佛正念法　　顶礼归命佛大笑</p>
  <p id="a1b">归命佛所说正语　　顶礼归命佛自性</p>
  <p id="a1c">归命不从诸有生　　归命正智所出生</p>
  <p id="a1d">归命虚空自性生　　归命出生一切智</p>
  <p id="a1e">归命最上幻化网　　归命诸佛大嬉戏</p>
  <p id="a1f">一切有情所称赞　　是故归命正智聚</p>
  <p id="a1g">复次金刚手菩萨大执金刚者。<a id="a-1h"></a>如我所说秘密名义。<a id="a-1i"></a>是即一切如来智顶。<a id="a-1j"></a>一切如来智身。<a id="a-1k"></a>妙吉祥根本正智所生。<a id="a-1l"></a>诸佛最胜不共功德清净圆满。<a id="a-1m"></a>最上称赞大喜乐法。<a id="a-1n"></a>广大神通威德胜义。<a id="a-1o"></a>身口意业秘密清净。<a id="a-1p"></a>诸波罗蜜诸地功德。<a id="a-1q"></a>清净圆满无所减失。<a id="a-1r"></a>福智所生彼一切法圆满清净。<a id="a-1s"></a>此名最上无比胜义。<a id="a-1t"></a>由此法故未得果者悉皆令得。<a id="a-1u"></a>是为一切如来无上法眼总持胜义。<a id="a-1v"></a>如实了知如理宣说。</p>
  <p id="a1w">金刚手汝今当知此秘密名义。<a id="a-1x"></a>一切诸佛威力所持。<a id="a-1y"></a>是为最上大幻化义。<a id="a-1z"></a>诸咒法中大无能胜。<a id="a-20"></a>最上白法圆满清净。<a id="a-21"></a>乃至一切智智身口意秘密真实。<a id="a-22"></a>能证一切如来正等正觉现前三昧。<a id="a-23"></a>善入一切如来无上法界。<a id="a-24"></a>一切魔力无能胜者。<a id="a-25"></a>成就如来十力功德。<a id="a-26"></a>出过菩萨所有十力。<a id="a-27"></a>成就一切智智出过诸智一切法所归。<a id="a-28"></a>普集诸佛教无垢清净。<a id="a-29"></a>福智所生广大圆满。<a id="a-2A"></a>诸大菩萨以为眷属。<a id="a-2B"></a>增长炽盛虽处一切声闻缘觉人天刹中。<a id="a-2C"></a>随顺彼法而常安住最上大乘。<a id="a-2D"></a>出生菩萨无边胜行。<a id="a-2E"></a>毕竟通达诸圣道法。<a id="a-2F"></a>自得解脱已。<a id="a-2G"></a>复能出生变化一切道行不断佛种。<a id="a-2H"></a>具大智慧住菩萨族。<a id="a-2I"></a>摄受一切最胜语业。<a id="a-2J"></a>破坏一切诸外道教。<a id="a-2K"></a>作勇健军降伏四魔得无能胜。<a id="a-2L"></a>又能普摄一切众生。<a id="a-2M"></a>开示圣道出生一切法。<a id="a-2N"></a>常住三摩地行四梵行。<a id="a-2O"></a>而于禅那心住一境。<a id="a-2P"></a>成就瑜伽身语意业已。<a id="a-2Q"></a>得断尽一切烦恼及随烦恼。<a id="a-2R"></a>即能离系一切结缚。<a id="a-2S"></a>大智所解脱。<a id="a-2T"></a>寂静一切心。<a id="a-2U"></a>止息一切障。<a id="a-2V"></a>断灭一切见。<a id="a-2W"></a>远离一切相。<a id="a-2X"></a>能闭一切不善趣门。<a id="a-2Y"></a>于实谛道皆悉解脱摧生死轮。<a id="a-2Z"></a>转大法轮立大法幢。<a id="a-2a"></a>安住如来广大法教。<a id="a-2b"></a>随顺机宜宣说诸法。<a id="a-2c"></a>速疾成就秘密行门。<a id="a-2d"></a>观察一切菩萨自性。<a id="a-2e"></a>圆满智慧波罗蜜门。<a id="a-2f"></a>觉了一切菩萨空性。<a id="a-2g"></a>证悟一切无二解脱。<a id="a-2h"></a>出生一切波罗蜜法。<a id="a-2i"></a>通达一切波罗蜜法。<a id="a-2j"></a>圆满清净一切地位。<a id="a-2k"></a>此秘密名义总摄声闻四圣谛法。<a id="a-2l"></a>及彼四念处乃至八圣道法。<a id="a-2m"></a>如是诸法差别。<a id="a-2n"></a>而以一心觉了无二。<a id="a-2o"></a>是名圆满诸佛功德。</p>
  <p id="a2p">复次金刚手菩萨大执金刚者。<a id="a-2q"></a>此秘密名义是一切众生最胜身语意业成就行门。<a id="a-2r"></a>息除众生一切罪法。<a id="a-2s"></a>清净一切恶趣。<a id="a-2t"></a>断除一切业障。<a id="a-2u"></a>永不受生八难报处。<a id="a-2v"></a>息除八种大怖畏事。<a id="a-2w"></a>破坏一切恶梦不祥。<a id="a-2x"></a>不起一切不善境想。<a id="a-2y"></a>破坏一切极恶境界。<a id="a-2z"></a>远离一切魔业。<a id="a-30"></a>一切非理作意不复暂起。<a id="a-31"></a>断除一切我执见等。<a id="a-32"></a>不生一切忧苦烦恼。<a id="a-33"></a>增长一切福智善根。<a id="a-34"></a>安住一切如来心真实。<a id="a-35"></a>一切菩萨秘密真实。<a id="a-36"></a>一切声闻缘觉秘密真实。<a id="a-37"></a>一切印相明咒真实。<a id="a-38"></a>随顺一切如理语业正念正知。<a id="a-39"></a>此法又能于现世中。<a id="a-3A"></a>增长智慧无诸疾病。<a id="a-3B"></a>色力具足富乐自在。<a id="a-3C"></a>吉祥清净增长善法。<a id="a-3D"></a>得大名称歌咏赞叹人所爱乐。<a id="a-3E"></a>此秘密法有大利益。<a id="a-3F"></a>息除一切疾病大怖。<a id="a-3G"></a>一切邪妄使令真实。<a id="a-3H"></a>一切不善相皆令善相。<a id="a-3I"></a>一切不胜悉使殊胜一切不祥而令吉祥。<a id="a-3J"></a>诸无主者为作主宰。<a id="a-3K"></a>诸无依者而为依止。<a id="a-3L"></a>诸无救者为作救护。<a id="a-3M"></a>无归向者为作所归。<a id="a-3N"></a>处暗暝者为作灯明。<a id="a-3O"></a>无所趣者为彼开示真实正道。<a id="a-3P"></a>沉没生死海者为作舡筏真实济渡。<a id="a-3Q"></a>为大医王疗治众病。<a id="a-3R"></a>以真实慧了性无性世智真实。<a id="a-3S"></a>照破一切痴暗盲暝。<a id="a-3T"></a>作大如意宝王随诸众生。<a id="a-3U"></a>有所求愿皆得圆满。<a id="a-3V"></a>又此秘密法是为真实一切智智妙吉祥智身。<a id="a-3W"></a>所得圆满清净出现智身。<a id="a-3X"></a>真实五眼所得六波罗蜜。<a id="a-3Y"></a>真实圆满最上法施。<a id="a-3Z"></a>无虚妄怖得十地法。<a id="a-3a"></a>安住真实福智所生。<a id="a-3b"></a>三摩地分圆满具足。<a id="a-3c"></a>安住一法离二法相。<a id="a-3d"></a>真如实际离诸有色无别法性。<a id="a-3e"></a>善住禅那真如实际。<a id="a-3f"></a>色相清净离诸妄相。<a id="a-3g"></a>如来自性正智出生。<a id="a-3h"></a>诸相大空色性无著于何有见。<a id="a-3i"></a>诸相离见即得诸法。<a id="a-3j"></a>是即真实秘密名义。<a id="a-3k"></a>谓从无二法性出生胜义。<a id="a-3l"></a>能持说者皆亦如是。</p>
  <p id="a3m">复次金刚手菩萨大执金刚者。<a id="a-3n"></a>此妙吉祥根本智一切如来智身智顶纯一无二最上最胜秘密名义三摩地分。<a id="a-3o"></a>是大摩尼宝髻庄严。<a id="a-3p"></a>一切教中无能胜法。<a id="a-3q"></a>若有诸修真言行者。<a id="a-3r"></a>于此秘密真言行门乐修习者。<a id="a-3s"></a>当须选择吉祥胜地。<a id="a-3t"></a>随力随时作曼拏罗。<a id="a-3u"></a>安布毗卢遮那如来[巾*(穴/登)]像随分供养。<a id="a-3v"></a>最上一心谛实观想。<a id="a-3w"></a>所安圣像专注系念离诸散乱。<a id="a-3x"></a>然后以正语业日日三时。<a id="a-3y"></a>受持讽诵记念思惟。<a id="a-3z"></a>秘密明咒当持诵时。<a id="a-40"></a>心语相应文句圆正无令杂乱。<a id="a-41"></a>起信解心真实作意。<a id="a-42"></a>于此秘密真言行门。<a id="a-43"></a>如是修习得精熟已。<a id="a-44"></a>即得一切所欲如意。<a id="a-45"></a>了知诸法最上胜义。<a id="a-46"></a>证无碍慧无二分别信心具足。<a id="a-47"></a>悉能了知彼三世事。<a id="a-48"></a>复得一切诸佛菩萨来现其前。<a id="a-49"></a>开示出生一切法门。<a id="a-4A"></a>而能照达我法自性。<a id="a-4B"></a>如是瑜伽行人既成就已。<a id="a-4C"></a>即能作诸变化。<a id="a-4D"></a>现执金刚大忿怒王。<a id="a-4E"></a>能调一切难调伏者。<a id="a-4F"></a>救度世间作大利益。<a id="a-4G"></a>现众色身有大光明。<a id="a-4H"></a>复能成就一切。<a id="a-4I"></a>明咒印相三昧曼拏罗法。<a id="a-4J"></a>而作最胜大咒明王。<a id="a-4K"></a>所有一切极恶频那夜迦。<a id="a-4L"></a>乃至魔及魔族。<a id="a-4M"></a>于昼夜中而常卫护。<a id="a-4N"></a>于一切处不现其身而常随逐。<a id="a-4O"></a>不令诸恶伺得其便。<a id="a-4P"></a>复得一切诸佛菩萨加哀。<a id="a-4Q"></a>建立一切身语意业常住正法。<a id="a-4R"></a>诸佛菩萨共所摄受。<a id="a-4S"></a>获一切法无畏辩才。<a id="a-4T"></a>通达声闻缘觉所有诸法。<a id="a-4U"></a>而能观照无我自性。<a id="a-4V"></a>所有梵王帝释。<a id="a-4W"></a>噜捺啰天那罗延天。<a id="a-4X"></a>童子天大自在天。<a id="a-4Y"></a>迦哩底迦天大黑天。<a id="a-4Z"></a>难祢计说啰天。<a id="a-4a"></a>火天水天风天诃利帝等。<a id="a-4b"></a>乃至十方护世。<a id="a-4c"></a>如是等一切天众。<a id="a-4d"></a>于昼夜中亦常卫护。<a id="a-4e"></a>令彼瑜伽行者行住坐卧常得安隐。<a id="a-4f"></a>常住三摩呬多离诸散乱。<a id="a-4g"></a>若独止一处若入多人众中。<a id="a-4h"></a>乃至或入王城聚落村邑巷陌空舍山林江河等处。<a id="a-4i"></a>若住若起于一切时一切所作。<a id="a-4j"></a>彼诸天等而常密护。<a id="a-4k"></a>又复昼夜若止自舍或居他处。<a id="a-4l"></a>复有天龙夜叉乾闼婆阿修罗迦楼罗紧那罗摩睺罗伽人非人等。<a id="a-4m"></a>及诸宿曜并诸鬼众。<a id="a-4n"></a>所谓圣曜母众七母众。<a id="a-4o"></a>乃至药刹尼众啰刹西众。<a id="a-4p"></a>必舍唧众如是等众。<a id="a-4q"></a>咸各与诸眷属常来卫护。<a id="a-4r"></a>令其修习瑜伽行者。<a id="a-4s"></a>得最胜身色力坚固无诸疾病。<a id="a-4t"></a>寿命增长获大吉祥。</p>
  <p id="a4u">复次金刚手菩萨大执金刚者。<a id="a-4v"></a>若有修习瑜伽行人。<a id="a-4w"></a>于此一切秘密名义三摩地分大摩尼宝髻。<a id="a-4x"></a>能日三时专注持诵记念勤修。<a id="a-4y"></a>而复住心观想本尊圣像。<a id="a-4z"></a>从妙吉祥正智起变化身。<a id="a-50"></a>出现无边种种色相。<a id="a-51"></a>如是观已。<a id="a-52"></a>不久即现所观色相。<a id="a-53"></a>又复即见诸佛菩萨。<a id="a-54"></a>于虚空中出现无数种种色身。<a id="a-55"></a>又复修习瑜伽行者。<a id="a-56"></a>以是最胜法功德故。<a id="a-57"></a>永不复堕一切恶趣。<a id="a-58"></a>于当来世不生卑贱种族。<a id="a-59"></a>不生边地不处下劣根性。<a id="a-5A"></a>不与诸根不完具者同所受生。<a id="a-5B"></a>又复不生诸邪见家。<a id="a-5C"></a>非佛刹土而不受生。<a id="a-5D"></a>佛不出世宣说正法亦不受生。<a id="a-5E"></a>永不生于长寿天中。<a id="a-5F"></a>永不生于五浊恶世。<a id="a-5G"></a>不生饥馑刀兵劫中。<a id="a-5H"></a>世世生中远离怨对贼盗等怖。<a id="a-5I"></a>凡所生处不受贫苦。<a id="a-5J"></a>名誉称赞所不能动。<a id="a-5K"></a>世世所生常生善族。<a id="a-5L"></a>人相具足端正圆满。<a id="a-5M"></a>于世间中人所爱敬。<a id="a-5N"></a>常受快乐离诸忧恼。<a id="a-5O"></a>凡所生处人皆喜见。<a id="a-5P"></a>出言诚谛人所信受。<a id="a-5Q"></a>世世生生得宿命智。<a id="a-5R"></a>具大财富有大眷属。<a id="a-5S"></a>增长无尽一切众生最上功德皆悉具足。<a id="a-5T"></a>六波罗蜜自性功德亦复具足。<a id="a-5U"></a>修四梵行圆满具足。<a id="a-5V"></a>正念正知方便愿力皆得具足。<a id="a-5W"></a>通达一切清净教法。<a id="a-5X"></a>语业自在得大无畏。<a id="a-5Y"></a>凡所对论词辩无碍。<a id="a-5Z"></a>复能安慰一切众生。<a id="a-5a"></a>如阿阇梨师长无异。<a id="a-5b"></a>昔所未闻一切法分。<a id="a-5c"></a>乃至世间一切文典。<a id="a-5d"></a>及外论等皆悉通达。<a id="a-5e"></a>得大辩才戒足寿命。<a id="a-5f"></a>清净圆满。<a id="a-5g"></a>常乐出家具诸禁戒。<a id="a-5h"></a>于一切智永不忘失。<a id="a-5i"></a>大菩提心坚固不坏。<a id="a-5j"></a>出过声闻缘觉境界。<a id="a-5k"></a>亦不乐于彼等法中。<a id="a-5l"></a>金刚手诸修瑜伽行者。<a id="a-5m"></a>获如是无量功德皆悉具足。<a id="a-5n"></a>速疾成就大菩提果。<a id="a-5o"></a>此秘密名义复有无量无边大功德分圆满具足。<a id="a-5p"></a>假使无量劫中称扬赞叹不能穷尽。</p>
  <p id="a5q">复次金刚手菩萨大执金刚者。<a id="a-5r"></a>诸佛如来以大悲方便出现世间。<a id="a-5s"></a>于此秘密名义已得圆满。<a id="a-5t"></a>福智所生成就阿耨多罗三藐三菩提。<a id="a-5u"></a>普集一切佛功德宝。<a id="a-5v"></a>无有少法而不圆满。<a id="a-5w"></a>广为一切众生。<a id="a-5x"></a>遍十方刹击大法鼓。<a id="a-5y"></a>普令安住无上正法。<a id="a-5z"></a>诸佛所说诸法中王。<a id="a-60"></a>所谓如是大明曰。</p>
  <p id="a61">唵(引)萨哩嚩(二合)达哩摩(二合引)婆(引)嚩莎婆(引)嚩尾秫提(一句)达哩摩(二合)作刍(二)阿阿(引)暗恶(三)</p>
  <p id="a62">一切法自性清净不生不灭一切如来智身妙吉祥清净根本所生。<a id="a-63"></a>所谓。</p>
  <p id="a64">阿(引)恶。</p>
  <p id="a65">一切如来根本心。<a id="a-66"></a>所谓。</p>
  <p id="a67">诃啰诃啰唵(引)吽(引)纥哩(二合引)</p>
  <p id="a68">一切如来智顶一切如来胜语自在广大语业一切法无垢虚空清净法界智藏所谓。</p>
  <p id="a69">阿(引)</p>
  <p id="a6A">尔时金刚手菩萨　　闻佛说是秘密法</p>
  <p id="a6B">欢喜合掌从座起　　顶礼释迦牟尼尊</p>
  <p id="a6C">及彼诸佛贤圣众　　最上金刚秘密主</p>
  <p id="a6D">一切忿怒大明王　　普伸敬已作是言</p>
  <p id="a6E">最上欢喜自在尊　　善哉善哉能善说</p>
  <p id="a6F">慈悲利我及众生　　成就正等菩提果</p>
  <p id="a6G">佛为世间大导师　　引示咸归解脱门</p>
  <p id="a6H">宣说最胜清净道　　秘密瑜伽大教王</p>
  <p id="a6I">最上方广甚深义　　普为世间作利益</p>
  <p id="a6J">此即诸佛圣境界　　一切如来尽宣说</p>
 </body>
</html>