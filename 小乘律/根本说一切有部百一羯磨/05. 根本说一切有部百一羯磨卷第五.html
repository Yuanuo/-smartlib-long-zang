<!doctype html>
<html id="z3IBVApru" data-ver="892">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部百一羯磨卷第五</h1>
  <p id="a2">五年同利养别说戒白二。</p>
  <p id="a3">具寿邬波离请世尊曰。<a id="a-4"></a>大德。<a id="a-5"></a>于某聚落有一长者。<a id="a-6"></a>造一住处。<a id="a-7"></a>诸事具足。<a id="a-8"></a>舍与四方僧伽。<a id="a-9"></a>是时长者被王拘执。<a id="a-A"></a>苾刍闻已弃寺他行。<a id="a-B"></a>有三宝物及诸资具。<a id="a-C"></a>被贼偷去。<a id="a-D"></a>长者得脱。<a id="a-E"></a>知寺被贼。<a id="a-F"></a>白言圣者。<a id="a-G"></a>以何缘故。<a id="a-H"></a>弃寺他行。<a id="a-I"></a>苾刍答言。<a id="a-J"></a>我闻长者被官拘执。<a id="a-K"></a>心生惶怖。<a id="a-L"></a>且向他方。<a id="a-M"></a>长者曰。<a id="a-N"></a>我有宗亲彼能供给。<a id="a-O"></a>何事匆遽。<a id="a-P"></a>诸苾刍不知云何。<a id="a-Q"></a>白佛。<a id="a-R"></a>佛言。<a id="a-S"></a>问彼宗亲能供给者善。<a id="a-T"></a>若不能者诸苾刍作白二羯磨。<a id="a-U"></a>应共随近寺。<a id="a-V"></a>于五年中同一利养。<a id="a-W"></a>别为长净。<a id="a-X"></a>先报彼寺知已。<a id="a-Y"></a>敷座席作前方便。<a id="a-Z"></a>乃至令一苾刍作白二羯磨。</p>
  <p id="aa">大德僧伽听。<a id="a-b"></a>今此住处造寺。<a id="a-c"></a>施主某甲今为王拘执。<a id="a-d"></a>若僧伽时至听者僧伽应许。<a id="a-e"></a>僧伽今此住处与某住处。<a id="a-f"></a>于五年中同一利养别长净。<a id="a-g"></a>白如是。<a id="a-h"></a>次作羯磨。</p>
  <p id="ai">大德僧伽听。<a id="a-j"></a>今此住处造寺。<a id="a-k"></a>施主某甲为王拘执。<a id="a-l"></a>僧伽今此住处与某住处。<a id="a-m"></a>于五年中同一利养别长净。<a id="a-n"></a>若诸具寿听。<a id="a-o"></a>此住处与彼住处。<a id="a-p"></a>于五年中同一利养别长净者默然。<a id="a-q"></a>若不许者说。<a id="a-r"></a>僧伽已听。<a id="a-s"></a>此住处与彼住处。<a id="a-t"></a>于五年中同一利养别长净竟。<a id="a-u"></a>僧伽已听许。<a id="a-v"></a>由其默然故。<a id="a-w"></a>我今如是持(若有余缘随事作法应知)</p>
  <p id="ax">告诸俗舍白二。</p>
  <p id="ay">具寿邬波离请世尊曰。<a id="a-z"></a>大德。<a id="a-10"></a>若苾刍苾刍尼于诸俗家。<a id="a-11"></a>作诸非法。<a id="a-12"></a>令诸俗侣不生敬信。<a id="a-13"></a>广起讥嫌。<a id="a-14"></a>不知云何。<a id="a-15"></a>佛言。<a id="a-16"></a>汝诸苾刍应差苾刍具五德者。<a id="a-17"></a>往诸俗家。<a id="a-18"></a>说彼二人所行非法。<a id="a-19"></a>如是应差敷座席作前方便已。<a id="a-1A"></a>先须问能。<a id="a-1B"></a>汝某甲能往诸俗家。<a id="a-1C"></a>说广额苾刍松干苾刍尼所行非法不。<a id="a-1D"></a>答言能。<a id="a-1E"></a>令一苾刍作白羯磨。<a id="a-1F"></a>如是应作。</p>
  <p id="a1G">大德僧伽听。<a id="a-1H"></a>此苾刍某甲能往俗家。<a id="a-1I"></a>说广额苾刍松干苾刍尼所行非法。<a id="a-1J"></a>若僧伽时至听者。<a id="a-1K"></a>僧伽应许。<a id="a-1L"></a>僧伽今差此苾刍某甲。<a id="a-1M"></a>往诸俗家。<a id="a-1N"></a>说广额苾刍松干苾刍尼所行非法。<a id="a-1O"></a>白如是。<a id="a-1P"></a>次作羯磨。</p>
  <p id="a1Q">大德僧伽听。<a id="a-1R"></a>此苾刍某甲能往俗家。<a id="a-1S"></a>说广额苾刍松干苾刍尼所行非法。<a id="a-1T"></a>僧伽今差此苾刍某甲。<a id="a-1U"></a>往诸俗家。<a id="a-1V"></a>说广额苾刍松干苾刍尼所行非法。<a id="a-1W"></a>若诸具寿听。<a id="a-1X"></a>差此苾刍某甲。<a id="a-1Y"></a>往诸俗家。<a id="a-1Z"></a>说广额苾刍松干苾刍尼所行非法者默然。<a id="a-1a"></a>若不许者说僧伽已听。<a id="a-1b"></a>差此苾刍某甲。<a id="a-1c"></a>往诸俗家。<a id="a-1d"></a>说广额苾刍松干苾刍尼所行非法竟。<a id="a-1e"></a>僧伽已听许。<a id="a-1f"></a>由其默然故。<a id="a-1g"></a>我今如是持。<a id="a-1h"></a>说他粗罪单白。</p>
  <p id="a1i">时诸苾刍奉佛教已。<a id="a-1j"></a>秉白二法。<a id="a-1k"></a>差一苾刍。<a id="a-1l"></a>向诸俗家说彼二人所行非法。<a id="a-1m"></a>时广额苾刍闻此事已。<a id="a-1n"></a>诣诸苾刍所。<a id="a-1o"></a>作如是语。<a id="a-1p"></a>仁于俗家。<a id="a-1q"></a>说我过失耶。<a id="a-1r"></a>彼便答言。<a id="a-1s"></a>我得众法。<a id="a-1t"></a>令往俗家说汝过失。<a id="a-1u"></a>广额答言。<a id="a-1v"></a>我能于汝作不饶益。<a id="a-1w"></a>当破汝腹。<a id="a-1x"></a>取汝中肠。<a id="a-1y"></a>绕逝多林斩截汝头。<a id="a-1z"></a>悬寺门上。<a id="a-20"></a>时诸苾刍闻此语已。<a id="a-21"></a>即便白佛。<a id="a-22"></a>佛言。<a id="a-23"></a>彼能欺别人。<a id="a-24"></a>不能欺众。<a id="a-25"></a>应作单白。<a id="a-26"></a>合众详往俗家说彼过失。<a id="a-27"></a>敷座席作前方便。<a id="a-28"></a>令一苾刍作单白羯磨。</p>
  <p id="a29">大德僧伽听。<a id="a-2A"></a>彼广额苾刍松干苾刍尼。<a id="a-2B"></a>于诸俗家。<a id="a-2C"></a>作诸非法。<a id="a-2D"></a>令诸俗侣不生敬信。<a id="a-2E"></a>今无别人能往诸俗家说彼过失。<a id="a-2F"></a>僧伽今共往诸俗家。<a id="a-2G"></a>说彼二人所行非法。<a id="a-2H"></a>应作是语。<a id="a-2I"></a>仁等当知。<a id="a-2J"></a>彼广额苾刍松干苾刍尼。<a id="a-2K"></a>亏损圣教。<a id="a-2L"></a>自身损坏。<a id="a-2M"></a>犹如燋种不复生芽。<a id="a-2N"></a>于正法律中不能增长。<a id="a-2O"></a>仁等当观。<a id="a-2P"></a>如来应正遍知及阿若憍陈如等诸大苾刍。<a id="a-2Q"></a>所有行迹。<a id="a-2R"></a>若僧伽时至听者。<a id="a-2S"></a>僧伽应许。<a id="a-2T"></a>僧伽今共往诸俗家。<a id="a-2U"></a>说广额苾刍松干苾刍尼所行非法。<a id="a-2V"></a>白如是。<a id="a-2W"></a>既作白已。<a id="a-2X"></a>随处当说。</p>
  <p id="a2Y">具寿邬波离请世尊曰。<a id="a-2Z"></a>大德。<a id="a-2a"></a>诸苾刍众为彼二人。<a id="a-2b"></a>作单白法已。<a id="a-2c"></a>告诸俗舍竟。<a id="a-2d"></a>不知云何。<a id="a-2e"></a>以缘白佛。<a id="a-2f"></a>佛言。<a id="a-2g"></a>令诸俗侣不应供给衣食汤药。<a id="a-2h"></a>一切所须悉不应与。</p>
  <p id="a2i">谏破僧伽白四。</p>
  <p id="a2j">具寿邬波离请白世尊曰。<a id="a-2k"></a>大德。<a id="a-2l"></a>提婆达多为名利故。<a id="a-2m"></a>诣迦摄波所。<a id="a-2n"></a>白言大德。<a id="a-2o"></a>为我说神通事时迦摄波不观彼心。<a id="a-2p"></a>为说神通法。<a id="a-2q"></a>时提婆达多得闻法已。<a id="a-2r"></a>初夜后夜警策修习于夜后分依世俗道证初静虑。<a id="a-2s"></a>便发神通。<a id="a-2t"></a>既得通已。<a id="a-2u"></a>便起恶念。<a id="a-2v"></a>告四伴曰。<a id="a-2w"></a>汝等四人共我破彼沙门乔答摩和合僧伽。<a id="a-2x"></a>并破法轮。<a id="a-2y"></a>我殁代后获善名称流布十方。<a id="a-2z"></a>作是说已。<a id="a-30"></a>即便共伴四人。<a id="a-31"></a>欲破和合僧伽。<a id="a-32"></a>并破法轮。<a id="a-33"></a>诸苾刍众知此事已。<a id="a-34"></a>即便白佛。<a id="a-35"></a>佛言。<a id="a-36"></a>汝诸苾刍为作别谏。<a id="a-37"></a>别谏之时。<a id="a-38"></a>坚执不舍。<a id="a-39"></a>云此真实余皆虚妄。<a id="a-3A"></a>时诸苾刍即以此缘白佛。<a id="a-3B"></a>佛言。<a id="a-3C"></a>汝诸苾刍秉白四羯磨。<a id="a-3D"></a>谏彼提婆达多。<a id="a-3E"></a>若更有如是流类。<a id="a-3F"></a>应如是谏。<a id="a-3G"></a>敷座席作前方便。<a id="a-3H"></a>令一苾刍作白羯磨。<a id="a-3I"></a>应如是作。<a id="a-3J"></a>大德僧伽听。<a id="a-3K"></a>此天授欲破和合僧伽。<a id="a-3L"></a>作斗诤事非法而住。<a id="a-3M"></a>诸苾刍为作别谏。<a id="a-3N"></a>别谏之时。<a id="a-3O"></a>坚执不舍。<a id="a-3P"></a>云此真实余皆虚妄。<a id="a-3Q"></a>僧伽今以白四羯磨。<a id="a-3R"></a>谏彼天授。<a id="a-3S"></a>汝天授。<a id="a-3T"></a>莫破和合僧伽。<a id="a-3U"></a>作斗诤事非法而住。<a id="a-3V"></a>汝天授。<a id="a-3W"></a>应与僧伽和合欢喜无诤。<a id="a-3X"></a>一心一说如水乳合。<a id="a-3Y"></a>大师教法令得光显安乐而住。<a id="a-3Z"></a>若僧伽时至听者。<a id="a-3a"></a>僧伽应许。<a id="a-3b"></a>僧伽今作白四羯磨。<a id="a-3c"></a>谏彼天授破僧伽事。<a id="a-3d"></a>白如是。<a id="a-3e"></a>次作羯磨。<a id="a-3f"></a>大德僧伽听。<a id="a-3g"></a>此天授欲破和合僧伽作斗诤事非法而住。<a id="a-3h"></a>诸苾刍为作别谏。<a id="a-3i"></a>别谏之时。<a id="a-3j"></a>坚执不舍。<a id="a-3k"></a>云此真实余皆虚妄僧伽今以白四羯磨。<a id="a-3l"></a>谏彼天授。<a id="a-3m"></a>汝天授。<a id="a-3n"></a>莫破和合僧伽。<a id="a-3o"></a>作斗诤事非法而住。<a id="a-3p"></a>汝天授。<a id="a-3q"></a>应与僧伽和合欢喜无诤。<a id="a-3r"></a>一心一说如水乳合。<a id="a-3s"></a>大师教法令得光显安乐而住。<a id="a-3t"></a>若诸具寿听。<a id="a-3u"></a>与此天授秉白四羯磨谏破僧伽事者默然。<a id="a-3v"></a>若不许者说。<a id="a-3w"></a>此是初羯磨。<a id="a-3x"></a>第二第三亦如是说。<a id="a-3y"></a>僧伽今以白四羯磨。<a id="a-3z"></a>谏彼天授破僧伽事竟。<a id="a-40"></a>僧伽已听许。<a id="a-41"></a>由其默然故。<a id="a-42"></a>我今如是持。</p>
  <p id="a43">谏助破僧伽白四。</p>
  <p id="a44">时诸苾刍奉佛教已。<a id="a-45"></a>即秉羯磨。<a id="a-46"></a>谏提婆达多。<a id="a-47"></a>时提婆达多得羯磨已。<a id="a-48"></a>坚执不舍。<a id="a-49"></a>复有助伴四人。<a id="a-4A"></a>一孤迦里迦。<a id="a-4B"></a>二褰荼达骠。<a id="a-4C"></a>三羯吒谟洛迦底洒。<a id="a-4D"></a>四三没达罗达多。<a id="a-4E"></a>随顺提婆达多。<a id="a-4F"></a>为破僧伽事。<a id="a-4G"></a>诸苾刍即便白佛。<a id="a-4H"></a>佛言。<a id="a-4I"></a>汝诸苾刍。<a id="a-4J"></a>应作别谏谏彼四人。<a id="a-4K"></a>彼见谏时作如是语。<a id="a-4L"></a>诸大德。<a id="a-4M"></a>莫共彼天授有所论说若好若恶。<a id="a-4N"></a>何以故。<a id="a-4O"></a>彼天授是顺法律语。<a id="a-4P"></a>彼闻谏时。<a id="a-4Q"></a>坚执不舍。<a id="a-4R"></a>诸苾刍以缘白佛。<a id="a-4S"></a>佛言。<a id="a-4T"></a>汝诸苾刍。<a id="a-4U"></a>作白四羯磨。<a id="a-4V"></a>谏彼四人。<a id="a-4W"></a>应如是谏。<a id="a-4X"></a>敷座席作前方便。<a id="a-4Y"></a>次令一苾刍作白羯磨。<a id="a-4Z"></a>应如是作。</p>
  <p id="a4a">大德僧伽听。<a id="a-4b"></a>此孤迦里迦褰荼达骠羯吒谟洛迦底洒三没达罗达多等。<a id="a-4c"></a>知彼天授欲破和合僧伽。<a id="a-4d"></a>作斗诤事非法而住。<a id="a-4e"></a>时此四人随顺天授。<a id="a-4f"></a>破僧伽事。<a id="a-4g"></a>诸苾刍为作别谏。<a id="a-4h"></a>别谏之时。<a id="a-4i"></a>此孤迦里迦等四人作如是语。<a id="a-4j"></a>诸大德。<a id="a-4k"></a>莫共彼天授有所论说若好若恶。<a id="a-4l"></a>何以故。<a id="a-4m"></a>彼天授是顺法律依法律语。<a id="a-4n"></a>知而说非不知说。<a id="a-4o"></a>彼爱乐者。<a id="a-4p"></a>我亦爱乐。<a id="a-4q"></a>此孤迦里迦等四人坚执不舍。<a id="a-4r"></a>云此是实余皆虚妄。<a id="a-4s"></a>僧伽今以白四羯磨。<a id="a-4t"></a>谏此孤迦里迦等四人。<a id="a-4u"></a>助彼天授破僧伽事。<a id="a-4v"></a>汝孤迦里迦等四人莫助彼天授。<a id="a-4w"></a>破和合僧伽。<a id="a-4x"></a>作斗诤事非法而住。<a id="a-4y"></a>汝孤迦里迦等四人。<a id="a-4z"></a>应与僧伽和合欢喜无诤。<a id="a-50"></a>一心一说如水乳合。<a id="a-51"></a>大师教法令得光显安乐而住。<a id="a-52"></a>若僧伽时至听者。<a id="a-53"></a>僧伽应许。<a id="a-54"></a>僧伽今以白四羯磨。<a id="a-55"></a>谏此孤迦里迦等四人。<a id="a-56"></a>助彼天授破僧伽事。<a id="a-57"></a>白如是。<a id="a-58"></a>次作羯磨。<a id="a-59"></a>准白而为。</p>
  <p id="a5A">与作学家法单白。</p>
  <p id="a5B">具寿邬波离请世尊曰。<a id="a-5C"></a>大德。<a id="a-5D"></a>彼师子长者先事外道。<a id="a-5E"></a>因诣佛所听受法故。<a id="a-5F"></a>于其座下断诸烦惑。<a id="a-5G"></a>证预流果。<a id="a-5H"></a>于三宝所。<a id="a-5I"></a>意乐纯善深起信心。<a id="a-5J"></a>所有资财常乐惠施。<a id="a-5K"></a>以至贫穷俗侣讥嫌。<a id="a-5L"></a>诸苾刍不知云何。<a id="a-5M"></a>佛言。<a id="a-5N"></a>汝诸苾刍。<a id="a-5O"></a>应为师子长者作学家羯磨。<a id="a-5P"></a>遮诸苾刍等莫往其家。<a id="a-5Q"></a>敷座席作前方便。<a id="a-5R"></a>令一苾刍应作单白。</p>
  <p id="a5S">大德僧伽听。<a id="a-5T"></a>彼师子长者信心殷着意乐纯善。<a id="a-5U"></a>于三宝所。<a id="a-5V"></a>现有资财悉皆惠施。<a id="a-5W"></a>诸有求人亦无吝惜。<a id="a-5X"></a>由此因缘衣食罄尽。<a id="a-5Y"></a>若僧伽时至听者。<a id="a-5Z"></a>僧伽应许。<a id="a-5a"></a>僧伽今与师子长者作学家羯磨。<a id="a-5b"></a>白如是。<a id="a-5c"></a>既作法已往者。<a id="a-5d"></a>得越法罪。</p>
  <p id="a5e">与作舍学家法单白。</p>
  <p id="a5f">时诸苾刍众为彼长者作学家法已。<a id="a-5g"></a>即不往彼家受诸饮食。<a id="a-5h"></a>时此长者勤力营农未久之间。<a id="a-5i"></a>仓库盈溢倍胜于前。<a id="a-5j"></a>长者既见家业隆盛。<a id="a-5k"></a>思见福田同前供养。<a id="a-5l"></a>往诣佛所。<a id="a-5m"></a>殷勤启请。<a id="a-5n"></a>佛便听许。<a id="a-5o"></a>教此长者具以其事白上座知。<a id="a-5p"></a>令鸣揵稚。<a id="a-5q"></a>集僧伽已。<a id="a-5r"></a>于上座前。<a id="a-5s"></a>蹲踞合掌作如是白。</p>
  <p id="a5t">大德僧伽听。<a id="a-5u"></a>我师子信心殷着意乐纯善。<a id="a-5v"></a>于三宝所。<a id="a-5w"></a>现有赀财常乐惠施。<a id="a-5x"></a>诸有求人亦无吝惜。<a id="a-5y"></a>由此因缘。<a id="a-5z"></a>衣食罄尽以至贫穷。<a id="a-60"></a>僧伽见已生哀愍心。<a id="a-61"></a>与我师子作学家法。<a id="a-62"></a>令诸圣众不入我家。<a id="a-63"></a>我师子今时仓库还复丰盈。<a id="a-64"></a>今从僧伽乞解学家法。<a id="a-65"></a>唯愿大德僧伽与我解学家法。<a id="a-66"></a>是能愍者。<a id="a-67"></a>愿哀愍故。<a id="a-68"></a>如是三说。<a id="a-69"></a>既言白已。<a id="a-6A"></a>礼众而去。<a id="a-6B"></a>是时僧伽令一人作单白羯磨。</p>
  <p id="a6C">大德僧伽听。<a id="a-6D"></a>彼师子长者信心殷着意乐纯善。<a id="a-6E"></a>于三宝所。<a id="a-6F"></a>现有赀财悉皆惠施。<a id="a-6G"></a>诸有求人亦无吝惜。<a id="a-6H"></a>由此因缘。<a id="a-6I"></a>衣食罄尽。<a id="a-6J"></a>僧伽为彼长者作学家羯磨。<a id="a-6K"></a>令诸苾刍不往其家受诸饮食。<a id="a-6L"></a>长者今时衣食还复如故。<a id="a-6M"></a>今从僧伽乞解学家羯磨。<a id="a-6N"></a>若僧伽时至听者。<a id="a-6O"></a>僧伽应许。<a id="a-6P"></a>僧伽今与彼长者解学家羯磨白如是。</p>
  <p id="a6Q">时诸苾刍为彼长者解学家羯磨已。<a id="a-6R"></a>不知云何。<a id="a-6S"></a>白佛。<a id="a-6T"></a>佛言。<a id="a-6U"></a>汝诸苾刍。<a id="a-6V"></a>得往彼家受诸饮食。<a id="a-6W"></a>悉皆无犯。</p>
  <p id="a6X">观行险林白二。</p>
  <p id="a6Y">具寿邬波离请世尊曰。<a id="a-6Z"></a>大德。<a id="a-6a"></a>夏安居了日。<a id="a-6b"></a>有诸婆罗门居士。<a id="a-6c"></a>以好饭食将献圣众。<a id="a-6d"></a>令诸使女随从而行。<a id="a-6e"></a>既至半途皆被贼劫。<a id="a-6f"></a>时有苾刍于兰若中欲行乞食。<a id="a-6g"></a>行至中路。<a id="a-6h"></a>见诸饮食。<a id="a-6i"></a>遂令露形。<a id="a-6j"></a>使女授食。<a id="a-6k"></a>诸女羞耻。<a id="a-6l"></a>时婆罗门告苾刍曰。<a id="a-6m"></a>于险林处。<a id="a-6n"></a>何不令人看守。<a id="a-6o"></a>使我送食免被贼劫。<a id="a-6p"></a>诸苾刍不知云何。<a id="a-6q"></a>佛言以白二羯磨。<a id="a-6r"></a>应差苾刍具五法者。<a id="a-6s"></a>于险林处而为看守。<a id="a-6t"></a>作前方便。<a id="a-6u"></a>准上应知。</p>
  <p id="a6v">大德僧伽听。<a id="a-6w"></a>此苾刍某甲能向险林怖畏之处。<a id="a-6x"></a>于其道路善能观察。<a id="a-6y"></a>若僧伽时至听者。<a id="a-6z"></a>僧伽应许僧伽今差此苾刍某甲。<a id="a-70"></a>于彼险林怖畏之处。<a id="a-71"></a>作观察人。<a id="a-72"></a>白如是。<a id="a-73"></a>羯磨准白成。</p>
  <p id="a74">授其学法白四。</p>
  <p id="a75">具寿邬波离请世尊曰。<a id="a-76"></a>大德。<a id="a-77"></a>今有苾刍名曰欢喜。<a id="a-78"></a>不舍学处。<a id="a-79"></a>毁于梵行作淫欲事。<a id="a-7A"></a>无有一念作覆藏心。<a id="a-7B"></a>如毒箭入胸心怀忧戚。<a id="a-7C"></a>不知云何。</p>
  <p id="a7D">佛言。<a id="a-7E"></a>汝诸苾刍。<a id="a-7F"></a>与欢喜苾刍终身学处若更有如是流类悉皆准此。<a id="a-7G"></a>鸣揵稚。<a id="a-7H"></a>乃至教欢喜苾刍于上座前蹲踞合掌应如是乞。<a id="a-7I"></a>大德僧伽听。<a id="a-7J"></a>我欢喜苾刍不舍学处。<a id="a-7K"></a>毁于梵行作淫欲事。<a id="a-7L"></a>我欢喜苾刍无有一念作覆藏心。<a id="a-7M"></a>今从僧伽乞终身学处。<a id="a-7N"></a>愿大德僧伽与我欢喜终身学处。<a id="a-7O"></a>是能愍者。<a id="a-7P"></a>愿哀愍故。<a id="a-7Q"></a>如是三说。<a id="a-7R"></a>令欢喜苾刍在眼见耳不闻处住。<a id="a-7S"></a>令一苾刍为作羯磨。</p>
  <p id="a7T">大德僧伽听。<a id="a-7U"></a>彼欢喜苾刍不舍学处。<a id="a-7V"></a>毁于梵行。<a id="a-7W"></a>作淫欲事。<a id="a-7X"></a>无有一念作覆藏心。<a id="a-7Y"></a>今从僧伽乞终身学处。<a id="a-7Z"></a>若僧伽时至听者。<a id="a-7a"></a>僧伽应许。<a id="a-7b"></a>僧伽今与欢喜苾刍终身学处。<a id="a-7c"></a>白如是。</p>
  <p id="a7d">大德僧伽听。<a id="a-7e"></a>彼欢喜苾刍不舍学处。<a id="a-7f"></a>毁于梵行。<a id="a-7g"></a>作淫欲事。<a id="a-7h"></a>无有一念作覆藏心。<a id="a-7i"></a>今从僧伽乞终身学处。<a id="a-7j"></a>僧伽今与欢喜苾刍终身学处。<a id="a-7k"></a>若诸具寿听。<a id="a-7l"></a>与欢喜苾刍终身学处者默然。<a id="a-7m"></a>若不许者说。<a id="a-7n"></a>第二第三亦如是说。<a id="a-7o"></a>僧伽已与欢喜苾刍终身学处竟。<a id="a-7p"></a>僧伽已听许。<a id="a-7q"></a>由其默然故。<a id="a-7r"></a>我今如是持。</p>
  <p id="a7s">与实力子衣单白。</p>
  <p id="a7t">具寿邬波离请世尊曰。<a id="a-7u"></a>大德。<a id="a-7v"></a>苾刍实力子和合僧伽。<a id="a-7w"></a>差令分众卧具及知食次。<a id="a-7x"></a>彼有信心意乐纯善。<a id="a-7y"></a>为众检校不辞劳苦。<a id="a-7z"></a>所有资生于三宝中。<a id="a-80"></a>悉皆惠施如是施已自己三衣并皆破坏。<a id="a-81"></a>不知云何。<a id="a-82"></a>佛言。<a id="a-83"></a>汝诸苾刍众应和集作单白法。<a id="a-84"></a>与实力衣。<a id="a-85"></a>如是应作。</p>
  <p id="a86">大德僧伽听。<a id="a-87"></a>彼实力子有敬信心意乐贤善。<a id="a-88"></a>为众检校不辞劳苦。<a id="a-89"></a>所有资具于三宝中悉皆惠施。<a id="a-8A"></a>如是施已。<a id="a-8B"></a>自己三衣并皆破坏。<a id="a-8C"></a>今时僧伽得好白氎。<a id="a-8D"></a>共将此[疊*毛]与实力子作衣。<a id="a-8E"></a>若僧伽时至听者。<a id="a-8F"></a>僧伽应许。<a id="a-8G"></a>僧伽今将此白[疊*毛]与实力子作衣。<a id="a-8H"></a>白如是。</p>
  <p id="a8I">佛言。<a id="a-8J"></a>汝诸苾刍既作单白法已。<a id="a-8K"></a>应将白氎。<a id="a-8L"></a>与实力子勿致疑惑。</p>
  <p id="a8M">对面轻毁白四。</p>
  <p id="a8N">具寿邬波离请世尊曰。<a id="a-8O"></a>大德。<a id="a-8P"></a>苾刍实力子被众差令分众卧具及知食次。<a id="a-8Q"></a>时友地二苾刍积代怨仇业缘未尽。<a id="a-8R"></a>此二苾刍对实力子前而为嫌毁。<a id="a-8S"></a>诸苾刍不知云何。<a id="a-8T"></a>佛言。<a id="a-8U"></a>汝诸苾刍。<a id="a-8V"></a>应作羯磨。<a id="a-8W"></a>诃责友地二苾刍对面嫌毁实力子。<a id="a-8X"></a>若更有余如是流类。<a id="a-8Y"></a>应如是与鸣揵稚。<a id="a-8Z"></a>作前方便。<a id="a-8a"></a>令一苾刍作白羯磨。<a id="a-8b"></a>如是作。</p>
  <p id="a8c">大德僧伽听。<a id="a-8d"></a>此友地二苾刍知和合僧伽。<a id="a-8e"></a>差实力子分众卧具及知食次。<a id="a-8f"></a>此友地二苾刍对实力子前而为嫌毁。<a id="a-8g"></a>若僧伽时至听者。<a id="a-8h"></a>僧伽应许。<a id="a-8i"></a>僧伽今诃责友地二苾刍对面嫌毁实力子。<a id="a-8j"></a>白如是。</p>
  <p id="a8k">大德僧伽听。<a id="a-8l"></a>此友地二苾刍知和合僧伽。<a id="a-8m"></a>差实力子分众卧具及知食次。<a id="a-8n"></a>此友地二苾刍对实力子前而为嫌毁。<a id="a-8o"></a>僧伽今诃责友地二苾刍对面嫌毁实力子。<a id="a-8p"></a>若诸具寿听。<a id="a-8q"></a>诃责友地二苾刍对面嫌毁实力子者默然。<a id="a-8r"></a>若不许者说第二第三亦如是说。<a id="a-8s"></a>僧伽已听。<a id="a-8t"></a>诃责友地二苾刍对面嫌毁实力子竟。<a id="a-8u"></a>僧伽已听许。<a id="a-8v"></a>由其默然故。<a id="a-8w"></a>我今如是持。</p>
  <p id="a8x">假托轻毁白四。</p>
  <p id="a8y">时诸苾刍奉佛教已。<a id="a-8z"></a>与友地二人作诃责羯磨已。<a id="a-90"></a>后于异时时彼二人对实力子前。<a id="a-91"></a>不道其名而作嫌毁。<a id="a-92"></a>诸苾刍闻是语已。<a id="a-93"></a>即便白佛。<a id="a-94"></a>佛言。<a id="a-95"></a>汝等苾刍。<a id="a-96"></a>与友地二人对实力子前。<a id="a-97"></a>假托余事。<a id="a-98"></a>不道其名而为嫌毁。<a id="a-99"></a>作诃责羯磨。<a id="a-9A"></a>如上应作。</p>
  <p id="a9B">大德僧伽听。<a id="a-9C"></a>此友地二苾刍知和合僧伽。<a id="a-9D"></a>差实力子分众卧具及知食次。<a id="a-9E"></a>此二苾刍对实力子前。<a id="a-9F"></a>假托余事不。<a id="a-9G"></a>道其名而为嫌毁。<a id="a-9H"></a>若僧伽时至听者。<a id="a-9I"></a>僧伽应许。<a id="a-9J"></a>僧伽今诃责友地二苾刍。<a id="a-9K"></a>假托余事。<a id="a-9L"></a>不道其名而为嫌毁。<a id="a-9M"></a>白如是。<a id="a-9N"></a>次作羯磨。</p>
  <p id="a9O">大德僧伽听。<a id="a-9P"></a>此友地二苾刍。<a id="a-9Q"></a>知和合僧伽。<a id="a-9R"></a>差实力子分众卧具及知食次。<a id="a-9S"></a>此友地二苾刍对实力子前。<a id="a-9T"></a>假托余事。<a id="a-9U"></a>不道其名而为嫌毁。<a id="a-9V"></a>僧伽今诃责友地二苾刍。<a id="a-9W"></a>假托余事。<a id="a-9X"></a>不道其名而为嫌毁。<a id="a-9Y"></a>若诸具寿听。<a id="a-9Z"></a>诃责友地二苾刍假托余事不道其名而为嫌毁者默然。<a id="a-9a"></a>若不许者说第二第三亦如是说。<a id="a-9b"></a>僧伽已诃责友地二苾刍假托余事。<a id="a-9c"></a>不道其名而为嫌毁竟。<a id="a-9d"></a>僧伽已听许。<a id="a-9e"></a>由其默然故。<a id="a-9f"></a>我今如是持。</p>
  <p id="a9g">时诸苾刍与友地二人作羯磨已。<a id="a-9h"></a>此二苾刍尚犹对面及假托事毁实力子。<a id="a-9i"></a>诸苾刍众白佛。<a id="a-9j"></a>佛言。<a id="a-9k"></a>得羯磨已。<a id="a-9l"></a>若不舍者。<a id="a-9m"></a>得波逸底迦。<a id="a-9n"></a>于十二种人被众差者。<a id="a-9o"></a>而作嫌毁得罪。<a id="a-9p"></a>应知如十二种人虽被众差事已停止。<a id="a-9q"></a>而嫌毁者得恶作罪。</p>
  <p id="a9r">尔时具寿亿耳从座而起。<a id="a-9s"></a>合掌白佛言。<a id="a-9t"></a>大德。<a id="a-9u"></a>于边方国有迦多衍那。<a id="a-9v"></a>是我邬波驮耶。<a id="a-9w"></a>令我敬礼世尊双足。<a id="a-9x"></a>起居轻利乃至佛言汝诸苾刍行止安乐不。<a id="a-9y"></a>大德。<a id="a-9z"></a>我亲教师谨附五事。<a id="a-A0"></a>请问世尊幸愿慈悲决断其事。<a id="a-A1"></a>大德。<a id="a-A2"></a>于边方国少有苾刍。<a id="a-A3"></a>若受近圆。<a id="a-A4"></a>十众难满。<a id="a-A5"></a>大德。<a id="a-A6"></a>若有方国地多坚鞕牛迹成锵。<a id="a-A7"></a>得着皮鞋不。<a id="a-A8"></a>若数洗浴处。<a id="a-A9"></a>得多洗不。<a id="a-AA"></a>复有边国用牛羊皮及鹿皮等以为卧具颇得用不。<a id="a-AB"></a>有苾刍寄衣。<a id="a-AC"></a>与彼苾刍。<a id="a-AD"></a>未至身亡衣便不达过十日已。<a id="a-AE"></a>谁得泥萨只耶。<a id="a-AF"></a>佛言。<a id="a-AG"></a>我听边国解毗奈耶为第五人。<a id="a-AH"></a>得受近圆。<a id="a-AI"></a>地坚鞕处听着一重皮鞋。<a id="a-AJ"></a>非二三重。<a id="a-AK"></a>若底穿者。<a id="a-AL"></a>应可补替。<a id="a-AM"></a>多洗浴处随意当洗。<a id="a-AN"></a>用皮卧具处。<a id="a-AO"></a>随意应用。<a id="a-AP"></a>又此苾刍寄衣与彼。<a id="a-AQ"></a>未达身亡。<a id="a-AR"></a>无其舍罪。</p>
  <p id="aAS">具寿邬波离请世尊曰。<a id="a-AT"></a>如世尊说。<a id="a-AU"></a>边方之国解毗奈耶。<a id="a-AV"></a>为第五人。<a id="a-AW"></a>得受近圆。<a id="a-AX"></a>大德。<a id="a-AY"></a>齐何为边国。<a id="a-AZ"></a>佛言。<a id="a-Aa"></a>东方有国。<a id="a-Ab"></a>名奔荼跋达那。<a id="a-Ac"></a>城东不远有娑罗树。<a id="a-Ad"></a>名奔荼各叉。<a id="a-Ae"></a>此谓东边。<a id="a-Af"></a>自兹已去名为边国。<a id="a-Ag"></a>南方有城名摄跋罗伐底城。<a id="a-Ah"></a>南有河名摄跋罗伐底。<a id="a-Ai"></a>此谓南边。<a id="a-Aj"></a>自兹已去名为边国。<a id="a-Ak"></a>西方有村名窣吐奴邬波窣吐奴。<a id="a-Al"></a>二村俱是婆罗门处。<a id="a-Am"></a>此谓西边。<a id="a-An"></a>自兹已去名为边国。<a id="a-Ao"></a>北方有山名嗢尸罗只利。<a id="a-Ap"></a>此谓北边。<a id="a-Aq"></a>自兹已去名为边国(梗概大数中间远近东西两界三百余驿南北二边四百余驿虽非目击详而问知然东界南四十驿许到耽摩立底国寺有五六所时人殷富统属东天此去莫诃菩提及室利那烂陀寺有六十许驿即是升舶入海归唐之处从斯两月泛舶东南到羯茶国此属佛逝舶到之时当正二月若向师子洲西南进舶传有七百驿停此至冬泛舶南上一月许到末罗游洲今为佛逝多国矣亦以正二月而达停至夏半泛舶北行可一月余便达广府经停向当年半矣若有福力扶持所在则乐如行市如其宿因业薄到处实危若倾巢因序四边略言还路冀通识者渐广知闻又南海诸洲咸多敬信人王国主崇福为怀此佛逝廓下僧众千余学问为怀并多行钵所有寻读乃与中国不殊沙门轨仪悉皆无别若其唐僧欲向西方为听读者停斯一二载习其法式方进中天亦是佳也)</p>
  <p id="aAr">具寿邬波离请世尊曰。<a id="a-As"></a>大德。<a id="a-At"></a>如世尊说。<a id="a-Au"></a>若苾刍得俗人曾着皮鞋。<a id="a-Av"></a>应受用者。<a id="a-Aw"></a>大德未审。<a id="a-Ax"></a>何者是俗人曾着皮鞋。<a id="a-Ay"></a>佛言。<a id="a-Az"></a>但令俗人着行七八步。<a id="a-B0"></a>斯即名为曾受用物。<a id="a-B1"></a>若得未曾受用皮鞋履屦。<a id="a-B2"></a>及新作者此如何用。<a id="a-B3"></a>佛言。<a id="a-B4"></a>此应持与可信俗人。<a id="a-B5"></a>报云。<a id="a-B6"></a>此是汝物。<a id="a-B7"></a>彼为己想遂着皮鞋行七八步。<a id="a-B8"></a>可擎鞋履。<a id="a-B9"></a>至苾刍所白言。<a id="a-BA"></a>圣者。<a id="a-BB"></a>此是我物。<a id="a-BC"></a>愿见哀愍随意受用。</p>
  <p id="aBD">具寿邬波离请世尊曰。<a id="a-BE"></a>大德。<a id="a-BF"></a>如世尊说。<a id="a-BG"></a>寒雪诸国许畜富罗。<a id="a-BH"></a>未知何者是寒雪国。<a id="a-BI"></a>佛言。<a id="a-BJ"></a>有霜雪处水器成凌者是。<a id="a-BK"></a>如世尊说。<a id="a-BL"></a>有四种药应受用者。<a id="a-BM"></a>云何为四。<a id="a-BN"></a>一时药。<a id="a-BO"></a>二更药。<a id="a-BP"></a>三七日药。<a id="a-BQ"></a>四尽寿药。<a id="a-BR"></a>时诸苾刍未识其体。<a id="a-BS"></a>佛言。<a id="a-BT"></a>时药者。<a id="a-BU"></a>谓是五种珂但尼(译为五嚼食即是根茎花叶果意即咬嚼为义)五种蒲膳尼。<a id="a-BV"></a>(译为五啖食即是麨饭麦豆饼肉与饼此中意取含啖为名旧云奢耶尼者全检梵本全无此名)言更药者。<a id="a-BW"></a>谓八种浆。<a id="a-BX"></a>一招者浆。<a id="a-BY"></a>(酢似梅状如皂荚)二毛者浆。<a id="a-BZ"></a>(即熟芭蕉子是)三孤落迦浆(其果状似酸枣)四阿说他子浆。<a id="a-Ba"></a>(菩提树子是)五乌昙跋罗浆。<a id="a-Bb"></a>(其果大如李子)六钵噜洒浆。<a id="a-Bc"></a>(其果状如蘡薁子)七蔑栗坠浆。<a id="a-Bd"></a>(是蒲桃果)八渴树罗浆。<a id="a-Be"></a>(形如小枣涩而且甜出波斯国中方亦有其味稍殊其树独生状如棕榈其果多有将至番隅时人名为波斯枣其味颇与干柹相似)言七日药者。<a id="a-Bf"></a>谓是酥油糖蜜也。<a id="a-Bg"></a>言尽寿药者。<a id="a-Bh"></a>(谓根茎花叶果即是凡为草木药物不过于此便是总摄诸药品类斯终矣)及五种盐广如余处。<a id="a-Bi"></a>此中时药。<a id="a-Bj"></a>更药并七日药。<a id="a-Bk"></a>及尽寿药下之三药。<a id="a-Bl"></a>若与时药相和者。<a id="a-Bm"></a>时中应服。<a id="a-Bn"></a>必若过时便不合食。<a id="a-Bo"></a>下之二药与更药相和者齐更。<a id="a-Bp"></a>应服下之一药与七日药相杂者。<a id="a-Bq"></a>齐七日应用(旧云四药相和从强而服者。<a id="a-Br"></a>谓时非时自有强弱不据多少。<a id="a-Bs"></a>有云麴与姜相和。<a id="a-Bt"></a>麴多时啖姜多非时者皆臆断)其尽寿药。<a id="a-Bu"></a>若欲守持长服者。<a id="a-Bv"></a>如是应作。<a id="a-Bw"></a>先净洗手受取其药。<a id="a-Bx"></a>对一苾刍蹲踞合掌。<a id="a-By"></a>作如是说具寿存念。<a id="a-Bz"></a>我苾刍某甲有此病患。<a id="a-C0"></a>此清净药我今守持至尽寿来。<a id="a-C1"></a>自服及同梵行者。<a id="a-C2"></a>第二第三亦如是说。<a id="a-C3"></a>七日更药准上守持其更药者。<a id="a-C4"></a>尽日应饮。<a id="a-C5"></a>如其至夜但齐初更。<a id="a-C6"></a>(律教一夜分为三节。<a id="a-C7"></a>初之一分名曰初更。<a id="a-C8"></a>过斯不应饮用。<a id="a-C9"></a>若准五更当一更强半。<a id="a-CA"></a>旧云非时者非正译也)凡是三药欲守持时。<a id="a-CB"></a>必在中前。<a id="a-CC"></a>斯为定制(问下之三药如守持已。<a id="a-CD"></a>分局分明必不守持。<a id="a-CE"></a>齐何应用。<a id="a-CF"></a>答此之三药。<a id="a-CG"></a>若其中前受已。<a id="a-CH"></a>过午便不合餐。<a id="a-CI"></a>过午受之初更得食。<a id="a-CJ"></a>同更药也。<a id="a-CK"></a>又此四药既自受已。<a id="a-CL"></a>自分未过被未具者触随可更受而服。<a id="a-CM"></a>如过自限。<a id="a-CN"></a>若触不触并宜须弃。<a id="a-CO"></a>又问如其三药。<a id="a-CP"></a>先守持已未具辄触更得用不。<a id="a-CQ"></a>答本意守持为防自取他既触已。<a id="a-CR"></a>法则便亡理可弃之无宜复用。<a id="a-CS"></a>必其贫者开换施人。<a id="a-CT"></a>决意与他施还受取。<a id="a-CU"></a>义同新得耳)</p>
  <p id="aCV">观造小房地白二。</p>
  <p id="aCW">具寿迦摄波请世尊曰。<a id="a-CX"></a>大德。<a id="a-CY"></a>有诸苾刍。<a id="a-CZ"></a>恼他施主数数乞求。<a id="a-Ca"></a>广修房舍。<a id="a-Cb"></a>既营造已或嫌长短。<a id="a-Cc"></a>或嫌阔狭。<a id="a-Cd"></a>不知云何。<a id="a-Ce"></a>以事白佛。<a id="a-Cf"></a>佛言。<a id="a-Cg"></a>彼造房苾刍。<a id="a-Ch"></a>应从僧伽乞观房地三处清净者听造。<a id="a-Ci"></a>云何为三。<a id="a-Cj"></a>一是应法净处。<a id="a-Ck"></a>二是无诤竞处。<a id="a-Cl"></a>三有进趣处。<a id="a-Cm"></a>云何长短阔狭佛言。<a id="a-Cn"></a>长佛十二张手广七张手。<a id="a-Co"></a>此是其量。<a id="a-Cp"></a>彼造房苾刍鸣揵稚。<a id="a-Cq"></a>准上作前方便。<a id="a-Cr"></a>乃至蹲踞合掌。<a id="a-Cs"></a>作如是白。<a id="a-Ct"></a>大德僧伽听我营作苾刍某甲于某处地观察清净。<a id="a-Cu"></a>无诸妨难。<a id="a-Cv"></a>欲造小房。<a id="a-Cw"></a>唯愿大德僧伽听。<a id="a-Cx"></a>我营作苾刍某甲。<a id="a-Cy"></a>于清净处造小房。<a id="a-Cz"></a>是能愍者。<a id="a-D0"></a>愿哀愍故。<a id="a-D1"></a>如是三说。<a id="a-D2"></a>次令可信。<a id="a-D3"></a>二三苾刍。<a id="a-D4"></a>或僧伽共往观察。<a id="a-D5"></a>无诸妨难。<a id="a-D6"></a>三处清净者听造。<a id="a-D7"></a>既观察已。<a id="a-D8"></a>还至众中如前方便。<a id="a-D9"></a>作如是白。</p>
  <p id="aDA">大德僧伽听。<a id="a-DB"></a>彼营作苾刍某甲造小房地。<a id="a-DC"></a>我某甲等亲往观察。<a id="a-DD"></a>三处清净无诸妨难。<a id="a-DE"></a>愿大德僧伽听。<a id="a-DF"></a>彼营作苾刍某甲造小房。<a id="a-DG"></a>众既知已。<a id="a-DH"></a>次作羯磨。<a id="a-DI"></a>大德僧伽听。<a id="a-DJ"></a>此营作苾刍某甲。<a id="a-DK"></a>于某处地众观清净无诸妨难。<a id="a-DL"></a>悉皆应法。<a id="a-DM"></a>今从僧伽乞造小房。<a id="a-DN"></a>若僧伽时至听者。<a id="a-DO"></a>僧伽应许。<a id="a-DP"></a>僧伽今听。<a id="a-DQ"></a>此营作苾刍某甲于彼清净无妨难处。<a id="a-DR"></a>欲作小房。<a id="a-DS"></a>白如是。<a id="a-DT"></a>次作羯磨。<a id="a-DU"></a>准白应为。</p>
  <p id="aDV">观造大寺地白二。</p>
  <p id="aDW">佛在憍闪毗瞿师罗园。<a id="a-DX"></a>六众苾刍广乞财物。<a id="a-DY"></a>复伐形胜大树造大住处。<a id="a-DZ"></a>多损生命。<a id="a-Da"></a>令诸俗侣不生敬信。<a id="a-Db"></a>时诸苾刍以事白佛。<a id="a-Dc"></a>佛言。<a id="a-Dd"></a>彼造大住处苾刍。<a id="a-De"></a>应从僧伽乞观其地。<a id="a-Df"></a>三处清净无诸妨难。<a id="a-Dg"></a>众观察已。<a id="a-Dh"></a>三处清净者听造住处。<a id="a-Di"></a>余有乞法如前小房。<a id="a-Dj"></a>次作羯磨。</p>
  <p id="aDk">大德僧伽听。<a id="a-Dl"></a>此营作苾刍某甲欲为僧伽造大住处。<a id="a-Dm"></a>于造住处地。<a id="a-Dn"></a>众观清净无诸妨难。<a id="a-Do"></a>悉皆应法。<a id="a-Dp"></a>今从僧伽乞造大住处。<a id="a-Dq"></a>若僧伽时至听者。<a id="a-Dr"></a>僧伽应许。<a id="a-Ds"></a>僧伽今听。<a id="a-Dt"></a>彼营作苾刍某甲。<a id="a-Du"></a>于彼清净无妨难处。<a id="a-Dv"></a>造大住处。<a id="a-Dw"></a>白如是次作羯磨。<a id="a-Dx"></a>准白成。</p>
  <p id="aDy">与营作苾刍六年敷具白二。</p>
  <p id="aDz">若营作苾刍卧具破碎。<a id="a-E0"></a>于六年内欲造新者。<a id="a-E1"></a>鸣揵稚。<a id="a-E2"></a>众集已。<a id="a-E3"></a>其人在上座前。<a id="a-E4"></a>蹲踞合掌。<a id="a-E5"></a>作如是乞。</p>
  <p id="aE6">大德僧伽听。<a id="a-E7"></a>我苾刍某甲于六年内。<a id="a-E8"></a>欲更作新敷具。<a id="a-E9"></a>愿大德僧伽听。<a id="a-EA"></a>我苾刍某甲。<a id="a-EB"></a>于六年内更作新敷具。<a id="a-EC"></a>是能愍者愿哀愍故。<a id="a-ED"></a>第二第三亦如是说。<a id="a-EE"></a>次作羯磨。</p>
  <p id="aEF">大德僧伽听。<a id="a-EG"></a>此营作苾刍某甲。<a id="a-EH"></a>于六年内乞作新敷具。<a id="a-EI"></a>若僧伽时至听者。<a id="a-EJ"></a>僧伽应许。<a id="a-EK"></a>僧伽今与营作苾刍某甲。<a id="a-EL"></a>于六年作新敷具。<a id="a-EM"></a>白如是。<a id="a-EN"></a>羯磨准白成。</p>
 </body>
</html>