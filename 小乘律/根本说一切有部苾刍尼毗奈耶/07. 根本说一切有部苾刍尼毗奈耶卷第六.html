<!doctype html>
<html id="z3IBV7Qqe" data-ver="1175">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部苾刍尼毗奈耶卷第六</h1>
  <h2 id="a2">自言无过学处第五</h2>
  <p id="a3">缘处同前。<a id="a-4"></a>世尊既制。<a id="a-5"></a>诸苾刍尼若有染心。<a id="a-6"></a>于无染心男子。<a id="a-7"></a>随取何物。<a id="a-8"></a>得窣吐罗罪。<a id="a-9"></a>时吐罗难陀尼犹去受取。<a id="a-A"></a>余尼问曰。<a id="a-B"></a>仁向何处来。<a id="a-C"></a>答曰。<a id="a-D"></a>我去求物来。<a id="a-E"></a>诸尼答曰。<a id="a-F"></a>岂不世尊已制学处尼有染心于无染心男子随取何物得粗罪耶。<a id="a-G"></a>吐罗尼问曰。<a id="a-H"></a>汝无染心。<a id="a-I"></a>尼曰。<a id="a-J"></a>我无。<a id="a-K"></a>吐罗尼答曰。<a id="a-L"></a>随汝无染心。<a id="a-M"></a>于染心男子边取物。<a id="a-N"></a>我复何过。<a id="a-O"></a>尼白苾刍苾刍白佛。<a id="a-P"></a>佛以此缘集诸尼众。<a id="a-Q"></a>问吐罗难陀曰。<a id="a-R"></a>汝实作是语。<a id="a-S"></a>随汝无染心于染心男子边取物我复何过。<a id="a-T"></a>答言。<a id="a-U"></a>实尔。<a id="a-V"></a>世尊同前诃责。<a id="a-W"></a>乃至制其学处。<a id="a-X"></a>应如是说。</p>
  <p id="aY">若复苾刍尼向苾刍尼作如是语。<a id="a-Z"></a>随汝无染心受染心男子物我复何过者。<a id="a-a"></a>僧伽伐尸沙。<a id="a-b"></a>苾刍尼者谓吐罗难陀。<a id="a-c"></a>释相结罪事并同前。</p>
  <p data-pb></p>
  <h2 id="ad">独向俗家宿学处第六</h2>
  <p id="ae">佛在王舍城。<a id="a-f"></a>善友苾刍尼。<a id="a-g"></a>以虚妄事谤实力子。<a id="a-h"></a>对诸苾刍自言犯戒。<a id="a-i"></a>即便归俗遂婴疾苦。<a id="a-j"></a>有姊妹苾刍尼名知友。<a id="a-k"></a>善友病重将欲命终。<a id="a-l"></a>信命知友曰。<a id="a-m"></a>我今病困将欲命终汝可疾来与我相见。<a id="a-n"></a>知友既至。<a id="a-o"></a>即于其夜善友身亡。<a id="a-p"></a>其夫暂出于夜到来。<a id="a-q"></a>见妇身死椎胸大叫。<a id="a-r"></a>作如是言。<a id="a-s"></a>我家男女谁当养活。<a id="a-t"></a>家亲报曰。<a id="a-u"></a>此知友姨可将充替。<a id="a-v"></a>知友闻已便作是念。<a id="a-w"></a>我若言报恐被婴辱。<a id="a-x"></a>遂默而住。<a id="a-y"></a>既至天晓知友欲去。<a id="a-z"></a>其夫报曰。<a id="a-10"></a>姨今何去。<a id="a-11"></a>可于此住养护男女。<a id="a-12"></a>既是亲族。<a id="a-13"></a>岂不悲怜。<a id="a-14"></a>其夫即前欲执知友其尼高声叱而告曰。<a id="a-15"></a>随汝自身及诸男女。<a id="a-16"></a>一时俱死何干我事。<a id="a-17"></a>即走还寺。<a id="a-18"></a>诸尼见问。<a id="a-19"></a>昨夜共谁于何处宿。<a id="a-1A"></a>答言。<a id="a-1B"></a>无伴。<a id="a-1C"></a>尼曰。<a id="a-1D"></a>若遇恶人岂不坏尔净梵行耶。<a id="a-1E"></a>答曰。<a id="a-1F"></a>我若共语定招斯过。<a id="a-1G"></a>尼问具答。<a id="a-1H"></a>尼白苾刍。<a id="a-1I"></a>苾刍白佛。<a id="a-1J"></a>佛以此缘集诸尼众。<a id="a-1K"></a>问知友曰。<a id="a-1L"></a>汝实夜从尼寺向余处宿耶。<a id="a-1M"></a>答言。<a id="a-1N"></a>实尔。<a id="a-1O"></a>佛言。<a id="a-1P"></a>此非出家女人之所应作。<a id="a-1Q"></a>世尊同前诃责。<a id="a-1R"></a>乃至制其学处。<a id="a-1S"></a>应如是说。</p>
  <p id="a1T">若复苾刍尼。<a id="a-1U"></a>独从尼寺向余处宿者。<a id="a-1V"></a>僧伽伐尸沙。</p>
  <p id="a1W">苾刍尼者。<a id="a-1X"></a>谓是知友。<a id="a-1Y"></a>或复余人。<a id="a-1Z"></a>独者谓更无伴。<a id="a-1a"></a>余处宿者。<a id="a-1b"></a>谓离本寺向他家宿。<a id="a-1c"></a>释相结罪事并同前。</p>
  <p data-pb></p>
  <h2 id="a1d">独向俗家学处第七</h2>
  <p id="a1e">缘处同前。<a id="a-1f"></a>时吐罗难陀尼。<a id="a-1g"></a>于昼日中独一无伴。<a id="a-1h"></a>往俗人舍为长者等说法。<a id="a-1i"></a>诸尼告言。<a id="a-1j"></a>汝莫昼日独往他家。<a id="a-1k"></a>恐有净行难。<a id="a-1l"></a>吐罗难陀报曰汝等不见。<a id="a-1m"></a>卖香男子。<a id="a-1n"></a>我以脚蹋口中血出诸尼曰。<a id="a-1o"></a>未必众人同彼怯弱。<a id="a-1p"></a>尼白苾刍。<a id="a-1q"></a>苾刍白佛。<a id="a-1r"></a>佛以此缘同前集尼。<a id="a-1s"></a>问实诃责。<a id="a-1t"></a>乃至制其学处。<a id="a-1u"></a>应如是说。</p>
  <p id="a1v">若复苾刍尼。<a id="a-1w"></a>独从尼寺昼向俗家者。<a id="a-1x"></a>僧伽伐尸沙。</p>
  <p id="a1y">苾刍尼者。<a id="a-1z"></a>谓吐罗难陀。<a id="a-20"></a>或复余人。<a id="a-21"></a>独行无伴向他俗舍。<a id="a-22"></a>乃至日没犯众教罪。<a id="a-23"></a>若与求寂女同去者。<a id="a-24"></a>犯窣吐罗底也。<a id="a-25"></a>与正学女同去者。<a id="a-26"></a>得恶作罪。</p>
  <p data-pb></p>
  <h2 id="a27">独在道行学处第八</h2>
  <p id="a28">缘处同前。<a id="a-29"></a>时有商旅。<a id="a-2A"></a>向王舍城。<a id="a-2B"></a>吐罗难陀尼独随而去。<a id="a-2C"></a>向余六城悉皆独去。<a id="a-2D"></a>后时归来至本住处。<a id="a-2E"></a>诸尼即为按摩解劳令其歇息。<a id="a-2F"></a>问曰。<a id="a-2G"></a>比在何处独行而来。<a id="a-2H"></a>答曰我唯单己遍往六城。<a id="a-2I"></a>诸尼告曰。<a id="a-2J"></a>独行游历不将伴侣。<a id="a-2K"></a>若遇恶人来相陵逼。<a id="a-2L"></a>岂非净行为大难耶。<a id="a-2M"></a>闻已答曰。<a id="a-2N"></a>汝等不闻。<a id="a-2O"></a>卖香男子欲来相逼。<a id="a-2P"></a>我即打令仰倒。<a id="a-2Q"></a>脚踏口中便欧热血。<a id="a-2R"></a>何有余人辄相忓犯。<a id="a-2S"></a>诸尼报曰未必诸人同彼怯弱。<a id="a-2T"></a>尼白苾刍。<a id="a-2U"></a>苾刍白佛。<a id="a-2V"></a>佛以此缘同前集尼。<a id="a-2W"></a>问实诃责。<a id="a-2X"></a>乃至制其学处。<a id="a-2Y"></a>应如是说。</p>
  <p id="a2Z">若复苾刍尼。<a id="a-2a"></a>独在道行者。<a id="a-2b"></a>僧伽伐尸沙。</p>
  <p id="a2c">苾刍尼者。<a id="a-2d"></a>谓吐罗难陀。<a id="a-2e"></a>或复余人。<a id="a-2f"></a>独在道行者。<a id="a-2g"></a>谓无伴侣独在道行。<a id="a-2h"></a>犯众教罪。<a id="a-2i"></a>若与求寂女同去者。<a id="a-2j"></a>犯粗罪。<a id="a-2k"></a>与正学女同去。<a id="a-2l"></a>得恶作罪。</p>
  <p data-pb></p>
  <h2 id="a2m">独渡河学处第九</h2>
  <p id="a2n">缘处同前。<a id="a-2o"></a>时众苾刍尼。<a id="a-2p"></a>游行人间。<a id="a-2q"></a>至阿市罗伐底河。<a id="a-2r"></a>舡在彼岸。<a id="a-2s"></a>时有苾刍尼名迦利迦。<a id="a-2t"></a>其夫先是舡师。<a id="a-2u"></a>尼曰。<a id="a-2v"></a>我入河浮往取舡来。<a id="a-2w"></a>便入河浮至中疲困。<a id="a-2x"></a>诸尼告曰迦利迦。<a id="a-2y"></a>勿怖勿怖。<a id="a-2z"></a>当须努力。<a id="a-30"></a>其尼报言。<a id="a-31"></a>我今力尽。<a id="a-32"></a>几将欲死方得渡河。<a id="a-33"></a>尼白苾刍苾刍白佛。<a id="a-34"></a>佛以此缘同前集尼。<a id="a-35"></a>问实诃责。<a id="a-36"></a>乃至制其学处。<a id="a-37"></a>应如是说。</p>
  <p id="a38">若复苾刍尼独浮渡河者。<a id="a-39"></a>僧伽伐尸沙。</p>
  <p id="a3A">苾刍尼者。<a id="a-3B"></a>谓迦利迦。<a id="a-3C"></a>或复余人。<a id="a-3D"></a>独浮渡河者。<a id="a-3E"></a>谓无伴侣独于河中浮水而过。<a id="a-3F"></a>犯众教罪。<a id="a-3G"></a>若缚筏渡者。<a id="a-3H"></a>得恶作罪。<a id="a-3I"></a>若与求寂女同渡者。<a id="a-3J"></a>犯窣吐罗底也。<a id="a-3K"></a>与正学女同渡者。<a id="a-3L"></a>得恶作罪。</p>
  <p data-pb></p>
  <h2 id="a3M">度他妇女学处第十</h2>
  <p id="a3N">缘处同前。<a id="a-3O"></a>时胜光王有大军将。<a id="a-3P"></a>名能执剑。<a id="a-3Q"></a>常出征伐。<a id="a-3R"></a>其妻在室。<a id="a-3S"></a>为欲情所恼。<a id="a-3T"></a>遂与外人交通。<a id="a-3U"></a>夫后归来闻知此事遂加鞭杖。<a id="a-3V"></a>虽受苦楚而不惩息。<a id="a-3W"></a>军将便念。<a id="a-3X"></a>我为国王降伏他邑令使调顺。<a id="a-3Y"></a>如何己妻不能整肃。<a id="a-3Z"></a>作是念已。<a id="a-3a"></a>便往白王。<a id="a-3b"></a>唯愿大王。<a id="a-3c"></a>与女人立制。<a id="a-3d"></a>若有不修妇德污染宪章者。<a id="a-3e"></a>罪当极法。<a id="a-3f"></a>王言。<a id="a-3g"></a>善事次于后时有将军女违斯国宪。<a id="a-3h"></a>夫与离别白王依法其女遂往告法官曰。<a id="a-3i"></a>我之一过幸愿相容。<a id="a-3j"></a>法官曰。<a id="a-3k"></a>此无容恕。<a id="a-3l"></a>女曰。<a id="a-3m"></a>必不免死请活七年。<a id="a-3n"></a>官云。<a id="a-3o"></a>不可。<a id="a-3p"></a>若不许者。<a id="a-3q"></a>如是乃至六五四三二一年中愿存活命。<a id="a-3r"></a>官云。<a id="a-3s"></a>不可。<a id="a-3t"></a>如是七月乃至一月放活。<a id="a-3u"></a>官云。<a id="a-3v"></a>不可。<a id="a-3w"></a>若尔幸留七日。<a id="a-3x"></a>官云。<a id="a-3y"></a>随意。<a id="a-3z"></a>既蒙许已作如是念。<a id="a-40"></a>我活七日当必斩形。<a id="a-41"></a>泣涕交流修诸福业。</p>
  <p id="a42">时吐罗难陀尼。<a id="a-43"></a>于小食时执持衣钵入城乞食。<a id="a-44"></a>至彼女家见其啼泣。<a id="a-45"></a>报言。<a id="a-46"></a>少女。<a id="a-47"></a>因何心苦流泪而行施耶。<a id="a-48"></a>答曰。<a id="a-49"></a>我为自身死将不远。<a id="a-4A"></a>尼曰。<a id="a-4B"></a>勿作如是不吉祥言。<a id="a-4C"></a>女即行啼次第陈说。<a id="a-4D"></a>尼曰。<a id="a-4E"></a>若尔何不舍俗出家。<a id="a-4F"></a>答曰。<a id="a-4G"></a>谁复于我共相携接。<a id="a-4H"></a>尼曰。<a id="a-4I"></a>我与出家。<a id="a-4J"></a>女便礼足。<a id="a-4K"></a>报言。<a id="a-4L"></a>圣者。<a id="a-4M"></a>施我性命。<a id="a-4N"></a>吐罗难陀即与出家。<a id="a-4O"></a>执剑将军闻彼恶。<a id="a-4P"></a>女今已出家。<a id="a-4Q"></a>遂作是语。<a id="a-4R"></a>岂可彼入无畏城耶。<a id="a-4S"></a>待七日满当断其命。<a id="a-4T"></a>尼闻是语。<a id="a-4U"></a>即将其女。<a id="a-4V"></a>为求朋扇。<a id="a-4W"></a>即往十二众尼处告言。<a id="a-4X"></a>此是某官人女。<a id="a-4Y"></a>已归依佛。<a id="a-4Z"></a>已归依法。<a id="a-4a"></a>今归汝等。<a id="a-4b"></a>次第向说。<a id="a-4c"></a>十二众曰。<a id="a-4d"></a>斯为善事。<a id="a-4e"></a>我今摄受。<a id="a-4f"></a>谁复敢言。<a id="a-4g"></a>若有辄来吾当自解。<a id="a-4h"></a>又将其女向大世主处。<a id="a-4i"></a>白言。<a id="a-4j"></a>圣者。<a id="a-4k"></a>当知此是某官人女。<a id="a-4l"></a>身心归依佛法僧宝。<a id="a-4m"></a>今来归依大世主足。<a id="a-4n"></a>彼问其故。<a id="a-4o"></a>即便具说。<a id="a-4p"></a>世主告言。<a id="a-4q"></a>姊妹。<a id="a-4r"></a>此无行人何所用为。<a id="a-4s"></a>吐罗难陀复将此女诣胜鬘夫人处。<a id="a-4t"></a>告言。<a id="a-4u"></a>夫人。<a id="a-4v"></a>此是某官人女。<a id="a-4w"></a>已归三宝。<a id="a-4x"></a>今归夫人。<a id="a-4y"></a>彼问其故。<a id="a-4z"></a>具说如前。<a id="a-50"></a>夫人曰。<a id="a-51"></a>此无行女何因辄度。<a id="a-52"></a>与其出家斯成非法。<a id="a-53"></a>此事已过。<a id="a-54"></a>我为白王。<a id="a-55"></a>既至王所具说其缘。<a id="a-56"></a>王曰。<a id="a-57"></a>此实非法。<a id="a-58"></a>然是事难裁。<a id="a-59"></a>若依法杀戮便伤佛教我招恶响。<a id="a-5A"></a>若今释放复损刑科。<a id="a-5B"></a>进退两途难为处断。<a id="a-5C"></a>即令使告执剑将军具说其事。<a id="a-5D"></a>将军覆奏。<a id="a-5E"></a>所立严令众并同知。<a id="a-5F"></a>如何此女王欲违制而释放耶。<a id="a-5G"></a>王曰。<a id="a-5H"></a>此宜放舍因制余人。<a id="a-5I"></a>将军闻已广作讥嫌。<a id="a-5J"></a>云何度此非法女人令出家也。<a id="a-5K"></a>尼白苾刍。<a id="a-5L"></a>苾刍白佛。<a id="a-5M"></a>佛以此缘同前集尼问实诃责。<a id="a-5N"></a>乃至制其学处。<a id="a-5O"></a>应如是说。</p>
  <p id="a5P">若复苾刍尼。<a id="a-5Q"></a>知他妇女作非法事。<a id="a-5R"></a>众人共嫌为夫所弃。<a id="a-5S"></a>并白王知度令出家。<a id="a-5T"></a>僧伽伐尸沙。</p>
  <p id="a5U">尼谓吐罗难陀。<a id="a-5V"></a>或复余人。<a id="a-5W"></a>知谓自知。<a id="a-5X"></a>广说乃至如此之人不合出家。<a id="a-5Y"></a>若有度者得众教罪。</p>
  <p data-pb></p>
  <h2 id="a5Z">索亡人物学处第十一</h2>
  <p id="a5a">缘处同前。<a id="a-5b"></a>于此城中有一长者其家巨富忽婴重疾久为医疗竟不瘳损。<a id="a-5c"></a>长者自知命不久存。<a id="a-5d"></a>遂广行檀施。<a id="a-5e"></a>供养沙门婆罗门贫穷孤寡。<a id="a-5f"></a>时吐罗难陀苾刍尼。<a id="a-5g"></a>于小食时着衣持钵。<a id="a-5h"></a>因乞食入其舍。<a id="a-5i"></a>告长者曰。<a id="a-5j"></a>愿尔无病比安隐不。<a id="a-5k"></a>长者白言。<a id="a-5l"></a>圣者。<a id="a-5m"></a>我于身命无希活心更无瘳损。<a id="a-5n"></a>所有家资行檀修福。<a id="a-5o"></a>尼曰贤首。<a id="a-5p"></a>我深随喜此是合宜。<a id="a-5q"></a>然我女人利养寡薄。<a id="a-5r"></a>舍施之次分惠少多。<a id="a-5s"></a>长者报言。<a id="a-5t"></a>我所有财皆已舍施。<a id="a-5u"></a>圣者何故先不早来。<a id="a-5v"></a>尼曰。<a id="a-5w"></a>使我从舍空手而出。<a id="a-5x"></a>是为损害。<a id="a-5y"></a>长者曰。<a id="a-5z"></a>圣者。<a id="a-60"></a>更无余物欲何所为。<a id="a-61"></a>尼曰贤首。<a id="a-62"></a>必须多少共相济给。<a id="a-63"></a>其时长者唯有他人负财契券。<a id="a-64"></a>便即示尼。<a id="a-65"></a>圣者。<a id="a-66"></a>我于家中唯有此契若须可受。<a id="a-67"></a>尼曰贤首。<a id="a-68"></a>若与我自将去。<a id="a-69"></a>即取其契。<a id="a-6A"></a>复告长者曰。</p>
  <p id="a6B">由此施福故　　心获妙庄严</p>
  <p id="a6C">常受诸资具　　得至无上乐</p>
  <p id="a6D">长者言。<a id="a-6E"></a>圣者。<a id="a-6F"></a>彼负债人家缘贫弊不能总还。<a id="a-6G"></a>办得多少随意而取勿恼其人。<a id="a-6H"></a>尼曰贤首。<a id="a-6I"></a>我是出家人。<a id="a-6J"></a>岂不商度恼乱于他。<a id="a-6K"></a>此不合理。<a id="a-6L"></a>长者不久便即命终。<a id="a-6M"></a>尼闻死已捉负债人。<a id="a-6N"></a>于四衢路中共相牵拽。<a id="a-6O"></a>长者婆罗门见已讥嫌。<a id="a-6P"></a>云何苾刍尼依他死契牵拽债人。<a id="a-6Q"></a>尼白苾刍。<a id="a-6R"></a>苾刍白佛。<a id="a-6S"></a>佛以此缘同前集尼问实诃责。<a id="a-6T"></a>乃至制其学处应如是说。</p>
  <p id="a6U">若复苾刍尼。<a id="a-6V"></a>依他旧契。<a id="a-6W"></a>自为己索亡人物者。<a id="a-6X"></a>僧伽伐尸沙。</p>
  <p id="a6Y">尼谓吐罗难陀或复余尼。<a id="a-6Z"></a>依他旧契者。<a id="a-6a"></a>谓他人债契。<a id="a-6b"></a>自为己索亡人物者。<a id="a-6c"></a>谓他死后将契从索欲求入己若有索者得众教罪。<a id="a-6d"></a>无犯者为僧伽故以理追索。</p>
  <p data-pb></p>
  <h2 id="a6e">辄作解举学处第十二</h2>
  <p id="a6f">缘处同前。<a id="a-6g"></a>时有苾刍尼。<a id="a-6h"></a>名曰乱意。<a id="a-6i"></a>性怀嗔恚。<a id="a-6j"></a>常以恶言共相骂辱。<a id="a-6k"></a>时诸尼众悉皆嫌贱。<a id="a-6l"></a>彼出乞食。<a id="a-6m"></a>诸尼见无即便共集说其恶行。<a id="a-6n"></a>彼尼有女名曰寂静。<a id="a-6o"></a>既见诸人说母过恶。<a id="a-6p"></a>乞食来至悉皆向说。<a id="a-6q"></a>彼闻语已更发嗔心。<a id="a-6r"></a>于诸尼众粗语期刻。<a id="a-6s"></a>众皆寻问。<a id="a-6t"></a>谁作如是斗乱两边。<a id="a-6u"></a>知是寂静向母陈说。<a id="a-6v"></a>大众即与寂静。<a id="a-6w"></a>作舍置羯磨其女啼泣诣于母所。<a id="a-6x"></a>礼足言曰。<a id="a-6y"></a>诸尼与我。<a id="a-6z"></a>作舍置羯磨。<a id="a-70"></a>乱意闻已忿怒倍增。<a id="a-71"></a>作如是语。<a id="a-72"></a>愿汝总与国人。<a id="a-73"></a>作舍置羯磨。<a id="a-74"></a>即将其女出向界外。<a id="a-75"></a>为作解法。<a id="a-76"></a>诸尼告言众为汝女作舍置羯磨。<a id="a-77"></a>汝复何因界外为解。<a id="a-78"></a>答曰。<a id="a-79"></a>众强作法我解何过。<a id="a-7A"></a>问曰。<a id="a-7B"></a>汝于何处共谁作法。<a id="a-7C"></a>答曰。<a id="a-7D"></a>是我界外共人为解。<a id="a-7E"></a>尼曰。<a id="a-7F"></a>岂合如此作解法耶。<a id="a-7G"></a>答曰。<a id="a-7H"></a>从合不合我已作讫何忓汝事。<a id="a-7I"></a>尼白苾刍。<a id="a-7J"></a>苾刍白佛。<a id="a-7K"></a>佛以此事同前集尼问实诃责。<a id="a-7L"></a>乃至制其学处。<a id="a-7M"></a>应如是说。</p>
  <p id="a7N">若复苾刍尼。<a id="a-7O"></a>知苾刍尼被苾刍尼众为作舍置羯磨。<a id="a-7P"></a>便出界外为作解法者。<a id="a-7Q"></a>僧伽伐尸沙。</p>
  <p id="a7R">尼为乱意。<a id="a-7S"></a>或复余尼。<a id="a-7T"></a>知苾刍尼者。<a id="a-7U"></a>谓是寂静。<a id="a-7V"></a>被尼众者。<a id="a-7W"></a>谓是如来声闻尼众。<a id="a-7X"></a>作舍置羯磨者。<a id="a-7Y"></a>谓白四羯磨。<a id="a-7Z"></a>便出界外为作解法者。<a id="a-7a"></a>谓解羯磨法。<a id="a-7b"></a>得众教罪此谓初犯。<a id="a-7c"></a>此中犯相其事云何。<a id="a-7d"></a>若苾刍尼辄作如是出界外作解举者。<a id="a-7e"></a>得众教罪。</p>
  <p data-pb></p>
  <h2 id="a7f">不舍恶见学处第十三</h2>
  <p id="a7g">缘在室罗伐城。<a id="a-7h"></a>有一苾刍尼名曰黑色。<a id="a-7i"></a>曾作外道。<a id="a-7j"></a>每恒共诸苾刍尼斗诤纷扰。<a id="a-7k"></a>常言舍佛法僧。<a id="a-7l"></a>非但此沙门释女持戒德行。<a id="a-7m"></a>情怀质直纯善梵行。<a id="a-7n"></a>余处亦有如斯善人。<a id="a-7o"></a>我当就彼而修梵行。<a id="a-7p"></a>诸尼以缘白诸苾刍。<a id="a-7q"></a>苾刍白佛。<a id="a-7r"></a>佛告诸尼。<a id="a-7s"></a>应可屏谏此黑色尼。<a id="a-7t"></a>若复余尼作如是谏。<a id="a-7u"></a>汝黑色尼斗诤之时。<a id="a-7v"></a>勿言我舍佛法僧非但此沙门释女有持戒德行。<a id="a-7w"></a>情怀质直纯善梵行。<a id="a-7x"></a>余处亦有如斯善人。<a id="a-7y"></a>我当就彼而修梵行。<a id="a-7z"></a>黑色尼汝今可舍如是恶见。<a id="a-80"></a>诸尼依教作屏谏时。<a id="a-81"></a>彼尼于事坚执不舍。<a id="a-82"></a>作如是语。<a id="a-83"></a>唯此是实余皆虚妄。<a id="a-84"></a>尼白苾刍苾刍白佛。<a id="a-85"></a>佛告诸尼。<a id="a-86"></a>汝等应与作白四羯磨谏黑色尼。<a id="a-87"></a>鸣犍稚乃至尼众尽集。<a id="a-88"></a>一尼作白次作羯磨。</p>
  <p id="a89">大德尼僧伽听。<a id="a-8A"></a>此黑色苾刍尼自起恶见斗诤时作如是语。<a id="a-8B"></a>我今舍佛法僧。<a id="a-8C"></a>非但此沙门释女有持戒德行。<a id="a-8D"></a>情怀质直纯善梵行者。<a id="a-8E"></a>余处亦有如斯善人。<a id="a-8F"></a>我当就彼而修梵行。<a id="a-8G"></a>诸苾刍尼而往屏谏。<a id="a-8H"></a>屏谏之时恶见不舍。<a id="a-8I"></a>云此是实余皆虚妄。<a id="a-8J"></a>若苾刍尼僧伽时至听者。<a id="a-8K"></a>苾刍尼僧伽应许。<a id="a-8L"></a>苾刍尼僧伽今与此黑色苾刍尼作不舍恶见羯磨白。<a id="a-8M"></a>如是次作羯磨。</p>
  <p id="a8N">天德尼僧伽听。<a id="a-8O"></a>此黑色苾刍尼自起恶见斗诤时作如是语。<a id="a-8P"></a>我今舍佛法僧。<a id="a-8Q"></a>非但此沙门释女有持戒德行。<a id="a-8R"></a>情怀质直纯善梵行者。<a id="a-8S"></a>余处亦有如斯善人。<a id="a-8T"></a>我当就彼而修梵行。<a id="a-8U"></a>诸苾刍尼而往屏谏。<a id="a-8V"></a>屏谏之时恶见不舍。<a id="a-8W"></a>云此是实余皆虚妄。<a id="a-8X"></a>苾刍尼僧伽。<a id="a-8Y"></a>今与此黑色苾刍尼作不舍恶见羯磨。<a id="a-8Z"></a>若诸具寿听。<a id="a-8a"></a>与黑色苾刍尼作不舍恶见羯磨者默然。<a id="a-8b"></a>若不许者说。<a id="a-8c"></a>此是初羯磨。<a id="a-8d"></a>第二第三亦如是作。<a id="a-8e"></a>苾刍尼僧伽。<a id="a-8f"></a>已与黑色苾刍尼作不舍恶见羯磨竟。<a id="a-8g"></a>苾刍尼僧伽已听许。<a id="a-8h"></a>由其默然故。<a id="a-8i"></a>我今如是持。<a id="a-8j"></a>时诸尼众依教与作白四羯磨。<a id="a-8k"></a>谏彼尼时。<a id="a-8l"></a>于事坚执恶见不舍。<a id="a-8m"></a>云此是实余皆虚妄。<a id="a-8n"></a>我何所执令我舍耶。<a id="a-8o"></a>即以此缘尼白苾刍。<a id="a-8p"></a>苾刍白佛。<a id="a-8q"></a>佛以此事同前集尼问实诃责。<a id="a-8r"></a>广说乃至制其学处。<a id="a-8s"></a>应如是说。</p>
  <p id="a8t">若复苾刍尼。<a id="a-8u"></a>共诸苾刍尼斗诤纷扰。<a id="a-8v"></a>作如是语。<a id="a-8w"></a>我舍佛法僧。<a id="a-8x"></a>非但此沙门释女具戒具德有胜善法。<a id="a-8y"></a>于余沙门亦具戒具德有胜善法。<a id="a-8z"></a>我当诣彼修习梵行。<a id="a-90"></a>时诸苾刍尼语言。<a id="a-91"></a>汝可舍此罪恶之见。<a id="a-92"></a>作如是谏时舍者善。<a id="a-93"></a>若不舍者应可再三殷勤正谏。<a id="a-94"></a>随教应诘令舍是事。<a id="a-95"></a>舍者善。<a id="a-96"></a>若不舍者僧伽伐尸沙。</p>
  <p id="a97">若复苾刍尼者。<a id="a-98"></a>谓黑色尼。<a id="a-99"></a>或复余尼。<a id="a-9A"></a>广释同前。<a id="a-9B"></a>如是谏时舍者善。<a id="a-9C"></a>不舍者应可再三谏白四羯磨乃至僧伽伐尸沙。<a id="a-9D"></a>广如前说。<a id="a-9E"></a>此中犯相其事云何。<a id="a-9F"></a>若苾刍尼别谏时事。<a id="a-9G"></a>不舍者皆得恶作。<a id="a-9H"></a>若作白时舍者善。<a id="a-9I"></a>不舍者得粗罪。<a id="a-9J"></a>初羯磨时舍者善。<a id="a-9K"></a>不舍得罪同前。<a id="a-9L"></a>第二番了时亦得粗罪。<a id="a-9M"></a>若第三番羯磨结了之时。<a id="a-9N"></a>而不舍者得僧伽伐尸沙。<a id="a-9O"></a>若作非法而众和合。<a id="a-9P"></a>若作如法而众不和合。<a id="a-9Q"></a>若作似法而众和合。<a id="a-9R"></a>若作似法而众不和合。<a id="a-9S"></a>若不如法如律如佛所教而秉法者。<a id="a-9T"></a>作法不成。<a id="a-9U"></a>彼皆无犯。<a id="a-9V"></a>彼苾刍尼。<a id="a-9W"></a>若于座上告大众言。<a id="a-9X"></a>大德。<a id="a-9Y"></a>我苾刍尼某甲。<a id="a-9Z"></a>犯僧伽伐尸沙罪者善。<a id="a-9a"></a>若不说者乃至其罪未如法说悔已来。<a id="a-9b"></a>若共余苾刍尼。<a id="a-9c"></a>作白羯磨乃至白四法。<a id="a-9d"></a>一一皆得恶作罪。</p>
  <p data-pb></p>
  <h2 id="a9e">说他有爱恚学处第十四</h2>
  <p id="a9f">缘在室罗伐城。<a id="a-9g"></a>时吐罗难陀苾刍尼。<a id="a-9h"></a>常共诸尼斗诤纷扰怀恨而住。<a id="a-9i"></a>诸苾刍尼言。<a id="a-9j"></a>圣者。<a id="a-9k"></a>莫为斗诤怀恨而住。<a id="a-9l"></a>答言。<a id="a-9m"></a>汝等有爱恚怖痴于斗诤人有遮不遮。<a id="a-9n"></a>尼以此事白诸苾刍。<a id="a-9o"></a>苾刍白佛。<a id="a-9p"></a>佛告诸苾刍尼。<a id="a-9q"></a>应屏谏吐罗难陀尼言勿作是语。<a id="a-9r"></a>汝等有爱恚怖痴于斗诤人有遮不遮。<a id="a-9s"></a>姊妹可止此语应舍此见。<a id="a-9t"></a>诸苾刍尼依佛依教谏时仍不改悔。<a id="a-9u"></a>云此法实余皆虚妄。<a id="a-9v"></a>尼白苾刍。<a id="a-9w"></a>苾刍白佛。<a id="a-9x"></a>佛告诸尼。<a id="a-9y"></a>应与吐罗难陀尼白四羯磨。<a id="a-9z"></a>当如是作。<a id="a-A0"></a>鸣揵稚敷座褥。<a id="a-A1"></a>僧伽悉集。<a id="a-A2"></a>一尼作白。</p>
  <p id="aA3">大德尼僧伽听。<a id="a-A4"></a>此吐罗难陀苾刍尼常共诸尼斗诤纷扰怀恨而住。<a id="a-A5"></a>诸尼谏言。<a id="a-A6"></a>圣者。<a id="a-A7"></a>勿斗诤纷扰。<a id="a-A8"></a>答言。<a id="a-A9"></a>汝等有爱恚怖痴。<a id="a-AA"></a>于斗诤人有遮不遮。<a id="a-AB"></a>坚执不舍唯此法实余皆虚妄。<a id="a-AC"></a>若苾刍尼僧伽时至听者。<a id="a-AD"></a>苾刍尼僧伽应许。<a id="a-AE"></a>此吐罗难陀苾刍尼作不舍有爱恚怖痴白四羯磨白如是。<a id="a-AF"></a>次作羯磨。</p>
  <p id="aAG">大德尼僧伽听。<a id="a-AH"></a>此吐罗难陀苾刍尼常共诸尼斗诤纷扰怀恨而住。<a id="a-AI"></a>诸尼谏言。<a id="a-AJ"></a>圣者。<a id="a-AK"></a>勿斗诤纷扰。<a id="a-AL"></a>答言。<a id="a-AM"></a>汝等有爱恚怖痴。<a id="a-AN"></a>于斗诤人有遮不遮坚执不舍。<a id="a-AO"></a>唯此法实余皆虚妄。<a id="a-AP"></a>苾刍尼僧伽。<a id="a-AQ"></a>今与此吐罗难陀苾刍尼作不舍有爱恚怖痴白四羯磨。<a id="a-AR"></a>若诸具寿听。<a id="a-AS"></a>与此吐罗难陀苾刍尼作不舍有爱恚怖痴羯磨者默然。<a id="a-AT"></a>若不许者说。<a id="a-AU"></a>此是初羯磨。<a id="a-AV"></a>第二第三亦如是说。<a id="a-AW"></a>苾刍尼僧伽已与吐罗尼作不舍爱恚怖痴白四羯磨竟。<a id="a-AX"></a>苾刍尼僧伽已听许。<a id="a-AY"></a>由其默然故。<a id="a-AZ"></a>我今如是持。<a id="a-Aa"></a>如是再三殷勤正谏。<a id="a-Ab"></a>随教应诘令舍是事。<a id="a-Ac"></a>诸苾刍尼闻佛教已。<a id="a-Ad"></a>与吐罗尼再三白四羯磨。<a id="a-Ae"></a>彼怀坚执而不悔舍。<a id="a-Af"></a>复以此缘尼白苾刍。<a id="a-Ag"></a>苾刍白佛。<a id="a-Ah"></a>佛以此缘。<a id="a-Ai"></a>同前集尼问实诃责。<a id="a-Aj"></a>乃至制学应如是说。</p>
  <p id="aAk">若复苾刍尼。<a id="a-Al"></a>共诸苾刍尼斗诤纷扰诸苾刍尼语是苾刍尼言。<a id="a-Am"></a>姊妹。<a id="a-An"></a>莫斗诤纷扰。<a id="a-Ao"></a>此苾刍尼作如是语。<a id="a-Ap"></a>汝有爱恚怖痴于斗诤人有遮不遮。<a id="a-Aq"></a>诸苾刍尼语言。<a id="a-Ar"></a>大德。<a id="a-As"></a>他谏诲时莫作是语。<a id="a-At"></a>汝有爱恚怖痴于斗诤人有遮不遮姊妹。<a id="a-Au"></a>可止此语。<a id="a-Av"></a>诸苾刍尼如是谏时舍者善。<a id="a-Aw"></a>若不舍者。<a id="a-Ax"></a>应可再三殷勤正谏。<a id="a-Ay"></a>随教应诘令舍是事。<a id="a-Az"></a>舍者善若不舍者僧伽伐尸沙。</p>
  <p id="aB0">尼谓吐罗难陀或复余尼诸苾刍尼语者。<a id="a-B1"></a>此法中尼。<a id="a-B2"></a>谓谏令止斗诤纷扰。<a id="a-B3"></a>若言有爱恚怖痴。<a id="a-B4"></a>可作屏谏。<a id="a-B5"></a>舍者善。<a id="a-B6"></a>若不改悔。<a id="a-B7"></a>同前再三白四羯磨殷勤正谏随教应诘。<a id="a-B8"></a>舍者善。<a id="a-B9"></a>不舍者得众教罪。<a id="a-BA"></a>此中犯相其事云何。<a id="a-BB"></a>屏谏之时舍者善。<a id="a-BC"></a>若不舍得恶作罪。<a id="a-BD"></a>作白之时舍者善。<a id="a-BE"></a>不舍者窣吐罗底也。<a id="a-BF"></a>初羯磨时舍者善。<a id="a-BG"></a>不舍亦得粗罪。<a id="a-BH"></a>第二羯磨时亦然。<a id="a-BI"></a>第三羯磨未竟时舍者善。<a id="a-BJ"></a>不舍者得众教罪。<a id="a-BK"></a>无犯者。<a id="a-BL"></a>若作非法而众和合。<a id="a-BM"></a>若作如法而众不和合。<a id="a-BN"></a>若作似法而众和合。<a id="a-BO"></a>若作似法而众不和合。<a id="a-BP"></a>若不如法如律如佛所教而秉法。<a id="a-BQ"></a>并皆无犯。<a id="a-BR"></a>时彼苾刍尼。<a id="a-BS"></a>若于座上告大众言。<a id="a-BT"></a>大德。<a id="a-BU"></a>我苾刍尼某甲。<a id="a-BV"></a>犯僧伽伐尸沙罪者善。<a id="a-BW"></a>若不说者。<a id="a-BX"></a>乃至其罪未如法说悔已来。<a id="a-BY"></a>若复共余苾刍尼。<a id="a-BZ"></a>作白羯磨乃至白四法。<a id="a-Ba"></a>一一皆得恶作罪。<a id="a-Bb"></a>又无犯者。<a id="a-Bc"></a>初造过人。<a id="a-Bd"></a>或痴狂心乱痛恼所缠。</p>
  <p data-pb></p>
  <h2 id="aBe">杂乱住学处第十五</h2>
  <p id="aBf">佛在室罗伐城。<a id="a-Bg"></a>有二苾刍尼。<a id="a-Bh"></a>一名可爱。<a id="a-Bi"></a>二名随爱。<a id="a-Bj"></a>杂乱而住。<a id="a-Bk"></a>掉举戏笑更相打拍。<a id="a-Bl"></a>诸苾刍尼语言。<a id="a-Bm"></a>姊妹。<a id="a-Bn"></a>莫杂乱住掉举戏笑更相打拍。<a id="a-Bo"></a>若杂乱住时令善法衰损不得增益。<a id="a-Bp"></a>应可别住。<a id="a-Bq"></a>别住之时令善法增益不复衰损。<a id="a-Br"></a>诸尼如是教语竟不从谏。<a id="a-Bs"></a>即以此缘。<a id="a-Bt"></a>尼白苾刍。<a id="a-Bu"></a>苾刍白佛。<a id="a-Bv"></a>佛告诸尼。<a id="a-Bw"></a>应可屏谏。<a id="a-Bx"></a>广如上说。<a id="a-By"></a>诸尼虽谏亦不悔舍。<a id="a-Bz"></a>复白苾刍。<a id="a-C0"></a>苾刍白佛。<a id="a-C1"></a>佛告诸尼。<a id="a-C2"></a>汝等应与可爱随爱作白四羯磨对众劝谏。<a id="a-C3"></a>若更有余如是流类。<a id="a-C4"></a>同前集众。<a id="a-C5"></a>一尼作白。</p>
  <p id="aC6">大德尼僧伽听。<a id="a-C7"></a>此可爱随爱二苾刍尼杂乱而住。<a id="a-C8"></a>掉举戏笑更相打拍。<a id="a-C9"></a>诸尼屏谏。<a id="a-CA"></a>莫杂乱住掉举戏笑。<a id="a-CB"></a>若杂乱住时。<a id="a-CC"></a>令善法衰损不得增益。<a id="a-CD"></a>应可别住。<a id="a-CE"></a>别住之时。<a id="a-CF"></a>善法增益不复衰损。<a id="a-CG"></a>彼二坚执不舍。<a id="a-CH"></a>云此法实余皆虚妄。<a id="a-CI"></a>若苾刍尼僧伽时至听者。<a id="a-CJ"></a>苾刍尼僧伽应许此可爱随爱二苾刍尼作不舍杂住白四羯磨。<a id="a-CK"></a>白如是。<a id="a-CL"></a>次作羯磨准白应为。</p>
  <p id="aCM">诸苾刍尼既奉教已。<a id="a-CN"></a>即以白四羯磨谏彼二尼时。<a id="a-CO"></a>彼坚执不舍云此是真实余皆虚妄。<a id="a-CP"></a>时诸苾刍尼以缘白苾刍。<a id="a-CQ"></a>苾刍白佛。<a id="a-CR"></a>佛以此缘。<a id="a-CS"></a>同前集尼问实诃责。<a id="a-CT"></a>乃至制其学处应如是说。</p>
  <p id="aCU">若复苾刍尼。<a id="a-CV"></a>共余苾刍尼杂乱而住。<a id="a-CW"></a>掉举戏笑。<a id="a-CX"></a>诸苾刍尼语是苾刍尼言。<a id="a-CY"></a>姊妹。<a id="a-CZ"></a>莫杂乱住掉举戏笑。<a id="a-Ca"></a>汝杂乱住时。<a id="a-Cb"></a>令善法衰损不得增益。<a id="a-Cc"></a>应可别住。<a id="a-Cd"></a>别住之时。<a id="a-Ce"></a>令善法增益不复衰损。<a id="a-Cf"></a>诸苾刍尼如是谏时舍者善。<a id="a-Cg"></a>若不舍者。<a id="a-Ch"></a>应可再三殷勤正谏。<a id="a-Ci"></a>随教应诘令舍是事。<a id="a-Cj"></a>舍者善。<a id="a-Ck"></a>若不舍者僧伽伐尸沙。<a id="a-Cl"></a>尼谓可爱随爱。<a id="a-Cm"></a>或复余尼。<a id="a-Cn"></a>杂乱而住者。<a id="a-Co"></a>谓不别住。<a id="a-Cp"></a>掉举戏笑者。<a id="a-Cq"></a>纵逸身心高声谈笑。<a id="a-Cr"></a>诸苾刍尼语者。<a id="a-Cs"></a>谓此法中尼。<a id="a-Ct"></a>谓是别谏如教广说。<a id="a-Cu"></a>舍者善。<a id="a-Cv"></a>若不舍者应可三谏白四羯磨乃至广说僧伽伐尸沙者。<a id="a-Cw"></a>事如前说。</p>
  <p id="aCx">此中犯相其事云何。<a id="a-Cy"></a>若苾刍尼别谏之时事不舍者。<a id="a-Cz"></a>皆得恶作。<a id="a-D0"></a>若作白四羯磨如法如律如佛所教谏诲之时。<a id="a-D1"></a>舍者善。<a id="a-D2"></a>若不舍者白了之时得窣吐罗底也罪。<a id="a-D3"></a>作初番了时得罪同前。<a id="a-D4"></a>若第二番了时亦得前罪。<a id="a-D5"></a>若第三番羯磨结了之时而不舍者得僧伽伐尸沙。<a id="a-D6"></a>若作非法而众和合。<a id="a-D7"></a>若作如法而众不和合若作似法而众和合。<a id="a-D8"></a>若作似法而众不和合。<a id="a-D9"></a>若不如法如律如佛所教而秉法者。<a id="a-DA"></a>并皆无犯。<a id="a-DB"></a>时彼苾刍尼。<a id="a-DC"></a>若于座上告大众言。<a id="a-DD"></a>大德。<a id="a-DE"></a>我苾刍尼某甲。<a id="a-DF"></a>犯僧伽伐尸沙罪者善若不说者。<a id="a-DG"></a>乃至其罪未如法说悔以来。<a id="a-DH"></a>若复共余苾刍尼。<a id="a-DI"></a>作白羯磨乃至白四法。<a id="a-DJ"></a>一一皆得恶作罪。<a id="a-DK"></a>又无犯者。<a id="a-DL"></a>最初犯人。<a id="a-DM"></a>或痴狂心乱痛恼所缠。</p>
  <p data-pb></p>
  <h2 id="aDN">劝莫独住学处第十六</h2>
  <p id="aDO">缘处同前。<a id="a-DP"></a>时可爱随爱苾刍尼杂乱而住。<a id="a-DQ"></a>僧与白四羯磨。<a id="a-DR"></a>后各别而住。<a id="a-DS"></a>时吐罗难陀尼诣二尼所。<a id="a-DT"></a>作如是语。<a id="a-DU"></a>姊妹。<a id="a-DV"></a>何故不共同居。<a id="a-DW"></a>别别而住。<a id="a-DX"></a>姊妹。<a id="a-DY"></a>勿共杂乱而住。<a id="a-DZ"></a>得善法增长。<a id="a-Da"></a>即以此缘。<a id="a-Db"></a>尼白苾刍苾刍白佛。<a id="a-Dc"></a>佛告诸苾刍尼。<a id="a-Dd"></a>汝等应可屏谏吐罗难陀尼。<a id="a-De"></a>应如是谏。<a id="a-Df"></a>姊妹。<a id="a-Dg"></a>勿作是语。<a id="a-Dh"></a>莫为别住。<a id="a-Di"></a>若别住时令善法衰损不得增长。<a id="a-Dj"></a>应可共住令善法增益不复衰损。<a id="a-Dk"></a>姊妹。<a id="a-Dl"></a>可舍此别住恶见。<a id="a-Dm"></a>诸苾刍尼闻佛教已。<a id="a-Dn"></a>即往屏谏。<a id="a-Do"></a>其吐罗尼坚执不舍。<a id="a-Dp"></a>答言。<a id="a-Dq"></a>唯此法实余皆虚妄。<a id="a-Dr"></a>复以此缘。<a id="a-Ds"></a>尼白苾刍。<a id="a-Dt"></a>苾刍白佛。<a id="a-Du"></a>佛告诸尼。<a id="a-Dv"></a>汝等应与吐罗尼白四羯磨对众谏之。<a id="a-Dw"></a>若更有余如是流类。<a id="a-Dx"></a>同前集众。<a id="a-Dy"></a>一尼作白。<a id="a-Dz"></a>大德尼僧伽听。<a id="a-E0"></a>可爱随爱二苾刍尼杂乱而住。<a id="a-E1"></a>僧与白四羯磨。<a id="a-E2"></a>后各别住。<a id="a-E3"></a>此吐罗难陀苾刍尼诣二尼所。<a id="a-E4"></a>告言。<a id="a-E5"></a>姊妹。<a id="a-E6"></a>可共同住善法增长。<a id="a-E7"></a>若别住时善法衰损。<a id="a-E8"></a>僧已屏谏坚执不舍。<a id="a-E9"></a>云此法实余皆虚妄。<a id="a-EA"></a>若苾刍尼僧伽时至听者。<a id="a-EB"></a>苾刍尼僧伽应许此吐罗难陀苾刍尼作不舍别住恶见白四羯磨。<a id="a-EC"></a>白如是。<a id="a-ED"></a>次作羯磨。<a id="a-EE"></a>准白应为。</p>
  <p id="aEF">诸苾刍尼既奉教已。<a id="a-EG"></a>即以白四羯磨谏吐罗尼时。<a id="a-EH"></a>彼亦坚执不舍。<a id="a-EI"></a>云此真实余皆虚妄。<a id="a-EJ"></a>时诸苾刍尼。<a id="a-EK"></a>以缘白苾刍。<a id="a-EL"></a>苾刍白佛。<a id="a-EM"></a>佛以此缘。<a id="a-EN"></a>同前集尼问实诃责。<a id="a-EO"></a>乃至制学应如是说。</p>
  <p id="aEP">若复苾刍尼。<a id="a-EQ"></a>知余苾刍尼乐为独住。<a id="a-ER"></a>诸苾刍尼语是苾刍尼言。<a id="a-ES"></a>大德。<a id="a-ET"></a>莫为独住。<a id="a-EU"></a>汝独住时令善法衰损不得增益姊妹。<a id="a-EV"></a>应可共住。<a id="a-EW"></a>令善法增益不复衰损。<a id="a-EX"></a>诸苾刍尼亦应告言。<a id="a-EY"></a>大德。<a id="a-EZ"></a>勿乐独住令善法衰损。<a id="a-Ea"></a>大德。<a id="a-Eb"></a>应可舍此独住恶见。<a id="a-Ec"></a>作是谏时舍者善。<a id="a-Ed"></a>若不舍者。<a id="a-Ee"></a>应可再三殷勤正谏随教应诘令舍是事。<a id="a-Ef"></a>舍者善。<a id="a-Eg"></a>若不舍者僧伽伐尸沙。<a id="a-Eh"></a>尼谓吐罗难陀。<a id="a-Ei"></a>或复余尼。<a id="a-Ej"></a>杂乱而住者。<a id="a-Ek"></a>谓不别住。<a id="a-El"></a>广释同前。<a id="a-Em"></a>如教广说。<a id="a-En"></a>舍者善若不舍者应可三谏白四羯磨乃至广说僧伽伐尸沙。</p>
  <p id="aEo">此中犯相其事云何。<a id="a-Ep"></a>若苾刍尼别谏时事不舍者皆得恶作。<a id="a-Eq"></a>若作白时舍者善。<a id="a-Er"></a>不舍者得粗罪。<a id="a-Es"></a>初羯磨时舍者善。<a id="a-Et"></a>不舍得罪同前。<a id="a-Eu"></a>第二番了时亦得粗罪。<a id="a-Ev"></a>若第三番羯磨结了之时而不舍者得僧伽伐尸沙。<a id="a-Ew"></a>若作非法而众和合。<a id="a-Ex"></a>乃至若不如法如律如佛所教而秉法者。<a id="a-Ey"></a>并皆无犯。<a id="a-Ez"></a>时彼苾刍尼。<a id="a-F0"></a>若于座上告大众言。<a id="a-F1"></a>大德。<a id="a-F2"></a>我苾刍尼某甲。<a id="a-F3"></a>犯僧伽伐尸沙罪者善。<a id="a-F4"></a>若不说者。<a id="a-F5"></a>乃至其罪未如法说悔已来。<a id="a-F6"></a>若复共余苾刍尼。<a id="a-F7"></a>作白羯磨乃至白四法。<a id="a-F8"></a>一一皆得恶作罪。</p>
  <p data-pb></p>
  <h2 id="aF9">破僧伽学处第十七</h2>
  <p id="aFA">缘在王舍城羯兰铎迦池竹林园中。<a id="a-FB"></a>于时大声闻众苾刍尼。<a id="a-FC"></a>而于此处夏三月安居。<a id="a-FD"></a>所谓准陀尼。<a id="a-FE"></a>印陀尼。<a id="a-FF"></a>摩啰婆尼。<a id="a-FG"></a>钵吒折啰尼。<a id="a-FH"></a>阿吒毗迦尼。<a id="a-FI"></a>佉史摩尼。<a id="a-FJ"></a>苏摩尼。<a id="a-FK"></a>瘦乔答弥尼莲花色尼。<a id="a-FL"></a>大世主尼。<a id="a-FM"></a>复有如是众多诸尼。<a id="a-FN"></a>皆于此处夏三月安居。<a id="a-FO"></a>时世饥馑乞求难得。<a id="a-FP"></a>时吐罗难陀尼。<a id="a-FQ"></a>常与诸尼斗诤纷扰而住。<a id="a-FR"></a>告欢喜近欢喜珠髻欢喜尼言。<a id="a-FS"></a>汝等可来共破和合苾刍尼僧伽及和合法轮。<a id="a-FT"></a>时彼诸尼报言。<a id="a-FU"></a>佛声闻尼众中有大威德。<a id="a-FV"></a>天眼明净观知他心。<a id="a-FW"></a>凡所进趣无不知觉。<a id="a-FX"></a>我等何能辄破和合。<a id="a-FY"></a>时吐罗尼曰。<a id="a-FZ"></a>我有方便。<a id="a-Fa"></a>问言。<a id="a-Fb"></a>有何方便答曰。<a id="a-Fc"></a>我等可以衣钵饮食医药卧具摄诸尊宿苾刍尼少苾刍尼随身亲近。<a id="a-Fd"></a>或与腰绦络囊衣钵。<a id="a-Fe"></a>教授诵持令其作意。<a id="a-Ff"></a>欢喜尼曰。<a id="a-Fg"></a>吐罗难陀。<a id="a-Fh"></a>我等筹量实有斯理。<a id="a-Fi"></a>才兴方便诸尼觉察。<a id="a-Fj"></a>即以此缘白诸苾刍。<a id="a-Fk"></a>苾刍白佛。<a id="a-Fl"></a>佛告诸苾刍尼。<a id="a-Fm"></a>汝等应可屏谏吐罗尼。<a id="a-Fn"></a>应如是谏。<a id="a-Fo"></a>姊妹。<a id="a-Fp"></a>勿兴方便破和合僧伽。<a id="a-Fq"></a>于破僧伽事勿坚执住。<a id="a-Fr"></a>与诸僧伽和合共住欢喜无诤。<a id="a-Fs"></a>一心一说如水乳合。<a id="a-Ft"></a>大师教法令得光显安乐久住。<a id="a-Fu"></a>可舍破僧伽事。<a id="a-Fv"></a>诸苾刍尼闻佛教已即往屏谏。<a id="a-Fw"></a>其吐罗尼坚执不舍。<a id="a-Fx"></a>答言。<a id="a-Fy"></a>唯此法实余皆虚妄。<a id="a-Fz"></a>复以此缘白诸苾刍苾刍白佛。<a id="a-G0"></a>佛告诸尼。<a id="a-G1"></a>汝等应与吐罗尼白四羯磨对大众谏。<a id="a-G2"></a>若更有余如是流类。<a id="a-G3"></a>同前集众。<a id="a-G4"></a>一尼作白。</p>
  <p id="aG5">大德尼僧伽听。<a id="a-G6"></a>此吐罗难陀苾刍尼。<a id="a-G7"></a>兴方便欲破和合苾刍尼僧伽。<a id="a-G8"></a>僧伽已屏谏。<a id="a-G9"></a>彼尼坚执不舍。<a id="a-GA"></a>云此法实余皆虚妄。<a id="a-GB"></a>若苾刍尼僧伽时至听者。<a id="a-GC"></a>苾刍尼僧伽应许此吐罗难陀尼作不舍破僧伽方便恶见白四羯磨。<a id="a-GD"></a>白如是。<a id="a-GE"></a>次作羯磨。<a id="a-GF"></a>准白应为。</p>
  <p id="aGG">诸苾刍尼既奉教已。<a id="a-GH"></a>即以白四羯磨谏吐罗难陀尼时。<a id="a-GI"></a>彼坚执不舍。<a id="a-GJ"></a>云此真实余皆虚妄。<a id="a-GK"></a>吐罗伴尼复作是语。<a id="a-GL"></a>大德。<a id="a-GM"></a>莫共彼尼有所论说若好若恶。<a id="a-GN"></a>广说乃至白四羯磨。<a id="a-GO"></a>云此真实余皆虚妄。<a id="a-GP"></a>尼白苾刍。<a id="a-GQ"></a>苾刍白佛。<a id="a-GR"></a>佛以此缘。<a id="a-GS"></a>同前集尼问实诃责。<a id="a-GT"></a>乃至制其学处。<a id="a-GU"></a>应如是说。</p>
  <p id="aGV">若复苾刍尼。<a id="a-GW"></a>兴方便欲破和合僧伽。<a id="a-GX"></a>于破僧伽事坚执不舍。<a id="a-GY"></a>诸苾刍尼。<a id="a-GZ"></a>应语彼苾刍尼言。<a id="a-Ga"></a>姊妹。<a id="a-Gb"></a>莫欲破和合僧伽坚执而住。<a id="a-Gc"></a>姊妹。<a id="a-Gd"></a>应与僧伽和合共住欢喜无诤。<a id="a-Ge"></a>一心一说如水乳合。<a id="a-Gf"></a>大师教法令得光显安乐久住。<a id="a-Gg"></a>姊妹。<a id="a-Gh"></a>汝可舍破僧伽事。<a id="a-Gi"></a>诸苾刍尼如是谏时。<a id="a-Gj"></a>舍者善。<a id="a-Gk"></a>若不舍者。<a id="a-Gl"></a>应可再三殷勤正谏。<a id="a-Gm"></a>随教应诘令舍是事。<a id="a-Gn"></a>舍者善。<a id="a-Go"></a>若不舍者僧伽伐尸沙。</p>
  <p id="aGp">尼谓吐罗难陀。<a id="a-Gq"></a>或复余尼。<a id="a-Gr"></a>言和合者。<a id="a-Gs"></a>谓是一味。<a id="a-Gt"></a>僧伽者。<a id="a-Gu"></a>谓是如来声闻之众。<a id="a-Gv"></a>欲破者。<a id="a-Gw"></a>谓欲为二分。<a id="a-Gx"></a>方便者。<a id="a-Gy"></a>欲为进趣劝作诤事。<a id="a-Gz"></a>坚执而住者。<a id="a-H0"></a>谓吐罗难陀尼助伴四人为斗诤事摄受而住。<a id="a-H1"></a>诸苾刍尼者。<a id="a-H2"></a>谓此法中尼。<a id="a-H3"></a>语彼苾刍尼者。<a id="a-H4"></a>谓吐罗难陀言者。<a id="a-H5"></a>谓是别谏。<a id="a-H6"></a>如教广说。<a id="a-H7"></a>舍者善。<a id="a-H8"></a>若不舍者。<a id="a-H9"></a>应可三谏。<a id="a-HA"></a>乃至广说僧伽伐尸沙者事如前说。</p>
  <p id="aHB">此中犯相其事云何。<a id="a-HC"></a>若苾刍尼。<a id="a-HD"></a>别谏时事舍者善。<a id="a-HE"></a>不舍者皆得恶作罪。<a id="a-HF"></a>作白四羯磨。<a id="a-HG"></a>如法如律如佛所教谏诲之时舍者善。<a id="a-HH"></a>不舍白了之时得窣吐罗底也。<a id="a-HI"></a>羯磨了时而不舍者得僧伽伐尸沙。<a id="a-HJ"></a>若不如法如律如佛所教秉法者。<a id="a-HK"></a>并皆无犯。<a id="a-HL"></a>时彼苾刍尼。<a id="a-HM"></a>若于座上告大众言。<a id="a-HN"></a>大德。<a id="a-HO"></a>我苾刍尼某甲。<a id="a-HP"></a>犯僧伽伐尸沙罪者善。<a id="a-HQ"></a>若不说者乃至其罪未如法说悔已来。<a id="a-HR"></a>若复共余苾刍尼。<a id="a-HS"></a>作白羯磨乃至白四法。<a id="a-HT"></a>一一皆得恶作。</p>
  <p data-pb></p>
  <h2 id="aHU">助伴破僧伽学处第十八</h2>
  <p id="aHV">尔时世尊即于本座。<a id="a-HW"></a>为诸声闻尼弟子。<a id="a-HX"></a>欲制破僧伽随伴学处。<a id="a-HY"></a>告诸苾刍尼曰。<a id="a-HZ"></a>汝诸苾刍尼且未须起。<a id="a-Ha"></a>僧伽有少事业。</p>
  <p id="aHb">世尊知而故问。<a id="a-Hc"></a>广说如前。<a id="a-Hd"></a>世尊即便问吐罗难陀助伴尼曰。<a id="a-He"></a>汝等实知吐罗难陀欲破和合僧伽。<a id="a-Hf"></a>作破僧伽方便。<a id="a-Hg"></a>劝作诤事坚执而住。<a id="a-Hh"></a>汝共为伴顺邪违正。<a id="a-Hi"></a>告诸苾刍尼曰姊妹莫共彼苾刍尼有所论说若好若恶。<a id="a-Hj"></a>何以故。<a id="a-Hk"></a>而彼苾刍尼是法律语。<a id="a-Hl"></a>依于法律而作言说。<a id="a-Hm"></a>知而方说非不知说。<a id="a-Hn"></a>彼爱乐者我亦爱乐。<a id="a-Ho"></a>汝等实作如是语不。<a id="a-Hp"></a>答言实尔。<a id="a-Hq"></a>世尊告曰。<a id="a-Hr"></a>汝非沙门女。<a id="a-Hs"></a>非出家女之所应作。<a id="a-Ht"></a>非随顺行是不清净。<a id="a-Hu"></a>世尊种种诃责已。<a id="a-Hv"></a>告诸苾刍尼。<a id="a-Hw"></a>广说如前。<a id="a-Hx"></a>乃至我观十利为诸声闻弟子制其学处。<a id="a-Hy"></a>应如是说。</p>
  <p id="aHz">若复苾刍尼。<a id="a-I0"></a>若一若二若多。<a id="a-I1"></a>与彼苾刍尼共为伴党。<a id="a-I2"></a>同邪违正随顺而住。<a id="a-I3"></a>时此苾刍尼。<a id="a-I4"></a>语诸苾刍尼言。<a id="a-I5"></a>大德。<a id="a-I6"></a>莫共彼苾刍尼有所论说若好若恶。<a id="a-I7"></a>何以故。<a id="a-I8"></a>彼苾刍尼是顺法律。<a id="a-I9"></a>依法律语言无虚妄。<a id="a-IA"></a>彼爱乐者我亦爱乐。<a id="a-IB"></a>诸苾刍尼。<a id="a-IC"></a>应语此苾刍尼言具寿。<a id="a-ID"></a>莫作是说。<a id="a-IE"></a>彼苾刍尼是顺法律依法律语言无虚妄。<a id="a-IF"></a>彼爱乐者我亦爱乐。<a id="a-IG"></a>何以故。<a id="a-IH"></a>彼苾刍尼非顺法律。<a id="a-II"></a>不依法律语言皆虚妄。<a id="a-IJ"></a>汝莫乐破僧。<a id="a-IK"></a>当乐和合僧。<a id="a-IL"></a>应与僧和合欢喜无诤。<a id="a-IM"></a>一心一说如水乳合。<a id="a-IN"></a>大师教法令得光显安乐久住。<a id="a-IO"></a>具寿。<a id="a-IP"></a>可舍破僧恶见顺邪违正劝作诤事坚执而住。<a id="a-IQ"></a>诸苾刍尼如是谏时。<a id="a-IR"></a>舍者善。<a id="a-IS"></a>若不舍者。<a id="a-IT"></a>应可再三殷勤正谏。<a id="a-IU"></a>随教应诘令舍是事。<a id="a-IV"></a>舍者善。<a id="a-IW"></a>若不舍者僧伽伐尸沙。</p>
  <p id="aIX">若复苾刍尼者谓吐罗难陀。<a id="a-IY"></a>或复余尼。<a id="a-IZ"></a>一二多者。<a id="a-Ia"></a>谓吐罗尼伴。<a id="a-Ib"></a>欢喜近欢喜珠髻难陀等。<a id="a-Ic"></a>三人已去名多。<a id="a-Id"></a>顺邪违正者。<a id="a-Ie"></a>共彼为伴。<a id="a-If"></a>顺其邪见违失正理。<a id="a-Ig"></a>诸苾刍尼者。<a id="a-Ih"></a>谓此法中人。<a id="a-Ii"></a>若好若恶者。<a id="a-Ij"></a>勿复共论行善止恶。<a id="a-Ik"></a>何以故。<a id="a-Il"></a>彼是知法律人有所言说。<a id="a-Im"></a>皆是随顺大师教法。<a id="a-In"></a>广说乃至坚执而住。<a id="a-Io"></a>皆是别谏之辞。<a id="a-Ip"></a>若不舍者僧伽应三谏。<a id="a-Iq"></a>广如上作羯磨法。<a id="a-Ir"></a>此中犯相其事云何。<a id="a-Is"></a>若诸助伴苾刍尼。<a id="a-It"></a>知彼苾刍尼欲破和合僧伽。<a id="a-Iu"></a>广说如前。<a id="a-Iv"></a>作恶方便共彼为伴顺邪违正得恶作。<a id="a-Iw"></a>余有犯相如前已说。</p>
 </body>
</html>