<!doctype html>
<html id="z3IBV7Pqd" data-ver="1131">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部苾刍尼毗奈耶卷第五</h1>
  <h2 id="a2">摩触学处第五</h2>
  <p id="a3">缘在室罗伐城。<a id="a-4"></a>世尊犹未制诸苾刍尼不住阿兰若。<a id="a-5"></a>如世尊说。<a id="a-6"></a>我今为利益悲愍诸声闻故。<a id="a-7"></a>所应作者皆已作讫。<a id="a-8"></a>汝等亦应如是作意。<a id="a-9"></a>可依兰若。<a id="a-A"></a>或于树下空闲静处。<a id="a-B"></a>山间岩窟及草蕴中。<a id="a-C"></a>或居敞露或住林野。<a id="a-D"></a>静虑而住。<a id="a-E"></a>勿为放逸后为自悔。<a id="a-F"></a>此即是我之所教诲。<a id="a-G"></a>诸苾刍尼。<a id="a-H"></a>皆诣兰若宴默静心。<a id="a-I"></a>时莲花色尼。<a id="a-J"></a>不离欲染未出家时。<a id="a-K"></a>颜容端正仪貌超绝众人爱乐。<a id="a-L"></a>得五百金钱。<a id="a-M"></a>方与男子共为欢会。<a id="a-N"></a>时有婆罗门子。<a id="a-O"></a>见莲花色情极染着。<a id="a-P"></a>告言。<a id="a-Q"></a>情乐共作交欢。<a id="a-R"></a>莲花色曰。<a id="a-S"></a>君若求欢。<a id="a-T"></a>可持五百金钱。<a id="a-U"></a>报言。<a id="a-V"></a>我今无钱。<a id="a-W"></a>莲花色曰。<a id="a-X"></a>可去求觅方宜来此。<a id="a-Y"></a>彼往佣力。<a id="a-Z"></a>于时具寿大目干连。<a id="a-a"></a>令莲花色尼断诸恶法置涅槃路。<a id="a-b"></a>超出三界离诸欲染。<a id="a-c"></a>证解脱乐成阿罗汉。<a id="a-d"></a>每往暗林宴默习定而住。<a id="a-e"></a>受解脱乐。<a id="a-f"></a>其婆罗门子。<a id="a-g"></a>佣力经求得金钱五百。<a id="a-h"></a>还来追访莲花色尼。<a id="a-i"></a>闻已出家持五百钱诣尼等中。<a id="a-j"></a>问言。<a id="a-k"></a>莲花色尼今在何处。<a id="a-l"></a>诸尼报曰。<a id="a-m"></a>彼在暗林。<a id="a-n"></a>婆罗门子寻至尼边。<a id="a-o"></a>见在树下宴默而住。<a id="a-p"></a>便即告言。<a id="a-q"></a>我今具持五百金钱可见同欢。<a id="a-r"></a>莲花色曰。<a id="a-s"></a>婆罗门子。<a id="a-t"></a>斯之恶法我已舍弃。<a id="a-u"></a>又即问曰。<a id="a-v"></a>仁于我身有何乐见而生染欲。<a id="a-w"></a>婆罗门子言。<a id="a-x"></a>我甚爱乐圣者眉眼。<a id="a-y"></a>莲花色尼以神通力。<a id="a-z"></a>出己眼睛置于掌内。<a id="a-10"></a>告曰。<a id="a-11"></a>仁今于此肉团有何所乐。<a id="a-12"></a>婆罗门子见情生忿恚。<a id="a-13"></a>告言。<a id="a-14"></a>秃沙门女而作幻术。<a id="a-15"></a>卷打尼头舍之而去。<a id="a-16"></a>即以此缘白尼。<a id="a-17"></a>尼白苾刍。<a id="a-18"></a>苾刍白佛。<a id="a-19"></a>佛告诸苾刍尼。<a id="a-1A"></a>譬如肉团弃四衢路鸟兽皆集。<a id="a-1B"></a>女人亦尔。<a id="a-1C"></a>由是义故。<a id="a-1D"></a>诸苾刍尼不应住阿兰若。<a id="a-1E"></a>世尊既制苾刍尼不许住阿兰若。<a id="a-1F"></a>于时诸苾刍尼。<a id="a-1G"></a>便入室罗伐城。<a id="a-1H"></a>于衢路中而为宴坐。<a id="a-1I"></a>为恶男子及窃盗者之所逼恼。<a id="a-1J"></a>以缘白佛。<a id="a-1K"></a>佛言。<a id="a-1L"></a>应置尼寺。<a id="a-1M"></a>于此城中有长者毗舍佉。<a id="a-1N"></a>信心深厚。<a id="a-1O"></a>见尼问言。<a id="a-1P"></a>圣者有何所须。<a id="a-1Q"></a>诸苾刍尼具陈其事。<a id="a-1R"></a>毗舍佉闻。<a id="a-1S"></a>白言圣者。<a id="a-1T"></a>我有宽广居住处所。<a id="a-1U"></a>至寺成时。<a id="a-1V"></a>哀愍我故愿见就住。<a id="a-1W"></a>诸尼便诣而为居止。<a id="a-1X"></a>毗舍佉每日诣苾刍尼处以申敬礼。<a id="a-1Y"></a>毗舍佉仪貌端正。<a id="a-1Z"></a>珠髻难陀尼见时心便染着。<a id="a-1a"></a>身现患状入房而卧。<a id="a-1b"></a>毗舍佉晨朝早起巡礼佛塔。<a id="a-1c"></a>便入寺中。<a id="a-1d"></a>见一尼守寺。<a id="a-1e"></a>余皆乞食。<a id="a-1f"></a>便即顶礼。<a id="a-1g"></a>问言圣者。<a id="a-1h"></a>诸尼何去。<a id="a-1i"></a>报曰皆出乞食。<a id="a-1j"></a>毗舍佉即欲出寺。<a id="a-1k"></a>珠髻难陀尼便于房中大声呻唤。<a id="a-1l"></a>毗舍佉闻情怀悲愍。<a id="a-1m"></a>便往守寺尼所。<a id="a-1n"></a>白言圣者。<a id="a-1o"></a>房中是谁大声呻唤。<a id="a-1p"></a>答曰。<a id="a-1q"></a>房有病尼。<a id="a-1r"></a>闻已入房。<a id="a-1s"></a>虔诚敬礼。<a id="a-1t"></a>问言圣者。<a id="a-1u"></a>有何所苦。<a id="a-1v"></a>尼曰。<a id="a-1w"></a>我之患苦卒难申说。<a id="a-1x"></a>报言。<a id="a-1y"></a>何不医疗。<a id="a-1z"></a>尼曰。<a id="a-20"></a>此不可治。<a id="a-21"></a>毗舍佉言。<a id="a-22"></a>圣者。<a id="a-23"></a>其药岂难得耶。<a id="a-24"></a>尼曰不难。<a id="a-25"></a>然我之愿求不可得。<a id="a-26"></a>毗舍佉言。<a id="a-27"></a>圣者。<a id="a-28"></a>既为出家。<a id="a-29"></a>如是尽形应从他求汤药饮食衣服卧具。<a id="a-2A"></a>如世尊说。<a id="a-2B"></a>应从净人受。<a id="a-2C"></a>圣者所须但令我办。<a id="a-2D"></a>我自惠施。<a id="a-2E"></a>尼曰。<a id="a-2F"></a>诚如所言。<a id="a-2G"></a>知法之人亦须斟量。<a id="a-2H"></a>毗舍佉闻已倍生敬重。<a id="a-2I"></a>叹言奇哉苾刍尼甚为少欲。<a id="a-2J"></a>便礼尼足。<a id="a-2K"></a>而说伽他曰。</p>
  <p id="a2L">我于圣者所　　今发净信心</p>
  <p id="a2M">纵使须身肉　　我亦能相惠</p>
  <p id="a2N">时毗舍佉说斯颂已。<a id="a-2O"></a>尼出鄙言。<a id="a-2P"></a>请为恶法。<a id="a-2Q"></a>彼闻掩耳。<a id="a-2R"></a>白言圣者。<a id="a-2S"></a>勿于我所而说此言。<a id="a-2T"></a>尼曰。<a id="a-2U"></a>尔有意乐但作强言。<a id="a-2V"></a>毗舍佉即欲出去。<a id="a-2W"></a>尼复告曰。<a id="a-2X"></a>若不随顺且来扼头及诸支体。<a id="a-2Y"></a>彼便扼头。<a id="a-2Z"></a>尼受乐想。<a id="a-2a"></a>余尼入见。<a id="a-2b"></a>毗舍佉羞耻低头而出。<a id="a-2c"></a>即以此缘告诸苾刍。<a id="a-2d"></a>苾刍白佛。<a id="a-2e"></a>佛以此缘集苾刍尼众。<a id="a-2f"></a>诸佛常法知而故问。<a id="a-2g"></a>告珠髻难陀苾刍尼曰。<a id="a-2h"></a>汝实如此作斯不端严事耶。<a id="a-2i"></a>白言实尔。<a id="a-2j"></a>世尊诃责。<a id="a-2k"></a>汝所为者非沙门女法。<a id="a-2l"></a>非随顺行。<a id="a-2m"></a>非净行法。<a id="a-2n"></a>种种诃责已。<a id="a-2o"></a>告诸苾刍尼。<a id="a-2p"></a>我观十利。<a id="a-2q"></a>广说乃至于声闻尼毗奈耶制其学处。<a id="a-2r"></a>应如是说。</p>
  <p id="a2s">若复苾刍尼自有染心。<a id="a-2t"></a>共染心男子。<a id="a-2u"></a>从目已下膝已上。<a id="a-2v"></a>作受乐心身相摩触。<a id="a-2w"></a>若极摩触。<a id="a-2x"></a>于如是事。<a id="a-2y"></a>此苾刍尼亦得波罗市迦。<a id="a-2z"></a>不应共住。<a id="a-30"></a>苾刍尼义广如上说。<a id="a-31"></a>乃至白四羯磨受近圆。</p>
  <p id="a32">若复苾刍尼者。<a id="a-33"></a>谓有染心尼情缠染欲。<a id="a-34"></a>共染心男子者。<a id="a-35"></a>谓是丈夫亦有欲心。<a id="a-36"></a>从目已下膝已上者。<a id="a-37"></a>谓指身分齐。<a id="a-38"></a>身相摩触作受乐心者。<a id="a-39"></a>谓受触乐。<a id="a-3A"></a>若极摩触者。<a id="a-3B"></a>谓于是事坚相摩触。<a id="a-3C"></a>得根本罪。</p>
  <p id="a3D">此中犯相其事云何。<a id="a-3E"></a>若苾刍尼有染心。<a id="a-3F"></a>与染心男子。<a id="a-3G"></a>目已下膝已上身相摩触。<a id="a-3H"></a>或极摩触坚相摩触。<a id="a-3I"></a>得根本罪。<a id="a-3J"></a>若苾刍尼有染心。<a id="a-3K"></a>与无染心男子。<a id="a-3L"></a>身相摩触。<a id="a-3M"></a>得窣吐罗底也。<a id="a-3N"></a>若苾刍尼无染心。<a id="a-3O"></a>男子或有染心或无染心尼触。<a id="a-3P"></a>防心者无犯。<a id="a-3Q"></a>若尼有病。<a id="a-3R"></a>男为摩身。<a id="a-3S"></a>尼起染心得恶作罪。<a id="a-3T"></a>无染心者无犯。<a id="a-3U"></a>及病恼所缠者无犯。<a id="a-3V"></a>摄颂曰。</p>
  <p id="a3W">两俱有染心　　目已下至膝</p>
  <p id="a3X">若相摩触者　　此获根本罪</p>
  <p id="a3Y">若尼有染心　　男子无淫意</p>
  <p id="a3Z">尼共相摩触　　此得吐罗愆</p>
  <p id="a3a">二俱无染意　　或男有染心</p>
  <p id="a3b">假使尼触时　　防心故无犯</p>
  <p id="a3c">苾刍尼病患　　男子为摩身</p>
  <p id="a3d">尼若起染心　　当招恶作罪</p>
  <p data-pb></p>
  <h2 id="a3e">八事成犯学处第六</h2>
  <p id="a3f">佛在室罗伐城。<a id="a-3g"></a>时此城中有一卖香男子。<a id="a-3h"></a>容仪端正聚妻未久。<a id="a-3i"></a>苾刍尼吐罗难陀。<a id="a-3j"></a>因行遇见便生染爱。<a id="a-3k"></a>问言男子。<a id="a-3l"></a>汝聚妻几时彼何形状。<a id="a-3m"></a>夫妇两人共相爱不。<a id="a-3n"></a>答言圣者。<a id="a-3o"></a>道俗路殊何劳问此。<a id="a-3p"></a>尼曰。<a id="a-3q"></a>汝与我娶岂不乐哉。<a id="a-3r"></a>频言调弄令生染着。<a id="a-3s"></a>遂共期款。<a id="a-3t"></a>可向尼寺某门。<a id="a-3u"></a>某房是我住处。<a id="a-3v"></a>共我相见。<a id="a-3w"></a>答曰。<a id="a-3x"></a>勿令外人觉知私事。<a id="a-3y"></a>尼曰。<a id="a-3z"></a>汝岂摇铃来入寺耶。<a id="a-40"></a>尼便归寺。<a id="a-41"></a>男子至暮遂赴彼期到尼房所。<a id="a-42"></a>尼既见已唤入室中藏于床下。<a id="a-43"></a>尼诸弟子来至房外。<a id="a-44"></a>而为请白。<a id="a-45"></a>教授既讫还入房中。<a id="a-46"></a>见尼入来从床下起。<a id="a-47"></a>尼妄谓贼遂便惊怖。<a id="a-48"></a>答曰。<a id="a-49"></a>我非是贼是共期人。<a id="a-4A"></a>染心内发遂抱其尼卧于床上。<a id="a-4B"></a>尼作是念。<a id="a-4C"></a>我为众首率伏诸人并由戒德。<a id="a-4D"></a>我破尸罗更何所用。<a id="a-4E"></a>诸人知已并皆弃掷。<a id="a-4F"></a>报言。<a id="a-4G"></a>少年且见相放。<a id="a-4H"></a>随言即放。<a id="a-4I"></a>尼蹋其胸倒地欧血。<a id="a-4J"></a>尼出大叫唱言。<a id="a-4K"></a>仁等应知。<a id="a-4L"></a>我已降魔摧伏怨敌。<a id="a-4M"></a>诸尼闻已起来共问。<a id="a-4N"></a>大姊。<a id="a-4O"></a>证得阿罗汉果耶。<a id="a-4P"></a>答曰。<a id="a-4Q"></a>不得。<a id="a-4R"></a>又问。<a id="a-4S"></a>汝证不还一来预流果耶。<a id="a-4T"></a>答言。<a id="a-4U"></a>不得。<a id="a-4V"></a>又问。<a id="a-4W"></a>广设供养请世尊耶。<a id="a-4X"></a>答言。<a id="a-4Y"></a>不请。<a id="a-4Z"></a>尼曰。<a id="a-4a"></a>若尔汝作何事。<a id="a-4b"></a>即示彼男子。<a id="a-4c"></a>此人入我房中。<a id="a-4d"></a>我以脚蹋令其欧血诸尼见已即答言。<a id="a-4e"></a>汝若不自引入。<a id="a-4f"></a>此人岂能至此寺内诸苾刍尼众皆讥嫌曰。<a id="a-4g"></a>汝作恶业事我不随喜。<a id="a-4h"></a>尼白苾刍。<a id="a-4i"></a>苾刍白佛。<a id="a-4j"></a>佛以此缘集诸尼众。<a id="a-4k"></a>观知利益。<a id="a-4l"></a>问言。<a id="a-4m"></a>苾刍尼。<a id="a-4n"></a>汝实作此非法事不。<a id="a-4o"></a>白言。<a id="a-4p"></a>是实。<a id="a-4q"></a>佛即诃责。<a id="a-4r"></a>汝作不净行。<a id="a-4s"></a>非随顺事。<a id="a-4t"></a>非沙门女行。<a id="a-4u"></a>非出家人所应作事。<a id="a-4v"></a>世尊种种诃责已。<a id="a-4w"></a>即告诸苾刍尼曰。<a id="a-4x"></a>我观十利。<a id="a-4y"></a>于声闻尼毗奈耶。<a id="a-4z"></a>广说乃至制其学处。<a id="a-50"></a>应如是说。</p>
  <p id="a51">若复苾刍尼自有染心。<a id="a-52"></a>共染心男子。<a id="a-53"></a>掉举戏笑指其处所定时现相来去丈夫情相许可在可行非处纵身而卧。<a id="a-54"></a>如是八事共相领受。<a id="a-55"></a>若苾刍尼作是事者亦得波罗市迦不应共住。</p>
  <p id="a56">若复苾刍尼者。<a id="a-57"></a>谓吐罗难陀苾刍尼。<a id="a-58"></a>或复余尼。<a id="a-59"></a>共染心男子者。<a id="a-5A"></a>二俱有染起欲缠心。<a id="a-5B"></a>一掉举者。<a id="a-5C"></a>谓相掉触。<a id="a-5D"></a>二戏者。<a id="a-5E"></a>谓相戏弄。<a id="a-5F"></a>三笑者。<a id="a-5G"></a>谓共言笑。<a id="a-5H"></a>四指处所者。<a id="a-5I"></a>谓向某园某神堂处。<a id="a-5J"></a>五定时者。<a id="a-5K"></a>谓旦午等。<a id="a-5L"></a>六现相者。<a id="a-5M"></a>汝若见我新剃发时。<a id="a-5N"></a>披服赤衣手持油钵。<a id="a-5O"></a>知事成就。<a id="a-5P"></a>七来去丈夫情相许可者。<a id="a-5Q"></a>谓相爱乐。<a id="a-5R"></a>八在可行非处者。<a id="a-5S"></a>谓处障蔽堪得行淫。<a id="a-5T"></a>纵身而卧者。<a id="a-5U"></a>谓以身授彼交通事。<a id="a-5V"></a>如是八事共相领受者。<a id="a-5W"></a>谓作斯八事皆有染心故言领受。<a id="a-5X"></a>尼等义如上。<a id="a-5Y"></a>此中犯相。<a id="a-5Z"></a>若作前七事。<a id="a-5a"></a>一一皆得窣吐罗底也罪。<a id="a-5b"></a>作第八时。<a id="a-5c"></a>便得重罪。</p>
  <p id="a5d">摄颂曰。</p>
  <p id="a5e">掉举及戏笑　　指处所定时</p>
  <p id="a5f">现相来去人　　屏处纵身卧</p>
  <p id="a5g">前七得粗罪　　第八不可治</p>
  <p data-pb></p>
  <h2 id="a5h">覆藏他罪学处第七</h2>
  <p id="a5i">缘处同前。<a id="a-5j"></a>时善友苾刍尼。<a id="a-5k"></a>谤具寿实力子。<a id="a-5l"></a>取其自言被众驱摈。<a id="a-5m"></a>舍道归俗。<a id="a-5n"></a>彼有尼妹。<a id="a-5o"></a>名曰小友。<a id="a-5p"></a>于余尼所见有徒众共相教授。<a id="a-5q"></a>告诸尼曰。<a id="a-5r"></a>向使我姊不归俗者。<a id="a-5s"></a>亦当教授如是门徒。<a id="a-5t"></a>诸尼告曰。<a id="a-5u"></a>何须称此破戒尼名。<a id="a-5v"></a>报言。<a id="a-5w"></a>圣者。<a id="a-5x"></a>我亦先知犯他胜罪。<a id="a-5y"></a>由是我亲而不陈说。<a id="a-5z"></a>如有颂曰。</p>
  <p id="a60">虽见怨家过　　仁者尚不言</p>
  <p id="a61">何况是我亲　　能说其私事</p>
  <p id="a62">以事白佛。<a id="a-63"></a>乃至世尊问实诃责。<a id="a-64"></a>制其学处。<a id="a-65"></a>应如是说。</p>
  <p id="a66">若复苾刍尼。<a id="a-67"></a>先知他苾刍尼犯他胜罪而不曾说。<a id="a-68"></a>彼身死后若归俗若出去。<a id="a-69"></a>方作是语。<a id="a-6A"></a>尼众应知。<a id="a-6B"></a>我先知此苾刍尼犯他胜罪。<a id="a-6C"></a>于如是事。<a id="a-6D"></a>此苾刍尼亦得波罗市迦不应共住。</p>
  <p id="a6E">尼谓小友。<a id="a-6F"></a>或复余尼。<a id="a-6G"></a>知者。<a id="a-6H"></a>或自知或因他知。<a id="a-6I"></a>犯他胜罪者。<a id="a-6J"></a>八他胜中随一覆藏。<a id="a-6K"></a>而不曾说者。<a id="a-6L"></a>谓不发举。<a id="a-6M"></a>彼身死后者。<a id="a-6N"></a>谓彼尼亡后。<a id="a-6O"></a>余文易知。<a id="a-6P"></a>广如上说。<a id="a-6Q"></a>此中犯相。<a id="a-6R"></a>其事云何若苾刍尼知如是事覆藏。<a id="a-6S"></a>不举发者皆犯他胜罪。</p>
  <p data-pb></p>
  <h2 id="a6T">被举人学处第八</h2>
  <p id="a6U">缘处同前。<a id="a-6V"></a>时有苾刍。<a id="a-6W"></a>名曰根本。<a id="a-6X"></a>和合僧伽与作舍置羯磨。<a id="a-6Y"></a>苾刍尼众亦复与作不礼敬法。<a id="a-6Z"></a>广说乃至。<a id="a-6a"></a>彼苾刍欲于僧伽处现恭敬相希求拔济。<a id="a-6b"></a>吐罗难陀尼见已。<a id="a-6c"></a>白言。<a id="a-6d"></a>圣者。<a id="a-6e"></a>我今申敬欲何所去。<a id="a-6f"></a>报曰。<a id="a-6g"></a>我被舍置。<a id="a-6h"></a>今欲希求众哀愍我。<a id="a-6i"></a>吐罗尼曰。<a id="a-6j"></a>圣者。<a id="a-6k"></a>是释迦种而为出家。<a id="a-6l"></a>何苦从他希求愧谢。<a id="a-6m"></a>所须资具我当供给。<a id="a-6n"></a>善自安心读诵作意。<a id="a-6o"></a>乃至以缘白佛。<a id="a-6p"></a>佛告诸苾刍尼。<a id="a-6q"></a>可与吐罗难陀尼谏。<a id="a-6r"></a>汝岂不知。<a id="a-6s"></a>众与此人作舍置羯磨。<a id="a-6t"></a>苾刍尼与作不礼敬法。<a id="a-6u"></a>汝便供给衣钵等物令无乏少。<a id="a-6v"></a>汝今舍此随被举事。<a id="a-6w"></a>诸苾刍尼如是谏时。<a id="a-6x"></a>彼坚执不舍。<a id="a-6y"></a>以缘白佛。<a id="a-6z"></a>佛告诸尼。<a id="a-70"></a>应与吐罗难陀白四羯磨。<a id="a-71"></a>依教而作。<a id="a-72"></a>如下应知。<a id="a-73"></a>彼执不舍。<a id="a-74"></a>乃至世尊问实诃责制其学处应如是说。</p>
  <p id="a75">若复苾刍尼。<a id="a-76"></a>知彼苾刍和合僧伽与作舍置羯磨。<a id="a-77"></a>苾刍尼众亦复与作不礼敬法。<a id="a-78"></a>彼苾刍于僧伽处现恭敬相希求拔济。<a id="a-79"></a>自于界内乞解舍置法。<a id="a-7A"></a>彼苾刍尼报苾刍言。<a id="a-7B"></a>圣者。<a id="a-7C"></a>勿于众处现恭敬相希求拔济。<a id="a-7D"></a>自于界内乞解舍置法。<a id="a-7E"></a>我为圣者供给衣钵。<a id="a-7F"></a>及余资具悉令无乏。<a id="a-7G"></a>当可安心读诵作意。<a id="a-7H"></a>时诸苾刍尼告此尼曰。<a id="a-7I"></a>汝岂不知。<a id="a-7J"></a>众与此人作舍置羯磨。<a id="a-7K"></a>苾刍尼与作不礼敬法。<a id="a-7L"></a>彼苾刍起谦下心。<a id="a-7M"></a>自于界内乞解舍置法。<a id="a-7N"></a>汝便供给衣钵等物令无乏少。<a id="a-7O"></a>汝今舍此随从事。<a id="a-7P"></a>诸苾刍尼如是谏时。<a id="a-7Q"></a>舍者善。<a id="a-7R"></a>若不舍者。<a id="a-7S"></a>应可再三殷勤正谏。<a id="a-7T"></a>随教应诘令舍是事。<a id="a-7U"></a>舍者善。<a id="a-7V"></a>若不舍者。<a id="a-7W"></a>此苾刍尼亦得波罗市迦不应共住。</p>
  <p id="a7X">尼谓吐罗难陀。<a id="a-7Y"></a>或复余尼。<a id="a-7Z"></a>知彼苾刍者。<a id="a-7a"></a>谓此法中苾刍。<a id="a-7b"></a>彼和合僧伽者。<a id="a-7c"></a>谓佛弟子。<a id="a-7d"></a>与作舍置羯磨者。<a id="a-7e"></a>谓作白四。<a id="a-7f"></a>如文可知。<a id="a-7g"></a>余义如上。<a id="a-7h"></a>此中犯相其事云何。<a id="a-7i"></a>若苾刍尼。<a id="a-7j"></a>知苾刍众作舍置羯磨法。<a id="a-7k"></a>尼众亦作不礼敬法。<a id="a-7l"></a>作如上语时。<a id="a-7m"></a>一一皆得恶作罪。<a id="a-7n"></a>若谏时舍者善。<a id="a-7o"></a>若不舍得窣吐罗底也罪。<a id="a-7p"></a>初白时乃至羯磨。<a id="a-7q"></a>第二第三时亦得粗罪。<a id="a-7r"></a>第四羯磨未了时舍。<a id="a-7s"></a>亦得粗罪。<a id="a-7t"></a>若竟便犯他胜罪。</p>
  <p id="a7u">诸大德。<a id="a-7v"></a>我已说八他胜法。<a id="a-7w"></a>苾刍尼于此随犯一一事。<a id="a-7x"></a>不得与诸苾刍尼共住。<a id="a-7y"></a>如前后亦如是。<a id="a-7z"></a>得他胜罪不应共住。<a id="a-80"></a>今问诸大德。<a id="a-81"></a>是中清净不(如是三说)诸大德是中清净。<a id="a-82"></a>默然故。<a id="a-83"></a>我今如是持。</p>
  <p id="a84">诸大德。<a id="a-85"></a>是二十僧伽伐尸沙法。<a id="a-86"></a>半月半月戒经中说。</p>
  <p id="a87">总摄颂曰。</p>
  <p id="a88">媒嫁及二谤　　二染并四独</p>
  <p id="a89">夫弃契作解　　二诤杂独住</p>
  <p id="a8A">破僧与随伴　　污家并恶性</p>
  <p id="a8B">众教有二十　　八三谏应知</p>
  <p data-pb></p>
  <h2 id="a8C">媒嫁学处第一</h2>
  <p id="a8D">缘处同前。<a id="a-8E"></a>时十二众苾刍尼自行媒嫁。<a id="a-8F"></a>持男意语女。<a id="a-8G"></a>持女意语男。<a id="a-8H"></a>乃至男女私通亦为媾合。<a id="a-8I"></a>时外道等咸作讥嫌。<a id="a-8J"></a>仁等应知。<a id="a-8K"></a>此沙门释女作不应作。<a id="a-8L"></a>亦行媒嫁与我何殊。<a id="a-8M"></a>谁复能持朝中饮食。<a id="a-8N"></a>施此秃头沙门释女。<a id="a-8O"></a>时诸苾刍尼白诸苾刍。<a id="a-8P"></a>苾刍白佛。<a id="a-8Q"></a>佛以此缘同前集尼。<a id="a-8R"></a>告十二众曰。<a id="a-8S"></a>汝实持男意语女。<a id="a-8T"></a>持女意语男。<a id="a-8U"></a>及以私通为媒嫁事耶。<a id="a-8V"></a>白言。<a id="a-8W"></a>是实尔。<a id="a-8X"></a>时世尊诃责十二众苾刍尼曰。<a id="a-8Y"></a>汝非沙门女。<a id="a-8Z"></a>非随顺。<a id="a-8a"></a>非清净行。<a id="a-8b"></a>非善威仪。<a id="a-8c"></a>非出家人之所应作。<a id="a-8d"></a>是时世尊种种诃责。<a id="a-8e"></a>乃至制其学处。<a id="a-8f"></a>应如是说。</p>
  <p id="a8g">若复苾刍尼作媒嫁事。<a id="a-8h"></a>持男意语女。<a id="a-8i"></a>持女意语男。<a id="a-8j"></a>若为成妇及私通事。<a id="a-8k"></a>乃至须臾顷。<a id="a-8l"></a>僧伽伐尸沙。</p>
  <p id="a8m">苾刍尼者。<a id="a-8n"></a>谓十二众。<a id="a-8o"></a>或复余尼。<a id="a-8p"></a>言媒嫁者。<a id="a-8q"></a>为使往还。<a id="a-8r"></a>以男意语女以女意语男者。<a id="a-8s"></a>谓持彼此男女之意。<a id="a-8t"></a>更相告知。<a id="a-8u"></a>若为成妇及私通事者。<a id="a-8v"></a>有七种妇十种私通。<a id="a-8w"></a>云何七种妇。<a id="a-8x"></a>一水授。<a id="a-8y"></a>二财娉。<a id="a-8z"></a>三王旗。<a id="a-90"></a>四自乐。<a id="a-91"></a>五衣食。<a id="a-92"></a>六共活。<a id="a-93"></a>七须臾。</p>
  <p id="a94">摄颂曰。</p>
  <p id="a95">七妇谓水授　　财娉王旗得</p>
  <p id="a96">自乐衣食住　　共活及须臾</p>
  <p id="a97">水授妇者。<a id="a-98"></a>谓不取财物。<a id="a-99"></a>女之父母以水注彼女夫手中而告曰。<a id="a-9A"></a>我今此女与汝为妻。<a id="a-9B"></a>汝当善自防护勿令他人辄有欺犯。<a id="a-9C"></a>是名水授妇。<a id="a-9D"></a>财娉者。<a id="a-9E"></a>谓得财物以女授之。<a id="a-9F"></a>如上广说。<a id="a-9G"></a>是名财娉妇。<a id="a-9H"></a>王旗者。<a id="a-9I"></a>如刹帝利灌顶大王严整兵旗伐不臣国。<a id="a-9J"></a>既战胜已而宣令曰。<a id="a-9K"></a>随所获女任充妻室。<a id="a-9L"></a>此由王旗力获女以为妻妾。<a id="a-9M"></a>又若有人自为贼主。<a id="a-9N"></a>打破村城获女为妇。<a id="a-9O"></a>是名王旗妇。<a id="a-9P"></a>自乐妇者。<a id="a-9Q"></a>若女童女自行诣彼得意男子处。<a id="a-9R"></a>告言。<a id="a-9S"></a>我今乐与仁者为妻。<a id="a-9T"></a>彼便摄受。<a id="a-9U"></a>是名自乐妇。<a id="a-9V"></a>衣食妇者。<a id="a-9W"></a>若女童女诣彼男子处。<a id="a-9X"></a>告曰。<a id="a-9Y"></a>汝当给我衣食。<a id="a-9Z"></a>我当与汝为妻。<a id="a-9a"></a>是名衣食妇。<a id="a-9b"></a>共活妇者。<a id="a-9c"></a>若女童女诣彼男处。<a id="a-9d"></a>告言。<a id="a-9e"></a>我所有财及汝财物。<a id="a-9f"></a>并在一处共为活命。<a id="a-9g"></a>是名共活妇。<a id="a-9h"></a>须臾妇者。<a id="a-9i"></a>谓是暂时而为妇事。<a id="a-9j"></a>是名须臾妇。<a id="a-9k"></a>云何十种私通。<a id="a-9l"></a>谓十人所护。<a id="a-9m"></a>父护母护。<a id="a-9n"></a>兄弟护姊妹护。<a id="a-9o"></a>大公护大家护。<a id="a-9p"></a>亲护种护。<a id="a-9q"></a>族护王法护。</p>
  <p id="a9r">摄颂曰。</p>
  <p id="a9s">十种谓父母　　兄弟及姊妹</p>
  <p id="a9t">大公与大家　　亲种族王法</p>
  <p id="a9u">云何父护。<a id="a-9v"></a>谓在室女父常养护。<a id="a-9w"></a>若女已嫁其夫身死。<a id="a-9x"></a>或被禁缚。<a id="a-9y"></a>或时逃叛。<a id="a-9z"></a>其父防护。<a id="a-A0"></a>是名父护。<a id="a-A1"></a>母护亦尔。<a id="a-A2"></a>云何兄弟护。<a id="a-A3"></a>若女人父母及夫并皆亡殁。<a id="a-A4"></a>或时散失。<a id="a-A5"></a>在兄弟家而为住止。<a id="a-A6"></a>兄弟卫护。<a id="a-A7"></a>是名兄弟护。<a id="a-A8"></a>姊妹亦然。<a id="a-A9"></a>云何大公护。<a id="a-AA"></a>若女人父母宗亲并皆亡殁。<a id="a-AB"></a>其夫疾患。<a id="a-AC"></a>或复癫狂。<a id="a-AD"></a>流移散失。<a id="a-AE"></a>依大公住。<a id="a-AF"></a>大公告曰。<a id="a-AG"></a>新妇汝可欢怀于我边住。<a id="a-AH"></a>我怜念汝如观己子。<a id="a-AI"></a>大公即便如法守护。<a id="a-AJ"></a>是名大公护。<a id="a-AK"></a>大家护亦然。<a id="a-AL"></a>云何亲护。<a id="a-AM"></a>从高祖已来所有眷属。<a id="a-AN"></a>并名为亲。<a id="a-AO"></a>过此非亲。<a id="a-AP"></a>若女人父母兄弟姊妹夫主并皆亡殁。<a id="a-AQ"></a>或癫狂等。<a id="a-AR"></a>或流离他土。<a id="a-AS"></a>便于余亲依止而住。<a id="a-AT"></a>是名亲护。<a id="a-AU"></a>云何种护。<a id="a-AV"></a>谓婆罗门刹帝利薜舍戍达罗女。<a id="a-AW"></a>依种而住。<a id="a-AX"></a>名为种护云何族护。<a id="a-AY"></a>谓于婆罗门等中。<a id="a-AZ"></a>有别氏族。<a id="a-Aa"></a>如颇罗堕社高妾婆蹉等女。<a id="a-Ab"></a>由此护名为族护。<a id="a-Ac"></a>云何王法护。<a id="a-Ad"></a>若女人亲族并无。<a id="a-Ae"></a>唯有一身。<a id="a-Af"></a>由王法故无人敢欺。<a id="a-Ag"></a>是名王法护。<a id="a-Ah"></a>又有法护者。<a id="a-Ai"></a>若有女人孀居守节洁行贞心。<a id="a-Aj"></a>人不欺犯。<a id="a-Ak"></a>是名法护僧伽者若犯此罪。<a id="a-Al"></a>应依僧伽而行其法。<a id="a-Am"></a>及依僧伽而得出罪。<a id="a-An"></a>不依别人。<a id="a-Ao"></a>伐尸沙者。<a id="a-Ap"></a>是余残义。<a id="a-Aq"></a>若苾刍尼于八波罗市迦法中。<a id="a-Ar"></a>随犯其一无有余残。<a id="a-As"></a>不得共住。<a id="a-At"></a>此二十法。<a id="a-Au"></a>苾刍尼虽犯而有余残。<a id="a-Av"></a>是可治故。<a id="a-Aw"></a>名曰僧残。<a id="a-Ax"></a>又因众教示而罪得除亦名众教。<a id="a-Ay"></a>此中犯相其事云何。<a id="a-Az"></a>如前诸妇离别之状。<a id="a-B0"></a>有其七种。</p>
  <p id="aB1">摄颂曰。</p>
  <p id="aB2">正斗及已斗　　折草投三瓦</p>
  <p id="aB3">依法非我妻　　普告多人证</p>
  <p id="aB4">云何为七。<a id="a-B5"></a>一正斗即离。<a id="a-B6"></a>二斗后方离。<a id="a-B7"></a>三折草三段离。<a id="a-B8"></a>四三方掷瓦离。<a id="a-B9"></a>五依法对亲离。<a id="a-BA"></a>六言非我妇离。<a id="a-BB"></a>七普对众人离。<a id="a-BC"></a>若苾刍尼。<a id="a-BD"></a>见他俗人于初三妇因斗诤等作离别时。<a id="a-BE"></a>若作初离和之令合。<a id="a-BF"></a>得一恶作。<a id="a-BG"></a>若作第二离和之。<a id="a-BH"></a>得二恶作。<a id="a-BI"></a>若作第三离和之。<a id="a-BJ"></a>得三恶作。<a id="a-BK"></a>若作第四第五第六离和之。<a id="a-BL"></a>如次得一二三粗罪。<a id="a-BM"></a>若作第七离和得僧残。<a id="a-BN"></a>若余之四妇及十私通。<a id="a-BO"></a>于七种离中随一离别。<a id="a-BP"></a>若苾刍尼更重和合者。<a id="a-BQ"></a>皆得僧残罪。</p>
  <p id="aBR">摄颂曰。</p>
  <p id="aBS">自受从使受　　二尼有四仪</p>
  <p id="aBT">前后相随行　　尊卑缘及事</p>
  <p id="aBU">若苾刍尼。<a id="a-BV"></a>自受语自往语自还报。<a id="a-BW"></a>得僧伽伐尸沙。<a id="a-BX"></a>若苾刍尼。<a id="a-BY"></a>自受语自往语遣使还报。<a id="a-BZ"></a>僧伽伐尸沙。<a id="a-Ba"></a>若苾刍尼。<a id="a-Bb"></a>自受语遣使往语自还报。<a id="a-Bc"></a>僧伽伐尸沙。<a id="a-Bd"></a>若苾刍尼自受语遣使往语使还报。<a id="a-Be"></a>僧伽伐尸沙若苾刍尼。<a id="a-Bf"></a>于使边受语自往语自还报。<a id="a-Bg"></a>或于使边受语自往语遣使报。<a id="a-Bh"></a>或于使边受语遣使语自还报。<a id="a-Bi"></a>或于使边受语遣使语遣使报。<a id="a-Bj"></a>并得僧残。<a id="a-Bk"></a>若苾刍尼。<a id="a-Bl"></a>于使使边受语自往语自还报。<a id="a-Bm"></a>或于使使边受语自往语遣使报。<a id="a-Bn"></a>或于使使边受语遣使语自还报。<a id="a-Bo"></a>或于使使边受语遣使语遣使报。<a id="a-Bp"></a>并得僧残。<a id="a-Bq"></a>若二苾刍尼。<a id="a-Br"></a>自受语二俱往语皆不还报。<a id="a-Bs"></a>二俱二粗罪。<a id="a-Bt"></a>若二苾刍尼。<a id="a-Bu"></a>自受语俱不往语俱不还报。<a id="a-Bv"></a>二俱一粗罪。<a id="a-Bw"></a>若二苾刍尼。<a id="a-Bx"></a>自受语。<a id="a-By"></a>一云汝传我意往语还报。<a id="a-Bz"></a>依言作者二俱僧残。<a id="a-C0"></a>若二苾刍尼自受语。<a id="a-C1"></a>一云我但往语不还报。<a id="a-C2"></a>一便还报。<a id="a-C3"></a>其往语还报者得僧残。<a id="a-C4"></a>其不还报者得二粗罪。<a id="a-C5"></a>若二苾刍尼自受语。<a id="a-C6"></a>一云我不往语。<a id="a-C7"></a>亦不还报。<a id="a-C8"></a>其往语还报者得僧残罪。<a id="a-C9"></a>其不往语不还报者得一粗罪。<a id="a-CA"></a>若一苾刍尼。<a id="a-CB"></a>共一男子一女人同路而去。<a id="a-CC"></a>若彼男子语苾刍尼言。<a id="a-CD"></a>圣者。<a id="a-CE"></a>颇能语此女人。<a id="a-CF"></a>作如是语。<a id="a-CG"></a>汝能与此男子为妇。<a id="a-CH"></a>或暂时共住不。<a id="a-CI"></a>或复女人语苾刍尼言。<a id="a-CJ"></a>圣者。<a id="a-CK"></a>颇能语此男子。<a id="a-CL"></a>作如是语。<a id="a-CM"></a>汝能与此女人为夫。<a id="a-CN"></a>或暂时共住不。<a id="a-CO"></a>若此苾刍尼受此言已。<a id="a-CP"></a>即便为说还报得僧残。<a id="a-CQ"></a>如行既尔。<a id="a-CR"></a>立及坐卧准此应知。<a id="a-CS"></a>如是若二苾刍尼。<a id="a-CT"></a>二男子二女。<a id="a-CU"></a>若三苾刍尼。<a id="a-CV"></a>三男三女等。<a id="a-CW"></a>乃至广说得僧残罪。<a id="a-CX"></a>若二苾刍尼。<a id="a-CY"></a>一前行一随行。<a id="a-CZ"></a>前行者自受语。<a id="a-Ca"></a>往语还报。<a id="a-Cb"></a>前行者得僧残。<a id="a-Cc"></a>随行者无犯。<a id="a-Cd"></a>若前行苾刍尼自受语。<a id="a-Ce"></a>遣随行苾刍尼往语得实已。<a id="a-Cf"></a>前行苾刍尼自还报。<a id="a-Cg"></a>前行苾刍尼得二粗罪。<a id="a-Ch"></a>随行苾刍尼得一粗罪。<a id="a-Ci"></a>若前行苾刍尼。<a id="a-Cj"></a>自受语自往语。<a id="a-Ck"></a>遣随行苾刍尼还报。<a id="a-Cl"></a>前行苾刍尼得二粗罪。<a id="a-Cm"></a>随行苾刍尼得一粗罪。<a id="a-Cn"></a>若前行苾刍尼自受语已。<a id="a-Co"></a>遣随行苾刍尼往语还报。<a id="a-Cp"></a>随行苾刍尼得二粗罪。<a id="a-Cq"></a>前行苾刍尼得一粗罪。<a id="a-Cr"></a>如前行苾刍尼所作事业。<a id="a-Cs"></a>得罪多少如是应知。<a id="a-Ct"></a>随行苾刍尼遣前行者所作事业。<a id="a-Cu"></a>得罪多少准说应知。<a id="a-Cv"></a>有二家长者。<a id="a-Cw"></a>一自在二非自在。<a id="a-Cx"></a>言自在者。<a id="a-Cy"></a>是为主义。<a id="a-Cz"></a>于自男女取与随情。<a id="a-D0"></a>若往官司。<a id="a-D1"></a>或众人集处。<a id="a-D2"></a>虽说虚事人亦信受。<a id="a-D3"></a>是名自在。<a id="a-D4"></a>不自在者。<a id="a-D5"></a>是卑下义。<a id="a-D6"></a>于自男女取与无力。<a id="a-D7"></a>若往官司。<a id="a-D8"></a>或众人集处。<a id="a-D9"></a>虽说实事人不信受。<a id="a-DA"></a>是名不自在。<a id="a-DB"></a>尼于自在人边受语。<a id="a-DC"></a>往语自在。<a id="a-DD"></a>还报自在。<a id="a-DE"></a>得僧残。<a id="a-DF"></a>苾刍尼于自在边受语。<a id="a-DG"></a>往语自在。<a id="a-DH"></a>还报不自在。<a id="a-DI"></a>得二粗罪一恶作。<a id="a-DJ"></a>苾刍尼于自在边受语。<a id="a-DK"></a>往语不自在。<a id="a-DL"></a>还报自在。<a id="a-DM"></a>得二粗罪一恶作。<a id="a-DN"></a>苾刍尼自在边受语。<a id="a-DO"></a>往语不自在还报不自在。<a id="a-DP"></a>得一粗罪二恶作。<a id="a-DQ"></a>苾刍尼不自在边受语。<a id="a-DR"></a>往语不自在。<a id="a-DS"></a>还报自在。<a id="a-DT"></a>得二恶作一粗罪。<a id="a-DU"></a>苾刍尼不自在边受语。<a id="a-DV"></a>往语自在。<a id="a-DW"></a>还报不自在得二恶作一粗罪。<a id="a-DX"></a>苾刍尼不自在边受语。<a id="a-DY"></a>往语自在。<a id="a-DZ"></a>还报自在。<a id="a-Da"></a>得二粗罪一恶作。<a id="a-Db"></a>不自在边受语。<a id="a-Dc"></a>往语不自在。<a id="a-Dd"></a>还报不自在。<a id="a-De"></a>得三恶作。<a id="a-Df"></a>苾刍尼复有三缘为媒嫁事。<a id="a-Dg"></a>虽受得三不以言报亦成媒事。<a id="a-Dh"></a>云何为三。<a id="a-Di"></a>一期处。<a id="a-Dj"></a>二定时。<a id="a-Dk"></a>三现相。<a id="a-Dl"></a>何谓期处。<a id="a-Dm"></a>告彼人云。<a id="a-Dn"></a>若见我在某园中。<a id="a-Do"></a>或某天祠。<a id="a-Dp"></a>或众人集处。<a id="a-Dq"></a>汝则当知其事成就。<a id="a-Dr"></a>是名期处。<a id="a-Ds"></a>云何定时。<a id="a-Dt"></a>若于小食时。<a id="a-Du"></a>或于中时。<a id="a-Dv"></a>或于晡时见我。<a id="a-Dw"></a>汝则当知其事成就。<a id="a-Dx"></a>是名定时。<a id="a-Dy"></a>云何现相。<a id="a-Dz"></a>若见我新剃发。<a id="a-E0"></a>或着新大衣。<a id="a-E1"></a>或执锡杖。<a id="a-E2"></a>或时持钵盛满苏油。<a id="a-E3"></a>汝则当知其事成就。<a id="a-E4"></a>是名现相。<a id="a-E5"></a>是为三缘。<a id="a-E6"></a>虽受得言不以言报亦成媒事。<a id="a-E7"></a>复有三事。<a id="a-E8"></a>为使之时亦成媒事。<a id="a-E9"></a>云何为三一言。<a id="a-EA"></a>二书。<a id="a-EB"></a>三手印。<a id="a-EC"></a>若苾刍尼自受言使。<a id="a-ED"></a>以言往语。<a id="a-EE"></a>以言报者。<a id="a-EF"></a>得僧残。<a id="a-EG"></a>若苾刍尼自受言使。<a id="a-EH"></a>以言往语。<a id="a-EI"></a>以书报者。<a id="a-EJ"></a>得僧残。<a id="a-EK"></a>若苾刍尼自受言使。<a id="a-EL"></a>以书往语。<a id="a-EM"></a>以言还报者。<a id="a-EN"></a>得僧残。<a id="a-EO"></a>若苾刍尼自受言使。<a id="a-EP"></a>以书往语。<a id="a-EQ"></a>以书还报者。<a id="a-ER"></a>得僧残。<a id="a-ES"></a>若苾刍尼自受言使。<a id="a-ET"></a>以书往语。<a id="a-EU"></a>若以期处。<a id="a-EV"></a>或以定时。<a id="a-EW"></a>或以现相而还报者。<a id="a-EX"></a>俱得僧残。<a id="a-EY"></a>是谓言使兼书。<a id="a-EZ"></a>有五差别。<a id="a-Ea"></a>若苾刍尼自受言使。<a id="a-Eb"></a>以言往语。<a id="a-Ec"></a>以言还报者。<a id="a-Ed"></a>得僧残。<a id="a-Ee"></a>若苾刍尼自受言使。<a id="a-Ef"></a>以言往语。<a id="a-Eg"></a>以手印还报者。<a id="a-Eh"></a>得僧残。<a id="a-Ei"></a>若苾刍尼自受言使。<a id="a-Ej"></a>以手印往语。<a id="a-Ek"></a>以言还报者。<a id="a-El"></a>得僧残。<a id="a-Em"></a>若苾刍尼自受言使。<a id="a-En"></a>以手印往语。<a id="a-Eo"></a>手印还报者。<a id="a-Ep"></a>得僧残。<a id="a-Eq"></a>若苾刍尼自受言使。<a id="a-Er"></a>以手印往语。<a id="a-Es"></a>若以期处。<a id="a-Et"></a>或以定时。<a id="a-Eu"></a>或以现相而还报者。<a id="a-Ev"></a>得僧残。<a id="a-Ew"></a>是谓言使兼手印。<a id="a-Ex"></a>有五差别。<a id="a-Ey"></a>如于言兼书印有二五不同。<a id="a-Ez"></a>如是于书兼言手印。<a id="a-F0"></a>于手印兼言书。<a id="a-F1"></a>及言书手印更互相兼。<a id="a-F2"></a>广为广说。<a id="a-F3"></a>若门师苾刍尼至施主家。<a id="a-F4"></a>作如是语。<a id="a-F5"></a>此女长成何不出适。<a id="a-F6"></a>此男既大何不娶妻者。<a id="a-F7"></a>皆恶作罪。<a id="a-F8"></a>若言此女何不往夫家。<a id="a-F9"></a>若云此男何不向妇舍。<a id="a-FA"></a>亦皆恶作。<a id="a-FB"></a>门师苾刍尼至施主家。<a id="a-FC"></a>作违逆言。<a id="a-FD"></a>皆得恶作。<a id="a-FE"></a>若无犯者。<a id="a-FF"></a>谓初犯人。<a id="a-FG"></a>或痴狂心乱痛恼所缠。</p>
  <p data-pb></p>
  <h2 id="aFH">无根谤学处第二</h2>
  <p id="aFI">缘处同前。<a id="a-FJ"></a>吐罗难陀尼。<a id="a-FK"></a>由斗诤纷纭令众生恼。<a id="a-FL"></a>即以无根他胜法谤苾刍尼不得安乐住。<a id="a-FM"></a>废修善业及以习定。<a id="a-FN"></a>悉怀忧恼。<a id="a-FO"></a>尼白苾刍。<a id="a-FP"></a>苾刍白佛。<a id="a-FQ"></a>佛以此缘集诸尼众。<a id="a-FR"></a>问实诃责。<a id="a-FS"></a>乃至我今为诸尼众制其学处。<a id="a-FT"></a>应如是说。</p>
  <p id="aFU">若复苾刍尼怀嗔不舍。<a id="a-FV"></a>故于清净苾刍尼。<a id="a-FW"></a>以无根波罗市迦法谤。<a id="a-FX"></a>欲坏彼净行。<a id="a-FY"></a>后于异时。<a id="a-FZ"></a>若问若不问。<a id="a-Fa"></a>知此事无根谤彼苾刍尼。<a id="a-Fb"></a>由嗔恚故作是语者。<a id="a-Fc"></a>僧伽伐尸沙。</p>
  <p id="aFd">尼谓吐罗难陀。<a id="a-Fe"></a>或复余类。<a id="a-Ff"></a>怀嗔者。<a id="a-Fg"></a>谓情生忿怒。<a id="a-Fh"></a>言不舍者。<a id="a-Fi"></a>谓嗔恚不息。<a id="a-Fj"></a>清净苾刍尼者。<a id="a-Fk"></a>谓此法中尼。<a id="a-Fl"></a>无犯者不犯其事。<a id="a-Fm"></a>以无根者谓无三根。<a id="a-Fn"></a>见闻疑根。<a id="a-Fo"></a>波罗市迦法者。<a id="a-Fp"></a>于八事中随说其一。<a id="a-Fq"></a>法者非法说法谤者说不实事。<a id="a-Fr"></a>欲坏彼净行者。<a id="a-Fs"></a>欲损彼人清净学处彼于异时者。<a id="a-Ft"></a>谓是别时。<a id="a-Fu"></a>若问若不问者。<a id="a-Fv"></a>谓说谤已情生悔恨。<a id="a-Fw"></a>不由他问知此事无根谤谤因诤起。<a id="a-Fx"></a>诤有四种诤。<a id="a-Fy"></a>谓斗诤非言诤犯诤事诤。<a id="a-Fz"></a>由嗔故作是语者。<a id="a-G0"></a>正出谤词僧伽伐尸沙者。<a id="a-G1"></a>已如前说。</p>
  <p data-pb></p>
  <h2 id="aG2">假根谤学处第三</h2>
  <p id="aG3">缘处同前。<a id="a-G4"></a>时吐罗难陀尼。<a id="a-G5"></a>取相似法谤苾刍尼。<a id="a-G6"></a>广说如上。<a id="a-G7"></a>乃至悉怀忧恼。<a id="a-G8"></a>为制学处。<a id="a-G9"></a>应如是说。</p>
  <p id="aGA">若复苾刍尼怀嗔不舍。<a id="a-GB"></a>故于清净苾刍尼。<a id="a-GC"></a>以异非分波罗市迦法谤。<a id="a-GD"></a>欲坏彼净行。<a id="a-GE"></a>后于异时。<a id="a-GF"></a>若问若不问。<a id="a-GG"></a>知此是异非分事以少相似法而为毁谤彼苾刍尼。<a id="a-GH"></a>由嗔恚故作是语者。<a id="a-GI"></a>僧伽伐尸沙。</p>
  <p id="aGJ">尼谓吐罗难陀。<a id="a-GK"></a>或复余类。<a id="a-GL"></a>异非分事者。<a id="a-GM"></a>异谓涅槃。<a id="a-GN"></a>乖生死故。<a id="a-GO"></a>八波罗市迦法非是其分。<a id="a-GP"></a>波罗市伽者。<a id="a-GQ"></a>于此八中随以一事而谤于彼。<a id="a-GR"></a>谤者诬枉其人。<a id="a-GS"></a>坏彼净行者。<a id="a-GT"></a>意欲令其亏失净行。<a id="a-GU"></a>广如前说。</p>
  <p id="aGV">此中犯相其事云何。<a id="a-GW"></a>若谤清净苾刍尼。<a id="a-GX"></a>十事成犯五事无犯。<a id="a-GY"></a>云何为十。<a id="a-GZ"></a>谓不见其事不闻不疑。<a id="a-Ga"></a>便作如是虚诳想。<a id="a-Gb"></a>实无见等。<a id="a-Gc"></a>妄言我有见闻疑。<a id="a-Gd"></a>作是说时得僧伽伐尸沙。<a id="a-Ge"></a>或闻而忘。<a id="a-Gf"></a>或疑而忘。<a id="a-Gg"></a>作如是解。<a id="a-Gh"></a>作如是想。<a id="a-Gi"></a>云我闻疑不忘。<a id="a-Gj"></a>作是说时得僧伽伐尸沙。<a id="a-Gk"></a>或闻而信。<a id="a-Gl"></a>或闻不信而言我见。<a id="a-Gm"></a>或闻而疑。<a id="a-Gn"></a>或闻不疑。<a id="a-Go"></a>或但自疑而云我见。<a id="a-Gp"></a>作是说时得僧伽伐尸沙。<a id="a-Gq"></a>是谓十事成犯。<a id="a-Gr"></a>云何五事无犯。<a id="a-Gs"></a>谓彼不见不闻不疑。<a id="a-Gt"></a>有见等解。<a id="a-Gu"></a>有见等想作如是语我见闻。<a id="a-Gv"></a>疑者无犯。<a id="a-Gw"></a>或闻而忘。<a id="a-Gx"></a>或疑而忘。<a id="a-Gy"></a>有闻疑想而言闻等。<a id="a-Gz"></a>亦无有犯。<a id="a-H0"></a>如谤清净人时十事成犯五事无犯。<a id="a-H1"></a>若谤清净似不清净人。<a id="a-H2"></a>亦复如是。<a id="a-H3"></a>若谤不清净人。<a id="a-H4"></a>十一事成犯。<a id="a-H5"></a>六事无犯。<a id="a-H6"></a>云何十一。<a id="a-H7"></a>谓不见不闻不疑。<a id="a-H8"></a>作如是解。<a id="a-H9"></a>作如是想。<a id="a-HA"></a>实无见等妄言我有见闻疑。<a id="a-HB"></a>作如是说时得僧伽伐尸沙。<a id="a-HC"></a>或见而忘。<a id="a-HD"></a>或闻而忘。<a id="a-HE"></a>或疑而忘。<a id="a-HF"></a>作如是解。<a id="a-HG"></a>作如是想而云见闻疑不忘。<a id="a-HH"></a>作是说时得僧伽伐尸沙。<a id="a-HI"></a>或闻而信或闻而不信。<a id="a-HJ"></a>而言我见。<a id="a-HK"></a>或闻而疑。<a id="a-HL"></a>或闻不疑。<a id="a-HM"></a>或但自疑。<a id="a-HN"></a>而云我见。<a id="a-HO"></a>作如是说时得僧伽伐尸沙。<a id="a-HP"></a>是谓十一事成犯。<a id="a-HQ"></a>云何六事无犯。<a id="a-HR"></a>谓彼不见不闻不疑。<a id="a-HS"></a>有见等解。<a id="a-HT"></a>有见闻等想。<a id="a-HU"></a>作如是说。<a id="a-HV"></a>我见闻疑者无犯。<a id="a-HW"></a>或见而忘。<a id="a-HX"></a>或闻而忘。<a id="a-HY"></a>或疑而忘有见等解有见等想。<a id="a-HZ"></a>而言见闻等。<a id="a-Ha"></a>亦皆无犯。<a id="a-Hb"></a>是谓六事无犯(自余实力子广说过去因缘如大苾刍缘中具说也)</p>
  <p data-pb></p>
  <h2 id="aHc">共染心男子交易学处第四</h2>
  <p id="aHd">缘处同前于此城中有卖香男子。<a id="a-He"></a>颜貌端正。<a id="a-Hf"></a>时珠髻难陀苾刍尼。<a id="a-Hg"></a>就彼男子买诸杂物。<a id="a-Hh"></a>尼于男子遂起欲心。<a id="a-Hi"></a>男子于尼亦怀染意。<a id="a-Hj"></a>是时男子少取价直多与货物。<a id="a-Hk"></a>若有余尼有所须者。<a id="a-Hl"></a>皆凭此尼以为交易。<a id="a-Hm"></a>咸起染心。<a id="a-Hn"></a>尼白苾刍。<a id="a-Ho"></a>苾刍白佛。<a id="a-Hp"></a>佛以此缘。<a id="a-Hq"></a>集诸苾刍尼。<a id="a-Hr"></a>知而故问珠髻难陀苾刍尼曰。<a id="a-Hs"></a>汝实如是与染心男子共相领受为交易耶白言实尔。<a id="a-Ht"></a>世尊同前诃责。<a id="a-Hu"></a>乃至制其学处。<a id="a-Hv"></a>应如是说。</p>
  <p id="aHw">若复苾刍尼有染心。<a id="a-Hx"></a>从染心男子共相领受。<a id="a-Hy"></a>随取何物。<a id="a-Hz"></a>僧伽伐尸沙。</p>
  <p id="aI0">苾刍尼者。<a id="a-I1"></a>谓珠髻难陀。<a id="a-I2"></a>或复余尼。<a id="a-I3"></a>染心者。<a id="a-I4"></a>谓彼二人各怀染爱随取何物者。<a id="a-I5"></a>随其所取种种诸物。<a id="a-I6"></a>便犯众教。<a id="a-I7"></a>乃至余罪广说如前。<a id="a-I8"></a>若俱有染心随取何物犯众教罪。<a id="a-I9"></a>若尼有染心男子无染者。<a id="a-IA"></a>得吐罗罪。<a id="a-IB"></a>若尼无染心男子有染心。<a id="a-IC"></a>得恶作罪。<a id="a-ID"></a>若俱无染心。<a id="a-IE"></a>亦恶作罪(以不合共如此人作交易故也)</p>
 </body>
</html>