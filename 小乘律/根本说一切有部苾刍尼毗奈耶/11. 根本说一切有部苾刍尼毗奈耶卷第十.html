<!doctype html>
<html id="z3IBV7Wqi" data-ver="1175">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部苾刍尼毗奈耶卷第十</h1>
  <h2 id="a2">捉金银等学处第十一</h2>
  <p id="a3">尔时薄伽梵。<a id="a-4"></a>在室罗伐城逝多林给孤独园。<a id="a-5"></a>时六众苾刍。<a id="a-6"></a>自手捉金银。<a id="a-7"></a>或教他捉。<a id="a-8"></a>造作房舍。<a id="a-9"></a>或置床座上。<a id="a-A"></a>时外道见生嫌贱言。<a id="a-B"></a>此沙门释子。<a id="a-C"></a>自手执捉金银钱等。<a id="a-D"></a>或教他捉。<a id="a-E"></a>广说如上。<a id="a-F"></a>诸余俗人皆亦如是。<a id="a-G"></a>斯与我等有何别处。<a id="a-H"></a>云何令他婆罗门居士等深生敬信。<a id="a-I"></a>持诸饮食惠此秃人。<a id="a-J"></a>苾刍白佛。<a id="a-K"></a>佛以此缘同前集众问实诃责。<a id="a-L"></a>广说乃至制其学处。<a id="a-M"></a>应如是说。</p>
  <p id="aN">若复苾刍尼。<a id="a-O"></a>自手捉金银钱等。<a id="a-P"></a>若教他捉。<a id="a-Q"></a>泥萨只波逸底迦。<a id="a-R"></a>尼者谓此法中尼。<a id="a-S"></a>自手捉者。<a id="a-T"></a>谓以手捉。<a id="a-U"></a>金银者。<a id="a-V"></a>谓金银及贝齿。<a id="a-W"></a>钱者金等钱。<a id="a-X"></a>教人亦尔皆犯舍堕。<a id="a-Y"></a>舍悔之法广说如上。<a id="a-Z"></a>此中犯相其事云何。<a id="a-a"></a>若教他取时。<a id="a-b"></a>其事不同有十八种。<a id="a-c"></a>咸成其犯。<a id="a-d"></a>谓告彼云。</p>
  <p id="ae">汝取此物　　汝于此取　　汝取此尔许</p>
  <p id="af">汝将此物　　汝于此将　　汝将此尔许</p>
  <p id="ag">汝置此物　　汝于此置　　汝置此尔许</p>
  <p id="ah">汝取彼物　　汝于彼取　　汝取彼尔许</p>
  <p id="ai">汝将彼物　　汝于彼将　　汝将彼尔许</p>
  <p id="aj">汝置彼物　　汝于彼置　　汝置彼尔许</p>
  <p id="ak">言汝取此物者。<a id="a-l"></a>谓金银等。<a id="a-m"></a>于可见处教他取。<a id="a-n"></a>得恶作罪。<a id="a-o"></a>捉举之时犯舍堕罪。<a id="a-p"></a>言汝于此取者。<a id="a-q"></a>谓于诸袋及铁木等箱器之中。<a id="a-r"></a>教他取物。<a id="a-s"></a>得罪同前。<a id="a-t"></a>已下诸句罪皆同此。<a id="a-u"></a>言汝取尔许者。<a id="a-v"></a>谓百千亿等。<a id="a-w"></a>教他取物。<a id="a-x"></a>言汝将此物者。<a id="a-y"></a>谓金银等物。<a id="a-z"></a>教他将来。<a id="a-10"></a>言汝于此将者。<a id="a-11"></a>谓于袋等箱器之中。<a id="a-12"></a>教他取物。<a id="a-13"></a>言汝将此尔许者。<a id="a-14"></a>谓百千亿等。<a id="a-15"></a>教他取时。<a id="a-16"></a>言汝置此物者。<a id="a-17"></a>谓金银等教他置时。<a id="a-18"></a>言汝于此置者。<a id="a-19"></a>谓于箱器等中教安置时。<a id="a-1A"></a>言汝置此尔许者。<a id="a-1B"></a>谓百千亿等教他置时。<a id="a-1C"></a>此九皆据可见之处。<a id="a-1D"></a>教他作也。<a id="a-1E"></a>言汝取彼物者。<a id="a-1F"></a>谓金银等。<a id="a-1G"></a>于不见处教他取物。<a id="a-1H"></a>得恶作罪。<a id="a-1I"></a>捉举之时犯舍堕罪。<a id="a-1J"></a>言汝于彼取者。<a id="a-1K"></a>谓于诸袋及铁木等箱器之中。<a id="a-1L"></a>教他取物。<a id="a-1M"></a>言汝取彼尔许者。<a id="a-1N"></a>谓百千亿等。<a id="a-1O"></a>教他取物。<a id="a-1P"></a>言汝将彼物者。<a id="a-1Q"></a>谓金银等物。<a id="a-1R"></a>教他将来。<a id="a-1S"></a>言汝于彼将者谓于袋等箱器之中教他取物。<a id="a-1T"></a>言汝将彼尔许者。<a id="a-1U"></a>谓百千亿等。<a id="a-1V"></a>教他取时。<a id="a-1W"></a>言汝置彼物者。<a id="a-1X"></a>谓金银等教他置时。<a id="a-1Y"></a>言汝于彼置者。<a id="a-1Z"></a>谓于箱器等中安置。<a id="a-1a"></a>言汝置彼尔许者。<a id="a-1b"></a>谓百千亿等教他置时。<a id="a-1c"></a>得罪同前。<a id="a-1d"></a>此九皆据不可见处。<a id="a-1e"></a>教他作也。<a id="a-1f"></a>若苾刍尼自捉金银钱贝齿者犯舍堕。<a id="a-1g"></a>若苾刍尼捉成未成金银者犯舍堕。<a id="a-1h"></a>苾刍尼捉文相成就金银钱贝齿者犯舍堕。<a id="a-1i"></a>苾刍尼触末尼宝薜琉璃宝犯舍堕。<a id="a-1j"></a>苾刍尼捉方国共所用钱犯舍堕。<a id="a-1k"></a>若捉非方国所用钱得恶作罪。<a id="a-1l"></a>若捉赤铜鋀石铜铁铅锡者无犯。<a id="a-1m"></a>如是世尊为诸声闻制学处已。<a id="a-1n"></a>佛在逝多林。<a id="a-1o"></a>于时占波国有一长者在此城住。<a id="a-1p"></a>深信纯善以上妙物而为惠施。<a id="a-1q"></a>时彼长者为佛及僧造立住处。<a id="a-1r"></a>门户窗牖栏楯校饰。<a id="a-1s"></a>殊妙庄严令人乐见。<a id="a-1t"></a>为生天路。<a id="a-1u"></a>多诸尼众在此安居。<a id="a-1v"></a>既安居了随意事讫。<a id="a-1w"></a>白长者曰。<a id="a-1x"></a>我等今欲向室罗伐城礼大师足。<a id="a-1y"></a>及诸耆宿尊老。<a id="a-1z"></a>苾刍尼现阙衣服时当见施。<a id="a-20"></a>长者报言。<a id="a-21"></a>圣者。<a id="a-22"></a>此处之人无上妙衣叠。<a id="a-23"></a>今闻商侣将欲到来。<a id="a-24"></a>待来至时当以奉施。<a id="a-25"></a>苾刍尼曰。<a id="a-26"></a>长者。<a id="a-27"></a>若无好物与粗恶者。<a id="a-28"></a>长者答曰。<a id="a-29"></a>圣者。<a id="a-2A"></a>我之立性常施好物。<a id="a-2B"></a>云何于今以恶物与若不待者。<a id="a-2C"></a>衣直之钱可持将去。<a id="a-2D"></a>答言。<a id="a-2E"></a>长者。<a id="a-2F"></a>世尊制戒遮我捉钱。<a id="a-2G"></a>长者报曰。<a id="a-2H"></a>若如是者我宁不施。<a id="a-2I"></a>不能以恶物惠人。<a id="a-2J"></a>时诸尼众竟无所获。<a id="a-2K"></a>即便舍去。<a id="a-2L"></a>随路而进至室罗伐城。<a id="a-2M"></a>诸尼见告。<a id="a-2N"></a>善来姊妹。<a id="a-2O"></a>岂非仁等于安居处多得衣服。<a id="a-2P"></a>云何着此粗破衣服而至此耶。<a id="a-2Q"></a>彼便答曰。<a id="a-2R"></a>无衣可得。<a id="a-2S"></a>苾刍尼曰。<a id="a-2T"></a>仁在何处而作安居。<a id="a-2U"></a>答曰。<a id="a-2V"></a>在占波国。<a id="a-2W"></a>又问。<a id="a-2X"></a>依谁而住。<a id="a-2Y"></a>答曰。<a id="a-2Z"></a>某甲长者。<a id="a-2a"></a>诸尼告曰。<a id="a-2b"></a>闻彼长者好施上衣。<a id="a-2c"></a>岂不施耶。<a id="a-2d"></a>答曰。<a id="a-2e"></a>袛缘此故我不得衣。<a id="a-2f"></a>诸尼问曰。<a id="a-2g"></a>有何所以彼具陈事。<a id="a-2h"></a>诸尼闻已白诸苾刍。<a id="a-2i"></a>苾刍白佛。<a id="a-2j"></a>佛作是念。<a id="a-2k"></a>诸有敬信婆罗门长者居士等。<a id="a-2l"></a>欢喜欲施苾刍尼衣价。<a id="a-2m"></a>我诸弟子情欲得衣。<a id="a-2n"></a>我应作法令诸苾刍尼得无废阙。<a id="a-2o"></a>告诸苾刍尼曰。<a id="a-2p"></a>若有他施衣价欲须便受。<a id="a-2q"></a>受已即作彼人物心而为持畜。<a id="a-2r"></a>然诸苾刍尼应可求觅执事人。<a id="a-2s"></a>苾刍尼不知欲觅何人。<a id="a-2t"></a>佛言。<a id="a-2u"></a>应求寺家人。<a id="a-2v"></a>或邬波斯迦。<a id="a-2w"></a>寺家人者。<a id="a-2x"></a>谓是净人。<a id="a-2y"></a>邬波斯迦者。<a id="a-2z"></a>谓受三归五戒。<a id="a-30"></a>应问彼云。<a id="a-31"></a>汝能为我作施主不。<a id="a-32"></a>若言能者。<a id="a-33"></a>即作委寄此人心而畜其物。<a id="a-34"></a>可使人持不应自捉。<a id="a-35"></a>时有苾刍尼。<a id="a-36"></a>向他方处作如是念。<a id="a-37"></a>我今至此亦未有施主。<a id="a-38"></a>起追悔心。<a id="a-39"></a>尼白苾刍。<a id="a-3A"></a>苾刍白佛。<a id="a-3B"></a>佛言。<a id="a-3C"></a>纵令远去。<a id="a-3D"></a>但令彼人命存已来。<a id="a-3E"></a>常是施主。<a id="a-3F"></a>时有苾刍尼未求得施主。<a id="a-3G"></a>他施与物。<a id="a-3H"></a>苾刍尼疑不敢为受。<a id="a-3I"></a>佛言。<a id="a-3J"></a>应受。<a id="a-3K"></a>受已持物。<a id="a-3L"></a>对一苾刍尼作如是语。<a id="a-3M"></a>具寿存念。<a id="a-3N"></a>我苾刍尼某甲。<a id="a-3O"></a>得此不净物。<a id="a-3P"></a>我当持此不净之物换取净财。<a id="a-3Q"></a>如是三说。<a id="a-3R"></a>随情受用勿致疑心。<a id="a-3S"></a>时有施主。<a id="a-3T"></a>于边隅处造寺施僧。<a id="a-3U"></a>时时有贼来相惊怖。<a id="a-3V"></a>彼苾刍尼弃寺而去。<a id="a-3W"></a>便有贼来取寺家物。<a id="a-3X"></a>佛言。<a id="a-3Y"></a>若僧伽物若窣睹波物。<a id="a-3Z"></a>所有金银钱宝等。<a id="a-3a"></a>应牢藏举方可移去。<a id="a-3b"></a>虽言遣藏。<a id="a-3c"></a>尼便不知欲遣谁藏。<a id="a-3d"></a>佛言。<a id="a-3e"></a>若净人。<a id="a-3f"></a>或邬波索迦。<a id="a-3g"></a>令其藏举。<a id="a-3h"></a>彼藏举者便偷其物。<a id="a-3i"></a>佛言。<a id="a-3j"></a>有深信邬波索迦令其藏举。<a id="a-3k"></a>若无深信应使求寂女。<a id="a-3l"></a>求寂女若无。<a id="a-3m"></a>尼自手藏。<a id="a-3n"></a>尼复不知若为藏举。<a id="a-3o"></a>佛言。<a id="a-3p"></a>应可穿坑。<a id="a-3q"></a>不知使谁。<a id="a-3r"></a>佛言。<a id="a-3s"></a>应使净人。<a id="a-3t"></a>若邬波索迦。<a id="a-3u"></a>彼便偷物应令信者。<a id="a-3v"></a>此若无者。<a id="a-3w"></a>应令求寂女。<a id="a-3x"></a>求寂女若无。<a id="a-3y"></a>应自穿掘。<a id="a-3z"></a>贼去之后应可如前而取其物还与僧伽。<a id="a-40"></a>佛言。<a id="a-41"></a>如我为难缘事开者。<a id="a-42"></a>难去之后则不应行。<a id="a-43"></a>若仍行者得越法罪。</p>
  <p data-pb></p>
  <h2 id="a44">出纳求利学处第十二</h2>
  <p id="a45">缘在室罗伐城。<a id="a-46"></a>世尊在逝多林给孤独园。<a id="a-47"></a>远近皆闻中国有佛出现于世。<a id="a-48"></a>彼诸声闻弟子。<a id="a-49"></a>有大神通作诸变化广说妙法。<a id="a-4A"></a>若有人能于彼弟子作供养者。<a id="a-4B"></a>得大果报饶益增广。<a id="a-4C"></a>是时北方有诸商客。<a id="a-4D"></a>闻此声誉自相谓曰。<a id="a-4E"></a>诸君当知。<a id="a-4F"></a>我等宜往中国兴易。<a id="a-4G"></a>一则多得利润。<a id="a-4H"></a>二乃供养三宝。<a id="a-4I"></a>时诸商人多赍货物至室罗伐城。<a id="a-4J"></a>于此城中有一露形外道。<a id="a-4K"></a>善识天文占察前事。<a id="a-4L"></a>诣商主所告言。<a id="a-4M"></a>善来商主。<a id="a-4N"></a>汝父名某甲母名某甲。<a id="a-4O"></a>将如是货来诣此方。<a id="a-4P"></a>齐某日来得尔许利。<a id="a-4Q"></a>商主闻已作如是念。<a id="a-4R"></a>我比曾闻世尊弟子有大神变。<a id="a-4S"></a>腾烟注雨未萌先测。<a id="a-4T"></a>此即其人。<a id="a-4U"></a>便以北方朱色毛緂及诸奇果。<a id="a-4V"></a>持奉外道。<a id="a-4W"></a>彼既得已即便披緂往同徒处。<a id="a-4X"></a>伴见便问。<a id="a-4Y"></a>彼具陈说。<a id="a-4Z"></a>同徒告曰。<a id="a-4a"></a>仁者。<a id="a-4b"></a>我等常被沙门释子之所轻蔑。<a id="a-4c"></a>每告我曰。<a id="a-4d"></a>汝等曾不亲近贵胜好人。<a id="a-4e"></a>但唯狎习佣力贱品旃茶罗类。<a id="a-4f"></a>仁今宜可披此贵服诣释子处刺其心胸。<a id="a-4g"></a>即披毛緂诣逝多林。<a id="a-4h"></a>时邬波难陀。<a id="a-4i"></a>于逝多林门外经行游步。<a id="a-4j"></a>遥见彼来便作是念。<a id="a-4k"></a>外道披者是好贵物。<a id="a-4l"></a>我若不能得此物者。<a id="a-4m"></a>不复更名邬波难陀矣。<a id="a-4n"></a>既渐相近。<a id="a-4o"></a>问言。<a id="a-4p"></a>外道。<a id="a-4q"></a>汝今岂可新归俗耶。<a id="a-4r"></a>答言。<a id="a-4s"></a>我不归俗。<a id="a-4t"></a>若如是者。<a id="a-4u"></a>何得披此俗衣。<a id="a-4v"></a>彼具陈说。<a id="a-4w"></a>邬波难陀曰。<a id="a-4x"></a>此非善事。<a id="a-4y"></a>此非善事。<a id="a-4z"></a>岂容年迈衰朽为破戒耶。<a id="a-50"></a>宜应暂坐聊听法要。<a id="a-51"></a>时彼外道随言即坐。<a id="a-52"></a>邬波难陀以欢喜心为其说法。<a id="a-53"></a>若邬波难陀。<a id="a-54"></a>为他宣说舍施法时。<a id="a-55"></a>闻者皆欲自割身肉持以相施。<a id="a-56"></a>复告外道。<a id="a-57"></a>汝之大师性爱粗弊。<a id="a-58"></a>教汝门徒露形拔发。<a id="a-59"></a>多行少住常卧于地。<a id="a-5A"></a>若汝大师情所爱乐好衣食者。<a id="a-5B"></a>当许汝着价直千万上妙之衣百味饮食随意餐啖。<a id="a-5C"></a>所住房舍价当百千。<a id="a-5D"></a>由彼狭情不见容许。<a id="a-5E"></a>我之大师情怀广大。<a id="a-5F"></a>许我弟子着万价衣食百味食。<a id="a-5G"></a>所居房舍数直千金。<a id="a-5H"></a>若汝披此贵价好服行乞食者。<a id="a-5I"></a>信敬之人作如是念。<a id="a-5J"></a>今此外道身行破戒。<a id="a-5K"></a>至于饮食难以供身。<a id="a-5L"></a>汝此上衣宜应与我。<a id="a-5M"></a>我有毛緂持以相换。<a id="a-5N"></a>我当披着巡家乞食。<a id="a-5O"></a>若净信人来问于我。<a id="a-5P"></a>我当答曰。<a id="a-5Q"></a>有露形人名姓某甲。<a id="a-5R"></a>辍已相惠。<a id="a-5S"></a>彼便知汝是深信人。<a id="a-5T"></a>汝乞食时。<a id="a-5U"></a>彼若见者。<a id="a-5V"></a>当以酒糟盛满铜器供养于汝。<a id="a-5W"></a>时彼露形闻是语已。<a id="a-5X"></a>便生信喜作如是言。<a id="a-5Y"></a>大德。<a id="a-5Z"></a>若如是者可取此衣。<a id="a-5a"></a>邬波难陀便即咒愿曰。<a id="a-5b"></a>无病长寿。<a id="a-5c"></a>然汝徒党贫苦是常。<a id="a-5d"></a>闻汝施时还令相夺。<a id="a-5e"></a>彼言。<a id="a-5f"></a>大德。<a id="a-5g"></a>此之毛緂岂彼物耶。<a id="a-5h"></a>是我自由幸见无虑。<a id="a-5i"></a>若如是者我当为受。<a id="a-5j"></a>既受得已即便与一粗鞕毛緂。<a id="a-5k"></a>时彼外道披着而去。<a id="a-5l"></a>至同梵行边。<a id="a-5m"></a>彼便问曰。<a id="a-5n"></a>仁者何处更得此衣。<a id="a-5o"></a>彼即具陈换衣所由。<a id="a-5p"></a>闻皆怒言。<a id="a-5q"></a>仁者。<a id="a-5r"></a>此之释子常思杀我。<a id="a-5s"></a>余虽见欺不同六众。<a id="a-5t"></a>六人之内无越彼一。<a id="a-5u"></a>仁若施与余大德者。<a id="a-5v"></a>我亦随喜。<a id="a-5w"></a>而邬波难陀欲饮我血。<a id="a-5x"></a>将衣施彼谁堪忍耶。<a id="a-5y"></a>即宜往索。<a id="a-5z"></a>若得者善。<a id="a-60"></a>若不得者我同摈汝。<a id="a-61"></a>移汝坐处覆汝食器。<a id="a-62"></a>不须共语。<a id="a-63"></a>彼便怕怖。<a id="a-64"></a>往邬波难陀所。<a id="a-65"></a>彼遥见来即作是念。<a id="a-66"></a>看此外道举动形势。<a id="a-67"></a>必当夺我上好毛緂。<a id="a-68"></a>便急入房闭户而住。<a id="a-69"></a>外道即至扣门相唤。<a id="a-6A"></a>邬波难陀默然不对。<a id="a-6B"></a>诸苾刍见问言。<a id="a-6C"></a>外道。<a id="a-6D"></a>汝何所须。<a id="a-6E"></a>报言。<a id="a-6F"></a>将我毛緂故来相觅。<a id="a-6G"></a>苾刍报曰。<a id="a-6H"></a>汝若欲得往世尊所求哀归向。<a id="a-6I"></a>时彼外道往诣佛所。</p>
  <p id="a6J">尔时世尊遥见外道来。<a id="a-6K"></a>告诸苾刍。<a id="a-6L"></a>汝等见彼外道来不。<a id="a-6M"></a>白佛言见。<a id="a-6N"></a>佛言。<a id="a-6O"></a>彼为毛緂故来。<a id="a-6P"></a>若索得者善。<a id="a-6Q"></a>若不得者便欧热血而致命终。<a id="a-6R"></a>外道来至佛所。<a id="a-6S"></a>作如是白。<a id="a-6T"></a>大德邬波难陀取我毛緂。<a id="a-6U"></a>唯愿世尊。<a id="a-6V"></a>慈悲哀愍令彼还我。<a id="a-6W"></a>若不还者。<a id="a-6X"></a>我等同梵行者摈斥于我。<a id="a-6Y"></a>如前具说。<a id="a-6Z"></a>尔时世尊告具寿阿难陀曰。<a id="a-6a"></a>汝自往告邬波难陀言。<a id="a-6b"></a>汝得无病。<a id="a-6c"></a>仍告之曰。<a id="a-6d"></a>汝当还彼外道毛緂。<a id="a-6e"></a>若不还者当欧热血而死。<a id="a-6f"></a>时具寿阿难陀。<a id="a-6g"></a>依佛言告。<a id="a-6h"></a>彼闻语已即从坐起。<a id="a-6i"></a>我今敬礼无上尊教。<a id="a-6j"></a>岂敢有违。<a id="a-6k"></a>若非佛教遣我还者。<a id="a-6l"></a>纵令外道满赡部洲数如竹苇皆欧热血一时命终。<a id="a-6m"></a>我邬波难陀一毛不动。<a id="a-6n"></a>具寿阿难陀可去。<a id="a-6o"></a>我当还彼。<a id="a-6p"></a>便语外道曰。<a id="a-6q"></a>汝之大师先行妄语欺诳世间。<a id="a-6r"></a>彼命终已堕在无间大地狱中。<a id="a-6s"></a>在彼舌上有五百犁。<a id="a-6t"></a>昼夜耕垦。<a id="a-6u"></a>汝今妄语更倍于彼。<a id="a-6v"></a>当有千犁常耕汝舌。<a id="a-6w"></a>汝已着我毛緂。<a id="a-6x"></a>汝物我曾不用。<a id="a-6y"></a>外道答言。<a id="a-6z"></a>我亦不着。<a id="a-70"></a>时邬波难陀取彼毛緂解其边结。<a id="a-71"></a>襵为四叠安左手中。<a id="a-72"></a>右手摋拍开张其緂搭彼头上。<a id="a-73"></a>遂便倒地脚蹴其胁。<a id="a-74"></a>语言外道急去急去。<a id="a-75"></a>勿令粪秽污我僧田。<a id="a-76"></a>外道报言。<a id="a-77"></a>大德。<a id="a-78"></a>我今命存得出去者。<a id="a-79"></a>更不敢入逝多园林。<a id="a-7A"></a>此是缘起。<a id="a-7B"></a>然佛世尊尚未制戒。<a id="a-7C"></a>尔时六众苾刍种种出息。<a id="a-7D"></a>或取或与或生或质。<a id="a-7E"></a>以成取成。<a id="a-7F"></a>以未成取成。<a id="a-7G"></a>以成取未成。<a id="a-7H"></a>以未成取未成。<a id="a-7I"></a>言取者。<a id="a-7J"></a>谓即收取。<a id="a-7K"></a>他方爱乐所有货物。<a id="a-7L"></a>载运将去觅防守人立诸券契。<a id="a-7M"></a>是名为取。<a id="a-7N"></a>言与者。<a id="a-7O"></a>谓与他物八日十日等而立契证。<a id="a-7P"></a>是名为与。<a id="a-7Q"></a>言生者。<a id="a-7R"></a>谓是生利。<a id="a-7S"></a>与他少物多取。<a id="a-7T"></a>谷麦。<a id="a-7U"></a>或加五或一倍二倍等。<a id="a-7V"></a>贮畜升斗立其券契。<a id="a-7W"></a>是名为生。<a id="a-7X"></a>言质者。<a id="a-7Y"></a>谓纳质取珠宝等。<a id="a-7Z"></a>同前立契求好保证与其财物。<a id="a-7a"></a>是名为质。<a id="a-7b"></a>言成取成者。<a id="a-7c"></a>谓以金银等器取他成器。<a id="a-7d"></a>言未成取成者。<a id="a-7e"></a>谓以金鋋取他金器。<a id="a-7f"></a>言成取未成者。<a id="a-7g"></a>谓以金器取他。<a id="a-7h"></a>金艇言以未成取未成者。<a id="a-7i"></a>谓以金艇取他碎金。<a id="a-7j"></a>苾刍如是交易以求其利。<a id="a-7k"></a>时诸外道婆罗门居士长者见是事已皆生嫌贱。<a id="a-7l"></a>云何沙门释子出物求利与俗何殊。<a id="a-7m"></a>谁能与彼衣食而相供给。<a id="a-7n"></a>诸苾刍白佛。<a id="a-7o"></a>佛以此缘同前集众问实诃责。<a id="a-7p"></a>广说乃至制其学处。<a id="a-7q"></a>应如是说。</p>
  <p id="a7r">若复苾刍尼。<a id="a-7s"></a>种种出纳求利者。<a id="a-7t"></a>泥萨只波逸底迦。<a id="a-7u"></a>言苾刍尼者。<a id="a-7v"></a>谓此法中尼。<a id="a-7w"></a>言种种者。<a id="a-7x"></a>谓非一事。<a id="a-7y"></a>出纳求利者。<a id="a-7z"></a>谓作取与出纳而觅利润。<a id="a-80"></a>得舍堕罪者广说如上。<a id="a-81"></a>此中犯相者。<a id="a-82"></a>若苾刍尼为求利故。<a id="a-83"></a>收聚货物作诸方便。<a id="a-84"></a>驱驰车乘往诣他方。<a id="a-85"></a>立契保人持输税物。<a id="a-86"></a>乃至未得利来得恶作罪。<a id="a-87"></a>若得利时便招舍堕。<a id="a-88"></a>若苾刍尼为求利故。<a id="a-89"></a>以诸财货金银等物。<a id="a-8A"></a>出与他人共立契保。<a id="a-8B"></a>乃至得罪如前广说。<a id="a-8C"></a>若苾刍尼为求生利。<a id="a-8D"></a>将诸财谷举与他人。<a id="a-8E"></a>升斗校量共立契证。<a id="a-8F"></a>乃至得罪如前。<a id="a-8G"></a>苾刍尼为求利故。<a id="a-8H"></a>纳取珍宝真珠贝玉。<a id="a-8I"></a>计时取利。<a id="a-8J"></a>得不得利亦如上说。<a id="a-8K"></a>若苾刍尼为利故。<a id="a-8L"></a>以己衣共他换易得恶作罪。<a id="a-8M"></a>得利犯舍堕。</p>
  <p id="a8N">尔时世尊。<a id="a-8O"></a>在广严城猕猴池侧高阁堂中。<a id="a-8P"></a>于此城中栗姑毗等自所住宅举高六重。<a id="a-8Q"></a>见诸苾刍尼所居卑下。<a id="a-8R"></a>即便为造高六七重严好房舍。<a id="a-8S"></a>其舍经久多并隤坏。<a id="a-8T"></a>施主见已咸作是念。<a id="a-8U"></a>我等现存寺皆破坏。<a id="a-8V"></a>命过之后其欲如何。<a id="a-8W"></a>我等宜应施无尽物令其营造。<a id="a-8X"></a>便持施物到苾刍尼所。<a id="a-8Y"></a>报言。<a id="a-8Z"></a>圣者。<a id="a-8a"></a>此是无尽施物为拟修补。<a id="a-8b"></a>当可受之。<a id="a-8c"></a>诸苾刍尼报曰。<a id="a-8d"></a>世尊制戒。<a id="a-8e"></a>我不合受。<a id="a-8f"></a>时诸苾刍尼白诸苾刍。<a id="a-8g"></a>苾刍白佛。<a id="a-8h"></a>佛告诸苾刍尼。<a id="a-8i"></a>若为僧伽有所营造得受无尽物。<a id="a-8j"></a>然苾刍毗诃罗应三重作。<a id="a-8k"></a>若苾刍尼应两重作。<a id="a-8l"></a>时诸苾刍尼得无尽物置僧库中。<a id="a-8m"></a>时施主来问言。<a id="a-8n"></a>圣者。<a id="a-8o"></a>何意毗诃罗仍不修补。<a id="a-8p"></a>苾刍尼报言。<a id="a-8q"></a>贤首。<a id="a-8r"></a>为无饮食。<a id="a-8s"></a>施主曰。<a id="a-8t"></a>我岂不施无尽物耶。<a id="a-8u"></a>报言。<a id="a-8v"></a>贤首。<a id="a-8w"></a>其无尽物我岂敢食。<a id="a-8x"></a>安僧库中今皆现在。<a id="a-8y"></a>施主报曰。<a id="a-8z"></a>其无尽物不合如是。<a id="a-90"></a>我之家中岂无安处。<a id="a-91"></a>何不回易求生利耶。<a id="a-92"></a>尼曰。<a id="a-93"></a>佛遮我等不许求利。<a id="a-94"></a>诸尼白苾刍。<a id="a-95"></a>苾刍白佛。<a id="a-96"></a>佛言。<a id="a-97"></a>若为僧伽应求利润。<a id="a-98"></a>闻佛语已诸有信心婆罗门居士等。<a id="a-99"></a>为佛法僧故施无尽物。<a id="a-9A"></a>此三宝物亦应回转求利。<a id="a-9B"></a>所得利物还于三宝而作供养。<a id="a-9C"></a>时诸苾刍尼还将此物与彼施主。<a id="a-9D"></a>索利之时多兴诤竞。<a id="a-9E"></a>便作是语。<a id="a-9F"></a>圣者。<a id="a-9G"></a>岂我己物合斗诤耶。<a id="a-9H"></a>时诸苾刍尼白诸苾刍。<a id="a-9I"></a>苾刍白佛。<a id="a-9J"></a>佛言。<a id="a-9K"></a>不应共彼而作出息。<a id="a-9L"></a>复共富贵者而为出息。<a id="a-9M"></a>索物之时恃官势故不肯相还。<a id="a-9N"></a>佛言。<a id="a-9O"></a>不应共此而作交易。<a id="a-9P"></a>复共贫人而为出息。<a id="a-9Q"></a>索时无物。<a id="a-9R"></a>佛言。<a id="a-9S"></a>若与物时应可分明。<a id="a-9T"></a>两倍纳质书其券契并立保证。<a id="a-9U"></a>记其年月。<a id="a-9V"></a>安上座名及授事人字。<a id="a-9W"></a>假令信心邬波索迦受五学处。<a id="a-9X"></a>亦应两倍而纳其质。</p>
  <p data-pb></p>
  <h2 id="a9Y">贩卖学处第十三</h2>
  <p id="a9Z">处同前。<a id="a-9a"></a>时六众苾刍种种交易取与买卖。<a id="a-9b"></a>贱籴贵粜贮畜而住。<a id="a-9c"></a>诸婆罗门长者见共讥耻。<a id="a-9d"></a>诸苾刍白佛。<a id="a-9e"></a>佛以此缘同前集众问实诃责。<a id="a-9f"></a>乃至制其学处。<a id="a-9g"></a>应如是说。<a id="a-9h"></a>若复苾刍尼。<a id="a-9i"></a>种种卖买者。<a id="a-9j"></a>泥萨只波逸底迦。<a id="a-9k"></a>苾刍尼者。<a id="a-9l"></a>谓此法中尼。<a id="a-9m"></a>种种者。<a id="a-9n"></a>谓非一事。<a id="a-9o"></a>取与买卖者。<a id="a-9p"></a>取谓余处物贱。<a id="a-9q"></a>此处物贵。<a id="a-9r"></a>即从彼取。<a id="a-9s"></a>与者。<a id="a-9t"></a>谓此处贱余处贵。<a id="a-9u"></a>即从此持去。<a id="a-9v"></a>丰时买取俭时当卖。<a id="a-9w"></a>泥萨只者广如前说。<a id="a-9x"></a>此中犯者。<a id="a-9y"></a>苾刍尼为利故而作卖买。<a id="a-9z"></a>买时恶作。<a id="a-A0"></a>卖时犯舍堕。<a id="a-A1"></a>若为利故买不为利卖。<a id="a-A2"></a>买时恶作。<a id="a-A3"></a>卖时无犯。<a id="a-A4"></a>若不为利买为利故卖。<a id="a-A5"></a>买时无犯。<a id="a-A6"></a>卖时舍堕。<a id="a-A7"></a>不为利买。<a id="a-A8"></a>不为利卖。<a id="a-A9"></a>二俱无犯。<a id="a-AA"></a>若向余方买物。<a id="a-AB"></a>不为求利到处。<a id="a-AC"></a>卖时虽复得利。<a id="a-AD"></a>而无有犯。</p>
  <p data-pb></p>
  <h2 id="aAE">乞钵学处第十四</h2>
  <p id="aAF">起广说。<a id="a-AG"></a>具如苾刍律。<a id="a-AH"></a>乃至制其学处。<a id="a-AI"></a>应如是说。<a id="a-AJ"></a>若复苾刍尼。<a id="a-AK"></a>有钵减五缀。<a id="a-AL"></a>堪得受用。<a id="a-AM"></a>为好故更求余钵得者。<a id="a-AN"></a>泥萨只波逸底迦。<a id="a-AO"></a>彼苾刍尼当于众中舍此钵。<a id="a-AP"></a>取众中最下钵。<a id="a-AQ"></a>与彼苾刍尼。<a id="a-AR"></a>报言。<a id="a-AS"></a>此钵还汝。<a id="a-AT"></a>不应守持。<a id="a-AU"></a>不应分别。<a id="a-AV"></a>亦不施人。<a id="a-AW"></a>应自审详。<a id="a-AX"></a>徐徐受用乃至破应护持。<a id="a-AY"></a>此是法。<a id="a-AZ"></a>苾刍尼者。<a id="a-Aa"></a>谓此法中尼。<a id="a-Ab"></a>余义如上。<a id="a-Ac"></a>减五缀者。<a id="a-Ad"></a>谓不满五缀。<a id="a-Ae"></a>堪受用者。<a id="a-Af"></a>谓得守持。<a id="a-Ag"></a>为好故更求余钵者。<a id="a-Ah"></a>为欲贪好更求第二钵。<a id="a-Ai"></a>好谓胜妙。<a id="a-Aj"></a>得者。<a id="a-Ak"></a>谓求得入手。<a id="a-Al"></a>泥萨只者广说如上。<a id="a-Am"></a>彼苾刍尼。<a id="a-An"></a>谓是犯人彼苾刍尼应于众中舍此钵者。<a id="a-Ao"></a>当于众中应差一苾刍尼令行有犯钵。<a id="a-Ap"></a>若无五德不应差。<a id="a-Aq"></a>若差不应令作。<a id="a-Ar"></a>云何为五。<a id="a-As"></a>有爱恚怖痴不知。<a id="a-At"></a>行与不行。<a id="a-Au"></a>若具五德。<a id="a-Av"></a>未差应差。<a id="a-Aw"></a>差已令作。<a id="a-Ax"></a>云何为五。<a id="a-Ay"></a>反上应知。<a id="a-Az"></a>应如是差。<a id="a-B0"></a>鸣犍稚集众先问能不。<a id="a-B1"></a>汝某甲能与僧伽行有犯钵不。<a id="a-B2"></a>彼答言能。<a id="a-B3"></a>次一苾刍尼作白羯磨。<a id="a-B4"></a>如是应作。<a id="a-B5"></a>(广如百一羯磨)佛言。<a id="a-B6"></a>行有犯钵苾刍尼。<a id="a-B7"></a>所有行法我今说之。<a id="a-B8"></a>其苾刍尼应在和合众中作如是白。<a id="a-B9"></a>大德。<a id="a-BA"></a>我苾刍尼某甲。<a id="a-BB"></a>当行有犯钵。<a id="a-BC"></a>诸大德。<a id="a-BD"></a>明日各各自持己钵来至僧中。<a id="a-BE"></a>既至明日。<a id="a-BF"></a>行钵苾刍尼。<a id="a-BG"></a>敷座褥鸣犍稚。<a id="a-BH"></a>诸苾刍尼各持己钵往至众中。</p>
  <p data-pb></p>
  <h2 id="aBI">自乞缕使非亲织师织作衣学处第十五</h2>
  <p id="aBJ">缘处广说。<a id="a-BK"></a>具如苾刍律。<a id="a-BL"></a>乃至制其学处。<a id="a-BM"></a>应如是说。<a id="a-BN"></a>若复苾刍尼。<a id="a-BO"></a>自乞缕线。<a id="a-BP"></a>使非亲织师织作衣。<a id="a-BQ"></a>若得衣者泥萨只波逸底迦。<a id="a-BR"></a>苾刍尼者。<a id="a-BS"></a>谓此法中尼。<a id="a-BT"></a>余义如上。<a id="a-BU"></a>自乞缕者。<a id="a-BV"></a>或一两半两等。<a id="a-BW"></a>使非亲者。<a id="a-BX"></a>广说如上。<a id="a-BY"></a>织师者。<a id="a-BZ"></a>谓客织人。<a id="a-Ba"></a>衣有七种亦如上说。<a id="a-Bb"></a>若得衣者犯舍堕。<a id="a-Bc"></a>舍堕法如上。<a id="a-Bd"></a>此中犯相其事云何。<a id="a-Be"></a>若苾刍尼。<a id="a-Bf"></a>从非亲乞缕使非亲织。<a id="a-Bg"></a>皆得恶作。<a id="a-Bh"></a>得衣之时便犯舍堕。<a id="a-Bi"></a>苾刍尼。<a id="a-Bj"></a>从非亲乞缕使亲织衣。<a id="a-Bk"></a>乞时恶作。<a id="a-Bl"></a>得衣无罪。<a id="a-Bm"></a>苾刍尼。<a id="a-Bn"></a>从亲乞缕使非亲织。<a id="a-Bo"></a>乞时无犯。<a id="a-Bp"></a>得衣舍堕。<a id="a-Bq"></a>苾刍尼。<a id="a-Br"></a>从亲乞缕使亲而织。<a id="a-Bs"></a>二俱无犯。<a id="a-Bt"></a>苾刍尼。<a id="a-Bu"></a>从非亲乞缕自织其叠。<a id="a-Bv"></a>乞时恶作。<a id="a-Bw"></a>衣成亦恶作。<a id="a-Bx"></a>苾刍尼。<a id="a-By"></a>从亲乞缕自织其叠。<a id="a-Bz"></a>乞时无犯。<a id="a-C0"></a>衣成恶作。<a id="a-C1"></a>若酬价者无犯。</p>
  <h2 id="aC2">劝织师学处第十六</h2>
  <p id="aC3">缘处广说。<a id="a-C4"></a>如苾刍律。<a id="a-C5"></a>乃至制其学处。<a id="a-C6"></a>应如是说。<a id="a-C7"></a>若复苾刍尼。<a id="a-C8"></a>有非亲居士居士妇。<a id="a-C9"></a>为苾刍尼使非亲织师织作衣。<a id="a-CA"></a>此苾刍尼先不受请。<a id="a-CB"></a>便生异念。<a id="a-CC"></a>诣彼织师所作如是言。<a id="a-CD"></a>汝今知不。<a id="a-CE"></a>此衣为我织。<a id="a-CF"></a>善哉织师。<a id="a-CG"></a>应好织净梳治善拣择极坚打。<a id="a-CH"></a>我当以少钵食。<a id="a-CI"></a>或钵食类。<a id="a-CJ"></a>或复食直而相济给。<a id="a-CK"></a>若苾刍尼。<a id="a-CL"></a>以如是物与织师求得衣者。<a id="a-CM"></a>泥萨只波逸底迦。<a id="a-CN"></a>苾刍尼者。<a id="a-CO"></a>谓此法中尼。<a id="a-CP"></a>余义如上。<a id="a-CQ"></a>亲非亲义乃至七种衣广如上说。<a id="a-CR"></a>先不受请者。<a id="a-CS"></a>谓未曾告知。<a id="a-CT"></a>便生异念者。<a id="a-CU"></a>谓心欲求衣。<a id="a-CV"></a>语彼织师等者。<a id="a-CW"></a>谓自述其意。<a id="a-CX"></a>为我织者。<a id="a-CY"></a>明为己身。<a id="a-CZ"></a>应好织者。<a id="a-Ca"></a>欲令衣长善应量故。<a id="a-Cb"></a>净梳治者。<a id="a-Cc"></a>欲令衣广及鲜白故。<a id="a-Cd"></a>善拣择者。<a id="a-Ce"></a>谓除其结[絭*頁]令精细故。<a id="a-Cf"></a>极坚打者。<a id="a-Cg"></a>欲令滑泽及密致故。<a id="a-Ch"></a>我当以钵食者。<a id="a-Ci"></a>谓与五种珂但尼食。<a id="a-Cj"></a>五种蒲膳尼食。<a id="a-Ck"></a>或以钵食之类者。<a id="a-Cl"></a>谓生谷等。<a id="a-Cm"></a>或复食直者。<a id="a-Cn"></a>谓与其价。<a id="a-Co"></a>言苾刍尼者。<a id="a-Cp"></a>谓此法中尼。<a id="a-Cq"></a>以如是物者。<a id="a-Cr"></a>谓是上事。<a id="a-Cs"></a>得衣者。<a id="a-Ct"></a>得衣入手。<a id="a-Cu"></a>泥萨只者并如上说。<a id="a-Cv"></a>此中犯相其事云何。<a id="a-Cw"></a>若苾刍尼为求衣故。<a id="a-Cx"></a>从座而起整理衣服。<a id="a-Cy"></a>持二五食等授与织师。<a id="a-Cz"></a>劝令好织皆得恶作。<a id="a-D0"></a>得衣犯舍堕。<a id="a-D1"></a>亲非亲等并如上说。</p>
  <h2 id="aD2">夺衣学处第十七</h2>
  <p id="aD3">缘处同前。<a id="a-D4"></a>时难提苾刍与弟子衣。<a id="a-D5"></a>告言。<a id="a-D6"></a>共汝游行人间。<a id="a-D7"></a>弟子情不欲去。<a id="a-D8"></a>难提苾刍却夺其衣。<a id="a-D9"></a>时诸苾刍以事白佛。<a id="a-DA"></a>佛以此缘同前集众问实诃责。<a id="a-DB"></a>广说乃至制其学处。<a id="a-DC"></a>应如是说。</p>
  <p id="aDD">若复苾刍尼。<a id="a-DE"></a>与苾刍尼衣。<a id="a-DF"></a>彼于后时恼嗔骂詈生嫌贱心。<a id="a-DG"></a>若自夺若教人夺。<a id="a-DH"></a>报言。<a id="a-DI"></a>还我衣来不与汝。<a id="a-DJ"></a>若衣离彼身。<a id="a-DK"></a>自受用者。<a id="a-DL"></a>泥萨只波逸底迦。<a id="a-DM"></a>苾刍尼者。<a id="a-DN"></a>谓此法中尼。<a id="a-DO"></a>与苾刍尼者谓与余尼。<a id="a-DP"></a>衣有七种如前广说。<a id="a-DQ"></a>与衣者。<a id="a-DR"></a>谓与共住门人或复余类。<a id="a-DS"></a>后时者。<a id="a-DT"></a>谓于别日。<a id="a-DU"></a>恼嗔骂詈生嫌贱心者。<a id="a-DV"></a>谓身语心现嗔恚相。<a id="a-DW"></a>自作使人夺。<a id="a-DX"></a>取彼衣离身者。<a id="a-DY"></a>谓总离身。<a id="a-DZ"></a>自受用者。<a id="a-Da"></a>谓是属己。<a id="a-Db"></a>释罪名者广如前说。<a id="a-Dc"></a>此中犯相其事云何。<a id="a-Dd"></a>有三种相。<a id="a-De"></a>谓身语二俱。<a id="a-Df"></a>身者。<a id="a-Dg"></a>若先与衣后怀嗔恨。<a id="a-Dh"></a>手自夺取或牵或挽。<a id="a-Di"></a>然口不言。<a id="a-Dj"></a>乃至衣角未离身来。<a id="a-Dk"></a>得恶作罪。<a id="a-Dl"></a>离身之时便招舍堕。<a id="a-Dm"></a>是名身业。<a id="a-Dn"></a>语者。<a id="a-Do"></a>谓出嗔言而夺彼衣不动身手。<a id="a-Dp"></a>结罪同前。<a id="a-Dq"></a>二俱者。<a id="a-Dr"></a>谓以身语而夺其衣。<a id="a-Ds"></a>结罪同前。<a id="a-Dt"></a>言教他者。<a id="a-Du"></a>若教苾刍尼夺彼衣时。<a id="a-Dv"></a>衣未离身。<a id="a-Dw"></a>二俱恶作。<a id="a-Dx"></a>若离身者俱得堕罪。<a id="a-Dy"></a>主有舍过。<a id="a-Dz"></a>若教苾刍夺罪亦同此。<a id="a-E0"></a>下之三众皆得恶作。<a id="a-E1"></a>若诸俗人男女夺者得无量罪。<a id="a-E2"></a>无犯者有二种。<a id="a-E3"></a>一为难事。<a id="a-E4"></a>二为顺教。<a id="a-E5"></a>言难事者。<a id="a-E6"></a>若其二师见已门徒于恐怖等处。<a id="a-E7"></a>或在非时河岸涉险。<a id="a-E8"></a>恐其失落强夺彼衣。<a id="a-E9"></a>此皆无犯。<a id="a-EA"></a>言顺教者。<a id="a-EB"></a>若师见门徒与恶知识而为狎习。<a id="a-EC"></a>或同路行去。<a id="a-ED"></a>夺取其衣勿令造恶。<a id="a-EE"></a>是名顺教。</p>
  <p data-pb></p>
  <h2 id="aEF">回众物入已学处第十八</h2>
  <p id="aEG">处广说。<a id="a-EH"></a>具如苾刍律。<a id="a-EI"></a>乃至制其学处。<a id="a-EJ"></a>应如是说。<a id="a-EK"></a>若复苾刍尼。<a id="a-EL"></a>知他与众物。<a id="a-EM"></a>自回入已者。<a id="a-EN"></a>泥萨只波逸底迦。<a id="a-EO"></a>苾刍尼者。<a id="a-EP"></a>谓此法中尼。<a id="a-EQ"></a>知者。<a id="a-ER"></a>或自知或因他告知。<a id="a-ES"></a>僧伽者。<a id="a-ET"></a>谓佛声闻弟子。<a id="a-EU"></a>众物者有二种。<a id="a-EV"></a>谓食利物衣利物此处所言。<a id="a-EW"></a>谓是衣利。<a id="a-EX"></a>回者。<a id="a-EY"></a>物定属他化将入己。<a id="a-EZ"></a>泥萨只波逸底迦释罪如上。<a id="a-Ea"></a>此中犯相其事云何。<a id="a-Eb"></a>若苾刍尼知属一苾刍尼物。<a id="a-Ec"></a>自回入己。<a id="a-Ed"></a>回时恶作得便舍堕。<a id="a-Ee"></a>如是乃至知属二人三人或属僧伽。<a id="a-Ef"></a>自回入己。<a id="a-Eg"></a>得罪同前。<a id="a-Eh"></a>若苾刍尼知属一苾刍尼物。<a id="a-Ei"></a>回与他一人。<a id="a-Ej"></a>回时恶作得时亦恶作。<a id="a-Ek"></a>如是乃至知属一人。<a id="a-El"></a>回与二人三人。<a id="a-Em"></a>或回与僧伽。<a id="a-En"></a>得罪同前。<a id="a-Eo"></a>若苾刍尼知属僧伽物。<a id="a-Ep"></a>回与一人。<a id="a-Eq"></a>回时恶作得时亦恶作。<a id="a-Er"></a>如是乃至知属僧伽。<a id="a-Es"></a>回与二人三人。<a id="a-Et"></a>回时恶作得时亦恶作。<a id="a-Eu"></a>若苾刍尼知属一僧伽物。<a id="a-Ev"></a>回与多僧伽。<a id="a-Ew"></a>回时恶作得时亦恶作。<a id="a-Ex"></a>若知与苾刍尼僧伽。<a id="a-Ey"></a>回与苾刍僧伽。<a id="a-Ez"></a>知与苾刍僧伽。<a id="a-F0"></a>回与苾刍尼僧伽。<a id="a-F1"></a>知与二部僧伽。<a id="a-F2"></a>回与苾刍僧伽。<a id="a-F3"></a>知与二部僧伽。<a id="a-F4"></a>回与苾刍尼僧伽。<a id="a-F5"></a>若知与苾刍僧伽。<a id="a-F6"></a>回与二部僧伽。<a id="a-F7"></a>知与苾刍尼僧伽物回与二部僧伽。<a id="a-F8"></a>若其僧伽破为二部。<a id="a-F9"></a>知与此部回与彼部。<a id="a-FA"></a>或知与此寺回与彼寺。<a id="a-FB"></a>知与此房回与彼房。<a id="a-FC"></a>知与此廊回与彼廊。<a id="a-FD"></a>或于房廊更互回与。<a id="a-FE"></a>或与此柱间回与彼柱间。<a id="a-FF"></a>或柱间物回与门处。<a id="a-FG"></a>或以门物回与阁上。<a id="a-FH"></a>如是广说。<a id="a-FI"></a>乃至展转相回。<a id="a-FJ"></a>皆得恶作。<a id="a-FK"></a>若苾刍尼。<a id="a-FL"></a>知与此佛像物。<a id="a-FM"></a>回与余佛像。<a id="a-FN"></a>若知与此窣睹波物。<a id="a-FO"></a>回与余窣睹波。<a id="a-FP"></a>若知与踏道初蹬。<a id="a-FQ"></a>回与第二等。<a id="a-FR"></a>或回与塔身。<a id="a-FS"></a>或与檐级。<a id="a-FT"></a>或此畔物回与余畔。<a id="a-FU"></a>或回与覆钵。<a id="a-FV"></a>或回与方台轮相初级乃至宝瓶法轮立柱。<a id="a-FW"></a>或复从此回至下基。<a id="a-FX"></a>如上回互皆得恶作罪。<a id="a-FY"></a>若王力使回者无犯。<a id="a-FZ"></a>若欲与此贫人物。<a id="a-Fa"></a>回与彼贫人。<a id="a-Fb"></a>得恶作罪。<a id="a-Fc"></a>若觅不得者回与无犯。<a id="a-Fd"></a>若苾刍尼。<a id="a-Fe"></a>与此傍生食。<a id="a-Ff"></a>回与彼傍生。<a id="a-Fg"></a>得恶作罪。<a id="a-Fh"></a>若觅不得回与无犯。<a id="a-Fi"></a>若拟与傍生物回将与人。<a id="a-Fj"></a>拟与人物回与傍生。<a id="a-Fk"></a>得恶作罪。<a id="a-Fl"></a>若与出家物回与俗人。<a id="a-Fm"></a>或复翻此得恶作罪。<a id="a-Fn"></a>若觅不得者无犯。<a id="a-Fo"></a>如是女男半择迦苾刍及下三众。<a id="a-Fp"></a>若多若少与此与彼。<a id="a-Fq"></a>更相回互准前应说。<a id="a-Fr"></a>若觅不得虽违本心。<a id="a-Fs"></a>与余无犯。</p>
  <p data-pb></p>
  <h2 id="aFt">服过七日药学处第十九</h2>
  <p id="aFu">缘处同前。<a id="a-Fv"></a>时尊者毕陵伽婆蹉门人弟子。<a id="a-Fw"></a>所有诸药自触令他触。<a id="a-Fx"></a>或与饮食细末相杂。<a id="a-Fy"></a>或更互相和。<a id="a-Fz"></a>或自类相染。<a id="a-G0"></a>同在一处不知应舍不舍时与非时。<a id="a-G1"></a>任情取食。<a id="a-G2"></a>诸有少欲苾刍。<a id="a-G3"></a>见是事已起嫌贱心。<a id="a-G4"></a>以缘白佛。<a id="a-G5"></a>佛以此缘同前集众问实诃责。<a id="a-G6"></a>广说乃至制其学处。<a id="a-G7"></a>应如是说。<a id="a-G8"></a>如世尊说。<a id="a-G9"></a>听诸病苾刍尼所有诸药随意服食。<a id="a-GA"></a>谓酥油糖蜜。<a id="a-GB"></a>于七日中应自守持触宿而服。<a id="a-GC"></a>若苾刍尼过七日服者。<a id="a-GD"></a>泥萨只波逸底迦。<a id="a-GE"></a>如世尊者。<a id="a-GF"></a>谓如来应正等觉。<a id="a-GG"></a>说者。<a id="a-GH"></a>有所晓示。<a id="a-GI"></a>病苾刍尼者。<a id="a-GJ"></a>谓此法中尼身婴疾病。<a id="a-GK"></a>所有诸药随意服食者。<a id="a-GL"></a>谓与病状相宜清净堪食。<a id="a-GM"></a>酥者谓诸酥。<a id="a-GN"></a>油谓诸油。<a id="a-GO"></a>糖谓沙糖。<a id="a-GP"></a>蜜谓蜂蜜。<a id="a-GQ"></a>于七日者谓七日夜。<a id="a-GR"></a>应自守持宿触而服者。<a id="a-GS"></a>谓得自取而食。<a id="a-GT"></a>过七日者。<a id="a-GU"></a>谓越限齐。<a id="a-GV"></a>泥萨只波逸底迦者。<a id="a-GW"></a>此物应舍罪应说悔。<a id="a-GX"></a>此中犯相其事云何。<a id="a-GY"></a>若苾刍尼。<a id="a-GZ"></a>月一日得药。<a id="a-Ga"></a>此药即应于七日内自作守持或可舍或与余人。<a id="a-Gb"></a>若不持不舍不与余人。<a id="a-Gc"></a>至第八日明相出时。<a id="a-Gd"></a>得舍堕罪。<a id="a-Ge"></a>若苾刍尼。<a id="a-Gf"></a>一日得药二日不得。<a id="a-Gg"></a>三日得乃至七日得。<a id="a-Gh"></a>此药即应于七日内自作守持或可舍或与余人。<a id="a-Gi"></a>若不持不舍不与余人。<a id="a-Gj"></a>至八日明相出时。<a id="a-Gk"></a>得舍堕罪。<a id="a-Gl"></a>若苾刍尼。<a id="a-Gm"></a>一日得药二日亦得。<a id="a-Gn"></a>于七日内此初日药应守持。<a id="a-Go"></a>二日药或舍与余人。<a id="a-Gp"></a>或第二日药自作守持。<a id="a-Gq"></a>初日药或舍或与余人。<a id="a-Gr"></a>若不持不舍不与余人。<a id="a-Gs"></a>至八日明相出时。<a id="a-Gt"></a>得舍堕罪。<a id="a-Gu"></a>若苾刍尼。<a id="a-Gv"></a>如于一日二日相对作法。<a id="a-Gw"></a>如是二日三日乃至六七日相对作法。<a id="a-Gx"></a>余如上法。<a id="a-Gy"></a>若苾刍尼。<a id="a-Gz"></a>月一日得众多药。<a id="a-H0"></a>此药即应于七日内自作守持或舍或与余人。<a id="a-H1"></a>若不持不舍不与余人。<a id="a-H2"></a>至第八日明相出时。<a id="a-H3"></a>得舍堕罪。<a id="a-H4"></a>若苾刍尼如于一日。<a id="a-H5"></a>如是乃至七日得众多药。<a id="a-H6"></a>此药应于七日内自作守持或舍或与人。<a id="a-H7"></a>若不持不舍不与人。<a id="a-H8"></a>至第八日明相出时。<a id="a-H9"></a>得舍堕罪。<a id="a-HA"></a>若苾刍尼。<a id="a-HB"></a>一日得众多药。<a id="a-HC"></a>二日亦得众多药。<a id="a-HD"></a>此初日药于七日内应守持。<a id="a-HE"></a>二日药或舍或与人。<a id="a-HF"></a>或第二日药自作守持。<a id="a-HG"></a>初日药或舍或与人。<a id="a-HH"></a>若不舍不与余人。<a id="a-HI"></a>至第八日明相出时。<a id="a-HJ"></a>得舍堕罪。<a id="a-HK"></a>若苾刍尼。<a id="a-HL"></a>一日不得众多药。<a id="a-HM"></a>二日亦不得众多药。<a id="a-HN"></a>乃至第六第七日方得众多药。<a id="a-HO"></a>第六日药于七日内应守持。<a id="a-HP"></a>第七日药或舍与人。<a id="a-HQ"></a>若不舍不与人。<a id="a-HR"></a>至第八日明相出时。<a id="a-HS"></a>得舍堕罪。<a id="a-HT"></a>若苾刍尼。<a id="a-HU"></a>所有诸药自触令他触。<a id="a-HV"></a>或与余食细末相触。<a id="a-HW"></a>或更互相和。<a id="a-HX"></a>或同类相杂。<a id="a-HY"></a>同在一处。<a id="a-HZ"></a>不能分别者。<a id="a-Ha"></a>此药即应与寺家净人。<a id="a-Hb"></a>或施求寂女。<a id="a-Hc"></a>若复苾刍尼。<a id="a-Hd"></a>于此诸药不自触不令他触。<a id="a-He"></a>不与余食细末相触。<a id="a-Hf"></a>亦不更互相和。<a id="a-Hg"></a>亦不同类相染。<a id="a-Hh"></a>亦不同在一处。<a id="a-Hi"></a>舍与不舍时与非时能善分别。<a id="a-Hj"></a>于七日内自为守持自取服食。<a id="a-Hk"></a>应如是守持。<a id="a-Hl"></a>应在午前。<a id="a-Hm"></a>当净洗手受取其药。<a id="a-Hn"></a>对一同梵行者作如是说。<a id="a-Ho"></a>具寿存念。<a id="a-Hp"></a>我苾刍尼某甲有此病缘。<a id="a-Hq"></a>清净医药我今守持。<a id="a-Hr"></a>于七日内自服。<a id="a-Hs"></a>及同梵行者。<a id="a-Ht"></a>第二第三亦如是说。<a id="a-Hu"></a>若已服一日。<a id="a-Hv"></a>即告同梵行者。<a id="a-Hw"></a>我此病药已服一日。<a id="a-Hx"></a>余有六日在。<a id="a-Hy"></a>我当服食。<a id="a-Hz"></a>如是乃至七日皆应告知。<a id="a-I0"></a>若满七日已尚有余药。<a id="a-I1"></a>应舍与净人。<a id="a-I2"></a>或与求寂女。<a id="a-I3"></a>若不舍者至第八日明相出时。<a id="a-I4"></a>犯舍堕罪。<a id="a-I5"></a>若苾刍尼。<a id="a-I6"></a>有舍堕药。<a id="a-I7"></a>不舍与人不为间隔罪不说悔。<a id="a-I8"></a>若更得余药悉犯舍堕。<a id="a-I9"></a>由前染故。<a id="a-IA"></a>若苾刍尼犯舍堕药。<a id="a-IB"></a>虽已舍讫未为间隔罪未说悔。<a id="a-IC"></a>若更得余药皆犯舍堕。<a id="a-ID"></a>由前染故。<a id="a-IE"></a>若苾刍尼犯舍堕药。<a id="a-IF"></a>虽已舍讫已为间隔。<a id="a-IG"></a>罪未说悔。<a id="a-IH"></a>若更得余药皆犯舍堕。<a id="a-II"></a>若苾刍尼药犯舍堕。<a id="a-IJ"></a>未为三事。<a id="a-IK"></a>若更得余钵络腰绦。<a id="a-IL"></a>但是沙门所畜资具活命之物。<a id="a-IM"></a>若受畜者皆犯舍堕。<a id="a-IN"></a>由前染故。<a id="a-IO"></a>若苾刍尼犯舍堕药。<a id="a-IP"></a>已舍已为间隔罪已说悔。<a id="a-IQ"></a>更得余药者。<a id="a-IR"></a>无犯。</p>
  <h2 id="aIS">畜长钵学处第二十</h2>
  <p id="aIT">缘处同前。<a id="a-IU"></a>时十二众苾刍尼。<a id="a-IV"></a>所得长钵唯知贮畜。<a id="a-IW"></a>自不受用亦不与他。<a id="a-IX"></a>尼白苾刍。<a id="a-IY"></a>苾刍白佛。<a id="a-IZ"></a>佛以此缘同前集众问实诃责。<a id="a-Ia"></a>广说乃至制其学处。<a id="a-Ib"></a>应如是说。<a id="a-Ic"></a>若复苾刍尼。<a id="a-Id"></a>畜长钵得经一宿。<a id="a-Ie"></a>若过者泥萨只波逸底迦。<a id="a-If"></a>苾刍尼畜长钵唯得经一宿。<a id="a-Ig"></a>过一宿者。<a id="a-Ih"></a>谓过一宿。<a id="a-Ii"></a>长钵者。<a id="a-Ij"></a>除守持钵余者名长。<a id="a-Ik"></a>畜者。<a id="a-Il"></a>作属己心。<a id="a-Im"></a>若更畜者得舍堕罪。<a id="a-In"></a>舍法如上。<a id="a-Io"></a>此中犯相其事云何。<a id="a-Ip"></a>若苾刍尼月一日得钵。<a id="a-Iq"></a>于一日内应持应分别应舍应与他。<a id="a-Ir"></a>如是次第及以起问。<a id="a-Is"></a>如初衣戒中广说其事。<a id="a-It"></a>乃至舍之法式皆悉同前。<a id="a-Iu"></a>若小若白色。<a id="a-Iv"></a>或为拟与欲受戒人者。<a id="a-Iw"></a>无犯。</p>
 </body>
</html>