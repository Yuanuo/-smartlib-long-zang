<!doctype html>
<html id="z3IBV8Aqp" data-ver="1184">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部苾刍尼毗奈耶卷第十七</h1>
  <h2 id="a2">啖蒜学处第七十三</h2>
  <p id="a3">佛在室罗伐城。<a id="a-4"></a>时有长者种蒜为业。<a id="a-5"></a>于其园中多生好菜。<a id="a-6"></a>时世饥俭乞求难得。<a id="a-7"></a>长者每见诸苾刍尼为行乞食皆空钵而归。<a id="a-8"></a>长者告言。<a id="a-9"></a>圣者。<a id="a-A"></a>我园种蒜多生余菜。<a id="a-B"></a>可随意取。<a id="a-C"></a>诸苾刍尼。<a id="a-D"></a>频往彼园多将美菜。<a id="a-E"></a>时吐罗难陀尼。<a id="a-F"></a>亦往取菜并取其蒜。<a id="a-G"></a>余尼见告。<a id="a-H"></a>仁取蒜耶。<a id="a-I"></a>尼便报曰。<a id="a-J"></a>菜即是蒜蒜即是菜。<a id="a-K"></a>长者见已情生不忍。<a id="a-L"></a>即便苦打夺菜及蒜驱出园外。<a id="a-M"></a>种种讥嫌。<a id="a-N"></a>云何苾刍尼而啖蒜耶。<a id="a-O"></a>诸尼以缘白苾刍。<a id="a-P"></a>苾刍白佛。<a id="a-Q"></a>佛由此事集苾刍尼众。<a id="a-R"></a>佛是知者见者。<a id="a-S"></a>知而问非知不问。<a id="a-T"></a>时而问非时不问。<a id="a-U"></a>有利而问无利不问。<a id="a-V"></a>破决堤防为除疑惑。<a id="a-W"></a>问吐罗难陀尼曰。<a id="a-X"></a>汝实作斯不端严事而啖蒜耶。<a id="a-Y"></a>白言实尔。<a id="a-Z"></a>大德世尊。<a id="a-a"></a>即便种种诃责。<a id="a-b"></a>汝非沙门女法。<a id="a-c"></a>非净行法。<a id="a-d"></a>非端严事。<a id="a-e"></a>告诸苾刍尼。<a id="a-f"></a>我观十利广说如余。<a id="a-g"></a>为诸声闻苾刍尼弟子。<a id="a-h"></a>于毗奈耶制其学处。<a id="a-i"></a>应如是说。<a id="a-j"></a>若复苾刍尼。<a id="a-k"></a>啖蒜者波逸底迦。</p>
  <p id="al">尼谓吐罗难陀。<a id="a-m"></a>或复余尼。<a id="a-n"></a>啖蒜者。<a id="a-o"></a>谓咽食。<a id="a-p"></a>波逸底迦者。<a id="a-q"></a>谓是烧煮堕落义。<a id="a-r"></a>谓犯罪者堕在地狱傍生饿鬼恶道之中。<a id="a-s"></a>受烧煮苦。<a id="a-t"></a>又犯此罪。<a id="a-u"></a>若不殷勤说除。<a id="a-v"></a>便能障碍所有善法。<a id="a-w"></a>有此诸义故名波逸底迦。<a id="a-x"></a>此中犯相其事云何。<a id="a-y"></a>若苾刍尼啖蒜者。<a id="a-z"></a>皆得堕罪。</p>
  <p id="a10">时诸苾刍咸皆有疑。<a id="a-11"></a>请世尊曰。<a id="a-12"></a>唯愿大德。<a id="a-13"></a>为说吐罗难陀尼为贪心故被他所打驱出园外往昔因缘。<a id="a-14"></a>佛告诸苾刍。<a id="a-15"></a>吐罗尼非但今时为贪心故遭诸无利事。<a id="a-16"></a>往昔之时亦遭殃苦至于死处。<a id="a-17"></a>汝等谛听。<a id="a-18"></a>我当为说。<a id="a-19"></a>昔有一贼穿墙作孔而入王家。<a id="a-1A"></a>盗多金银诸妙珍宝裹持而出。<a id="a-1B"></a>遂于孔边遗忘一杓。<a id="a-1C"></a>却来欲取为防守人之所擒获。<a id="a-1D"></a>送至王所。<a id="a-1E"></a>敕令法官截去手足。<a id="a-1F"></a>时有天人为说颂曰。</p>
  <p id="a1G">不应作多贪　　贪是罪恶事</p>
  <p id="a1H">若作多贪者　　所获皆散失</p>
  <p id="a1I">如彼求遗杓　　遂遭众苦难</p>
  <p id="a1J">汝等苾刍。<a id="a-1K"></a>于意云何。<a id="a-1L"></a>昔时贼者岂异人乎。<a id="a-1M"></a>今吐罗尼是。<a id="a-1N"></a>由其贪心获无利苦。<a id="a-1O"></a>今亦如是。<a id="a-1P"></a>复次诸苾刍。<a id="a-1Q"></a>此尼由怀贪故。<a id="a-1R"></a>多遭无利所获散失。<a id="a-1S"></a>汝等谛听。<a id="a-1T"></a>我今更说。<a id="a-1U"></a>乃往古昔。<a id="a-1V"></a>于婆罗痆斯城中有一金宝作师。<a id="a-1W"></a>娶妻未久遂诞一女。<a id="a-1X"></a>容仪端正颜色超绝甚可爱乐。<a id="a-1Y"></a>女年长大其父命过。<a id="a-1Z"></a>遂生鹅趣得为鹅王。<a id="a-1a"></a>女受贫苦甚大艰辛。<a id="a-1b"></a>父为鹅王忆前生事作心观女。<a id="a-1c"></a>若为存济遂见贫穷受诸苦恼。<a id="a-1d"></a>恋爱女故飞往宝洲。<a id="a-1e"></a>衔一宝珠于晨朝时置女门下。<a id="a-1f"></a>女收宝珠遂深藏举。<a id="a-1g"></a>鹅王如是每且常送。<a id="a-1h"></a>女亦收藏竟不费用。<a id="a-1i"></a>如是其女有多宝珠。<a id="a-1j"></a>念曰谁与我珠。<a id="a-1k"></a>即于后夜侧门伺候。<a id="a-1l"></a>遂见鹅来便作是念。<a id="a-1m"></a>此鹅身中并是宝藏。<a id="a-1n"></a>每来门首弃一而去。<a id="a-1o"></a>作何方便我当捉得总取宝珠。<a id="a-1p"></a>为求鹅故密张罗网。<a id="a-1q"></a>鹅王见网作如是念。<a id="a-1r"></a>此罪恶物不识恩情而欲害我。<a id="a-1s"></a>便即飞去更不重来。<a id="a-1t"></a>天说颂曰。</p>
  <p id="a1u">不应作多贪　　贪是罪恶事</p>
  <p id="a1v">若作多贪者　　所获皆散失</p>
  <p id="a1w">汝今为捉鹅　　宝珠便断绝</p>
  <p id="a1x">汝等苾刍于意云何。<a id="a-1y"></a>昔时女者岂异人乎。<a id="a-1z"></a>今吐罗难陀苾刍尼是。<a id="a-20"></a>由贪心故失诸宝物。<a id="a-21"></a>今由贪心被他所打驱出园外绝其希望。<a id="a-22"></a>由是义故。<a id="a-23"></a>诸苾刍尼不应多贪。</p>
  <p data-pb></p>
  <h2 id="a24">剃隐处毛学处第七十四</h2>
  <p id="a25">缘处同前。<a id="a-26"></a>时吐罗难陀尼。<a id="a-27"></a>于显露处剃腋底毛。<a id="a-28"></a>余尼见问。<a id="a-29"></a>谁剃腋毛弃于此处。<a id="a-2A"></a>吐罗尼曰。<a id="a-2B"></a>是我。<a id="a-2C"></a>诸尼复问。<a id="a-2D"></a>因何事故。<a id="a-2E"></a>答言。<a id="a-2F"></a>腋毛恼我是以剃却。<a id="a-2G"></a>诸尼曰。<a id="a-2H"></a>圣姊。<a id="a-2I"></a>斯为净事耶。<a id="a-2J"></a>报曰。<a id="a-2K"></a>随净不净我已剃竟。<a id="a-2L"></a>诸苾刍尼白苾刍。<a id="a-2M"></a>苾刍白佛。<a id="a-2N"></a>佛告吐罗难陀尼。<a id="a-2O"></a>汝实剃腋毛耶。<a id="a-2P"></a>白言实尔。<a id="a-2Q"></a>大德。<a id="a-2R"></a>世尊种种呵责。<a id="a-2S"></a>广说乃至为诸声闻苾刍尼弟子。<a id="a-2T"></a>于毗奈耶制其学处。<a id="a-2U"></a>应如是说。</p>
  <p id="a2V">若复苾刍尼。<a id="a-2W"></a>剃隐处毛者。<a id="a-2X"></a>波逸底迦。<a id="a-2Y"></a>若复苾刍尼者。<a id="a-2Z"></a>谓吐罗难陀苾刍尼。<a id="a-2a"></a>或复余尼。<a id="a-2b"></a>隐处者。<a id="a-2c"></a>谓非显处。<a id="a-2d"></a>剃毛者。<a id="a-2e"></a>谓除其毛。<a id="a-2f"></a>堕罪如前。<a id="a-2g"></a>乃至犯相其事云何。<a id="a-2h"></a>若诸苾刍尼。<a id="a-2i"></a>剃隐毛者。<a id="a-2j"></a>皆得堕罪。</p>
  <p data-pb></p>
  <h2 id="a2k">洗净不过量学处第七十五</h2>
  <p id="a2l">缘处同前。<a id="a-2m"></a>时吐罗难陀尼欲心炽盛。<a id="a-2n"></a>水洗净时即便以指内生支中。<a id="a-2o"></a>为受乐想。<a id="a-2p"></a>如是作时遂成疮肿受大苦恼。<a id="a-2q"></a>告诸弟子曰。<a id="a-2r"></a>汝等可求诸余香物栴檀草香等。<a id="a-2s"></a>我有病痛。<a id="a-2t"></a>门徒问言。<a id="a-2u"></a>圣者今有何患。<a id="a-2v"></a>彼即具说其事。<a id="a-2w"></a>诸尼曰。<a id="a-2x"></a>圣者。<a id="a-2y"></a>合作是事应净法耶。<a id="a-2z"></a>报曰。<a id="a-30"></a>净与非净我已作竟。<a id="a-31"></a>尼白苾刍。<a id="a-32"></a>苾刍白佛。<a id="a-33"></a>佛问诃责。<a id="a-34"></a>此诸过患皆由洗净。<a id="a-35"></a>是故不应令尼洗净。<a id="a-36"></a>世尊制已。<a id="a-37"></a>后于异时。<a id="a-38"></a>吐罗难陀苾刍尼。<a id="a-39"></a>与长者妻说法。<a id="a-3A"></a>身有秽气他不堪忍。<a id="a-3B"></a>问言。<a id="a-3C"></a>此气从何而来。<a id="a-3D"></a>又问尼曰。<a id="a-3E"></a>岂可世尊制尼不令洗净有秽气耶。<a id="a-3F"></a>尼曰如是。<a id="a-3G"></a>尼白苾刍。<a id="a-3H"></a>苾刍白佛。<a id="a-3I"></a>佛言。<a id="a-3J"></a>由是我今复为诸尼制其学处。<a id="a-3K"></a>应如是说。<a id="a-3L"></a>若复苾刍尼。<a id="a-3M"></a>若洗净时应齐二指节。<a id="a-3N"></a>若过者波逸底迦。</p>
  <p id="a3O">尼谓吐罗尼。<a id="a-3P"></a>或复余尼。<a id="a-3Q"></a>应齐二指节者。<a id="a-3R"></a>不得过量。<a id="a-3S"></a>若过二指节者。<a id="a-3T"></a>皆得堕罪。<a id="a-3U"></a>余如前说。</p>
  <p data-pb></p>
  <h2 id="a3V">以手拍隐处学处第七十六</h2>
  <p id="a3W">缘处同前。<a id="a-3X"></a>时吐罗尼欲心炽盛。<a id="a-3Y"></a>以手拍隐处。<a id="a-3Z"></a>如是作时遂成疮肿。<a id="a-3a"></a>生大苦恼。<a id="a-3b"></a>问答同前。<a id="a-3c"></a>乃至圣者今有何患。<a id="a-3d"></a>彼即具说其事。<a id="a-3e"></a>诸尼曰。<a id="a-3f"></a>合作是事应净法耶。<a id="a-3g"></a>报曰。<a id="a-3h"></a>净与非净我已作竟。<a id="a-3i"></a>尼白苾刍。<a id="a-3j"></a>苾刍白佛。<a id="a-3k"></a>佛问诃责。<a id="a-3l"></a>广如上说。<a id="a-3m"></a>乃至制其学处。<a id="a-3n"></a>应如是说。</p>
  <p id="a3o">若复苾刍尼。<a id="a-3p"></a>以手拍隐处者。<a id="a-3q"></a>波逸底迦。<a id="a-3r"></a>尼谓吐罗尼。<a id="a-3s"></a>或复余尼。<a id="a-3t"></a>隐处者义如上说。<a id="a-3u"></a>拍者。<a id="a-3v"></a>谓以手拍堕罪如前。<a id="a-3w"></a>若尼以手拍隐处者。<a id="a-3x"></a>皆得堕罪。</p>
  <p data-pb></p>
  <h2 id="a3y">自手煮生食学处第七十七</h2>
  <p id="a3z">缘处同前。<a id="a-40"></a>时有一人性爱苑园。<a id="a-41"></a>命造食人曰。<a id="a-42"></a>我欲游观。<a id="a-43"></a>晨朝早来可造食饮。<a id="a-44"></a>便与供直。<a id="a-45"></a>并作食人皆来就宅咸须具办。<a id="a-46"></a>作是告已便诣芳园。<a id="a-47"></a>于时家人备办所须伫待食手。<a id="a-48"></a>竟不见来时将欲过忧愁而住。<a id="a-49"></a>时吐罗难陀苾刍尼。<a id="a-4A"></a>因乞食入其舍。<a id="a-4B"></a>告言。<a id="a-4C"></a>贤首无病可施我食。<a id="a-4D"></a>其妻报曰。<a id="a-4E"></a>圣者。<a id="a-4F"></a>我今忧愁何能施食。<a id="a-4G"></a>尼曰贤首。<a id="a-4H"></a>所忧何事。<a id="a-4I"></a>彼即具说。<a id="a-4J"></a>尼曰姊妹。<a id="a-4K"></a>唯解针线余不知耶。<a id="a-4L"></a>报言圣者。<a id="a-4M"></a>解造食耶。<a id="a-4N"></a>尼曰。<a id="a-4O"></a>所有工巧我何不解。<a id="a-4P"></a>妇人言。<a id="a-4Q"></a>圣者。<a id="a-4R"></a>若尔愿哀愍故与造饮食。<a id="a-4S"></a>尼曰。<a id="a-4T"></a>我若造食当与食不。<a id="a-4U"></a>答言与。<a id="a-4V"></a>及守房者与不。<a id="a-4W"></a>答言亦与。<a id="a-4X"></a>尼曰。<a id="a-4Y"></a>作何等食。<a id="a-4Z"></a>报言。<a id="a-4a"></a>可作种种脂酥果盘及诸饼类。<a id="a-4b"></a>随他所须尼皆为作。<a id="a-4c"></a>众事办已取食归寺。<a id="a-4d"></a>食手后来。<a id="a-4e"></a>家人告曰。<a id="a-4f"></a>饮食已蒙吐罗尼为精煮讫。<a id="a-4g"></a>食手闻已种种讥嫌。<a id="a-4h"></a>出恶言语。<a id="a-4i"></a>云何沙门释女夺人活业。<a id="a-4j"></a>非沙门女非净行女。<a id="a-4k"></a>尼白苾刍。<a id="a-4l"></a>苾刍白佛。<a id="a-4m"></a>佛问诃责。<a id="a-4n"></a>广如上说。<a id="a-4o"></a>乃至制其学处。<a id="a-4p"></a>应如是说。</p>
  <p id="a4q">若复苾刍尼。<a id="a-4r"></a>自手煮生食者。<a id="a-4s"></a>波逸底迦。<a id="a-4t"></a>尼谓吐罗尼。<a id="a-4u"></a>或复余尼。<a id="a-4v"></a>生食者。<a id="a-4w"></a>自手煮令熟。<a id="a-4x"></a>堕罪如前。<a id="a-4y"></a>无犯者。<a id="a-4z"></a>若为苾刍僧伽故。<a id="a-50"></a>及余同梵行者若欲煮食。<a id="a-51"></a>于密室中无外人见者。<a id="a-52"></a>无犯。</p>
  <p data-pb></p>
  <h2 id="a53">水洒上众学处第七十八</h2>
  <p id="a54">缘处同前。<a id="a-55"></a>时有长者。<a id="a-56"></a>娶妻既久更无男女。<a id="a-57"></a>亲族皆丧资财罄尽。<a id="a-58"></a>贫穷孤老无所控告。<a id="a-59"></a>以手支颊作如是念。<a id="a-5A"></a>我今年迈何用为财。<a id="a-5B"></a>应可出家希求胜处。<a id="a-5C"></a>告其妻曰。<a id="a-5D"></a>贤首。<a id="a-5E"></a>我愿出家汝何所作。<a id="a-5F"></a>妻曰。<a id="a-5G"></a>我亦出家。<a id="a-5H"></a>即将其妻诣大世主处。<a id="a-5I"></a>白言圣者。<a id="a-5J"></a>此是我妻。<a id="a-5K"></a>意求出家故来相问。<a id="a-5L"></a>时大世主便度出家。<a id="a-5M"></a>其夫亦复诣师出家。<a id="a-5N"></a>作如是念。<a id="a-5O"></a>我先与彼共作要期。<a id="a-5P"></a>时数相问。<a id="a-5Q"></a>今可往见。<a id="a-5R"></a>作是念已即诣尼处。<a id="a-5S"></a>彼尼遥见即自出迎为置床座。<a id="a-5T"></a>苾刍便坐。<a id="a-5U"></a>尼在一边为说妙法。<a id="a-5V"></a>闻已欲去。<a id="a-5W"></a>女人之辈性多贮畜。<a id="a-5X"></a>曾所得物积在房中。<a id="a-5Y"></a>尼即白言。<a id="a-5Z"></a>愿见少留受我片食。<a id="a-5a"></a>将诸食饮授与苾刍。<a id="a-5b"></a>尼前扇凉又执瓶水。<a id="a-5c"></a>苾刍遂笑。<a id="a-5d"></a>尼即问言。<a id="a-5e"></a>何意见笑。<a id="a-5f"></a>苾刍答曰。<a id="a-5g"></a>在家事我今还复如是。<a id="a-5h"></a>为此我笑。<a id="a-5i"></a>尼便忿恚。<a id="a-5j"></a>报言。<a id="a-5k"></a>我将作福田虔心供给。<a id="a-5l"></a>翻更见笑。<a id="a-5m"></a>即以掬水洒苾刍上。<a id="a-5n"></a>复以瓶打。<a id="a-5o"></a>尼白苾刍。<a id="a-5p"></a>苾刍白佛。<a id="a-5q"></a>佛问诃责。<a id="a-5r"></a>广如上说。<a id="a-5s"></a>乃至制其学处应如是说。</p>
  <p id="a5t">若复苾刍尼。<a id="a-5u"></a>以水洒上众者。<a id="a-5v"></a>波逸底迦言上众者。<a id="a-5w"></a>出家在先处在于上。<a id="a-5x"></a>以水洒者。<a id="a-5y"></a>将水洒身。<a id="a-5z"></a>堕罪同前。<a id="a-60"></a>若见闷绝洒时。<a id="a-61"></a>无犯。</p>
  <p data-pb></p>
  <h2 id="a62">生草上大小便学处第七十九</h2>
  <p id="a63">缘处同前。<a id="a-64"></a>近尼寺前有生草地。<a id="a-65"></a>诸婆罗门及长者子。<a id="a-66"></a>少年之辈皆来于此。<a id="a-67"></a>作非法谈话共相掉弄。<a id="a-68"></a>作大喧扰。<a id="a-69"></a>恼乱诸尼。<a id="a-6A"></a>时吐罗难陀见是事已。<a id="a-6B"></a>所有弟子皆与泻药。<a id="a-6C"></a>于大器中承取不净。<a id="a-6D"></a>既见盈满。<a id="a-6E"></a>即将寺前散生草上。<a id="a-6F"></a>其婆罗门长者子如前皆来。<a id="a-6G"></a>共为戏弄宛转于地。<a id="a-6H"></a>互相语曰。<a id="a-6I"></a>甚有恶气多有不净谁作斯事何不灭亡。<a id="a-6J"></a>吐罗难陀遥见大笑。<a id="a-6K"></a>诸人问曰。<a id="a-6L"></a>圣者何笑。<a id="a-6M"></a>岂是污此生草地耶。<a id="a-6N"></a>答曰。<a id="a-6O"></a>除我更谁。<a id="a-6P"></a>汝等恶人正合料理。<a id="a-6Q"></a>彼诸男子闻皆不悦各还住家。<a id="a-6R"></a>向父母亲族兄弟姊妹。<a id="a-6S"></a>具陈其事悉皆讥耻。<a id="a-6T"></a>尼白苾刍。<a id="a-6U"></a>苾刍白佛。<a id="a-6V"></a>佛问诃责广如上说。<a id="a-6W"></a>乃至制其学处。<a id="a-6X"></a>应如是说。</p>
  <p id="a6Y">若复苾刍尼。<a id="a-6Z"></a>在生草上。<a id="a-6a"></a>大小便洟唾者。<a id="a-6b"></a>波逸底迦。</p>
  <p id="a6c">尼谓吐罗难陀。<a id="a-6d"></a>或复余尼。<a id="a-6e"></a>在生草上者。<a id="a-6f"></a>谓青活草地。<a id="a-6g"></a>大小便者。<a id="a-6h"></a>谓诸不净。<a id="a-6i"></a>堕罪同前。<a id="a-6j"></a>无犯者除病因缘。</p>
  <p data-pb></p>
  <h2 id="a6k">以不净弃墙外学处第八十</h2>
  <p id="a6l">缘处同前。<a id="a-6m"></a>时吐罗苾刍尼。<a id="a-6n"></a>为知众事。<a id="a-6o"></a>或为教授或教讽诵。<a id="a-6p"></a>如是经夜多不眠睡。<a id="a-6q"></a>饮食不消便患苦腹。<a id="a-6r"></a>所有不净弃于墙外。<a id="a-6s"></a>其胜光王有一大臣名曰吉祥。<a id="a-6t"></a>擅乘王象。<a id="a-6u"></a>王嗔驱出近寺墙行。<a id="a-6v"></a>时吐罗尼所弃不净。<a id="a-6w"></a>污大臣头。<a id="a-6x"></a>诸苾刍尼知此事已。<a id="a-6y"></a>共相议曰。<a id="a-6z"></a>今此大臣有大势力。<a id="a-70"></a>我等今者必遭殃祸。<a id="a-71"></a>其臣含忿怀羞诣河洗浴。<a id="a-72"></a>时鹿子大臣。<a id="a-73"></a>为彼吉祥而白王曰。<a id="a-74"></a>彼臣忠谨于国有功。<a id="a-75"></a>唯愿大王舍乘象过。<a id="a-76"></a>王然其奏发使遣追使往告曰。<a id="a-77"></a>大王相忆令我追唤。<a id="a-78"></a>其臣忙惧不测来心。<a id="a-79"></a>便着湿衣急诣王所。<a id="a-7A"></a>王见欢喜还其官位。<a id="a-7B"></a>白莲花象任彼乘骑。<a id="a-7C"></a>吉祥欢跃复作是念。<a id="a-7D"></a>我从何处重得官荣。<a id="a-7E"></a>由彼梵行除弃不净沾污我身。<a id="a-7F"></a>得斯果报。<a id="a-7G"></a>从王宫出诣尼住处。<a id="a-7H"></a>告诸尼曰。<a id="a-7I"></a>圣者今日何尼以其不净弃我头上。<a id="a-7J"></a>时吐罗难陀尼。<a id="a-7K"></a>见彼寻问心大惊恐。<a id="a-7L"></a>却闭其户。<a id="a-7M"></a>于扇隙中报言。<a id="a-7N"></a>有一老尼不知好恶。<a id="a-7O"></a>不觉掷此。<a id="a-7P"></a>沾污贵人幸无嗔恨。<a id="a-7Q"></a>臣曰。<a id="a-7R"></a>我于彼所诚无恚心。<a id="a-7S"></a>欲施衣服故来相问。<a id="a-7T"></a>我由斯污重受官荣。<a id="a-7U"></a>尼闻斯语。<a id="a-7V"></a>从门而出。<a id="a-7W"></a>以手椎胸报言。<a id="a-7X"></a>是我粗心作斯罪过。<a id="a-7Y"></a>臣见尼出脱诸衣服自持奉施。<a id="a-7Z"></a>臣复含笑作如是言。<a id="a-7a"></a>我由圣者不净威力。<a id="a-7b"></a>得胜尊位蒙王褒宠。<a id="a-7c"></a>后于异时。<a id="a-7d"></a>吐罗尼与诸尼众共为斗竞。<a id="a-7e"></a>骂彼尼曰。<a id="a-7f"></a>我今观汝不及我粪。<a id="a-7g"></a>尼白苾刍。<a id="a-7h"></a>苾刍白佛。<a id="a-7i"></a>佛问诃责。<a id="a-7j"></a>广说乃至制其学处。<a id="a-7k"></a>应如是说。<a id="a-7l"></a>若复苾刍尼。<a id="a-7m"></a>不善观察。<a id="a-7n"></a>辄以不净弃墙外者。<a id="a-7o"></a>波逸底迦。</p>
  <p id="a7p">若复苾刍尼者。<a id="a-7q"></a>谓吐罗尼。<a id="a-7r"></a>或复余尼。<a id="a-7s"></a>弃外者弃墙外。<a id="a-7t"></a>不观察者。<a id="a-7u"></a>谓不观看。<a id="a-7v"></a>不净者。<a id="a-7w"></a>谓人粪不净。<a id="a-7x"></a>堕罪如前。<a id="a-7y"></a>若以物裹持弃外。<a id="a-7z"></a>无犯。</p>
  <p id="a80">第九摄颂曰。</p>
  <p id="a81">为独有五种　　由耳语有四</p>
  <p id="a82">若怀嗔恚心　　推胸皆不合</p>
  <p data-pb></p>
  <h2 id="a83">独与男子屏处立学处第八十一</h2>
  <p id="a84">缘处同前。<a id="a-85"></a>时吐罗难陀尼。<a id="a-86"></a>独与男子在屏处立。<a id="a-87"></a>婆罗门长者及诸人众。<a id="a-88"></a>见斯事已遂生疑心。<a id="a-89"></a>共相议曰。<a id="a-8A"></a>此非寂静出家之类。<a id="a-8B"></a>独与男子在于屏处。<a id="a-8C"></a>尼白苾刍。<a id="a-8D"></a>苾刍白佛。<a id="a-8E"></a>佛问诃责广如上说。<a id="a-8F"></a>乃至制其学处。<a id="a-8G"></a>应如是说。</p>
  <p id="a8H">若复苾刍尼。<a id="a-8I"></a>独与男子在屏处立者。<a id="a-8J"></a>波逸底迦。</p>
  <p id="a8K">尼谓吐罗尼。<a id="a-8L"></a>或复余尼。<a id="a-8M"></a>独与男子者。<a id="a-8N"></a>谓与俗人丈夫。<a id="a-8O"></a>立在屏处者。<a id="a-8P"></a>有五种屏障。<a id="a-8Q"></a>一栅篱。<a id="a-8R"></a>二墙壁。<a id="a-8S"></a>三帷幔。<a id="a-8T"></a>四深林。<a id="a-8U"></a>五黑闇处。<a id="a-8V"></a>立谓住立。<a id="a-8W"></a>乃至皆得堕罪。</p>
  <p data-pb></p>
  <h2 id="a8X">独与苾刍屏处立学处第八十二</h2>
  <p id="a8Y">缘处同前。<a id="a-8Z"></a>时笈多苾刍尼。<a id="a-8a"></a>与邬陀夷在屏处立。<a id="a-8b"></a>婆罗门长者及诸男子见已生嫌。<a id="a-8c"></a>共相议曰。<a id="a-8d"></a>此尼非是寂静出家。<a id="a-8e"></a>乃与苾刍在屏处立。<a id="a-8f"></a>必作期会。<a id="a-8g"></a>其不信者作种种讥谤。<a id="a-8h"></a>尼白苾刍。<a id="a-8i"></a>苾刍白佛。<a id="a-8j"></a>佛问诃责广如上说。<a id="a-8k"></a>乃至制其学处。<a id="a-8l"></a>应如是说。</p>
  <p id="a8m">若复苾刍尼。<a id="a-8n"></a>独与苾刍在屏处立者。<a id="a-8o"></a>波逸底迦。</p>
  <p id="a8p">尼谓笈多苾刍尼。<a id="a-8q"></a>或复余尼。<a id="a-8r"></a>苾刍者。<a id="a-8s"></a>谓邬陀夷苾刍。<a id="a-8t"></a>在屏处立者。<a id="a-8u"></a>屏有五种义如上说。<a id="a-8v"></a>乃至立者。<a id="a-8w"></a>皆得堕罪。</p>
  <p data-pb></p>
  <h2 id="a8x">独与男子露处立学处第八十三</h2>
  <p id="a8y">缘处同前。<a id="a-8z"></a>时吐罗难陀苾刍尼。<a id="a-90"></a>独与男子在露处立。<a id="a-91"></a>婆罗门长者等见已生嫌。<a id="a-92"></a>共相议曰。<a id="a-93"></a>此尼非是寂静出家。<a id="a-94"></a>遂与男子独在露处共为期会。<a id="a-95"></a>尼白苾刍。<a id="a-96"></a>苾刍白佛。<a id="a-97"></a>佛问诃责广如上说。<a id="a-98"></a>乃至世尊制其学处。<a id="a-99"></a>应如是说。</p>
  <p id="a9A">若复苾刍尼。<a id="a-9B"></a>独与男子在露处立者。<a id="a-9C"></a>波逸底迦。</p>
  <p id="a9D">若复苾刍尼者。<a id="a-9E"></a>谓吐罗尼。<a id="a-9F"></a>或复余尼。<a id="a-9G"></a>独与男子者。<a id="a-9H"></a>谓白衣丈夫。<a id="a-9I"></a>在露处立者。<a id="a-9J"></a>谓显露无障乃至若有立者。<a id="a-9K"></a>皆得堕罪。</p>
  <p data-pb></p>
  <h2 id="a9L">独与苾刍露处立学处第八十四</h2>
  <p id="a9M">缘处同前。<a id="a-9N"></a>时笈多苾刍尼。<a id="a-9O"></a>独与邬陀夷苾刍在露处立。<a id="a-9P"></a>婆罗门长者见议同前。<a id="a-9Q"></a>乃至共为期会。<a id="a-9R"></a>尼白苾刍。<a id="a-9S"></a>苾刍白佛。<a id="a-9T"></a>佛问诃责广说如上。<a id="a-9U"></a>乃至世尊制其学处。<a id="a-9V"></a>应如是说。</p>
  <p id="a9W">若复苾刍尼。<a id="a-9X"></a>与苾刍在露处立者。<a id="a-9Y"></a>波逸底迦。</p>
  <p id="a9Z">尼谓笈多。<a id="a-9a"></a>或复余尼。<a id="a-9b"></a>苾刍者。<a id="a-9c"></a>谓邬陀夷。<a id="a-9d"></a>或余苾刍。<a id="a-9e"></a>在露处立者。<a id="a-9f"></a>义如上说。<a id="a-9g"></a>皆得堕罪。<a id="a-9h"></a>无犯者。<a id="a-9i"></a>苾刍有伴。<a id="a-9j"></a>及尼有侍者。</p>
  <p data-pb></p>
  <h2 id="a9k">独住一房学处第八十五</h2>
  <p id="a9l">缘处同前。<a id="a-9m"></a>珠髻难陀苾刍尼着上妙衣。<a id="a-9n"></a>威仪庠序行步端严。<a id="a-9o"></a>行乞食时。<a id="a-9p"></a>有卖香男子。<a id="a-9q"></a>见尼容仪情生染着。<a id="a-9r"></a>欲心炽盛不知羞耻。<a id="a-9s"></a>徐步前进小声语言。<a id="a-9t"></a>圣者。<a id="a-9u"></a>可共我作私处交欢。<a id="a-9v"></a>尼曰。<a id="a-9w"></a>我是出家。<a id="a-9x"></a>云何共汝作斯鄙事。<a id="a-9y"></a>情复生忿。<a id="a-9z"></a>告言。<a id="a-A0"></a>尔无赖人父何不杀。<a id="a-A1"></a>今于我处出此粗语。<a id="a-A2"></a>汝何不与象虎师子毒蛇。<a id="a-A3"></a>恶物同为欢戏。<a id="a-A4"></a>男子曰。<a id="a-A5"></a>圣者何怪。<a id="a-A6"></a>丈夫之类皆作是语。<a id="a-A7"></a>尼作是念。<a id="a-A8"></a>此非善人既恼于我。<a id="a-A9"></a>我当恼彼可共作期。<a id="a-AA"></a>便作是念告言。<a id="a-AB"></a>贤首我房。<a id="a-AC"></a>在于某处。<a id="a-AD"></a>当自知时可来同戏。<a id="a-AE"></a>时将暮已。<a id="a-AF"></a>诸苾刍尼皆礼制底。<a id="a-AG"></a>是时男子来入房中。<a id="a-AH"></a>尼共余人同为讽诵。<a id="a-AI"></a>夜将既久。<a id="a-AJ"></a>即入房内床上坐已。<a id="a-AK"></a>男子遂来执手。<a id="a-AL"></a>尼即高声唱言。<a id="a-AM"></a>有贼入我房中。<a id="a-AN"></a>男子忙怕速从房出。<a id="a-AO"></a>作如是语。<a id="a-AP"></a>此尼多妄与我期会。<a id="a-AQ"></a>既来于此唱言有贼。<a id="a-AR"></a>尼白苾刍。<a id="a-AS"></a>苾刍白佛。<a id="a-AT"></a>佛问呵责广如上说。<a id="a-AU"></a>乃至世尊制其学处。<a id="a-AV"></a>应如是说。</p>
  <p id="aAW">若复苾刍尼。<a id="a-AX"></a>独住一房者。<a id="a-AY"></a>波逸底迦。<a id="a-AZ"></a>若复苾刍尼者。<a id="a-Aa"></a>谓珠髻难陀尼。<a id="a-Ab"></a>或复余尼。<a id="a-Ac"></a>独住一房者。<a id="a-Ad"></a>谓无第二尼宿经夜。<a id="a-Ae"></a>堕罪同前。<a id="a-Af"></a>乃至宿者皆得堕罪。<a id="a-Ag"></a>无犯者。<a id="a-Ah"></a>第二伴尼身死。<a id="a-Ai"></a>或被灭摈。<a id="a-Aj"></a>或自罢道。</p>
  <p data-pb></p>
  <h2 id="aAk">共男子耳语学处第八十六</h2>
  <p id="aAl">缘处同前。<a id="a-Am"></a>时吐罗难陀苾刍尼。<a id="a-An"></a>于小食时入室罗伐城。<a id="a-Ao"></a>正住威仪而行乞食。<a id="a-Ap"></a>共诸俗人而为耳语。<a id="a-Aq"></a>婆罗门长者及不信敬人见已生嫌。<a id="a-Ar"></a>共相议曰。<a id="a-As"></a>观此苾刍尼。<a id="a-At"></a>非是寂静出家。<a id="a-Au"></a>弃自善品。<a id="a-Av"></a>与诸男子共为耳语。<a id="a-Aw"></a>必作期会。<a id="a-Ax"></a>尼白苾刍。<a id="a-Ay"></a>苾刍白佛。<a id="a-Az"></a>佛问诃责广如上说。<a id="a-B0"></a>乃至世尊制其学处。<a id="a-B1"></a>应如是说。</p>
  <p id="aB2">若复苾刍尼。<a id="a-B3"></a>共男子耳语者。<a id="a-B4"></a>波逸底迦。<a id="a-B5"></a>若复苾刍尼者。<a id="a-B6"></a>谓吐罗尼。<a id="a-B7"></a>或复余尼。<a id="a-B8"></a>共男子耳语者。<a id="a-B9"></a>谓与丈夫耳语共相领纳。<a id="a-BA"></a>乃至语者皆得堕罪。</p>
  <p data-pb></p>
  <h2 id="aBB">受男子耳语学处第八十七</h2>
  <p id="aBC">缘处同前。<a id="a-BD"></a>时吐罗尼如前威仪入城乞食。<a id="a-BE"></a>受男子耳语。<a id="a-BF"></a>不信敬者见已讥嫌。<a id="a-BG"></a>广如上说。<a id="a-BH"></a>乃至与他作期会事。<a id="a-BI"></a>尼白苾刍。<a id="a-BJ"></a>苾刍白佛。<a id="a-BK"></a>佛问诃责广如上说。<a id="a-BL"></a>乃至世尊制其学处。<a id="a-BM"></a>应如是说。</p>
  <p id="aBN">若复苾刍尼。<a id="a-BO"></a>受男子耳语者。<a id="a-BP"></a>波逸底迦。<a id="a-BQ"></a>尼谓吐罗尼。<a id="a-BR"></a>或复余尼。<a id="a-BS"></a>受男子耳语者。<a id="a-BT"></a>谓将耳受男子语。<a id="a-BU"></a>堕罪同前。<a id="a-BV"></a>乃至受者皆得堕罪。</p>
  <p data-pb></p>
  <h2 id="aBW">共苾刍耳语学处第八十八</h2>
  <p id="aBX">缘处同前。<a id="a-BY"></a>时笈多尼如吐罗尼城中乞食。<a id="a-BZ"></a>遂与苾刍共为耳语。<a id="a-Ba"></a>诸不信者见已讥谤。<a id="a-Bb"></a>今观此尼。<a id="a-Bc"></a>非是寂静出家。<a id="a-Bd"></a>为私窃事而作期会。<a id="a-Be"></a>尼白苾刍。<a id="a-Bf"></a>苾刍白佛。<a id="a-Bg"></a>佛问诃责广如上说。<a id="a-Bh"></a>乃至世尊制其学处。<a id="a-Bi"></a>应如是说。</p>
  <p id="aBj">若复苾刍尼。<a id="a-Bk"></a>共苾刍耳语者。<a id="a-Bl"></a>波逸底迦。<a id="a-Bm"></a>尼谓笈多尼。<a id="a-Bn"></a>或复余尼。<a id="a-Bo"></a>共苾刍耳语者。<a id="a-Bp"></a>义如上说。<a id="a-Bq"></a>皆得堕罪。</p>
  <p data-pb></p>
  <h2 id="aBr">受苾刍耳语学处第八十九</h2>
  <p id="aBs">缘处同前。<a id="a-Bt"></a>时笈多尼如前乞食。<a id="a-Bu"></a>受苾刍耳语。<a id="a-Bv"></a>诸不信者见已讥嫌。<a id="a-Bw"></a>广说乃至制其学处。<a id="a-Bx"></a>应如是说。</p>
  <p id="aBy">若复苾刍尼。<a id="a-Bz"></a>受苾刍耳语者。<a id="a-C0"></a>波逸底迦。<a id="a-C1"></a>尼谓笈多。<a id="a-C2"></a>或复余尼。<a id="a-C3"></a>受苾刍耳语者。<a id="a-C4"></a>义如上说。<a id="a-C5"></a>皆得堕罪。</p>
  <p data-pb></p>
  <h2 id="aC6">椎胸学处第九十</h2>
  <p id="aC7">缘处同前。<a id="a-C8"></a>时诸苾刍尼。<a id="a-C9"></a>互相斗诤说诸过咎。<a id="a-CA"></a>各怀嗔恚便自椎胸。<a id="a-CB"></a>唱言苦痛。<a id="a-CC"></a>尼白苾刍。<a id="a-CD"></a>苾刍白佛。<a id="a-CE"></a>佛问诃责。<a id="a-CF"></a>广说乃至制其学处。<a id="a-CG"></a>应如是说。</p>
  <p id="aCH">若复苾刍尼。<a id="a-CI"></a>嗔恚故便自椎胸生苦痛者。<a id="a-CJ"></a>波逸底迦。</p>
  <p id="aCK">若复苾刍尼者。<a id="a-CL"></a>谓此法中尼。<a id="a-CM"></a>嗔恚故自椎胸者。<a id="a-CN"></a>闻违情事而不容忍。<a id="a-CO"></a>以手椎胸极生苦痛者同前。<a id="a-CP"></a>乃至作斯事者。<a id="a-CQ"></a>皆得堕罪。</p>
  <p id="aCR">第十摄颂曰。</p>
  <p id="aCS">咒誓不观事　　坐床以树胶</p>
  <p id="aCT">在四白衣家　　不看病同卧</p>
  <p data-pb></p>
  <h2 id="aCU">咒誓学处第九十一</h2>
  <p id="aCV">缘处同前。<a id="a-CW"></a>时十二众苾刍尼。<a id="a-CX"></a>皆往长者婆罗门家。<a id="a-CY"></a>或因乞食。<a id="a-CZ"></a>或缘问病。<a id="a-Ca"></a>或为说法。<a id="a-Cb"></a>至他舍已。<a id="a-Cc"></a>俗旅见来皆申敬礼。<a id="a-Cd"></a>虔恭白言。<a id="a-Ce"></a>诸圣者甚难值遇。<a id="a-Cf"></a>我等有福得见圣者来往家中。<a id="a-Cg"></a>幸愿慈悲数能至此。<a id="a-Ch"></a>令我瞻望。<a id="a-Ci"></a>时此诸尼。<a id="a-Cj"></a>见他赞叹称唤圣者。<a id="a-Ck"></a>各怀我慢生大贡高。<a id="a-Cl"></a>俗旅复言。<a id="a-Cm"></a>恐诸圣者去更不来。<a id="a-Cn"></a>必若来者为设咒誓。<a id="a-Co"></a>诸苾刍尼曰。<a id="a-Cp"></a>若去不来我修净戒当无果利。<a id="a-Cq"></a>既以自梵行而为咒誓。<a id="a-Cr"></a>众共讥嫌。<a id="a-Cs"></a>尼白苾刍。<a id="a-Ct"></a>苾刍白佛。<a id="a-Cu"></a>佛问诃责。<a id="a-Cv"></a>广说乃至制其学处。<a id="a-Cw"></a>应如是说。</p>
  <p id="aCx">若复苾刍尼。<a id="a-Cy"></a>以自梵行而为咒誓者。<a id="a-Cz"></a>波逸底迦。</p>
  <p id="aD0">尼等如上。<a id="a-D1"></a>以自梵行者。<a id="a-D2"></a>谓不行嫌法。<a id="a-D3"></a>咒誓者。<a id="a-D4"></a>自出咒言。<a id="a-D5"></a>义如上说。<a id="a-D6"></a>皆得堕罪方便罪如常。</p>
  <p data-pb></p>
  <h2 id="aD7">不观诘他学处第九十二</h2>
  <p id="aD8">缘处同前。<a id="a-D9"></a>诸苾刍尼和合而住。<a id="a-DA"></a>信心长者及婆罗门皆兴恭敬尊重。<a id="a-DB"></a>供养衣食卧具及施药直。<a id="a-DC"></a>白言圣者受此药直。<a id="a-DD"></a>若有患时随意充用以自供身。<a id="a-DE"></a>时十二众苾刍尼见此事时。<a id="a-DF"></a>情生嫉妒作如是念。<a id="a-DG"></a>我等何故不蒙俗旅恭敬供养衣食卧具及诸药直以充餐啖。<a id="a-DH"></a>作是念已共相议曰。<a id="a-DI"></a>我等设计。<a id="a-DJ"></a>令彼长者婆罗门于我等处倍生净信恭敬供养尊重奉施。<a id="a-DK"></a>议已不见闻疑为见闻疑。<a id="a-DL"></a>诘诸苾刍尼。<a id="a-DM"></a>某甲尼有斯过失。<a id="a-DN"></a>某甲尼犯如是事。<a id="a-DO"></a>长净随意时不许在众。<a id="a-DP"></a>以无根罪诘苾刍尼诃责而住。<a id="a-DQ"></a>尼白苾刍。<a id="a-DR"></a>苾刍白佛。<a id="a-DS"></a>佛问诃责。<a id="a-DT"></a>广说乃至制其学处。<a id="a-DU"></a>应如是说。</p>
  <p id="aDV">若复苾刍尼。<a id="a-DW"></a>不善观事而诘他者。<a id="a-DX"></a>波逸底迦。</p>
  <p id="aDY">尼等同前。<a id="a-DZ"></a>不善观者。<a id="a-Da"></a>谓不审察而诘他者。<a id="a-Db"></a>谓以无根事而强诘责。<a id="a-Dc"></a>义如上说。<a id="a-Dd"></a>皆得堕罪。</p>
  <p data-pb></p>
  <h2 id="aDe">不观床座坐卧学处第九十三</h2>
  <p id="aDf">缘处同前。<a id="a-Dg"></a>时诸苾刍尼夏安居竟。<a id="a-Dh"></a>如佛听许。<a id="a-Di"></a>尼安居已游行人间。<a id="a-Dj"></a>渐次而行至一聚落。<a id="a-Dk"></a>时将欲暮。<a id="a-Dl"></a>从一长者求止宿处。<a id="a-Dm"></a>长者报言。<a id="a-Dn"></a>诸圣者。<a id="a-Do"></a>于客厅内可为居止。<a id="a-Dp"></a>既见听许不观处所。<a id="a-Dq"></a>先有人来。<a id="a-Dr"></a>途路疲劳复患热闷。<a id="a-Ds"></a>不能住内出外而眠。<a id="a-Dt"></a>于其夜中风雨忽起四面黑暗。<a id="a-Du"></a>各大惊恐。<a id="a-Dv"></a>咸入内厅互不相见。<a id="a-Dw"></a>先有俗人住在厅内。<a id="a-Dx"></a>俗人亦起便执苾刍尼手。<a id="a-Dy"></a>尼怕唱唤。<a id="a-Dz"></a>谁无赖人而执我手。<a id="a-E0"></a>胜光大王敬奉诸尼事同妃后。<a id="a-E1"></a>岂容愚者而强逼耶。<a id="a-E2"></a>乃至告官。<a id="a-E3"></a>推勘截此人手。<a id="a-E4"></a>诸苾刍尼既至室罗伐城。<a id="a-E5"></a>即以此缘白尼。<a id="a-E6"></a>尼白苾刍。<a id="a-E7"></a>苾刍白佛。<a id="a-E8"></a>佛问诃责。<a id="a-E9"></a>广说乃至制其学处。<a id="a-EA"></a>应如是说。<a id="a-EB"></a>若复苾刍尼。<a id="a-EC"></a>于屏闇处不观床座而坐卧。<a id="a-ED"></a>波逸底迦。</p>
  <p id="aEE">尼等同前。<a id="a-EF"></a>屏处者。<a id="a-EG"></a>谓有覆障。<a id="a-EH"></a>不观者。<a id="a-EI"></a>谓不审察。<a id="a-EJ"></a>坐卧者。<a id="a-EK"></a>谓于夜宿。<a id="a-EL"></a>余义如上。<a id="a-EM"></a>皆得堕罪。</p>
  <p data-pb></p>
  <h2 id="aEN">以树胶作生支学处第九十四</h2>
  <p id="aEO">缘处同前。<a id="a-EP"></a>时吐罗难陀苾刍尼。<a id="a-EQ"></a>因行乞食往长者家。<a id="a-ER"></a>告其妻曰。<a id="a-ES"></a>无病长寿。<a id="a-ET"></a>知夫不在问曰。<a id="a-EU"></a>贤首。<a id="a-EV"></a>夫既不在云何存济。<a id="a-EW"></a>彼便羞耻默而不答。<a id="a-EX"></a>尼乃低头而出。<a id="a-EY"></a>至王宫内告胜鬘妃曰。<a id="a-EZ"></a>无病长寿。<a id="a-Ea"></a>复相慰问窃语妃曰。<a id="a-Eb"></a>王出远行如何适意。<a id="a-Ec"></a>妃言。<a id="a-Ed"></a>圣者既是出家何论俗法。<a id="a-Ee"></a>尼曰。<a id="a-Ef"></a>贵胜自在少年无偶实难度日。<a id="a-Eg"></a>我甚为忧。<a id="a-Eh"></a>妃曰圣者。<a id="a-Ei"></a>若王不在。<a id="a-Ej"></a>我取树胶令彼巧人而作生支。<a id="a-Ek"></a>用以畅意。<a id="a-El"></a>尼闻是语。<a id="a-Em"></a>便往巧匠妻所报言。<a id="a-En"></a>为我当以树胶作一生支。<a id="a-Eo"></a>如与胜鬘夫人造者相似。<a id="a-Ep"></a>其巧匠妻报言。<a id="a-Eq"></a>圣者。<a id="a-Er"></a>出家之人何用斯物。<a id="a-Es"></a>尼曰。<a id="a-Et"></a>我有所须。<a id="a-Eu"></a>妻曰。<a id="a-Ev"></a>若尔我当遣作。<a id="a-Ew"></a>即便告夫可作一生支。<a id="a-Ex"></a>夫曰。<a id="a-Ey"></a>岂我不足更复求斯。<a id="a-Ez"></a>妻曰。<a id="a-F0"></a>我有知识故来相凭。<a id="a-F1"></a>非我自须。<a id="a-F2"></a>匠作与妻。<a id="a-F3"></a>妻便付尼。<a id="a-F4"></a>时吐罗难陀。<a id="a-F5"></a>饭食既了便入内房。<a id="a-F6"></a>即以树胶生支系脚跟上。<a id="a-F7"></a>内于身中而受欲乐。<a id="a-F8"></a>因此睡眠时尼寺中。<a id="a-F9"></a>忽然火起。<a id="a-FA"></a>有大喧声。<a id="a-FB"></a>尼便惊起。<a id="a-FC"></a>忘解生支从房而出。<a id="a-FD"></a>众人见时生大讥笑。<a id="a-FE"></a>时诸小儿见唱言。<a id="a-FF"></a>圣者。<a id="a-FG"></a>脚上何物。<a id="a-FH"></a>尼闻斯言极生羞耻。<a id="a-FI"></a>尼白苾刍。<a id="a-FJ"></a>苾刍白佛。<a id="a-FK"></a>佛问诃责。<a id="a-FL"></a>广说乃至制其学处。<a id="a-FM"></a>应如是说。</p>
  <p id="aFN">若复苾刍尼。<a id="a-FO"></a>以树胶作生支者。<a id="a-FP"></a>波逸底迦。</p>
  <p id="aFQ">尼等同前。<a id="a-FR"></a>以树胶作生支者。<a id="a-FS"></a>谓诸树胶乃至余物。<a id="a-FT"></a>作男根形。<a id="a-FU"></a>余义如上用得堕罪。<a id="a-FV"></a>作而不用得恶作罪。<a id="a-FW"></a>于中所有方便之罪。<a id="a-FX"></a>准事应知。</p>
  <p id="aFY">时诸苾刍咸皆有疑。<a id="a-FZ"></a>请世尊曰。<a id="a-Fa"></a>大德。<a id="a-Fb"></a>唯愿为说吐罗尼令众人笑。<a id="a-Fc"></a>佛告诸苾刍。<a id="a-Fd"></a>此吐罗尼非但今时令大众笑。<a id="a-Fe"></a>过去亦尔。<a id="a-Ff"></a>汝等谛听。<a id="a-Fg"></a>我今为说。<a id="a-Fh"></a>乃往古昔有一聚落婆罗门。<a id="a-Fi"></a>娶妻未久便生一男。<a id="a-Fj"></a>具十八种诸恶相貌。<a id="a-Fk"></a>年既长大游学他方欲求艺业。<a id="a-Fl"></a>于一聚落有大婆罗门尤善四明。<a id="a-Fm"></a>妻生一女父作是念。<a id="a-Fn"></a>若有婆罗门闲四明论者。<a id="a-Fo"></a>我以此女当与为妻。<a id="a-Fp"></a>其婆罗门童子渐渐游行至此聚落。<a id="a-Fq"></a>诣大婆罗门处学四明论无不通达。<a id="a-Fr"></a>婆罗门念曰。<a id="a-Fs"></a>我先有要。<a id="a-Ft"></a>若净行子明四论者。<a id="a-Fu"></a>以女妻之。<a id="a-Fv"></a>今此童子净行种族复该四论。<a id="a-Fw"></a>可与为妻。<a id="a-Fx"></a>即便婚娶。<a id="a-Fy"></a>既经多时婆罗门复作是念。<a id="a-Fz"></a>我此女夫形仪丑陋。<a id="a-G0"></a>若在家中人多轻笑。<a id="a-G1"></a>又见其女行非贞谨。<a id="a-G2"></a>告女夫曰。<a id="a-G3"></a>今可将妻还汝本宅。<a id="a-G4"></a>夫作是念。<a id="a-G5"></a>我妻立性行不贞纯。<a id="a-G6"></a>对我共他常为戏笑。<a id="a-G7"></a>今可还将诣父母所。<a id="a-G8"></a>作是念已。<a id="a-G9"></a>即告妻曰。<a id="a-GA"></a>贤首。<a id="a-GB"></a>汝可装办。<a id="a-GC"></a>明旦共尔游观芳园。<a id="a-GD"></a>妻言。<a id="a-GE"></a>可尔。<a id="a-GF"></a>至明清旦令妻乘驴欲归本宅。<a id="a-GG"></a>妻言。<a id="a-GH"></a>君今将我欲往何处。<a id="a-GI"></a>夫曰。<a id="a-GJ"></a>我今将汝往父母家。<a id="a-GK"></a>妻便念曰。<a id="a-GL"></a>祸来及身。<a id="a-GM"></a>于此自在所为如意。<a id="a-GN"></a>共他男子随意交通。<a id="a-GO"></a>今若将我至彼家者。<a id="a-GP"></a>即有父母及诸亲族护卫于我。<a id="a-GQ"></a>何能更得自在游行。<a id="a-GR"></a>即共夫斗悲啼号哭。<a id="a-GS"></a>我终不去。<a id="a-GT"></a>夫乃大嗔以绳反缚。<a id="a-GU"></a>迎卧驴上驱前而进。<a id="a-GV"></a>夫欲心起遂行非法。<a id="a-GW"></a>为洗净故取瓶注水。<a id="a-GX"></a>水出作声。<a id="a-GY"></a>驴闻惊走。<a id="a-GZ"></a>夫趁不及。<a id="a-Ga"></a>驴入村中人皆共睹咸悉羞耻。<a id="a-Gb"></a>问其夫曰。<a id="a-Gc"></a>何意如此。<a id="a-Gd"></a>夫乃具答其事。<a id="a-Ge"></a>闻瓶水声驴遂惊走。<a id="a-Gf"></a>闻者大笑而说颂曰。</p>
  <p id="aGg">瓶水泻作声　　驴闻惊怖走</p>
  <p id="aGh">由斯薄福女　　丑恶令人笑</p>
  <p id="aGi">汝等苾刍勿生异念。<a id="a-Gj"></a>昔时丑婆罗门妻者岂异人乎。<a id="a-Gk"></a>今吐罗难陀尼是。<a id="a-Gl"></a>汝诸苾刍。<a id="a-Gm"></a>吐罗尼复于往昔。<a id="a-Gn"></a>令诸人众作大喧笑。<a id="a-Go"></a>汝等复听。<a id="a-Gp"></a>我今重说。<a id="a-Gq"></a>乃往古昔于一聚落有婆罗门。<a id="a-Gr"></a>娶妻未久。<a id="a-Gs"></a>后于异时欲往余处。<a id="a-Gt"></a>其妻先不贞谨。<a id="a-Gu"></a>闻夫欲去告外人曰。<a id="a-Gv"></a>我夫欲行向余村邑。<a id="a-Gw"></a>君可来共宿。<a id="a-Gx"></a>彼人随语夜至其家。<a id="a-Gy"></a>夫便却至。<a id="a-Gz"></a>唤妇开门。<a id="a-H0"></a>问言。<a id="a-H1"></a>是谁。<a id="a-H2"></a>既识夫声二俱惶怖。<a id="a-H3"></a>遂将外人置牛粪篅内。<a id="a-H4"></a>方与开门。<a id="a-H5"></a>夫入家已。<a id="a-H6"></a>妻持水来与夫洗足。<a id="a-H7"></a>家忽失火。<a id="a-H8"></a>夫主匆遽运出赀财。<a id="a-H9"></a>妻语夫言。<a id="a-HA"></a>诸妙财货在此篅内宜可先出。<a id="a-HB"></a>即欲共舆篅便烈破。<a id="a-HC"></a>外人走出。<a id="a-HD"></a>柱打头伤血流而去。<a id="a-HE"></a>时有人众而说颂曰。</p>
  <p id="aHF">此女先行私　　以人置篅内</p>
  <p id="aHG">被火便舆出　　头破众人知</p>
  <p id="aHH">汝等苾刍于意云何。<a id="a-HI"></a>昔时婆罗门妻者岂异人乎。<a id="a-HJ"></a>今吐罗难陀苾刍尼是。</p>
  <p data-pb></p>
  <h2 id="aHK">白衣家说法不嘱授卧具学处第九十五</h2>
  <p id="aHL">缘处同前。<a id="a-HM"></a>时吐罗难陀苾刍尼。<a id="a-HN"></a>数往长者婆罗门家。<a id="a-HO"></a>为他说法。<a id="a-HP"></a>其长者妻见尼来至。<a id="a-HQ"></a>倍生敬重敷上妙座。<a id="a-HR"></a>尼即为说经中深义。<a id="a-HS"></a>彼听法时家事忧心嫌时太久。<a id="a-HT"></a>作如是念。<a id="a-HU"></a>我有俗务不可久停。<a id="a-HV"></a>即便起去。<a id="a-HW"></a>尼说经已不见听者。<a id="a-HX"></a>即离其座默然而去。<a id="a-HY"></a>后有贼来盗将座具。<a id="a-HZ"></a>妇人见尼从索座物。<a id="a-Ha"></a>尼曰。<a id="a-Hb"></a>我于当时既不相见。<a id="a-Hc"></a>弃座而归。<a id="a-Hd"></a>尼白苾刍。<a id="a-He"></a>苾刍白佛。<a id="a-Hf"></a>佛问诃责。<a id="a-Hg"></a>广说乃至制其学处。<a id="a-Hh"></a>应如是说。</p>
  <p id="aHi">若复苾刍尼。<a id="a-Hj"></a>在白衣家说法。<a id="a-Hk"></a>去时不嘱授家主收摄卧具者。<a id="a-Hl"></a>波逸底迦。</p>
  <p id="aHm">尼等如上。<a id="a-Hn"></a>说法者。<a id="a-Ho"></a>谓说经义。<a id="a-Hp"></a>卧具者。<a id="a-Hq"></a>谓敷座卧物。<a id="a-Hr"></a>去时不嘱授者。<a id="a-Hs"></a>不报主知。<a id="a-Ht"></a>释罪相等广说如前。</p>
  <p data-pb></p>
  <h2 id="aHu">未许辄坐学处第九十六</h2>
  <p id="aHv">缘处同前。<a id="a-Hw"></a>时吐罗尼因行乞食。<a id="a-Hx"></a>时有婆罗门乐清净法。<a id="a-Hy"></a>尼因乞食入其家中。<a id="a-Hz"></a>于客厅内有净床座覆以白氎。<a id="a-I0"></a>复有一女。<a id="a-I1"></a>执拂除蝇不令损污。<a id="a-I2"></a>女问尼言。<a id="a-I3"></a>圣者何事来此。<a id="a-I4"></a>尼曰。<a id="a-I5"></a>我为乞食汝可持来。<a id="a-I6"></a>女言。<a id="a-I7"></a>圣者。<a id="a-I8"></a>我若取食恐蝇污座。<a id="a-I9"></a>尼曰。<a id="a-IA"></a>我为除蝇不令有污。<a id="a-IB"></a>女便入舍。<a id="a-IC"></a>尼足不净坐其床上。<a id="a-ID"></a>并有沾血。<a id="a-IE"></a>婆罗门见问言。<a id="a-IF"></a>圣者足践尘土。<a id="a-IG"></a>云何不洗而坐净床。<a id="a-IH"></a>尼曰。<a id="a-II"></a>仁既得坐。<a id="a-IJ"></a>我梵行者何不得耶。<a id="a-IK"></a>即从座起。<a id="a-IL"></a>时婆罗门见血污座。<a id="a-IM"></a>种种讥嫌。<a id="a-IN"></a>我观此尼无有惭愧。<a id="a-IO"></a>尼白苾刍。<a id="a-IP"></a>苾刍白佛。<a id="a-IQ"></a>佛问诃责。<a id="a-IR"></a>广说乃至制其学处。<a id="a-IS"></a>应如是说。</p>
  <p id="aIT">若复苾刍尼。<a id="a-IU"></a>在白衣家。<a id="a-IV"></a>主人未许于床座上辄坐者。<a id="a-IW"></a>波逸底迦。</p>
  <p id="aIX">尼等如上。<a id="a-IY"></a>若白衣家床座。<a id="a-IZ"></a>若他未许不应辄坐。<a id="a-Ia"></a>释罪相等广说如前。</p>
  <p data-pb></p>
  <h2 id="aIb">不问主人辄宿学处第九十七</h2>
  <p id="aIc">缘处同前。<a id="a-Id"></a>时诸苾刍尼游行人间至一聚落。<a id="a-Ie"></a>为求宿处。<a id="a-If"></a>织师不在妻擅许之。<a id="a-Ig"></a>于一房中与尼共宿。<a id="a-Ih"></a>织师夜来与妻同卧欲为非法。<a id="a-Ii"></a>以手执妻。<a id="a-Ij"></a>妻遂失声。<a id="a-Ik"></a>尼闻便笑。<a id="a-Il"></a>夫问妻曰。<a id="a-Im"></a>笑者是谁。<a id="a-In"></a>答曰。<a id="a-Io"></a>是出家者。<a id="a-Ip"></a>夫便忿恚驱尼令出。<a id="a-Iq"></a>尼白苾刍。<a id="a-Ir"></a>苾刍白佛佛问诃责。<a id="a-Is"></a>广说乃至制其学处。<a id="a-It"></a>应如是说。</p>
  <p id="aIu">若复苾刍尼。<a id="a-Iv"></a>在白衣家。<a id="a-Iw"></a>不问主人辄宿者。<a id="a-Ix"></a>波逸底迦。</p>
  <p id="aIy">尼等如上。<a id="a-Iz"></a>不问主者。<a id="a-J0"></a>谓不咨请家主。<a id="a-J1"></a>辄宿者。<a id="a-J2"></a>谓于中卧坐。<a id="a-J3"></a>释罪相等广说如前。<a id="a-J4"></a>无犯者。<a id="a-J5"></a>除妇人无夫自为家主。</p>
 </body>
</html>