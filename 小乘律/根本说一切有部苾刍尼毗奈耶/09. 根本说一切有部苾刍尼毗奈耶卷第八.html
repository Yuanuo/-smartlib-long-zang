<!doctype html>
<html id="z3IBV7Sqg" data-ver="1039">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部苾刍尼毗奈耶卷第八</h1>
  <h2 id="a2">一月衣学处第三</h2>
  <p id="a3">尔时薄伽梵在室罗伐城。<a id="a-4"></a>时诸苾刍多畜长衣。<a id="a-5"></a>有得青衣不即作衣。<a id="a-6"></a>但知举畜更望余者。<a id="a-7"></a>若得如是相似之物。<a id="a-8"></a>我当作衣。<a id="a-9"></a>如青既然。<a id="a-A"></a>黄赤白衣及得厚薄亦皆贮畜。<a id="a-B"></a>时少欲苾刍共生嫌贱。<a id="a-C"></a>云何苾刍多畜衣物。<a id="a-D"></a>积而贮畜不肯作衣。<a id="a-E"></a>苾刍白佛。<a id="a-F"></a>佛以此缘。<a id="a-G"></a>同前集众问实诃责。<a id="a-H"></a>广说乃至制其学处。<a id="a-I"></a>应如是说。</p>
  <p id="aJ">若复苾刍尼作衣已竟。<a id="a-K"></a>羯耻那衣复出。<a id="a-L"></a>得非时衣欲须应受。<a id="a-M"></a>受已当疾成衣。<a id="a-N"></a>若有望处求令满足。<a id="a-O"></a>若不足者得畜经一月。<a id="a-P"></a>若过者泥萨只波逸底迦。<a id="a-Q"></a>苾刍尼者。<a id="a-R"></a>谓此法中尼。<a id="a-S"></a>衣已竟羯耻那衣已出。<a id="a-T"></a>有四句广如前说。<a id="a-U"></a>言得非时衣者。<a id="a-V"></a>何者是时何者非时。<a id="a-W"></a>若住处不张羯耻那衣者一月。<a id="a-X"></a>谓从八月十六日至九月十五日。<a id="a-Y"></a>若住处张羯耻那衣者五月。<a id="a-Z"></a>谓从八月十六日至正月十五日。<a id="a-a"></a>是名时余名非时。<a id="a-b"></a>若有望处者。<a id="a-c"></a>谓衣少更求。<a id="a-d"></a>得畜一月者。<a id="a-e"></a>谓有望处于父母兄弟姊妹师主等处。<a id="a-f"></a>当与我衣。<a id="a-g"></a>若五年会若六年会。<a id="a-h"></a>若顶髻会若盛年会。<a id="a-i"></a>我当得衣。<a id="a-j"></a>若足者善。<a id="a-k"></a>五衣随一不足者得齐一月。<a id="a-l"></a>若过畜者泥萨只波逸底迦。<a id="a-m"></a>广如前说。<a id="a-n"></a>此中犯相其事云何。</p>
  <p id="ao">摄颂曰。</p>
  <p id="ap">有望无望处　　望断不同衣</p>
  <p id="aq">新故粪扫殊　　条数肘量等</p>
  <p id="ar">若苾刍尼月一日得少青色衣。<a id="a-s"></a>未作而畜。<a id="a-t"></a>有希望处。<a id="a-u"></a>若得如是同色衣时。<a id="a-v"></a>我当作衣。<a id="a-w"></a>即于是日得同色衣。<a id="a-x"></a>彼苾刍尼于十日内作衣。<a id="a-y"></a>应持应舍应作法。<a id="a-z"></a>若不持不舍不作法。<a id="a-10"></a>至十一日明相出。<a id="a-11"></a>泥萨只波逸底迦。</p>
  <p id="a12">若苾刍尼一日不得余衣。<a id="a-13"></a>二日方得衣。<a id="a-14"></a>三日得衣。<a id="a-15"></a>乃至十日得衣。<a id="a-16"></a>彼苾刍尼于十日内作衣。<a id="a-17"></a>应持应舍应作法。<a id="a-18"></a>若不持不舍不作法。<a id="a-19"></a>至十一日明相出。<a id="a-1A"></a>亦泥萨只波逸底迦。<a id="a-1B"></a>若复苾刍尼十日不得余衣。<a id="a-1C"></a>十一日不得。<a id="a-1D"></a>十二日不得。<a id="a-1E"></a>乃至十九日不得衣。<a id="a-1F"></a>二十日方得余衣。<a id="a-1G"></a>即应如前作法。<a id="a-1H"></a>若不作法犯舍堕。<a id="a-1I"></a>若苾刍尼二十一日不得余衣。<a id="a-1J"></a>乃至二十九日得余衣。<a id="a-1K"></a>三十日内作衣。<a id="a-1L"></a>应持应舍应作分别。<a id="a-1M"></a>若不作法。<a id="a-1N"></a>三十一日明相出。<a id="a-1O"></a>泥萨只波逸底迦。<a id="a-1P"></a>如得青色衣既尔。<a id="a-1Q"></a>得余色衣事皆同此。<a id="a-1R"></a>若苾刍尼一日得青色衣。<a id="a-1S"></a>不作而畜无别望处。<a id="a-1T"></a>便作是念。<a id="a-1U"></a>若得如是同色衣者。<a id="a-1V"></a>我当作衣。<a id="a-1W"></a>即于是日得同类衣。<a id="a-1X"></a>时苾刍尼于十日内作衣。<a id="a-1Y"></a>应舍应作法。<a id="a-1Z"></a>若不作法者。<a id="a-1a"></a>至十一日明相出时。<a id="a-1b"></a>泥萨只波逸底迦。<a id="a-1c"></a>若一日不得余衣。<a id="a-1d"></a>二日得衣。<a id="a-1e"></a>乃至三十日得衣。<a id="a-1f"></a>广如前说。<a id="a-1g"></a>如得青色衣既尔。<a id="a-1h"></a>得余色衣等事皆同此。<a id="a-1i"></a>若苾刍尼一日得青色衣。<a id="a-1j"></a>不作而畜有希望处。<a id="a-1k"></a>然希望处时节长远。<a id="a-1l"></a>不称所求无力能得。<a id="a-1m"></a>或于是日得青色衣。<a id="a-1n"></a>于十日内应作衣。<a id="a-1o"></a>如是广说。<a id="a-1p"></a>乃至三十日方得余色衣事同前说。<a id="a-1q"></a>若苾刍尼一日得青色衣。<a id="a-1r"></a>不作而畜有希望处。<a id="a-1s"></a>其所望处虽未得衣。<a id="a-1t"></a>心不断绝。<a id="a-1u"></a>或于是日得青色衣。<a id="a-1v"></a>如前广说。<a id="a-1w"></a>若苾刍尼一日得青色衣。<a id="a-1x"></a>不作而畜情有希望。<a id="a-1y"></a>若所望处皆断绝者。<a id="a-1z"></a>彼苾刍尼所得之衣。<a id="a-20"></a>于十日内应持应舍。<a id="a-21"></a>如前广说。</p>
  <p id="a22">尔时具寿邬波离。<a id="a-23"></a>白佛言。<a id="a-24"></a>大德。<a id="a-25"></a>有几种衣。<a id="a-26"></a>佛言。<a id="a-27"></a>有二种。<a id="a-28"></a>一新二故。<a id="a-29"></a>新谓新织。<a id="a-2A"></a>故谓曾经四月着用。<a id="a-2B"></a>邬波离。<a id="a-2C"></a>复有五种衣。<a id="a-2D"></a>一有施主衣。<a id="a-2E"></a>二无施主衣。<a id="a-2F"></a>三往还衣。<a id="a-2G"></a>四死人衣。<a id="a-2H"></a>五粪扫衣。<a id="a-2I"></a>云何有施主衣。<a id="a-2J"></a>谓有男女半择迦为其施主。<a id="a-2K"></a>云何无施主衣。<a id="a-2L"></a>谓无男女半择迦为其施主。<a id="a-2M"></a>云何往还衣。<a id="a-2N"></a>如有死人眷属哀念以衣赠送置于尸上送至烧处。<a id="a-2O"></a>既焚葬已还持此衣奉施僧众。<a id="a-2P"></a>云何死人衣。<a id="a-2Q"></a>于尸林中死者之衣无主摄受。<a id="a-2R"></a>云何粪扫衣。<a id="a-2S"></a>此有五种。<a id="a-2T"></a>云何为五。<a id="a-2U"></a>一道路弃衣。<a id="a-2V"></a>二粪扫处衣。<a id="a-2W"></a>三河边弃衣。<a id="a-2X"></a>四蚁所穿衣。<a id="a-2Y"></a>五破碎衣。<a id="a-2Z"></a>复有五种。<a id="a-2a"></a>一火烧衣。<a id="a-2b"></a>二水所渍衣三鼠啮衣。<a id="a-2c"></a>四牛嚼衣。<a id="a-2d"></a>五奶母弃衣。</p>
  <p id="a2e">若苾刍尼得新衣欲作衣者。<a id="a-2f"></a>应浣染裁缝。<a id="a-2g"></a>两重为僧伽胝。<a id="a-2h"></a>两重为尼师但。<a id="a-2i"></a>一重为嗢呾罗僧伽。<a id="a-2j"></a>一重安呾婆娑。<a id="a-2k"></a>若苾刍尼二重为僧伽胝时。<a id="a-2l"></a>若欲更着第三重者。<a id="a-2m"></a>帖时得恶作罪。<a id="a-2n"></a>至十一日明相出时便犯舍堕。<a id="a-2o"></a>若苾刍尼于新僧伽胝。<a id="a-2p"></a>摘去旧里拟将别用。<a id="a-2q"></a>摘时得恶作罪。<a id="a-2r"></a>至十一日明相出时便犯舍堕。<a id="a-2s"></a>若苾刍尼于新僧伽胝摘去其里。<a id="a-2t"></a>浣染缝治还欲安此者无犯。<a id="a-2u"></a>至十一日明相出时。<a id="a-2v"></a>不安了者泥萨只。<a id="a-2w"></a>如僧伽胝既然。<a id="a-2x"></a>于尼师但事皆同此。<a id="a-2y"></a>若苾刍尼有新嗢呾罗僧伽帖第二重。<a id="a-2z"></a>帖时得恶作罪。<a id="a-30"></a>至十一日明相出时便犯舍堕。<a id="a-31"></a>安呾婆娑亦复如是。<a id="a-32"></a>如苾刍尼得故衣欲作衣者。<a id="a-33"></a>应浣染裁缝。<a id="a-34"></a>四重为僧伽胝。<a id="a-35"></a>四重为尼师但。<a id="a-36"></a>两重为嗢呾罗僧伽及安呾婆娑。<a id="a-37"></a>若苾刍尼于二重嗢咀罗僧伽及安咀婆娑。<a id="a-38"></a>若欲更着第三重者。<a id="a-39"></a>帖时得恶作罪。<a id="a-3A"></a>十一日明相出时犯舍堕罪。<a id="a-3B"></a>若苾刍尼于此重衣若欲摘去或安不安有犯无犯。<a id="a-3C"></a>广如上说。<a id="a-3D"></a>若苾刍尼有主往还死人衣。<a id="a-3E"></a>准其新故重数应知。<a id="a-3F"></a>若粪扫衣时。<a id="a-3G"></a>随意重数作无齐限。</p>
  <p id="a3H">尔时具寿邬波离。<a id="a-3I"></a>白佛言。<a id="a-3J"></a>大德。<a id="a-3K"></a>僧伽胝有几种。<a id="a-3L"></a>条数云何。<a id="a-3M"></a>佛告邬波离。<a id="a-3N"></a>有九种别。<a id="a-3O"></a>云何为九。<a id="a-3P"></a>谓九条。<a id="a-3Q"></a>十一条。<a id="a-3R"></a>十三条。<a id="a-3S"></a>十五条。<a id="a-3T"></a>十七条。<a id="a-3U"></a>十九条。<a id="a-3V"></a>二十一条。<a id="a-3W"></a>二十三条。<a id="a-3X"></a>二十五条。<a id="a-3Y"></a>邬波离。<a id="a-3Z"></a>初三种衣二长一短。<a id="a-3a"></a>次三种衣三长一短。<a id="a-3b"></a>后三种衣四长一短。<a id="a-3c"></a>应作应持。<a id="a-3d"></a>过此已上便成破纳。<a id="a-3e"></a>邬波离。<a id="a-3f"></a>白佛言。<a id="a-3g"></a>大德。<a id="a-3h"></a>衣之大小有几差别。<a id="a-3i"></a>佛言。<a id="a-3j"></a>僧伽胝有三。<a id="a-3k"></a>谓上中下。<a id="a-3l"></a>上者竖三肘横五肘。<a id="a-3m"></a>下者竖二肘半横四肘半。<a id="a-3n"></a>二内名中。<a id="a-3o"></a>若嗢呾罗僧伽及安呾婆娑亦有三种。<a id="a-3p"></a>谓上中下。<a id="a-3q"></a>量如僧伽胝说。<a id="a-3r"></a>邬波离。<a id="a-3s"></a>复有二种安呾婆娑。<a id="a-3t"></a>竖二横五。<a id="a-3u"></a>竖二横四。<a id="a-3v"></a>若极下安呾婆娑但盖三轮。<a id="a-3w"></a>是持衣中最小。<a id="a-3x"></a>若泥萨只衣最极小者但齐纵横一肘。<a id="a-3y"></a>若苾刍尼犯舍堕。<a id="a-3z"></a>应为三事。<a id="a-40"></a>应如上说。<a id="a-41"></a>此中略言三衣法式。<a id="a-42"></a>其厥苏洛迦及僧脚崎。<a id="a-43"></a>具如余处。</p>
  <p data-pb></p>
  <h2 id="a44">与非亲苾刍浣故衣学处第四</h2>
  <p id="a45">尔时菩萨从睹史天下。<a id="a-46"></a>托生劫比罗城净饭王家。<a id="a-47"></a>于时四方有大名称。<a id="a-48"></a>云释族生太子。<a id="a-49"></a>在雪山边分盐河侧劫比罗仙人所住之处。<a id="a-4A"></a>去斯不远有婆罗门仙人。<a id="a-4B"></a>名阿私多。<a id="a-4C"></a>善解占相。<a id="a-4D"></a>王召观察授记。<a id="a-4E"></a>有二种瑞。<a id="a-4F"></a>若在家者。<a id="a-4G"></a>为转轮王化四天下。<a id="a-4H"></a>为大圣主七宝具足。<a id="a-4I"></a>所谓轮宝象宝马宝珠宝女宝主藏臣宝主兵臣宝。<a id="a-4J"></a>千子圆满有大威力。<a id="a-4K"></a>勇健无双能降怨敌。<a id="a-4L"></a>尽斯大他穷四海边。<a id="a-4M"></a>无诸盗贼亦无酷罚。<a id="a-4N"></a>以法理人安隐而住。<a id="a-4O"></a>若出家者。<a id="a-4P"></a>剃除须发以正信心从家至非家。<a id="a-4Q"></a>当得成佛应正遍知。<a id="a-4R"></a>名闻十方弘济群品。<a id="a-4S"></a>是时所有诸国大王皆悉闻知释迦太子生在雪山乃至弘济群品。<a id="a-4T"></a>各作是念。<a id="a-4U"></a>我今宜往承事太子。<a id="a-4V"></a>当于后时受其福禄。<a id="a-4W"></a>又作是念。<a id="a-4X"></a>今我无缘能见太子。<a id="a-4Y"></a>若我承事净饭王者。<a id="a-4Z"></a>即为承事太子身也。<a id="a-4a"></a>时诸国王咸皆遣使并持国信。<a id="a-4b"></a>至净饭王所。<a id="a-4c"></a>后时菩萨养在深宫年渐长大。<a id="a-4d"></a>由见老病死故心怀忧恼。<a id="a-4e"></a>遂往林中屏弃人事。<a id="a-4f"></a>时诸国王闻是事已。<a id="a-4g"></a>咸作斯念。<a id="a-4h"></a>我今所以事净饭王者意事太子。<a id="a-4i"></a>而今太子既往林中情求出离。<a id="a-4j"></a>我今何事徒为费损。<a id="a-4k"></a>于是使人及诸国信悉皆断绝。<a id="a-4l"></a>时憍萨罗国胜光大王。<a id="a-4m"></a>与净饭王国界邻近。<a id="a-4n"></a>信物虽绝使尚往还。<a id="a-4o"></a>时时遣使相问所遣使人。<a id="a-4p"></a>是国大臣名曰密护。<a id="a-4q"></a>是时密护至净饭王所。<a id="a-4r"></a>论国事已。<a id="a-4s"></a>便于大臣邬陀夷舍而为停止。<a id="a-4t"></a>若净饭王遣使往问胜光王时。<a id="a-4u"></a>便遣大臣邬陀夷往。<a id="a-4v"></a>时邬陀夷至室罗伐城见胜光王。<a id="a-4w"></a>论王事已。<a id="a-4x"></a>于密护舍而为停止。<a id="a-4y"></a>时密护有妇。<a id="a-4z"></a>名曰笈多。<a id="a-50"></a>颜貌端严人所乐见。<a id="a-51"></a>是时邬陀夷便与笈多共行非法。<a id="a-52"></a>时彼密护闻妇与邬陀夷私有交密。<a id="a-53"></a>便作是念。<a id="a-54"></a>此二恶人当断其命。<a id="a-55"></a>后更思念。<a id="a-56"></a>我若杀者扰乱王城为大惊怖。<a id="a-57"></a>如何为此罪过。<a id="a-58"></a>妇女杀婆罗门耶。<a id="a-59"></a>即便舍而不问。<a id="a-5A"></a>后于异时密护身死。<a id="a-5B"></a>时胜光王。<a id="a-5C"></a>以无子故所有资财收入王库。<a id="a-5D"></a>时邬陀夷闻斯事已。<a id="a-5E"></a>便作是念。<a id="a-5F"></a>我今现在如何令彼笈多无所凭托。<a id="a-5G"></a>便于夜中思利害事。<a id="a-5H"></a>晓便往诣净饭王所。<a id="a-5I"></a>作如是白。<a id="a-5J"></a>王与胜光王国界邻接。<a id="a-5K"></a>见有如是不隐便事。<a id="a-5L"></a>应遣使人往彼筹度。<a id="a-5M"></a>若不问者当招祸败。<a id="a-5N"></a>王便报曰。<a id="a-5O"></a>若如是者卿当为使往彼商量。<a id="a-5P"></a>时邬陀夷即便往诣室罗伐城。<a id="a-5Q"></a>作如是念。<a id="a-5R"></a>我今为当先见大王先见臣耶。<a id="a-5S"></a>作是念已。<a id="a-5T"></a>复更思量。<a id="a-5U"></a>求事之法理从下起。<a id="a-5V"></a>即便往至国大臣所。<a id="a-5W"></a>陈其本意。<a id="a-5X"></a>云我启王欲取笈多。<a id="a-5Y"></a>幸愿仁恩助我言及。<a id="a-5Z"></a>大臣闻已然可其事。<a id="a-5a"></a>时邬陀夷即便往诣胜光王所。<a id="a-5b"></a>共论国事。<a id="a-5c"></a>即白王曰。<a id="a-5d"></a>幸愿大王赐与停处。<a id="a-5e"></a>王曰卿先曾来何处停止。<a id="a-5f"></a>白言。<a id="a-5g"></a>我先停在密护之舍。<a id="a-5h"></a>王曰。<a id="a-5i"></a>今者宜应还停彼处。<a id="a-5j"></a>更白王曰。<a id="a-5k"></a>密护身死王曰。<a id="a-5l"></a>家主虽死宅岂死耶。<a id="a-5m"></a>邬陀夷曰。<a id="a-5n"></a>宅虽不死产业皆无。<a id="a-5o"></a>王命臣曰。<a id="a-5p"></a>可觅停处安邬陀夷。<a id="a-5q"></a>臣言。<a id="a-5r"></a>更无停处。<a id="a-5s"></a>然彼先与笈多交通。<a id="a-5t"></a>本意缘斯欲为启白。<a id="a-5u"></a>王今若能摄受此人。<a id="a-5v"></a>即是摄受净饭王矣。<a id="a-5w"></a>时胜光王。<a id="a-5x"></a>即令使者命邬陀夷至。<a id="a-5y"></a>便告曰。<a id="a-5z"></a>邬陀夷。<a id="a-60"></a>我实不知卿与笈多先有交密。<a id="a-61"></a>今以笈多与卿为妇。<a id="a-62"></a>宅及财物亦并相供。<a id="a-63"></a>时邬陀夷拜谢而去。<a id="a-64"></a>是时笈多闻邬陀夷来诣其舍。<a id="a-65"></a>即出当门大声啼哭。<a id="a-66"></a>邬陀夷至门问笈多曰。<a id="a-67"></a>何意啼泣。<a id="a-68"></a>笈多报曰。<a id="a-69"></a>我之所爱夫主身亡。<a id="a-6A"></a>仁岂于今亦当弃我。<a id="a-6B"></a>邬陀夷曰。<a id="a-6C"></a>我本相为而来至此。<a id="a-6D"></a>已白王讫。<a id="a-6E"></a>汝及家资皆蒙赐与。<a id="a-6F"></a>汝为此住。<a id="a-6G"></a>为向劫比罗城。<a id="a-6H"></a>笈多自念。<a id="a-6I"></a>我今若往劫比罗者。<a id="a-6J"></a>婆罗门妇不存我命。<a id="a-6K"></a>我今宜应留住本宅。<a id="a-6L"></a>是时邬陀夷便有两宅。<a id="a-6M"></a>一在劫比罗。<a id="a-6N"></a>一在室罗伐城。</p>
  <p id="a6O">尔时菩萨于六年中一无所有。<a id="a-6P"></a>修苦行已后便随意欲受上妙饮食。<a id="a-6Q"></a>即以饭食及诸苏油遍涂身体。<a id="a-6R"></a>以暖汤水而为沐浴。<a id="a-6S"></a>遂便往诣胜军聚落二牧牛女所。<a id="a-6T"></a>一名欢喜。<a id="a-6U"></a>二名欢喜力。<a id="a-6V"></a>受十六倍乳糜。<a id="a-6W"></a>饱足食已。<a id="a-6X"></a>复诣善行男子所。<a id="a-6Y"></a>取吉祥草时黑龙王赞叹。<a id="a-6Z"></a>菩萨向菩提树下。<a id="a-6a"></a>手自布草不令撩乱。<a id="a-6b"></a>加趺而坐。<a id="a-6c"></a>端身正意心念口言。<a id="a-6d"></a>若我诸漏未断尽者。<a id="a-6e"></a>我终不解此加趺坐。<a id="a-6f"></a>是时菩萨未解加趺。<a id="a-6g"></a>众惑皆尽。<a id="a-6h"></a>尔时世尊降伏三十六亿魔军兵已。<a id="a-6i"></a>证一切智。<a id="a-6j"></a>受梵王请。<a id="a-6k"></a>往婆罗痆斯。<a id="a-6l"></a>三转十二行法轮。<a id="a-6m"></a>度五苾刍及以随五苾刍已。<a id="a-6n"></a>即便行诣白氎林中。<a id="a-6o"></a>度六十贤部令住见谛。<a id="a-6p"></a>又至胜军聚落。<a id="a-6q"></a>度二牧牛女亦令见谛。<a id="a-6r"></a>又至乌卢频螺林侧。<a id="a-6s"></a>度千外道出家近圆。<a id="a-6t"></a>又至伽耶山顶。<a id="a-6u"></a>现三神变。<a id="a-6v"></a>教化令住安隐涅槃。<a id="a-6w"></a>又至杖林。<a id="a-6x"></a>令摩揭陀主频毗娑罗王住于见谛。<a id="a-6y"></a>并度八十百千诸来天众无量百千摩揭陀国婆罗门等。<a id="a-6z"></a>次至王舍城。<a id="a-70"></a>受竹林精舍。<a id="a-71"></a>亦与身子目连出家近圆。<a id="a-72"></a>次往室罗伐城。<a id="a-73"></a>受逝多林给孤独园。<a id="a-74"></a>次至憍萨罗说少年经。<a id="a-75"></a>令胜光王得见谛已。<a id="a-76"></a>住逝多林。<a id="a-77"></a>时胜光王遣使持书。<a id="a-78"></a>往净饭王所。<a id="a-79"></a>白言大王。<a id="a-7A"></a>王今庆喜。<a id="a-7B"></a>太子已证无上正觉。<a id="a-7C"></a>亦令有情同餐甘露。<a id="a-7D"></a>今现住在逝多林中。<a id="a-7E"></a>时净饭王闻此信已。<a id="a-7F"></a>以手支颊怀忧而叹。<a id="a-7G"></a>往日一切义成太子修苦行时。<a id="a-7H"></a>我常遣使问其安不。<a id="a-7I"></a>使者寻还报我住处。<a id="a-7J"></a>比令使问竟无一还。<a id="a-7K"></a>今者来至逝多林内。<a id="a-7L"></a>其事如何。<a id="a-7M"></a>时大臣邬陀夷前诣王所便白王曰。<a id="a-7N"></a>大王何故以手支颊怀忧而住。<a id="a-7O"></a>王曰。<a id="a-7P"></a>我今岂得不怀忧耶。<a id="a-7Q"></a>往日一切义成太子修苦行时。<a id="a-7R"></a>我常遣使问其安不。<a id="a-7S"></a>使者寻还报我住处。<a id="a-7T"></a>比令使问竟无一还。<a id="a-7U"></a>今有信云。<a id="a-7V"></a>一切义成太子证无上正觉。<a id="a-7W"></a>亦令有情同餐甘露。<a id="a-7X"></a>来逝多林宁不忧也。<a id="a-7Y"></a>时邬陀夷即白王曰。<a id="a-7Z"></a>若如是者。<a id="a-7a"></a>臣请为使持信还归。<a id="a-7b"></a>王曰。<a id="a-7c"></a>卿若去者还于彼住亦不归来。<a id="a-7d"></a>邬陀夷曰。<a id="a-7e"></a>奉大王命岂敢不来。<a id="a-7f"></a>时净饭王自裁书曰。</p>
  <p id="a7g">始从受胎后　　长养于世尊</p>
  <p id="a7h">烦恼火恒然　　常希最胜树</p>
  <p id="a7i">今既得成佛　　徒众数无边</p>
  <p id="a7j">余人受安乐　　唯吾未除苦</p>
  <p id="a7k">书了印讫付邬陀夷。<a id="a-7l"></a>时邬陀夷持王敕书。<a id="a-7m"></a>往室罗伐奉上世尊。<a id="a-7n"></a>世尊受已便自披读。<a id="a-7o"></a>时邬陀夷白世尊曰。<a id="a-7p"></a>世尊能向劫比罗城不。<a id="a-7q"></a>佛言。<a id="a-7r"></a>邬陀夷。<a id="a-7s"></a>我共汝去。<a id="a-7t"></a>时邬陀夷忆昔太子踰城出家父王频召竟不还国。<a id="a-7u"></a>重白佛言。<a id="a-7v"></a>必若世尊不肯归者。<a id="a-7w"></a>我今有力强自将去。<a id="a-7x"></a>尔时世尊闻斯语已。<a id="a-7y"></a>即说伽他报邬陀夷曰。</p>
  <p id="a7z">生死爱网若全除　　此即诚无将导者</p>
  <p id="a80">世尊威力无处所　　汝何方便能将去</p>
  <p id="a81">生死爱网若全除　　此即诚无将导者</p>
  <p id="a82">世尊境界无处所　　汝何方便能将去</p>
  <p id="a83">尔时邬陀夷。<a id="a-84"></a>闻佛世尊说伽他已。<a id="a-85"></a>顶礼佛足白佛言。<a id="a-86"></a>世尊。<a id="a-87"></a>我欲还宫白父王知。<a id="a-88"></a>佛告邬陀夷。<a id="a-89"></a>为佛使者理不应然。<a id="a-8A"></a>邬陀夷。<a id="a-8B"></a>白佛言。<a id="a-8C"></a>为佛使者其事如何。<a id="a-8D"></a>佛告邬陀夷。<a id="a-8E"></a>凡出家者方为佛使。<a id="a-8F"></a>邬陀夷言。<a id="a-8G"></a>我愿出家。<a id="a-8H"></a>然为要契事须还报净饭大王。<a id="a-8I"></a>我今且去。<a id="a-8J"></a>佛言。<a id="a-8K"></a>待出家已方报前信。<a id="a-8L"></a>邬陀夷言善哉。<a id="a-8M"></a>我今出家。<a id="a-8N"></a>然而世尊为菩萨时。<a id="a-8O"></a>生生之处于二师二亲及尊重类。<a id="a-8P"></a>有如法教令曾不违逆。<a id="a-8Q"></a>由此因缘言无违者。<a id="a-8R"></a>时邬陀夷。<a id="a-8S"></a>白佛言。<a id="a-8T"></a>我今出家。<a id="a-8U"></a>佛告舍利子。<a id="a-8V"></a>汝与邬陀夷出家。<a id="a-8W"></a>令其长夜永得利益。<a id="a-8X"></a>舍利子言。<a id="a-8Y"></a>如是世尊。<a id="a-8Z"></a>便与出家并受圆具。<a id="a-8a"></a>所有行法略并告知。<a id="a-8b"></a>时邬陀夷既受教诫。<a id="a-8c"></a>礼舍利子已诣世尊所。<a id="a-8d"></a>礼佛双足白佛言。<a id="a-8e"></a>世尊我已出家。<a id="a-8f"></a>佛言。<a id="a-8g"></a>汝今可去。<a id="a-8h"></a>然而造次勿入王宫。<a id="a-8i"></a>宜至其门立而告曰。<a id="a-8j"></a>释迦苾刍今至门外。<a id="a-8k"></a>若唤入者即应随入。<a id="a-8l"></a>彼若问言更有诸余释迦苾刍不。<a id="a-8m"></a>答言更有。<a id="a-8n"></a>若问一切义成太子亦作如是形状耶。<a id="a-8o"></a>答言亦作如是形状。<a id="a-8p"></a>汝亦不应宿王宫内。<a id="a-8q"></a>若问一切义成太子宿王宫不。<a id="a-8r"></a>答言不宿。<a id="a-8s"></a>问何处宿止。<a id="a-8t"></a>答言或阿兰若或毗诃罗。<a id="a-8u"></a>若问一切义成太子欲来此不。<a id="a-8v"></a>答言欲来。<a id="a-8w"></a>若言何时欲来。<a id="a-8x"></a>答言过七日后方来至此。<a id="a-8y"></a>时邬陀夷礼佛而去。<a id="a-8z"></a>尔时世尊神力加被。<a id="a-90"></a>令邬陀夷如伸臂顷即至劫比罗城。<a id="a-91"></a>立王门外告守门者曰。<a id="a-92"></a>为我白王。<a id="a-93"></a>释迦苾刍今在门外。<a id="a-94"></a>门人问曰。<a id="a-95"></a>更有诸余释迦苾刍不。<a id="a-96"></a>报言更有。<a id="a-97"></a>门人即入白王。<a id="a-98"></a>释迦苾刍来在门外得令入不。<a id="a-99"></a>王言唤入。<a id="a-9A"></a>我观释迦苾刍其状如何。<a id="a-9B"></a>门人引入。<a id="a-9C"></a>既至王所王识颜状。<a id="a-9D"></a>问言邬陀夷。<a id="a-9E"></a>汝今出家。<a id="a-9F"></a>报言。<a id="a-9G"></a>我已出家。<a id="a-9H"></a>王便问曰。<a id="a-9I"></a>一切义成太子亦作如是形状。<a id="a-9J"></a>答言大王。<a id="a-9K"></a>亦同此状。<a id="a-9L"></a>时净饭王无始劫来恩爱情重。<a id="a-9M"></a>闻是语已。<a id="a-9N"></a>即便闷绝投身躃地。<a id="a-9O"></a>以冷水洒良久乃稣。<a id="a-9P"></a>从地起已。<a id="a-9Q"></a>问邬陀夷曰。<a id="a-9R"></a>一切义成太子欲来此不。<a id="a-9S"></a>答言欲来。<a id="a-9T"></a>何时欲来。<a id="a-9U"></a>过七日已方来至此。<a id="a-9V"></a>时王即便命诸臣曰。<a id="a-9W"></a>一切义成太子过七日已欲归故居。<a id="a-9X"></a>卿等应可修饰城隍庄严道路。<a id="a-9Y"></a>宫中内人亦令洒扫。<a id="a-9Z"></a>太子欲来。<a id="a-9a"></a>邬陀夷言。<a id="a-9b"></a>世尊不住王家及内宫里。<a id="a-9c"></a>王曰。<a id="a-9d"></a>何处居停。<a id="a-9e"></a>答曰。<a id="a-9f"></a>或阿兰若。<a id="a-9g"></a>或毗诃罗。<a id="a-9h"></a>王告诸臣曰。<a id="a-9i"></a>卿等往阿兰若处屈路陀林。<a id="a-9j"></a>同逝多林造一住处。<a id="a-9k"></a>有十六大院。<a id="a-9l"></a>院六十房。<a id="a-9m"></a>是时诸臣奉王命已。<a id="a-9n"></a>遂往阿兰若屈路陀林。<a id="a-9o"></a>同逝多林十六大院。<a id="a-9p"></a>院六十房。<a id="a-9q"></a>然大王教令随言即成。<a id="a-9r"></a>诸胜天人举心事办。<a id="a-9s"></a>相应定力意念皆就。<a id="a-9t"></a>于此城中街衢巷陌。<a id="a-9u"></a>屏除诸秽以栴檀香水而遍洒之。<a id="a-9v"></a>处处皆有殊妙香供。<a id="a-9w"></a>悬众缯彩建立幢幡。<a id="a-9x"></a>布列香花诚可爱乐。<a id="a-9y"></a>犹如帝释欢喜之园。<a id="a-9z"></a>时诸大众各怀渴仰。<a id="a-A0"></a>瞻望世尊企想而住。</p>
  <p id="aA1">尔时世尊在逝多林。<a id="a-A2"></a>命大目连曰。<a id="a-A3"></a>汝今宜往告诸苾刍。<a id="a-A4"></a>如来欲向劫比罗城。<a id="a-A5"></a>若诸具寿。<a id="a-A6"></a>情乐欲见父子相遇者。<a id="a-A7"></a>应持衣钵。<a id="a-A8"></a>时大目连受佛教已。<a id="a-A9"></a>告诸苾刍曰。<a id="a-AA"></a>诸具寿。<a id="a-AB"></a>世尊欲向劫比罗城。<a id="a-AC"></a>若诸具寿。<a id="a-AD"></a>情乐欲见父子相遇者。<a id="a-AE"></a>应持衣钵随从世尊。<a id="a-AF"></a>时诸苾刍既承告已。<a id="a-AG"></a>俱来从佛。<a id="a-AH"></a>尔时世尊自调伏故调伏围绕。<a id="a-AI"></a>自寂静故寂静围绕。<a id="a-AJ"></a>解脱解脱围绕。<a id="a-AK"></a>安隐安隐围绕。<a id="a-AL"></a>善顺善顺围绕。<a id="a-AM"></a>离欲离欲围绕。<a id="a-AN"></a>阿罗汉阿罗汉围绕。<a id="a-AO"></a>端严端严围绕。<a id="a-AP"></a>如旃檀林栴檀围绕。<a id="a-AQ"></a>犹如象王象子围绕。<a id="a-AR"></a>如师子王师子围绕。<a id="a-AS"></a>如大牛王诸牛围绕。<a id="a-AT"></a>犹如鹅王诸鹅围绕。<a id="a-AU"></a>如妙翅王妙翅鸟围绕。<a id="a-AV"></a>如婆罗门学徒围绕。<a id="a-AW"></a>犹如大医病者围绕。<a id="a-AX"></a>如大军将兵众围绕。<a id="a-AY"></a>犹如导师行旅围绕。<a id="a-AZ"></a>犹如商主商客围绕。<a id="a-Aa"></a>如大长者人众围绕。<a id="a-Ab"></a>如诸国王大臣围绕。<a id="a-Ac"></a>犹如明月众星围绕。<a id="a-Ad"></a>犹如日轮千光围绕。<a id="a-Ae"></a>如持国天王乾闼婆围绕。<a id="a-Af"></a>如增长天王鸠槃荼围绕。<a id="a-Ag"></a>如丑目天王龙众围绕。<a id="a-Ah"></a>如多闻天王药叉众围绕。<a id="a-Ai"></a>如净妙王阿苏罗众围绕。<a id="a-Aj"></a>犹如帝释三十三天围绕。<a id="a-Ak"></a>如梵天王梵众围绕。<a id="a-Al"></a>犹如大海湛然安住。<a id="a-Am"></a>犹如大云叆叇垂布。<a id="a-An"></a>犹如象子屏息狂醉。<a id="a-Ao"></a>调伏诸根威仪寂静。<a id="a-Ap"></a>三十二相而为庄饰。<a id="a-Aq"></a>八十种好以自严身。<a id="a-Ar"></a>圆光一寻朗逾千日。<a id="a-As"></a>安步徐进如移宝山。<a id="a-At"></a>十力四无畏大悲三念住。<a id="a-Au"></a>无量功德皆悉圆满。<a id="a-Av"></a>诸大声闻。<a id="a-Aw"></a>尊者阿慎若憍陈如。<a id="a-Ax"></a>尊者高胜。<a id="a-Ay"></a>尊者婆瑟波。<a id="a-Az"></a>尊者大名。<a id="a-B0"></a>尊者无灭。<a id="a-B1"></a>尊者舍利子。<a id="a-B2"></a>尊者大目连。<a id="a-B3"></a>尊者迦摄波。<a id="a-B4"></a>尊者名称。<a id="a-B5"></a>尊者圆满等诸大声闻。<a id="a-B6"></a>及余人众往劫比罗。<a id="a-B7"></a>渐次而行至卢呬多河。<a id="a-B8"></a>时诸苾刍或有洗濯手足。<a id="a-B9"></a>或嚼齿木。<a id="a-BA"></a>或滤净水。<a id="a-BB"></a>或时澡浴。<a id="a-BC"></a>是时劫比罗城所有人众。<a id="a-BD"></a>闻一切义成太子今欲来至。<a id="a-BE"></a>皆大欢喜竞共奔走。<a id="a-BF"></a>往屈路陀林。<a id="a-BG"></a>时净饭王于宽广处敷设床座。<a id="a-BH"></a>以待太子。<a id="a-BI"></a>是时乃有无量百千大众云集。<a id="a-BJ"></a>或有先世善根共相警觉。<a id="a-BK"></a>或有情生喜乐。<a id="a-BL"></a>作如是念。<a id="a-BM"></a>为父礼子。<a id="a-BN"></a>为子拜父耶。<a id="a-BO"></a>时佛世尊便作是念。<a id="a-BP"></a>我若足步入城中者。<a id="a-BQ"></a>诸释迦子各起慢情共生不信。<a id="a-BR"></a>作如是议。<a id="a-BS"></a>一切义成太子大有所失。<a id="a-BT"></a>昔时去日百千天众随从空中。<a id="a-BU"></a>于劫比罗城围绕而去。<a id="a-BV"></a>今者获得无上妙智。<a id="a-BW"></a>便乃足步而还。<a id="a-BX"></a>欲令诸人息轻慢心故。<a id="a-BY"></a>我今应以神变入劫比罗城。<a id="a-BZ"></a>尔时世尊随心所念入三摩地。<a id="a-Ba"></a>既入定已于座不现。<a id="a-Bb"></a>共诸苾刍踊在虚空。<a id="a-Bc"></a>犹如满月共相围绕。<a id="a-Bd"></a>亦如鹅王舒翼而往。<a id="a-Be"></a>行住坐卧四威仪中广现神变。<a id="a-Bf"></a>尔时世尊先于东方入火光定。<a id="a-Bg"></a>现种种焰青黄赤白红颇胝色。<a id="a-Bh"></a>或现神变。<a id="a-Bi"></a>身上出水身下出火。<a id="a-Bj"></a>身上出火身下出水。<a id="a-Bk"></a>如东方既然。<a id="a-Bl"></a>南西北方亦复如是。<a id="a-Bm"></a>次摄神通。<a id="a-Bn"></a>于虚空中高七多罗树。<a id="a-Bo"></a>时诸苾刍但高六树。<a id="a-Bp"></a>世尊高六。<a id="a-Bq"></a>苾刍高五。<a id="a-Br"></a>佛五众四。<a id="a-Bs"></a>佛四众三。<a id="a-Bt"></a>佛三众二。<a id="a-Bu"></a>佛二众一。<a id="a-Bv"></a>佛一众与六人等。<a id="a-Bw"></a>佛六众五。<a id="a-Bx"></a>佛五众四。<a id="a-By"></a>佛四众三。<a id="a-Bz"></a>佛三众二。<a id="a-C0"></a>佛二众一。<a id="a-C1"></a>佛一众便居地。<a id="a-C2"></a>世尊去地高踰一人行空而去。<a id="a-C3"></a>并与无量百千俱胝人天大众围绕。<a id="a-C4"></a>而去至劫比罗城。<a id="a-C5"></a>时净饭王既见佛已。<a id="a-C6"></a>头面礼足说伽他曰。</p>
  <p id="aC7">佛初生时大地动　　赡部树影不离身</p>
  <p id="aC8">今是第三礼圆智　　降伏魔怨成正觉</p>
  <p id="aC9">时诸释迦及余大众。<a id="a-CA"></a>见净饭王礼佛足已。<a id="a-CB"></a>情生不忍共相唱言。<a id="a-CC"></a>云何尊父礼子之足。<a id="a-CD"></a>时净饭王告诸释子释女曰。<a id="a-CE"></a>汝等不应作如是语。<a id="a-CF"></a>当时菩萨初生之日大地震动。<a id="a-CG"></a>放大光明普照世界。<a id="a-CH"></a>其色晃曜过于三十三天。<a id="a-CI"></a>于世界中间黑闇之处。<a id="a-CJ"></a>日月威光之所不及。<a id="a-CK"></a>当尔之时并蒙光曜。<a id="a-CL"></a>彼处所有旧住有情。<a id="a-CM"></a>蒙光曜已互得相见。<a id="a-CN"></a>共作是语。<a id="a-CO"></a>仁等有情亦居此处。<a id="a-CP"></a>尔时我见希有事已便礼佛足。<a id="a-CQ"></a>又复菩萨曾往田中观诸产业。<a id="a-CR"></a>于赡部树影结加而坐。<a id="a-CS"></a>远离欲界恶不善法。<a id="a-CT"></a>有寻有伺得喜乐定入初静虑。<a id="a-CU"></a>日已过午。<a id="a-CV"></a>其余诸树影悉东移。<a id="a-CW"></a>唯赡部树阴而独不移转。<a id="a-CX"></a>以覆荫菩萨身。<a id="a-CY"></a>尔时我见希有事已复礼佛足。<a id="a-CZ"></a>此是第二礼世尊足。<a id="a-Ca"></a>尔时世尊于苾刍众中。<a id="a-Cb"></a>及诸大众就座而坐。<a id="a-Cc"></a>时净饭王复礼佛足对面而坐。<a id="a-Cd"></a>此是第四礼世尊足。<a id="a-Ce"></a>时诸释迦于屈路陀林中殊妙之处。<a id="a-Cf"></a>敷设胜座并上供养。<a id="a-Cg"></a>以待世尊及苾刍众。<a id="a-Ch"></a>尔时世尊诣彼林所。<a id="a-Ci"></a>于大众中就座而坐。<a id="a-Cj"></a>时净饭王即以种种尽世微妙殊胜供养。<a id="a-Ck"></a>供佛僧已。<a id="a-Cl"></a>时净饭王白饭王斛饭王甘露饭王。<a id="a-Cm"></a>及余百千诸来大众。<a id="a-Cn"></a>礼佛足已在一面坐。<a id="a-Co"></a>或有诸人但为合掌。<a id="a-Cp"></a>复有诸人遥望世尊默然而坐。<a id="a-Cq"></a>时净饭王即以伽他。<a id="a-Cr"></a>而问佛曰。</p>
  <p id="aCs">佛昔在王宫　　出乘象马舆</p>
  <p id="aCt">云何以双足　　游于棘刺中</p>
  <p id="aCu">世尊报曰。</p>
  <p id="aCv">我以神足通　　自在乘空去</p>
  <p id="aCw">周行大地尽　　烦恼刺无伤</p>
  <p id="aCx">王复问曰。</p>
  <p id="aCy">昔衣上妙服　　容色多光彩</p>
  <p id="aCz">今着粗弊衣　　如何得堪忍</p>
  <p id="aD0">世尊报曰。</p>
  <p id="aD1">惭愧为上服　　披着甚端严</p>
  <p id="aD2">见者起欢心　　寂静居林野</p>
  <p id="aD3">王复问曰。</p>
  <p id="aD4">昔餐香稻饭　　盛以妙金槃</p>
  <p id="aD5">乞丐啖粗疏　　云何得充济</p>
  <p id="aD6">世尊报曰。</p>
  <p id="aD7">我餐微妙法　　味与定相应</p>
  <p id="aD8">蠲除饮食贪　　愍物故哀受</p>
  <p id="aD9">王复问曰。</p>
  <p id="aDA">昔升妙楼殿　　随时以自安</p>
  <p id="aDB">比在山林中　　云何不惊怖</p>
  <p id="aDC">世尊报曰。</p>
  <p id="aDD">我断怖根本　　烦恼悉蠲除</p>
  <p id="aDE">虽处林野中　　永绝诸忧惧</p>
  <p id="aDF">王复问曰。</p>
  <p id="aDG">昔在王宫内　　沐浴以香汤</p>
  <p id="aDH">比居林野中　　牟尼以何浴</p>
  <p id="aDI">世尊报曰。</p>
  <p id="aDJ">法池功德水　　清净人所叹</p>
  <p id="aDK">智者浴于中　　永绝诸尘垢</p>
  <p id="aDL">王复问曰。</p>
  <p id="aDM">昔日在王宫　　金瓶灌水浴</p>
  <p id="aDN">比在江池处　　何器以浇身</p>
  <p id="aDO">世尊报曰。</p>
  <p id="aDP">我浴净戒水　　灌以妙法器</p>
  <p id="aDQ">智者共钦赞　　能净身心垢</p>
  <p id="aDR">尔时世尊以妙伽他。<a id="a-DS"></a>答净饭王已。<a id="a-DT"></a>次观大众意乐随眠界性差别。<a id="a-DU"></a>称彼根机而为说法。<a id="a-DV"></a>其听法者。<a id="a-DW"></a>所谓白饭王。<a id="a-DX"></a>斛饭王。<a id="a-DY"></a>甘露饭王。<a id="a-DZ"></a>及余百千诸来大众。<a id="a-Da"></a>同闻妙法得预流果。<a id="a-Db"></a>或得一来果。<a id="a-Dc"></a>或得不还果。<a id="a-Dd"></a>或有出家断诸烦恼证阿罗汉果。<a id="a-De"></a>或发独觉菩提心。<a id="a-Df"></a>或有发趣无上菩提心。<a id="a-Dg"></a>自余诸众皆令归依三宝住正信中。<a id="a-Dh"></a>时净饭王由极欢喜故未得见谛。<a id="a-Di"></a>净饭王及诸大众。<a id="a-Dj"></a>礼佛足已恭敬而去。<a id="a-Dk"></a>其净饭王便于夜中。<a id="a-Dl"></a>作如是念。<a id="a-Dm"></a>唯我一子有此威德。<a id="a-Dn"></a>余无及者。<a id="a-Do"></a>尔时世尊知净饭王心念。<a id="a-Dp"></a>欲令降伏宗亲慢故。<a id="a-Dq"></a>至天晓已。<a id="a-Dr"></a>命大目连曰。<a id="a-Ds"></a>汝当观察愍念父王。<a id="a-Dt"></a>目连白佛言。<a id="a-Du"></a>唯然世尊。<a id="a-Dv"></a>即持衣钵诣净饭王所。<a id="a-Dw"></a>王见尊者便唱善来。<a id="a-Dx"></a>奉迎就座。<a id="a-Dy"></a>是时目连即如所念入三摩地。<a id="a-Dz"></a>既入定已隐身于座踊现空中。<a id="a-E0"></a>先于东方现大神变入火光定。<a id="a-E1"></a>现种种焰青黄赤白红色颇胝迦色。<a id="a-E2"></a>身上出水身下出火。<a id="a-E3"></a>身上出火身下出水。<a id="a-E4"></a>于南西北方亦复如是。<a id="a-E5"></a>次摄神通现于本座。<a id="a-E6"></a>时净饭王白大目连曰。<a id="a-E7"></a>世尊弟子更有如是具大威德。<a id="a-E8"></a>如尊者不。<a id="a-E9"></a>时大目连即为父王。<a id="a-EA"></a>说伽他曰。</p>
  <p id="aEB">牟尼诸弟子　　皆有大威德</p>
  <p id="aEC">三明及六通　　无不具足者</p>
  <p id="aED">时净饭王便作是念。<a id="a-EE"></a>非唯我子有大威德。<a id="a-EF"></a>于余亦有。<a id="a-EG"></a>如是苾刍具大神力。<a id="a-EH"></a>前起慢心即便除断。<a id="a-EI"></a>时王复念。<a id="a-EJ"></a>今者世尊唯人供养不见诸天。<a id="a-EK"></a>大目连知王念已。<a id="a-EL"></a>白言大王。<a id="a-EM"></a>我今还欲往世尊所。<a id="a-EN"></a>白言随意。<a id="a-EO"></a>时净饭王亦诣佛所。<a id="a-EP"></a>尔时世尊知父王念。<a id="a-EQ"></a>即于屈路陀林悉皆化作苏颇胝迦。<a id="a-ER"></a>王欲东门入。<a id="a-ES"></a>门人报曰。<a id="a-ET"></a>大王勿入。<a id="a-EU"></a>王曰何意。<a id="a-EV"></a>门人报曰。<a id="a-EW"></a>佛今纯为诸天说法。<a id="a-EX"></a>王问门人曰。<a id="a-EY"></a>贤首。<a id="a-EZ"></a>汝是何人。<a id="a-Ea"></a>门人答曰。<a id="a-Eb"></a>大王。<a id="a-Ec"></a>我是东方持国天王。<a id="a-Ed"></a>便往南门欲见世尊。<a id="a-Ee"></a>门人白言。<a id="a-Ef"></a>大王勿入。<a id="a-Eg"></a>王问何意。<a id="a-Eh"></a>门人报曰。<a id="a-Ei"></a>佛今纯为诸天说法。<a id="a-Ej"></a>王问门人曰。<a id="a-Ek"></a>贤首。<a id="a-El"></a>汝是何人。<a id="a-Em"></a>答曰。<a id="a-En"></a>我是南方增长天王。<a id="a-Eo"></a>便往西门欲见世尊。<a id="a-Ep"></a>门人白言。<a id="a-Eq"></a>大王勿入。<a id="a-Er"></a>王问何意。<a id="a-Es"></a>门人报曰。<a id="a-Et"></a>佛今纯为诸天说法。<a id="a-Eu"></a>王问门人曰。<a id="a-Ev"></a>贤首。<a id="a-Ew"></a>汝是何人。<a id="a-Ex"></a>门人答曰。<a id="a-Ey"></a>我是西方广目天王。<a id="a-Ez"></a>便往北门欲见世尊。<a id="a-F0"></a>门人白言。<a id="a-F1"></a>大王勿入。<a id="a-F2"></a>王问何意。<a id="a-F3"></a>门人报曰。<a id="a-F4"></a>佛今纯为诸天说法。<a id="a-F5"></a>王问门人曰。<a id="a-F6"></a>贤首。<a id="a-F7"></a>汝是何人。<a id="a-F8"></a>门人答曰。<a id="a-F9"></a>我是北方多闻天王。<a id="a-FA"></a>尔时世尊便以神力。<a id="a-FB"></a>加被净饭王。<a id="a-FC"></a>令于门外见佛世尊与诸天众说微妙法。<a id="a-FD"></a>时王见已便作是念。<a id="a-FE"></a>今佛世尊非唯人众之所供养。<a id="a-FF"></a>亦为诸天而来亲奉。<a id="a-FG"></a>令净饭王慢心息已。<a id="a-FH"></a>便摄神变。<a id="a-FI"></a>时大目连引净饭王入见世尊。<a id="a-FJ"></a>既至佛所礼佛足已在一面坐。<a id="a-FK"></a>尔时世尊随净饭王及余诸众。<a id="a-FL"></a>意乐随眠界性差别。<a id="a-FM"></a>随机说法。<a id="a-FN"></a>令净饭王以智金刚杵摧破二十身见高山得预流果。<a id="a-FO"></a>既证果已白佛言。<a id="a-FP"></a>世尊。<a id="a-FQ"></a>我今所证非高祖所作。<a id="a-FR"></a>亦非父母所作。<a id="a-FS"></a>非王非天非沙门婆罗门。<a id="a-FT"></a>非诸宗亲之所能作。<a id="a-FU"></a>我依世尊善知识故方获斯事。<a id="a-FV"></a>于奈落迦傍生饿鬼三恶道中。<a id="a-FW"></a>拔济令出安置人天。<a id="a-FX"></a>能尽未来生死边际。<a id="a-FY"></a>干竭乳血巨海。<a id="a-FZ"></a>越度白骨大山。<a id="a-Fa"></a>无始已来曾所积集身见窟宅。<a id="a-Fb"></a>今并除弃证斯妙果。<a id="a-Fc"></a>大德。<a id="a-Fd"></a>于生死流我今得出。<a id="a-Fe"></a>我今归依佛法僧宝。<a id="a-Ff"></a>为邬波索迦。<a id="a-Fg"></a>唯愿世尊慈悲鉴察。<a id="a-Fh"></a>我从今日乃至尽形。<a id="a-Fi"></a>不断有情命乃至不饮诸酒。<a id="a-Fj"></a>顶受世尊五支学处。<a id="a-Fk"></a>时净饭王礼佛而去。<a id="a-Fl"></a>便诣白饭王所。<a id="a-Fm"></a>报言。<a id="a-Fn"></a>弟今可受王位。<a id="a-Fo"></a>彼便报曰。<a id="a-Fp"></a>有何意耶。<a id="a-Fq"></a>王曰。<a id="a-Fr"></a>我今见谛不能为王。<a id="a-Fs"></a>问言何时。<a id="a-Ft"></a>报言今日。<a id="a-Fu"></a>彼便报曰。<a id="a-Fv"></a>我于世尊初来之日已得见谛。<a id="a-Fw"></a>次往斛饭王。<a id="a-Fx"></a>后往甘露饭王所。<a id="a-Fy"></a>冀禅王位。<a id="a-Fz"></a>彼悉自云我已见谛。<a id="a-G0"></a>净饭王曰。<a id="a-G1"></a>若如是者。<a id="a-G2"></a>我今欲灌谁顶令受王位。<a id="a-G3"></a>彼便报曰。<a id="a-G4"></a>释迦童子名曰贤善可绍王位。<a id="a-G5"></a>知王意旨即便默受。<a id="a-G6"></a>时净饭王即灌彼顶。<a id="a-G7"></a>以其王位授与贤善。<a id="a-G8"></a>尔时世尊及苾刍僧众。<a id="a-G9"></a>于日日中入王宫内受其供养。<a id="a-GA"></a>时净饭王作如是念。<a id="a-GB"></a>今佛弟子先是外道数有千人。<a id="a-GC"></a>心虽端正身非严好。<a id="a-GD"></a>由昔苦身形容瘦悴。<a id="a-GE"></a>云何得令世尊门徒容仪可爱见者生善。<a id="a-GF"></a>若令释种陪随世尊。<a id="a-GG"></a>方是端严人共尊重。<a id="a-GH"></a>时净饭王集诸释种告言。<a id="a-GI"></a>诸君当知。<a id="a-GJ"></a>一切义成太子若不出家者当何所作。<a id="a-GK"></a>彼皆报曰。<a id="a-GL"></a>作转轮王。<a id="a-GM"></a>又问曰。<a id="a-GN"></a>君等作何。<a id="a-GO"></a>报言。<a id="a-GP"></a>我等称臣皆为从者。<a id="a-GQ"></a>王复告曰。<a id="a-GR"></a>今一切义成太子证甘露法。<a id="a-GS"></a>亦令有情同餐斯味。<a id="a-GT"></a>仁等何因不为随从。<a id="a-GU"></a>彼皆报曰。<a id="a-GV"></a>我愿出家随世尊后。<a id="a-GW"></a>王曰。<a id="a-GX"></a>各随汝意。<a id="a-GY"></a>诸释子曰。<a id="a-GZ"></a>为全家并去。<a id="a-Ga"></a>为当家别一人。<a id="a-Gb"></a>王曰。<a id="a-Gc"></a>家别一人。<a id="a-Gd"></a>时净饭王摇铃宣令。<a id="a-Ge"></a>告释种曰。<a id="a-Gf"></a>家别一人出家奉佛。<a id="a-Gg"></a>若不肯者必招咎责。<a id="a-Gh"></a>即于是时。<a id="a-Gi"></a>释种之中贤善无灭等五百释子悉皆出家。<a id="a-Gj"></a>如世尊说。<a id="a-Gk"></a>若舍贵族而出家者多获利养时五百释子苾刍极招利养。</p>
 </body>
</html>