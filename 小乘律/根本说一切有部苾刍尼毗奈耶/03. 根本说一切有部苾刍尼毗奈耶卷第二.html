<!doctype html>
<html id="z3IBV7Kqa" data-ver="1113">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部苾刍尼毗奈耶卷第二</h1>
  <h2 id="a2">不净行学处之余</h2>
  <p id="a3">尔时薄伽梵。<a id="a-4"></a>为迦摄波。<a id="a-5"></a>宣畅法要。<a id="a-6"></a>示教利喜已。<a id="a-7"></a>从座而去。<a id="a-8"></a>时具寿摩诃迦摄波随从佛去。<a id="a-9"></a>作如是念。<a id="a-A"></a>若佛坐时。<a id="a-B"></a>我当奉此僧伽胝衣叠以充座。<a id="a-C"></a>是时便有五百群贼。<a id="a-D"></a>随逐其后欲为劫夺。<a id="a-E"></a>世尊知已于路侧欲坐。<a id="a-F"></a>时迦摄波往世尊处。<a id="a-G"></a>速即叠衣为佛敷座。<a id="a-H"></a>世尊便坐。<a id="a-I"></a>即命迦摄波曰。<a id="a-J"></a>此布僧伽胝。<a id="a-K"></a>极是轻妙极是柔软。<a id="a-L"></a>白言如是。<a id="a-M"></a>世尊。<a id="a-N"></a>此衣实是轻软。<a id="a-O"></a>愿哀纳受。<a id="a-P"></a>世尊告曰。<a id="a-Q"></a>汝能着我麻粪扫衣不。<a id="a-R"></a>答曰。<a id="a-S"></a>唯愿世尊。<a id="a-T"></a>哀愍我故为受轻衣。<a id="a-U"></a>世尊所赐麻粪扫衣我当披服。<a id="a-V"></a>是时世尊哀愍为受。<a id="a-W"></a>时迦摄波如是次第。<a id="a-X"></a>于八日中无所证获。<a id="a-Y"></a>乞食自持。<a id="a-Z"></a>至第九日得阿罗汉果。<a id="a-a"></a>尔时妙贤。<a id="a-b"></a>既无所依不闲时务。<a id="a-c"></a>但睹外相便生敬重。<a id="a-d"></a>遂诣无衣外道而为出家。<a id="a-e"></a>此女容仪端正无匹。<a id="a-f"></a>外道既见咸生染心。<a id="a-g"></a>虽极厌污不能远离。<a id="a-h"></a>遂被五百无衣外道共行非法。<a id="a-i"></a>妙贤骂曰。<a id="a-j"></a>仁等作此鄙恶之行。<a id="a-k"></a>岂成修道。<a id="a-l"></a>女身柔软。<a id="a-m"></a>既被轻辱受苦难堪。<a id="a-n"></a>即以其事告无衣外道女。<a id="a-o"></a>诸女答曰。<a id="a-p"></a>汝可往诣大师晡刺拏处具述斯事。<a id="a-q"></a>女闻此教。<a id="a-r"></a>便诣师所礼双足已。<a id="a-s"></a>作如是言。<a id="a-t"></a>我今遭厄极受辛苦。<a id="a-u"></a>幸愿慈悲曲垂恩济。<a id="a-v"></a>彼便报曰。<a id="a-w"></a>我由斯众恭敬尊重多获利养。<a id="a-x"></a>如其制约悉皆分散。<a id="a-y"></a>令我门徒遂成衰减。<a id="a-z"></a>任随彼意我不能知。<a id="a-10"></a>既见殷勤遂行泥印。<a id="a-11"></a>令二百五十人以为番次。<a id="a-12"></a>时此女人稍减忧恼。<a id="a-13"></a>其王舍城有欢会事。<a id="a-14"></a>妙贤乃与露形外道一处随行。<a id="a-15"></a>时迦摄波于王舍城。<a id="a-16"></a>在阿兰若小室中住。<a id="a-17"></a>于日初分执持衣钵。<a id="a-18"></a>入城乞食忽见妙贤。<a id="a-19"></a>问言贤首。<a id="a-1A"></a>汝比颇得安乐而住。<a id="a-1B"></a>修净行不。<a id="a-1C"></a>是时妙贤见迦摄波。<a id="a-1D"></a>涕泣盈目悲不自持。<a id="a-1E"></a>饮泪言曰。<a id="a-1F"></a>与谁为伴。<a id="a-1G"></a>欲于何处修净行耶。<a id="a-1H"></a>昔我与仁居一柱观。<a id="a-1I"></a>十二年内坚修妙业。<a id="a-1J"></a>净行严洁始终不踰。<a id="a-1K"></a>初无染心以手相触。<a id="a-1L"></a>一从乖异滥投于此。<a id="a-1M"></a>杂秽群聚事同畜生。<a id="a-1N"></a>不成出家何有净行。<a id="a-1O"></a>时迦摄波重问其故。<a id="a-1P"></a>妙贤致敬犹如慈父。<a id="a-1Q"></a>以事白知。<a id="a-1R"></a>彼作是念。<a id="a-1S"></a>此女颇有宿善根不。<a id="a-1T"></a>敛念观已知有解脱分善根。<a id="a-1U"></a>谁当济度。<a id="a-1V"></a>知属于己。<a id="a-1W"></a>报言贤首。<a id="a-1X"></a>何不于此善说法律而为出家。<a id="a-1Y"></a>答曰圣者。<a id="a-1Z"></a>勿令此中还传印法。<a id="a-1a"></a>答言。<a id="a-1b"></a>止止贤首。<a id="a-1c"></a>勿作是说。<a id="a-1d"></a>今我大师万德圆满灭一切障。<a id="a-1e"></a>是真福田是归依处。<a id="a-1f"></a>微妙寂静证真解脱。<a id="a-1g"></a>岂容将彼极下劣法而相比耶。<a id="a-1h"></a>妙贤闻已欢喜随行。<a id="a-1i"></a>遂将妙贤付大世主。<a id="a-1j"></a>告言圣者。<a id="a-1k"></a>此妙贤女心欣胜法。<a id="a-1l"></a>极善作意可与出家。<a id="a-1m"></a>时大世主敬受其教。<a id="a-1n"></a>即便与彼五衣等物。<a id="a-1o"></a>授诸学处及近圆已。<a id="a-1p"></a>告曰。<a id="a-1q"></a>汝今宜可于佛境界乞食资身善修净行。<a id="a-1r"></a>是时妙贤于日初分。<a id="a-1s"></a>执持衣钵入城乞食。<a id="a-1t"></a>时此女人仪貌端正人间希有。<a id="a-1u"></a>众人见时共生嗟叹。<a id="a-1v"></a>何意此女姿态绝伦。<a id="a-1w"></a>虚弃年华不受欲乐。<a id="a-1x"></a>能舍荣好而为出家。<a id="a-1y"></a>妙贤闻已遂生惭耻。<a id="a-1z"></a>自是之后不复入城而为乞食。<a id="a-20"></a>时迦摄波因与相见。<a id="a-21"></a>问曰贤首。<a id="a-22"></a>得安乐不。<a id="a-23"></a>妙贤具答。<a id="a-24"></a>彼闻说已作如是语。<a id="a-25"></a>若佛许我乞食减半与妙贤者。<a id="a-26"></a>我当分与。<a id="a-27"></a>白诸苾刍。<a id="a-28"></a>苾刍白佛。<a id="a-29"></a>佛言随意与半。<a id="a-2A"></a>尊者闻已授其半食以相拯济。<a id="a-2B"></a>时吐罗难陀尼。<a id="a-2C"></a>见斯事已遂生轻笑。<a id="a-2D"></a>谤言圣者大迦摄波。<a id="a-2E"></a>先与妙贤居一柱观。<a id="a-2F"></a>十二年中净修梵行。<a id="a-2G"></a>乃于今日翻有私情。<a id="a-2H"></a>乞食相济。<a id="a-2I"></a>时迦摄波闻斯事已。<a id="a-2J"></a>至妙贤处教其法要。<a id="a-2K"></a>此事应作此不应作。<a id="a-2L"></a>宜善用心。<a id="a-2M"></a>遂舍而去。<a id="a-2N"></a>是时妙贤发大勇猛。<a id="a-2O"></a>于初后夜正念相应。<a id="a-2P"></a>克责自心无暂停息。<a id="a-2Q"></a>即便证得阿罗汉果。<a id="a-2R"></a>转成清净无生之女。</p>
  <p id="a2S">尔时迦摄波见而告曰。<a id="a-2T"></a>汝今由我善知识故。<a id="a-2U"></a>其所作者皆已作讫。<a id="a-2V"></a>宜于佛境界乞食自资。<a id="a-2W"></a>是时妙贤于日初分。<a id="a-2X"></a>执持衣钵入王舍城次第乞食。<a id="a-2Y"></a>时未生怨王枉杀其父。<a id="a-2Z"></a>生大追悔怀忧在室。<a id="a-2a"></a>虽有种种鼓乐弦歌。<a id="a-2b"></a>无释愁恼。<a id="a-2c"></a>时彼大臣遇见妙贤仪貌端正容色殊胜。<a id="a-2d"></a>便作是念。<a id="a-2e"></a>今此美女特异常人。<a id="a-2f"></a>宜可进王冀除忧戚。<a id="a-2g"></a>作是念已将近王室。<a id="a-2h"></a>强逼妙贤脱去法衣。<a id="a-2i"></a>着诸彩服具备璎珞涂拭名香。<a id="a-2j"></a>令亲侍人进至王所。<a id="a-2k"></a>时未生怨王才观此女姿容妙绝。<a id="a-2l"></a>遂释忧怀。<a id="a-2m"></a>复由妙贤恶业时熟。<a id="a-2n"></a>如瀑流水无能止遏。<a id="a-2o"></a>遂被恶王强见陵辱。<a id="a-2p"></a>如中毒箭生大忧苦。<a id="a-2q"></a>是时大世主于十五日欲褒洒陀。<a id="a-2r"></a>遍观尼众不见妙贤。<a id="a-2s"></a>入定观知在王宫内遭大辛苦非常被辱。<a id="a-2t"></a>诸尼问言。<a id="a-2u"></a>圣者妙贤今何所在独不见耶。<a id="a-2v"></a>时大世主即便命彼莲花色尼曰。<a id="a-2w"></a>汝应敛念观彼妙贤。<a id="a-2x"></a>既闻语已观知所在。<a id="a-2y"></a>犹如壮士屈伸臂顷。<a id="a-2z"></a>于尼众没王宫中出。<a id="a-30"></a>在高楼上空中而住。<a id="a-31"></a>遥告妙贤曰。<a id="a-32"></a>姊妹。<a id="a-33"></a>汝已能破诸烦恼魔。<a id="a-34"></a>何不发起大神通事。<a id="a-35"></a>受斯陵辱。<a id="a-36"></a>时莲花色尼便授其法。<a id="a-37"></a>如是应作如是应修。<a id="a-38"></a>速自调心发起通力。<a id="a-39"></a>是时妙贤系念除乱。<a id="a-3A"></a>于须臾间获得神足。<a id="a-3B"></a>着俗彩衣乘空而去。<a id="a-3C"></a>时莲花色便共妙贤至长净处。<a id="a-3D"></a>时十二众苾刍尼。<a id="a-3E"></a>见已生大嫌耻。<a id="a-3F"></a>作轻笑言。<a id="a-3G"></a>我实不能与此宫人同处长净。<a id="a-3H"></a>时大世主闻斯语已。<a id="a-3I"></a>告妙贤曰。<a id="a-3J"></a>具寿。<a id="a-3K"></a>宜往白王。<a id="a-3L"></a>着先法服速还来此。<a id="a-3M"></a>于时妙贤即乘神通至王寝处。<a id="a-3N"></a>其王犹睡。<a id="a-3O"></a>在于空中弹指作声。<a id="a-3P"></a>王闻觉已。<a id="a-3Q"></a>便大惊怖身毛皆竖。<a id="a-3R"></a>作如是言。<a id="a-3S"></a>汝为是谁。<a id="a-3T"></a>为天龙耶。<a id="a-3U"></a>为神鬼耶。<a id="a-3V"></a>作是语已。<a id="a-3W"></a>是时妙贤空中对曰。<a id="a-3X"></a>我非天龙神鬼等。<a id="a-3Y"></a>但是大师声闻众中妙贤苾刍尼。<a id="a-3Z"></a>时王闻已以颂答曰。</p>
  <p id="a3a">现无法衣并应器　　容状复不似尼形</p>
  <p id="a3b">相貌既同倡艳女　　法俗相违当为说</p>
  <p id="a3c">是时妙贤。<a id="a-3d"></a>纵身而下。<a id="a-3e"></a>以事告曰。</p>
  <p id="a3f">大王非理相陵逼　　强夺我钵并法衣</p>
  <p id="a3g">宜应见授父母财　　我欲速归为长净</p>
  <p id="a3h">时未生怨王闻是语已。<a id="a-3i"></a>闷绝躄地。<a id="a-3j"></a>以冷水洒面方能醒悟。<a id="a-3k"></a>便礼双足求哀致谢。<a id="a-3l"></a>即索衣钵敬授妙贤。<a id="a-3m"></a>既受得已即还本处。<a id="a-3n"></a>与诸尼众而为长净。</p>
  <p id="a3o">尔时诸苾刍尼以妙贤事告诸苾刍。<a id="a-3p"></a>苾刍白佛。<a id="a-3q"></a>世尊以此因缘集苾刍尼。<a id="a-3r"></a>诸佛常法知而故问。<a id="a-3s"></a>依时问非时不问。<a id="a-3t"></a>有利问非利不问。<a id="a-3u"></a>破决堤防为除疑惑。<a id="a-3v"></a>告妙贤苾刍尼曰。<a id="a-3w"></a>汝实作斯不端严事耶。<a id="a-3x"></a>白言实尔世尊。<a id="a-3y"></a>世尊复问汝受乐不。<a id="a-3z"></a>白言世尊。<a id="a-40"></a>我已离欲岂容受乐。<a id="a-41"></a>佛言。<a id="a-42"></a>汝今无犯。<a id="a-43"></a>然苾刍尼作不净行。<a id="a-44"></a>犯波罗市迦。<a id="a-45"></a>如苏阵那。<a id="a-46"></a>我观十利广说如上。<a id="a-47"></a>乃至显扬正法广利人天。<a id="a-48"></a>为诸声闻苾刍尼弟子。<a id="a-49"></a>于毗奈耶中制其学处。<a id="a-4A"></a>应如是说。</p>
  <p id="a4B">若复苾刍尼与诸苾刍尼。<a id="a-4C"></a>同得学处。<a id="a-4D"></a>不舍学处。<a id="a-4E"></a>学羸不自说。<a id="a-4F"></a>作不净行两交会法。<a id="a-4G"></a>乃至共傍生。<a id="a-4H"></a>此苾刍尼亦得波罗市迦不应共住。</p>
  <p id="a4I">若复苾刍尼者有其五种。<a id="a-4J"></a>一名字苾刍尼。<a id="a-4K"></a>二自言苾刍尼。<a id="a-4L"></a>三乞求苾刍尼。<a id="a-4M"></a>四破烦恼苾刍尼。<a id="a-4N"></a>五白四羯磨苾刍尼。<a id="a-4O"></a>名字苾刍尼者。<a id="a-4P"></a>如人立字名作苾刍尼。<a id="a-4Q"></a>或世共许。<a id="a-4R"></a>或是苾刍尼种族。<a id="a-4S"></a>因此唤为苾刍尼。<a id="a-4T"></a>是谓名字苾刍尼。<a id="a-4U"></a>云何自言苾刍尼。<a id="a-4V"></a>若人实非苾刍尼。<a id="a-4W"></a>自言我是苾刍尼。<a id="a-4X"></a>或是贼住等自称苾刍尼。<a id="a-4Y"></a>是谓自言苾刍尼。<a id="a-4Z"></a>云何乞求苾刍尼。<a id="a-4a"></a>如诸俗人常为乞求以自活命是名乞求苾刍尼。<a id="a-4b"></a>云何破烦恼苾刍尼。<a id="a-4c"></a>若能断诸漏。<a id="a-4d"></a>所有焦热诸苦异熟。<a id="a-4e"></a>未来生死能善了知。<a id="a-4f"></a>永除根本如断多罗树头证不生法。<a id="a-4g"></a>是名破烦恼苾刍尼。<a id="a-4h"></a>云何白四羯磨近圆苾刍尼。<a id="a-4i"></a>谓身无障难作法圆满是不应呵。<a id="a-4j"></a>是名羯磨苾刍尼。<a id="a-4k"></a>今此所言苾刍尼义者。<a id="a-4l"></a>意取第五。<a id="a-4m"></a>言复者。<a id="a-4n"></a>谓更有余如是流类。<a id="a-4o"></a>与诸苾刍尼者。<a id="a-4p"></a>谓共诸余苾刍尼辈。<a id="a-4q"></a>同得学处者。<a id="a-4r"></a>若有先受近圆已经百岁。<a id="a-4s"></a>所应学事与新受者等无有异。<a id="a-4t"></a>若新受近圆所应学事。<a id="a-4u"></a>与百岁者事亦不殊。<a id="a-4v"></a>所谓尸罗学处持犯轨仪。<a id="a-4w"></a>咸皆相似而得故。<a id="a-4x"></a>名同得学处。</p>
  <p id="a4y">言不舍学处者。<a id="a-4z"></a>齐何名为不舍学处。<a id="a-50"></a>谓对颠狂心乱痛恼所缠聋哑痴人而舍学处。<a id="a-51"></a>皆不名为舍。<a id="a-52"></a>若中方人对边方人作中方语。<a id="a-53"></a>舍不成舍若解成舍。<a id="a-54"></a>若边方人对中方人作边方语。<a id="a-55"></a>若中方人对中方人作边方语。<a id="a-56"></a>舍不成舍若解成舍。<a id="a-57"></a>若边方人对边方人作中方语。<a id="a-58"></a>准上应知。<a id="a-59"></a>若于独静处作独静想。<a id="a-5A"></a>或于独静处作不独静想。<a id="a-5B"></a>或于不独静处作独静想。<a id="a-5C"></a>皆非舍学处。<a id="a-5D"></a>若对睡眠入定非人天等变化傍生及诸形像。<a id="a-5E"></a>或时闹乱或不审共住本性人。<a id="a-5F"></a>皆不成舍。<a id="a-5G"></a>言学羸不说者。<a id="a-5H"></a>应为四句。<a id="a-5I"></a>有非舍学处学羸而说。<a id="a-5J"></a>有舍学处非学羸而说。<a id="a-5K"></a>有舍学处学羸而说。<a id="a-5L"></a>有不舍学处非学羸而说。<a id="a-5M"></a>云何非舍学处学羸而说。<a id="a-5N"></a>如有苾刍尼。<a id="a-5O"></a>情怀欢恋意欲还俗。<a id="a-5P"></a>于沙门处无爱乐心。<a id="a-5Q"></a>为沙门所苦羞惭厌背。<a id="a-5R"></a>诸苾刍尼所作如是言。<a id="a-5S"></a>大德知不。<a id="a-5T"></a>梵行难立静处难居独一难住。<a id="a-5U"></a>难居林野受恶卧具。<a id="a-5V"></a>我忆父母兄弟姊妹受业师主。<a id="a-5W"></a>我欲学诸工巧及营本业。<a id="a-5X"></a>于我家族情希绍继。<a id="a-5Y"></a>心不乐住。<a id="a-5Z"></a>若苾刍尼虽作如是追悔言辞。<a id="a-5a"></a>然而不云我舍学处。<a id="a-5b"></a>是名学羸而说非舍学处。<a id="a-5c"></a>云何有舍学处非学羸而说。<a id="a-5d"></a>如有苾刍尼。<a id="a-5e"></a>诣苾刍尼所作如是言。<a id="a-5f"></a>大德存念。<a id="a-5g"></a>我某甲今舍学处。<a id="a-5h"></a>是名舍学处。<a id="a-5i"></a>或云我舍佛法僧。<a id="a-5j"></a>或云我舍苏坦罗毗奈耶摩咥里迦。<a id="a-5k"></a>或云我舍邬波驮耶阿遮利耶。<a id="a-5l"></a>或云知我是求寂女。<a id="a-5m"></a>知我是俗人扇侘半择迦女。<a id="a-5n"></a>污苾刍。<a id="a-5o"></a>杀父害母。<a id="a-5p"></a>杀阿罗汉。<a id="a-5q"></a>破和合僧。<a id="a-5r"></a>恶心出佛身血。<a id="a-5s"></a>是外道女是趣外道女。<a id="a-5t"></a>贼住别住不共住人。<a id="a-5u"></a>乃至说云。<a id="a-5v"></a>我于诸姊妹等同法同梵行者。<a id="a-5w"></a>非是伴类。<a id="a-5x"></a>是名舍学处非学羸而说。<a id="a-5y"></a>云何学羸而说。<a id="a-5z"></a>亦舍学处。<a id="a-60"></a>如有苾刍尼。<a id="a-61"></a>情怀顾恋。<a id="a-62"></a>乃至作追悔言而云。<a id="a-63"></a>我舍学处。<a id="a-64"></a>广说如前。<a id="a-65"></a>乃至非是伴类。<a id="a-66"></a>是名学羸而说亦舍学处。<a id="a-67"></a>云何不舍学处非学羸而说。<a id="a-68"></a>谓除前相。<a id="a-69"></a>是谓学羸不说。<a id="a-6A"></a>言作不净行者。<a id="a-6B"></a>即是行淫。<a id="a-6C"></a>言淫欲者。<a id="a-6D"></a>谓两相交会。<a id="a-6E"></a>法者此据非法名法。<a id="a-6F"></a>身业行非名作。<a id="a-6G"></a>乃至共傍生。<a id="a-6H"></a>谓猕猴等。<a id="a-6I"></a>此者谓指其人。<a id="a-6J"></a>苾刍尼者。<a id="a-6K"></a>谓得苾刍尼性。<a id="a-6L"></a>云何苾刍尼性。<a id="a-6M"></a>谓受近圆。<a id="a-6N"></a>云何近圆。<a id="a-6O"></a>谓白四羯磨。<a id="a-6P"></a>于所作事如法成就。<a id="a-6Q"></a>将近涅槃故名近圆。<a id="a-6R"></a>又其进受人。<a id="a-6S"></a>以圆满心希求具戒。<a id="a-6T"></a>要期誓受情无恚恨。<a id="a-6U"></a>以言表白语业彰显。<a id="a-6V"></a>究竟满足故名圆具。</p>
  <p id="a6W">波罗市迦者。<a id="a-6X"></a>是极重罪极可厌恶。<a id="a-6Y"></a>是可嫌弃不可爱乐。<a id="a-6Z"></a>若苾刍尼才犯之时。<a id="a-6a"></a>即非沙门女非释迦女。<a id="a-6b"></a>失苾刍尼体乖涅槃性。<a id="a-6c"></a>堕落崩倒被他所胜不可救济。<a id="a-6d"></a>如截多罗树头更不复生不能郁茂增长广大故。<a id="a-6e"></a>名波罗市迦。</p>
  <p id="a6f">言不共住者。<a id="a-6g"></a>谓此犯人。<a id="a-6h"></a>不得与诸苾刍尼而作共住。<a id="a-6i"></a>若褒洒陀。<a id="a-6j"></a>若随意事。<a id="a-6k"></a>若单白白二白四羯磨。<a id="a-6l"></a>若众有事应差十二种人此非差限。<a id="a-6m"></a>若法若食不共受用。<a id="a-6n"></a>是应摈弃。<a id="a-6o"></a>由此名为不应共住。<a id="a-6p"></a>此中犯相其事云何。</p>
  <p id="a6q">摄颂曰。</p>
  <p id="a6r">于三处行淫　　三疮隔不隔</p>
  <p id="a6s">坏不坏死活　　半择迦女男</p>
  <p id="a6t">见他睡行淫　　或与酒药等</p>
  <p id="a6u">被逼乐不乐　　犯不犯应知</p>
  <p id="a6v">若苾刍尼。<a id="a-6w"></a>于其三处作不净行行淫欲法。<a id="a-6x"></a>即得波罗市迦。<a id="a-6y"></a>云何三处。<a id="a-6z"></a>谓大小便道及口。<a id="a-70"></a>若苾刍尼。<a id="a-71"></a>共三种人行淫欲法。<a id="a-72"></a>三处才入作不净行。<a id="a-73"></a>即得波罗市迦。<a id="a-74"></a>云何为三。<a id="a-75"></a>谓人男非人男傍生男。<a id="a-76"></a>若苾刍尼作行欲心。<a id="a-77"></a>为受乐意随顺欲念。<a id="a-78"></a>于活人男起染污意。<a id="a-79"></a>入不坏三疮。<a id="a-7A"></a>以有隔入有隔。<a id="a-7B"></a>以有隔入无隔。<a id="a-7C"></a>以无隔入有隔。<a id="a-7D"></a>以无隔入无隔。<a id="a-7E"></a>入大小便道及口。<a id="a-7F"></a>即得波罗市迦。<a id="a-7G"></a>如于人男。<a id="a-7H"></a>如是应知非人男傍生男亦尔。<a id="a-7I"></a>若苾刍尼。<a id="a-7J"></a>于死人男三疮损坏隔等同前入。<a id="a-7K"></a>得窣吐罗底也罪。<a id="a-7L"></a>如于人男。<a id="a-7M"></a>如是应知非人男傍生男亦尔。</p>
  <p id="a7N">若苾刍尼。<a id="a-7O"></a>于眠睡苾刍行不净行。<a id="a-7P"></a>睡苾刍。<a id="a-7Q"></a>于初中后不觉不知及不受乐无犯。<a id="a-7R"></a>行淫者得根本罪。<a id="a-7S"></a>若苾刍尼诣睡苾刍所。<a id="a-7T"></a>若初中知后不知无犯。<a id="a-7U"></a>其行淫者得根本罪。<a id="a-7V"></a>若初中后皆知而无心受乐者无犯。<a id="a-7W"></a>其行淫者得根本罪。<a id="a-7X"></a>若初中后皆知有心受乐者。<a id="a-7Y"></a>二俱得根本罪。<a id="a-7Z"></a>如尼既尔。<a id="a-7a"></a>正学女求寂女事并同然。<a id="a-7b"></a>苾刍求寂男准事应悉。<a id="a-7c"></a>若苾刍尼。<a id="a-7d"></a>以诸酒与苾刍令醉著作不净行。<a id="a-7e"></a>而醉苾刍于初中后。<a id="a-7f"></a>有知不知受乐不乐。<a id="a-7g"></a>得罪轻重有犯无犯。<a id="a-7h"></a>乃至余众与酒令醉。<a id="a-7i"></a>如上睡眠广说。<a id="a-7j"></a>如醉既尔。<a id="a-7k"></a>若以咒术及药令彼迷乱。<a id="a-7l"></a>于彼诸境作不净行。<a id="a-7m"></a>乃至余众互为得罪。<a id="a-7n"></a>有无如上。<a id="a-7o"></a>若苾刍尼。<a id="a-7p"></a>强逼他苾刍。<a id="a-7q"></a>共行不净行。<a id="a-7r"></a>若被逼者。<a id="a-7s"></a>初入之时作心受乐。<a id="a-7t"></a>二俱灭摈。<a id="a-7u"></a>若入时不乐入已乐。<a id="a-7v"></a>二俱灭摈若入时不乐入已不乐出时乐。<a id="a-7w"></a>二俱灭摈。<a id="a-7x"></a>若被逼者三时不乐无犯。<a id="a-7y"></a>逼他者灭摈。<a id="a-7z"></a>如逼苾刍若逼求寂白衣。<a id="a-80"></a>及下余众事并准前。<a id="a-81"></a>若苾刍尼等互相陵逼。<a id="a-82"></a>如上应知。</p>
  <p id="a83">时诸苾刍咸皆有疑。<a id="a-84"></a>请世尊曰。<a id="a-85"></a>尊者大迦摄波妙贤先作何业。<a id="a-86"></a>由彼业力二俱少欲。<a id="a-87"></a>佛告诸苾刍。<a id="a-88"></a>而彼二人先所作业还当自受。<a id="a-89"></a>广说如余。<a id="a-8A"></a>汝当善听。<a id="a-8B"></a>汝等苾刍乃往昔时。<a id="a-8C"></a>于聚落中有农夫住晨朝牵牛向田耕植。<a id="a-8D"></a>妻至食时为其送食。<a id="a-8E"></a>因往林所采取柴薪。<a id="a-8F"></a>时有独觉于此林中树下而住。<a id="a-8G"></a>其妻乃于他日入林采薪。<a id="a-8H"></a>见彼独觉身心寂静容色端然。<a id="a-8I"></a>即礼其足瞻仰而坐。<a id="a-8J"></a>农夫怪迟作如是念。<a id="a-8K"></a>妻今何故时久不来。<a id="a-8L"></a>即持耕鞭诣彼林所。<a id="a-8M"></a>遂见其妇在独觉前告言。<a id="a-8N"></a>汝与此人作非法事。<a id="a-8O"></a>时彼大士闻斯语已为哀愍故如大鹅王。<a id="a-8P"></a>腾身空界现其神变。<a id="a-8Q"></a>上发火光下流清水。<a id="a-8R"></a>农夫见已深生惭愧。<a id="a-8S"></a>投身于地如大树崩长跪合掌遥致敬言。<a id="a-8T"></a>惟愿大圣真清净者。<a id="a-8U"></a>降大慈悲受我供养。<a id="a-8V"></a>独觉哀愍从空而下。<a id="a-8W"></a>白言大士。<a id="a-8X"></a>我怀疑虑作非理言。<a id="a-8Y"></a>愿垂容恕。<a id="a-8Z"></a>即持上馔奉施独觉。<a id="a-8a"></a>合掌足下而发誓愿。<a id="a-8b"></a>我起恶念皆由欲心。<a id="a-8c"></a>愿我二人生生常得少诸欲染。<a id="a-8d"></a>汝等苾刍于意云何。<a id="a-8e"></a>往时农夫者岂异人乎。<a id="a-8f"></a>今具寿迦摄波是。<a id="a-8g"></a>其妻即妙贤是。<a id="a-8h"></a>从是以来乃至于今二俱少欲。<a id="a-8i"></a>汝等复听。<a id="a-8j"></a>乃往古昔于聚落中。<a id="a-8k"></a>有一长者大富多财。<a id="a-8l"></a>后于异时三春届节百卉敷荣。<a id="a-8m"></a>茂林清池花鸟交映。<a id="a-8n"></a>孔雀鹦鹉鹅雁鸳鸯。<a id="a-8o"></a>杂类哀鸣群飞合响。<a id="a-8p"></a>长者与诸家眷出游芳园。<a id="a-8q"></a>佛不在世独觉出现。<a id="a-8r"></a>情怀哀愍。<a id="a-8s"></a>受下卧具为上福田。<a id="a-8t"></a>乐居闲静不共俗交如大犀牛离群独住。<a id="a-8u"></a>时彼独觉于芳园所树下而坐。<a id="a-8v"></a>时彼长者将妻既至林中共其行欲。<a id="a-8w"></a>为色荒迷不见大士。<a id="a-8x"></a>独觉闻声从定而起。<a id="a-8y"></a>长者遂见独觉。<a id="a-8z"></a>深起羞惭情生悔谢。<a id="a-90"></a>为设供养合掌发愿。<a id="a-91"></a>我作恶事皆由耽欲。<a id="a-92"></a>愿我二人当来俱得少欲果报。<a id="a-93"></a>汝等苾刍于意云何。<a id="a-94"></a>昔时长者岂异人乎。<a id="a-95"></a>今具寿大迦摄波是。<a id="a-96"></a>其妻即妙贤。<a id="a-97"></a>由是发愿故二俱少欲诸苾刍曰。<a id="a-98"></a>希有世尊。<a id="a-99"></a>具寿大迦摄波及妙贤女二俱出家。<a id="a-9A"></a>佛告诸苾刍。<a id="a-9B"></a>非但今生二俱舍俗而为出家。<a id="a-9C"></a>乃往古昔亦复如是。<a id="a-9D"></a>汝等谛听。<a id="a-9E"></a>我为汝说。<a id="a-9F"></a>于婆罗痆斯城有一陶师。<a id="a-9G"></a>其作坊内有四独觉来为求止宿。<a id="a-9H"></a>时诸大士前后而至互不相知。<a id="a-9I"></a>时一独觉入火光定遂即遥见。<a id="a-9J"></a>共相问曰。<a id="a-9K"></a>仁今是谁。<a id="a-9L"></a>一人答曰。<a id="a-9M"></a>仁等颇闻有王名曰杖瓶。<a id="a-9N"></a>其王复有无量亿千象兵围绕不。<a id="a-9O"></a>报言曾闻。<a id="a-9P"></a>答言我是。<a id="a-9Q"></a>问曰仁缘何事而作出家。<a id="a-9R"></a>答言。<a id="a-9S"></a>我在高树乃见鸱鸟持肉而飞。<a id="a-9T"></a>群类随从递相争击。<a id="a-9U"></a>鸱弃其肉而向一边。<a id="a-9V"></a>其余众鸟共相牵掣。<a id="a-9W"></a>我见斯事情生厌舍。<a id="a-9X"></a>作如是念。<a id="a-9Y"></a>何用如此无益之事。<a id="a-9Z"></a>悉皆弃舍而为出家。<a id="a-9a"></a>复说颂曰。</p>
  <p id="a9b">见彼鸱衔肉　　众鸟共交争</p>
  <p id="a9c">弃之得安宁　　是故舍荣位</p>
  <p id="a9d">欲念无真实　　犹如梦想倒</p>
  <p id="a9e">独步如犀牛　　而在一边住</p>
  <p id="a9f">次问第二独觉曰。<a id="a-9g"></a>仁今是谁。<a id="a-9h"></a>彼即答言。<a id="a-9i"></a>仁等颇闻有王名曰丑面其王复有无量亿千马兵围绕不。<a id="a-9j"></a>答曰曾闻报言我是。<a id="a-9k"></a>复问彼曰。<a id="a-9l"></a>仁以何缘而作出家。<a id="a-9m"></a>答言。<a id="a-9n"></a>我在宫中无量亿千兵马围绕。<a id="a-9o"></a>见二特牛逐一牸牛。<a id="a-9p"></a>共相抵触躯体伤损。<a id="a-9q"></a>一牛角折退走而去。<a id="a-9r"></a>我既见已情甚嗟叹。<a id="a-9s"></a>而作是念。<a id="a-9t"></a>诸有过患贪欲为本心为恼害。<a id="a-9u"></a>深生厌患便即出家。<a id="a-9v"></a>复说颂曰。</p>
  <p id="a9w">我见二牛争一牸　　互相抵触体损伤</p>
  <p id="a9x">一牛舍离得安宁　　有情为欲常怀怖</p>
  <p id="a9y">我若犀牛恒独步　　闲旷安然住一边</p>
  <p id="a9z">不为诸欲之所牵　　得至自在无为处</p>
  <p id="aA0">次问第三独觉曰。<a id="a-A1"></a>仁今是谁。<a id="a-A2"></a>彼即答言。<a id="a-A3"></a>仁等颇闻婆罗痆斯城有王名曰梵授。<a id="a-A4"></a>其王复有无量亿千人众围绕不。<a id="a-A5"></a>答言曾闻。<a id="a-A6"></a>报曰我是。<a id="a-A7"></a>问曰。<a id="a-A8"></a>仁以何缘而作出家。<a id="a-A9"></a>答言。<a id="a-AA"></a>我因三春届节百卉敷荣。<a id="a-AB"></a>茂林清池花鸟交映。<a id="a-AC"></a>孔雀鹦鹉鹅雁鸳鸯。<a id="a-AD"></a>杂类哀鸣群飞合响。<a id="a-AE"></a>我于一时与宫人婇女。<a id="a-AF"></a>严四兵众出游芳园随所周旋。<a id="a-AG"></a>与诸美女欢娱嬉戏餐美饮食。<a id="a-AH"></a>疲乏而卧。<a id="a-AI"></a>宫人纵逸贪爱花果。<a id="a-AJ"></a>见我睡眠诣诸树边采花取果。<a id="a-AK"></a>摧残树枝悉令毁折。<a id="a-AL"></a>我见此已情甚忧叹。<a id="a-AM"></a>此树向者花果枝叶滋荣郁茂。<a id="a-AN"></a>忽然凋落一至于此。<a id="a-AO"></a>我身亦尔此不须疑。<a id="a-AP"></a>复作是念。<a id="a-AQ"></a>世间言论皆恼心神。<a id="a-AR"></a>即皆弃舍所有国位而作出家。<a id="a-AS"></a>复说颂曰。</p>
  <p id="aAT">我见众香妙花树　　枝条毁折不堪观</p>
  <p id="aAU">当知诸欲悉皆然　　如彼犀牛应独处</p>
  <p id="aAV">次问第四独觉曰。<a id="a-AW"></a>仁为是谁。<a id="a-AX"></a>答曰仁等颇闻于璎珞城有王名曰壮胜。<a id="a-AY"></a>有无量亿千人众围绕不。<a id="a-AZ"></a>答曰曾闻。<a id="a-Aa"></a>报言我是。<a id="a-Ab"></a>复问曰。<a id="a-Ac"></a>仁以何缘而作出家。<a id="a-Ad"></a>答言我在宫中婇女围绕。<a id="a-Ae"></a>时有婇女臂着白螺贝玔。<a id="a-Af"></a>随动手时其玔相击作闹声响。<a id="a-Ag"></a>我见斯事情生忧叹。<a id="a-Ah"></a>此无有识互相击触遂即作声。<a id="a-Ai"></a>况人共住岂得安静。<a id="a-Aj"></a>然复作是念。<a id="a-Ak"></a>世人祗接并恼心识。<a id="a-Al"></a>悉皆弃舍而作出家。<a id="a-Am"></a>复说颂曰。</p>
  <p id="aAn">我见环玔庄严臂　　互相掁触出音声</p>
  <p id="aAo">当知诸欲亦复然　　应如野象孤行宿</p>
  <p id="aAp">是时陶师。<a id="a-Aq"></a>闻诸大士说斯语已。<a id="a-Ar"></a>妻告夫曰。<a id="a-As"></a>圣子。<a id="a-At"></a>此诸大仙皆是国王自在豪贵。<a id="a-Au"></a>弃舍荣位厌离世乐而作出家。<a id="a-Av"></a>我等何故不为出家。<a id="a-Aw"></a>陶师二子复白父言。<a id="a-Ax"></a>若出家者谁养我等。<a id="a-Ay"></a>父曰子勿怀忧。<a id="a-Az"></a>待汝长大吾当出家。<a id="a-B0"></a>作是语已。<a id="a-B1"></a>陶师持瓶佯行取水。<a id="a-B2"></a>妻曰圣子。<a id="a-B3"></a>我去取水何自疲劳。<a id="a-B4"></a>便夺夫瓶自往河所。<a id="a-B5"></a>置瓶于地而去出家。<a id="a-B6"></a>夫闻妇去云我失计。<a id="a-B7"></a>今可安家养育子息。<a id="a-B8"></a>年渐长大试其善恶能自活不。<a id="a-B9"></a>自餐盐味与子淡食。<a id="a-BA"></a>自吃熟果授儿生者。<a id="a-BB"></a>子白父言。<a id="a-BC"></a>我岂不欲餐盐及以熟果。<a id="a-BD"></a>乃与淡生云何可食。<a id="a-BE"></a>陶师作念。<a id="a-BF"></a>二子已知咸淡生熟。<a id="a-BG"></a>我今时至可遂先心。<a id="a-BH"></a>即便出家逢见故二妇。<a id="a-BI"></a>曰汝能弃却食奶小儿耶。<a id="a-BJ"></a>夫曰。<a id="a-BK"></a>我已试与咸淡生熟。<a id="a-BL"></a>好恶并知。<a id="a-BM"></a>方舍来此。<a id="a-BN"></a>汝既出家我亦出家。<a id="a-BO"></a>勿生忧念汝等苾刍于意云何。<a id="a-BP"></a>往时陶师者岂异人乎。<a id="a-BQ"></a>今大迦摄波是。<a id="a-BR"></a>妻即妙贤是。<a id="a-BS"></a>往时二俱舍俗出家。<a id="a-BT"></a>今亦如是。<a id="a-BU"></a>时诸苾刍复请佛言。<a id="a-BV"></a>大德世尊。<a id="a-BW"></a>妙贤先作何业身为金色。<a id="a-BX"></a>佛告诸苾刍彼自作业今还自受。<a id="a-BY"></a>广如前说。<a id="a-BZ"></a>乃至颂曰。</p>
  <p id="aBa">假令经百劫　　所作业不亡</p>
  <p id="aBb">因缘会遇时　　果报还自受</p>
  <p id="aBc">汝等苾刍。<a id="a-Bd"></a>乃往古昔九十一劫时。<a id="a-Be"></a>有佛出世。<a id="a-Bf"></a>号毗钵尸如来等正觉。<a id="a-Bg"></a>十号具足。<a id="a-Bh"></a>时有王都。<a id="a-Bi"></a>王名亲慧。<a id="a-Bj"></a>以法化世。<a id="a-Bk"></a>人民炽盛丰乐安隐。<a id="a-Bl"></a>无诸诈伪贼盗疾疫。<a id="a-Bm"></a>牛羊稻蔗在处充满。<a id="a-Bn"></a>王愍黎元犹如赤子。<a id="a-Bo"></a>其毗钵尸佛等正觉。<a id="a-Bp"></a>与六十二万苾刍围绕。<a id="a-Bq"></a>去亲慧王都不远河边而住。<a id="a-Br"></a>佛在座时。<a id="a-Bs"></a>苾刍大众威严尊重光彩超绝。<a id="a-Bt"></a>后于异时毗钵尸如来游行人间。<a id="a-Bu"></a>其佛坐处遂无光彩。<a id="a-Bv"></a>其时佛妹启父王言。<a id="a-Bw"></a>大王。<a id="a-Bx"></a>世尊今何处去我愿欲见。<a id="a-By"></a>王曰。<a id="a-Bz"></a>世尊游行人间。<a id="a-C0"></a>为欲化度诸有情故。<a id="a-C1"></a>女言。<a id="a-C2"></a>唯愿父王。<a id="a-C3"></a>以赡部金随佛形量作等身像。<a id="a-C4"></a>王即以金作像置佛坐处。<a id="a-C5"></a>佛化缘了回至王都。<a id="a-C6"></a>佛威德故赡部金像遂失光色。<a id="a-C7"></a>妹见斯事极生奇特心怀净信。<a id="a-C8"></a>于佛足下长跪合掌遂发愿言。<a id="a-C9"></a>如佛世尊威光神德。<a id="a-CA"></a>映此金像使无光色。<a id="a-CB"></a>从今已后。<a id="a-CC"></a>愿我生生之处。<a id="a-CD"></a>身相光明与佛相似。<a id="a-CE"></a>汝等苾刍。<a id="a-CF"></a>昔时女者今即妙贤是。<a id="a-CG"></a>由彼往昔以清净心发正愿故。<a id="a-CH"></a>所生之处身为金色。<a id="a-CI"></a>清净微妙光明赫弈。<a id="a-CJ"></a>汝等复观。<a id="a-CK"></a>至诚猛利以不坏心清净相续。<a id="a-CL"></a>由此善根。<a id="a-CM"></a>九十一劫于上福田下胜种子。<a id="a-CN"></a>受妙果报至今不绝并得现报。<a id="a-CO"></a>于多劫中颜容端正。<a id="a-CP"></a>复次诸苾刍。<a id="a-CQ"></a>汝等更听妙贤曾所作业。<a id="a-CR"></a>由斯福力获此无比端正超绝颜容金色。<a id="a-CS"></a>昔于婆罗痆斯城。<a id="a-CT"></a>有一长者。<a id="a-CU"></a>大富多财。<a id="a-CV"></a>命其妻曰。<a id="a-CW"></a>常办饮食为我供养沙门婆罗门。<a id="a-CX"></a>后于异时有一独觉。<a id="a-CY"></a>身心寂静而行乞食。<a id="a-CZ"></a>入长者家。<a id="a-Ca"></a>妻见独觉身不端严。<a id="a-Cb"></a>遂不施食。<a id="a-Cc"></a>既不见与便欲出行。<a id="a-Cd"></a>其婢见已请却入宅。<a id="a-Ce"></a>白夫人曰。<a id="a-Cf"></a>大家何为不施食耶。<a id="a-Cg"></a>夫人告曰。<a id="a-Ch"></a>今此乞者身无光彩故我不施。<a id="a-Ci"></a>婢言。<a id="a-Cj"></a>曹主岂有敕令但是丑者莫施食耶。<a id="a-Ck"></a>夫人曰虽无别敕然我不与婢作是念。<a id="a-Cl"></a>我宁不食。<a id="a-Cm"></a>以己食分可取奉施即便持与。<a id="a-Cn"></a>于时独觉怀哀愍心。<a id="a-Co"></a>如大鹅王升虚空界。<a id="a-Cp"></a>现诸神变使女见已。<a id="a-Cq"></a>长跪合掌而发愿言。<a id="a-Cr"></a>尊者由身丑故乞食不得。<a id="a-Cs"></a>我施善根于当来世常得颜容端正人所乐见。<a id="a-Ct"></a>是时有王名曰梵授。<a id="a-Cu"></a>与无量百千臣佐围绕而住。<a id="a-Cv"></a>大士升空。<a id="a-Cw"></a>王众遥见悉皆仰观。<a id="a-Cx"></a>共相议曰。<a id="a-Cy"></a>今此大士受谁施食。<a id="a-Cz"></a>王众既见而说颂曰。</p>
  <p id="aD0">今此大士向谁家　　除去贫穷与安乐</p>
  <p id="aD1">于胜上田下福种　　能令果报无尽时</p>
  <p id="aD2">时王闻是某长者家大士受食。<a id="a-D3"></a>长者闻已便即归家。<a id="a-D4"></a>闻是家人与此大仙己分之食。<a id="a-D5"></a>即命使女告言能为斯事。<a id="a-D6"></a>从今已去任汝自活。<a id="a-D7"></a>所须用物随意而取。<a id="a-D8"></a>夫人告婢。<a id="a-D9"></a>汝所福分今可与我。<a id="a-DA"></a>彼不肯与。<a id="a-DB"></a>夫人怀嗔以杖打头。<a id="a-DC"></a>即便命过得生三十三天。<a id="a-DD"></a>才生天已。<a id="a-DE"></a>天堂宫殿光明赫弈无不照耀。<a id="a-DF"></a>是时帝释及四辅臣。<a id="a-DG"></a>见彼女人微妙端严容仪超绝。<a id="a-DH"></a>心皆迷乱。<a id="a-DI"></a>启帝释言。<a id="a-DJ"></a>今此妙女极爱乐者当可与之。<a id="a-DK"></a>天帝释曰。<a id="a-DL"></a>谁不爱乐皆欲得取。<a id="a-DM"></a>尔时天帝而说颂曰。</p>
  <p id="aDN">我今情极迷　　不辨方隅处</p>
  <p id="aDO">用心而守念　　仅得且存身</p>
  <p id="aDP">是时天帝第一大臣复说颂曰。</p>
  <p id="aDQ">天主犹安隐　　对此说伽他</p>
  <p id="aDR">如闻大鼓声　　欲乱亦如是</p>
  <p id="aDS">第二臣曰。</p>
  <p id="aDT">如杖击鼓时　　唯打声转大</p>
  <p id="aDU">如瀑流漂木　　欲乱亦如是</p>
  <p id="aDV">第三臣曰。</p>
  <p id="aDW">大水漂诸木　　相交不暂停</p>
  <p id="aDX">毒蛇张目嗔　　欲爱亦如是</p>
  <p id="aDY">第四臣曰。</p>
  <p id="aDZ">仁等心安泰　　能各说伽他</p>
  <p id="aDa">我今自不知　　为死为是活</p>
  <p id="aDb">是时天帝及诸大臣。<a id="a-Dc"></a>共相议曰。<a id="a-Dd"></a>此臣由耽美色恐命将尽。<a id="a-De"></a>宜以此女共相供侍。<a id="a-Df"></a>时诸苾刍咸皆有疑。<a id="a-Dg"></a>请世尊曰。<a id="a-Dh"></a>大德甚为希有。<a id="a-Di"></a>以何因缘由彼颜容端正可爱。<a id="a-Dj"></a>诸天迷乱皆说伽他。<a id="a-Dk"></a>佛告诸苾刍。<a id="a-Dl"></a>非但彼时令天惑乱而为美颂。<a id="a-Dm"></a>乃往昔时亦复如是。<a id="a-Dn"></a>由此女故城邑聚落诸少男子。<a id="a-Do"></a>皆于彼所而为歌咏。<a id="a-Dp"></a>汝等谛听。<a id="a-Dq"></a>往时于一聚落。<a id="a-Dr"></a>长者有妻。<a id="a-Ds"></a>颜容端正形仪超绝甚可爱乐。<a id="a-Dt"></a>时五少年因至聚落见长者妻。<a id="a-Du"></a>情皆染着心并迷乱。<a id="a-Dv"></a>令使告知私相求。<a id="a-Dw"></a>及欲于某处共为交会。<a id="a-Dx"></a>时此妇人报夫主曰。<a id="a-Dy"></a>有诸少年共来求我。<a id="a-Dz"></a>我当辱之。<a id="a-E0"></a>君当默住令彼羞赧报其使曰。<a id="a-E1"></a>可于夜闇向某处多根树上暂时相待。<a id="a-E2"></a>我当即至。<a id="a-E3"></a>其第一人令向树东枝上坐。<a id="a-E4"></a>次告第二人可向西枝。<a id="a-E5"></a>次第三人可于南枝。<a id="a-E6"></a>次第四人可在北枝。<a id="a-E7"></a>次第五人坐树中枝各不相知作此处分。<a id="a-E8"></a>诸人依语皆住树上。<a id="a-E9"></a>至晓相待妇人不来。<a id="a-EA"></a>其中一人而说颂曰。</p>
  <p id="aEB">日光今出现　　农夫已向田</p>
  <p id="aEC">妄语既不来　　可舍多根树</p>
  <p id="aED">其第二人又说颂曰。</p>
  <p id="aEE">彼妙者定来　　不应为妄语</p>
  <p id="aEF">何因此日光　　急速而出现</p>
  <p id="aEG">第三人亦说颂曰。</p>
  <p id="aEH">日光已旭旦　　农夫往田业</p>
  <p id="aEI">我等如愚羊　　在树受寒冻</p>
  <p id="aEJ">第四人复说颂曰。</p>
  <p id="aEK">今遭大苦恼　　求他妇故然</p>
  <p id="aEL">我等共君迷　　夜寒几冻死</p>
  <p id="aEM">第五人复说颂曰。</p>
  <p id="aEN">我不忧己身　　一夜寒受苦</p>
  <p id="aEO">但愁迦啰树　　枝枯不复生</p>
  <p id="aEP">于时有多根树神而说颂曰。</p>
  <p id="aEQ">汝等但忧身　　勿忧他外事</p>
  <p id="aER">树损有生期　　欲苦无停息</p>
  <p id="aES">汝诸苾刍当知。<a id="a-ET"></a>耽欲之人有如是过。<a id="a-EU"></a>徒受辛苦事不遂心。<a id="a-EV"></a>是故勤求出离生死除欲过患。<a id="a-EW"></a>彼长者妻即妙贤是。<a id="a-EX"></a>由端正故能使帝释及诸天臣并聚落人心迷意乱。<a id="a-EY"></a>今复端严颜容姝妙甚可爱乐见者耽着。<a id="a-EZ"></a>时诸苾刍复请世尊言。<a id="a-Ea"></a>妙贤先作何业。<a id="a-Eb"></a>于五百外道中而为出家。<a id="a-Ec"></a>被他逼恼。<a id="a-Ed"></a>佛告诸苾刍。<a id="a-Ee"></a>彼先作业今还自受。<a id="a-Ef"></a>广说如前。<a id="a-Eg"></a>乃至说颂。</p>
  <p id="aEh">汝诸苾刍乃往古昔于婆罗痆斯城中。<a id="a-Ei"></a>有一淫女。<a id="a-Ej"></a>炫色活命。<a id="a-Ek"></a>若得男子五百金钱。<a id="a-El"></a>方共交会。<a id="a-Em"></a>时有五百同邑义人各送金钱。<a id="a-En"></a>于淫女处请某芳园共为集会。<a id="a-Eo"></a>淫女得钱往诣期处。<a id="a-Ep"></a>路逢王子遂被留连不赴园所。<a id="a-Eq"></a>彼五百人期时将过各怀忧恼。<a id="a-Er"></a>时有独觉性怀哀愍。<a id="a-Es"></a>受下卧具为上福田住空闲所。<a id="a-Et"></a>于小食时着衣持钵诣五百人所。<a id="a-Eu"></a>时彼诸人见此大士身心寂然。<a id="a-Ev"></a>各持美馔而为奉施。<a id="a-Ew"></a>大士即便升空现诸神变。<a id="a-Ex"></a>广说如余。<a id="a-Ey"></a>乃至合掌发愿。<a id="a-Ez"></a>我等今于最上福田而兴福业当获此报。<a id="a-F0"></a>彼恶淫女取钱不赴。<a id="a-F1"></a>各令我等心生忧恼。<a id="a-F2"></a>从彼在俗或复出家。<a id="a-F3"></a>愿我当来常相恼逼共行非法。<a id="a-F4"></a>汝诸苾刍于意云何。<a id="a-F5"></a>往时五百人者岂异人乎。<a id="a-F6"></a>今五百外道是。<a id="a-F7"></a>其淫女者即妙贤是。<a id="a-F8"></a>由此因缘彼虽出家。<a id="a-F9"></a>五百外道尚行恶逼。<a id="a-FA"></a>时诸苾刍复请世尊。<a id="a-FB"></a>妙贤先作何业。<a id="a-FC"></a>证阿罗汉果。<a id="a-FD"></a>复被未生怨王而为强逼行不净行。<a id="a-FE"></a>佛言。<a id="a-FF"></a>由昔愿力。<a id="a-FG"></a>大德。<a id="a-FH"></a>彼于谁处发斯愿耶。<a id="a-FI"></a>佛言。<a id="a-FJ"></a>乃往昔时有一长者。<a id="a-FK"></a>娶妻经久竟无子息。<a id="a-FL"></a>长者念曰。<a id="a-FM"></a>此妻不生可别娶妇。<a id="a-FN"></a>迎第二妻。<a id="a-FO"></a>既至家中得新忘旧。<a id="a-FP"></a>轻贱前妻爱重后妇。<a id="a-FQ"></a>前妻白夫我受五戒。<a id="a-FR"></a>夫见持戒情生敬重。<a id="a-FS"></a>后妇生嫉而作是念。<a id="a-FT"></a>作何方计令其破戒。<a id="a-FU"></a>遂将酒与夫饮之令醉引其入房。<a id="a-FV"></a>彼妇睡眠。<a id="a-FW"></a>夫便强逼共行非法。<a id="a-FX"></a>即于前妇极生恼恨。<a id="a-FY"></a>时有独觉。<a id="a-FZ"></a>于小食时着衣持钵。<a id="a-Fa"></a>入聚落中而行乞食至长者家。<a id="a-Fb"></a>妻见独觉身心寂静持食奉施。<a id="a-Fc"></a>独觉哀愍此女人故为现神变。<a id="a-Fd"></a>妇人长跪合掌发愿。<a id="a-Fe"></a>我今于上福田所作福业。<a id="a-Ff"></a>使我当来纵此小妇证得神通。<a id="a-Fg"></a>我愿强逼污其净行。<a id="a-Fh"></a>汝等苾刍于意云何。<a id="a-Fi"></a>昔时大妻者今未生怨王是。<a id="a-Fj"></a>其小妇者今妙贤是。<a id="a-Fk"></a>虽得阿罗汉果尚被他逼。</p>
  <p id="aFl">时诸苾刍复请世尊。<a id="a-Fm"></a>大德。<a id="a-Fn"></a>今此妙贤先作何业。<a id="a-Fo"></a>由彼业力于世尊所而为出家。<a id="a-Fp"></a>断诸烦恼证阿罗汉。<a id="a-Fq"></a>于明了中得为第一。<a id="a-Fr"></a>佛告诸苾刍。<a id="a-Fs"></a>妙贤先自作业今还自受。<a id="a-Ft"></a>广说如前。</p>
  <p id="aFu">汝等苾刍。<a id="a-Fv"></a>乃往古昔人寿二万岁时。<a id="a-Fw"></a>有迦摄波佛妙贤于彼而为出家。<a id="a-Fx"></a>彼邬波驮耶是阿罗汉。<a id="a-Fy"></a>利智神通最为第一。<a id="a-Fz"></a>是时妙贤临终之日而发愿言。<a id="a-G0"></a>如我亲教师于迦摄波佛法中利智第一。<a id="a-G1"></a>愿我值彼大师释迦牟尼佛出现世时。<a id="a-G2"></a>得为出家亦授我记利智第一。<a id="a-G3"></a>汝诸苾刍于意云何。<a id="a-G4"></a>昔发愿尼者今妙贤是。<a id="a-G5"></a>由此因缘今得遇我利智第一。<a id="a-G6"></a>时诸苾刍复请世尊。<a id="a-G7"></a>具寿迦摄波曾作何业。<a id="a-G8"></a>由彼业故生富贵家受用丰足。<a id="a-G9"></a>颜貌端正人所乐观。<a id="a-GA"></a>已曾千度生赡部洲。<a id="a-GB"></a>如是东西北洲。<a id="a-GC"></a>一一各经千度受生。<a id="a-GD"></a>从四天王尽六欲天乃至光音天。<a id="a-GE"></a>各经千生。<a id="a-GF"></a>今遇世尊出家修行。<a id="a-GG"></a>断诸烦恼证阿罗汉。<a id="a-GH"></a>汝等苾刍。<a id="a-GI"></a>此迦摄波所造之业果报成熟。<a id="a-GJ"></a>广说如前乃至果报还自受。<a id="a-GK"></a>汝等苾刍。<a id="a-GL"></a>乃往过去于婆罗痆斯。<a id="a-GM"></a>王名梵授。<a id="a-GN"></a>以法化世。<a id="a-GO"></a>去城不远有寂静处。<a id="a-GP"></a>花林郁茂甚可爱乐。<a id="a-GQ"></a>有仙人居止深怀慈念。<a id="a-GR"></a>哀愍有情常求利益。<a id="a-GS"></a>俱与五百仙人居住于此。<a id="a-GT"></a>佛不在世独觉出现。<a id="a-GU"></a>常怀慈愍受下卧具为上福田。<a id="a-GV"></a>去仙不远作草庵住。<a id="a-GW"></a>是时大士于小食时。<a id="a-GX"></a>着衣持钵入城乞食次第乞已便升虚空。<a id="a-GY"></a>王与臣佐朝集而住。<a id="a-GZ"></a>遂见大士升于空中虔心顶礼。<a id="a-Ga"></a>王问住处。<a id="a-Gb"></a>严办好食持将奉施。<a id="a-Gc"></a>每日三时往独觉所。<a id="a-Gd"></a>时有童子依止仙住。<a id="a-Ge"></a>而作是念今此大士苦行成就。<a id="a-Gf"></a>每日三时国王参礼。<a id="a-Gg"></a>作是念已。<a id="a-Gh"></a>日亦三时诣独觉处。<a id="a-Gi"></a>又于他日大士持钵往北拘卢洲。<a id="a-Gj"></a>乞自然粳米饭满钵而还。<a id="a-Gk"></a>香气普熏仙住林所。<a id="a-Gl"></a>其仙童子至独觉所。<a id="a-Gm"></a>白言大士。<a id="a-Gn"></a>尊于何处得此食来。<a id="a-Go"></a>独觉报曰。<a id="a-Gp"></a>从北拘卢洲。<a id="a-Gq"></a>仙童闻已极生净信。<a id="a-Gr"></a>请独觉言。<a id="a-Gs"></a>唯愿大仙。<a id="a-Gt"></a>哀愍我故明日受食。<a id="a-Gu"></a>便受其请。<a id="a-Gv"></a>时诸仙众皆食根果悉行求觅。<a id="a-Gw"></a>唯留童子令看处所。<a id="a-Gx"></a>于时童子晨朝早起。<a id="a-Gy"></a>取稗米一升以乳煮熟。<a id="a-Gz"></a>满盛一器将奉独觉。<a id="a-H0"></a>食已为现神变。<a id="a-H1"></a>具说如前。<a id="a-H2"></a>乃至合掌而发愿言。<a id="a-H3"></a>愿我福业所生之处得大富贵。<a id="a-H4"></a>容仪端正颜色雅丽众人乐观。<a id="a-H5"></a>从是之后千度已于赡部洲生。<a id="a-H6"></a>东西北洲各生千度。<a id="a-H7"></a>从四天王尽六欲天。<a id="a-H8"></a>乃至光音天各经千度。<a id="a-H9"></a>又愿得逢大师今获胜果。<a id="a-HA"></a>汝等应修勿为放逸。<a id="a-HB"></a>汝等苾刍于意云何。<a id="a-HC"></a>其仙童者岂异人乎。<a id="a-HD"></a>今大迦摄波是。<a id="a-HE"></a>由昔供养独觉发愿。<a id="a-HF"></a>所生之处大富多财尊胜豪贵。<a id="a-HG"></a>汝诸苾刍。<a id="a-HH"></a>由是义故我常宣说。<a id="a-HI"></a>时诸苾刍复请世尊。<a id="a-HJ"></a>具寿大迦摄波先作何业。<a id="a-HK"></a>彼由业力。<a id="a-HL"></a>世尊记云。<a id="a-HM"></a>于佛教中少欲知足。<a id="a-HN"></a>乐住闲静常行杜多。<a id="a-HO"></a>最为第一。</p>
  <p id="aHP">佛告诸苾刍。<a id="a-HQ"></a>迦摄波所造之业。<a id="a-HR"></a>果报成熟还须自受。<a id="a-HS"></a>汝等苾刍。<a id="a-HT"></a>过去人寿二万岁时。<a id="a-HU"></a>迦摄波佛出现于世。<a id="a-HV"></a>彼佛教中有人出家。<a id="a-HW"></a>其亲教师少欲知足。<a id="a-HX"></a>常行杜多乐住闲静。<a id="a-HY"></a>彼佛记为杜多第一。<a id="a-HZ"></a>彼出家弟子临终之日。<a id="a-Ha"></a>而发愿言。<a id="a-Hb"></a>如我亲教师。<a id="a-Hc"></a>于迦摄波佛法中。<a id="a-Hd"></a>少欲知足乐住空闲杜多第一此佛授记。<a id="a-He"></a>当来之世人寿百岁。<a id="a-Hf"></a>有释迦牟尼佛出现世间。<a id="a-Hg"></a>值彼大师而为出家。<a id="a-Hh"></a>亦授记我少欲知足杜多第一。<a id="a-Hi"></a>汝等苾刍于意云何。<a id="a-Hj"></a>迦摄波佛教中出家发正愿者。<a id="a-Hk"></a>今迦摄波苾刍是。<a id="a-Hl"></a>我亦说彼于我教中少欲知足杜多第一。<a id="a-Hm"></a>时诸苾刍复请世尊。<a id="a-Hn"></a>具寿大迦摄波先作何业。<a id="a-Ho"></a>由斯业力。<a id="a-Hp"></a>若有醉象见尊者时即便醒悟。<a id="a-Hq"></a>佛告诸苾刍。<a id="a-Hr"></a>此迦摄波五百生中常为出家。<a id="a-Hs"></a>而不曾犯恶作之罪。<a id="a-Ht"></a>由是因缘见者恭敬。<a id="a-Hu"></a>摄前颂曰。</p>
  <p id="aHv">二人俱少欲　　共修真梵行</p>
  <p id="aHw">常生富贵家　　少欲最第一</p>
 </body>
</html>