<!doctype html>
<html id="z3IBVEDsz" data-ver="1641">
 <head>
  <meta charset="utf-8">
  <meta author="爱同">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">弥沙塞羯磨本卷下</h1>
  <p id="a2">本法尼往大僧中受戒法(律云。<a id="a-3"></a>彼和上阿阇梨复应集十比丘尼僧。<a id="a-4"></a>将受戒人往比丘僧中义准尼僧自结大界护别众过之)</p>
  <p id="a5">请羯磨师法(律无正文准前比丘受戒亦令加请应教言)我某甲。<a id="a-6"></a>今请大德为羯磨阿阇梨。<a id="a-7"></a>愿大德为我作羯磨阿阇梨。<a id="a-8"></a>我依大德故得受大戒。<a id="a-9"></a>慈愍故(三请已彼应答言)可尔乞受大戒法(律云。<a id="a-A"></a>应在比丘羯磨师前。<a id="a-B"></a>小远两膝着地乞受具足戒。<a id="a-C"></a>尼羯磨师应教言)</p>
  <p id="aD">我某甲。<a id="a-E"></a>求某甲和上受具足戒。<a id="a-F"></a>已于众中受具足戒竟。<a id="a-G"></a>清净无诸难事。<a id="a-H"></a>已学二岁戒满。<a id="a-I"></a>衣钵具足。<a id="a-J"></a>已求和上。<a id="a-K"></a>父母已听不犯粗恶罪。<a id="a-L"></a>欲受具足戒。<a id="a-M"></a>今从僧乞受具足戒和上某甲。<a id="a-N"></a>愿僧拔济我。<a id="a-O"></a>怜愍故(三说)羯磨师问法(律云。<a id="a-P"></a>问法。<a id="a-Q"></a>又乞戒中已言清净问。<a id="a-R"></a>然诸部中共行问法。<a id="a-S"></a>故须捡问。<a id="a-T"></a>羯磨师索欲问和讫。<a id="a-U"></a>应作白云)</p>
  <p id="aV">大德僧听。<a id="a-W"></a>此某甲。<a id="a-X"></a>求某甲受具足戒。<a id="a-Y"></a>彼从僧乞受具足戒。<a id="a-Z"></a>我今当问诸难事。<a id="a-a"></a>及为作受具足戒羯磨。<a id="a-b"></a>若僧时到僧忍听白如是正问遮难法(先应安慰如上说已。<a id="a-c"></a>又应问云。<a id="a-d"></a>今是实语时。<a id="a-e"></a>乃至欲受具足戒不。<a id="a-f"></a>一一如上。<a id="a-g"></a>师问法已)</p>
  <p id="ah">正受戒体法(说法开导诫令专心承受戒法如前所说)大德僧听。<a id="a-i"></a>此某甲。<a id="a-j"></a>求某甲受具足戒。<a id="a-k"></a>已于一众中受具足戒竟。<a id="a-l"></a>清净无诸难事。<a id="a-m"></a>已学二岁戒满。<a id="a-n"></a>先所应作已作。<a id="a-o"></a>衣钵具足。<a id="a-p"></a>已求和上。<a id="a-q"></a>父母已听。<a id="a-r"></a>不犯粗恶罪。<a id="a-s"></a>欲受具足戒。<a id="a-t"></a>今从僧乞受具足戒和上某甲。<a id="a-u"></a>善哉僧。<a id="a-v"></a>今与某甲受具足戒和上某甲。<a id="a-w"></a>若僧时到僧忍听。<a id="a-x"></a>白如是。<a id="a-y"></a>大德僧听。<a id="a-z"></a>此某甲。<a id="a-10"></a>求某甲受具足戒。<a id="a-11"></a>已于一众中受具足戒竟。<a id="a-12"></a>清净无诸难事。<a id="a-13"></a>已学二岁戒满。<a id="a-14"></a>先所应作已作。<a id="a-15"></a>衣钵具足。<a id="a-16"></a>已求和上。<a id="a-17"></a>父母已听。<a id="a-18"></a>不犯粗恶罪。<a id="a-19"></a>欲受具足戒。<a id="a-1A"></a>今从僧乞受具足戒和上某甲。<a id="a-1B"></a>善哉僧。<a id="a-1C"></a>今与某甲受具足戒和上某甲。<a id="a-1D"></a>谁诸长老忍默然不忍者说(三说)僧已与某甲受具足戒和上某甲竟。<a id="a-1E"></a>僧忍默然故。<a id="a-1F"></a>是事如是持说堕相法(应语云)某甲听。<a id="a-1G"></a>如来应供等正觉说堕法。<a id="a-1H"></a>若比丘尼犯此一一法。<a id="a-1I"></a>非比丘尼非释种女。<a id="a-1J"></a>一切不得淫乃至以染着心看他男子。<a id="a-1K"></a>若比丘尼行淫法乃至畜生。<a id="a-1L"></a>非比丘尼非释种女。<a id="a-1M"></a>是中尽形寿不得犯。<a id="a-1N"></a>能持不(答言能)一切不得偷盗乃至草叶。<a id="a-1O"></a>若比丘尼若聚落若空地他所守护物盗五钱若过五钱。<a id="a-1P"></a>非比丘尼非释种女。<a id="a-1Q"></a>是中尽形寿不得犯。<a id="a-1R"></a>能持不(答言能)一切不得杀生乃至蚁子。<a id="a-1S"></a>若比丘尼若人若似人自手断命持刀受与教人杀教死赞死。<a id="a-1T"></a>非比丘尼非释种女。<a id="a-1U"></a>是中尽形寿不得犯。<a id="a-1V"></a>能持不(答言能)一切不得妄语乃至戏笑。<a id="a-1W"></a>若比丘尼自无过人法。<a id="a-1X"></a>若言有诸禅解脱三昧正受若道若果。<a id="a-1Y"></a>非比丘尼非释种女。<a id="a-1Z"></a>是中尽形寿不得犯。<a id="a-1a"></a>能持不(答言能)一切不得亲近男子。<a id="a-1b"></a>若比丘尼欲盛变心。<a id="a-1c"></a>摩触男子身发已下膝已上。<a id="a-1d"></a>若男子作如是摩触亦不得受。<a id="a-1e"></a>若按若押若举若下若捉若牵。<a id="a-1f"></a>非比丘尼非释种女。<a id="a-1g"></a>是中尽形寿不得犯。<a id="a-1h"></a>能持不(答言能)一切不得与男子共住共语。<a id="a-1i"></a>若比丘尼欲盛变心。<a id="a-1j"></a>受男子若捉手。<a id="a-1k"></a>若捉衣。<a id="a-1l"></a>若期行。<a id="a-1m"></a>若独共行。<a id="a-1n"></a>若独共住。<a id="a-1o"></a>若独共语。<a id="a-1p"></a>若共坐。<a id="a-1q"></a>若以身相近。<a id="a-1r"></a>具是八事。<a id="a-1s"></a>非比丘尼非释种女。<a id="a-1t"></a>是中尽形寿不得犯。<a id="a-1u"></a>能持不(答言能)一切不得随顺非法比丘尼语。<a id="a-1v"></a>若比丘尼知和合比丘僧如法举比丘。<a id="a-1w"></a>而随顺此比丘。<a id="a-1x"></a>诸比丘尼语言。<a id="a-1y"></a>姊妹。<a id="a-1z"></a>此比丘为和合比丘僧如法举。<a id="a-20"></a>汝莫随顺。<a id="a-21"></a>如是谏坚持不。<a id="a-22"></a>舍应第二第三。<a id="a-23"></a>第二第三谏舍是事善。<a id="a-24"></a>不舍者非比丘尼非释种女。<a id="a-25"></a>是中尽形寿不得犯。<a id="a-26"></a>能持不(答言能)一切不应覆藏他粗恶罪。<a id="a-27"></a>若比丘尼知他比丘尼犯波罗夷罪。<a id="a-28"></a>彼后时若罢道若死若远行若被举若根变。<a id="a-29"></a>语诸比丘尼作如是语。<a id="a-2A"></a>我先知是比丘尼犯波罗夷罪。<a id="a-2B"></a>不白僧不向人说。<a id="a-2C"></a>非比丘尼非释种女。<a id="a-2D"></a>是中尽形寿不得犯。<a id="a-2E"></a>能持不(答言能)诸佛世尊。<a id="a-2F"></a>善能说喻示现事。<a id="a-2G"></a>犹如针鼻决不复任针用。<a id="a-2H"></a>犹如人死终不能以此身更生。<a id="a-2I"></a>犹如多罗树心断不生不长。<a id="a-2J"></a>犹如石破不可还合。<a id="a-2K"></a>若比丘尼于此八法犯一一法。<a id="a-2L"></a>还得成比丘尼无有是处。</p>
  <p id="a2M">次说八敬法(应语言)汝某甲听。<a id="a-2N"></a>如来应供等正觉说是八不可越法。<a id="a-2O"></a>汝尽形寿不应越。<a id="a-2P"></a>比丘尼半月应从比丘众乞教诫人。<a id="a-2Q"></a>比丘尼不于无比丘处夏安居。<a id="a-2R"></a>比丘尼自恣时应从比丘众请三事见闻疑罪。<a id="a-2S"></a>式叉摩那学二岁戒已。<a id="a-2T"></a>应在二部僧中受具足戒。<a id="a-2U"></a>比丘尼不得骂比丘。<a id="a-2V"></a>不得于白衣家说比丘破戒破威仪破见。<a id="a-2W"></a>比丘尼不应举比丘罪。<a id="a-2X"></a>比丘得呵。<a id="a-2Y"></a>比丘尼犯粗恶。<a id="a-2Z"></a>应在二部僧中半月行摩那埵。<a id="a-2a"></a>半月行摩那埵已。<a id="a-2b"></a>应各二十僧中求出罪。<a id="a-2c"></a>比丘尼虽先受戒百岁。<a id="a-2d"></a>故应礼拜起迎新受戒比丘。</p>
  <p id="a2e">次说四依法(应语言)汝某甲听。<a id="a-2f"></a>如来应供等正觉说是四依法。<a id="a-2g"></a>尽受依是出家受具足戒。<a id="a-2h"></a>依粪扫衣出家受具足戒。<a id="a-2i"></a>能持不(答言能)若得长衣劫贝衣钦婆罗衣俱舍耶衣瞿荼伽衣麻衣应受。<a id="a-2j"></a>依乞食法出家受具足戒。<a id="a-2k"></a>能持不(答言能)若得长得僧食前食后食请食应受。<a id="a-2l"></a>依粗弊卧具出家受具足戒。<a id="a-2m"></a>能持不(答言能)若得长庵屋重屋大小房方圆屋应受。<a id="a-2n"></a>依下贱药出家受具足戒。<a id="a-2o"></a>能持不(答言能)若得长酥油蜜石蜜应受(复应语言)某甲听。<a id="a-2p"></a>汝已白四羯磨受具足戒竟。<a id="a-2q"></a>羯磨如法。<a id="a-2r"></a>诸天龙神乾闼婆常作是愿。<a id="a-2s"></a>我等何时当得人身出家受具足戒。<a id="a-2t"></a>汝今已得。<a id="a-2u"></a>如人得受王位。<a id="a-2v"></a>汝今受比丘尼法亦如是。<a id="a-2w"></a>汝当忍易共语易受教诫当学三戒灭三毒。<a id="a-2x"></a>出三界成阿罗汉果。<a id="a-2y"></a>余所不知者。<a id="a-2z"></a>和上阿阇梨当为汝说。</p>
  <p id="a30">第四衣药受净法受持衣法(三衣道摽贤圣同服。<a id="a-31"></a>既异外道。<a id="a-32"></a>又息贪嗔。<a id="a-33"></a>解脱僮相。<a id="a-34"></a>须加圣法反邪异俗。<a id="a-35"></a>故制有三。<a id="a-36"></a>又多论云。<a id="a-37"></a>为立义故。<a id="a-38"></a>遮障寒热除无惭愧。<a id="a-39"></a>为入聚落在道生。<a id="a-3A"></a>善威仪清净。<a id="a-3B"></a>方制三衣。<a id="a-3C"></a>尼制五衣。<a id="a-3D"></a>亦为斯立。<a id="a-3E"></a>功能既然体须依法。<a id="a-3F"></a>四如具足方堪受持。<a id="a-3G"></a>一[毯-炎+旁]二色三量四作。<a id="a-3H"></a>体谓十种之衣。<a id="a-3I"></a>异于草木皮发舍堕邪命毛[毯-炎+旁]锦绮皆不成衣。<a id="a-3J"></a>色谓坏色。<a id="a-3K"></a>非俗五彩斑文绮绣。<a id="a-3L"></a>亦不听许。<a id="a-3M"></a>量谓三肘然五肘然。<a id="a-3N"></a>多论中二肘四肘之衣亦听作安多会。<a id="a-3O"></a>作谓条齿有轨缝刺如法。<a id="a-3P"></a>下二条数。<a id="a-3Q"></a>诸教并同。<a id="a-3R"></a>僧伽梨一。<a id="a-3S"></a>多论分为九品。<a id="a-3T"></a>若互增减成受有愆。<a id="a-3U"></a>彼着受用。<a id="a-3V"></a>律有诚说。<a id="a-3W"></a>护净敬奉同之于塔恶心毁坏。<a id="a-3X"></a>得罪亦然。<a id="a-3Y"></a>去即随身如鸟毛羽。<a id="a-3Z"></a>教既繁广。<a id="a-3a"></a>岂具言哉也)</p>
  <p id="a3b">受安陀会法(律有独受之文。<a id="a-3c"></a>今准作其对首)大德一心念。<a id="a-3d"></a>我比丘某甲。<a id="a-3e"></a>此安多会五条受(三说)受郁多罗僧法大德一心念。<a id="a-3f"></a>我比丘某甲。<a id="a-3g"></a>此郁多罗僧七条受(三说)受僧伽梨法大德一心念。<a id="a-3h"></a>我比丘某甲。<a id="a-3i"></a>此僧伽梨九条受(随其条数多少称之三说)受僧祇支法大德一心念。<a id="a-3j"></a>我比丘某甲。<a id="a-3k"></a>此僧祇支如法作。<a id="a-3l"></a>我受持(三说)受覆肩衣法大德一心念我比丘某甲。<a id="a-3m"></a>此覆肩衣如法作。<a id="a-3n"></a>我受持(三说)舍衣法(应偏袒右肩脱革屣胡跪捉衣心生口言)大德一心念。<a id="a-3o"></a>我此僧伽梨九条。<a id="a-3p"></a>今舍(三说余衣准知。<a id="a-3q"></a>心念受舍。<a id="a-3r"></a>一同于此。<a id="a-3s"></a>但余大德一心念一句。<a id="a-3t"></a>尼五衣等受舍亦同然)受尼师坛法大德一心念。<a id="a-3u"></a>我比丘某甲。<a id="a-3v"></a>此尼师坛。<a id="a-3w"></a>应量作。<a id="a-3x"></a>今受持。<a id="a-3y"></a>(三说)受钵多罗法大德一心念。<a id="a-3z"></a>我比丘某甲。<a id="a-40"></a>此钵多罗应量受。<a id="a-41"></a>常用故受药法(患累之。<a id="a-42"></a>躯有所资待。<a id="a-43"></a>无病凭食。<a id="a-44"></a>有疾须药。<a id="a-45"></a>通论诸药总分四种。<a id="a-46"></a>要不获已故圣并开。<a id="a-47"></a>一时药。<a id="a-48"></a>二非时药。<a id="a-49"></a>三七日药。<a id="a-4A"></a>四尽形药。<a id="a-4B"></a>前一时药但有手受。<a id="a-4C"></a>后之三种有语手二受。<a id="a-4D"></a>多论。<a id="a-4E"></a>手受有其五义。<a id="a-4F"></a>恐失手受故加语法。<a id="a-4G"></a>准十诵及论。<a id="a-4H"></a>具有语受之法。<a id="a-4I"></a>诸律皆无此文)</p>
  <p id="a4J">受时药(此律。<a id="a-4K"></a>时药体分十种。<a id="a-4L"></a>四分。<a id="a-4M"></a>五正及五非正。<a id="a-4N"></a>并时药摄。<a id="a-4O"></a>识名体已。<a id="a-4P"></a>心境相应威仪如法依教而受。<a id="a-4Q"></a>然此律中。<a id="a-4R"></a>受有其四)一身授身受。<a id="a-4S"></a>二物授物受。<a id="a-4T"></a>三手授手受。<a id="a-4U"></a>四教取而食(谓施主情速不及受食。<a id="a-4V"></a>及恶贱比丘不肯亲授。<a id="a-4W"></a>以食着地言可取食。<a id="a-4X"></a>亦听以彼语即为受食)</p>
  <p id="a4Y">受非时药法(谓庵婆果等诸八种浆。<a id="a-4Z"></a>不杂时食。<a id="a-4a"></a>如法作净。<a id="a-4b"></a>有渴等缘。<a id="a-4c"></a>然后如法。<a id="a-4d"></a>义加云)大德一心念。<a id="a-4e"></a>我比丘某甲。<a id="a-4f"></a>今为渴病因缘。<a id="a-4g"></a>此是庵婆果浆。<a id="a-4h"></a>为欲经非时服故。<a id="a-4i"></a>今于大德边受(三说余浆准此。<a id="a-4j"></a>若无渴病犯罪)</p>
  <p id="a4k">受七日药法(时诸比丘得风热病。<a id="a-4l"></a>佛言。<a id="a-4m"></a>听以酥油蜜石蜜等四种为药受七日服。<a id="a-4n"></a>义加云)大德一心念。<a id="a-4o"></a>我比丘某甲。<a id="a-4p"></a>今为热病因缘。<a id="a-4q"></a>此酥七日药。<a id="a-4r"></a>为欲经宿服故。<a id="a-4s"></a>今于大德边受(三说)受尽形药法(有诸比丘得秋时病。<a id="a-4t"></a>佛言。<a id="a-4u"></a>应根果等药及余一切碱苦辛酢不任为食有病因听尽形服。<a id="a-4v"></a>义加云)</p>
  <p id="a4w">大德一心念。<a id="a-4x"></a>我比丘某甲。<a id="a-4y"></a>今为气病因缘。<a id="a-4z"></a>此姜椒尽形受药。<a id="a-50"></a>今欲共宿长服故。<a id="a-51"></a>于大德边受(三说)长衣说净法(长衣之体。<a id="a-52"></a>据律唯二。<a id="a-53"></a>若长三衣过十日者方犯舍堕。<a id="a-54"></a>若长余衣乃至手巾皆突吉罗。<a id="a-55"></a>针三綖一。<a id="a-56"></a>此等已外皆须说净。<a id="a-57"></a>不尔皆结。<a id="a-58"></a>净施有二。<a id="a-59"></a>一者真实物付彼人。<a id="a-5A"></a>二者展转称名作法。<a id="a-5B"></a>强夺犯罪。<a id="a-5C"></a>唯真实有展转称名。<a id="a-5D"></a>无强夺义)请施主法(真实净主。<a id="a-5E"></a>律制。<a id="a-5F"></a>简择一五两二。<a id="a-5G"></a>如文具明展转。<a id="a-5H"></a>若准余文。<a id="a-5I"></a>应求持戒多闻者充。<a id="a-5J"></a>律无请法以义加云)</p>
  <p id="a5K">大德一心念。<a id="a-5L"></a>我比丘某甲。<a id="a-5M"></a>今请大德为衣药钵展转净施主。<a id="a-5N"></a>愿大德为我作衣药钵展转净施主。<a id="a-5O"></a>慈愍故(三说)</p>
  <p id="a5P">正说净法(若众多衣物。<a id="a-5Q"></a>段段说之若束缚一处。<a id="a-5R"></a>亦得总说)大德(长老)一心念。<a id="a-5S"></a>我此长衣于大德(长老)边作净施(彼应问言)长老此衣于我边作净施。<a id="a-5T"></a>我持与谁(答言某甲彼应语言)我今与某甲。<a id="a-5U"></a>长老若须从彼取用。<a id="a-5V"></a>好爱护之(不应语所称比丘知)</p>
  <p id="a5W">独住作净法(有比丘独住房中。<a id="a-5X"></a>不知云何净施。<a id="a-5Y"></a>佛言。<a id="a-5Z"></a>听作遥示净施。<a id="a-5a"></a>心生口言也)</p>
  <p id="a5b">我此长衣。<a id="a-5c"></a>净施某甲。<a id="a-5d"></a>从彼取用(独净施法。<a id="a-5e"></a>至十一日复应如前法。<a id="a-5f"></a>心生口言)我此长衣。<a id="a-5g"></a>从某甲取还(然后更如前法净施口言)</p>
  <p id="a5h">今粟净施法(萨婆多云。<a id="a-5i"></a>钱宝谷米。<a id="a-5j"></a>并同长衣。<a id="a-5k"></a>十日说净。<a id="a-5l"></a>四分云。<a id="a-5m"></a>当持至可信优婆塞所。<a id="a-5n"></a>若守园人所告云)此是我所不应。<a id="a-5o"></a>汝当知之。</p>
  <p id="a5p">第五僧等布萨法(托外为因缘请而制。<a id="a-5q"></a>识相遵奉。<a id="a-5r"></a>遣犯僧持。<a id="a-5s"></a>摩德勒伽论云。<a id="a-5t"></a>云何名布萨。<a id="a-5u"></a>舍诸恶不善法。<a id="a-5v"></a>证得白法究竟梵行。<a id="a-5w"></a>半月自观犯与不犯。<a id="a-5x"></a>清净身口)</p>
  <p id="a5y">众僧说戒法(律云。<a id="a-5z"></a>诸比丘欲庄严布萨堂。<a id="a-60"></a>悬缯散花施过中饮亦施衣物。<a id="a-61"></a>又欲以偈赞佛法僧。<a id="a-62"></a>佛言。<a id="a-63"></a>皆听。<a id="a-64"></a>若有种种福事应及时作。<a id="a-65"></a>圣教既然。<a id="a-66"></a>特须敬重各相勉励准法修行。<a id="a-67"></a>至布萨日。<a id="a-68"></a>扫洒庭院装饰堂中。<a id="a-69"></a>说戒之座种种庄严。<a id="a-6A"></a>唱时至等。<a id="a-6B"></a>四种集僧。<a id="a-6C"></a>使众咸知详心赴集。<a id="a-6D"></a>然戒为净法非犯所闻。<a id="a-6E"></a>若有愆违悔令清净。<a id="a-6F"></a>未遑忏洗圣开发露。<a id="a-6G"></a>今依次第具列轨仪)</p>
  <p id="a6H">僧犯忏悔法(有一住处。<a id="a-6I"></a>布萨日一切僧犯罪。<a id="a-6J"></a>佛言。<a id="a-6K"></a>应白二羯磨一人往他众悔过。<a id="a-6L"></a>然后余人向彼除罪。<a id="a-6M"></a>若不得尔。<a id="a-6N"></a>尽集布萨堂。<a id="a-6O"></a>白二置其犯云)大德僧听。<a id="a-6P"></a>僧今皆有此罪(须陈名种)不能得悔过。<a id="a-6Q"></a>今共置之。<a id="a-6R"></a>后当悔过。<a id="a-6S"></a>若僧时到僧忍听。<a id="a-6T"></a>白如是。<a id="a-6U"></a>大德僧听。<a id="a-6V"></a>僧今皆有此罪。<a id="a-6W"></a>不能得悔过。<a id="a-6X"></a>今置之。<a id="a-6Y"></a>后当悔过。<a id="a-6Z"></a>谁诸长老忍默然不忍者说。<a id="a-6a"></a>僧已置此罪竟。<a id="a-6b"></a>僧忍默然故。<a id="a-6c"></a>是事如是持(然后布萨不应不布萨)临欲布萨时。<a id="a-6d"></a>一人发露法(应向比坐心念口言)我有此罪(应说名种不得直云此罪)说戒竟当悔(疑亦如是)教诫尼众法(尼禀碍形恒拘障累阙其游方咨受法训。<a id="a-6e"></a>大圣悲鉴故制此仪。<a id="a-6f"></a>令尼诣僧请人教诫。<a id="a-6g"></a>僧差具德诲以未闻。<a id="a-6h"></a>然法有广略。<a id="a-6i"></a>律教备明并合遵承。<a id="a-6j"></a>无宜怠废。<a id="a-6k"></a>但今僧尼慢教。<a id="a-6l"></a>又具德者稀。<a id="a-6m"></a>广诫之仪未闻。<a id="a-6n"></a>行用且施。<a id="a-6o"></a>略轨以备于时。<a id="a-6p"></a>尼差使人诣僧请已。<a id="a-6q"></a>受嘱比丘代某甲乞此律尼法云。<a id="a-6r"></a>应于唱说不来诸比丘说欲清净时。<a id="a-6s"></a>受嘱之人应从坐起在僧前立白言)</p>
  <p id="a6t">大德僧听。<a id="a-6u"></a>某寺和合比丘尼僧。<a id="a-6v"></a>顶礼和合比丘僧足。<a id="a-6w"></a>乞教诫人(三说已。<a id="a-6x"></a>应至上座所云。<a id="a-6y"></a>大德慈愍能教授尼不。<a id="a-6z"></a>若言不堪者。<a id="a-70"></a>乃至二十夏已来。<a id="a-71"></a>一一具问。<a id="a-72"></a>若无有者。<a id="a-73"></a>还至上座所白言。<a id="a-74"></a>遍问众僧无有堪者。<a id="a-75"></a>上座即应作略教诫法云。<a id="a-76"></a>明日比丘尼来。<a id="a-77"></a>应报言。<a id="a-78"></a>昨夜为尼遍求。<a id="a-79"></a>无有堪者。<a id="a-7A"></a>语诸尼众。<a id="a-7B"></a>精勤行道谨慎莫放逸。<a id="a-7C"></a>明日宣上座教告使尼。<a id="a-7D"></a>尼使还寺中集众说欲。<a id="a-7E"></a>使尼问和合。<a id="a-7F"></a>宣上座教敕已。<a id="a-7G"></a>尼众合掌恭谨听受。<a id="a-7H"></a>应各云顶戴持。<a id="a-7I"></a>然后礼佛而散之)</p>
  <p id="a7J">与清净欲法(时说戒日。<a id="a-7K"></a>有病比丘不来。<a id="a-7L"></a>佛言。<a id="a-7M"></a>应令柱杖人扶衣舁将来。<a id="a-7N"></a>若恐困笃。<a id="a-7O"></a>应取清净欲来。<a id="a-7P"></a>若不能口语。<a id="a-7Q"></a>若举手。<a id="a-7R"></a>举手指。<a id="a-7S"></a>摇头。<a id="a-7T"></a>举眼。<a id="a-7U"></a>得名身与清净欲。<a id="a-7V"></a>若复不能。<a id="a-7W"></a>应舆到彼令诸病者面向说戒人。<a id="a-7X"></a>若复不能向说戒人。<a id="a-7Y"></a>应出界外布萨。<a id="a-7Z"></a>若与尼等。<a id="a-7a"></a>四众狂乱等三灭摈。<a id="a-7b"></a>此等并不名与清净欲。<a id="a-7c"></a>若至僧中狂乱等起。<a id="a-7d"></a>并名持欲。<a id="a-7e"></a>睡若忘得名持欲。<a id="a-7f"></a>犯突吉罗。<a id="a-7g"></a>又僧断事时起去。<a id="a-7h"></a>戒云。<a id="a-7i"></a>今听诸比丘有事与欲竟去。<a id="a-7j"></a>应设威仪对如法境说云)</p>
  <p id="a7k">长老一心念。<a id="a-7l"></a>僧今断事。<a id="a-7m"></a>我某甲比丘。<a id="a-7n"></a>如法僧事中与欲(不言三说一说应得)僧中说云。<a id="a-7o"></a>大德僧听。<a id="a-7p"></a>比丘某甲。<a id="a-7q"></a>如法僧事中与欲清净(一说)转与欲法(四分律云。<a id="a-7r"></a>持欲比丘自有事起不及诣僧。<a id="a-7s"></a>听转授与比丘。<a id="a-7t"></a>应作是言)</p>
  <p id="a7u">长老一心念。<a id="a-7v"></a>我比丘某甲。<a id="a-7w"></a>与众多比丘受欲清净。<a id="a-7x"></a>彼及我身。<a id="a-7y"></a>如法僧事中与欲清净(彼至僧中但直说之)</p>
  <p id="a7z">告清净法(佛言。<a id="a-80"></a>若说戒竟一切未起。<a id="a-81"></a>有比丘来若多若等。<a id="a-82"></a>应更布萨。<a id="a-83"></a>若少应僧中胡跪合掌云)</p>
  <p id="a84">大德僧听。<a id="a-85"></a>我比丘某甲清净(文无准说)五种说戒法(如余部说八难余缘。<a id="a-86"></a>开略说戒。<a id="a-87"></a>此虽无缘所开相似。<a id="a-88"></a>一广四略。<a id="a-89"></a>合为五说)</p>
  <p id="a8A">一说戒序已(应云)诸大德。<a id="a-8B"></a>是四堕法。<a id="a-8C"></a>僧常闻(十三僧残。<a id="a-8D"></a>二不定法。<a id="a-8E"></a>三十舍堕。<a id="a-8F"></a>九十一堕。<a id="a-8G"></a>四提舍尼。<a id="a-8H"></a>及众学法。<a id="a-8I"></a>一一列名言僧常闻之)</p>
  <p id="a8J">三说戒序四堕十三二不定已(余言僧常闻)五广诵使周三人二三语布萨法(设威仪已合掌说云)今僧十五日布萨。<a id="a-8K"></a>我某甲比丘清净(三说)一人心念布萨法(威仪同前)今十五日。<a id="a-8L"></a>众僧布萨(心念口言三说)第六僧等安居法(无事游行。<a id="a-8M"></a>复践物命。<a id="a-8N"></a>招讥废道。<a id="a-8O"></a>事无过此。<a id="a-8P"></a>举外况内。<a id="a-8Q"></a>故制斯法)</p>
  <p id="a8R">三语安居法(修设威仪对如法境云)长老一心念。<a id="a-8S"></a>我某甲比丘。<a id="a-8T"></a>于此住处夏安居。<a id="a-8U"></a>前三月依某僧伽蓝(随处称之)若房舍坏当治补(三说答言)我知(律云。<a id="a-8V"></a>当依持律者安居。<a id="a-8W"></a>若处所迮闹者。<a id="a-8X"></a>应七日得往返处心念遥依。<a id="a-8Y"></a>四分云。<a id="a-8Z"></a>夏中当依第五律师广诵二部律者。<a id="a-8a"></a>若违波逸提。<a id="a-8b"></a>准律意应问云)</p>
  <p id="a8c">衣谁持律(答言)依某甲律师(告言)有疑当问(若非伽蓝。<a id="a-8d"></a>须除房舍破修治之言。<a id="a-8e"></a>若后安居。<a id="a-8f"></a>唯称后三月为异)</p>
  <p id="a8g">心念安居法(准前三语。<a id="a-8h"></a>但除初句)</p>
  <p id="a8i">受房舍安居法(时有分房舍卧具。<a id="a-8j"></a>竟不作心念。<a id="a-8k"></a>亦不口言。<a id="a-8l"></a>生疑。<a id="a-8m"></a>白佛。<a id="a-8n"></a>佛言。<a id="a-8o"></a>为安居故受房舍敷具。<a id="a-8p"></a>亦成安居。<a id="a-8q"></a>既言。<a id="a-8r"></a>亦不心念。<a id="a-8s"></a>应有心念安居云)</p>
  <p id="a8t">受日出界法(文言。<a id="a-8u"></a>长者请僧。<a id="a-8v"></a>惧不敢受。<a id="a-8w"></a>因致嫌呵。<a id="a-8x"></a>佛言。<a id="a-8y"></a>若有请若无请须出界外。<a id="a-8z"></a>一切皆听七日往返。<a id="a-90"></a>又诸外道欲只桓中通水。<a id="a-91"></a>王出征罚欲往咨启。<a id="a-92"></a>佛言。<a id="a-93"></a>若有佛法僧事若私事。<a id="a-94"></a>于七日外更听白二受十五日夜。<a id="a-95"></a>若三十夜约夜为数。<a id="a-96"></a>不同他部缘如缘非。<a id="a-97"></a>教自明显。<a id="a-98"></a>重不重受任依恒式。<a id="a-99"></a>若有二难听破无罪。<a id="a-9A"></a>开无重故夏不破成。<a id="a-9B"></a>或可准文。<a id="a-9C"></a>既许彼处受夏衣分。<a id="a-9D"></a>安居彼成义亦无失)</p>
  <p id="a9E">羯磨受日法大德僧听。<a id="a-9F"></a>此某甲比丘。<a id="a-9G"></a>为某事欲出界行。<a id="a-9H"></a>于七日外更受(十五夜若三十夜)还此安居。<a id="a-9I"></a>若僧时到僧忍听。<a id="a-9J"></a>白如是。<a id="a-9K"></a>大德僧听。<a id="a-9L"></a>此某甲比丘。<a id="a-9M"></a>为某事欲出界行。<a id="a-9N"></a>于七日外更受(十五夜若三十夜)还此安居。<a id="a-9O"></a>谁诸长老忍默然不忍者说。<a id="a-9P"></a>僧已与某甲更受(十五夜若三十夜)出界行竟。<a id="a-9Q"></a>僧忍默然故。<a id="a-9R"></a>是事如是持三语受日法(律无受词。<a id="a-9S"></a>准羯磨说)</p>
  <p id="a9T">长老一心念。<a id="a-9U"></a>我比丘某甲。<a id="a-9V"></a>为某事欲出界行。<a id="a-9W"></a>受七日法还此安居(三说)</p>
  <p id="a9X">第七僧等自恣法(共居习道或有愆违。<a id="a-9Y"></a>故令夏三月最后日。<a id="a-9Z"></a>于如法比丘众。<a id="a-9a"></a>涂地布草于上自恣请他举罪)</p>
  <p id="a9b">差受自恣人法(作相集僧并依常轨。<a id="a-9c"></a>具五种德应差令受。<a id="a-9d"></a>谓不随欲恚痴畏知时。<a id="a-9e"></a>非时若二若多文中并许)</p>
  <p id="a9f">大德僧听。<a id="a-9g"></a>此某甲某甲比丘。<a id="a-9h"></a>能为僧作自恣人。<a id="a-9i"></a>僧今差某甲某甲作自恣人。<a id="a-9j"></a>若僧时到僧忍听。<a id="a-9k"></a>白如是。<a id="a-9l"></a>大德僧听。<a id="a-9m"></a>此某甲某甲比丘。<a id="a-9n"></a>能为僧作自恣人。<a id="a-9o"></a>僧今差某甲某甲作自恣人。<a id="a-9p"></a>谁诸长老忍默然不忍者说。<a id="a-9q"></a>僧已差某甲某甲作自恣人竟。<a id="a-9r"></a>僧忍默然故。<a id="a-9s"></a>是事如是持。</p>
  <p id="a9t">五德被差已单白摄众法(以诸比丘杂乱无次自恣前后故。<a id="a-9u"></a>制作白俱设威仪)</p>
  <p id="a9v">大德僧听。<a id="a-9w"></a>今僧自恣时到。<a id="a-9x"></a>僧和合作自恣。<a id="a-9y"></a>白如是(然后俱下胡跪自恣)正自恣法诸大德。<a id="a-9z"></a>若见我罪。<a id="a-A0"></a>若闻我罪。<a id="a-A1"></a>若疑我罪。<a id="a-A2"></a>怜愍故自恣说。<a id="a-A3"></a>我当见罪悔过(三说)略自恣法(以诸白衣欲布施及听法。<a id="a-A4"></a>诸比丘自恣淹久致彼讥呵。<a id="a-A5"></a>因开除上八人一一自恣。<a id="a-A6"></a>自下同岁同岁一时自恣。<a id="a-A7"></a>余缘八难他部所开。<a id="a-A8"></a>简德差人如前。<a id="a-A9"></a>已辩五德被差已。<a id="a-AA"></a>应起白众云)</p>
  <p id="aAB">除上八人。<a id="a-AC"></a>自下同岁一处坐自恣(若自恣犹迟应白众云也)</p>
  <p id="aAD">各各相向自恣四人已下自恣法(自恣法中虽无此文。<a id="a-AE"></a>准于布萨及他部。<a id="a-AF"></a>说三语心念。<a id="a-AG"></a>亦通有云也)</p>
  <p id="aAH">四人对首自恣法三大德一心念。<a id="a-AI"></a>今日众僧自恣。<a id="a-AJ"></a>我某甲比丘清净(三说。<a id="a-AK"></a>人各施设表已清净。<a id="a-AL"></a>应他自恣。<a id="a-AM"></a>三人二人亦如是)</p>
  <p id="aAN">一人心念自恣法今日众自恣。<a id="a-AO"></a>我心念受自恣(三说。<a id="a-AP"></a>其说欲如前布萨。<a id="a-AQ"></a>俱改自恣为异。<a id="a-AR"></a>僧祇自恣不听说欲。<a id="a-AS"></a>恐避举罪故。<a id="a-AT"></a>今不同之)</p>
  <p id="aAU">尼差人自恣法(佛言。<a id="a-AV"></a>比丘尼不得共比丘自恣。<a id="a-AW"></a>应先集众自恣。<a id="a-AX"></a>然后差人就比丘僧请见闻疑罪。<a id="a-AY"></a>四分云。<a id="a-AZ"></a>若僧尼满五不至自恣。<a id="a-Aa"></a>然后差人就比丘僧请见闻疑罪。<a id="a-Ab"></a>四分云。<a id="a-Ac"></a>若僧尼不满五至自恣日。<a id="a-Ad"></a>比丘尼至比丘所礼拜问讯。<a id="a-Ae"></a>义准若各满五。<a id="a-Af"></a>应集僧索欲问缘答云差。<a id="a-Ag"></a>自恣羯磨应云)</p>
  <p id="aAh">阿姨僧听。<a id="a-Ai"></a>今差比丘尼某甲。<a id="a-Aj"></a>为比丘尼僧故往大僧中请见闻疑罪。<a id="a-Ak"></a>若僧时到僧忍听。<a id="a-Al"></a>白如是。<a id="a-Am"></a>阿姨僧听。<a id="a-An"></a>今差比丘尼某甲。<a id="a-Ao"></a>为比丘尼僧故。<a id="a-Ap"></a>往大僧中请见闻疑罪。<a id="a-Aq"></a>谁诸长老忍默然不忍者说。<a id="a-Ar"></a>僧已差比丘尼某甲为比丘尼僧故往大僧中请见闻疑罪竟。<a id="a-As"></a>僧忍默然故。<a id="a-At"></a>是事如是持(四分云。<a id="a-Au"></a>被独行无护者。<a id="a-Av"></a>应差二三尼为伴。<a id="a-Aw"></a>此律云。<a id="a-Ax"></a>彼尼至比丘僧已。<a id="a-Ay"></a>偏袒右肩脱革屣遥礼僧。<a id="a-Az"></a>然后入僧中。<a id="a-B0"></a>合掌白言)</p>
  <p id="aB1">某精舍和合比丘尼僧。<a id="a-B2"></a>顶礼和合比丘僧足。<a id="a-B3"></a>我等比丘尼僧和合。<a id="a-B4"></a>请大德僧自恣说见闻疑罪(如是三请已良久。<a id="a-B5"></a>若无人举者。<a id="a-B6"></a>众中上座应告使人言)</p>
  <p id="aB7">比丘尼众三请见闻疑罪。<a id="a-B8"></a>徒众上下各默然者。<a id="a-B9"></a>实由尼众如法行道谨慎莫放逸(使尼礼拜辞退。<a id="a-BA"></a>至本寺已集尼众。<a id="a-BB"></a>等传僧敕。<a id="a-BC"></a>如教诫中说)</p>
  <p id="aBD">第八受施分衣法(着粪扫衣圣先赞叹。<a id="a-BE"></a>因耆域请受家施衣。<a id="a-BF"></a>但粪扫衣既无施主。<a id="a-BG"></a>约缘有十家施衣者。<a id="a-BH"></a>约心差别。<a id="a-BI"></a>文分九种)</p>
  <p id="aBJ">一界得施(谓施主心约界而施。<a id="a-BK"></a>还随施意。<a id="a-BL"></a>与界内僧)</p>
  <p id="aBM">二要得施(谓异处僧)安居共要一处得施(两界共分。<a id="a-BN"></a>后有施物。<a id="a-BO"></a>随要而受)</p>
  <p id="aBP">三限得施(谓施主心摽人数定故。<a id="a-BQ"></a>律文言。<a id="a-BR"></a>施如是人)</p>
  <p id="aBS">四僧得施(谓施普通十方凡圣。<a id="a-BT"></a>心既弥廓福亦弘多。<a id="a-BU"></a>还据本心四方僧受)</p>
  <p id="aBV">五现前僧得施(施主对面约境为定)</p>
  <p id="aBW">六安居僧得施(无心拟施此安居僧)</p>
  <p id="aBX">七二部僧得施(施主本意施二部僧。<a id="a-BY"></a>纵数多少皆中为分。<a id="a-BZ"></a>若唯一部一部受之。<a id="a-Ba"></a>四分文中乃至无一沙弥。<a id="a-Bb"></a>比丘分。<a id="a-Bc"></a>无一沙弥尼。<a id="a-Bd"></a>比丘应分。<a id="a-Be"></a>义应准彼。<a id="a-Bf"></a>即亡人衣物。<a id="a-Bg"></a>佛判属僧二部。<a id="a-Bh"></a>互无随一摄。<a id="a-Bi"></a>虽无施主。<a id="a-Bj"></a>亦此中收分摄方轨。<a id="a-Bk"></a>具如下列)</p>
  <p id="aBl">八教得施(施三教僧非如是因)</p>
  <p id="aBm">九人得施(施主自云施某甲人。<a id="a-Bn"></a>以前九施唯局内众。<a id="a-Bo"></a>内众之中该于僧别及时非时。<a id="a-Bp"></a>僧得一种若是常住将入四方。<a id="a-Bq"></a>若非常住约此宗中直尔分之。<a id="a-Br"></a>不须羯磨。<a id="a-Bs"></a>故文云。<a id="a-Bt"></a>有一住处。<a id="a-Bu"></a>非安居时得施僧衣。<a id="a-Bv"></a>作是念。<a id="a-Bw"></a>佛说四人已上名僧。<a id="a-Bx"></a>我今一人不知云何。<a id="a-By"></a>佛言。<a id="a-Bz"></a>应受持。<a id="a-C0"></a>若净施人。<a id="a-C1"></a>若不尔余比丘来应分。<a id="a-C2"></a>此既一人言受持等。<a id="a-C3"></a>不云心念明。<a id="a-C4"></a>纵有僧亦无羯磨。<a id="a-C5"></a>又云。<a id="a-C6"></a>有一人处僧得可分衣。<a id="a-C7"></a>一比丘持至戒坛上独取受持。<a id="a-C8"></a>佛言。<a id="a-C9"></a>不应尔。<a id="a-CA"></a>犯突吉罗。<a id="a-CB"></a>现前僧应分。<a id="a-CC"></a>若依余部。<a id="a-CD"></a>僧伽羯磨。<a id="a-CE"></a>以物既施僧。<a id="a-CF"></a>分须僧法。<a id="a-CG"></a>三人已下对首等分。<a id="a-CH"></a>杖既齐金准用无爽。<a id="a-CI"></a>余之八种并直分之。<a id="a-CJ"></a>约事虽殊皆无羯磨)</p>
  <p id="aCK">分亡比丘物法(脱俗樊笼清升入道。<a id="a-CL"></a>内蕴圣戒外饰圣仪。<a id="a-CM"></a>为代福田堪消物供养。<a id="a-CN"></a>利既依僧得。<a id="a-CO"></a>身亡还以入僧。<a id="a-CP"></a>即同非时僧得施摄。<a id="a-CQ"></a>但教分开制物异重轻。<a id="a-CR"></a>两僧分摄具有明轨。<a id="a-CS"></a>欲显其相须作十门)</p>
  <p id="aCT">一同活共财(结要共财俱为物主。<a id="a-CU"></a>随身已外皆合中分。<a id="a-CV"></a>如有不怕准数科结。<a id="a-CW"></a>共居同活通局有殊。<a id="a-CX"></a>则住在者筹量处分。<a id="a-CY"></a>必须明审依教据情。<a id="a-CZ"></a>若涉私曲便招二损)</p>
  <p id="aCa">二负债征偿(若负他物理合先偿。<a id="a-Cb"></a>若他负物征取分摄。<a id="a-Cc"></a>若轻重相当二僧随入。<a id="a-Cd"></a>互得轻重亦依其本)</p>
  <p id="aCe">三嘱授成不(亡人临终以物与人。<a id="a-Cf"></a>言嘱手受并有成不。<a id="a-Cg"></a>诸部共显其相可知。<a id="a-Ch"></a>此律所明其唯二种。<a id="a-Ci"></a>与已持去。<a id="a-Cj"></a>即彼人如在本处。<a id="a-Ck"></a>须僧作法。<a id="a-Cl"></a>故律云。<a id="a-Cm"></a>若生时不以与人。<a id="a-Cn"></a>现前僧应分。<a id="a-Co"></a>若以与人未持者。<a id="a-Cp"></a>僧应白二羯磨与之。<a id="a-Cq"></a>作法云)大德僧听。<a id="a-Cr"></a>某甲比丘于此命过。<a id="a-Cs"></a>生存时所有若衣若非衣。<a id="a-Ct"></a>现前僧应分。<a id="a-Cu"></a>今与某甲。<a id="a-Cv"></a>若僧时到僧忍听。<a id="a-Cw"></a>白如是。<a id="a-Cx"></a>大德僧听。<a id="a-Cy"></a>某甲比丘于此处命过。<a id="a-Cz"></a>生存时所有衣若非衣。<a id="a-D0"></a>现前僧应分。<a id="a-D1"></a>今与某甲。<a id="a-D2"></a>谁诸长老忍默然不忍者说。<a id="a-D3"></a>僧已与某甲衣竟。<a id="a-D4"></a>僧忍默然故。<a id="a-D5"></a>是事如是持。</p>
  <p id="aD6">(作此法已。<a id="a-D7"></a>物付彼人)</p>
  <p id="aD8">四分物时处(时谓殡送已了。<a id="a-D9"></a>处谓大界之中。<a id="a-DA"></a>僧祇云。<a id="a-DB"></a>若比丘死。<a id="a-DC"></a>弟子不可信者。<a id="a-DD"></a>应持户钩付僧知事然后供养舍利。<a id="a-DE"></a>母论云。<a id="a-DF"></a>先将亡者律殡。<a id="a-DG"></a>送后取亡者物着僧前。<a id="a-DH"></a>集僧分之。<a id="a-DI"></a>此律云。<a id="a-DJ"></a>一比丘持至戒坛上独取持。<a id="a-DK"></a>佛言。<a id="a-DL"></a>犯告。<a id="a-DM"></a>现前僧应分)</p>
  <p id="aDN">五断割轻重(欲断轻重先令舍物故。<a id="a-DO"></a>四分云。<a id="a-DP"></a>彼持亡者物来在众中。<a id="a-DQ"></a>当作是言。<a id="a-DR"></a>义准应设威仪已胡跪合掌白云)</p>
  <p id="aDS">大德僧听。<a id="a-DT"></a>某甲比丘(此彼)命过。<a id="a-DU"></a>生存时所有若衣若非衣。<a id="a-DV"></a>现前僧应分(三说)我比丘某甲。<a id="a-DW"></a>今舍与僧(如是舍已应正处分。<a id="a-DX"></a>律云。<a id="a-DY"></a>有一多知识比丘命过。<a id="a-DZ"></a>其物甚多。<a id="a-Da"></a>佛言。<a id="a-Db"></a>若生时已与人。<a id="a-Dc"></a>应白二羯磨与之。<a id="a-Dd"></a>若不与人。<a id="a-De"></a>有可分不可分。<a id="a-Df"></a>可分者。<a id="a-Dg"></a>若婆那衣苏摩衣劫贝衣拘执毛长五指三衣若下衣。<a id="a-Dh"></a>舍勒单敷若衬身衣被坐具针綖囊漉水囊大小钵户钩。<a id="a-Di"></a>如是等现前僧应分。<a id="a-Dj"></a>若锦绮毛[毯-炎+旁]毡拘执毛过五指雨浴衣蚊厨经行敷遮壁虱坐卧床床踞。<a id="a-Dk"></a>除大小瓦钵澡灌。<a id="a-Dl"></a>余一切瓦器。<a id="a-Dm"></a>除大小铁钵户钩截甲刀。<a id="a-Dn"></a>针余一切铁器。<a id="a-Do"></a>除铜揵镃铜[金*沙]锣成眼药物。<a id="a-Dp"></a>余一切铜器若伞盖锡杖。<a id="a-Dq"></a>如是等是不可分。<a id="a-Dr"></a>应属僧。<a id="a-Ds"></a>但凡躯有待资具极多。<a id="a-Dt"></a>随身所用事物繁杂。<a id="a-Du"></a>文准梗概岂尽资缘。<a id="a-Dv"></a>对事准文可为轻重。<a id="a-Dw"></a>诸部断决乖互极多。<a id="a-Dx"></a>但据宗文以为准的。<a id="a-Dy"></a>广如仪述不可穷言)</p>
  <p id="aDz">六量德赏物(律云。<a id="a-E0"></a>有一懒堕比丘。<a id="a-E1"></a>不佐助众事不供师长。<a id="a-E2"></a>病无人看委卧粪秽中。<a id="a-E3"></a>世尊穷为洗浣除秽扶持。<a id="a-E4"></a>安慰说法离垢证道。<a id="a-E5"></a>因告比丘。<a id="a-E6"></a>汝等无有父母。<a id="a-E7"></a>不自相看谁看汝等。<a id="a-E8"></a>因制。<a id="a-E9"></a>师弟更相瞻视。<a id="a-EA"></a>无师弟者劝喻次差。<a id="a-EB"></a>然病者有难看。<a id="a-EC"></a>瞻病德有具不具。<a id="a-ED"></a>难看有五种。<a id="a-EE"></a>一不能善量食。<a id="a-EF"></a>二不服所宜药。<a id="a-EG"></a>三不说病状。<a id="a-EH"></a>四不从人教。<a id="a-EI"></a>五不观无常。<a id="a-EJ"></a>易看反之。<a id="a-EK"></a>不能看病有五种。<a id="a-EL"></a>一不知所宜药。<a id="a-EM"></a>二不能得随病食。<a id="a-EN"></a>三不能为病人说法。<a id="a-EO"></a>四恶厌病人便利吐唾。<a id="a-EP"></a>五为利故不以慈心。<a id="a-EQ"></a>能者及说。<a id="a-ER"></a>余部所明大概如此。<a id="a-ES"></a>对众捡问量德具已。<a id="a-ET"></a>然后赏之。<a id="a-EU"></a>若为病人经理汤药。<a id="a-EV"></a>身虽在外亦须依赏)</p>
  <p id="aEW">七正明赏法(余律所赏。<a id="a-EX"></a>三衣六物或以残药。<a id="a-EY"></a>此律唯以衣钵与之)</p>
  <p id="aEZ">大德僧听。<a id="a-Ea"></a>某甲比丘命过。<a id="a-Eb"></a>三衣钵现前僧应分。<a id="a-Ec"></a>今以与看病人某甲。<a id="a-Ed"></a>若僧时到僧忍听。<a id="a-Ee"></a>白如是。<a id="a-Ef"></a>大德僧听。<a id="a-Eg"></a>某甲比丘命过。<a id="a-Eh"></a>三衣钵现前僧应分。<a id="a-Ei"></a>今以与看病人某甲。<a id="a-Ej"></a>谁诸长老忍默然不忍者说。<a id="a-Ek"></a>僧已与某甲比丘衣钵竟。<a id="a-El"></a>僧忍默然故。<a id="a-Em"></a>是事如是持(三衣钵等或具随有赏之。<a id="a-En"></a>比丘尼命过。<a id="a-Eo"></a>应与二人。<a id="a-Ep"></a>若持尼命过。<a id="a-Eq"></a>应与三人。<a id="a-Er"></a>各谓当众。<a id="a-Es"></a>余众纵看不得辄赏。<a id="a-Et"></a>劳不满故。<a id="a-Eu"></a>谓教并然。<a id="a-Ev"></a>纵赏下众等具人分)</p>
  <p id="aEw">八正分轻物(律云。<a id="a-Ex"></a>分物无羯磨法。<a id="a-Ey"></a>准前僧得似直分之。<a id="a-Ez"></a>以其此已属僧。<a id="a-F0"></a>僧分已物不更别属。<a id="a-F1"></a>知用何法。<a id="a-F2"></a>答以此与于别人文加白二。<a id="a-F3"></a>以此僧物不属别人。<a id="a-F4"></a>若不用法何辄嘱彼。<a id="a-F5"></a>故赏看病人及属受与人。<a id="a-F6"></a>物少不分并与一人。<a id="a-F7"></a>皆有羯磨。<a id="a-F8"></a>又准余律咸皆白二。<a id="a-F9"></a>以此僧物并属四方。<a id="a-FA"></a>若非以法定之。<a id="a-FB"></a>现前僧云何能摄。<a id="a-FC"></a>然准文行事取舍不同。<a id="a-FD"></a>或一二三局能备述辞。<a id="a-FE"></a>详文定理二法为长。<a id="a-FF"></a>一即差人。<a id="a-FG"></a>二即分付。<a id="a-FH"></a>虽非己部终为氎准。<a id="a-FI"></a>用无失故具列之。<a id="a-FJ"></a>若有五人须作两重白二。<a id="a-FK"></a>一者差人。<a id="a-FL"></a>二者分付。<a id="a-FM"></a>若但有四不合差人。<a id="a-FN"></a>准毗尼母论。<a id="a-FO"></a>直作分付一法)</p>
  <p id="aFP">差分衣人法(物既属僧。<a id="a-FQ"></a>僧差作分。<a id="a-FR"></a>若非羯磨事无由办故。<a id="a-FS"></a>文中分卧具人。<a id="a-FT"></a>差受请人。<a id="a-FU"></a>守物人等。<a id="a-FV"></a>咸有差法。<a id="a-FW"></a>四分。<a id="a-FX"></a>差人亦同。<a id="a-FY"></a>于此义准云)</p>
  <p id="aFZ">大德僧听。<a id="a-Fa"></a>此某甲比丘。<a id="a-Fb"></a>能为僧作分衣人。<a id="a-Fc"></a>僧今差某甲作分衣人。<a id="a-Fd"></a>若僧时到僧忍听。<a id="a-Fe"></a>白如是。<a id="a-Ff"></a>大德僧听。<a id="a-Fg"></a>此某甲比丘。<a id="a-Fh"></a>能为僧作分衣人。<a id="a-Fi"></a>僧今差某甲作分衣人。<a id="a-Fj"></a>谁诸长老忍默然不忍者说。<a id="a-Fk"></a>僧已差某甲作分衣人竟。<a id="a-Fl"></a>僧忍默然故。<a id="a-Fm"></a>是事如是持以物付分法大德僧听。<a id="a-Fn"></a>某甲比丘于(此彼)命过。<a id="a-Fo"></a>生存时所有衣若非衣。<a id="a-Fp"></a>现前僧应分。<a id="a-Fq"></a>僧今持与比丘某甲。<a id="a-Fr"></a>某甲当还与僧。<a id="a-Fs"></a>若僧时到僧忍听。<a id="a-Ft"></a>白如是。<a id="a-Fu"></a>大德僧听。<a id="a-Fv"></a>某甲比丘于(此彼)命过。<a id="a-Fw"></a>生存时所有衣若非衣。<a id="a-Fx"></a>现前僧应分。<a id="a-Fy"></a>僧今持与比丘某甲。<a id="a-Fz"></a>某甲当还与僧。<a id="a-G0"></a>谁诸长老忍默然不忍者说。<a id="a-G1"></a>僧已忍持与比丘某甲某甲当还与僧竟。<a id="a-G2"></a>僧忍默然故。<a id="a-G3"></a>是事如是持四人直分法大德僧听。<a id="a-G4"></a>某甲比丘于(此彼)命过。<a id="a-G5"></a>生存时所有衣若非衣。<a id="a-G6"></a>现前僧应分。<a id="a-G7"></a>若僧时到僧忍听。<a id="a-G8"></a>白如是。<a id="a-G9"></a>大德僧听。<a id="a-GA"></a>某甲比丘于(此彼)命过。<a id="a-GB"></a>生存时所有衣若非衣。<a id="a-GC"></a>现前僧应分。<a id="a-GD"></a>谁诸长老忍默然不忍者说。<a id="a-GE"></a>僧已分是衣物竟。<a id="a-GF"></a>僧忍默然故。<a id="a-GG"></a>是事如是持(若欲赏看病人。<a id="a-GH"></a>应三人口法和以衣钵物与之。<a id="a-GI"></a>应云)</p>
  <p id="aGJ">诸大德。<a id="a-GK"></a>某甲比丘命过。<a id="a-GL"></a>以衣钵物。<a id="a-GM"></a>与看病人某甲(三说二人和赏亦如是)</p>
  <p id="aGN">众多人三语分衣法。</p>
  <p id="aGO">二大德。<a id="a-GP"></a>某甲比丘命过。<a id="a-GQ"></a>若衣非衣。<a id="a-GR"></a>应属我等(三说余二人亦如是。<a id="a-GS"></a>二人分衣亦如是也)</p>
  <p id="aGT">一人心念分衣法。<a id="a-GU"></a>某甲比丘命过。<a id="a-GV"></a>若衣非衣。<a id="a-GW"></a>皆应属我(三说)并与一人法(律云。<a id="a-GX"></a>若衣少不欲分。<a id="a-GY"></a>应白二与一无衣比丘)</p>
  <p id="aGZ">大德僧听。<a id="a-Ga"></a>此僧得衣若非衣。<a id="a-Gb"></a>今并与某甲比丘。<a id="a-Gc"></a>若僧时到僧忍听。<a id="a-Gd"></a>白如是。<a id="a-Ge"></a>大德僧听。<a id="a-Gf"></a>此僧得衣若非衣。<a id="a-Gg"></a>今并与某甲比丘。<a id="a-Gh"></a>谁诸长老忍默然不忍者说。<a id="a-Gi"></a>僧已忍与某甲比丘衣竟。<a id="a-Gj"></a>僧忍默然故。<a id="a-Gk"></a>是事如是持(亡人衣物。<a id="a-Gl"></a>义亦应尔也)</p>
  <p id="aGm">九二众互摄(文言。<a id="a-Gn"></a>若有比丘住处。<a id="a-Go"></a>非安居时比丘命过。<a id="a-Gp"></a>无比丘比丘尼应分。<a id="a-Gq"></a>若比丘尼住处非安居时。<a id="a-Gr"></a>比丘尼命过无比丘尼。<a id="a-Gs"></a>比丘应分。<a id="a-Gt"></a>安居时亦如是。<a id="a-Gu"></a>僧得施物亦如是。<a id="a-Gv"></a>四分律中。<a id="a-Gw"></a>乃至无一沙弥。<a id="a-Gx"></a>比丘尼应分等。<a id="a-Gy"></a>如前已说。<a id="a-Gz"></a>彼律又云若无住处僧尼命过。<a id="a-H0"></a>出家五众先来者与。<a id="a-H1"></a>若无来者。<a id="a-H2"></a>送与近处伽蓝)</p>
  <p id="aH3">十诸部杂明(诸部受分。<a id="a-H4"></a>大论十种。<a id="a-H5"></a>一粪扫取。<a id="a-H6"></a>如此律水漂死者。<a id="a-H7"></a>二见前取。<a id="a-H8"></a>如十诵学悔人守戒共住互死者。<a id="a-H9"></a>三同见取。<a id="a-HA"></a>如四分律二部互死。<a id="a-HB"></a>四功能取。<a id="a-HC"></a>如四分律二举死同入羯磨举僧。<a id="a-HD"></a>五二部取。<a id="a-HE"></a>如四分律无住处死。<a id="a-HF"></a>六面所向取。<a id="a-HG"></a>如论二界中死。<a id="a-HH"></a>七入和上。<a id="a-HI"></a>如僧祇沙弥死。<a id="a-HJ"></a>八入所亲白衣。<a id="a-HK"></a>如多论灭摈人死。<a id="a-HL"></a>九随所得取。<a id="a-HM"></a>如十诵寄人等。<a id="a-HN"></a>十羯磨取。<a id="a-HO"></a>如余律在众死。<a id="a-HP"></a>此律应同)</p>
  <p id="aHQ">第九忏悔诸犯法(夫业如幻化。<a id="a-HR"></a>性相无定。<a id="a-HS"></a>遇缘而生。<a id="a-HT"></a>无而忽有。<a id="a-HU"></a>逢缘而灭。<a id="a-HV"></a>有已还无。<a id="a-HW"></a>若不深生愧耻悔责前非。<a id="a-HX"></a>经百千劫终不失灭。<a id="a-HY"></a>时熟缘会必当现受。<a id="a-HZ"></a>若悔恨彻心克己修改。<a id="a-Ha"></a>一念之顷消灭。<a id="a-Hb"></a>无余故未曾有经云。<a id="a-Hc"></a>前心作恶如云覆日。<a id="a-Hd"></a>后心起善如炬消闇。<a id="a-He"></a>又业报差别经云。<a id="a-Hf"></a>若人造重罪。<a id="a-Hg"></a>作已深自责悔更不造。<a id="a-Hh"></a>能拔根本业。<a id="a-Hi"></a>又涅槃经云。<a id="a-Hj"></a>若人修习身戒心慧。<a id="a-Hk"></a>能令地狱重苦现世轻受。<a id="a-Hl"></a>圣教既繁曷能备述。<a id="a-Hm"></a>然犯有性遮。<a id="a-Hn"></a>悔分理事。<a id="a-Ho"></a>二忏之中又分大小。<a id="a-Hp"></a>若修明慧观我法空。<a id="a-Hq"></a>福体尚无罪何容有此理。<a id="a-Hr"></a>约机自含大小。<a id="a-Hs"></a>大乘事忏方轨不同。<a id="a-Ht"></a>观礼佛像诵持神咒。<a id="a-Hu"></a>罪无轻重亦尽消灭。<a id="a-Hv"></a>律中事忏但清违教。<a id="a-Hw"></a>上来所列条贯各殊。<a id="a-Hx"></a>既没根机任情所好。<a id="a-Hy"></a>然律宗事法但取见闻。<a id="a-Hz"></a>既破律仪终须轨定。<a id="a-I0"></a>于戒有犯必依法忏。<a id="a-I1"></a>然教法该罗无简凡圣。<a id="a-I2"></a>今依轻重各具陈之)</p>
  <p id="aI3">忏悔波罗夷法(犯波罗夷名坏根本。<a id="a-I4"></a>折石断首岂更生全。<a id="a-I5"></a>大乘忏中虽云除灭。<a id="a-I6"></a>然于宗法永无僧用。<a id="a-I7"></a>此既本禁不类余愆。<a id="a-I8"></a>特须谨克碎身坚护。<a id="a-I9"></a>但凡情易逸对境容亏。<a id="a-IA"></a>若无一念覆藏。<a id="a-IB"></a>律中许其改悔。<a id="a-IC"></a>但可清其犯业。<a id="a-ID"></a>僧法岂得预哉。<a id="a-IE"></a>犯悔既稀。<a id="a-IF"></a>具如钞说)</p>
  <p id="aIG">忏悔僧伽婆尸沙法(既曰刑残。<a id="a-IH"></a>邻于断命。<a id="a-II"></a>要凭清众业累方除。<a id="a-IJ"></a>覆等四法文中具显。<a id="a-IK"></a>自部他部咸有轨仪。<a id="a-IL"></a>法既繁多此岂能尽。<a id="a-IM"></a>临机行用别有钞文)</p>
  <p id="aIN">忏偷兰遮法(此罪约缘通因及果。<a id="a-IO"></a>因果轻重又分三品。<a id="a-IP"></a>如破法轮僧盗食盗四钱等及初篇重因。<a id="a-IQ"></a>名为上品。<a id="a-IR"></a>应僧中悔。<a id="a-IS"></a>若破羯磨盗三钱已下。<a id="a-IT"></a>互有依触及初篇轻因一篇重因。<a id="a-IU"></a>名为中品。<a id="a-IV"></a>应对二三人悔。<a id="a-IW"></a>若食人肉用人发等。<a id="a-IX"></a>着外道衣及二篇轻因。<a id="a-IY"></a>名为下品。<a id="a-IZ"></a>应一人前悔。<a id="a-Ia"></a>前对僧中。<a id="a-Ib"></a>先应三乞别请忏主单白和僧三说而悔。<a id="a-Ic"></a>若二三人。<a id="a-Id"></a>除乞反白。<a id="a-Ie"></a>加问边人一人。<a id="a-If"></a>一人又除问边人一白。<a id="a-Ig"></a>余词句如忏波逸提中说。<a id="a-Ih"></a>唯罪名有异事既稀简。<a id="a-Ii"></a>略辩大纲临机行用。<a id="a-Ij"></a>钞中详委)</p>
  <p id="aIk">忏波逸提法(舍堕因财以成。<a id="a-Il"></a>单提不局衣。<a id="a-Im"></a>犯别论舍。<a id="a-In"></a>虽异据堕即同三十。<a id="a-Io"></a>忏通僧别。<a id="a-Ip"></a>单提唯对别悔。<a id="a-Iq"></a>故分先后义在于兹)</p>
  <p id="aIr">先忏舍堕对僧作法(文云。<a id="a-Is"></a>应舍与僧。<a id="a-It"></a>若一二三人不得。<a id="a-Iu"></a>与余人及非人。<a id="a-Iv"></a>舍已应忏悔。<a id="a-Iw"></a>若不舍而悔。<a id="a-Ix"></a>其罪益深。<a id="a-Iy"></a>四分律中。<a id="a-Iz"></a>有其四法。<a id="a-J0"></a>一舍财。<a id="a-J1"></a>二舍罪。<a id="a-J2"></a>三还财。<a id="a-J3"></a>四不还财结罪。<a id="a-J4"></a>罽分俱氎准用无失。<a id="a-J5"></a>今依前三辩仪戒)</p>
  <p id="aJ6">一舍财(此舍财中须识五法。<a id="a-J7"></a>一舍财心。<a id="a-J8"></a>谓以贪心取此物。<a id="a-J9"></a>违教成业当苦报。<a id="a-JA"></a>圣应所制真实不虚。<a id="a-JB"></a>若不忏除当来定受。<a id="a-JC"></a>如是思已。<a id="a-JD"></a>于此财物生极厌心。<a id="a-JE"></a>永以舍弃必无余吝。<a id="a-JF"></a>二所舍财。<a id="a-JG"></a>谓衣钵药宝等。<a id="a-JH"></a>但制舍者。<a id="a-JI"></a>皆须总集而尽舍之。<a id="a-JJ"></a>三舍财境。<a id="a-JK"></a>谓僧等三。<a id="a-JL"></a>谓四分律云。<a id="a-JM"></a>不得别众舍。<a id="a-JN"></a>若舍不成突吉罗。<a id="a-JO"></a>四舍财威仪。<a id="a-JP"></a>谓敷尼师坛脱革屣作礼互跪合掌。<a id="a-JQ"></a>若对小者不须礼拜。<a id="a-JR"></a>五舍财法。<a id="a-JS"></a>对僧者应云)</p>
  <p id="aJT">大德僧听。<a id="a-JU"></a>我比丘某甲。<a id="a-JV"></a>故畜(若干)长衣。<a id="a-JW"></a>犯舍堕(或离衣等随事称之)</p>
  <p id="aJX">是衣今舍与僧(一说。<a id="a-JY"></a>如是舍已。<a id="a-JZ"></a>即付与僧。<a id="a-Ja"></a>对下境词句亦然。<a id="a-Jb"></a>但改初后二言。<a id="a-Jc"></a>为异也)</p>
  <p id="aJd">二舍罪(对僧忏悔罪须具六。<a id="a-Je"></a>法一乞二请三白四悔五诫六受。<a id="a-Jf"></a>此之六法诸教互明。<a id="a-Jg"></a>必须周具。<a id="a-Jh"></a>方成悔过也)</p>
  <p id="aJi">一对众陈乞(具修威仪胡跪合掌)大德僧听。<a id="a-Jj"></a>我某甲比丘。<a id="a-Jk"></a>故畜尔所长衣。<a id="a-Jl"></a>犯舍堕。<a id="a-Jm"></a>是衣已舍与僧。<a id="a-Jn"></a>今有(若干)波逸提罪。<a id="a-Jo"></a>从僧乞忏悔。<a id="a-Jp"></a>愿听我某甲比丘忏悔。<a id="a-Jq"></a>慈愍故(三说)二请忏悔主(夫忏悔主必须清净。<a id="a-Jr"></a>彼自有缚岂能解他时为重病无清净人。<a id="a-Js"></a>初开不同犯。<a id="a-Jt"></a>后开同犯作)</p>
  <p id="aJu">大德一心念。<a id="a-Jv"></a>我比丘某甲。<a id="a-Jw"></a>今请大德作波逸提忏悔主。<a id="a-Jx"></a>愿大德为我作波逸提忏悔主。<a id="a-Jy"></a>慈愍故(三说)</p>
  <p id="aJz">三单白和僧(既对清众义无辄受。<a id="a-K0"></a>故须咨白。<a id="a-K1"></a>取众情和方便如常。<a id="a-K2"></a>答云受波逸提忏悔羯磨)</p>
  <p id="aK3">大德僧听。<a id="a-K4"></a>某甲比丘故畜长衣犯舍堕。<a id="a-K5"></a>此衣已舍与僧。<a id="a-K6"></a>是中有波逸提罪。<a id="a-K7"></a>今从僧乞忏悔。<a id="a-K8"></a>我某甲受某甲忏悔若僧时到僧忍听。<a id="a-K9"></a>白如是(众既和许告示可尔)</p>
  <p id="aKA">四正忏悔除罪(畜长之过数类稍多。<a id="a-KB"></a>或一二三。<a id="a-KC"></a>乃至于九犯于名种。<a id="a-KD"></a>惟吉与提。<a id="a-KE"></a>六是从生。<a id="a-KF"></a>三为根本。<a id="a-KG"></a>今依次第略显其相。<a id="a-KH"></a>第一且如畜一长衣犯提罪。<a id="a-KI"></a>识知是罪作覆藏心。<a id="a-KJ"></a>清净人同界而宿。<a id="a-KK"></a>即犯覆藏突吉罗。<a id="a-KL"></a>此一品罪随衣而生。<a id="a-KM"></a>约位总定名覆藏罪。<a id="a-KN"></a>但覆藏吉罗亦须发露。<a id="a-KO"></a>而隐不发露亦生覆藏。<a id="a-KP"></a>以覆藏而生。<a id="a-KQ"></a>名随覆藏突吉罗罪。<a id="a-KR"></a>此一品罪亦随夜生。<a id="a-KS"></a>显数虽多。<a id="a-KT"></a>总名随覆上三品罪。<a id="a-KU"></a>一提二吉。<a id="a-KV"></a>提为根本吉罗从生。<a id="a-KW"></a>覆即二三。<a id="a-KX"></a>不覆但一。<a id="a-KY"></a>第二犯长之衣举体生过。<a id="a-KZ"></a>若其着用即犯吉罗罪。<a id="a-Ka"></a>据于心脱即无过。<a id="a-Kb"></a>隐而不发亦有覆藏。<a id="a-Kc"></a>如前三品轻重为异。<a id="a-Kd"></a>第三犯前诸罪经僧说戒。<a id="a-Ke"></a>三问不发犯吉罗。<a id="a-Kf"></a>二覆从生亦同于上。<a id="a-Kg"></a>上来二三合成九。<a id="a-Kh"></a>品有具不具。<a id="a-Ki"></a>据事而思。<a id="a-Kj"></a>行忏之人特须明识。<a id="a-Kk"></a>称名历数厌而生愧。<a id="a-Kl"></a>立对治道谨克身心。<a id="a-Km"></a>词句无乱方成忏悔。<a id="a-Kn"></a>先轻后重次第而除。<a id="a-Ko"></a>二件标牒方尽其类。<a id="a-Kp"></a>第一先忏三位覆随覆六。<a id="a-Kq"></a>以其种类轻重同故。<a id="a-Kr"></a>第二忏着用默妄二根本吉。<a id="a-Ks"></a>第三忏犯长之提。<a id="a-Kt"></a>据事虽然。<a id="a-Ku"></a>今明轨则。<a id="a-Kv"></a>先辩忏提。<a id="a-Kw"></a>余次轻者。<a id="a-Kx"></a>准此而用。<a id="a-Ky"></a>文云。<a id="a-Kz"></a>犯罪比丘应偏露右肩胡跪合掌。<a id="a-L0"></a>余文对大须具五法。<a id="a-L1"></a>此加露肩。<a id="a-L2"></a>总成六法也)</p>
  <p id="aL3">大德。<a id="a-L4"></a>我某甲。<a id="a-L5"></a>故畜(若干)长衣犯波逸提罪。<a id="a-L6"></a>向大德悔过(三说。<a id="a-L7"></a>诸部更有余词。<a id="a-L8"></a>据宗但合如此)</p>
  <p id="aL9">五戒勖令断(彼应问言)汝自见罪不(答言)我自见罪(彼又问言)汝欲悔过耶(答言)我欲悔过(彼又语言)汝后莫作六承受立要(应答言)尔(或言)顶戴持(上来至此。<a id="a-LA"></a>名忏悔竟)</p>
  <p id="aLB">三还衣(若对僧舍。<a id="a-LC"></a>须僧还衣。<a id="a-LD"></a>对别人舍。<a id="a-LE"></a>别人还之。<a id="a-LF"></a>良以罪累已除身心清净。<a id="a-LG"></a>堪消物养为资道缘故。<a id="a-LH"></a>四分云。<a id="a-LI"></a>僧应还此比丘衣白二羯磨。<a id="a-LJ"></a>若其不还及故坏等皆突吉罗。<a id="a-LK"></a>唯除五敷二宝及七日药。<a id="a-LL"></a>此八无还。<a id="a-LM"></a>四分律中。<a id="a-LN"></a>锦缛斩坏亦无还法。<a id="a-LO"></a>然彼僧还有其两种。<a id="a-LP"></a>一即坐转付。<a id="a-LQ"></a>谓众僧多集。<a id="a-LR"></a>或此比丘有因缘欲远行。<a id="a-LS"></a>僧应问言。<a id="a-LT"></a>汝此衣与谁。<a id="a-LU"></a>随彼说便与。<a id="a-LV"></a>若无此二缘明日直还。<a id="a-LW"></a>二即坐直付。<a id="a-LX"></a>谓不须经宿故付之。<a id="a-LY"></a>然有五人得作转还。<a id="a-LZ"></a>若但四人唯得直付。<a id="a-La"></a>三人已下作口法还)</p>
  <p id="aLb">即坐转付法大德僧听。<a id="a-Lc"></a>此某甲比丘。<a id="a-Ld"></a>故畜(若干)长衣犯舍堕。<a id="a-Le"></a>此衣已舍与僧。<a id="a-Lf"></a>僧今持是衣与某甲比丘。<a id="a-Lg"></a>某甲当还此比丘若僧时到僧忍听。<a id="a-Lh"></a>白如是。</p>
  <p id="aLi">大德僧听。<a id="a-Lj"></a>此某甲比丘。<a id="a-Lk"></a>故畜(若干)长衣犯舍堕。<a id="a-Ll"></a>此衣已舍与僧。<a id="a-Lm"></a>僧今持是衣与某甲比丘。<a id="a-Ln"></a>某甲当还此比丘。<a id="a-Lo"></a>谁诸长老忍默然不忍者说。<a id="a-Lp"></a>僧已持是衣与某甲比丘。<a id="a-Lq"></a>某甲当还此比丘。<a id="a-Lr"></a>竟僧忍默然故。<a id="a-Ls"></a>是事如是持即坐直付法大德僧听。<a id="a-Lt"></a>某甲比丘。<a id="a-Lu"></a>故离僧伽梨宿(余衣随称)犯舍堕。<a id="a-Lv"></a>此衣已舍与僧。<a id="a-Lw"></a>僧今持是衣还某甲比丘。<a id="a-Lx"></a>若僧时到僧忍听白如是。<a id="a-Ly"></a>大德僧听。<a id="a-Lz"></a>某甲比丘故离僧伽梨宿犯舍堕。<a id="a-M0"></a>此衣已舍与僧。<a id="a-M1"></a>僧今持是衣还某甲比丘。<a id="a-M2"></a>谁诸长老忍默然不忍者说。<a id="a-M3"></a>僧已持此衣还某甲比丘竟。<a id="a-M4"></a>僧忍默然故。<a id="a-M5"></a>是事如是持(作羯磨竟。<a id="a-M6"></a>以衣付彼)</p>
  <p id="aM7">对众多人舍忏法(舍财同上。<a id="a-M8"></a>须口和余人。<a id="a-M9"></a>不用单白。<a id="a-MA"></a>余可准知之)</p>
  <p id="aMB">受忏口和法。<a id="a-MC"></a>二长老听。<a id="a-MD"></a>我受某甲比丘忏悔。<a id="a-ME"></a>者我当受(受忏还衣。<a id="a-MF"></a>可准前用)</p>
  <p id="aMG">对一人舍忏法(应将比丘至自然界。<a id="a-MH"></a>或戒场上集所犯财。<a id="a-MI"></a>勿使遗落具修威仪同上僧法。<a id="a-MJ"></a>但称境有异。<a id="a-MK"></a>既唯独一不须口和。<a id="a-ML"></a>正忏还衣亦准而作)</p>
  <p id="aMM">忏二根本突吉罗(应请忏悔主。<a id="a-MN"></a>如前威仪说)大德。<a id="a-MO"></a>我某甲。<a id="a-MP"></a>犯着用不净衣及经僧说戒默妄语。<a id="a-MQ"></a>并犯突吉罗罪。<a id="a-MR"></a>各不忆数。<a id="a-MS"></a>今向大德悔过(余诫受等准前可知)忏覆藏及随覆藏突吉罗法。<a id="a-MT"></a>大德。<a id="a-MU"></a>我某甲。<a id="a-MV"></a>犯故畜长衣波逸提罪。<a id="a-MW"></a>及着用不净衣经僧说戒默妄语突吉罗。<a id="a-MX"></a>各有覆藏及随展转覆藏突吉罗罪不忆数。<a id="a-MY"></a>今向大德悔过(余三问答准前而说)</p>
  <p id="aMZ">忏单波逸提法(摽名为异忏法同前)</p>
  <p id="aMa">忏波罗提提舍尼法(请忏悔主。<a id="a-Mb"></a>修威仪同前。<a id="a-Mc"></a>诸犯摽罪。<a id="a-Md"></a>为异也)</p>
  <p id="aMe">大德。<a id="a-Mf"></a>我某甲。<a id="a-Mg"></a>犯从非亲里比丘尼自手授食波罗提提舍尼罪(若干)今向大德悔过(余三问答同前)</p>
  <p id="aMh">忏突吉罗法(律云。<a id="a-Mi"></a>高下着衣等。<a id="a-Mj"></a>若不解不问而作者突吉罗。<a id="a-Mk"></a>若解不慎而作亦突吉罗。<a id="a-Ml"></a>此二种吉。<a id="a-Mm"></a>应无轻重齐责心忏。<a id="a-Mn"></a>若解轻戒轻人而作。<a id="a-Mo"></a>犯波逸提罪。<a id="a-Mp"></a>忏此提罪同前可知。<a id="a-Mq"></a>责心吉罗不须对境。<a id="a-Mr"></a>应具威仪已云)</p>
  <p id="aMs">我某甲。<a id="a-Mt"></a>犯高下着衣突吉罗(若干)今自责心忏悔过(一说)第十杂行住持法(止作具修。<a id="a-Mu"></a>自他并利。<a id="a-Mv"></a>教行因果据要陈之。<a id="a-Mw"></a>先述当宗。<a id="a-Mx"></a>后障异部之说)</p>
  <p id="aMy">作六念法(律云。<a id="a-Mz"></a>比丘应知月半月日数知布萨日悔过清净。<a id="a-N0"></a>又云。<a id="a-N1"></a>应先心施食。<a id="a-N2"></a>若不念施人而食突吉罗。<a id="a-N3"></a>然文散落而不次第。<a id="a-N4"></a>六念之轨出在僧祇。<a id="a-N5"></a>今依彼文义准为法。<a id="a-N6"></a>既恒须作故录在初)</p>
  <p id="aN7">第一念知日月数(应云)今朝黑月小一日(乃至十四日。<a id="a-N8"></a>若大言大。<a id="a-N9"></a>白月恒大而无小。<a id="a-NA"></a>可随称之)</p>
  <p id="aNB">第二念知食处(若常乞食应云)我常乞食(若食僧食应云)我食僧食(若食自食应云)我食自食(若受人一请欲自赴者应云)我食某甲家食(若受多请不能遍赴者。<a id="a-NC"></a>应自赴一请。<a id="a-ND"></a>余者施与人。<a id="a-NE"></a>施之人比丘沙弥。<a id="a-NF"></a>但得应对所施人作法嘱云)</p>
  <p id="aNG">长老。<a id="a-NH"></a>某甲檀越施我五正食。<a id="a-NI"></a>我有因缘不得往。<a id="a-NJ"></a>今以施汝(若时逼促无人可施者。<a id="a-NK"></a>律开心念施人。<a id="a-NL"></a>应作念云)</p>
  <p id="aNM">我请分与某甲比丘(若有背请缘亦随事说。<a id="a-NN"></a>之若无定食。<a id="a-NO"></a>处应云)我不背请食。<a id="a-NP"></a>第三念知受时夏数(应云)我于某年月某日时一尺木(若干)影。<a id="a-NQ"></a>受具足戒无夏(一夏多夏随数称之)</p>
  <p id="aNR">第四念知衣钵受净(应云)我三衣钵具足。<a id="a-NS"></a>并受持长衣并说净(若阙衣钵或未受持。<a id="a-NT"></a>未说净等。<a id="a-NU"></a>念持念说。<a id="a-NV"></a>随事称之)</p>
  <p id="aNW">第五念知身强羸(应云)我今不病堪行道(若有病应云)我有病须疗治。</p>
  <p id="aNX">作残食法(佛言。<a id="a-NY"></a>持食着钵中。<a id="a-NZ"></a>手擎对未足食比丘。<a id="a-Na"></a>偏袒右肩右膝着地。<a id="a-Nb"></a>作是言)</p>
  <p id="aNc">长老一心念。<a id="a-Nd"></a>我某甲食已足。<a id="a-Ne"></a>为我作残食法(彼比丘为取残已问言云)是食与我耶(答言)与(便为食少许。<a id="a-Nf"></a>余残还之者。<a id="a-Ng"></a>若都不食。<a id="a-Nh"></a>但取已还之。<a id="a-Ni"></a>语言)此是我残与汝(亦名残食)白同利食前后入聚落法大德一心念。<a id="a-Nj"></a>我某甲比丘。<a id="a-Nk"></a>先受某甲请。<a id="a-Nl"></a>今有某缘事。<a id="a-Nm"></a>欲入某处聚落至某家。<a id="a-Nn"></a>白大德知。<a id="a-No"></a>白非时入聚落法。<a id="a-Np"></a>长老。<a id="a-Nq"></a>我非时入聚落(十诵律云)至某城邑聚落某甲舍(前人答言)可尔防护贩卖求利法(律云。<a id="a-Nr"></a>若比丘欲货易。<a id="a-Ns"></a>应使净人语言)</p>
  <p id="aNt">为我以此物货易之(又应心念)宁使彼得我利。<a id="a-Nu"></a>我不得我利(若自货易。<a id="a-Nv"></a>应于五众中。<a id="a-Nw"></a>若与白衣货易。<a id="a-Nx"></a>突吉罗)</p>
  <p id="aNy">弟子欲辞行和上量宜法(若路有疑怖。<a id="a-Nz"></a>或行伴无知。<a id="a-O0"></a>不知诵戒布萨羯磨。<a id="a-O1"></a>或彼方乞食。<a id="a-O2"></a>难得持法律解律仪人。<a id="a-O3"></a>若好斗讼希破僧事。<a id="a-O4"></a>若彼方得病。<a id="a-O5"></a>无随病食药。<a id="a-O6"></a>无看病人。<a id="a-O7"></a>诸有一事。<a id="a-O8"></a>皆勿听去。<a id="a-O9"></a>弟子强去。<a id="a-OA"></a>得轻师波逸提。<a id="a-OB"></a>和上若不筹量听去。<a id="a-OC"></a>得突吉罗罪也)</p>
  <p id="aOD">持律比丘来承迎只供法(佛言。<a id="a-OE"></a>今为诸比丘结初应学法。<a id="a-OF"></a>若闻持律者来。<a id="a-OG"></a>不应避去。<a id="a-OH"></a>应为扫洒整理戾舍及卧具半由旬迎。<a id="a-OI"></a>疑难要当出代担衣物。<a id="a-OJ"></a>办水具中设过中饮。<a id="a-OK"></a>应请说法。<a id="a-OL"></a>若实求解应如法说。<a id="a-OM"></a>若触恼问即不应答。<a id="a-ON"></a>旦为设前食后食。<a id="a-OO"></a>为求留安居。<a id="a-OP"></a>复应为求施衣檀越。<a id="a-OQ"></a>应如是供养。<a id="a-OR"></a>若不尔突吉罗罪)</p>
  <p id="aOS">持律比丘有七种宜(一多闻诸法。<a id="a-OT"></a>二能筹量是法非法。<a id="a-OU"></a>三筹量比丘尼。<a id="a-OV"></a>四善摄师教。<a id="a-OW"></a>五若到他处所说无畏。<a id="a-OX"></a>六自住毗尼。<a id="a-OY"></a>七知共不共戒之)</p>
  <p id="aOZ">应说戒人法(有一住处。<a id="a-Oa"></a>跋难陀为上座。<a id="a-Ob"></a>众僧请说戒。<a id="a-Oc"></a>答曰。<a id="a-Od"></a>诵忘。<a id="a-Oe"></a>诸比丘言。<a id="a-Of"></a>若忘何故在上座处。<a id="a-Og"></a>以是白佛。<a id="a-Oh"></a>佛言。<a id="a-Oi"></a>上座说戒。<a id="a-Oj"></a>若不说突吉罗。<a id="a-Ok"></a>不知齐几为上座。<a id="a-Ol"></a>佛言。<a id="a-Om"></a>于上无人。<a id="a-On"></a>皆名上座)</p>
  <p id="aOo">僧尼二众尊卑礼敬法(佛言。<a id="a-Op"></a>从今听诸比丘随次礼上座。<a id="a-Oq"></a>诸比丘尼礼一切比丘。<a id="a-Or"></a>亦随次相礼。<a id="a-Os"></a>式叉摩那礼一切比丘比丘尼亦随次相礼。<a id="a-Ot"></a>沙弥亦如是。<a id="a-Ou"></a>沙弥尼礼一切比丘比丘尼式叉摩那沙弥。<a id="a-Ov"></a>亦随次相礼。<a id="a-Ow"></a>礼敬之法。<a id="a-Ox"></a>听比丘尼去比丘不近不远合掌低头作是言。<a id="a-Oy"></a>和南。<a id="a-Oz"></a>四分律云。<a id="a-P0"></a>塔亦应礼。<a id="a-P1"></a>佛言。<a id="a-P2"></a>食时。<a id="a-P3"></a>歠粥时。<a id="a-P4"></a>啖果时。<a id="a-P5"></a>经行时。<a id="a-P6"></a>不着三衣时。<a id="a-P7"></a>闇时。<a id="a-P8"></a>不共语时。<a id="a-P9"></a>相嗔于屏处。<a id="a-PA"></a>此等皆不应礼。<a id="a-PB"></a>犯者突吉罗。<a id="a-PC"></a>五羯磨人。<a id="a-PD"></a>被举。<a id="a-PE"></a>不共语本言治。<a id="a-PF"></a>狂心。<a id="a-PG"></a>散乱心。<a id="a-PH"></a>病坏心。<a id="a-PI"></a>别住。<a id="a-PJ"></a>行摩那埵。<a id="a-PK"></a>本日。<a id="a-PL"></a>阿浮呵那。<a id="a-PM"></a>皆不应礼)</p>
  <p id="aPN">净五生种(根接节果子)若食果。<a id="a-PO"></a>应五种净(火净刀净鸟净伤净未成种净)若食根。<a id="a-PP"></a>应五种净(剥净截净破净洗净火净)若食茎叶。<a id="a-PQ"></a>应三种净(刀净火净洗净。<a id="a-PR"></a>于聚一器中若净一名为总净之)</p>
  <p id="aPS">着衣高下法(佛言。<a id="a-PT"></a>着下衣。<a id="a-PU"></a>从脚跟下上量一搩手。<a id="a-PV"></a>左掩其上。<a id="a-PW"></a>两边两摄。<a id="a-PX"></a>当后两摄之)</p>
  <p id="aPY">受请应供法(时有长者。<a id="a-PZ"></a>请佛及僧。<a id="a-Pa"></a>比丘问佛。<a id="a-Pb"></a>若人请僧为请谁。<a id="a-Pc"></a>佛言。<a id="a-Pd"></a>若正趣正向人皆已礼请。<a id="a-Pe"></a>虽非正趣正向。<a id="a-Pf"></a>若为解脱出家。<a id="a-Pg"></a>若坐禅人。<a id="a-Ph"></a>若读诵经人。<a id="a-Pi"></a>若劝作众事人。<a id="a-Pj"></a>除恶戒人。<a id="a-Pk"></a>余一切僧皆应食。<a id="a-Pl"></a>若请僧应二众食。<a id="a-Pm"></a>比丘及沙弥。<a id="a-Pn"></a>若请二部。<a id="a-Po"></a>应五众食)</p>
  <p id="aPp">四方众僧有五种物。<a id="a-Pq"></a>不可护不可卖不可分(一住处地。<a id="a-Pr"></a>二房舍。<a id="a-Ps"></a>三须用分。<a id="a-Pt"></a>四果树。<a id="a-Pu"></a>五花果。<a id="a-Pv"></a>一切沙门释子比丘皆有其分。<a id="a-Pw"></a>若护若卖若分。<a id="a-Px"></a>皆偷兰遮罪)</p>
  <p id="aPy">佛告诸比丘。<a id="a-Pz"></a>汝等各当系念在前自防护心(何谓系念。<a id="a-Q0"></a>谓行四念处观。<a id="a-Q1"></a>内身观除无明世间若护观外身及痛心法亦如是。<a id="a-Q2"></a>何谓在前。<a id="a-Q3"></a>所谓若行若立。<a id="a-Q4"></a>若卧若睡。<a id="a-Q5"></a>若觉。<a id="a-Q6"></a>若去若来。<a id="a-Q7"></a>前后瞻视。<a id="a-Q8"></a>若屈申俯仰。<a id="a-Q9"></a>若着衣持钵。<a id="a-QA"></a>若食饮便利。<a id="a-QB"></a>若语若默。<a id="a-QC"></a>常其心。<a id="a-QD"></a>此是我教)</p>
  <p id="aQE">佛告诸离车。<a id="a-QF"></a>世有五宝。<a id="a-QG"></a>甚为难遇(一一切诸佛世尊。<a id="a-QH"></a>二善说佛所说法。<a id="a-QI"></a>三闻法善解。<a id="a-QJ"></a>四如闻能行。<a id="a-QK"></a>五不忘小恩)</p>
  <p id="aQL">供养父母法(佛告诸比丘。<a id="a-QM"></a>若人百年之中。<a id="a-QN"></a>左肩担父右肩安母。<a id="a-QO"></a>于上大小便利。<a id="a-QP"></a>极世珍奇衣食供养。<a id="a-QQ"></a>犹不能报须臾之恩。<a id="a-QR"></a>从今听诸比丘尽心尽寿供养父母。<a id="a-QS"></a>若不供养得重罪)</p>
 </body>
</html>