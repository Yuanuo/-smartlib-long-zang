<!doctype html>
<html id="z3IBV0co1" data-ver="1100">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第十八</h1>
  <h2 id="a2">使非亲尼浣故衣学处第四之二</h2>
  <p id="a3">尔时邬陀夷。<a id="a-4"></a>闻佛世尊说伽他已。<a id="a-5"></a>顶礼佛足白佛言。<a id="a-6"></a>世尊。<a id="a-7"></a>我欲还宫白父王知。<a id="a-8"></a>佛告邬陀夷。<a id="a-9"></a>为佛使者理不应然。<a id="a-A"></a>邬陀夷白佛言。<a id="a-B"></a>为佛使者其事如何。<a id="a-C"></a>佛告邬陀夷。<a id="a-D"></a>凡出家者方为佛使。<a id="a-E"></a>邬陀夷言我愿出家。<a id="a-F"></a>然为要契事须还报净饭大王。<a id="a-G"></a>我今且去。<a id="a-H"></a>佛言待出家已方报前信。<a id="a-I"></a>邬陀夷言。<a id="a-J"></a>善哉我今出家。<a id="a-K"></a>然而世尊为菩萨时。<a id="a-L"></a>生生之处于二师二亲及尊重类。<a id="a-M"></a>有如法教令曾不违逆。<a id="a-N"></a>由此因缘言无违者。<a id="a-O"></a>时邬陀夷白佛言。<a id="a-P"></a>我今出家。<a id="a-Q"></a>佛告舍利子。<a id="a-R"></a>汝与邬陀夷出家。<a id="a-S"></a>令其长夜永得利益。<a id="a-T"></a>舍利子言。<a id="a-U"></a>如是世尊便与出家并受圆具。<a id="a-V"></a>所有行法略并告知。<a id="a-W"></a>时邬陀夷既受教诫。<a id="a-X"></a>礼舍利子已。<a id="a-Y"></a>诣世尊所礼佛双足。<a id="a-Z"></a>白佛言。<a id="a-a"></a>世尊。<a id="a-b"></a>我已出家。<a id="a-c"></a>佛言汝今可去。<a id="a-d"></a>然而造次勿入王宫。<a id="a-e"></a>宜至其门立而告曰。<a id="a-f"></a>释迦苾刍今至门外。<a id="a-g"></a>若唤入者即应随入。<a id="a-h"></a>彼若问言更有诸余释迦苾刍不。<a id="a-i"></a>答言更有。<a id="a-j"></a>若问一切义成太子亦作如是形状耶。<a id="a-k"></a>答言亦作如是形状。<a id="a-l"></a>汝亦不应宿王宫内。<a id="a-m"></a>若问一切义成太子宿王宫不。<a id="a-n"></a>答言不宿。<a id="a-o"></a>问何处宿止。<a id="a-p"></a>答言或阿兰若或毗诃罗。<a id="a-q"></a>若问一切义成太子欲来此不。<a id="a-r"></a>答言欲来。<a id="a-s"></a>若言何时欲来。<a id="a-t"></a>答言过七日后方来至此。<a id="a-u"></a>时邬陀夷礼佛而去。<a id="a-v"></a>尔时世尊神力加被。<a id="a-w"></a>令邬陀夷如申臂顷即至劫比罗城。<a id="a-x"></a>立王门外告守门者曰。<a id="a-y"></a>为我白王。<a id="a-z"></a>释迦苾刍今在门外。<a id="a-10"></a>门人问曰。<a id="a-11"></a>更有诸余释迦苾刍不。<a id="a-12"></a>报言更有。<a id="a-13"></a>门人即便入白王曰。<a id="a-14"></a>大王。<a id="a-15"></a>释迦苾刍来在门外。<a id="a-16"></a>得令入不。<a id="a-17"></a>王言唤入。<a id="a-18"></a>我观释迦苾刍其状如何。<a id="a-19"></a>门人引入既至王所。<a id="a-1A"></a>王识颜状。<a id="a-1B"></a>问言。<a id="a-1C"></a>邬陀夷。<a id="a-1D"></a>汝今出家。<a id="a-1E"></a>报言我已出家。<a id="a-1F"></a>王便问曰。<a id="a-1G"></a>一切义成太子亦作如是形状。<a id="a-1H"></a>答言大王亦同此状。<a id="a-1I"></a>时净饭王无始劫来恩爱情重。<a id="a-1J"></a>闻是语已即便闷绝投身躄地。<a id="a-1K"></a>以冷水洒良久乃稣。<a id="a-1L"></a>从地起已问邬陀夷曰。<a id="a-1M"></a>一切义成太子欲来此不。<a id="a-1N"></a>答言欲来。<a id="a-1O"></a>何时欲来。<a id="a-1P"></a>过七日已方来至此。<a id="a-1Q"></a>时王即便命诸臣曰。<a id="a-1R"></a>一切义成太子过七日已欲归故居。<a id="a-1S"></a>卿等应可修饰城隍庄严道路。<a id="a-1T"></a>宫中内人亦令洒扫。<a id="a-1U"></a>太子欲来。<a id="a-1V"></a>邬陀夷言。<a id="a-1W"></a>世尊不住王家及内宫里。<a id="a-1X"></a>王曰何处居停。<a id="a-1Y"></a>答曰或阿兰若或毗诃罗。<a id="a-1Z"></a>王告诸臣曰。<a id="a-1a"></a>卿等往阿兰若处屈路陀林同逝多林造一住处。<a id="a-1b"></a>有十六大院院六十房。<a id="a-1c"></a>是时诸臣奉王命已。<a id="a-1d"></a>遂往阿兰若屈路陀林同逝多林。<a id="a-1e"></a>造十六大院院有六十房。<a id="a-1f"></a>然大王教令随言即成。<a id="a-1g"></a>诸胜天人举心事办。<a id="a-1h"></a>相应定力意念皆就。<a id="a-1i"></a>于此城中街衢巷陌屏除诸秽。<a id="a-1j"></a>以栴檀香水而遍洒之。<a id="a-1k"></a>处处皆有殊妙香供。<a id="a-1l"></a>悬众缯彩建立幢幡。<a id="a-1m"></a>布列香花诚可爱乐。<a id="a-1n"></a>犹如帝释欢喜之园。<a id="a-1o"></a>时诸大众各怀渴仰。<a id="a-1p"></a>瞻望世尊企想而住。</p>
  <p id="a1q">尔时世尊在逝多林。<a id="a-1r"></a>命大目连曰。<a id="a-1s"></a>汝今宜往告诸苾刍。<a id="a-1t"></a>如来欲向劫比罗城。<a id="a-1u"></a>若诸具寿情乐欲见父子相遇者。<a id="a-1v"></a>应持衣钵。<a id="a-1w"></a>时大目连受佛教已。<a id="a-1x"></a>告诸苾刍曰。<a id="a-1y"></a>诸具寿。<a id="a-1z"></a>世尊欲向劫比罗城。<a id="a-20"></a>若诸具寿。<a id="a-21"></a>情乐欲见父子相遇者。<a id="a-22"></a>应持衣钵随从世尊。<a id="a-23"></a>时诸苾刍既承告已俱来从佛。<a id="a-24"></a>尔时世尊。<a id="a-25"></a>自调伏故调伏围绕。<a id="a-26"></a>自寂静故寂静围绕。<a id="a-27"></a>解脱解脱围绕。<a id="a-28"></a>安隐安隐围绕。<a id="a-29"></a>善顺善顺围绕。<a id="a-2A"></a>离欲离欲围绕。<a id="a-2B"></a>阿罗汉阿罗汉围绕。<a id="a-2C"></a>端严端严围绕。<a id="a-2D"></a>如栴檀林栴檀围绕。<a id="a-2E"></a>犹如象王象子围绕。<a id="a-2F"></a>如师子王师子围绕。<a id="a-2G"></a>如大牛王诸牛围绕。<a id="a-2H"></a>犹如鹅王诸鹅围绕。<a id="a-2I"></a>如妙翅王妙翅鸟围绕。<a id="a-2J"></a>如波罗门学徒围绕。<a id="a-2K"></a>犹如大医病者围绕。<a id="a-2L"></a>如大军将兵众围绕。<a id="a-2M"></a>犹如导师行旅围绕。<a id="a-2N"></a>犹如商主商客围绕。<a id="a-2O"></a>如大长者人众围绕。<a id="a-2P"></a>如诸国王大臣围绕。<a id="a-2Q"></a>犹如明月众星围绕。<a id="a-2R"></a>犹如日轮千光围绕。<a id="a-2S"></a>如持国天王乾闼婆围绕。<a id="a-2T"></a>如增长天王鸠槃荼围绕。<a id="a-2U"></a>如丑目天王龙众围绕。<a id="a-2V"></a>如多闻天王药叉众围绕。<a id="a-2W"></a>如净妙王阿苏罗众围绕犹如帝释三十三天围绕如梵天王梵众围绕。<a id="a-2X"></a>犹如大海湛然安住。<a id="a-2Y"></a>犹如大云叆叇垂布。<a id="a-2Z"></a>犹如象王屏息狂醉。<a id="a-2a"></a>调伏诸根威仪寂静。<a id="a-2b"></a>三十二相而为庄饰。<a id="a-2c"></a>八十种好以自严身。<a id="a-2d"></a>圆光一寻朗逾千日。<a id="a-2e"></a>安步而进如移宝山。<a id="a-2f"></a>十力四无畏大悲三念住。<a id="a-2g"></a>无量功德皆悉圆满。<a id="a-2h"></a>诸大声闻尊者阿慎若憍陈如。<a id="a-2i"></a>尊者高胜。<a id="a-2j"></a>尊者婆瑟波。<a id="a-2k"></a>尊者大名。<a id="a-2l"></a>尊者无灭。<a id="a-2m"></a>尊者舍利子。<a id="a-2n"></a>尊者大目连。<a id="a-2o"></a>尊者迦摄波。<a id="a-2p"></a>尊者名称。<a id="a-2q"></a>尊者圆满等。<a id="a-2r"></a>诸大声闻及余人众往劫比罗渐。<a id="a-2s"></a>次而行至卢呬多河。<a id="a-2t"></a>时诸苾刍。<a id="a-2u"></a>或有洗濯手足或嚼齿木。<a id="a-2v"></a>或滤净水或时澡浴。<a id="a-2w"></a>是时劫比罗城所有人众。<a id="a-2x"></a>闻一切义成太子今欲来至。<a id="a-2y"></a>皆大欢喜竞共奔走往屈路陀林。<a id="a-2z"></a>时净饭王于宽广处敷设床座以待太子。<a id="a-30"></a>是时乃有无量百千大众云集。<a id="a-31"></a>或有先世善根共相。<a id="a-32"></a>警觉。<a id="a-33"></a>或有情生喜乐作如是念。<a id="a-34"></a>为父礼子为子拜父耶。<a id="a-35"></a>时佛世尊便作是念。<a id="a-36"></a>我若足步入城中者。<a id="a-37"></a>诸释迦子各起慢情。<a id="a-38"></a>共生不信作如是议。<a id="a-39"></a>一切义成太子大有所失。<a id="a-3A"></a>昔时去日百千天众随从空中。<a id="a-3B"></a>于劫比罗城围绕而去。<a id="a-3C"></a>今者获得无上妙智更乃足步而还。<a id="a-3D"></a>欲令诸人息轻慢心故。<a id="a-3E"></a>我今应以神变入劫比罗城。<a id="a-3F"></a>尔时世尊随心所念入三摩地。<a id="a-3G"></a>既入定已于座不现。<a id="a-3H"></a>共诸苾刍踊在虚空。<a id="a-3I"></a>犹如满月共相围绕。<a id="a-3J"></a>亦如鹅王舒翼而住。<a id="a-3K"></a>行住坐卧四威仪中广现神变。<a id="a-3L"></a>尔时世尊。<a id="a-3M"></a>先于东方入火光定。<a id="a-3N"></a>现种种焰青黄赤白红颇胝色。<a id="a-3O"></a>或现变神通身上出水身下出火。<a id="a-3P"></a>身上出火身下出水。<a id="a-3Q"></a>如东方既然。<a id="a-3R"></a>南西北方亦复如是。<a id="a-3S"></a>次摄神通。<a id="a-3T"></a>于虚空中高七多罗树。<a id="a-3U"></a>时诸苾刍但高六树。<a id="a-3V"></a>世尊高六苾刍高五。<a id="a-3W"></a>佛五众四。<a id="a-3X"></a>佛四众三。<a id="a-3Y"></a>佛三众二。<a id="a-3Z"></a>佛二众一。<a id="a-3a"></a>佛一众与六人等。<a id="a-3b"></a>佛六众五。<a id="a-3c"></a>佛五众四。<a id="a-3d"></a>佛四众三。<a id="a-3e"></a>佛三众二。<a id="a-3f"></a>佛二众一。<a id="a-3g"></a>佛一众便居地。<a id="a-3h"></a>世尊去地高踰一人行空而去。<a id="a-3i"></a>并与无量百千俱胝人天大众围绕而去。<a id="a-3j"></a>至劫比罗城。<a id="a-3k"></a>时净饭王既见佛已。<a id="a-3l"></a>头面礼足说伽他曰。</p>
  <p id="a3m">佛初生时大地动　　赡部树影不离身</p>
  <p id="a3n">今是第三礼圆智　　降伏魔怨成正觉</p>
  <p id="a3o">时诸释迦及余大众。<a id="a-3p"></a>见净饭王礼佛足已。<a id="a-3q"></a>情生不忍共相唱言。<a id="a-3r"></a>云何尊父礼子之足。<a id="a-3s"></a>时净饭王告诸释子曰。<a id="a-3t"></a>汝等不应作如是语。<a id="a-3u"></a>当时菩萨初生之日大地振动。<a id="a-3v"></a>放大光明普照世界。<a id="a-3w"></a>其色晃曜过于三十三天。<a id="a-3x"></a>于世界中间黑闇之处。<a id="a-3y"></a>日月威光之所不及。<a id="a-3z"></a>当尔之时并蒙光曜。<a id="a-40"></a>彼处所有旧住有情。<a id="a-41"></a>蒙光曜已互得相见。<a id="a-42"></a>共作是语。<a id="a-43"></a>仁等有情亦居此处。<a id="a-44"></a>尔时我见希有事已便礼佛足。<a id="a-45"></a>又复菩萨曾往田中观。<a id="a-46"></a>诸产业于赡部树影结跏而坐。<a id="a-47"></a>远离欲界恶不善法。<a id="a-48"></a>有寻有伺得喜乐定。<a id="a-49"></a>入初静虑。<a id="a-4A"></a>日已过午。<a id="a-4B"></a>其余诸树影悉东垂。<a id="a-4C"></a>唯赡部树影而独不移荫菩萨身。<a id="a-4D"></a>尔时我见希有事已复礼佛足。<a id="a-4E"></a>此是第三礼世尊足。<a id="a-4F"></a>尔时世尊。<a id="a-4G"></a>于苾刍众中及诸大众就座而坐。<a id="a-4H"></a>时净饭王复礼佛足一面而坐。<a id="a-4I"></a>此是第四礼世尊足。<a id="a-4J"></a>时诸释迦于屈路陀林中殊妙之处。<a id="a-4K"></a>敷设胜座并上供养。<a id="a-4L"></a>以待世尊及苾刍众。<a id="a-4M"></a>尔时世尊。<a id="a-4N"></a>诣彼林所于大众中就座而坐。<a id="a-4O"></a>时净饭王即以种种尽世微妙殊胜供养供佛僧已。<a id="a-4P"></a>时净饭王。<a id="a-4Q"></a>白饭王。<a id="a-4R"></a>斛饭王。<a id="a-4S"></a>甘露饭王。<a id="a-4T"></a>及余百千诸来大众。<a id="a-4U"></a>礼佛足已在一面坐。<a id="a-4V"></a>或有诸人但为合掌。<a id="a-4W"></a>复有诸人遥望世尊默然而坐。<a id="a-4X"></a>时净饭王即以伽他而问佛曰。</p>
  <p id="a4Y">佛昔在王宫　　出乘象马舆</p>
  <p id="a4Z">云何以双足　　游于棘刺中</p>
  <p id="a4a">世尊报曰。</p>
  <p id="a4b">我以神足通　　自在乘空去</p>
  <p id="a4c">周行大地尽　　烦恼刺无伤</p>
  <p id="a4d">王复问曰。</p>
  <p id="a4e">昔衣上妙服　　容色多光彩</p>
  <p id="a4f">今着粗弊衣　　如何得堪忍</p>
  <p id="a4g">世尊报曰。</p>
  <p id="a4h">惭愧为上服　　披着甚端严</p>
  <p id="a4i">见者起欢心　　寂静居林野</p>
  <p id="a4j">王复问曰。</p>
  <p id="a4k">昔餐香稻饭　　盛以胜金盘</p>
  <p id="a4l">乞丐啖粗疏　　云何得充济</p>
  <p id="a4m">世尊报曰。</p>
  <p id="a4n">我餐微妙法　　味与定相应</p>
  <p id="a4o">蠲除饮食贪　　愍物故哀受</p>
  <p id="a4p">王复问曰。</p>
  <p id="a4q">昔升妙楼殿　　随时以自安</p>
  <p id="a4r">比在山林中　　云何不惊怖</p>
  <p id="a4s">世尊报曰。</p>
  <p id="a4t">我断怖根本　　烦恼悉蠲除</p>
  <p id="a4u">虽处林野中　　永绝诸忧惧</p>
  <p id="a4v">王复问曰。</p>
  <p id="a4w">昔在王宫内　　沐浴以香汤</p>
  <p id="a4x">比居林野中　　牟尼以何浴</p>
  <p id="a4y">世尊报曰。</p>
  <p id="a4z">法池福德津　　清净人所叹</p>
  <p id="a50">智者于中浴　　去垢不沾身</p>
  <p id="a51">王复问曰。</p>
  <p id="a52">昔日在王宫　　金瓶灌水浴</p>
  <p id="a53">比在江池处　　何器以浇身</p>
  <p id="a54">世尊报曰。</p>
  <p id="a55">我浴净戒水　　灌以妙法器</p>
  <p id="a56">智者共钦赞　　能净身心垢</p>
  <p id="a57">尔时世尊。<a id="a-58"></a>以妙伽他答净饭王已。<a id="a-59"></a>次观大众意乐随眠界性差别。<a id="a-5A"></a>称彼根机而为说法。<a id="a-5B"></a>其听法者。<a id="a-5C"></a>所谓白饭王。<a id="a-5D"></a>斛饭王。<a id="a-5E"></a>甘露饭王。<a id="a-5F"></a>及余百千诸来大众。<a id="a-5G"></a>同闻妙法得预流果。<a id="a-5H"></a>或得一来果。<a id="a-5I"></a>或得不还果。<a id="a-5J"></a>或有出家断诸烦恼证阿罗汉果。<a id="a-5K"></a>或发独觉菩提之心。<a id="a-5L"></a>或有发起无上菩提之心。<a id="a-5M"></a>自余诸众皆令归依三宝住正信中。<a id="a-5N"></a>时净饭王由极欢喜故未得见谛。<a id="a-5O"></a>净饭王及诸大众礼佛足已恭敬而去。<a id="a-5P"></a>其净饭王便于夜中作如是念。<a id="a-5Q"></a>唯我一子有此威德余无及者。<a id="a-5R"></a>尔时世尊知净饭王心之所念。<a id="a-5S"></a>欲令降伏家宗慢故。<a id="a-5T"></a>至天晓已便命大目连曰。<a id="a-5U"></a>汝当观察愍念父王。<a id="a-5V"></a>目连白佛言。<a id="a-5W"></a>唯然世尊。<a id="a-5X"></a>即便执持衣钵诣净饭王所。<a id="a-5Y"></a>时王既见目连来至。<a id="a-5Z"></a>便唱善来命之就座。<a id="a-5a"></a>是时目连即如所念入三摩地。<a id="a-5b"></a>既入定已隐身于座踊现空中。<a id="a-5c"></a>时大目连先于东方入火光定。<a id="a-5d"></a>现种种焰青黄赤白红色颇胝迦色。<a id="a-5e"></a>或变神通身上出水身下出火。<a id="a-5f"></a>身上出火身下出水。<a id="a-5g"></a>如东方既然。<a id="a-5h"></a>南西北方亦复如是。<a id="a-5i"></a>次摄神通现于本座。<a id="a-5j"></a>时净饭王白大目连曰。<a id="a-5k"></a>世尊弟子更有如是大威德类如尊者不。<a id="a-5l"></a>时大目连即为父王说伽他曰。</p>
  <p id="a5m">牟尼圣弟子　　皆有大威德</p>
  <p id="a5n">三明及六通　　无不具足者</p>
  <p id="a5o">时净饭王便作是念。<a id="a-5p"></a>非唯我子有大威德。<a id="a-5q"></a>于余亦有如是苾刍具大神力。<a id="a-5r"></a>前起慢心即便除断。<a id="a-5s"></a>是时净饭王复作是念。<a id="a-5t"></a>今者世尊唯人供养不见诸天。<a id="a-5u"></a>时大目连知王念已。<a id="a-5v"></a>便白王曰。<a id="a-5w"></a>大王。<a id="a-5x"></a>我今还欲往世尊所。<a id="a-5y"></a>白言。<a id="a-5z"></a>随意。<a id="a-60"></a>时净饭王亦诣佛所。</p>
  <p id="a61">尔时世尊知父王念。<a id="a-62"></a>即于屈路陀林悉皆化作苏颇胝迦。<a id="a-63"></a>时净饭王欲东门入。<a id="a-64"></a>门人报曰。<a id="a-65"></a>大王勿入。<a id="a-66"></a>王曰。<a id="a-67"></a>何意。<a id="a-68"></a>门人报曰。<a id="a-69"></a>佛今纯为诸天说法。<a id="a-6A"></a>王问门人曰。<a id="a-6B"></a>贤首。<a id="a-6C"></a>汝是何人。<a id="a-6D"></a>门人答曰。<a id="a-6E"></a>大王。<a id="a-6F"></a>我是东方持国天王。<a id="a-6G"></a>时净饭王便往南门欲见世尊。<a id="a-6H"></a>门人白言。<a id="a-6I"></a>大王勿入。<a id="a-6J"></a>王问何意。<a id="a-6K"></a>门人报曰。<a id="a-6L"></a>佛今纯为诸天说法。<a id="a-6M"></a>王问门人曰。<a id="a-6N"></a>贤首。<a id="a-6O"></a>汝是何人。<a id="a-6P"></a>答曰。<a id="a-6Q"></a>我是南方增长天王。<a id="a-6R"></a>时净饭王便往西门欲见世尊。<a id="a-6S"></a>门人白言。<a id="a-6T"></a>大王勿入。<a id="a-6U"></a>王问何意。<a id="a-6V"></a>门人报曰。<a id="a-6W"></a>佛今纯为诸天说法。<a id="a-6X"></a>王问门人曰。<a id="a-6Y"></a>贤首。<a id="a-6Z"></a>汝是何人。<a id="a-6a"></a>门人答曰。<a id="a-6b"></a>我是西方丑目天王。<a id="a-6c"></a>时净饭王便往北门欲见世尊。<a id="a-6d"></a>门人白言。<a id="a-6e"></a>大王勿入。<a id="a-6f"></a>王问何意。<a id="a-6g"></a>门人报曰。<a id="a-6h"></a>佛今纯为诸天说法。<a id="a-6i"></a>王问门人曰。<a id="a-6j"></a>贤首。<a id="a-6k"></a>汝是何人。<a id="a-6l"></a>门人答曰。<a id="a-6m"></a>我是北方多闻天王。<a id="a-6n"></a>尔时世尊便以神力加被净饭王。<a id="a-6o"></a>令于门外见佛世尊与诸天众说微妙法。<a id="a-6p"></a>时净饭王见是事已便作斯念。<a id="a-6q"></a>今佛世尊非唯人众之所供养。<a id="a-6r"></a>亦为诸天而来亲奉。<a id="a-6s"></a>令净饭王慢心息已便摄神变。<a id="a-6t"></a>时大目连引净饭王入见世尊。<a id="a-6u"></a>既至佛所礼佛足已在一面坐。</p>
  <p id="a6v">尔时世尊。<a id="a-6w"></a>随净饭王及余诸众意乐随眠界性差别。<a id="a-6x"></a>随其根机而为说法。<a id="a-6y"></a>令净饭王以智金刚杵。<a id="a-6z"></a>摧破二十身见高山得预流果。<a id="a-70"></a>既证果已白佛言。<a id="a-71"></a>世尊。<a id="a-72"></a>我今所证非高祖所作。<a id="a-73"></a>亦非父母所作。<a id="a-74"></a>非王非天非沙门婆罗门。<a id="a-75"></a>非诸宗亲之所能作。<a id="a-76"></a>我依世尊善知识故方获斯事。<a id="a-77"></a>于捺落迦傍生饿鬼三恶道中。<a id="a-78"></a>拔济令出安置人天。<a id="a-79"></a>能尽未来生死边际。<a id="a-7A"></a>干竭血泪巨海。<a id="a-7B"></a>越度白骨大山。<a id="a-7C"></a>无始已来曾所积集。<a id="a-7D"></a>身见窟宅今并除弃证斯妙果。<a id="a-7E"></a>大德。<a id="a-7F"></a>于生死流我今得出。<a id="a-7G"></a>我今归依佛法僧宝为邬波索迦。<a id="a-7H"></a>唯愿世尊慈悲鉴察。<a id="a-7I"></a>我从今日乃至尽形。<a id="a-7J"></a>不断有情命乃至不饮诸酒。<a id="a-7K"></a>顶受世尊所制学处。<a id="a-7L"></a>时净饭王礼佛而去。<a id="a-7M"></a>便诣白饭王所报言。<a id="a-7N"></a>太子可受王位。<a id="a-7O"></a>彼便报曰。<a id="a-7P"></a>有何意耶。<a id="a-7Q"></a>王曰。<a id="a-7R"></a>我今见谛不能为王。<a id="a-7S"></a>问言何日。<a id="a-7T"></a>报言今日。<a id="a-7U"></a>彼便报曰。<a id="a-7V"></a>我于世尊初来之日。<a id="a-7W"></a>即于彼时我得见谛。<a id="a-7X"></a>次往斛饭王。<a id="a-7Y"></a>后往甘露饭王所。<a id="a-7Z"></a>冀称王位。<a id="a-7a"></a>彼悉自云我已见谛。<a id="a-7b"></a>净饭王曰。<a id="a-7c"></a>若如是者我今欲灌谁顶令受王位。<a id="a-7d"></a>彼便报曰。<a id="a-7e"></a>释迦童子。<a id="a-7f"></a>名曰贤善。<a id="a-7g"></a>可称王位。<a id="a-7h"></a>时净饭王即便灌顶。<a id="a-7i"></a>以其王位授与贤善。</p>
  <p id="a7j">尔时世尊及苾刍僧众。<a id="a-7k"></a>于日日中入王宫内受其供养。<a id="a-7l"></a>时净饭王作如是念。<a id="a-7m"></a>今佛弟子外道千人。<a id="a-7n"></a>心虽端正身非严好。<a id="a-7o"></a>由昔苦身形容瘦悴。<a id="a-7p"></a>云何得令世尊门徒。<a id="a-7q"></a>容仪可爱睹相生善。<a id="a-7r"></a>若令释种陪随世尊。<a id="a-7s"></a>方是端严。<a id="a-7t"></a>人共尊重。<a id="a-7u"></a>时净饭王集诸释种而告之曰。<a id="a-7v"></a>诸君当知一切义成太子。<a id="a-7w"></a>若不出家者当何所作。<a id="a-7x"></a>彼皆报曰。<a id="a-7y"></a>作转轮王。<a id="a-7z"></a>又问曰。<a id="a-80"></a>君等作何。<a id="a-81"></a>报言。<a id="a-82"></a>我等称臣皆为从者。<a id="a-83"></a>王复告曰。<a id="a-84"></a>今一切义成太子证甘露法。<a id="a-85"></a>亦令有情同餐斯味。<a id="a-86"></a>仁等何因不为随从。<a id="a-87"></a>彼皆报曰。<a id="a-88"></a>我今出家。<a id="a-89"></a>王曰。<a id="a-8A"></a>各随汝意。<a id="a-8B"></a>诸释子曰。<a id="a-8C"></a>为全家并去。<a id="a-8D"></a>为当家别一人。<a id="a-8E"></a>王曰。<a id="a-8F"></a>家别一人。<a id="a-8G"></a>时净饭王即便槌钟。<a id="a-8H"></a>宣令普告诸释种中。<a id="a-8I"></a>家别一人出家奉佛。<a id="a-8J"></a>若不肯者必招咎责。<a id="a-8K"></a>即于是时释种之中。<a id="a-8L"></a>贤善无灭等五百释子悉皆出家。<a id="a-8M"></a>如世尊说。<a id="a-8N"></a>若舍贵族而出家者多获利养。<a id="a-8O"></a>时五百释子苾刍极招利养。<a id="a-8P"></a>尔时世尊便作是念。<a id="a-8Q"></a>此诸释子本为解脱而求出家。<a id="a-8R"></a>今舍少欲耽着财利。<a id="a-8S"></a>世尊欲令绝利养故。<a id="a-8T"></a>即便旋往室罗伐城。<a id="a-8U"></a>在逝多林如昔安住。<a id="a-8V"></a>时具寿邬陀夷。<a id="a-8W"></a>于日初分执持衣钵。<a id="a-8X"></a>入室罗伐城次第乞食。<a id="a-8Y"></a>遂至故二笈多之宅在门而立。<a id="a-8Z"></a>是时笈多遥见邬陀夷来瞻其颜状知是故二。<a id="a-8a"></a>即便以手槌胸而告之曰。<a id="a-8b"></a>邬陀夷。<a id="a-8c"></a>仁今何意弃我出家。<a id="a-8d"></a>邬陀夷曰。<a id="a-8e"></a>贤首。<a id="a-8f"></a>如我世尊为菩萨时。<a id="a-8g"></a>便舍宝女耶输陀罗。<a id="a-8h"></a>(持称亦云具称)瞿比迦(密语也)密伽阇(鹿子也)等六万婇女而为出俗。<a id="a-8i"></a>谁能共汝尘垢之面而沉溺耶。<a id="a-8j"></a>笈多报言。<a id="a-8k"></a>邬陀夷。<a id="a-8l"></a>若如是者我亦出家。<a id="a-8m"></a>答曰善哉。<a id="a-8n"></a>笈多报言。<a id="a-8o"></a>我今收敛家业寻当出家。<a id="a-8p"></a>邬陀夷曰。<a id="a-8q"></a>宜疾勿迟。<a id="a-8r"></a>遂舍而去。<a id="a-8s"></a>然邬陀夷于时时中数来看问。<a id="a-8t"></a>告笈多曰。<a id="a-8u"></a>汝未出家。<a id="a-8v"></a>彼便报曰。<a id="a-8w"></a>我之家业尚未收敛。<a id="a-8x"></a>邬陀夷曰。<a id="a-8y"></a>要待憍萨罗国煨烬之后。<a id="a-8z"></a>汝之家业方可了耶。<a id="a-90"></a>笈多报言。<a id="a-91"></a>今即收敛明当出家。<a id="a-92"></a>时邬陀夷便作是念。<a id="a-93"></a>我于今时由昔俗累。<a id="a-94"></a>尚被黑钵同梵行者所轻。<a id="a-95"></a>况复令彼出家更招讥议。<a id="a-96"></a>云六众苾刍度苾刍尼。<a id="a-97"></a>便生追悔至天晓已。<a id="a-98"></a>执持衣钵往王舍城。<a id="a-99"></a>既至彼已安居坐夏。<a id="a-9A"></a>是时笈多付家业已。<a id="a-9B"></a>便于他日往逝多林。<a id="a-9C"></a>问诸苾刍曰。<a id="a-9D"></a>彼向何处。<a id="a-9E"></a>苾刍问曰。<a id="a-9F"></a>彼者是谁。<a id="a-9G"></a>报言。<a id="a-9H"></a>圣者邬陀夷。<a id="a-9I"></a>诸苾刍报曰。<a id="a-9J"></a>彼以远趣王舍大城。<a id="a-9K"></a>彼既闻已即便啼泣。<a id="a-9L"></a>苾刍问言。<a id="a-9M"></a>笈多何意啼泣。<a id="a-9N"></a>报言。<a id="a-9O"></a>圣者邬陀夷。<a id="a-9P"></a>令我弃俗许与出家。<a id="a-9Q"></a>我既付嘱家产。<a id="a-9R"></a>彼便远舍而去。<a id="a-9S"></a>我今不居俗舍复非出家。<a id="a-9T"></a>宁不忧恼。<a id="a-9U"></a>有人报曰。<a id="a-9V"></a>为剃刀故彼向王城。<a id="a-9W"></a>欲取新刀剃汝新发。<a id="a-9X"></a>于时苾刍尼众为请教授来逝多林。<a id="a-9Y"></a>见彼笈多行啼忧悒。<a id="a-9Z"></a>问言。<a id="a-9a"></a>笈多何意啼泣。<a id="a-9b"></a>笈多具以前事告苾刍尼。<a id="a-9c"></a>诸尼报曰。<a id="a-9d"></a>汝诚无识。<a id="a-9e"></a>岂有苾刍度苾刍尼耶。<a id="a-9f"></a>还令尼众度汝出家。<a id="a-9g"></a>可随我来。<a id="a-9h"></a>至大世主乔答弥处度汝出家。<a id="a-9i"></a>时诸尼众便将笈多至大世主处。<a id="a-9j"></a>白言。<a id="a-9k"></a>圣者。<a id="a-9l"></a>此之笈多情愿出家。<a id="a-9m"></a>时大世主即与出家。<a id="a-9n"></a>时邬陀夷在王舍城作如是念。<a id="a-9o"></a>我为护惜诸黑钵者故。<a id="a-9p"></a>不与笈多出家。<a id="a-9q"></a>我多丧失腰绦杂物资身之具。<a id="a-9r"></a>若余黑钵度笈多出家者。<a id="a-9s"></a>乃至暂欲见我亦无由得。<a id="a-9t"></a>虽及安居情常不乐。<a id="a-9u"></a>时有摩诃罗苾刍。<a id="a-9v"></a>从室罗伐城夏安居已来至王城。<a id="a-9w"></a>时邬陀夷于竹林精舍外近大道边瞻望而住。<a id="a-9x"></a>遂遥见彼老苾刍来。<a id="a-9y"></a>发若荻花眉长下覆。<a id="a-9z"></a>伛肩垂臂徐步而行。<a id="a-A0"></a>时邬陀夷便作是念。<a id="a-A1"></a>此之来者何上座耶。<a id="a-A2"></a>既相近已告言。<a id="a-A3"></a>善来善来上座。<a id="a-A4"></a>老苾刍。<a id="a-A5"></a>云敬礼阿遮利耶。<a id="a-A6"></a>敬礼邬波驮耶。<a id="a-A7"></a>时邬陀夷见无轨则不识二师。<a id="a-A8"></a>即知定是摩诃罗也。<a id="a-A9"></a>遂将入寺问言。<a id="a-AA"></a>尔从何来。<a id="a-AB"></a>报言。<a id="a-AC"></a>从室罗伐来。<a id="a-AD"></a>时邬陀夷便生是念。<a id="a-AE"></a>若我先问笈多消息闻者讥丑。<a id="a-AF"></a>我应次第而问。<a id="a-AG"></a>汝摩诃罗既从彼来。<a id="a-AH"></a>得知世尊少病少恼起居轻利安乐行不。<a id="a-AI"></a>在室罗伐为夏安居。<a id="a-AJ"></a>彼便报言。<a id="a-AK"></a>世尊无病安乐在彼安居。<a id="a-AL"></a>又问。<a id="a-AM"></a>苾刍苾刍尼。<a id="a-AN"></a>邬波索迦邬波斯迦众。<a id="a-AO"></a>并得无病安乐如常所居。<a id="a-AP"></a>于时时中奉觐世尊听正法不答言。<a id="a-AQ"></a>所问之人并得安隐。<a id="a-AR"></a>亦时时中来闻正法。<a id="a-AS"></a>又问。<a id="a-AT"></a>住位了教憍陈如住位迦摄波住位舍利子大目连等。<a id="a-AU"></a>诸余尊宿大世主乔答弥。<a id="a-AV"></a>及胜光王长者仙授故旧鹿母。<a id="a-AW"></a>毗舍佉善生夫人。<a id="a-AX"></a>悉得无病安乐住不。<a id="a-AY"></a>答言。<a id="a-AZ"></a>并安乐住。<a id="a-Aa"></a>又问。<a id="a-Ab"></a>汝识长者妇笈多不。<a id="a-Ac"></a>答言。<a id="a-Ad"></a>我识。<a id="a-Ae"></a>彼是大德邬陀夷昔日之妻。<a id="a-Af"></a>邬陀夷曰。<a id="a-Ag"></a>彼岂今时尚为长者之妇。<a id="a-Ah"></a>答曰。<a id="a-Ai"></a>已出家讫。<a id="a-Aj"></a>邬陀夷问曰。<a id="a-Ak"></a>谁与出家。<a id="a-Al"></a>报言。<a id="a-Am"></a>是大世主。<a id="a-An"></a>邬陀夷便作斯念。<a id="a-Ao"></a>既是出家或容再面。<a id="a-Ap"></a>即便唤言。<a id="a-Aq"></a>摩诃罗且来濯足。<a id="a-Ar"></a>时邬陀夷取彼衣钵挂在极高象牙[木*戈]上。<a id="a-As"></a>遂多与油令涂手足。<a id="a-At"></a>报言。<a id="a-Au"></a>今此房中有食有利。<a id="a-Av"></a>宜当安隐欢意而住。<a id="a-Aw"></a>彼便报言。<a id="a-Ax"></a>我不乐住。<a id="a-Ay"></a>时邬陀夷便持锁钥而付与之。<a id="a-Az"></a>告言。<a id="a-B0"></a>如世尊说。<a id="a-B1"></a>苾刍不应空弃住处。<a id="a-B2"></a>舍之而去。<a id="a-B3"></a>摩诃罗。<a id="a-B4"></a>此是锁钥汝自当知。<a id="a-B5"></a>说是语已。<a id="a-B6"></a>即便涉路渐至室罗伐城逝多林内。<a id="a-B7"></a>洒扫房宇以软牛粪而涂拭已。<a id="a-B8"></a>便掩半扇偃卧床上。<a id="a-B9"></a>作歌咏声而诵正法。<a id="a-BA"></a>时有苾刍尼。<a id="a-BB"></a>为请教授而来至此。<a id="a-BC"></a>诸尼闻此讽诵之声识其响韵。<a id="a-BD"></a>即便共往邬陀夷所。<a id="a-BE"></a>问言。<a id="a-BF"></a>大德往时走去。<a id="a-BG"></a>比何处来。<a id="a-BH"></a>答言。<a id="a-BI"></a>我前须往王舍城中。<a id="a-BJ"></a>尼问知已即便归寺。<a id="a-BK"></a>告笈多曰。<a id="a-BL"></a>汝今喜满阿遮利耶现已来至。<a id="a-BM"></a>笈多问曰。<a id="a-BN"></a>若个阿遮利耶。<a id="a-BO"></a>报言。<a id="a-BP"></a>是邬陀夷。<a id="a-BQ"></a>笈多曰。<a id="a-BR"></a>因何是我轨范之师。<a id="a-BS"></a>我岂从彼而受学业。<a id="a-BT"></a>诸尼报曰。<a id="a-BU"></a>汝无识人多有诸尼。<a id="a-BV"></a>与大苾刍共相系属。<a id="a-BW"></a>汝今宜往问其安不。<a id="a-BX"></a>彼即具持屑香及油澡浴之物。<a id="a-BY"></a>往诣彼房扣门而唤。<a id="a-BZ"></a>邬陀夷问曰。<a id="a-Ba"></a>扣门者谁。<a id="a-Bb"></a>报曰。<a id="a-Bc"></a>我是笈多。<a id="a-Bd"></a>邬陀夷曰。<a id="a-Be"></a>善来善来。<a id="a-Bf"></a>长者之妇。<a id="a-Bg"></a>随意当进。<a id="a-Bh"></a>是时笈多入而告曰。<a id="a-Bi"></a>大德。<a id="a-Bj"></a>我今岂是长者妇耶。<a id="a-Bk"></a>我已出家。<a id="a-Bl"></a>问言。<a id="a-Bm"></a>谁复与汝而为出家。<a id="a-Bn"></a>报言。<a id="a-Bo"></a>圣者。<a id="a-Bp"></a>大世主与我出家。<a id="a-Bq"></a>邬陀夷曰。<a id="a-Br"></a>我有他事须向王城。<a id="a-Bs"></a>汝复何缘急求离俗。<a id="a-Bt"></a>彼便报曰。<a id="a-Bu"></a>岂非大德前作斯语。<a id="a-Bv"></a>汝当收敛家业。<a id="a-Bw"></a>我度汝出家。<a id="a-Bx"></a>我依斯教付嘱家产。<a id="a-By"></a>大德弃我远向王城。<a id="a-Bz"></a>若大世主不度我者。<a id="a-C0"></a>我诚非俗亦非出家。<a id="a-C1"></a>邬陀夷曰。<a id="a-C2"></a>我岂当时自贻重檐许言教汝。<a id="a-C3"></a>今且可坐为汝说法。<a id="a-C4"></a>礼已便坐端心听法。<a id="a-C5"></a>时邬陀夷即为说法。<a id="a-C6"></a>说法之时即便追念。<a id="a-C7"></a>昔时所有欢笑之事。<a id="a-C8"></a>问笈多曰。<a id="a-C9"></a>汝忆往时在某园林天祠之处。<a id="a-CA"></a>餐啖如是美妙饭食。<a id="a-CB"></a>谈话之时欲意便起。<a id="a-CC"></a>欲心既起情多错乱。<a id="a-CD"></a>凡智慧女人有五不共事。<a id="a-CE"></a>表知男女有欲盛心无欲盛心。<a id="a-CF"></a>笈多觉知邬陀夷欲心炽盛。<a id="a-CG"></a>告言。<a id="a-CH"></a>圣者我暂须出事了还来。<a id="a-CI"></a>邬陀夷作如是念。<a id="a-CJ"></a>此为便利而欲出耶。<a id="a-CK"></a>遂令暂出。<a id="a-CL"></a>笈多出已撩举裙衣急走而去。<a id="a-CM"></a>时邬陀夷闻其走声。<a id="a-CN"></a>即便出外随后而去。<a id="a-CO"></a>唤言。<a id="a-CP"></a>秃沙门女。<a id="a-CQ"></a>走向何处。<a id="a-CR"></a>复更急趁生支触脾。<a id="a-CS"></a>其精遂泄欲心既歇。<a id="a-CT"></a>徘徊而住。<a id="a-CU"></a>笈多知已亦复还来。<a id="a-CV"></a>报言。<a id="a-CW"></a>圣者我若许者。<a id="a-CX"></a>我非苾刍尼。<a id="a-CY"></a>仁非苾刍。<a id="a-CZ"></a>邬陀夷曰。<a id="a-Ca"></a>姊妹如世尊说。<a id="a-Cb"></a>若自护者即是护他。<a id="a-Cc"></a>若护他者便成自护。<a id="a-Cd"></a>云何自护即是护他。<a id="a-Ce"></a>自能修习。<a id="a-Cf"></a>多修习故有所证悟。<a id="a-Cg"></a>由斯自护即是护他。<a id="a-Ch"></a>云何护他便成自护。<a id="a-Ci"></a>不恼不恚无怨害心。<a id="a-Cj"></a>常起慈悲愍念于物。<a id="a-Ck"></a>是名护他便成自护。<a id="a-Cl"></a>笈多报曰。<a id="a-Cm"></a>圣者可脱裙来我当为浣。<a id="a-Cn"></a>时邬陀夷即以衣付。<a id="a-Co"></a>是时笈多见衣精已便生悔心。<a id="a-Cp"></a>即便自念我之身分未有。<a id="a-Cq"></a>圣者邬陀夷不触不见。<a id="a-Cr"></a>我不顺彼实非善事。<a id="a-Cs"></a>作是念已倍发染心。<a id="a-Ct"></a>如佛经中说伽他曰。</p>
  <p id="aCu">诸有耽欲人　　不见于义利</p>
  <p id="aCv">亦不观善法　　常行黑闇中</p>
  <p id="aCw">时彼笈多欲心乱故。<a id="a-Cx"></a>取精一渧置于口中。<a id="a-Cy"></a>复取一渧投女根内。<a id="a-Cz"></a>有情业力事不思议。<a id="a-D0"></a>时有中蕴有情。<a id="a-D1"></a>是最后生而来依托。<a id="a-D2"></a>笈多至寺便为浣衣。<a id="a-D3"></a>诸尼见问。<a id="a-D4"></a>笈多具答其事。<a id="a-D5"></a>诸尼便问。<a id="a-D6"></a>我言谓汝为求胜法往大德处。<a id="a-D7"></a>宁知更有此恶事耶。<a id="a-D8"></a>笈多报曰。<a id="a-D9"></a>彼之大德是持戒者。<a id="a-DA"></a>自出家后。<a id="a-DB"></a>我之身分曾不重触。<a id="a-DC"></a>诸尼报曰。<a id="a-DD"></a>不触身分尚有斯事。<a id="a-DE"></a>如其触着汝欲如何。<a id="a-DF"></a>诸苾刍尼。<a id="a-DG"></a>知其事已往白苾刍。<a id="a-DH"></a>诸苾刍白佛。<a id="a-DI"></a>佛告诸苾刍。<a id="a-DJ"></a>彼尼无犯波罗市迦。<a id="a-DK"></a>既其有娠应安屏室。<a id="a-DL"></a>与食供给无令阙事。<a id="a-DM"></a>当生其子。<a id="a-DN"></a>名童子迦摄波。<a id="a-DO"></a>于我法中而为出家。<a id="a-DP"></a>断诸有漏成阿罗汉。<a id="a-DQ"></a>我弟子中辩才巧妙。<a id="a-DR"></a>善能宣说最为第一。<a id="a-DS"></a>尔时世尊遂作是念。<a id="a-DT"></a>若有苾刍。<a id="a-DU"></a>令非亲族苾刍尼浣故衣者有斯过失。<a id="a-DV"></a>世尊以此因缘如前广说。<a id="a-DW"></a>乃至我今为诸弟子。<a id="a-DX"></a>于毗奈耶制其学处。<a id="a-DY"></a>应如是说。</p>
  <p id="aDZ">若复苾刍。<a id="a-Da"></a>使非亲苾刍尼浣染打故衣者。<a id="a-Db"></a>泥萨只波逸底迦。</p>
  <p id="aDc">若复苾刍者。<a id="a-Dd"></a>谓邬陀夷。<a id="a-De"></a>若更有余如是流类。<a id="a-Df"></a>言亲族者。<a id="a-Dg"></a>谓从七祖父母两人已来皆是亲族。<a id="a-Dh"></a>过此便非。<a id="a-Di"></a>苾刍尼者。<a id="a-Dj"></a>谓是笈多。<a id="a-Dk"></a>故衣者。<a id="a-Dl"></a>七种衣中随是一数。<a id="a-Dm"></a>云何为七。<a id="a-Dn"></a>一者毛。<a id="a-Do"></a>二者刍摩迦。<a id="a-Dp"></a>(此方无)三者奢搦迦。<a id="a-Dq"></a>(此方无)四者羯播死(白迦叠)五者独孤洛迦。<a id="a-Dr"></a>(纻布)六者高诂薄迦。<a id="a-Ds"></a>(是上毛緂此方无也)七者阿般阑得迦。<a id="a-Dt"></a>(是北方地名其处有此衣也亦有释云即是絁绢之衣耳)言浣者下至水浸。<a id="a-Du"></a>染者下至一入色。<a id="a-Dv"></a>打者下至手一打。<a id="a-Dw"></a>泥萨只波逸底迦者。<a id="a-Dx"></a>广说如前。</p>
  <p id="aDy">此中犯相其事云何。<a id="a-Dz"></a>若苾刍知非亲族尼。<a id="a-E0"></a>作非亲族想。<a id="a-E1"></a>令浣故衣犯舍堕。<a id="a-E2"></a>染打亦如是。<a id="a-E3"></a>于三事中或令三事俱作。<a id="a-E4"></a>或令作二。<a id="a-E5"></a>或令作一。<a id="a-E6"></a>又于三中随一为初。<a id="a-E7"></a>使非亲尼皆得本罪。<a id="a-E8"></a>若非亲尼疑亦舍堕罪。<a id="a-E9"></a>若是亲尼作非亲想。<a id="a-EA"></a>得恶作罪。<a id="a-EB"></a>若是亲尼而起疑心。<a id="a-EC"></a>得恶作罪。<a id="a-ED"></a>又无犯者。<a id="a-EE"></a>谓最初犯人。<a id="a-EF"></a>或痴狂心乱痛恼所缠。</p>
  <p data-pb></p>
  <h2 id="aEG">从非亲尼取衣学处第五之一</h2>
  <p id="aEH">尔时世尊在室罗伐城逝多林中。<a id="a-EI"></a>如佛所说。<a id="a-EJ"></a>若舍贵族而出家者多获利养。<a id="a-EK"></a>然诸释种既出家已利养丰多。<a id="a-EL"></a>彼于衣服常事料理。<a id="a-EM"></a>长衣长钵络囊腰绦并多贮畜。<a id="a-EN"></a>世尊知已作如是念。<a id="a-EO"></a>此诸释子本求解脱而为出家。<a id="a-EP"></a>于出离因悉皆弃舍。<a id="a-EQ"></a>不修善品耽着财利。<a id="a-ER"></a>我今应为说法令舍财利。<a id="a-ES"></a>世尊时时为其说法。<a id="a-ET"></a>彼诸释子不能见谛。<a id="a-EU"></a>世尊复念。<a id="a-EV"></a>何因缘故释子出家不能见谛。<a id="a-EW"></a>皆由耽着财利资生杂物。<a id="a-EX"></a>我今若作呵责治罚者。<a id="a-EY"></a>释子苾刍无由开解。<a id="a-EZ"></a>应示诸佛正觉调伏善巧化度之仪。<a id="a-Ea"></a>尔时世尊告诸苾刍曰。<a id="a-Eb"></a>汝等当知。<a id="a-Ec"></a>我欲于此夏安居。<a id="a-Ed"></a>三月之内宴默而住。<a id="a-Ee"></a>勿令苾刍辄来见我。<a id="a-Ef"></a>除一苾刍为我请食者。<a id="a-Eg"></a>除长净日。<a id="a-Eh"></a>时诸苾刍谨受佛教众共立制。<a id="a-Ei"></a>于此夏安居内苾刍不得辄见世尊。<a id="a-Ej"></a>除一苾刍为佛请食者及长净日。<a id="a-Ek"></a>若违制者。<a id="a-El"></a>我等令其作波逸底迦罪说悔。<a id="a-Em"></a>尔时世尊于三月内宴默而住。<a id="a-En"></a>无一苾刍辄得见佛。<a id="a-Eo"></a>除请食人及长净日。<a id="a-Ep"></a>时有苾刍。<a id="a-Eq"></a>名曰小军。<a id="a-Er"></a>于王舍城作前三月安居。<a id="a-Es"></a>佛于室罗伐城作后月安居。<a id="a-Et"></a>是时小军三月满已。<a id="a-Eu"></a>随意事了并作衣竟。<a id="a-Ev"></a>执持衣钵顺杜多行。<a id="a-Ew"></a>与诸门徒端严整肃往室罗伐城。<a id="a-Ex"></a>既至彼已小军苾刍安置衣钵。<a id="a-Ey"></a>洗手足已诣世尊所。<a id="a-Ez"></a>时六众苾刍。<a id="a-F0"></a>遥见小军苾刍来世尊所。<a id="a-F1"></a>共作是说。<a id="a-F2"></a>此客苾刍破僧伽制。<a id="a-F3"></a>复有说云。<a id="a-F4"></a>我当令作波逸底迦罪说悔。<a id="a-F5"></a>时小军苾刍诣世尊所。<a id="a-F6"></a>徐扣门扇佛与开门。<a id="a-F7"></a>小军入已礼世尊足在一面坐。</p>
  <p id="aF8">世尊常法见客苾刍来欢言慰问。<a id="a-F9"></a>汝从何至。<a id="a-FA"></a>何处安居。<a id="a-FB"></a>佛见小军欢言慰问。<a id="a-FC"></a>汝从何至。<a id="a-FD"></a>何处安居。<a id="a-FE"></a>小军白言。<a id="a-FF"></a>大德。<a id="a-FG"></a>我从王舍城来于彼安居。<a id="a-FH"></a>世尊问曰。<a id="a-FI"></a>王城苾刍已作随意。<a id="a-FJ"></a>白言已作。<a id="a-FK"></a>世尊问曰。<a id="a-FL"></a>小军何意汝自端严端严围绕(或云随绕或云随从或云眷属皆一义也)小军白言。<a id="a-FM"></a>大德。<a id="a-FN"></a>若有人来见求于我欲出家者。<a id="a-FO"></a>我便报言。<a id="a-FP"></a>汝善男子。<a id="a-FQ"></a>当住阿兰若常乞食。<a id="a-FR"></a>但三衣粪扫衣树下坐我为赞叹。<a id="a-FS"></a>如是等事若言能者。<a id="a-FT"></a>我度出家。<a id="a-FU"></a>若言不能令随意去。<a id="a-FV"></a>若有欲受圆具。<a id="a-FW"></a>或求依止。<a id="a-FX"></a>或求读诵。<a id="a-FY"></a>或学如理。<a id="a-FZ"></a>作意寂念思惟来求我者。<a id="a-Fa"></a>皆如前报。<a id="a-Fb"></a>若言能者。<a id="a-Fc"></a>随彼所求圆具等事。<a id="a-Fd"></a>若言不能令随意去。<a id="a-Fe"></a>由此缘故我身端严。<a id="a-Ff"></a>门徒亦尔。<a id="a-Fg"></a>世尊告曰。<a id="a-Fh"></a>善哉善哉。<a id="a-Fi"></a>小军。<a id="a-Fj"></a>汝能誓度无量人天。<a id="a-Fk"></a>利益无边诸有情类。<a id="a-Fl"></a>来求法者令得安乐。<a id="a-Fm"></a>小军当知。<a id="a-Fn"></a>若能赞叹杜多功德者。<a id="a-Fo"></a>则为赞叹我身无异。<a id="a-Fp"></a>若有毁訾杜多功德者。<a id="a-Fq"></a>即是毁訾我身。<a id="a-Fr"></a>何以故。<a id="a-Fs"></a>小军。<a id="a-Ft"></a>我于长夜赞叹称扬如斯出要杜多功德。<a id="a-Fu"></a>然汝不应违僧制令。<a id="a-Fv"></a>小军白佛言。<a id="a-Fw"></a>我实不知此处僧伽作何制令。<a id="a-Fx"></a>世尊告曰。<a id="a-Fy"></a>小军。<a id="a-Fz"></a>我安居时告苾刍曰。<a id="a-G0"></a>汝等当知我欲于此夏安居。<a id="a-G1"></a>三月之内宴默而住。<a id="a-G2"></a>勿令苾刍辄来见我。<a id="a-G3"></a>除一苾刍为我请食者及长净日。<a id="a-G4"></a>时诸苾刍受我教已又共立制。<a id="a-G5"></a>于此夏安居内苾刍不得辄见世尊。<a id="a-G6"></a>除一苾刍为佛请食者并长净日。<a id="a-G7"></a>若违制者。<a id="a-G8"></a>我等应令作波逸底迦罪说悔。<a id="a-G9"></a>小军白佛言。<a id="a-GA"></a>大德。<a id="a-GB"></a>我身是客。<a id="a-GC"></a>彼是主人。<a id="a-GD"></a>自立制令岂及于我。<a id="a-GE"></a>佛告小军。<a id="a-GF"></a>无问客主僧伽制令咸须遵奉。<a id="a-GG"></a>然我从今为客苾刍制其行法。<a id="a-GH"></a>凡客苾刍入寺之时。<a id="a-GI"></a>即应先问旧住苾刍曰。<a id="a-GJ"></a>具寿。<a id="a-GK"></a>今此寺中僧伽有何制令。<a id="a-GL"></a>若问者善。<a id="a-GM"></a>若不问者得恶作罪。<a id="a-GN"></a>若主人报者善。<a id="a-GO"></a>若不报者亦恶作罪。<a id="a-GP"></a>佛告小军。<a id="a-GQ"></a>然阿兰若苾刍与其饶益免依僧制。<a id="a-GR"></a>若阿兰若人欲见我者。<a id="a-GS"></a>无问时节随意来见。<a id="a-GT"></a>并与十三杜多功德相应者。<a id="a-GU"></a>亦随意求见。<a id="a-GV"></a>若粪扫衣人但三衣人。<a id="a-GW"></a>(此二与衣相应)常乞食人。<a id="a-GX"></a>次第乞食人。<a id="a-GY"></a>一坐食人。<a id="a-GZ"></a>钵乞食人。<a id="a-Ga"></a>不重受食人(此五与食相应)住阿兰若人。<a id="a-Gb"></a>树下居人。<a id="a-Gc"></a>露处住人。<a id="a-Gd"></a>随处住人。<a id="a-Ge"></a>尸林住人(此五与处相应)常坐人。<a id="a-Gf"></a>(此一与策进相应)小军当知。<a id="a-Gg"></a>斯等诸人随情见我。</p>
  <p id="aGh">是时小军苾刍闻佛说已。<a id="a-Gi"></a>欢喜奉行礼佛而退。<a id="a-Gj"></a>时六众苾刍即便往诣小军之所。<a id="a-Gk"></a>白言具寿。<a id="a-Gl"></a>可见容许我欲诘问。<a id="a-Gm"></a>小军报曰。<a id="a-Gn"></a>具寿。<a id="a-Go"></a>五部罪中随意当诘。<a id="a-Gp"></a>报言。<a id="a-Gq"></a>汝犯波逸底迦罪。<a id="a-Gr"></a>须如法说悔。<a id="a-Gs"></a>小军答言。<a id="a-Gt"></a>具寿。<a id="a-Gu"></a>我不见罪。<a id="a-Gv"></a>报云。<a id="a-Gw"></a>汝岂不见破僧制耶。<a id="a-Gx"></a>答曰。<a id="a-Gy"></a>僧伽有何制令。<a id="a-Gz"></a>即如前所制具以告之。<a id="a-H0"></a>小军曰。<a id="a-H1"></a>具寿。<a id="a-H2"></a>世尊告我云。<a id="a-H3"></a>小军。<a id="a-H4"></a>我与兰若苾刍作其饶益免依僧制。<a id="a-H5"></a>随意入见呾他揭多。<a id="a-H6"></a>时彼释种诸出家者。<a id="a-H7"></a>闻斯说已各生是念。<a id="a-H8"></a>诸仁当知。<a id="a-H9"></a>具寿小军。<a id="a-HA"></a>在王舍城夏安居了。<a id="a-HB"></a>来见世尊即得承事亲共言谈。<a id="a-HC"></a>我等在此而不能得亲奉承事。<a id="a-HD"></a>此意即是由见多贪摈斥于我。<a id="a-HE"></a>我等宜于长衣钵物。<a id="a-HF"></a>观之如病如痈如箭当弃除之。<a id="a-HG"></a>时诸释子苾刍咸作是念。<a id="a-HH"></a>我等宜将所有长衣钵等。<a id="a-HI"></a>向具寿阿难陀所。<a id="a-HJ"></a>随有言教我等奉行。<a id="a-HK"></a>时诸释子苾刍。<a id="a-HL"></a>各各自持长衣长钵络囊腰绦诸资具物。<a id="a-HM"></a>至阿难陀所作如是语。<a id="a-HN"></a>善哉大德。<a id="a-HO"></a>我等有此长衣钵等资生之具。<a id="a-HP"></a>愿为哀受。<a id="a-HQ"></a>时具寿阿难陀。<a id="a-HR"></a>报诸释子苾刍曰。<a id="a-HS"></a>仁等且住待我当为白世尊知。<a id="a-HT"></a>时具寿阿难陀便诣佛所。<a id="a-HU"></a>礼双足已在一面立。<a id="a-HV"></a>具以其事而白世尊。<a id="a-HW"></a>佛告阿难陀。<a id="a-HX"></a>可为受取置一大房。<a id="a-HY"></a>并语诸苾刍。<a id="a-HZ"></a>若有阙乏资具者随意取用。<a id="a-Ha"></a>时具寿阿难陀唯然受教。<a id="a-Hb"></a>即还诣彼诸释子处。<a id="a-Hc"></a>受其所有长衣钵等。<a id="a-Hd"></a>置大房中以为一聚。<a id="a-He"></a>告诸苾刍曰。<a id="a-Hf"></a>若阙乏者随意于此取其衣钵。<a id="a-Hg"></a>时诸释子于彼长衣视如痈箭。<a id="a-Hh"></a>既弃舍已远离多求乐修少欲。<a id="a-Hi"></a>即便共往诣世尊所。<a id="a-Hj"></a>礼佛足已在一面坐。</p>
 </body>
</html>