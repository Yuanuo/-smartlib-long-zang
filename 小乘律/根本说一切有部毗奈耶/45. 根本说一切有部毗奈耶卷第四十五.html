<!doctype html>
<html id="z3IBV1loS" data-ver="1033">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第四十五</h1>
  <h2 id="a2">入王宫门学处第八十二之二</h2>
  <p id="a3">尔时薄伽梵。<a id="a-4"></a>在室罗伐城逝多林给孤独园。<a id="a-5"></a>时此城中有三长者。<a id="a-6"></a>一名善与。<a id="a-7"></a>二名善合。<a id="a-8"></a>三名戒胜。<a id="a-9"></a>此三长者各有别德因而立名。<a id="a-A"></a>能善广施谓善与长者。<a id="a-B"></a>言无虚诳谓善合长者。<a id="a-C"></a>众人信伏谓戒胜长者。<a id="a-D"></a>善能忍恕谓胜光王。<a id="a-E"></a>离邪欲心为哥罗太子。<a id="a-F"></a>时憍萨罗国至八月半后多有贼盗。<a id="a-G"></a>名为秋贼。<a id="a-H"></a>彼诸贼侣共相集会作如是议。<a id="a-I"></a>我等云何于此时中少作劬劳多获财物。<a id="a-J"></a>于一年内受用随情。<a id="a-K"></a>一人告曰。<a id="a-L"></a>今此城中善合长者。<a id="a-M"></a>多有赀财珍宝丰足。<a id="a-N"></a>我等宜往到长者处共为诬枉。<a id="a-O"></a>报言长者我等先有一亿金钱寄长者处。<a id="a-P"></a>我今须用可见相还。<a id="a-Q"></a>若言虚者。<a id="a-R"></a>我等共引戒胜长者而为证人。<a id="a-S"></a>获此赀财于一年中丰足受用。<a id="a-T"></a>一人告曰。<a id="a-U"></a>彼戒胜长者岂为我等作证人耶。<a id="a-V"></a>余人议曰。<a id="a-W"></a>我以强力逼令作证。<a id="a-X"></a>问曰如何强力。<a id="a-Y"></a>答曰此戒胜长者性多惭耻。<a id="a-Z"></a>若大便时必当远出村外入深林薄。<a id="a-a"></a>我当伺候彼欲去时。<a id="a-b"></a>执持利刀于草丛住。<a id="a-c"></a>彼若来至我即执捉。<a id="a-d"></a>告言长者若与我为证尔命得存。<a id="a-e"></a>若也相违交斩君首。<a id="a-f"></a>诸人闻已咸云善计。<a id="a-g"></a>作此方便为证不难。<a id="a-h"></a>即各持刀往戒胜长者大便之处。<a id="a-i"></a>于丛薄中潜身而坐。<a id="a-j"></a>时彼长者于大便时至所行处。<a id="a-k"></a>在草丛内被贼所擒。<a id="a-l"></a>告言长者为当乐死为求活耶。<a id="a-m"></a>长者告曰。<a id="a-n"></a>我实不知君等何意。<a id="a-o"></a>贼曰当随我言。<a id="a-p"></a>报曰随汝所作。<a id="a-q"></a>诸贼告曰。<a id="a-r"></a>若随我语斯则命存。<a id="a-s"></a>必苦相违剚刃非远。<a id="a-t"></a>长者曰有何言教。<a id="a-u"></a>贼曰与我作证。<a id="a-v"></a>长者曰何事须证。<a id="a-w"></a>贼曰善合长者我等先寄金钱一亿。<a id="a-x"></a>今欲征索。<a id="a-y"></a>恐彼不臣须得人证。<a id="a-z"></a>长者曰此为实寄为是虚言。<a id="a-10"></a>贼曰此是虚言。<a id="a-11"></a>长者闻已作如是念。<a id="a-12"></a>我宁守死不为枉事。<a id="a-13"></a>岂避一生之苦于无量劫受诸恶报。<a id="a-14"></a>作是念已。<a id="a-15"></a>向诸群贼而说颂曰。</p>
  <p id="a16">宁以守法取终亡　　不作背法而存命</p>
  <p id="a17">守法定得升天乐　　背法当生地狱中</p>
  <p id="a18">时彼长者说此颂已。<a id="a-19"></a>为诸群贼略宣法要。<a id="a-1A"></a>告言诸君当知。<a id="a-1B"></a>尔等皆由前世恶业因缘作欺诳事。<a id="a-1C"></a>虽得人身衣食常乏。<a id="a-1D"></a>今复更为不善。<a id="a-1E"></a>于此命终当生何道。<a id="a-1F"></a>除三恶趣无处相容。<a id="a-1G"></a>作如是等种种劝喻。<a id="a-1H"></a>诸贼闻已起信敬心。<a id="a-1I"></a>即便俱来礼长者足。<a id="a-1J"></a>白言长者我等愚痴不闲善恶。<a id="a-1K"></a>欲以非法共相诬谤。<a id="a-1L"></a>既蒙告喻深心庆喜。<a id="a-1M"></a>我等今时欲何所作。<a id="a-1N"></a>长者曰。<a id="a-1O"></a>无越三归及五学处为善趣因。<a id="a-1P"></a>即便为受三归五戒。<a id="a-1Q"></a>至尽形寿不杀生等。<a id="a-1R"></a>诸贼欢喜奉辞而去。</p>
  <p id="a1S">复次胜光王有一小弟。<a id="a-1T"></a>名曰哥罗。<a id="a-1U"></a>颜貌端严众人爱敬。<a id="a-1V"></a>至长净曰来诣佛所。<a id="a-1W"></a>礼佛足已请受禁戒。<a id="a-1X"></a>既受得已从座而去。<a id="a-1Y"></a>于一静处捡摄内心。<a id="a-1Z"></a>是时魔女庄饰容仪。<a id="a-1a"></a>来至其所告言。<a id="a-1b"></a>王子今既少年应受欲乐。<a id="a-1c"></a>衰暮之后方可摄心。<a id="a-1d"></a>王子闻已告魔女曰。<a id="a-1e"></a>汝以痴心迷惑于物。<a id="a-1f"></a>我持净戒不习邪途。<a id="a-1g"></a>时彼魔女知王子意固守至诚。<a id="a-1h"></a>不遂所求隐形而去。</p>
  <p id="a1i">尔时善与长者来诣佛所。<a id="a-1j"></a>礼佛足已在一面坐。<a id="a-1k"></a>听佛说法。<a id="a-1l"></a>时胜光王亦来佛所欲申礼敬。<a id="a-1m"></a>至逝多林门。<a id="a-1n"></a>命左右曰。<a id="a-1o"></a>汝往佛所看有何人。<a id="a-1p"></a>使入便见善与长者佛边听法。<a id="a-1q"></a>广如上说。<a id="a-1r"></a>乃至王出门外告左右曰。<a id="a-1s"></a>汝若见彼长者出时。<a id="a-1t"></a>报云大王有教。<a id="a-1u"></a>长者速去离我国中。<a id="a-1v"></a>时有诸天于长者处心生敬重。<a id="a-1w"></a>闻是语已各怀忿恚。<a id="a-1x"></a>于王身上便放毒蜂。<a id="a-1y"></a>既被蜂蜇疾入宫内。<a id="a-1z"></a>蜂仍不放随入宫中。<a id="a-20"></a>王被毒螫更无别计。<a id="a-21"></a>即还佛所礼足而白。<a id="a-22"></a>忽被蜂蜇不审何缘。<a id="a-23"></a>唯愿世尊救济于我。<a id="a-24"></a>佛言大王。<a id="a-25"></a>由王向于善与长者。<a id="a-26"></a>起嗔恚心欲驱出国。<a id="a-27"></a>诸天忿怒放此毒蜂。<a id="a-28"></a>王曰我有此过今何所为。<a id="a-29"></a>佛言大王。<a id="a-2A"></a>宜应就彼而申愧谢。<a id="a-2B"></a>王曰我愧谢时礼其足耶。<a id="a-2C"></a>佛言不应致礼。<a id="a-2D"></a>应至彼前而执其手告言。<a id="a-2E"></a>长者我出粗言幸见容恕。<a id="a-2F"></a>时胜光王蒙佛教已。<a id="a-2G"></a>至长者所而申忏摩。<a id="a-2H"></a>长者见已共相容恕。<a id="a-2I"></a>彼诸群蜂咸皆四散。<a id="a-2J"></a>众人见者各生希有。<a id="a-2K"></a>时胜光王白佛言。<a id="a-2L"></a>世尊我处王位。<a id="a-2M"></a>从彼庶人而求忏谢。<a id="a-2N"></a>岂非希有。<a id="a-2O"></a>佛言大王大自在人。<a id="a-2P"></a>于卑贱类而求忏谢。<a id="a-2Q"></a>斯实希有。<a id="a-2R"></a>善与闻已白世尊曰。<a id="a-2S"></a>我贫无物。<a id="a-2T"></a>随有常施。<a id="a-2U"></a>此岂不是希有事耶。<a id="a-2V"></a>佛言虽贫能施。<a id="a-2W"></a>斯亦希有。<a id="a-2X"></a>时戒胜长者及哥罗王子亦在佛边。<a id="a-2Y"></a>戒胜长者具以秋贼而白世尊。<a id="a-2Z"></a>我为丧命因缘不行诬枉。<a id="a-2a"></a>此岂不是希有事耶。<a id="a-2b"></a>佛言虽有命难情存质直。<a id="a-2c"></a>斯亦希有。<a id="a-2d"></a>哥罗王子白言。<a id="a-2e"></a>世尊魔女妖妍来相惑乱我拘戒行不为非法。<a id="a-2f"></a>此岂不是希有事耶。<a id="a-2g"></a>佛言若人富贵能受禁戒远离邪欲。<a id="a-2h"></a>于诸世间斯实希有。<a id="a-2i"></a>尔时世尊以此因缘说伽他曰。</p>
  <p id="a2j">若人处尊位　　求谢于卑微</p>
  <p id="a2k">或复少赀财　　随有能行施</p>
  <p id="a2l">设遭于死难　　不生欺诳心</p>
  <p id="a2m">富贵简邪情　　此四咸希有</p>
  <p id="a2n">尔时贫善与长者。<a id="a-2o"></a>戒胜长者。<a id="a-2p"></a>哥罗王子。<a id="a-2q"></a>亲对佛前各问深义。<a id="a-2r"></a>世尊如理随事而答。<a id="a-2s"></a>时胜光王亦在其中。<a id="a-2t"></a>见彼发问不解其义。<a id="a-2u"></a>但知瞻仰心怀忧悒。<a id="a-2v"></a>礼佛而退。<a id="a-2w"></a>既还宫中以手支颊心怀忧悒。<a id="a-2x"></a>时胜鬘夫人见王忧色问言。<a id="a-2y"></a>大王从何所来容色忧悴。<a id="a-2z"></a>王以事报。<a id="a-30"></a>夫人曰由王寡闻不闲佛法。<a id="a-31"></a>国务之隙可读佛经。<a id="a-32"></a>王曰我今年迈不能习读。<a id="a-33"></a>又复国务繁剧无暇寻经。<a id="a-34"></a>若汝胜鬘及行雨夫人读佛经者。<a id="a-35"></a>我于夜中听受文义。<a id="a-36"></a>夫人曰善。<a id="a-37"></a>时胜鬘夫人便白王曰。<a id="a-38"></a>我生憍萨罗国。<a id="a-39"></a>圣者邬陀夷亦生憍萨罗国。<a id="a-3A"></a>我当就彼而受经业。<a id="a-3B"></a>其行雨夫人亦白王曰。<a id="a-3C"></a>我生摩揭陀国。<a id="a-3D"></a>圣者舍利子亦生摩揭陀国。<a id="a-3E"></a>我当就彼而为读诵。<a id="a-3F"></a>王曰各随所乐。<a id="a-3G"></a>时胜光王往舍利子所。<a id="a-3H"></a>申敬事已白言。<a id="a-3I"></a>大德行雨夫人于尊者所欲受经法。<a id="a-3J"></a>唯愿慈悲哀申教授。<a id="a-3K"></a>舍利子曰。<a id="a-3L"></a>我今宜往白世尊知。<a id="a-3M"></a>即往佛所礼佛足已白言。<a id="a-3N"></a>世尊王欲请我为行雨夫人授佛经法。<a id="a-3O"></a>是事得不。<a id="a-3P"></a>佛言应教。<a id="a-3Q"></a>舍利子还至王所报言。<a id="a-3R"></a>世尊慈愍许我相教。<a id="a-3S"></a>时胜光王既蒙许已。<a id="a-3T"></a>复诣具寿邬陀夷处。<a id="a-3U"></a>白言。<a id="a-3V"></a>圣者胜鬘夫人欲就尊者受学佛经。<a id="a-3W"></a>广说如上。<a id="a-3X"></a>乃至许我相教。<a id="a-3Y"></a>王见许已便还宫内报二夫人曰。<a id="a-3Z"></a>彼二大德许相教授。<a id="a-3a"></a>时二大德于日日中来入宫内。<a id="a-3b"></a>为二夫人教读佛法。<a id="a-3c"></a>后于异时胜光王国边隅反叛。<a id="a-3d"></a>王遣师伐。<a id="a-3e"></a>被败而归。<a id="a-3f"></a>如是二三乃至七返。<a id="a-3g"></a>皆被他破逐北旋兵。<a id="a-3h"></a>王闻败已便作是念。<a id="a-3i"></a>边隅逆命师去被降。<a id="a-3j"></a>非我自行方能翦克。<a id="a-3k"></a>王即严整四兵。<a id="a-3l"></a>于彼夜时帅旅而去。<a id="a-3m"></a>具寿舍利子善识时宜。<a id="a-3n"></a>其邬陀夷不知机变。<a id="a-3o"></a>夜闻兵马铃铎之响。<a id="a-3p"></a>即便惊觉作如是念。<a id="a-3q"></a>岂非王众有事他行。<a id="a-3r"></a>即于未明作天明想。<a id="a-3s"></a>执持衣钵入王宫中。<a id="a-3t"></a>时有内人报胜鬘夫人曰。<a id="a-3u"></a>阿遮利耶邬陀夷今来至此。<a id="a-3v"></a>夫人闻已着轻纱衣出门迎接。<a id="a-3w"></a>时邬陀夷见彼夫人形体疏露。<a id="a-3x"></a>注目而视。<a id="a-3y"></a>夫人知已便生耻愧。<a id="a-3z"></a>还入宫中更着余衣。<a id="a-40"></a>至邬陀夷所敬受经教。<a id="a-41"></a>再三反复犹未天明。<a id="a-42"></a>宫人见之共生讥议作如是语。<a id="a-43"></a>王虽信敬情无间然。<a id="a-44"></a>苾刍不识时机中宵而至。<a id="a-45"></a>王未藏宝及诸宝类。<a id="a-46"></a>而便造次辄到宫门。<a id="a-47"></a>时邬陀夷教其读诵迄至天晓。<a id="a-48"></a>胜鬘夫人问曰。<a id="a-49"></a>圣者今朝何处当食。<a id="a-4A"></a>邬陀夷曰。<a id="a-4B"></a>随所得处我当啖食。<a id="a-4C"></a>夫人即取其钵盛满饭食授邬陀夷。<a id="a-4D"></a>彼得钵已愿言无病。<a id="a-4E"></a>持之而出。<a id="a-4F"></a>至王门下见舍利子从外而来。<a id="a-4G"></a>邬陀夷问曰。<a id="a-4H"></a>大德若作如是精进用心。<a id="a-4I"></a>云何能得断诸烦恼。<a id="a-4J"></a>我侵明起早入宫中。<a id="a-4K"></a>为彼夫人教授经法。<a id="a-4L"></a>并受钵食持出宫门。<a id="a-4M"></a>仁今始来何晚之甚。<a id="a-4N"></a>舍利子曰。<a id="a-4O"></a>具寿可去。<a id="a-4P"></a>佛缘此事当制式叉。<a id="a-4Q"></a>时诸少欲苾刍闻是事已。<a id="a-4R"></a>便往白佛。<a id="a-4S"></a>世尊以此因缘告诸苾刍。<a id="a-4T"></a>入王宫者有十种过失。<a id="a-4U"></a>云何为十。<a id="a-4V"></a>一者王与夫人在一处住。<a id="a-4W"></a>苾刍入时夫人便笑。<a id="a-4X"></a>王即生疑。<a id="a-4Y"></a>岂非夫人与彼苾刍。<a id="a-4Z"></a>于私屏处行鄙恶事。<a id="a-4a"></a>若不尔者何因见笑。<a id="a-4b"></a>或可有心将为恶事。<a id="a-4c"></a>二者苾刍入宫。<a id="a-4d"></a>夫人有娠。<a id="a-4e"></a>王生是念。<a id="a-4f"></a>岂非苾刍共为恶行令其有娠。<a id="a-4g"></a>三者苾刍入宫。<a id="a-4h"></a>王失珍宝及诸宝类。<a id="a-4i"></a>王作是念。<a id="a-4j"></a>岂非苾刍偷窃我物。<a id="a-4k"></a>四者王有密语闻彻于外。<a id="a-4l"></a>王作是念。<a id="a-4m"></a>岂非苾刍传通密语。<a id="a-4n"></a>五者苾刍入宫。<a id="a-4o"></a>王嗔太子迁移职位。<a id="a-4p"></a>太子念曰岂非苾刍于王谗构。<a id="a-4q"></a>令我今时致此忧戚。<a id="a-4r"></a>六者苾刍入宫。<a id="a-4s"></a>太子于父为不义事。<a id="a-4t"></a>诸人闻已。<a id="a-4u"></a>岂非苾刍传通密语令失孝义。<a id="a-4v"></a>七者苾刍入宫。<a id="a-4w"></a>王之所重尊胜大臣被黜职位。<a id="a-4x"></a>便作是念。<a id="a-4y"></a>岂非苾刍于王谗说。<a id="a-4z"></a>令我堕在不如意处。<a id="a-50"></a>八者卑位大臣王与重赏。<a id="a-51"></a>诸人议曰。<a id="a-52"></a>岂非苾刍为其荐达。<a id="a-53"></a>九者王数出师征伐。<a id="a-54"></a>余国人皆议曰岂非苾刍共王论说。<a id="a-55"></a>数令我等征伐疲劳。<a id="a-56"></a>十者苾刍入宫。<a id="a-57"></a>王出征伐告战士曰。<a id="a-58"></a>其所得者悉皆自属。<a id="a-59"></a>后既平殄。<a id="a-5A"></a>王便却夺。<a id="a-5B"></a>诸人议曰。<a id="a-5C"></a>此是苾刍教王夺我。<a id="a-5D"></a>佛告诸苾刍。<a id="a-5E"></a>以此因缘不应辄入宫内。<a id="a-5F"></a>或令四兵不得安隐。<a id="a-5G"></a>此非苾刍之所应作。</p>
  <p id="a5H">摄颂曰。</p>
  <p id="a5I">夫人笑娠宝　　泄言嗔太子</p>
  <p id="a5J">损王黜举事　　数征还夺财</p>
  <p id="a5K">如是乃至我观十利。<a id="a-5L"></a>为诸苾刍制其学处应如是说。</p>
  <p id="a5M">若复苾刍明相未出。<a id="a-5N"></a>刹帝利灌顶王。<a id="a-5O"></a>未藏宝及宝类。<a id="a-5P"></a>若入过宫门阃者。<a id="a-5Q"></a>除余缘故。<a id="a-5R"></a>波逸底迦。</p>
  <p id="a5S">如是世尊在王舍城竹林园中。<a id="a-5T"></a>为诸苾刍制学处已。<a id="a-5U"></a>告诸苾刍曰。<a id="a-5V"></a>赡部洲内有二大城。<a id="a-5W"></a>一名花子。<a id="a-5X"></a>二名胜音。<a id="a-5Y"></a>此之二城互有衰盛。<a id="a-5Z"></a>若花子城盛则胜音城衰。<a id="a-5a"></a>若胜音城盛则花子城衰。<a id="a-5b"></a>时胜音城人民富盛。<a id="a-5c"></a>有王御世。<a id="a-5d"></a>名曰仙道。<a id="a-5e"></a>正法治人国土丰乐。<a id="a-5f"></a>无诸战阵亦无病苦。<a id="a-5g"></a>龙王欢喜五谷熟成。<a id="a-5h"></a>广说如上。<a id="a-5i"></a>彼王夫人名曰月光颜容姝特众所爱敬。<a id="a-5j"></a>王之太子名曰顶髻有二大臣。<a id="a-5k"></a>一名利益。<a id="a-5l"></a>二名除患。<a id="a-5m"></a>时摩揭陀国王舍城王名曰影胜。<a id="a-5n"></a>以法理人国无灾患。<a id="a-5o"></a>如余广说夫人名胜身。<a id="a-5p"></a>仪貌超绝国内无比。<a id="a-5q"></a>王之太子名未生怨。<a id="a-5r"></a>有一大臣。<a id="a-5s"></a>名曰行雨。<a id="a-5t"></a>是大婆罗门种高胜贵族。<a id="a-5u"></a>尔时仙道大王曾于一时朝集大会。<a id="a-5v"></a>告众人曰。<a id="a-5w"></a>颇有余国丰乐炽盛与我国相似不。<a id="a-5x"></a>时彼众中有摩揭陀国兴易之人。<a id="a-5y"></a>作如是语。<a id="a-5z"></a>大王于此东方有摩揭陀国王舍大城。<a id="a-60"></a>王名影胜。<a id="a-61"></a>彼国丰乐与王相似。<a id="a-62"></a>时仙道王闻此语已。<a id="a-63"></a>于影胜王生爱念心。<a id="a-64"></a>问大臣曰。<a id="a-65"></a>彼王国内何所乏耶。<a id="a-66"></a>答曰彼处无宝。<a id="a-67"></a>王曰唤别宝人简取好者。<a id="a-68"></a>便以妙宝盛满金箧并王敕书。<a id="a-69"></a>遣使送往摩揭与影胜王语使者曰。<a id="a-6A"></a>当报彼王。<a id="a-6B"></a>从今已往王可共我为敌国知识。<a id="a-6C"></a>必有所须我当为办。<a id="a-6D"></a>使持王信到王舍城影胜王所。<a id="a-6E"></a>奉书具白。<a id="a-6F"></a>王既览书并开国信。<a id="a-6G"></a>生大欢喜。<a id="a-6H"></a>王曰彼之国中何所乏少。<a id="a-6I"></a>诸人答曰。<a id="a-6J"></a>彼无好叠。<a id="a-6K"></a>时王即以摩揭陀国所出上叠。<a id="a-6L"></a>盛满箱箧准如上事。<a id="a-6M"></a>报仙道王并致书曰。<a id="a-6N"></a>敬览来信并受国珍。<a id="a-6O"></a>未面相亲深惭远意。<a id="a-6P"></a>彼有须者我当为办。<a id="a-6Q"></a>使持王信到胜音城。<a id="a-6R"></a>即以书及国信奉仙道王。<a id="a-6S"></a>王见庆喜问使者曰。<a id="a-6T"></a>王之形状其量如何。<a id="a-6U"></a>并问性行。<a id="a-6V"></a>使者报曰。<a id="a-6W"></a>影胜王其形长大一似大王。<a id="a-6X"></a>性行雄猛躬为征战。<a id="a-6Y"></a>王即依量造五德上甲。<a id="a-6Z"></a>令使送去。<a id="a-6a"></a>云何为五。<a id="a-6b"></a>一者盛热之时着便凉冷。<a id="a-6c"></a>二者刀斫不入。<a id="a-6d"></a>三者箭射不穿。<a id="a-6e"></a>四者善辟诸毒。<a id="a-6f"></a>五者能发光明。<a id="a-6g"></a>王造甲已并裁敕书曰。<a id="a-6h"></a>今赠宝甲五德圆备。<a id="a-6i"></a>若念我者幸当自着。<a id="a-6j"></a>希招远意勿惠余人。<a id="a-6k"></a>即以此甲付与使者。<a id="a-6l"></a>使者持去到王舍城。<a id="a-6m"></a>便以此甲奉影胜王。<a id="a-6n"></a>白言大王。<a id="a-6o"></a>此之宝甲具足五德。<a id="a-6p"></a>仙道大王故遣送来。<a id="a-6q"></a>时影胜王览书观甲心生希有。<a id="a-6r"></a>唤别宝者令其准价。<a id="a-6s"></a>宝人白言。<a id="a-6t"></a>大王此一一宝并皆无价。<a id="a-6u"></a>然众共商量准直金钱十亿。<a id="a-6v"></a>王既闻已便生忧念。<a id="a-6w"></a>远方知友赠我宝甲。<a id="a-6x"></a>此一一宝其价难知。<a id="a-6y"></a>我国无此如何酬谢。<a id="a-6z"></a>以手支颊低颜而坐。<a id="a-70"></a>是时行雨大臣入见大王似带忧色。<a id="a-71"></a>问言大王何故面有忧色。<a id="a-72"></a>王曰。<a id="a-73"></a>我今宁得心不怀忧。<a id="a-74"></a>远处国王赠我宝甲。<a id="a-75"></a>此一一宝其价难知。<a id="a-76"></a>我国更无奇异珍物。<a id="a-77"></a>既无报答。<a id="a-78"></a>为此怀忧。<a id="a-79"></a>大臣答曰。<a id="a-7A"></a>愿王勿忧。<a id="a-7B"></a>有好赠物。<a id="a-7C"></a>王曰何处得有。<a id="a-7D"></a>大臣答曰。<a id="a-7E"></a>彼之国王唯赠一领宝甲。<a id="a-7F"></a>王之国内有佛世尊。<a id="a-7G"></a>乃是人中妙宝。<a id="a-7H"></a>一切有情共所尊敬。<a id="a-7I"></a>十方世界无与等者。<a id="a-7J"></a>王曰诚有此事。<a id="a-7K"></a>欲如之何。<a id="a-7L"></a>大臣曰。<a id="a-7M"></a>可于叠上画世尊像遣使驰送。<a id="a-7N"></a>王曰。<a id="a-7O"></a>若如是者我当白佛。<a id="a-7P"></a>随佛言教当奉行之。<a id="a-7Q"></a>时影胜王往诣佛所。<a id="a-7R"></a>礼佛足已在一面坐。<a id="a-7S"></a>以事白佛。<a id="a-7T"></a>佛言。<a id="a-7U"></a>大王善哉妙意。<a id="a-7V"></a>可画一铺佛像送与彼王。<a id="a-7W"></a>其画像法先画像已。<a id="a-7X"></a>于其像下书三归依。<a id="a-7Y"></a>云我从今日乃至命存。<a id="a-7Z"></a>归依佛陀两足中尊。<a id="a-7a"></a>归依达摩离欲中尊。<a id="a-7b"></a>归依僧伽诸众中尊。<a id="a-7c"></a>次书五学处。<a id="a-7d"></a>一不杀生。<a id="a-7e"></a>二不偷盗。<a id="a-7f"></a>三不欲邪行。<a id="a-7g"></a>四不妄语。<a id="a-7h"></a>五不饮诸酒。<a id="a-7i"></a>次书十二缘生流转还灭。<a id="a-7j"></a>所谓此有故彼有。<a id="a-7k"></a>此生故彼生。<a id="a-7l"></a>从无明缘行乃至积集而生。<a id="a-7m"></a>此无故彼无。<a id="a-7n"></a>此灭故彼灭。<a id="a-7o"></a>从无明灭乃至积集俱灭。<a id="a-7p"></a>皆广书之。<a id="a-7q"></a>复于像上边书其二颂曰。</p>
  <p id="a7r">汝当求出离　　于佛教勤精</p>
  <p id="a7s">降伏生死军　　如象摧草舍</p>
  <p id="a7t">于此法律中　　当修不放逸</p>
  <p id="a7u">能竭烦恼海　　当尽苦边际</p>
  <p id="a7v">如是画讫授与使人。<a id="a-7w"></a>应报彼曰。<a id="a-7x"></a>汝持画像至本国时。<a id="a-7y"></a>可于广博之处悬缯幡盖。<a id="a-7z"></a>香花布列盛设庄严。<a id="a-80"></a>方开其像。<a id="a-81"></a>若有问云此是何物。<a id="a-82"></a>应答彼言。<a id="a-83"></a>此是世尊形像。<a id="a-84"></a>舍转轮王位而成正觉。<a id="a-85"></a>又问此下字义云何。<a id="a-86"></a>答曰是归依三宝为出离因。<a id="a-87"></a>次下云何。<a id="a-88"></a>答曰教持五戒生人天道。<a id="a-89"></a>次下云何。<a id="a-8A"></a>答曰是十二缘生。<a id="a-8B"></a>明三界五趣流转还灭因果道理。<a id="a-8C"></a>若问于上二颂其义云何。<a id="a-8D"></a>答曰斯之二颂明劝诸有情。<a id="a-8E"></a>依教修行破生死军。<a id="a-8F"></a>勿为放逸速趣菩提。<a id="a-8G"></a>时影胜王奉佛教已。<a id="a-8H"></a>欢喜顶受礼足而去。<a id="a-8I"></a>王即画像上下具书其事。<a id="a-8J"></a>以种种妙香遍熏尊像。<a id="a-8K"></a>然后细卷内金函中。<a id="a-8L"></a>次以金函内银函中。<a id="a-8M"></a>次以银函内铜函中。<a id="a-8N"></a>复以上妙香叠密裹此函。<a id="a-8O"></a>置香象上严整衢路。<a id="a-8P"></a>幢幡导从出王舍城。<a id="a-8Q"></a>时影胜王并作敕书报仙道王曰。<a id="a-8R"></a>虽未相见使至览书。<a id="a-8S"></a>蒙赠宝甲世所希有。<a id="a-8T"></a>今画世尊形像三界最尊。<a id="a-8U"></a>令使持将冀申供养。<a id="a-8V"></a>既至彼已可去王城有两驿半。<a id="a-8W"></a>平治道路严饰城隍。<a id="a-8X"></a>躬领四兵。<a id="a-8Y"></a>幢幡花盖于广博处张设尊仪。<a id="a-8Z"></a>殷勤供养获大福德。<a id="a-8a"></a>既封书已持付使人敕曰。<a id="a-8b"></a>如我所嘱当须忆念尽可为之。<a id="a-8c"></a>使既奉旨敬辞而去。<a id="a-8d"></a>路经多日渐至胜音城。<a id="a-8e"></a>可有两驿半在于此停住。<a id="a-8f"></a>遣信白王并持书去。<a id="a-8g"></a>王得书已开读忿怒。<a id="a-8h"></a>告大臣曰。<a id="a-8i"></a>未知彼国有何奇异胜妙信物。<a id="a-8j"></a>书云可两驿半平治道路严饰城隍。<a id="a-8k"></a>花盖幢幡集诸人众。<a id="a-8l"></a>遣我自领四兵远出迎接。<a id="a-8m"></a>看此形况意欲相轻。<a id="a-8n"></a>卿等宜应总集四兵。<a id="a-8o"></a>我自亲往伐摩揭陀国。<a id="a-8p"></a>大臣奏曰。<a id="a-8q"></a>曾闻彼王有大度量。<a id="a-8r"></a>不应以随宜国信轻触大王。<a id="a-8s"></a>王今宜可且顺其言亲往观察。<a id="a-8t"></a>若称王意斯曰善哉。<a id="a-8u"></a>如不尔者兴师未晚。<a id="a-8v"></a>王曰诚有斯理随书且作。<a id="a-8w"></a>于两驿半平治道路。<a id="a-8x"></a>乃至王自亲观。<a id="a-8y"></a>依彼来书盛陈供养。<a id="a-8z"></a>引至城邑于平坦处。<a id="a-90"></a>无量百千人众聚集。<a id="a-91"></a>香花普设充遍街衢。<a id="a-92"></a>王开画像瞻仰而住。<a id="a-93"></a>于时中国商人共来观像。<a id="a-94"></a>咸皆合掌异口同音俱出大声。<a id="a-95"></a>唱言南谟佛陀也南谟佛陀也。<a id="a-96"></a>其仙道王既睹尊仪闻佛陀号。<a id="a-97"></a>见所未见闻所未闻。<a id="a-98"></a>遍体身毛悉皆惊竖。<a id="a-99"></a>王便问曰。<a id="a-9A"></a>佛陀之名何所诠表。<a id="a-9B"></a>商主答曰。<a id="a-9C"></a>大王中国有城。<a id="a-9D"></a>名劫比罗跋窣睹。<a id="a-9E"></a>中有净饭王。<a id="a-9F"></a>生一太子。<a id="a-9G"></a>具三十二相有八十种好。<a id="a-9H"></a>相师瞻之云。<a id="a-9I"></a>此太子若在家者当为转轮圣王。<a id="a-9J"></a>七宝圆满千子具足。<a id="a-9K"></a>降伏四洲以法化世。<a id="a-9L"></a>若出家者当证如来应正等觉。<a id="a-9M"></a>于人天内号曰佛陀。<a id="a-9N"></a>此即是彼真容影像。<a id="a-9O"></a>王闻喜悦问曰。<a id="a-9P"></a>此下文字其义云何。<a id="a-9Q"></a>商人曰大王此是归依三宝。<a id="a-9R"></a>王曰次下云何。<a id="a-9S"></a>答曰此明五戒。<a id="a-9T"></a>又问次下云何。<a id="a-9U"></a>答曰此是十二缘生流转还灭。<a id="a-9V"></a>其上云何。<a id="a-9W"></a>答曰此明劝诫厌离生死希求涅槃。<a id="a-9X"></a>皆为广说。</p>
  <p id="a9Y">时仙道王闻商人说十二缘生。<a id="a-9Z"></a>无明行等生灭道理。<a id="a-9a"></a>善诵其文。<a id="a-9b"></a>便还宫内。<a id="a-9c"></a>即于初夜依文而思。<a id="a-9d"></a>于后夜时舍诸缘务。<a id="a-9e"></a>迄至天明结跏趺坐。<a id="a-9f"></a>端身正念系意现前。<a id="a-9g"></a>思量观察十二缘生生灭道理。<a id="a-9h"></a>所谓此有故彼有。<a id="a-9i"></a>此生故彼生。<a id="a-9j"></a>从无明缘行行缘识。<a id="a-9k"></a>识缘名色。<a id="a-9l"></a>名色缘六处。<a id="a-9m"></a>六处缘触。<a id="a-9n"></a>触缘受。<a id="a-9o"></a>受缘爱。<a id="a-9p"></a>爱缘取。<a id="a-9q"></a>取缘有。<a id="a-9r"></a>有缘生。<a id="a-9s"></a>生缘老死忧悲苦恼。<a id="a-9t"></a>如是纯大苦蕴积集而生。<a id="a-9u"></a>所谓此无故彼无。<a id="a-9v"></a>此灭故彼灭。<a id="a-9w"></a>从无明灭则行灭。<a id="a-9x"></a>行灭则识灭。<a id="a-9y"></a>识灭则名色灭。<a id="a-9z"></a>名色灭则六处灭。<a id="a-A0"></a>六处灭则触灭。<a id="a-A1"></a>触灭则受灭。<a id="a-A2"></a>受灭则爱灭。<a id="a-A3"></a>爱灭则取灭。<a id="a-A4"></a>取灭则有灭。<a id="a-A5"></a>有灭则生灭。<a id="a-A6"></a>生灭则老死忧悲苦恼灭。<a id="a-A7"></a>如是纯大苦蕴积集皆灭。<a id="a-A8"></a>时仙道王于缘生理既深晓悟。<a id="a-A9"></a>不起于座以智金刚杵。<a id="a-AA"></a>摧破二十种萨迦耶见山。<a id="a-AB"></a>得预流果。<a id="a-AC"></a>既见谛已。<a id="a-AD"></a>遥心庆悦渴仰世尊。<a id="a-AE"></a>说伽他曰。</p>
  <p id="aAF">敬礼大医王　　善疗于心病</p>
  <p id="aAG">世尊虽在远　　能令慧眼明</p>
  <p id="aAH">时王欢喜。<a id="a-AI"></a>即便裁书报影胜王曰。<a id="a-AJ"></a>我赖仁恩知有三宝。<a id="a-AK"></a>悟缘生理得见真谛。<a id="a-AL"></a>苦海沦溺彼岸可期。<a id="a-AM"></a>拔之淤泥欢庆何极。<a id="a-AN"></a>然我欲得亲见苾刍。<a id="a-AO"></a>为作方便令来至此。<a id="a-AP"></a>使者持书至影胜王处。<a id="a-AQ"></a>王读书讫往诣佛所。<a id="a-AR"></a>顶礼佛足白言。<a id="a-AS"></a>世尊其胜音城仙道王。<a id="a-AT"></a>见佛形像得悟真谛。<a id="a-AU"></a>遣使持书来至于此。<a id="a-AV"></a>求见苾刍。<a id="a-AW"></a>唯愿世尊慈悲发遣。<a id="a-AX"></a>说是语已礼佛而去。<a id="a-AY"></a>尔时世尊。<a id="a-AZ"></a>便作是念。<a id="a-Aa"></a>谁与彼城有因缘耶。<a id="a-Ab"></a>能至于彼广为化度。<a id="a-Ac"></a>观知圣者迦多演那于彼有缘能为教化。<a id="a-Ad"></a>世尊便命迦多演那曰。<a id="a-Ae"></a>汝可观彼胜音城内仙道大王。<a id="a-Af"></a>并诸眷属人物之类。<a id="a-Ag"></a>时迦多演那唯然受教。<a id="a-Ah"></a>既观察已辞佛而出。<a id="a-Ai"></a>执持衣钵入城乞食。<a id="a-Aj"></a>饭食讫嘱授卧具已。<a id="a-Ak"></a>便将五百苾刍随路而去往胜音城。<a id="a-Al"></a>时影胜王并作敕书。<a id="a-Am"></a>遣使持去。<a id="a-An"></a>报仙道王曰。<a id="a-Ao"></a>承悟缘生得预流果。<a id="a-Ap"></a>复于苾刍乐欲相见。<a id="a-Aq"></a>佛令五百苾刍远赴祈请。<a id="a-Ar"></a>仁可殷勤同大师想。<a id="a-As"></a>去城两驿半许。<a id="a-At"></a>修治道路严设香花。<a id="a-Au"></a>治整四兵自来迎接。<a id="a-Av"></a>又于城内闲寂之处造一大寺。<a id="a-Aw"></a>营五百房床榻卧具。<a id="a-Ax"></a>无令阙乏。<a id="a-Ay"></a>饮食所须悉皆预办。<a id="a-Az"></a>若作如是供养事者。<a id="a-B0"></a>获福无量。<a id="a-B1"></a>使持书至授仙道王。<a id="a-B2"></a>既读书已如言悉作。<a id="a-B3"></a>苾刍既至宾迎入城。<a id="a-B4"></a>即于空闲广博之处。<a id="a-B5"></a>悬缯幡盖严设道场。<a id="a-B6"></a>请苾刍坐。<a id="a-B7"></a>时有无量百千大众悉皆云集。<a id="a-B8"></a>尔时圣者迦多演那。<a id="a-B9"></a>随彼机缘为说法要。<a id="a-BA"></a>令诸大众皆蒙利益。<a id="a-BB"></a>或得预流果者。<a id="a-BC"></a>或得余果。<a id="a-BD"></a>乃至出家得阿罗汉果。<a id="a-BE"></a>或有发趣声闻独觉乘心者。<a id="a-BF"></a>或有发趣大乘者。<a id="a-BG"></a>时胜音城有二长者。<a id="a-BH"></a>一名底洒。<a id="a-BI"></a>二名补洒。<a id="a-BJ"></a>往诣圣者迦多演那所。<a id="a-BK"></a>至已礼足白言。<a id="a-BL"></a>圣者我今欲于善说法律而为出家。<a id="a-BM"></a>于圣者所修治梵行。<a id="a-BN"></a>时迦多演那知其心至。<a id="a-BO"></a>即与出家并受圆具。<a id="a-BP"></a>观其根器教以要法。<a id="a-BQ"></a>彼二便于日夜之中勤修无倦。<a id="a-BR"></a>断一切惑证阿罗汉果。<a id="a-BS"></a>即升虚空现诸神变。<a id="a-BT"></a>身出水火便入无余妙涅槃界。<a id="a-BU"></a>彼诸亲族即火焚烧为供养已。<a id="a-BV"></a>收其余骨造二窣睹波。<a id="a-BW"></a>时仙道王。<a id="a-BX"></a>于日日中常诣圣者迦多演那处听说妙法。<a id="a-BY"></a>既听得已还入宫中。<a id="a-BZ"></a>告诸宫人曰。<a id="a-Ba"></a>圣者迦多演那每常为我说深妙法。<a id="a-Bb"></a>宫人白言。<a id="a-Bc"></a>大王有福逢佛出世。<a id="a-Bd"></a>因成果满得闻正法。<a id="a-Be"></a>王告宫人曰。<a id="a-Bf"></a>尔等何因不往听法。<a id="a-Bg"></a>宫人答曰。<a id="a-Bh"></a>我等内人无由数出。<a id="a-Bi"></a>若其圣者迦多演那。<a id="a-Bj"></a>得入宫中为说法者。<a id="a-Bk"></a>我等当听。<a id="a-Bl"></a>王闻语已往圣者所。<a id="a-Bm"></a>顶礼双足白言。<a id="a-Bn"></a>圣者宫内女人乐欲闻法。<a id="a-Bo"></a>唯愿尊者兴慈愍心。<a id="a-Bp"></a>暂入宫中随彼所愿。<a id="a-Bq"></a>时迦多演那白言。<a id="a-Br"></a>大王世尊制戒。<a id="a-Bs"></a>不许苾刍入王宫中为女说法。<a id="a-Bt"></a>王言圣者若如是者。<a id="a-Bu"></a>谁入宫中为女说法。<a id="a-Bv"></a>答曰有苾刍尼许入为说。<a id="a-Bw"></a>时仙道王闻是语已。<a id="a-Bx"></a>即作书报影胜王曰。<a id="a-By"></a>宫内女人乐欲闻法。<a id="a-Bz"></a>颇有方便得令苾刍尼来不。<a id="a-C0"></a>时影胜王既览来书。<a id="a-C1"></a>便往佛所礼双足已白言。<a id="a-C2"></a>大德彼仙道王复遣书来。<a id="a-C3"></a>云内宫妃后乐闻正法。<a id="a-C4"></a>欲见苾刍尼。<a id="a-C5"></a>其事云何。<a id="a-C6"></a>尔时世尊闻斯语已。<a id="a-C7"></a>便作是念。<a id="a-C8"></a>何苾刍尼与彼城中宫人之类。<a id="a-C9"></a>因缘感会共相济脱。<a id="a-CA"></a>观知世罗苾刍尼能化于彼。<a id="a-CB"></a>佛告世罗苾刍尼曰。<a id="a-CC"></a>汝当观彼胜音城中宫人之类。<a id="a-CD"></a>尼白佛言。<a id="a-CE"></a>谨受圣教。<a id="a-CF"></a>礼佛足已往旧住处。<a id="a-CG"></a>嘱授卧具竟执持衣钵。<a id="a-CH"></a>与五百苾刍尼俱向胜音城。<a id="a-CI"></a>影胜王复与彼书令遣迎接。<a id="a-CJ"></a>造房五百供给所须。<a id="a-CK"></a>敷设道场为众说法。<a id="a-CL"></a>多人悟解发三菩提心。<a id="a-CM"></a>时世罗尼日日自往王宫之内。<a id="a-CN"></a>为妃后等宣说法要。</p>
  <p id="aCO">彼仙道大王妙解弹筝。<a id="a-CP"></a>其月光夫人善能为舞。<a id="a-CQ"></a>曾于一时王在宫内。<a id="a-CR"></a>自手弹筝月光起舞。<a id="a-CS"></a>于其舞际见夫人身有无常相。<a id="a-CT"></a>至第七日必当命终。<a id="a-CU"></a>时王见已心生忧恼。<a id="a-CV"></a>手所弹筝便投于地。<a id="a-CW"></a>月光见已白言。<a id="a-CX"></a>大王岂我舞曲不中弦管。<a id="a-CY"></a>致使大王放筝于地。<a id="a-CZ"></a>王曰非关舞恶。<a id="a-Ca"></a>然我见汝身有死相。<a id="a-Cb"></a>于七日内必定身亡。<a id="a-Cc"></a>月光白王曰。<a id="a-Cd"></a>若如是者幸当见放。<a id="a-Ce"></a>我愿出家。<a id="a-Cf"></a>王曰共立要契可遂汝情。<a id="a-Cg"></a>若出家已断诸烦恼证阿罗汉果者。<a id="a-Ch"></a>我便望断。<a id="a-Ci"></a>若有余结惑而命终者。<a id="a-Cj"></a>于所去处当告我知。<a id="a-Ck"></a>夫人曰尔。<a id="a-Cl"></a>时仙道王即引月光。<a id="a-Cm"></a>至世罗苾刍尼处。<a id="a-Cn"></a>礼足已白言。<a id="a-Co"></a>圣者月光夫人欲于善说法律而为出家。<a id="a-Cp"></a>唯愿圣者慈悲摄受。<a id="a-Cq"></a>与其出家并受圆具。<a id="a-Cr"></a>世罗报曰。<a id="a-Cs"></a>善哉大王即与出家并受圆具。<a id="a-Ct"></a>观其业报知欲命终。<a id="a-Cu"></a>教授月光修无常观。<a id="a-Cv"></a>月光依言而作。<a id="a-Cw"></a>于第七日忽尔命过。<a id="a-Cx"></a>生四大王众天。<a id="a-Cy"></a>诸天法尔初生之时必起三念。<a id="a-Cz"></a>我何处死。<a id="a-D0"></a>知在人中。<a id="a-D1"></a>今生何处。<a id="a-D2"></a>生在四大王众天。<a id="a-D3"></a>曾作何业。<a id="a-D4"></a>于佛教中净修梵行。<a id="a-D5"></a>时月光天女作是念已。<a id="a-D6"></a>若我不往礼世尊者是所不应。<a id="a-D7"></a>即取璎珞庄严其身。<a id="a-D8"></a>即以种种上妙天花盛满衣襆。<a id="a-D9"></a>夜诣佛所。<a id="a-DA"></a>天光晃耀满竹林园。<a id="a-DB"></a>便以妙花普散佛所。<a id="a-DC"></a>顶礼佛足在一面坐。<a id="a-DD"></a>尔时世尊观彼机性而为说法彼闻法已得预流果。<a id="a-DE"></a>说伽他曰。</p>
  <p id="aDF">世界人天咸供养　　能除业惑生老死</p>
  <p id="aDG">于百千生难得逢　　我今幸遇诚希有</p>
  <p id="aDH">我依大师除结惑　　今时获得清净眼</p>
  <p id="aDI">超渡苦流升彼岸　　究竟当入涅槃城</p>
  <p id="aDJ">时彼天女说此颂已。<a id="a-DK"></a>顶礼佛足往胜音城仙道王所。<a id="a-DL"></a>时王于楼上独寝。<a id="a-DM"></a>天女既至身光大明。<a id="a-DN"></a>弹指作声警觉王睡。<a id="a-DO"></a>王闻惊坐问曰。<a id="a-DP"></a>作声者谁。<a id="a-DQ"></a>答曰我是月光。<a id="a-DR"></a>王曰夫人可来与我共卧。<a id="a-DS"></a>天女报言。<a id="a-DT"></a>大王我已身死生四大王众天。<a id="a-DU"></a>人天事殊理无同宿。<a id="a-DV"></a>王若欲得与我交欢者。<a id="a-DW"></a>于佛教中出家修道。<a id="a-DX"></a>若一切烦恼悉永断者。<a id="a-DY"></a>众望都息。<a id="a-DZ"></a>若有余惑而命终者。<a id="a-Da"></a>生四王天与我相见。<a id="a-Db"></a>作是语已腾空而去。<a id="a-Dc"></a>时仙道王闻是教已惊喜交集。<a id="a-Dd"></a>念出家事通夜不眠。<a id="a-De"></a>至天晓已命大臣曰。<a id="a-Df"></a>卿可往问月光夫人今在何处。<a id="a-Dg"></a>大臣白言。<a id="a-Dh"></a>彼已身死。<a id="a-Di"></a>王闻便念。<a id="a-Dj"></a>我今不应蒙天警觉不用其语处在居家。<a id="a-Dk"></a>可立顶髻太子为王付以国事。<a id="a-Dl"></a>我当于善说法律而为出家。<a id="a-Dm"></a>时仙道王告二大臣曰。<a id="a-Dn"></a>卿等当知。<a id="a-Do"></a>我于顶髻爱念情深。<a id="a-Dp"></a>于卿二人情义亦重。<a id="a-Dq"></a>可于顶髻处止恶劝善。<a id="a-Dr"></a>我欲出家。<a id="a-Ds"></a>二臣闻已流泪交襟。<a id="a-Dt"></a>复命顶髻曰。<a id="a-Du"></a>如汝比来顺我言教。<a id="a-Dv"></a>从今已去二大臣言。<a id="a-Dw"></a>亦应听受。<a id="a-Dx"></a>于诸国人以法而化。<a id="a-Dy"></a>我欲舍俗出家。<a id="a-Dz"></a>太子闻已悲泣难胜。<a id="a-E0"></a>时仙道王既付嘱已。<a id="a-E1"></a>鸣鼓宣令普告国人曰。<a id="a-E2"></a>所有国政委付太子。<a id="a-E3"></a>我欲出家。<a id="a-E4"></a>我比为王不能依法。<a id="a-E5"></a>汝国人等各相容恕。<a id="a-E6"></a>时诸人众闻是告已。<a id="a-E7"></a>荷王恩惠悉皆啼泣不能自裁。<a id="a-E8"></a>王立太子以知国事。<a id="a-E9"></a>多出财宝广设无遮。<a id="a-EA"></a>沙门婆罗门及贫下类。<a id="a-EB"></a>无不周给。<a id="a-EC"></a>将一侍者徒步而去。<a id="a-ED"></a>向王舍城。<a id="a-EE"></a>时顶髻王及国人众悉皆随后。<a id="a-EF"></a>送别而归。<a id="a-EG"></a>其王渐去至王舍城。<a id="a-EH"></a>在一园中暂停息已。<a id="a-EI"></a>告彼人曰。<a id="a-EJ"></a>汝今可往白影胜王曰。<a id="a-EK"></a>有仙道王今在城外。<a id="a-EL"></a>使者。<a id="a-EM"></a>即便往至王所。<a id="a-EN"></a>以事具白。<a id="a-EO"></a>王闻惊起告诸臣曰。<a id="a-EP"></a>其仙道王多有兵众。<a id="a-EQ"></a>何不预报忽来至此。<a id="a-ER"></a>使者白王。<a id="a-ES"></a>彼无兵众唯一侍者。<a id="a-ET"></a>王闻语已便作是念。<a id="a-EU"></a>彼是刹帝利灌顶大王。<a id="a-EV"></a>我今不应空无备拟独引入城。<a id="a-EW"></a>即便修治道路严饰城郭。<a id="a-EX"></a>躬引四兵至仙道王所。<a id="a-EY"></a>欢言执手共相慰问。<a id="a-EZ"></a>同乘一象入王舍城。<a id="a-Ea"></a>即以香汤澡浴。<a id="a-Eb"></a>奉上妙衣。<a id="a-Ec"></a>既饮食已问言。<a id="a-Ed"></a>王今何故弃大宝位。<a id="a-Ee"></a>将一侍人。<a id="a-Ef"></a>躬涉远途而来至此。<a id="a-Eg"></a>答言大王我无别事。<a id="a-Eh"></a>本意故来于世尊所欲求出家并受圆具。<a id="a-Ei"></a>净修梵行志求解脱。<a id="a-Ej"></a>时影胜王翘身合掌作如是语。<a id="a-Ek"></a>善哉佛陀。<a id="a-El"></a>善哉达摩。<a id="a-Em"></a>善哉僧伽。<a id="a-En"></a>具大慈悲有胜威力。<a id="a-Eo"></a>能令如是刹帝利灌顶大王。<a id="a-Ep"></a>舍尊胜位来诣佛所。<a id="a-Eq"></a>而求出家并受圆具修苾刍行。<a id="a-Er"></a>时影胜王即将仙道王诣世尊所。<a id="a-Es"></a>尔时世尊。<a id="a-Et"></a>与无量百千四众围绕演说妙法。<a id="a-Eu"></a>遥见影胜王共仙道王欲来入众。<a id="a-Ev"></a>告诸苾刍。<a id="a-Ew"></a>彼影胜王并将进物来至我所。<a id="a-Ex"></a>汝等当知。<a id="a-Ey"></a>于诸如来所有进奉。<a id="a-Ez"></a>无过导引受化有情。<a id="a-F0"></a>作是语已默然而住。<a id="a-F1"></a>时影胜王共仙道王俱至佛所。<a id="a-F2"></a>礼双足已在一面立。<a id="a-F3"></a>白言世尊。<a id="a-F4"></a>此是胜音国仙道大王。<a id="a-F5"></a>足步而至。<a id="a-F6"></a>欲于如来善说法律。<a id="a-F7"></a>求出家受圆具修苾刍行。<a id="a-F8"></a>唯愿世尊慈悲摄受。<a id="a-F9"></a>世尊即告仙道王曰。<a id="a-FA"></a>善来苾刍可修梵行。<a id="a-FB"></a>王闻是语须发自落。<a id="a-FC"></a>法服着身瓶钵在手。<a id="a-FD"></a>威仪进止如百岁苾刍。<a id="a-FE"></a>时影胜王礼佛而出。<a id="a-FF"></a>仙道苾刍即依众住。<a id="a-FG"></a>于晨朝时着衣持钵。<a id="a-FH"></a>入王舍城次行乞食。<a id="a-FI"></a>时诸士女百千万众。<a id="a-FJ"></a>闻彼入城俱来瞻仰。<a id="a-FK"></a>宫闺之类咸升楼阁。<a id="a-FL"></a>倾望竭诚共观希有。<a id="a-FM"></a>时彼苾刍既得食已还至本处。<a id="a-FN"></a>饭食讫收衣钵洗足而坐。<a id="a-FO"></a>时影胜王诸臣翼从至仙道苾刍所。<a id="a-FP"></a>躬申敬礼说伽他曰。</p>
  <p id="aFQ">胜音国大王　　舍百千城邑</p>
  <p id="aFR">今乞余残食　　岂不生劳苦</p>
  <p id="aFS">先用妙金槃　　众宝以庄严</p>
  <p id="aFT">今但持瓦钵　　岂不生劳苦</p>
  <p id="aFU">先食香粳饭　　美馔随所欲</p>
  <p id="aFV">今者食粗疏　　岂不生劳苦</p>
  <p id="aFW">先着迦尸服　　妙叠及诸缯</p>
  <p id="aFX">今披粪扫衣　　岂不生劳苦</p>
  <p id="aFY">先处胜宫殿　　侍卫以多人</p>
  <p id="aFZ">今独树下居　　岂不生劳苦</p>
  <p id="aFa">先在妙床褥　　细软随情乐</p>
  <p id="aFb">今时卧草敷　　岂不生劳苦</p>
  <p id="aFc">先与上宫后　　娱乐镇随心</p>
  <p id="aFd">今时独寝息　　岂不生劳苦</p>
  <p id="aFe">先乘无价象　　宝马及珍舆</p>
  <p id="aFf">今时徒步行　　岂不生劳苦</p>
  <p id="aFg">库藏皆盈溢　　受用常随意</p>
  <p id="aFh">今时无所有　　岂不生劳苦</p>
  <p id="aFi">时仙道苾刍既闻是语。<a id="a-Fj"></a>亦以伽他而答之曰。</p>
  <p id="aFk">诸有难调事　　我今皆伏除</p>
  <p id="aFl">乞食用资身　　如牛负辕轭</p>
  <p id="aFm">影胜王曰。</p>
  <p id="aFn">仁今有何意　　作此忧愁语</p>
  <p id="aFo">心中所念者　　我悉相供给</p>
  <p id="aFp">仙道苾刍曰。</p>
  <p id="aFq">诸有乐法人　　心无有忧恋</p>
  <p id="aFr">若不知法者　　从冥入于冥</p>
  <p id="aFs">大王应善听　　我今说正法</p>
  <p id="aFt">由解正法故　　生天得涅槃</p>
  <p id="aFu">此身无可爱　　有一德应知</p>
  <p id="aFv">善调令住境　　随心即安乐</p>
  <p id="aFw">假使寿百年　　形命终归尽</p>
  <p id="aFx">云何为妻子　　财食常贪着</p>
  <p id="aFy">妻子如怨家　　珍财常畏失</p>
  <p id="aFz">我今皆舍弃　　解脱诸忧恼</p>
  <p id="aG0">人命将尽时　　咒药不能救</p>
  <p id="aG1">神仙及诸圣　　无能违拒者</p>
  <p id="aG2">天虽有威力　　胜处寿长年</p>
  <p id="aG3">衰相现前时　　必死无能救</p>
  <p id="aG4">诸王得自在　　威力无人敌</p>
  <p id="aG5">多财有名称　　终归入死门</p>
  <p id="aG6">假令修苦行　　勇猛越诸人</p>
  <p id="aG7">设多兵众力　　讵能超死苦</p>
  <p id="aG8">非空非海内　　亦非山石间</p>
  <p id="aG9">无有地方所　　不被死所害</p>
  <p id="aGA">非空非海内　　亦非山石间</p>
  <p id="aGB">无有地方所　　不被业所害</p>
  <p id="aGC">死后身膖胀　　皮肉渐分离</p>
  <p id="aGD">唯余白骨在　　观斯何可爱</p>
  <p id="aGE">诸骨咸销散　　但有空髑髅</p>
  <p id="aGF">形色甚可恶　　谁当生爱乐</p>
  <p id="aGG">在热处凉宫　　若寒居暖室</p>
  <p id="aGH">常护持身命　　不免死来侵</p>
  <p id="aGI">若人行善因　　果不共他有</p>
  <p id="aGJ">王等不侵害　　是故应修福</p>
  <p id="aGK">若行十恶死　　妻子皆不哭</p>
  <p id="aGL">殡送事随宜　　是名为恶死</p>
  <p id="aGM">若行十善死　　妻子皆忆念</p>
  <p id="aGN">殡葬并如法　　是名为善死</p>
  <p id="aGO">生时唯独来　　死时还独去</p>
  <p id="aGP">自受于苦乐　　无有共分者</p>
  <p id="aGQ">伺命来取时　　父子不相救</p>
  <p id="aGR">亲属及珍宝　　无能赎命者</p>
  <p id="aGS">生老及病死　　日夜恒随逐</p>
  <p id="aGT">无有藏避处　　终被死王牵</p>
  <p id="aGU">智者见是事　　舍而求出家</p>
  <p id="aGV">当离烦恼海　　不受胞胎患</p>
  <p id="aGW">我舍诸怨苦　　得成苾刍性</p>
  <p id="aGX">终出生死狱　　长趣涅槃城</p>
  <p id="aGY">时影胜王蒙仙道苾刍为说妙法。<a id="a-GZ"></a>闻已恭敬深心渴仰。<a id="a-Ga"></a>白言圣者。<a id="a-Gb"></a>生死长远卒难出离。<a id="a-Gc"></a>我处王位与寂静相违。<a id="a-Gd"></a>但有随喜未能解缚。<a id="a-Ge"></a>说是语已顶礼而去。</p>
 </body>
</html>