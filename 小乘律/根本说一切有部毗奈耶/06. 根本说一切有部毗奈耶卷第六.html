<!doctype html>
<html id="z3IBV03np" data-ver="982">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第六</h1>
  <h2 id="a2">断人命学处第三之一</h2>
  <p id="a3">总摄颂曰。</p>
  <p id="a4">初缘驮索迦　　内身等行杀</p>
  <p id="a5">毒害起尸鬼　　后论浴室事</p>
  <p id="a6">别摄颂曰。</p>
  <p id="a7">驮索迦波洛　　善语及吉祥</p>
  <p id="a8">钵衣并堕胎　　长者鹿梵志</p>
  <p id="a9">尔时薄伽梵。<a id="a-A"></a>在室罗伐城逝多林给孤独园。<a id="a-B"></a>时此城中有二苾刍。<a id="a-C"></a>一名驮索迦。<a id="a-D"></a>二名波洛迦。<a id="a-E"></a>得意相亲共为交友。<a id="a-F"></a>彼于异时波洛迦染患。<a id="a-G"></a>驮索迦为看病人。<a id="a-H"></a>时波洛迦忽于夜中大声啼泣。<a id="a-I"></a>驮索迦问曰。<a id="a-J"></a>具寿何意啼泣。<a id="a-K"></a>报言我患饥渴所逼。<a id="a-L"></a>驮索迦报曰。<a id="a-M"></a>具寿于出家法当可抑之。<a id="a-N"></a>假令有食无授与人。<a id="a-O"></a>况复今时无食可得。<a id="a-P"></a>彼便啼泣。<a id="a-Q"></a>迄至天明。<a id="a-R"></a>云我饥渴。<a id="a-S"></a>驮索迦曰。<a id="a-T"></a>具寿且嚼齿木我问医人。<a id="a-U"></a>至医人处报云。<a id="a-V"></a>贤首今有少年勿婴时患。<a id="a-W"></a>彼所宜者当为处方。<a id="a-X"></a>医人报曰。<a id="a-Y"></a>圣者彼之苾刍应与如是如是药。<a id="a-Z"></a>时波洛迦于驮索迦去后。<a id="a-a"></a>便从床起。<a id="a-b"></a>整衣服着革屣取君持执齿木。<a id="a-c"></a>出门外澡漱已。<a id="a-d"></a>有余苾刍问曰。<a id="a-e"></a>具寿波洛迦。<a id="a-f"></a>何意通宵困苦啼泣。<a id="a-g"></a>报言我极饥渴。<a id="a-h"></a>问言我有水粥何不啖之。<a id="a-i"></a>答言极善。<a id="a-j"></a>我今须啖。<a id="a-k"></a>既啖足已。<a id="a-l"></a>复有苾刍问言。<a id="a-m"></a>具寿。<a id="a-n"></a>我今有乳酪粥饼及肉羹。<a id="a-o"></a>何不食之。<a id="a-p"></a>报言欲得。<a id="a-q"></a>即便就房贪餮食之。<a id="a-r"></a>遂便太饱侧胁而卧。<a id="a-s"></a>时驮索迦问医人已疾疾而还。<a id="a-t"></a>医所说药兼亦持至。<a id="a-u"></a>告言具寿波洛迦宜可起嚼齿木。<a id="a-v"></a>报言已了。<a id="a-w"></a>驮索迦言善好。<a id="a-x"></a>即为作坛揩拭铜器唤起可食。<a id="a-y"></a>护彼意故即便起坐。<a id="a-z"></a>时驮索迦令人持食而授与之。<a id="a-10"></a>取两三匙食而便卧。<a id="a-11"></a>驮索迦曰。<a id="a-12"></a>具寿何意不食。<a id="a-13"></a>报言我情不欲。<a id="a-14"></a>告言汝于通夜极相恼乱啼哭称饥。<a id="a-15"></a>今我与食而云不欲。<a id="a-16"></a>汝于今者定死不疑。<a id="a-17"></a>时余苾刍报言。<a id="a-18"></a>具寿驮索迦无劳见逼。<a id="a-19"></a>已于我处啖水乳酪粥薄饼及肉。<a id="a-1A"></a>并皆饱足。<a id="a-1B"></a>驮索迦问波洛迦曰。<a id="a-1C"></a>具寿。<a id="a-1D"></a>汝实餐啖美饮食耶。<a id="a-1E"></a>即便徐徐缓声愧而言曰。<a id="a-1F"></a>我已啖讫。<a id="a-1G"></a>时驮索迦便告之曰。<a id="a-1H"></a>我为汝故衣钵罄尽。<a id="a-1I"></a>废修善业而为给侍。<a id="a-1J"></a>汝自于身不善将慎宁啖毒药。<a id="a-1K"></a>不应如是餐所忌食。<a id="a-1L"></a>时波洛迦闻此语已。<a id="a-1M"></a>深怀愧耻便作是念。<a id="a-1N"></a>同梵行者善哉此言。<a id="a-1O"></a>责及于我。<a id="a-1P"></a>乃至宁啖毒药不餐忌物。<a id="a-1Q"></a>我今实可服于毒药。<a id="a-1R"></a>即从座起于杂药囊中。<a id="a-1S"></a>捡得毒药遂便啖之。<a id="a-1T"></a>药发瞑眩几将欲死。<a id="a-1U"></a>两眼翻戴口中呕沫。<a id="a-1V"></a>啼泣唱言驮索迦我死我死。<a id="a-1W"></a>时驮索迦闻已惊怖而至。<a id="a-1X"></a>问言具寿波洛迦。<a id="a-1Y"></a>何不忍疾而啼泣耶。<a id="a-1Z"></a>波洛迦曰。<a id="a-1a"></a>闻汝为我求药辛苦不。<a id="a-1b"></a>自将慎宁服毒药。<a id="a-1c"></a>不应如是啖所忌食。<a id="a-1d"></a>我便生念。<a id="a-1e"></a>同梵行者为我劬劳。<a id="a-1f"></a>不能自慎。<a id="a-1g"></a>我今当可服其毒药。<a id="a-1h"></a>遂于囊中捡见毒药即便啖之。<a id="a-1i"></a>时驮索迦闻是语已。<a id="a-1j"></a>悲泪盈目而告之曰。<a id="a-1k"></a>具寿。<a id="a-1l"></a>汝今何故作不善事。<a id="a-1m"></a>即便疾走往问医人。<a id="a-1n"></a>其药毒烈势不可持。<a id="a-1o"></a>遂便命过。<a id="a-1p"></a>时驮索迦医处得药驰走而还。<a id="a-1q"></a>见波洛迦命已终殁。<a id="a-1r"></a>便生追悔作如是念。<a id="a-1s"></a>岂非我今是劝死耶。<a id="a-1t"></a>以此因缘告诸苾刍。<a id="a-1u"></a>诸苾刍白佛。<a id="a-1v"></a>佛告诸苾刍。<a id="a-1w"></a>彼驮索迦无杀心。<a id="a-1x"></a>故无犯。<a id="a-1y"></a>然诸苾刍不应于病人前作是言说令。<a id="a-1z"></a>彼病者闻已求死。<a id="a-20"></a>若作是语者得越法罪。<a id="a-21"></a>此是缘起。<a id="a-22"></a>然而世尊。<a id="a-23"></a>尚未为诸声闻弟子。<a id="a-24"></a>于毗奈耶制其学处。</p>
  <p id="a25">佛在室罗伐城给孤独园。<a id="a-26"></a>时此城中有二苾刍。<a id="a-27"></a>一名善语。<a id="a-28"></a>一名吉祥。<a id="a-29"></a>情义相得共为亲友。<a id="a-2A"></a>善语苾刍舍畋猎出家。<a id="a-2B"></a>吉祥苾刍舍长者出家。<a id="a-2C"></a>有二童子。<a id="a-2D"></a>是善语[外*男]甥。<a id="a-2E"></a>父母俱亡流离巡历。<a id="a-2F"></a>至逝多林门外而住。<a id="a-2G"></a>是时善语出门遇见。<a id="a-2H"></a>审观颜貌知是宿亲。<a id="a-2I"></a>即便告曰。<a id="a-2J"></a>汝之父母今在何处。<a id="a-2K"></a>童子答曰并已身亡。<a id="a-2L"></a>善语闻已不觉流泪。<a id="a-2M"></a>时诸苾刍见而问曰。<a id="a-2N"></a>此二童子是何人耶。<a id="a-2O"></a>答曰是我[外*男]甥。<a id="a-2P"></a>苾刍告曰。<a id="a-2Q"></a>既是舅亲何不收养。<a id="a-2R"></a>答曰我行乞食尚不自供。<a id="a-2S"></a>况复于他而能存养。<a id="a-2T"></a>苾刍告曰。<a id="a-2U"></a>令此二子供给苾刍。<a id="a-2V"></a>树叶花果及以齿木。<a id="a-2W"></a>苾刍当与钵中余食令得充济。<a id="a-2X"></a>时善语闻已即便收养。<a id="a-2Y"></a>是二童子禀性恭勤善为给侍。<a id="a-2Z"></a>为诸苾刍取树叶花果及供齿木。<a id="a-2a"></a>时诸苾刍惠以余食并给衣资既经多时年渐长大容貌充满。<a id="a-2b"></a>曾于一时在寺门前游戏而住。<a id="a-2c"></a>有余亲属。<a id="a-2d"></a>手执弓箭于逝多林前逐鹿而过。<a id="a-2e"></a>问童子曰。<a id="a-2f"></a>汝等何缘得住于此。<a id="a-2g"></a>童子报曰。<a id="a-2h"></a>我舅于此释子中出家。<a id="a-2i"></a>我依而住。<a id="a-2j"></a>猎人告曰。<a id="a-2k"></a>汝舅为人不自存活。<a id="a-2l"></a>于释子中而求出家。<a id="a-2m"></a>汝等岂复不存活耶。<a id="a-2n"></a>应可立志习其父业。<a id="a-2o"></a>童子即便报亲属曰。<a id="a-2p"></a>舅于我等实有深恩。<a id="a-2q"></a>今可诣彼咨决其事。<a id="a-2r"></a>便往舅所白言。<a id="a-2s"></a>圣者。<a id="a-2t"></a>我今奉辞欲习父业。<a id="a-2u"></a>舅便报曰。<a id="a-2v"></a>我以信施养汝二人。<a id="a-2w"></a>云何于今还修恶行。<a id="a-2x"></a>二子白曰。<a id="a-2y"></a>设令顶系金鬘我尚须弃。<a id="a-2z"></a>孰能舍置祖父业乎。<a id="a-30"></a>遂不用舅言俱舍而去。<a id="a-31"></a>作畋猎事以自活命。<a id="a-32"></a>后时吉祥身婴重患。<a id="a-33"></a>善语为看病人。<a id="a-34"></a>于时吉祥为病苦所逼。<a id="a-35"></a>便自生念。<a id="a-36"></a>我今持戒不造众恶。<a id="a-37"></a>天堂解脱如隔轻幔。<a id="a-38"></a>今宜舍弃苦所依身当生胜处。<a id="a-39"></a>复作是念。<a id="a-3A"></a>我今苦逼谁当行杀断我命耶。<a id="a-3B"></a>遂忆善语有二[外*男]甥。<a id="a-3C"></a>禀性粗暴彼能杀我。<a id="a-3D"></a>何假余人。<a id="a-3E"></a>作是念已告善语曰。<a id="a-3F"></a>具寿。<a id="a-3G"></a>仁之[外*男]甥今在何处。<a id="a-3H"></a>报曰彼二名字我不喜闻。<a id="a-3I"></a>皆以信施而为存养。<a id="a-3J"></a>彼于今时得行恶业。<a id="a-3K"></a>同其祖父为捕猎事。<a id="a-3L"></a>断诸生命以自存活。<a id="a-3M"></a>吉祥曰。<a id="a-3N"></a>勿于彼二生嫌恨心。<a id="a-3O"></a>然彼二子在逝多林。<a id="a-3P"></a>乃至昆虫未曾见害。<a id="a-3Q"></a>恶人劝诱今为杀业。<a id="a-3R"></a>仁今特宜于彼恶党劝令舍离。<a id="a-3S"></a>仁行出外我病独居。<a id="a-3T"></a>更无余人能相供侍。<a id="a-3U"></a>仁若见者可唤将来令看侍我。<a id="a-3V"></a>是时善语出行乞食。<a id="a-3W"></a>便见二子贩肉屠肆。<a id="a-3X"></a>[外*男]甥见舅俱来礼足。<a id="a-3Y"></a>善语于时恨而告曰。<a id="a-3Z"></a>我与汝等是何亲属。<a id="a-3a"></a>答言是舅。<a id="a-3b"></a>彼具寿吉祥复是何亲。<a id="a-3c"></a>答曰彼亦是舅。<a id="a-3d"></a>便告之曰。<a id="a-3e"></a>自汝去后彼婴疾患。<a id="a-3f"></a>曾不重来暂与相见。<a id="a-3g"></a>答言我实不知。<a id="a-3h"></a>今即往看欲何所作报言彼有教者汝当为作。<a id="a-3i"></a>语已而去。<a id="a-3j"></a>时彼二子便诣吉祥。<a id="a-3k"></a>礼双足已在一面坐。<a id="a-3l"></a>吉祥见已告二子曰。<a id="a-3m"></a>圣者善语与汝何亲答言是舅。<a id="a-3n"></a>我今与汝复是何亲。<a id="a-3o"></a>答亦是舅。<a id="a-3p"></a>吉祥告言。<a id="a-3q"></a>我比婴患汝曾不来暂看于我。<a id="a-3r"></a>答言阿舅我实不知。<a id="a-3s"></a>才始闻说我等即至。<a id="a-3t"></a>吉祥告曰。<a id="a-3u"></a>汝等愿我生天堂不。<a id="a-3v"></a>答言愿生。<a id="a-3w"></a>告言若如是者。<a id="a-3x"></a>我向他方丰乐之所。<a id="a-3y"></a>天堂解脱如隔轻幔。<a id="a-3z"></a>我愿舍弃苦所依身当生乐处。<a id="a-40"></a>汝今宜可断我命根。<a id="a-41"></a>彼便答曰。<a id="a-42"></a>何有是事。<a id="a-43"></a>假使余人来害舅者我当杀彼。<a id="a-44"></a>宁容我等共断舅命。<a id="a-45"></a>告曰善语岂不已告汝等。<a id="a-46"></a>彼有教者汝当为作。<a id="a-47"></a>报曰闻说。<a id="a-48"></a>若闻说者宜相用语。<a id="a-49"></a>与我断此烦恼命根。<a id="a-4A"></a>彼时二子共相议曰。<a id="a-4B"></a>岂非我舅先有筹量。<a id="a-4C"></a>故唤我来作如是事。<a id="a-4D"></a>时二子中一极粗犷。<a id="a-4E"></a>即持利刀割断喉命。<a id="a-4F"></a>便以白氎通覆死尸。<a id="a-4G"></a>时善语还而告之曰。<a id="a-4H"></a>汝等看守病人岂得令睡。<a id="a-4I"></a>答言阿舅此舅今睡更无起期。<a id="a-4J"></a>善语闻说惊怪异常。<a id="a-4K"></a>便自思曰。<a id="a-4L"></a>我今宜应更审寻问。<a id="a-4M"></a>是时二子具述事缘。<a id="a-4N"></a>是时善语心生惶怖。<a id="a-4O"></a>便去白叠见其被杀。<a id="a-4P"></a>心即追悔。<a id="a-4Q"></a>岂非我是求持刀者断他命耶。<a id="a-4R"></a>时彼善语。<a id="a-4S"></a>亲爱别离转增悔恨。<a id="a-4T"></a>具以此事告诸苾刍。<a id="a-4U"></a>诸苾刍白佛。<a id="a-4V"></a>佛告诸苾刍。<a id="a-4W"></a>彼苾刍无杀心故无犯。<a id="a-4X"></a>然诸苾刍不应令无智人为看病者。<a id="a-4Y"></a>必有他缘须自出外。<a id="a-4Z"></a>于不善解看病之人。<a id="a-4a"></a>当可教示。<a id="a-4b"></a>勿令病者非理损害。<a id="a-4c"></a>堕水火食诸毒。<a id="a-4d"></a>持刀斧堕崖堑。<a id="a-4e"></a>或升高树食所忌食。<a id="a-4f"></a>皆应遮止。<a id="a-4g"></a>无令因此而致伤害。<a id="a-4h"></a>若苾刍令无智人瞻视病者。<a id="a-4i"></a>又不善教弃而出去。<a id="a-4j"></a>得越法罪。<a id="a-4k"></a>此是缘起未制学处。</p>
  <p id="a4l">佛在室罗伐城给孤独园。<a id="a-4m"></a>于此城中有一苾刍。<a id="a-4n"></a>所用之钵色坏有孔。<a id="a-4o"></a>余苾刍告言。<a id="a-4p"></a>具寿汝所用钵有孔色坏何。<a id="a-4q"></a>不熏治。<a id="a-4r"></a>报曰若熏治者多有所须。<a id="a-4s"></a>瓦笼牛粪及油麻滓等。<a id="a-4t"></a>苾刍告言。<a id="a-4u"></a>具寿。<a id="a-4v"></a>汝若无钵岂得存耶。<a id="a-4w"></a>报曰我无钵者宁复得。<a id="a-4x"></a>存然于某处有一苾刍。<a id="a-4y"></a>身婴重患不久命终。<a id="a-4z"></a>彼有一钵光净圆好堪得受用。<a id="a-50"></a>彼若死者我当取之。<a id="a-51"></a>诸苾刍闻而告曰。<a id="a-52"></a>具寿。<a id="a-53"></a>汝为钵故生此极恶旃荼罗心。<a id="a-54"></a>彼闻惭耻复生追悔。<a id="a-55"></a>默尔而住。<a id="a-56"></a>将非我今有犯罪耶。<a id="a-57"></a>即以此缘告诸苾刍。<a id="a-58"></a>诸苾刍白佛。<a id="a-59"></a>佛告诸苾刍。<a id="a-5A"></a>彼苾刍无愿死心故无犯。<a id="a-5B"></a>然诸苾刍不应为钵生此极恶旃荼罗心。<a id="a-5C"></a>起此心者得越法罪。<a id="a-5D"></a>然诸苾刍护持其钵当如眼睛。<a id="a-5E"></a>应缀者缀应熏者熏。<a id="a-5F"></a>若苾刍有钵。<a id="a-5G"></a>应合熏缀而不为者。<a id="a-5H"></a>得越法罪。<a id="a-5I"></a>此是缘起未制学处。</p>
  <p id="a5J">佛在室罗伐城给孤独园。<a id="a-5K"></a>于此城中有一苾刍。<a id="a-5L"></a>僧伽胝衣破弊尘垢。<a id="a-5M"></a>有余苾刍告言。<a id="a-5N"></a>具寿汝僧伽胝破弊尘垢。<a id="a-5O"></a>何不浣染缝治。<a id="a-5P"></a>报曰若修补者多有所须。<a id="a-5Q"></a>柴薪染汁针线盆等。<a id="a-5R"></a>苾刍告曰。<a id="a-5S"></a>汝若无衣得存济耶。<a id="a-5T"></a>答言我若无衣宁得存济。<a id="a-5U"></a>然于某处有一苾刍。<a id="a-5V"></a>身婴重病不久命终。<a id="a-5W"></a>彼有僧伽胝衣新染赤色堪得受用。<a id="a-5X"></a>我当取之。<a id="a-5Y"></a>诸苾刍闻而告曰。<a id="a-5Z"></a>具寿汝为衣故生此极恶旃荼罗心。<a id="a-5a"></a>彼闻惭耻便生追悔。<a id="a-5b"></a>默尔而住。<a id="a-5c"></a>将非我今有犯罪耶。<a id="a-5d"></a>即以此缘告诸苾刍。<a id="a-5e"></a>诸苾刍白佛。<a id="a-5f"></a>佛告诸苾刍。<a id="a-5g"></a>彼苾刍无愿死心故无犯。<a id="a-5h"></a>然诸苾刍不应为衣生此极恶旃荼罗心。<a id="a-5i"></a>起此心者得越法罪。<a id="a-5j"></a>然诸苾刍护惜衣服当如身皮。<a id="a-5k"></a>应浣染缝治者当随事作。<a id="a-5l"></a>若不作者得越法罪。<a id="a-5m"></a>此是缘起未制学处。</p>
  <p id="a5n">佛在室罗伐城给孤独园。<a id="a-5o"></a>于此城中有一长者。<a id="a-5p"></a>名曰胜军。<a id="a-5q"></a>大富多财受用丰足。<a id="a-5r"></a>于同类族娶女为妻。<a id="a-5s"></a>未久之间妇便怀妊。<a id="a-5t"></a>经于九月遂诞一男。<a id="a-5u"></a>色相端严人所乐见。<a id="a-5v"></a>经三七日欢会宗亲。<a id="a-5w"></a>其父以儿告诸亲曰。<a id="a-5x"></a>此儿今者欲作何名。<a id="a-5y"></a>众人议曰。<a id="a-5z"></a>此是长者胜军之子。<a id="a-60"></a>应与立字名曰大军。<a id="a-61"></a>未经多时复生一子。<a id="a-62"></a>颜貌奇特倍胜于兄。<a id="a-63"></a>人相圆满乃至广说如前。<a id="a-64"></a>详议大军之弟名曰小军。<a id="a-65"></a>后时胜军其妻亡殁。<a id="a-66"></a>礼送林野以火焚之。<a id="a-67"></a>日月既淹忧怀渐舍。<a id="a-68"></a>便自思惟。<a id="a-69"></a>我更娶妻恐恼二子。<a id="a-6A"></a>大军成立即为娶妻。<a id="a-6B"></a>长者不久便遭衰疾。<a id="a-6C"></a>虽加药物羸顿日增。<a id="a-6D"></a>慰喻二子而说颂曰。</p>
  <p id="a6E">积聚皆销散　　崇高必堕落</p>
  <p id="a6F">合会终别离　　有命咸归死</p>
  <p id="a6G">说此语已即便命终。<a id="a-6H"></a>备具凶仪焚之郊外。<a id="a-6I"></a>大军为父广修福业。<a id="a-6J"></a>自念慈父在日供我衣资。<a id="a-6K"></a>今既身亡。<a id="a-6L"></a>宜自求觅无坠家业。<a id="a-6M"></a>我今应可持诸财货。<a id="a-6N"></a>往诣他方求利取活。<a id="a-6O"></a>作是念已告小军曰。<a id="a-6P"></a>弟今知不慈。<a id="a-6Q"></a>父在日衣食无乏。<a id="a-6R"></a>弃背之后须自营求。<a id="a-6S"></a>汝宜在家勤心捡校。<a id="a-6T"></a>我欲求利暂往他方。<a id="a-6U"></a>随有所得以存生计。<a id="a-6V"></a>弟答兄曰善哉。<a id="a-6W"></a>是时大军多赍货物往诣他方。<a id="a-6X"></a>凡所经求无不谐偶。<a id="a-6Y"></a>书报弟曰。<a id="a-6Z"></a>我甚安隐多获财利。<a id="a-6a"></a>汝宜欢慰善知家业。<a id="a-6b"></a>因贪利故更诣远方。<a id="a-6c"></a>后于异时重以书报。<a id="a-6d"></a>如有颂曰。</p>
  <p id="a6e">由贪故求利　　得利转生贪</p>
  <p id="a6f">应作不应作　　为贪皆忘失</p>
  <p id="a6g">展转求利远趣边方。<a id="a-6h"></a>经历多年音信无继。<a id="a-6i"></a>其大军妇丰衣美食欲念便生。<a id="a-6j"></a>即于小军现淫染相。<a id="a-6k"></a>小军不许。<a id="a-6l"></a>欲念更增。<a id="a-6m"></a>告曰仁何不念。<a id="a-6n"></a>小军闻之掩耳告曰。<a id="a-6o"></a>勿作此言长嫂如母。<a id="a-6p"></a>女人情伪不学而知。<a id="a-6q"></a>遂着弊衣归父母舍。<a id="a-6r"></a>现忧恼相卧粗恶床。<a id="a-6s"></a>母及家人俱告之曰。<a id="a-6t"></a>有何忧苦而至此耶。<a id="a-6u"></a>白言女人苦事可不共知。<a id="a-6v"></a>我被欲心之所缠逼。<a id="a-6w"></a>母以种种方便而诲喻之。<a id="a-6x"></a>然于弊床寝卧不起。<a id="a-6y"></a>重白母曰。<a id="a-6z"></a>我被欲心所逼。<a id="a-70"></a>母应为我求别丈夫。<a id="a-71"></a>其母俯仰而告之曰。<a id="a-72"></a>汝之小郎容貌端正何不求之。<a id="a-73"></a>答言我已苦求。<a id="a-74"></a>彼不相许。<a id="a-75"></a>母便告曰。<a id="a-76"></a>汝岂不见诸余妇人。<a id="a-77"></a>夫壻远行专守贞操。<a id="a-78"></a>汝今何意独怀忧苦。<a id="a-79"></a>报曰彼之夫主。<a id="a-7A"></a>时有信来可有希望。<a id="a-7B"></a>我夫信绝定是身亡。<a id="a-7C"></a>母虽诱喻仍卧不起。<a id="a-7D"></a>复白母曰。<a id="a-7E"></a>且置余语宜可为我求觅丈夫。<a id="a-7F"></a>若违我情必私逃窜。<a id="a-7G"></a>二家门族招大恶声。<a id="a-7H"></a>于时父母宗亲共相议曰。<a id="a-7I"></a>观此女意鄙见不移。<a id="a-7J"></a>宜应具诸饮食以命小军。<a id="a-7K"></a>小军蒙召便来赴席。<a id="a-7L"></a>食已告小军曰。<a id="a-7M"></a>今有私事故令相屈。<a id="a-7N"></a>仁之长嫂为欲所逼。<a id="a-7O"></a>可留心眷纳勿使私奔。<a id="a-7P"></a>小军闻已便自思惟。<a id="a-7Q"></a>此嫂幼年来入我舍。<a id="a-7R"></a>无宜辄遣别适异人。<a id="a-7S"></a>又恐二宗恶声彰露。<a id="a-7T"></a>作是念已开意相从。<a id="a-7U"></a>便共归家以备妻室。<a id="a-7V"></a>同居未久遂便有娠。<a id="a-7W"></a>女伴见怪而问之曰。<a id="a-7X"></a>汝腹是何从何而得。<a id="a-7Y"></a>报曰我从夫去决志孀居。<a id="a-7Z"></a>汝等何因妄相点污。<a id="a-7a"></a>复有亲密女人。<a id="a-7b"></a>私相谓曰。<a id="a-7c"></a>汝虽欲隐相貌已彰。<a id="a-7d"></a>遂报有娠。<a id="a-7e"></a>问言谁许。<a id="a-7f"></a>答是小军。<a id="a-7g"></a>女伴告曰。<a id="a-7h"></a>若是小郎此复何过。<a id="a-7i"></a>腹既渐大。<a id="a-7j"></a>兄有书来报小军曰。<a id="a-7k"></a>我比兴易遂至远方。<a id="a-7l"></a>所有经求悉皆遂意。<a id="a-7m"></a>汝勿忧恼不久当还。<a id="a-7n"></a>小军闻已深生悔恨。<a id="a-7o"></a>私自念曰。<a id="a-7p"></a>我忆大兄如旱思雨。<a id="a-7q"></a>久绝音信身复不来。<a id="a-7r"></a>我本无心作斯恶行。<a id="a-7s"></a>鄙事彰露方始言归。<a id="a-7t"></a>世有言曰。<a id="a-7u"></a>怨家之重无越侵妻。<a id="a-7v"></a>兄来若知必害于我。<a id="a-7w"></a>今宜逃避窜迹远方。<a id="a-7x"></a>又更思量家乡难舍。<a id="a-7y"></a>今胜光王以释迦子。<a id="a-7z"></a>同王太子自在无碍。<a id="a-80"></a>我当就彼而为出家。<a id="a-81"></a>兄纵回还欲何所作。<a id="a-82"></a>即便诣彼逝多林中。<a id="a-83"></a>就一苾刍白言。<a id="a-84"></a>圣者我欲出家。<a id="a-85"></a>愿垂矜许。<a id="a-86"></a>答曰财命非久能舍出家。<a id="a-87"></a>斯为甚善遂与剃发令服法衣。<a id="a-88"></a>并受圆具略教仪式。<a id="a-89"></a>告言贤首鹿不养鹿相济极难。<a id="a-8A"></a>室罗伐城其处宽广。<a id="a-8B"></a>汝宜乞食以自资身。<a id="a-8C"></a>小军白言。<a id="a-8D"></a>邬波驮耶我今奉教。<a id="a-8E"></a>即于晨旦执持衣钵。<a id="a-8F"></a>入城乞食遂至本家。<a id="a-8G"></a>其妻遥见推胸告曰。<a id="a-8H"></a>小军何意弃我出家。<a id="a-8I"></a>报曰勿为此语。<a id="a-8J"></a>尔岂不知。<a id="a-8K"></a>我忆大兄如旱思雨。<a id="a-8L"></a>书信既绝身复不来。<a id="a-8M"></a>我遂与汝作斯恶事。<a id="a-8N"></a>兄来定知必害于我。<a id="a-8O"></a>彼便报曰。<a id="a-8P"></a>仁欲自免我复如何。<a id="a-8Q"></a>小军曰。<a id="a-8R"></a>我被他逼元无本心。<a id="a-8S"></a>汝为欲缠自当勉力。<a id="a-8T"></a>言已舍去。<a id="a-8U"></a>是时小军有旧亲识。<a id="a-8V"></a>先解医方。<a id="a-8W"></a>诣其本家问小军所在。<a id="a-8X"></a>其妻报曰。<a id="a-8Y"></a>我被欺辱弃我出家。<a id="a-8Z"></a>问曰何在。<a id="a-8a"></a>答曰在逝多林沙门住处。<a id="a-8b"></a>如不信者可往寻求。<a id="a-8c"></a>依言往求见苾刍众。<a id="a-8d"></a>形服相似不知谁是小军。<a id="a-8e"></a>询问苾刍小军何在。<a id="a-8f"></a>时有苾刍指示其处。<a id="a-8g"></a>亦既见已问小军曰。<a id="a-8h"></a>何不相语来此出家。<a id="a-8i"></a>答曰不应责我辄尔出家。<a id="a-8j"></a>具述兄书兼陈己过。<a id="a-8k"></a>事不获已而作沙门。<a id="a-8l"></a>友人报曰。<a id="a-8m"></a>我本解医颇练方药。<a id="a-8n"></a>若怀胎者有药能销。<a id="a-8o"></a>小军闻之默然而住。<a id="a-8p"></a>时彼知识即为合药。<a id="a-8q"></a>令女送去与小军妇。<a id="a-8r"></a>嘱曰此之散药。<a id="a-8s"></a>是小军苾刍遣我送来。<a id="a-8t"></a>暖水和服必得平善。<a id="a-8u"></a>其女至彼具以事告。<a id="a-8v"></a>妇闻取药依教服之。<a id="a-8w"></a>胎便堕落无妊娠相。<a id="a-8x"></a>人共觉知。<a id="a-8y"></a>诸女问曰。<a id="a-8z"></a>胎今何在。<a id="a-90"></a>报曰。<a id="a-91"></a>我先已言。<a id="a-92"></a>夫壻行后孀居守志。<a id="a-93"></a>勿以恶事来相尘黩。<a id="a-94"></a>时亲密女私告之曰。<a id="a-95"></a>汝先所云是小军许。<a id="a-96"></a>何因今日云我先无。<a id="a-97"></a>答曰从彼而来还从彼去。<a id="a-98"></a>又问如何。<a id="a-99"></a>报曰小军与我毒药服已胎销诸女相告各起讥嫌。<a id="a-9A"></a>诸释迦子能为恶事非真沙门。<a id="a-9B"></a>与人毒药令彼堕胎。<a id="a-9C"></a>此之恶声遍满城邑。<a id="a-9D"></a>皆云小军苾刍作斯罪业。<a id="a-9E"></a>诸苾刍闻便往白佛。<a id="a-9F"></a>佛告小军。<a id="a-9G"></a>汝岂实作如是事耶。<a id="a-9H"></a>白言不也。<a id="a-9I"></a>世尊我但随喜。<a id="a-9J"></a>尔时世尊告诸苾刍。<a id="a-9K"></a>由彼小军无杀心故无犯。<a id="a-9L"></a>然诸苾刍不应于如是事心生随喜。<a id="a-9M"></a>若随喜者得越法罪。<a id="a-9N"></a>不久之间大军得利欢喜而还去城不远且暂停住。<a id="a-9O"></a>凡世间人闻善助喜见恶相忧。<a id="a-9P"></a>有人报彼妇曰。<a id="a-9Q"></a>大军来到财利丰盈应生欢喜。<a id="a-9R"></a>妇人巧诈不学而知。<a id="a-9S"></a>既闻此言心甚忧惧。<a id="a-9T"></a>着粗弊服卧在恶床。<a id="a-9U"></a>时彼大军既入城已。<a id="a-9V"></a>于廛肆处安置货物。<a id="a-9W"></a>即便还家见其所居无吉祥相。<a id="a-9X"></a>问仆使曰。<a id="a-9Y"></a>家主在何答云在室中卧。<a id="a-9Z"></a>闻已往就告言。<a id="a-9a"></a>贤首汝闻我来岂不欣庆。<a id="a-9b"></a>答言今闻仁至实生欢喜。<a id="a-9c"></a>但仁所留小军。<a id="a-9d"></a>令守护我彼便坏我。<a id="a-9e"></a>问曰何为。<a id="a-9f"></a>答曰。<a id="a-9g"></a>小军非理强见陵逼。<a id="a-9h"></a>大军报云。<a id="a-9i"></a>彼不欺汝是欺于我。<a id="a-9j"></a>汝宜速起我能治之。<a id="a-9k"></a>小军今何所在。<a id="a-9l"></a>答曰。<a id="a-9m"></a>闻君将至私走出家。<a id="a-9n"></a>问在何处。<a id="a-9o"></a>在逝多林释子之处。<a id="a-9p"></a>报其妻曰。<a id="a-9q"></a>彼处岂是施无畏城。<a id="a-9r"></a>我当于彼以法治罚。<a id="a-9s"></a>时有别人往告之曰。<a id="a-9t"></a>小军知不。<a id="a-9u"></a>尔兄来至。<a id="a-9v"></a>问曰。<a id="a-9w"></a>兄有何言。<a id="a-9x"></a>报言。<a id="a-9y"></a>汝兄作如是语。<a id="a-9z"></a>彼逝多林岂是施无畏城。<a id="a-A0"></a>我今当以苦法治罚。<a id="a-A1"></a>时弟闻已生大忧怖。<a id="a-A2"></a>作如是念。<a id="a-A3"></a>我由惧彼而来出家。<a id="a-A4"></a>岂于此处还遭彼害。<a id="a-A5"></a>虽知苾刍同王太子无有障碍。<a id="a-A6"></a>然我有过。<a id="a-A7"></a>若来相见必害于我。<a id="a-A8"></a>我今宜应逃避而去。<a id="a-A9"></a>是时小军作是念已。<a id="a-AA"></a>便白师曰。<a id="a-AB"></a>邬波驮耶我由怖彼而求出家。<a id="a-AC"></a>闻彼欲来苦害于我。<a id="a-AD"></a>本师问曰。<a id="a-AE"></a>彼是何人。<a id="a-AF"></a>白言。<a id="a-AG"></a>彼是我兄。<a id="a-AH"></a>今从远来拟相屠害。<a id="a-AI"></a>作如是语。<a id="a-AJ"></a>岂逝多林是无畏城。<a id="a-AK"></a>当以苦法而欲治我。<a id="a-AL"></a>虽知国法同王太子安隐无碍。<a id="a-AM"></a>然我有过必害于我。<a id="a-AN"></a>今宜避去。<a id="a-AO"></a>其师告曰。<a id="a-AP"></a>汝欲何之。<a id="a-AQ"></a>小军曰。<a id="a-AR"></a>我今欲诣王舍城。<a id="a-AS"></a>师曰彼处有我知识苾刍。<a id="a-AT"></a>可赍我书投彼而住。<a id="a-AU"></a>必以恩慈护念于汝。<a id="a-AV"></a>白言甚善。<a id="a-AW"></a>时彼亲教即便作书与彼苾刍曰。<a id="a-AX"></a>此之小军是我弟子。<a id="a-AY"></a>今欲往彼远相投寄。<a id="a-AZ"></a>仁可流恩愿垂覆护令安乐住。<a id="a-Aa"></a>时彼小军既得书已礼师而出。<a id="a-Ab"></a>左右顾瞻情怀怖惧。<a id="a-Ac"></a>渐次而进到王舍城。<a id="a-Ad"></a>访彼苾刍见已礼足。<a id="a-Ae"></a>以亲教书而授于彼。<a id="a-Af"></a>时彼苾刍披读书已。<a id="a-Ag"></a>告言。<a id="a-Ah"></a>善来具寿。<a id="a-Ai"></a>我如汝旧师汝如我弟子。<a id="a-Aj"></a>宜于我边受学佛法。<a id="a-Ak"></a>汝有所须衣钵络囊水罗绦带。<a id="a-Al"></a>我皆资给令无阙乏。<a id="a-Am"></a>然世尊说苾刍有二种所应作事。<a id="a-An"></a>所谓禅思读诵汝今乐何。<a id="a-Ao"></a>白言。<a id="a-Ap"></a>我乐静虑。<a id="a-Aq"></a>答言甚善。<a id="a-Ar"></a>依法而教。<a id="a-As"></a>时彼便往至寒林中弃尸之处。<a id="a-At"></a>策励勤修断诸结惑。<a id="a-Au"></a>证无生法得阿罗汉果离三界染。<a id="a-Av"></a>观金与土平等不殊。<a id="a-Aw"></a>刀割香涂了无二想。<a id="a-Ax"></a>如手撝空心无挂碍。<a id="a-Ay"></a>能以大智破无明[穀-禾+卵]。<a id="a-Az"></a>三明六通四无碍辩悉皆具足。<a id="a-B0"></a>诸有爱着利养恭敬无不弃舍。<a id="a-B1"></a>帝释诸天所共赞叹。<a id="a-B2"></a>后于异时大军往诣逝多林中。<a id="a-B3"></a>问诸苾刍曰。<a id="a-B4"></a>圣者颇有此城长者之子名曰小军于此出家不。<a id="a-B5"></a>答言。<a id="a-B6"></a>有与汝何亲。<a id="a-B7"></a>曰是弟今在何处。<a id="a-B8"></a>彼已远去诣王舍城。<a id="a-B9"></a>时彼大军礼足而去。<a id="a-BA"></a>便作是念。<a id="a-BB"></a>设令往彼彼亦非是施无畏城。<a id="a-BC"></a>我当至彼以法治罚。<a id="a-BD"></a>大军即多赍路粮。<a id="a-BE"></a>到王舍城往竹林中。<a id="a-BF"></a>问诸苾刍曰。<a id="a-BG"></a>圣者颇有室罗伐城长者之子名曰小军。<a id="a-BH"></a>先已出家来至此不。<a id="a-BI"></a>报言。<a id="a-BJ"></a>彼与汝何亲。<a id="a-BK"></a>答言是弟又问今在何处。<a id="a-BL"></a>在寒林中弃尸之处。<a id="a-BM"></a>闻已即往。<a id="a-BN"></a>而彼林内多有苾刍同修梵行。<a id="a-BO"></a>大军与弟离别既久。<a id="a-BP"></a>有昧形容于众人中卒未能识。<a id="a-BQ"></a>良久细察方始识知。<a id="a-BR"></a>大军思念。<a id="a-BS"></a>彼若识我必起害心。<a id="a-BT"></a>应且潜形别为谋计。<a id="a-BU"></a>便出林中四顾而望。<a id="a-BV"></a>见有猎人执持弓箭欲求禽兽。<a id="a-BW"></a>就而问曰。<a id="a-BX"></a>仁今执持弓箭欲何所为。<a id="a-BY"></a>猎者报言。<a id="a-BZ"></a>我欲畋游。<a id="a-Ba"></a>问曰。<a id="a-Bb"></a>汝之所获得利多少。<a id="a-Bc"></a>答曰。<a id="a-Bd"></a>或时得利或不得利。<a id="a-Be"></a>问曰。<a id="a-Bf"></a>如若得利其数几何。<a id="a-Bg"></a>答曰。<a id="a-Bh"></a>可得五六金钱即便报曰。<a id="a-Bi"></a>我今与汝五百金钱。<a id="a-Bj"></a>汝能为我杀一怨家苾刍不。<a id="a-Bk"></a>时彼猎人由贪利故便取其物。<a id="a-Bl"></a>取已念曰。<a id="a-Bm"></a>此诸苾刍国王恩许。<a id="a-Bn"></a>事同太子自在无碍。<a id="a-Bo"></a>我于朝夕常此往来。<a id="a-Bp"></a>若杀苾刍我之妻孥必当狱死。<a id="a-Bq"></a>又念我于昼日曾入此林。<a id="a-Br"></a>心生恐怖身毛皆竖。<a id="a-Bs"></a>此诸大德无问昼夜。<a id="a-Bt"></a>常在此林得安隐住。<a id="a-Bu"></a>岂非成办殊胜行耶。<a id="a-Bv"></a>然而此人如白胡椒不知生处。<a id="a-Bw"></a>我既得物可返杀之。<a id="a-Bx"></a>即便弯弓形如吒字。<a id="a-By"></a>彀以毒箭洞贯心胸。<a id="a-Bz"></a>既遭苦毒便起恶心。<a id="a-C0"></a>今此猎人反害我者。<a id="a-C1"></a>必是小军先为谋计。<a id="a-C2"></a>我今虽死于当生处誓害小军。<a id="a-C3"></a>发恶愿已即便舍命。<a id="a-C4"></a>遂于小军门枢之下而作毒蛇。<a id="a-C5"></a>虽阿罗汉若不豫观不知其事。<a id="a-C6"></a>是时小军因开门扇碾杀其蛇。<a id="a-C7"></a>毒心不息后受蛇身。<a id="a-C8"></a>于门上枢同前碾杀。<a id="a-C9"></a>于床脚下复作毒蛇。<a id="a-CA"></a>如是四返于床脚下皆被压杀。<a id="a-CB"></a>其蛇每死转更受生。<a id="a-CC"></a>身渐微细毒心增甚。<a id="a-CD"></a>后于异时在衣笐间受毒蛇身。<a id="a-CE"></a>是时小军独于静室默然而坐。<a id="a-CF"></a>是时毒蛇由宿怨心。<a id="a-CG"></a>掷堕身上以毒螫彼。<a id="a-CH"></a>是时小军遂便大叫告诸苾刍。<a id="a-CI"></a>具寿有异毒蛇猛炽可畏。<a id="a-CJ"></a>小如铁筯长四寸许。<a id="a-CK"></a>堕我身上以毒相螫。<a id="a-CL"></a>汝等俱来共捉我身舁出房外。<a id="a-CM"></a>勿令于此身肉溃裂。<a id="a-CN"></a>如把尘砂开手便散。<a id="a-CO"></a>是时具寿舍利子去此不远。<a id="a-CP"></a>于一树下宴坐思惟。<a id="a-CQ"></a>闻彼叫声即便往就。<a id="a-CR"></a>问小军曰。<a id="a-CS"></a>我不见汝颜容有异。<a id="a-CT"></a>何故汝今作如是说。<a id="a-CU"></a>有异毒蛇猛炽可畏。<a id="a-CV"></a>小如铁筯长四寸许。<a id="a-CW"></a>堕我身上。<a id="a-CX"></a>汝等俱来共捉我身舁出房外。<a id="a-CY"></a>勿令于此身肉溃裂。<a id="a-CZ"></a>如把尘砂开手便散。<a id="a-Ca"></a>是时小军白舍利子言。<a id="a-Cb"></a>大德若于眼耳鼻舌身意有我我所。<a id="a-Cc"></a>于色声香味触法有我我所。<a id="a-Cd"></a>于地水火风空识有我我所。<a id="a-Ce"></a>于色受想行识有我我所者。<a id="a-Cf"></a>如是之人可使诸根容色变异。<a id="a-Cg"></a>大德。<a id="a-Ch"></a>我今不然。<a id="a-Ci"></a>于诸根境六界五蕴无我我所。<a id="a-Cj"></a>岂使我今容色变异。<a id="a-Ck"></a>大德舍利子。<a id="a-Cl"></a>我于长夜所有我我所。<a id="a-Cm"></a>我慢执着随眠烦恼。<a id="a-Cn"></a>已知已断永拔根栽。<a id="a-Co"></a>如断多罗树头不复增长。<a id="a-Cp"></a>于未来世不复更生。<a id="a-Cq"></a>岂使我今容色变异。<a id="a-Cr"></a>时具寿舍利子与众多苾刍。<a id="a-Cs"></a>共舁小军而出房外。<a id="a-Ct"></a>才舁出已小军之身百片溃烂。<a id="a-Cu"></a>如把砂尘开手便散。<a id="a-Cv"></a>是时尊者舍利子说伽他曰。</p>
  <p id="aCw">梵行已成立　　圣道已善修</p>
  <p id="aCx">寿尽时欢喜　　犹如舍众病</p>
  <p id="aCy">梵行已成立　　圣道已善修</p>
  <p id="aCz">寿尽时欢喜　　犹如舍毒器</p>
  <p id="aD0">梵行已成立　　圣道已善修</p>
  <p id="aD1">死时无恐惧　　犹如出火宅</p>
  <p id="aD2">梵行已成立　　圣道已善修</p>
  <p id="aD3">以智观世间　　犹如于草木</p>
  <p id="aD4">所作事已办　　不住于生死</p>
  <p id="aD5">于诸后有中　　其身不相续</p>
  <p id="aD6">尔时小军既涅槃已。<a id="a-D7"></a>尊者舍利子共诸苾刍。<a id="a-D8"></a>收其骨肉焚烧供养。<a id="a-D9"></a>往世尊所礼佛足已在一面住。<a id="a-DA"></a>白言世尊。<a id="a-DB"></a>小军苾刍毒蛇堕身猛炽可畏。<a id="a-DC"></a>细如铁筯长四寸许。<a id="a-DD"></a>螫以害毒其身溃裂。<a id="a-DE"></a>如把尘砂开手便散。<a id="a-DF"></a>今已涅槃。<a id="a-DG"></a>世尊告曰。<a id="a-DH"></a>舍利子若小军苾刍。<a id="a-DI"></a>当尔之时诵此伽他及禁咒者。<a id="a-DJ"></a>不为蛇毒之所中害。<a id="a-DK"></a>身不溃裂散若尘砂。<a id="a-DL"></a>时舍利子请世尊曰。<a id="a-DM"></a>何谓伽他及以禁咒。<a id="a-DN"></a>唯愿世尊为我宣说。<a id="a-DO"></a>我等闻已咸共受持。<a id="a-DP"></a>尔时世尊为诸苾刍说伽他及禁咒曰。</p>
  <p id="aDQ">我于持国主　　及曷罗末泥</p>
  <p id="aDR">缉婆金跋罗　　咸悉生慈念</p>
  <p id="aDS">乔答摩丑目　　难陀小难陀</p>
  <p id="aDT">无足二足等　　亦起于慈念</p>
  <p id="aDU">于一切诸龙　　依水而居者</p>
  <p id="aDV">行住有情类　　我悉起慈心</p>
  <p id="aDW">一切人天众　　神鬼及傍生</p>
  <p id="aDX">咸皆获利安　　无病常欢喜</p>
  <p id="aDY">所见皆贤善　　不遇诸怨恶</p>
  <p id="aDZ">我悉兴慈念　　毒害勿相侵</p>
  <p id="aDa">我于崖谷险　　一切处游行</p>
  <p id="aDb">啮毒及害毒　　常勿相忓娆</p>
  <p id="aDc">世尊大慈父　　所有真实言</p>
  <p id="aDd">我说佛语故　　诸毒勿侵我</p>
  <p id="aDe">贪欲嗔恚痴　　为世间大毒</p>
  <p id="aDf">由佛真实语　　诸毒自销亡</p>
  <p id="aDg">贪欲嗔恚痴　　为世间大毒</p>
  <p id="aDh">由法真实语　　诸毒自销亡</p>
  <p id="aDi">贪欲嗔恚痴　　为世间大毒</p>
  <p id="aDj">由僧真实语　　诸毒自销亡</p>
  <p id="aDk">灭除诸毒害　　拥护而摄受</p>
  <p id="aDl">佛除一切毒　　蛇毒汝销亡</p>
  <p id="aDm">怛侄他庵　敦鼻丽敦鼻丽　敦薜　钵利敦薜　奈帝苏奈帝　鸡奈帝　牟柰裔　苏牟柰裔　弹帝尼攞鸡世　遮卢计薜　嗢毗盈具丽莎诃。</p>
  <p id="aDn">佛告舍利子。<a id="a-Do"></a>若小军苾刍当时若自若他。<a id="a-Dp"></a>说此伽他及神咒者。<a id="a-Dq"></a>必免毒蛇之所侵害。<a id="a-Dr"></a>不令其身溃烂分裂。<a id="a-Ds"></a>如把尘砂开手皆散。</p>
  <p id="aDt">时诸苾刍咸皆有疑。<a id="a-Du"></a>白言世尊。<a id="a-Dv"></a>唯愿断我疑念。<a id="a-Dw"></a>今欲请问。<a id="a-Dx"></a>小军苾刍曾作何业由彼业力。<a id="a-Dy"></a>而于今身生大富家多饶财宝。<a id="a-Dz"></a>复作何业由彼业力。<a id="a-E0"></a>于世尊所而为出家。<a id="a-E1"></a>断诸烦恼得阿罗汉果。<a id="a-E2"></a>复作何业由彼业力。<a id="a-E3"></a>虽得圣果被毒蛇螫。<a id="a-E4"></a>逼恼身心而入涅槃。<a id="a-E5"></a>尔时世尊告诸苾刍曰。<a id="a-E6"></a>此小军苾刍曾所作业必须自受。<a id="a-E7"></a>而彼小军自所作业增长时熟。<a id="a-E8"></a>缘变现前如影随形。<a id="a-E9"></a>必定感报无余代受。<a id="a-EA"></a>汝诸苾刍若人所作善恶之业。<a id="a-EB"></a>不于外界地水火风令其受报。<a id="a-EC"></a>皆于自身蕴界处中而招异熟。<a id="a-ED"></a>即说颂曰。</p>
  <p id="aEE">假令经百劫　　所作业不亡</p>
  <p id="aEF">因缘会遇时　　果报还自受</p>
  <p id="aEG">汝诸苾刍于往昔时无佛出世。<a id="a-EH"></a>有独觉圣者出现世间。<a id="a-EI"></a>哀愍贫穷自常受用弊恶衣食。<a id="a-EJ"></a>犹如麟角唯一福田。<a id="a-EK"></a>时有一村猎师居住。<a id="a-EL"></a>去村不远有大林池。<a id="a-EM"></a>于彼池边多诸禽兽之所栖集。<a id="a-EN"></a>时彼猎人多置机弶黐胶罥索。<a id="a-EO"></a>于日日中多获鸟兽。<a id="a-EP"></a>是时独觉遇至彼村。<a id="a-EQ"></a>在天祠中依止而住。<a id="a-ER"></a>于日初分执持衣钵入村乞食。<a id="a-ES"></a>既得食已已便作是念。<a id="a-ET"></a>此之天祠人多諠杂。<a id="a-EU"></a>于聚落外有寂静林。<a id="a-EV"></a>我当乞食在彼而住。<a id="a-EW"></a>渐次求觅遂到池边。<a id="a-EX"></a>见有静林堪得居住。<a id="a-EY"></a>便以衣钵置在一边。<a id="a-EZ"></a>滤水观虫以洗手足。<a id="a-Ea"></a>取诸落叶布地而坐。<a id="a-Eb"></a>饭食已讫洗手及钵。<a id="a-Ec"></a>安置钵已即便洗足。<a id="a-Ed"></a>于一树下加趺而坐。<a id="a-Ee"></a>威仪寂定犹如龙王蟠身而住。<a id="a-Ef"></a>即于是日闻人气故禽兽不来。<a id="a-Eg"></a>时彼猎人晨朝早起诣陂池边。<a id="a-Eh"></a>遍观机弶一无所获。<a id="a-Ei"></a>便作是念我于他日机弶不空。<a id="a-Ej"></a>何故今时一无所得。<a id="a-Ek"></a>即于池边四望观察遂睹人迹。<a id="a-El"></a>寻踪而至便见独觉。<a id="a-Em"></a>威仪寂静加趺而坐。<a id="a-En"></a>见已生念我今观此出家之人。<a id="a-Eo"></a>威仪寂静似爱住处。<a id="a-Ep"></a>若我今者不断其命。<a id="a-Eq"></a>能令于我衣食断绝。<a id="a-Er"></a>以毒害意不观未来。<a id="a-Es"></a>即便弯弓彀其毒箭中彼要处。<a id="a-Et"></a>时彼圣者作如是念。<a id="a-Eu"></a>岂得令此无识猎师。<a id="a-Ev"></a>长于恶趣受大苦恼。<a id="a-Ew"></a>我应授手拔济令出。<a id="a-Ex"></a>犹如鹅王飞腾空界。<a id="a-Ey"></a>身出水火现大神通。<a id="a-Ez"></a>诸异生类见神通者。<a id="a-F0"></a>速即归依如摧大树。<a id="a-F1"></a>遥礼彼足而白之曰。<a id="a-F2"></a>真实福田唯愿速下唯愿速下。<a id="a-F3"></a>我痴无识沉没欲泥。<a id="a-F4"></a>愿见慈悲哀怜济拔。<a id="a-F5"></a>是时独觉为愍彼故纵身而下。<a id="a-F6"></a>猎师悲感跪拔毒箭以物系之。<a id="a-F7"></a>白言圣者愿至我家为办疮药。<a id="a-F8"></a>若须金泥用涂疮上亦为求觅。<a id="a-F9"></a>于时独觉便作是念。<a id="a-FA"></a>今我此身臭烂脓血。<a id="a-FB"></a>所应得者今已得之。<a id="a-FC"></a>我今当可入无余依妙涅槃界。<a id="a-FD"></a>还升虚空现诸神变而入涅槃。<a id="a-FE"></a>时彼猎师多财大富。<a id="a-FF"></a>以诸香木焚圣者身。<a id="a-FG"></a>复持牛乳而灭于火。<a id="a-FH"></a>便将余骨盛置金瓶。<a id="a-FI"></a>四衢道边起舍利罗塔。<a id="a-FJ"></a>并持种种缯盖幢幡花香伎乐申供养已。<a id="a-FK"></a>至心礼塔而发愿言。<a id="a-FL"></a>我实愚迷不识善恶。<a id="a-FM"></a>遂于如是真实福田造极重罪。<a id="a-FN"></a>愿于后世勿招恶报。<a id="a-FO"></a>所有供养善根于当来身。<a id="a-FP"></a>常处富乐丰饶受用。<a id="a-FQ"></a>颜容端正见者欢喜。<a id="a-FR"></a>具足如是殊胜福德。<a id="a-FS"></a>当得承事最胜大师不生厌倦。<a id="a-FT"></a>诸苾刍汝等当知。<a id="a-FU"></a>彼猎师者即小军是。<a id="a-FV"></a>由于昔时以毒药箭。<a id="a-FW"></a>射彼独觉要害之处。<a id="a-FX"></a>此恶业力便于无间大地狱中。<a id="a-FY"></a>满足一劫受烧燃苦。<a id="a-FZ"></a>有余残业于五百生中常被毒害。<a id="a-Fa"></a>虽复今身得阿罗汉果。<a id="a-Fb"></a>还遭毒害而入涅槃。<a id="a-Fc"></a>由彼发愿生富乐家颜容端正。<a id="a-Fd"></a>乃至今时莫不备受。<a id="a-Fe"></a>广说如上。<a id="a-Ff"></a>乃至于我法中而为出家。<a id="a-Fg"></a>断诸结惑证阿罗汉果。<a id="a-Fh"></a>我于百千俱胝独觉之中为最胜师。<a id="a-Fi"></a>彼承事我不生厌倦。<a id="a-Fj"></a>是故苾刍汝等应知。<a id="a-Fk"></a>若纯白业得纯白异熟。<a id="a-Fl"></a>若纯黑业得纯黑异熟。<a id="a-Fm"></a>若黑白杂业得杂异熟。<a id="a-Fn"></a>汝诸苾刍当舍纯黑业及以杂业。<a id="a-Fo"></a>于纯白业当勤修学。<a id="a-Fp"></a>此是缘起仍未制学处。</p>
 </body>
</html>