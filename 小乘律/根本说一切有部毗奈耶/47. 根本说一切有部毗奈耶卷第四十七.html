<!doctype html>
<html id="z3IBV1poU" data-ver="808">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第四十七</h1>
  <h2 id="a2">入王宫门学处第八十二之四</h2>
  <p id="a3">尔时薄伽梵。<a id="a-4"></a>在王舍城竹林园中。<a id="a-5"></a>时有南方壮士。<a id="a-6"></a>力敌千夫。<a id="a-7"></a>来至此城诣影胜王所。<a id="a-8"></a>自言勇健弓马无双。<a id="a-9"></a>王见欢喜加之重禄。<a id="a-A"></a>授其大将。<a id="a-B"></a>时摩揭陀憍萨罗二国中间大旷野处。<a id="a-C"></a>有五百群贼杀害商旅。<a id="a-D"></a>由斯两界人行路绝。<a id="a-E"></a>时影胜王。<a id="a-F"></a>闻是事已命大将曰。<a id="a-G"></a>卿可往彼二国中间旷野之处屏除群贼。<a id="a-H"></a>权住于彼。<a id="a-I"></a>时彼大将奉王教已。<a id="a-J"></a>将诸左右往旷野中。<a id="a-K"></a>见彼群贼将便独进。<a id="a-L"></a>锋矢交刃射一百人。<a id="a-M"></a>余四百人尚来共战。<a id="a-N"></a>其将告曰。<a id="a-O"></a>汝等莫前。<a id="a-P"></a>勿令俱死。<a id="a-Q"></a>宜释甲仗去。<a id="a-R"></a>伤者箭观其活不。<a id="a-S"></a>诸贼闻已看被射者。<a id="a-T"></a>为去其箭寻并命终。<a id="a-U"></a>方知大将善闲射法。<a id="a-V"></a>更不敢战余四百人求哀请活。<a id="a-W"></a>大将愍之慈心向彼。<a id="a-X"></a>即于二界筑一新城。<a id="a-Y"></a>总集诸人共住于此。<a id="a-Z"></a>从斯已后名旷野城。<a id="a-a"></a>时此城人众共立制。<a id="a-b"></a>若有嫁娶皆延大将先令食已。<a id="a-c"></a>方为欢宴。<a id="a-d"></a>时有一人家极贫窭。<a id="a-e"></a>欲为婚娶无容办食。<a id="a-f"></a>以命大将即自思念。<a id="a-g"></a>我贫无力请大将来。<a id="a-h"></a>今此新妻身未相触。<a id="a-i"></a>宜当进奉以表素心。<a id="a-j"></a>便令其妻入将军室方始归家。<a id="a-k"></a>从此已后城内诸人以此为式。<a id="a-l"></a>时有女子。<a id="a-m"></a>欲为婚娶便作是念此城诸人久行非法。<a id="a-n"></a>自娉妻室先与他人。<a id="a-o"></a>欲作何缘能绝斯事。<a id="a-p"></a>便于昼日众人聚处裸立小便。<a id="a-q"></a>诸人见已皆叱之曰。<a id="a-r"></a>汝是童女理合羞惭。<a id="a-s"></a>何故对众人前作非礼事。<a id="a-t"></a>女子报曰。<a id="a-u"></a>若对丈夫可有羞耻。<a id="a-v"></a>对诸妇女何所羞惭。<a id="a-w"></a>诸人对曰。<a id="a-x"></a>我非丈夫耶。<a id="a-y"></a>女子报曰。<a id="a-z"></a>若是丈夫者岂有自娶已妻先令他犯。<a id="a-10"></a>诸人闻已各起深惭。<a id="a-11"></a>即便共议。<a id="a-12"></a>我等可详杀其大将。<a id="a-13"></a>伺彼入池洗浴之际。<a id="a-14"></a>诸人总集以剑刺之。<a id="a-15"></a>彼欲命终即便念曰。<a id="a-16"></a>非我本意汝自乐为。<a id="a-17"></a>今实无辜枉断我命。<a id="a-18"></a>遂发邪愿。<a id="a-19"></a>愿我舍此身后生暴恶药叉。<a id="a-1A"></a>食此城中所有男女。<a id="a-1B"></a>发是愿已寻即命终。<a id="a-1C"></a>受药叉身于此旷野丛林中住。<a id="a-1D"></a>由其前身怨仇业故。<a id="a-1E"></a>于此城中作大灾害人多病死。<a id="a-1F"></a>诸人知已皆往林中忏谢前过。<a id="a-1G"></a>请于每日常输一人以充彼食。<a id="a-1H"></a>凡次死者于其门上悬牓告知。<a id="a-1I"></a>或家主自行。<a id="a-1J"></a>或遣男女充其饮食。<a id="a-1K"></a>时有长者。<a id="a-1L"></a>于百神所求得一子。<a id="a-1M"></a>初诞之时门上见牓。<a id="a-1N"></a>其妇忧愁怀抱婴孩悲啼而住。<a id="a-1O"></a>夫从外来见牓而进。<a id="a-1P"></a>知妇忧苦报其妇曰。<a id="a-1Q"></a>业属如此事当奈何。<a id="a-1R"></a>汝不须忧。<a id="a-1S"></a>勿生爱恋。<a id="a-1T"></a>宜将儿子送与药叉。<a id="a-1U"></a>作是语已抱其孩子送至林处。<a id="a-1V"></a>夫妻还归升高楼上。<a id="a-1W"></a>四方观察殷勤敬礼说伽他曰。</p>
  <p id="a1X">灵只遍满于世间　　自伏诸根能济物</p>
  <p id="a1Y">我为孩子求哀礼　　愿见慈悲相救护</p>
  <p id="a1Z">尔时世尊。<a id="a-1a"></a>常以佛眼观察众生。<a id="a-1b"></a>如余广说。<a id="a-1c"></a>乃至如母牛随犊。<a id="a-1d"></a>佛为怜愍长者妻子。<a id="a-1e"></a>及旷野城中诸男女故。<a id="a-1f"></a>知此城中堪受教化。<a id="a-1g"></a>渐次游行至旷野处。<a id="a-1h"></a>为暴恶药叉说微妙法令生净信。<a id="a-1i"></a>为受三归及五学处。<a id="a-1j"></a>乃至药叉说颂请曰。</p>
  <p id="a1k">云何丈夫最胜财　　云何修行能利乐</p>
  <p id="a1l">云何味中为第一　　云何命中为最胜</p>
  <p id="a1m">世尊告曰。</p>
  <p id="a1n">信为丈夫最胜财　　善法常修能利乐</p>
  <p id="a1o">诸味之中实语最　　于诸命中慧为胜</p>
  <p id="a1p">药叉请曰。</p>
  <p id="a1q">云何足珍财　　云何有名称</p>
  <p id="a1r">云何人所敬　　云何善友增</p>
  <p id="a1s">世尊告曰。</p>
  <p id="a1t">好施足珍财　　持戒有名称</p>
  <p id="a1u">实语人所敬　　无悭善友增</p>
  <p id="a1v">药叉请曰。</p>
  <p id="a1w">世间由几生　　由几得名称</p>
  <p id="a1x">由几能成立　　由几能衰损</p>
  <p id="a1y">世尊告曰。</p>
  <p id="a1z">世间由六生　　由六得名称</p>
  <p id="a20">由六能成立　　由六能衰损</p>
  <p id="a21">药叉请曰。</p>
  <p id="a22">云何离愚痴　　昼夜无羁绊</p>
  <p id="a23">能于缘不住　　不怖于深坑</p>
  <p id="a24">世尊告曰。</p>
  <p id="a25">定慧离愚痴　　舍着无羁绊</p>
  <p id="a26">于境缘不住　　持戒越深坑</p>
  <p id="a27">药叉请曰。</p>
  <p id="a28">谁能渡瀑流　　谁能越大海</p>
  <p id="a29">谁能离诸苦　　谁得心清净</p>
  <p id="a2A">世尊告曰。</p>
  <p id="a2B">信能渡瀑流　　谨慎越大海</p>
  <p id="a2C">精勤离诸苦　　有慧心清净</p>
  <p id="a2D">汝今咸可问　　沙门婆罗门</p>
  <p id="a2E">离实语布施　　更有胜法不</p>
  <p id="a2F">药叉答曰。</p>
  <p id="a2G">我今何假问　　沙门婆罗门</p>
  <p id="a2H">世尊大智海　　能说真妙法</p>
  <p id="a2I">我从今日后　　游履于人间</p>
  <p id="a2J">常礼佛世尊　　敬重于正法</p>
  <p id="a2K">世尊大慈愍　　降临我住处</p>
  <p id="a2L">我今决定知　　当尽生死际</p>
  <p id="a2M">尔时药叉持此童子奉上世尊。<a id="a-2N"></a>世尊受已授与父母。<a id="a-2O"></a>即说颂曰。</p>
  <p id="a2P">蜜迹手授我　　我手授父母</p>
  <p id="a2Q">由手相传故　　应名旷野手</p>
  <p id="a2R">孩儿因此名旷野手。<a id="a-2S"></a>年渐长大。<a id="a-2T"></a>时旷野城未有君主。<a id="a-2U"></a>众人共议。<a id="a-2V"></a>此旷野手童子有大福德。<a id="a-2W"></a>亲蒙世尊之所护念。<a id="a-2X"></a>我等宜可策以为王。<a id="a-2Y"></a>尔时世罗苾刍尼。<a id="a-2Z"></a>从胜音城将除患大臣女。<a id="a-2a"></a>名曰绀容。<a id="a-2b"></a>付与妙音长者令其养育。<a id="a-2c"></a>年既长成仪容端正。<a id="a-2d"></a>众所爱敬国内无双。<a id="a-2e"></a>时摩揭陀国影胜大王。<a id="a-2f"></a>憍萨罗国胜光大王。<a id="a-2g"></a>憍闪毗国明胜大王。<a id="a-2h"></a>及广严城栗姑毗等。<a id="a-2i"></a>并余贵族咸赍信物各遣使人。<a id="a-2j"></a>来就妙音求绀容女。<a id="a-2k"></a>长者愁恼作如是念。<a id="a-2l"></a>来求女者多是国王。<a id="a-2m"></a>我若不与皆生怨恨容害于我。<a id="a-2n"></a>报绀容曰。<a id="a-2o"></a>今随汝情堪为偶对可自选取。<a id="a-2p"></a>时诸王使并余贵族不期而会。<a id="a-2q"></a>于妙音长者花园中住。<a id="a-2r"></a>时彼长者即以种种上妙衣服无价珠璎。<a id="a-2s"></a>庄饰绀容令乘大象。<a id="a-2t"></a>手执花鬘往众人处。<a id="a-2u"></a>汝所爱乐堪为夫者。<a id="a-2v"></a>当以此花掷彼身上。<a id="a-2w"></a>绀容即便诣众人所问言。<a id="a-2x"></a>旷野手王住在何处。<a id="a-2y"></a>众人指示。<a id="a-2z"></a>女即以花望彼而掷。<a id="a-30"></a>作如是语。<a id="a-31"></a>佛于药叉手中所受童子。<a id="a-32"></a>当为我夫。<a id="a-33"></a>诸人闻已咸皆四散。<a id="a-34"></a>妙音长者知女意至。<a id="a-35"></a>即为严整上妙象马仆使车乘。<a id="a-36"></a>种种衣服饰以珠璎。<a id="a-37"></a>礼送绀容往旷野处。<a id="a-38"></a>夜闇门闭无由得入。<a id="a-39"></a>权居门下假寐通宵。</p>
  <p id="a3A">尔时世尊。<a id="a-3B"></a>观见旷野手堪应受化。<a id="a-3C"></a>乃至广说。<a id="a-3D"></a>若旷野手与绀容相会者。<a id="a-3E"></a>染爱缠缚于生死中未能出离。<a id="a-3F"></a>无阶圣果。<a id="a-3G"></a>尔时世尊知是事已。<a id="a-3H"></a>即从王舍往旷野城。<a id="a-3I"></a>至彼城隅日光遂没。<a id="a-3J"></a>即于其夜卧牛迹抢地。<a id="a-3K"></a>时旷野手。<a id="a-3L"></a>闻佛世尊来至城外卧牛迹抢中。<a id="a-3M"></a>天既晓已。<a id="a-3N"></a>时旷野手欲礼世尊出城门下。<a id="a-3O"></a>见绀容女车马仆从。<a id="a-3P"></a>问是谁女宿此城门。<a id="a-3Q"></a>时绀容女具以来意答旷野手。<a id="a-3R"></a>王闻是事令往宫中。<a id="a-3S"></a>时王诣佛所稽首白言。<a id="a-3T"></a>世尊不审大师。<a id="a-3U"></a>宿在荒田得安隐不。<a id="a-3V"></a>世尊告曰。<a id="a-3W"></a>旷野手于此世间得安隐眠者我为第一。<a id="a-3X"></a>尔时世尊说伽他曰。</p>
  <p id="a3Y">能除于罪恶　　不被欲所系</p>
  <p id="a3Z">离染归圆寂　　彼得安隐眠</p>
  <p id="a3a">能除热恼病　　一切希望断</p>
  <p id="a3b">其心常寂静　　彼得安隐眠</p>
  <p id="a3c">尔时世尊。<a id="a-3d"></a>为旷野手种种说法示教利喜。<a id="a-3e"></a>即于座上证不还果。<a id="a-3f"></a>广说如阿笈摩经。<a id="a-3g"></a>礼佛足已从座而去。<a id="a-3h"></a>既还宫已语绀容曰。<a id="a-3i"></a>我舍诸欲更不耽乐。<a id="a-3j"></a>汝虽来至随意去住。<a id="a-3k"></a>无人遮止。<a id="a-3l"></a>绀容曰。<a id="a-3m"></a>我乐住此。<a id="a-3n"></a>愿与佛子为给侍人。<a id="a-3o"></a>时旷野手为佛及僧。<a id="a-3p"></a>于此城外造僧住处。<a id="a-3q"></a>四事供养无所阙少。<a id="a-3r"></a>广说乃至旷野手王遇疾而死。<a id="a-3s"></a>生无热天。<a id="a-3t"></a>既起三心。<a id="a-3u"></a>来诣佛所礼足而坐。<a id="a-3v"></a>世尊告曰。<a id="a-3w"></a>汝旷野手因何业故生无热天。<a id="a-3x"></a>即以伽他答世尊曰。</p>
  <p id="a3y">我由见世尊　　及得闻正法</p>
  <p id="a3z">供养于僧众　　曾无厌足心</p>
  <p id="a40">受行胜人法　　远离于贪爱</p>
  <p id="a41">于三事常修　　故我生无热</p>
  <p id="a42">时旷野手天子。<a id="a-43"></a>顶礼佛足忽然不现。<a id="a-44"></a>时诸苾刍夜见光耀咸皆有疑。<a id="a-45"></a>晓请世尊曰。<a id="a-46"></a>彼旷野手。<a id="a-47"></a>曾作何业才见绀容。<a id="a-48"></a>从斯已后得不还果。<a id="a-49"></a>佛告诸苾刍。<a id="a-4A"></a>汝等应听。<a id="a-4B"></a>乃往古昔有大臣子。<a id="a-4C"></a>兄弟二人住居林野。<a id="a-4D"></a>大名手足网鞔。<a id="a-4E"></a>小名无网鞔。<a id="a-4F"></a>大者修得五通。<a id="a-4G"></a>小者就师受学。<a id="a-4H"></a>其师有女。<a id="a-4I"></a>名曰妙容。<a id="a-4J"></a>颜貌端严。<a id="a-4K"></a>年渐长大情希出适。<a id="a-4L"></a>至学生所作如是语。<a id="a-4M"></a>父母令我与汝为妻彼闻不许。<a id="a-4N"></a>其女遂嗔。<a id="a-4O"></a>学生恐怖即便逃走。<a id="a-4P"></a>女寻趁及邀遣为夫。<a id="a-4Q"></a>学生固守不随所愿。<a id="a-4R"></a>女便执刀欲斩其首。<a id="a-4S"></a>尔时学生知不免难。<a id="a-4T"></a>即便合掌作如是说。<a id="a-4U"></a>南谟大仙网鞔手足。<a id="a-4V"></a>才归命已仙人应至。<a id="a-4W"></a>即便携去共至山林。<a id="a-4X"></a>于牛迹抢处令其出家。<a id="a-4Y"></a>教修胜法证得五通。<a id="a-4Z"></a>汝等苾刍往时大兄五通仙者即我身是。<a id="a-4a"></a>彼小弟者即旷野手是。<a id="a-4b"></a>彼妙容者即绀容是。<a id="a-4c"></a>我于往昔见将被害携至山林。<a id="a-4d"></a>令得五通离女怨对。<a id="a-4e"></a>我于今日还令免彼绀容所逼。<a id="a-4f"></a>于生死海得永出离。<a id="a-4g"></a>是故汝等于有漏中速求舍离。</p>
  <p id="a4h">尔时诸苾刍复有疑心。<a id="a-4i"></a>请世尊曰。<a id="a-4j"></a>何因缘故此旷野手才初生已。<a id="a-4k"></a>将与药叉用充饮食。<a id="a-4l"></a>世尊至彼令免厄难。<a id="a-4m"></a>佛告诸苾刍。<a id="a-4n"></a>汝等善听。<a id="a-4o"></a>当为汝说。<a id="a-4p"></a>乃往过去于一城中王好食肉。<a id="a-4q"></a>时有一人。<a id="a-4r"></a>欲求于王以鸡奉献。<a id="a-4s"></a>王得鸡已将付厨人令充羹臛。<a id="a-4t"></a>彼献鸡者素有悲心。<a id="a-4u"></a>便作是念。<a id="a-4v"></a>我今不应进奉活鸡令彼屠割。<a id="a-4w"></a>即持倍价就厨人所求赎而放。<a id="a-4x"></a>遂便生念。<a id="a-4y"></a>此鸡无辜缘我进献几将被杀。<a id="a-4z"></a>此之恶业愿勿受报。<a id="a-50"></a>我复赎放所有福业。<a id="a-51"></a>令我来世遭厄难时。<a id="a-52"></a>得胜大师来相救济。<a id="a-53"></a>汝等知不。<a id="a-54"></a>往时献鸡者即旷野手是。<a id="a-55"></a>由昔愿力今免厄难。<a id="a-56"></a>如是应知。</p>
  <p id="a57">尔时旷野手身亡之后。<a id="a-58"></a>绀容还向憍闪毗妙音长者家。<a id="a-59"></a>时憍闪毗主邬陀延王。<a id="a-5A"></a>闻绀容女未被男触还来本家。<a id="a-5B"></a>便问大臣妙音共为礼娶。<a id="a-5C"></a>置妙花楼侍女千人令无阙乏。<a id="a-5D"></a>每于日日与金钱一千。<a id="a-5E"></a>其侍人内有女曲脊。<a id="a-5F"></a>因以为名。<a id="a-5G"></a>时曲脊女于日日中。<a id="a-5H"></a>常以千钱买香供给。<a id="a-5I"></a>于香店处共卖香男子密媾私情。<a id="a-5J"></a>将五百钱以充食直。<a id="a-5K"></a>余有五百买香而归。<a id="a-5L"></a>后于异时共卖香男子同心设供。<a id="a-5M"></a>请佛及僧。<a id="a-5N"></a>广说乃至食已听法。<a id="a-5O"></a>既闻法已。<a id="a-5P"></a>即于座上俱获初果。<a id="a-5Q"></a>既见谛理即便实用千钱买香持还宫内。<a id="a-5R"></a>绀容夫人见彼涂香多于余日。<a id="a-5S"></a>便问其故。<a id="a-5T"></a>彼曲脊女皆以前事具实白知。<a id="a-5U"></a>是时绀容见其希有。<a id="a-5V"></a>告侍女曰。<a id="a-5W"></a>我身有难无容辄出。<a id="a-5X"></a>汝可日日往世尊所。<a id="a-5Y"></a>听妙法已来为我说。<a id="a-5Z"></a>彼即往听还至宫中。<a id="a-5a"></a>绀容夫人自居胜座令彼说法。<a id="a-5b"></a>曲脊告曰。<a id="a-5c"></a>听法之仪不应如此。<a id="a-5d"></a>夫人知已为敷胜座。<a id="a-5e"></a>自居卑下请其说法既闻妙法证不还果。<a id="a-5f"></a>时有外道婆罗门。<a id="a-5g"></a>是磨沙国人。<a id="a-5h"></a>名曰无忧。<a id="a-5i"></a>妇名舍利。<a id="a-5j"></a>后生一女。<a id="a-5k"></a>色貌端严人所爱乐。<a id="a-5l"></a>因名无比。<a id="a-5m"></a>年渐长大自作是念。<a id="a-5n"></a>若人与我容仪相似者。<a id="a-5o"></a>当与为妻。<a id="a-5p"></a>尔时世尊。<a id="a-5q"></a>到憍闪毗次行乞还本处。<a id="a-5r"></a>饭食讫住闲林中。<a id="a-5s"></a>时无忧外道来至佛所。<a id="a-5t"></a>观佛容仪无能比者遂作是念。<a id="a-5u"></a>今此丈夫仪容殊特。<a id="a-5v"></a>得与我女为婚对者。<a id="a-5w"></a>岂不乐哉。<a id="a-5x"></a>外道还家告其妻曰。<a id="a-5y"></a>我女得夫仪容相似。<a id="a-5z"></a>可具璎珞共为婚娶。<a id="a-60"></a>妇便问曰。<a id="a-61"></a>彼是何人。<a id="a-62"></a>答曰是沙门乔答摩。<a id="a-63"></a>妇闻语已说伽他曰。</p>
  <p id="a64">我曾于国中　　见大仙乞食</p>
  <p id="a65">行于不平地　　随彼足高低</p>
  <p id="a66">如斯之大人　　岂念于妻子</p>
  <p id="a67">时无忧婆罗门。<a id="a-68"></a>闻斯语已嗔而告曰。</p>
  <p id="a69">舍利非善征　　吉祥言恶相</p>
  <p id="a6A">纵彼心精进　　有大威神力</p>
  <p id="a6B">若见无比女　　便生爱乐心</p>
  <p id="a6C">作是语已。<a id="a-6D"></a>便以妙衣诸璎珞具庄严其女。<a id="a-6E"></a>父母随从送向佛所。<a id="a-6F"></a>便于路中见佛足迹千辐轮相。<a id="a-6G"></a>无忧见已报其妇曰。<a id="a-6H"></a>此是女夫行处。<a id="a-6I"></a>舍利观见佛迹端严。<a id="a-6J"></a>以颂报曰。</p>
  <p id="a6K">染欲之人迹不正　　急性多嗔踏地坚</p>
  <p id="a6L">愚痴者迹不分明　　此是离欲人行处</p>
  <p id="a6M">我观是相定非无比对偶之人。<a id="a-6N"></a>无忧重说初颂报曰。</p>
  <p id="a6O">舍利非善征　　吉祥言恶相</p>
  <p id="a6P">纵彼千辐具　　有大威神力</p>
  <p id="a6Q">若见无比女　　便生爱乐心</p>
  <p id="a6R">次复前行见佛世尊卧草褥处。<a id="a-6S"></a>报其妇曰。<a id="a-6T"></a>此是女夫所卧草褥。<a id="a-6U"></a>舍利观见草褥不乱报曰。</p>
  <p id="a6V">染欲人卧多穿穴　　嗔者卧处草敷坚</p>
  <p id="a6W">愚痴人卧草纵横　　此是离欲人眠处</p>
  <p id="a6X">我观是相定非女夫之所眠处。<a id="a-6Y"></a>宜当旋踵共还故居。<a id="a-6Z"></a>无忧重忿报曰。</p>
  <p id="a6a">舍利非善征　　吉祥言恶相</p>
  <p id="a6b">纵彼草不乱　　有大威神力</p>
  <p id="a6c">若见无比女　　便生爱乐心</p>
  <p id="a6d">作是语已便共相将往至佛所。<a id="a-6e"></a>无忧即便说伽他曰。</p>
  <p id="a6f">仁当观此女　　美貌具庄严</p>
  <p id="a6g">须妻我见授　　颜容妙相似</p>
  <p id="a6h">犹如十五夜　　星月共相辉</p>
  <p id="a6i">世尊闻已便作是念。<a id="a-6j"></a>若我与此无比女人作慈愍言者。<a id="a-6k"></a>此女必当别我去时。<a id="a-6l"></a>情生顾恋因此命终。<a id="a-6m"></a>我今宜应现嗔忿相共其父语。<a id="a-6n"></a>作是念已即向无忧说伽他曰。</p>
  <p id="a6o">魔王奉三女　　端正世无双</p>
  <p id="a6p">璎珞盛庄严　　我不生欲意</p>
  <p id="a6q">况此卑贱身　　不净遍充满</p>
  <p id="a6r">令我足指近　　亦无如是事</p>
  <p id="a6s">时无比女闻是语已心生忿恼。<a id="a-6t"></a>观父低头。<a id="a-6u"></a>于时无忧瞻仰尊颜而说颂曰。</p>
  <p id="a6v">我女容华盛　　端严无与比</p>
  <p id="a6w">仁今何所为　　无心相爱念</p>
  <p id="a6x">世尊报曰。</p>
  <p id="a6y">世间愚痴人　　于境生爱着</p>
  <p id="a6z">若观斯美女　　遂使心迷倒</p>
  <p id="a70">我是第七佛　　获得无上果</p>
  <p id="a71">如莲出水中　　不被欲尘污</p>
  <p id="a72">尔时无忧婆罗门及无比女。<a id="a-73"></a>闻是语已舍佛而去。<a id="a-74"></a>时有外道出家老苾刍。<a id="a-75"></a>去佛不远见无比女。<a id="a-76"></a>便生染爱请世尊曰。</p>
  <p id="a77">佛眼遍明朗　　受斯无比女</p>
  <p id="a78">与我为妻室　　随情当受用</p>
  <p id="a79">佛闻此说默而不答。</p>
  <p id="a7A">时老苾刍染心逼故。<a id="a-7B"></a>复白佛言。</p>
  <p id="a7C">此是佛衣钵　　锡杖及君持</p>
  <p id="a7D">并戒并相还　　我今随女去</p>
  <p id="a7E">彼老苾刍即弃衣钵并舍学处。<a id="a-7F"></a>至无忧父所报言。<a id="a-7G"></a>与我无比以充妻室。<a id="a-7H"></a>其父骂之嫌不与语。<a id="a-7I"></a>所愿不遂便欧热血因此命终。<a id="a-7J"></a>时诸苾刍咸皆有疑。<a id="a-7K"></a>请世尊曰。<a id="a-7L"></a>以何因缘将无比女奉上世尊。<a id="a-7M"></a>不为纳受。<a id="a-7N"></a>佛告诸苾刍。<a id="a-7O"></a>非无因缘。<a id="a-7P"></a>汝等当听。<a id="a-7Q"></a>乃往古昔有锻师家。<a id="a-7R"></a>唯生一女。<a id="a-7S"></a>年虽长大恃自工巧不嫁与人。<a id="a-7T"></a>然此锻师能以铁针一枚。<a id="a-7U"></a>置于水上而不沉没。<a id="a-7V"></a>时有婆罗门童子妙闲斯技。<a id="a-7W"></a>于一针穴投以七针。<a id="a-7X"></a>浮之水上亦不沉没。<a id="a-7Y"></a>时此童子欲伏锻师。<a id="a-7Z"></a>诣其门下唱言。<a id="a-7a"></a>我有针卖须者当取。<a id="a-7b"></a>女便出门笑而报曰。</p>
  <p id="a7c">汝是愚痴人　　或可无心识</p>
  <p id="a7d">今来锻师舍　　而云我卖针</p>
  <p id="a7e">童子亦笑答曰。</p>
  <p id="a7f">贤首我非痴　　不是无心识</p>
  <p id="a7g">欲定彼憍慢　　诣此云卖针</p>
  <p id="a7h">汝父若知我　　有斯胜技术</p>
  <p id="a7i">必以汝相娉　　并家所有财</p>
  <p id="a7j">于时锻师闻是语已问童子曰。<a id="a-7k"></a>汝之技术为实为虚。<a id="a-7l"></a>即自浮一针。<a id="a-7m"></a>彼便浮七。<a id="a-7n"></a>于彼童子便生爱乐。<a id="a-7o"></a>遂许其女娉与为妻。<a id="a-7p"></a>童子告曰。<a id="a-7q"></a>我是婆罗门族姓高胜。<a id="a-7r"></a>岂锻师种为伉俪耶。<a id="a-7s"></a>舍之而去。<a id="a-7t"></a>汝等苾刍往时婆罗门者即我身是。<a id="a-7u"></a>锻师者即无忧是。<a id="a-7v"></a>女者即无比是。<a id="a-7w"></a>汝等苾刍我于往时具足烦恼。<a id="a-7x"></a>尚弃其女。<a id="a-7y"></a>况今离欲为无上师而生贪染。<a id="a-7z"></a>如是应知。</p>
  <p id="a80">时诸苾刍复白佛言。<a id="a-81"></a>世尊以何因缘老叟苾刍由无比女遂致命终。<a id="a-82"></a>佛告诸苾刍。<a id="a-83"></a>汝等善听。<a id="a-84"></a>此老苾刍。<a id="a-85"></a>非但今日由无比故自取命终。<a id="a-86"></a>乃往昔时亦相因故而致命终。<a id="a-87"></a>于过去时有城。<a id="a-88"></a>名师子劫。<a id="a-89"></a>王名师子顶。<a id="a-8A"></a>为大法王。<a id="a-8B"></a>时世丰乐人民炽盛。<a id="a-8C"></a>无诸怨争干戈征罚。<a id="a-8D"></a>谄伪恶人共相侵害。<a id="a-8E"></a>亦无灾横及诸病苦。<a id="a-8F"></a>稻蔗牛羊在处充足。<a id="a-8G"></a>等观兆庶犹如一子。<a id="a-8H"></a>时此城中有一商主。<a id="a-8I"></a>名曰师子。<a id="a-8J"></a>大富多财受用丰足。<a id="a-8K"></a>所有珍货及诸赀产。<a id="a-8L"></a>僮仆佣人无所阙乏。<a id="a-8M"></a>库藏盈溢如毗沙门王。<a id="a-8N"></a>于同类族娶女为妻。<a id="a-8O"></a>虽久共居竟无男女。<a id="a-8P"></a>为求子故祈祷神祇。<a id="a-8Q"></a>遍诸天庙山林河沼。<a id="a-8R"></a>及同生天希望后嗣。<a id="a-8S"></a>汝等苾刍。<a id="a-8T"></a>世人皆云由乞求故便获子者。<a id="a-8U"></a>此诚虚妄。<a id="a-8V"></a>斯若是实人皆千子如转轮王。<a id="a-8W"></a>然由三事方有子息。<a id="a-8X"></a>一者父母交会。<a id="a-8Y"></a>二者其母身净应合有娠。<a id="a-8Z"></a>三者中有现前。<a id="a-8a"></a>商主与子业缘运会。<a id="a-8b"></a>时有一天从胜妙天下。<a id="a-8c"></a>应受贵位托蕴妇胎。<a id="a-8d"></a>若聪慧女人有五别智。<a id="a-8e"></a>一知男子有染心无染心。<a id="a-8f"></a>二知时节。<a id="a-8g"></a>三知从彼人得。<a id="a-8h"></a>四知是男。<a id="a-8i"></a>五知是女。<a id="a-8j"></a>若是男者居在右胁。<a id="a-8k"></a>若是女者居在左胁。<a id="a-8l"></a>时彼人妇禀识聪慧。<a id="a-8m"></a>知胎居右喜告夫曰。<a id="a-8n"></a>商主知不我所怀孕。<a id="a-8o"></a>必是光显宗族。<a id="a-8p"></a>现居右胁。<a id="a-8q"></a>是男不疑。<a id="a-8r"></a>商主闻已即大庆喜作如是语。<a id="a-8s"></a>我从久来常思继嗣。<a id="a-8t"></a>愿得善子绍我家业不坠宗门。<a id="a-8u"></a>我既长养终怀返报。<a id="a-8v"></a>广为惠施福利亲族。<a id="a-8w"></a>我没世后称忆我名而为咒愿。<a id="a-8x"></a>愿我所有尊祖父母。<a id="a-8y"></a>受生之处以福庄严。<a id="a-8z"></a>即置其妻于妙楼观纵意而住。<a id="a-90"></a>随时凉燠供给所须。<a id="a-91"></a>常令女医为调饮食。<a id="a-92"></a>冷热合度六味无差。<a id="a-93"></a>所不宜者皆不令食。<a id="a-94"></a>奇妙璎珞以为严饰。<a id="a-95"></a>譬如天女游欢喜园。<a id="a-96"></a>乃至未诞以来居止床座足不履地。<a id="a-97"></a>目不观恶色。<a id="a-98"></a>耳不听恶声。<a id="a-99"></a>时经九月便诞一男。<a id="a-9A"></a>颜貌端正见者欢喜。<a id="a-9B"></a>身色如金顶圆若盖。<a id="a-9C"></a>垂手过膝目若青莲。<a id="a-9D"></a>额广眉长鼻高修直。<a id="a-9E"></a>众相圆满人所称叹。<a id="a-9F"></a>经三七日已集诸亲族。<a id="a-9G"></a>商主以儿告诸亲曰。<a id="a-9H"></a>此儿今者当作何字。<a id="a-9I"></a>众共议曰。<a id="a-9J"></a>此是商主师子之儿。<a id="a-9K"></a>可名师子胤。<a id="a-9L"></a>其父以儿授八乳母。<a id="a-9M"></a>二供乳哺二作褓持二为洗沐二共欢戏。<a id="a-9N"></a>此子既为八母供承无所乏少。<a id="a-9O"></a>常以乳酪生酥熟酥醍醐。<a id="a-9P"></a>及余上妙甘美饮食。<a id="a-9Q"></a>而用资养。<a id="a-9R"></a>速能长大如莲出池。<a id="a-9S"></a>渐至童年学诸技艺算数书印。<a id="a-9T"></a>取与出纳皆尽其妙。<a id="a-9U"></a>辩说开解智识聪明。<a id="a-9V"></a>于八种术善能瞻相。<a id="a-9W"></a>所谓男女象马宝衣木宅。<a id="a-9X"></a>其父尔时于春夏冬。<a id="a-9Y"></a>为造三殿并三苑园。<a id="a-9Z"></a>置三婇女。<a id="a-9a"></a>谓上中下。<a id="a-9b"></a>升妙楼观奏诸伎乐而娱乐之。<a id="a-9c"></a>商王师子。<a id="a-9d"></a>于日日中自知家务。<a id="a-9e"></a>日旰忘食。<a id="a-9f"></a>其子见父躬自勤劳白言。<a id="a-9g"></a>日晚何不时食。<a id="a-9h"></a>父便告曰。<a id="a-9i"></a>岂常受乐办家业耶。<a id="a-9j"></a>子闻此语作如是念。<a id="a-9k"></a>我父年尊自知家务。<a id="a-9l"></a>宁得闲纵贪为逸乐。<a id="a-9m"></a>宜自经求以济生业。<a id="a-9n"></a>即白父言。<a id="a-9o"></a>口腹之重须自驰求。<a id="a-9p"></a>坐食父财是事不可。<a id="a-9q"></a>我今欲往入大海中求觅珍宝。<a id="a-9r"></a>父告子曰。<a id="a-9s"></a>汝今不应辛苦自作驰求。<a id="a-9t"></a>今我库藏中多有财物。<a id="a-9u"></a>金银宝货随汝受用。<a id="a-9v"></a>假使日日费用米麦亦不能尽。<a id="a-9w"></a>乃至我存任情取用。<a id="a-9x"></a>我过世后随意经求。<a id="a-9y"></a>子频启父。<a id="a-9z"></a>我欲泛舶暂至宝洲。<a id="a-A0"></a>父见殷勤从其所愿。<a id="a-A1"></a>告言。<a id="a-A2"></a>随汝意去。<a id="a-A3"></a>可于苦事当忍受之。<a id="a-A4"></a>其父即便击鼓宣令。<a id="a-A5"></a>普告城邑远近商客。<a id="a-A6"></a>诸君当知。<a id="a-A7"></a>欲求珍宝者可与商主师子胤同入大海。<a id="a-A8"></a>所在经过不输税直。<a id="a-A9"></a>海中货物并当备办。<a id="a-AA"></a>时有五百商人。<a id="a-AB"></a>闻是告已集商主处共结行期。<a id="a-AC"></a>既知期已各辞父母告别亲知。<a id="a-AD"></a>选择吉辰将诸货物。<a id="a-AE"></a>人担马负随商主去。<a id="a-AF"></a>展转城邑行至海滨。<a id="a-AG"></a>商主遂以五百金钱雇船入海。<a id="a-AH"></a>并觅五人。<a id="a-AI"></a>一能远望。<a id="a-AJ"></a>二能鼓棹。<a id="a-AK"></a>三能修船。<a id="a-AL"></a>四能潜泳。<a id="a-AM"></a>五能执柁。<a id="a-AN"></a>于时柁师将欲举帆普告商人曰。<a id="a-AO"></a>大海之中厄难非一。<a id="a-AP"></a>或猛风卒起漂泊山隅。<a id="a-AQ"></a>或鲸鳞锯牙穿舶沉没。<a id="a-AR"></a>君等不应于急难时无所凭据。<a id="a-AS"></a>宜将浮物各自防身。<a id="a-AT"></a>时诸商人闻斯告已共相谓曰。<a id="a-AU"></a>大海安危难可预识。<a id="a-AV"></a>我等宜应随柁师语。<a id="a-AW"></a>各求浮物以自防身。<a id="a-AX"></a>或将版木或持皮囊。<a id="a-AY"></a>或浮瓠等俱至舶所。<a id="a-AZ"></a>既入大海遇摩竭大鱼碎破船舶。<a id="a-Aa"></a>时诸人众各凭浮物出没随波。<a id="a-Ab"></a>宿业缘运余命未尽。<a id="a-Ac"></a>遇值北风漂泊南岸至赤铜洲。<a id="a-Ad"></a>彼有众多鸣鹤罗刹女在此居住。<a id="a-Ae"></a>时罗刹女随乐变形。<a id="a-Af"></a>若见破落商人能作美言诈为诱诳。<a id="a-Ag"></a>于其城上竖二幢幡。<a id="a-Ah"></a>一名庆喜。<a id="a-Ai"></a>一名恐畏。<a id="a-Aj"></a>此幡若动表吉凶相。<a id="a-Ak"></a>商人既至庆喜幡动。<a id="a-Al"></a>诸女议曰。<a id="a-Am"></a>今吉幡动可往海滨。<a id="a-An"></a>定有赡部洲人漂落至此。<a id="a-Ao"></a>即便化作美女容仪。<a id="a-Ap"></a>俱行海际彷徉四顾。<a id="a-Aq"></a>见有诸人凭托浮物而至于岸。<a id="a-Ar"></a>诸女各各化为璎珞庄严其身。<a id="a-As"></a>持上供具告诸人曰。<a id="a-At"></a>善来贤首漂泊洪波极受辛苦。<a id="a-Au"></a>宜应就我居宅共解疲劳。<a id="a-Av"></a>时此城内先有漂泊商人。<a id="a-Aw"></a>皆收置铁城渐取充食。<a id="a-Ax"></a>即便共诸商人相随诣宅。<a id="a-Ay"></a>诸女告曰。<a id="a-Az"></a>堂宇衣服诸有所须随意受用。<a id="a-B0"></a>又我无夫。<a id="a-B1"></a>今依汝活。<a id="a-B2"></a>愿为俦匹情无间然。<a id="a-B3"></a>多诸苑园皆可爱乐。<a id="a-B4"></a>又指库藏。<a id="a-B5"></a>此是赡部洲中所须宝物。<a id="a-B6"></a>金银琉璃真珠末尼车渠码瑙珂贝璧玉赤珠右旋。<a id="a-B7"></a>如斯等物亦随意取用。<a id="a-B8"></a>与我欢居勿生疑虑。<a id="a-B9"></a>然此城南不宜辄往。</p>
  <p id="aBA">尔时世尊。<a id="a-BB"></a>告诸苾刍曰。<a id="a-BC"></a>我不见有一事迷醉世间可爱可乐。<a id="a-BD"></a>贪染系缚过女色者。<a id="a-BE"></a>当知女人是能沉溺一切男子。<a id="a-BF"></a>若诸男子见女人时。<a id="a-BG"></a>即便迷闷荒淫失志。<a id="a-BH"></a>于所作事皆忘次绪。<a id="a-BI"></a>胜妙善品不复存心。<a id="a-BJ"></a>是故苾刍求解脱者。<a id="a-BK"></a>当勤修习离欲之行。<a id="a-BL"></a>于诸染境作不净观。<a id="a-BM"></a>如是应学。<a id="a-BN"></a>时彼商人便与罗刹女欢娱宴乐积有岁时。<a id="a-BO"></a>皆生一子复生一女。<a id="a-BP"></a>时商主师子胤作如是念。<a id="a-BQ"></a>何意诸女于城南路不许人行。<a id="a-BR"></a>我宜候妻中宵睡熟。<a id="a-BS"></a>抽身徐起拔剑南行观其所以。<a id="a-BT"></a>即如所念夜起南行。<a id="a-BU"></a>闻有众人悲啼号叫。<a id="a-BV"></a>而云苦哉赡部洲。<a id="a-BW"></a>痛哉父母兄弟。<a id="a-BX"></a>是时商主闻其声已。<a id="a-BY"></a>便大惊怖身毛皆竖。<a id="a-BZ"></a>次更前行见大铁城。<a id="a-Ba"></a>高耸牢固周回求觅竟无门户。<a id="a-Bb"></a>亦不见有人畜踪迹。<a id="a-Bc"></a>于此城北有尸利沙树高出城隅。<a id="a-Bd"></a>商主登上见城中人遥问之曰。<a id="a-Be"></a>汝何人哉。<a id="a-Bf"></a>号哭于此念赡部洲父母兄弟。<a id="a-Bg"></a>彼皆告言。<a id="a-Bh"></a>我是赡部洲人入海取宝。<a id="a-Bi"></a>当升舶之日恐遭海难。<a id="a-Bj"></a>各持版木及以浮囊为护自身。<a id="a-Bk"></a>望免其厄。<a id="a-Bl"></a>既入大海被摩竭鱼触破我船。<a id="a-Bm"></a>控告无路各持囊版随风漂泊。<a id="a-Bn"></a>业命未尽吹至南岸。<a id="a-Bo"></a>时有众女仪貌殊绝。<a id="a-Bp"></a>赍持供养来至我所作如是言。<a id="a-Bq"></a>善来贤首我无归趣以汝为夫。<a id="a-Br"></a>所有舍宅衣服饮食。<a id="a-Bs"></a>七宝珍奇皆随意用。<a id="a-Bt"></a>广说如前。<a id="a-Bu"></a>乃至勿生疑虑。<a id="a-Bv"></a>仍告我等。<a id="a-Bw"></a>于此城南无宜辄往。<a id="a-Bx"></a>同居欢宴积有岁时。<a id="a-By"></a>各于己妻皆生一子复生一女。<a id="a-Bz"></a>时彼诸女人见吉幡动。<a id="a-C0"></a>知有赡部洲人舶破而至。<a id="a-C1"></a>即捉我辈随次食之。<a id="a-C2"></a>余未食者置铁城内。<a id="a-C3"></a>当食之时现罗刹像。<a id="a-C4"></a>仪容可畏长爪锯牙[國*瓜]裂人体。<a id="a-C5"></a>餐啖血肉发爪筋骨无有孑遗。<a id="a-C6"></a>乃至渧血堕地以指挑取并土吞之。<a id="a-C7"></a>我次未至处铁城内每日食一。<a id="a-C8"></a>彼诸女者非是人类。<a id="a-C9"></a>皆是罗刹。<a id="a-CA"></a>君等宜应善自防卫。<a id="a-CB"></a>不久亦当还遭此祸。<a id="a-CC"></a>是时商主闻斯语已便大惊怖。<a id="a-CD"></a>告彼人曰。<a id="a-CE"></a>颇有方便仁及我曹免斯苦厄。<a id="a-CF"></a>平安吉达还赡部洲不。<a id="a-CG"></a>彼便告曰。<a id="a-CH"></a>我无方便可得还至赡部洲中重见乡国。<a id="a-CI"></a>何以故。<a id="a-CJ"></a>我知业重求脱无缘。<a id="a-CK"></a>我等共念穿铁城下令作孔穴。<a id="a-CL"></a>欲求逃难冀免絷缚。<a id="a-CM"></a>其城即便更宽数倍。<a id="a-CN"></a>复欲踰越而出城遂增高。<a id="a-CO"></a>故知我等无缘得脱。<a id="a-CP"></a>以待命终。<a id="a-CQ"></a>君等可有方便得还乡国。<a id="a-CR"></a>商主问曰。<a id="a-CS"></a>其事云何。<a id="a-CT"></a>彼便告曰。<a id="a-CU"></a>我比曾闻。<a id="a-CV"></a>于十五日褒洒陀时。<a id="a-CW"></a>于虚空中有诸天人。<a id="a-CX"></a>作如是语。<a id="a-CY"></a>赡部洲人汝无智慧故守愚痴。<a id="a-CZ"></a>于十五日褒洒陀时。<a id="a-Ca"></a>不解北行寻求出路。<a id="a-Cb"></a>每十五日有天马王。<a id="a-Cc"></a>名婆罗诃。<a id="a-Cd"></a>从海而出游在岸边。<a id="a-Ce"></a>食自然香稻无病充溢有大力势。<a id="a-Cf"></a>举首四顾如是三告。<a id="a-Cg"></a>谁有欲向彼岸还赡部洲。<a id="a-Ch"></a>君等宜应于十五日褒洒陀时。<a id="a-Ci"></a>于城北边大海之际至天马所。<a id="a-Cj"></a>待马语时即便告言。<a id="a-Ck"></a>我等欲归彼岸还赡部洲。<a id="a-Cl"></a>愿见提携安隐而去。<a id="a-Cm"></a>马所陈语君当奉行。<a id="a-Cn"></a>有此方便可还本国。<a id="a-Co"></a>时师子胤商主闻彼说已。<a id="a-Cp"></a>深心奉持赞叹希有。<a id="a-Cq"></a>即便下树寻路归还依旧而卧。<a id="a-Cr"></a>至天晓已诣彼五百商人之所。<a id="a-Cs"></a>而告之曰。<a id="a-Ct"></a>君等宜可俱集某园。<a id="a-Cu"></a>须有筹议。<a id="a-Cv"></a>所有妻子并勿随身。<a id="a-Cw"></a>时诸商人闻商主语。<a id="a-Cx"></a>于一园中并皆俱集。<a id="a-Cy"></a>商主即便具以上事普告众人。<a id="a-Cz"></a>复更告曰。<a id="a-D0"></a>此等诸女皆是罗刹。<a id="a-D1"></a>君等宜应谨自防护。</p>
 </body>
</html>