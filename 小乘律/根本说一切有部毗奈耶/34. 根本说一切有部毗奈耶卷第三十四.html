<!doctype html>
<html id="z3IBV1SoH" data-ver="966">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第三十四</h1>
  <p id="a2">第四摄颂曰。</p>
  <p id="a3">数食一宿处　　受钵不为余</p>
  <p id="a4">足食别非时　　触不受妙食</p>
  <p data-pb></p>
  <h2 id="a5">展转食学处第三十一</h2>
  <p id="a6">尔时薄伽梵。<a id="a-7"></a>在王舍城羯兰铎迦池竹林园中。<a id="a-8"></a>时具寿大目干连于时时中常往捺落迦傍生饿鬼人天诸趣慈愍观察。<a id="a-9"></a>于捺落迦中见诸有情备受刀剑斩斫其身。<a id="a-A"></a>尸粪煻煨猛焰炉炭烧煮等苦。<a id="a-B"></a>于傍生中见其更互相食啖等苦。<a id="a-C"></a>于饿鬼处见为种种饥渴所逼等苦。<a id="a-D"></a>于诸天处见将坠堕爱别离苦。<a id="a-E"></a>于人趣中见有种种艰辛求觅资生衣食杀罚等苦。<a id="a-F"></a>既见是已。<a id="a-G"></a>于四众中普皆宣告。<a id="a-H"></a>诸人当知。<a id="a-I"></a>如我所见五趣差别。<a id="a-J"></a>苦乐之报皆悉不虚。<a id="a-K"></a>汝等应信。<a id="a-L"></a>勿致疑惑。<a id="a-M"></a>受苦报者恶业所招。<a id="a-N"></a>谓杀盗邪淫乃至邪见。<a id="a-O"></a>不敬三宝欺慢尊亲。<a id="a-P"></a>无慈愍心不持禁戒。<a id="a-Q"></a>由斯恶行得苦异熟。<a id="a-R"></a>受乐报者善业所感谓不杀盗乃至不邪见。<a id="a-S"></a>崇信三宝敬重尊亲。<a id="a-T"></a>具慈愍心奉持禁戒。<a id="a-U"></a>由斯善行得乐异熟。<a id="a-V"></a>诸人闻已叹未曾有。<a id="a-W"></a>悉皆举手高声唱言。<a id="a-X"></a>善哉圣者能为我等盲冥之辈。<a id="a-Y"></a>但见现在不睹未来。<a id="a-Z"></a>亲于五趣观善恶事。<a id="a-a"></a>还来相告。<a id="a-b"></a>我等始知报应影响必不唐捐。<a id="a-c"></a>从今已去改恶修福。<a id="a-d"></a>希生善道不堕恶趣。<a id="a-e"></a>是时四众既自闻已皆作是念。<a id="a-f"></a>我之男女或弟子等常为恶业。<a id="a-g"></a>不勤修习清净梵行。<a id="a-h"></a>欲令弃舍诸恶业故。<a id="a-i"></a>悉皆将至圣者大目干连处。<a id="a-j"></a>令其听法。<a id="a-k"></a>既闻法已冀修善行。<a id="a-l"></a>免堕恶趣证殊胜果。<a id="a-m"></a>当尔之时四众云集来听法要。<a id="a-n"></a>人众諠嚣。<a id="a-o"></a>世尊知而故问。<a id="a-p"></a>具寿阿难陀曰。<a id="a-q"></a>何故大目干连处四众云集。<a id="a-r"></a>时阿难陀白佛言。<a id="a-s"></a>世尊具寿大目干连游行五趣见诸苦恼。<a id="a-t"></a>于四众中具说其事。<a id="a-u"></a>由此诸人为听法故皆来集会。</p>
  <p id="av">尔时世尊告阿难陀。<a id="a-w"></a>非一切时处常有大目干连。<a id="a-x"></a>如是之辈颇亦难得。<a id="a-y"></a>是故我今敕诸苾刍。<a id="a-z"></a>于寺门屋下画生死轮。<a id="a-10"></a>时诸苾刍不知画法。<a id="a-11"></a>世尊告曰。<a id="a-12"></a>应随大小圆作轮形处中安毂。<a id="a-13"></a>次安五辐表五趣之相。<a id="a-14"></a>当毂之下画捺洛迦。<a id="a-15"></a>于其二边画傍生饿鬼。<a id="a-16"></a>次于其上可画人天。<a id="a-17"></a>于人趣中应作四洲。<a id="a-18"></a>东毗提诃。<a id="a-19"></a>南赡部洲。<a id="a-1A"></a>西瞿陀尼。<a id="a-1B"></a>北拘卢洲。<a id="a-1C"></a>于其毂处作圆白色。<a id="a-1D"></a>中画佛像。<a id="a-1E"></a>于佛像前应画三种形。<a id="a-1F"></a>初作鸽形表多贪染。<a id="a-1G"></a>次作蛇形表多嗔恚。<a id="a-1H"></a>后作猪形表多愚痴。<a id="a-1I"></a>于其辋处应作溉灌轮像。<a id="a-1J"></a>多安水罐画作有情生死之像。<a id="a-1K"></a>生者于罐中出头。<a id="a-1L"></a>死者于罐中出足。<a id="a-1M"></a>于五趣处各像其形。<a id="a-1N"></a>周圆复画十二缘生生灭之相。<a id="a-1O"></a>所谓无明缘行乃至老死。<a id="a-1P"></a>无明支应作罗刹像。<a id="a-1Q"></a>行支应作瓦轮像。<a id="a-1R"></a>识支应作猕猴像。<a id="a-1S"></a>名色支应作乘船人像。<a id="a-1T"></a>六处支应作六根像。<a id="a-1U"></a>触支应作男女相摩触像。<a id="a-1V"></a>受支应作男女受苦乐像。<a id="a-1W"></a>爱支应作女人抱男女像。<a id="a-1X"></a>取支应作丈夫持瓶取水像。<a id="a-1Y"></a>有支应作大梵天像。<a id="a-1Z"></a>生支应作女人诞孕像。<a id="a-1a"></a>老支应作男女衰老像。<a id="a-1b"></a>病应作男女带病像。<a id="a-1c"></a>死支应作舆死人像。<a id="a-1d"></a>忧应作男女忧戚像。<a id="a-1e"></a>悲应作男女啼哭像。<a id="a-1f"></a>苦应作男女受苦之像。<a id="a-1g"></a>恼应作男女挽难调骆驼像。<a id="a-1h"></a>于其轮上应作无常大鬼蓬发张口。<a id="a-1i"></a>长舒两臂抱生死轮。<a id="a-1j"></a>于鬼头两畔书二伽他曰。</p>
  <p id="a1k">汝当求出离　　于佛教勤修</p>
  <p id="a1l">降伏生死军　　如象摧草舍</p>
  <p id="a1m">于此法律中　　常为不放逸</p>
  <p id="a1n">能竭烦恼海　　当尽苦边际</p>
  <p id="a1o">次于无常鬼上应作白圆坛。<a id="a-1p"></a>以表涅槃圆净之像。<a id="a-1q"></a>如佛所教。<a id="a-1r"></a>于门屋下应作生死轮者。<a id="a-1s"></a>时诸苾刍奉教而作。<a id="a-1t"></a>诸有敬信婆罗门居士等。<a id="a-1u"></a>见画轮像问言。<a id="a-1v"></a>圣者此之画轮欲表何事。<a id="a-1w"></a>苾刍答曰。<a id="a-1x"></a>我亦不知何所表示。<a id="a-1y"></a>诸人报曰。<a id="a-1z"></a>若不解者何因图画。<a id="a-20"></a>时诸苾刍默无所对。<a id="a-21"></a>即以此缘具白世尊。<a id="a-22"></a>世尊告曰。<a id="a-23"></a>应差苾刍于门屋下坐。<a id="a-24"></a>为来往诸人婆罗门等。<a id="a-25"></a>指示生死轮转因缘。<a id="a-26"></a>如佛所教令指示者。<a id="a-27"></a>时诸苾刍遂不简择。<a id="a-28"></a>令无识解者开导其事。<a id="a-29"></a>不生物信更招讥丑。<a id="a-2A"></a>佛言。<a id="a-2B"></a>令知解者指示诸人。<a id="a-2C"></a>时王舍城有一长者。<a id="a-2D"></a>娶妻未久便诞一男。<a id="a-2E"></a>颜容端正人所乐见告其妻曰。<a id="a-2F"></a>贤首我今有子。<a id="a-2G"></a>多有费用。<a id="a-2H"></a>宜入大海经求珍货。<a id="a-2I"></a>妻告言善。<a id="a-2J"></a>长者即便持诸杂物入大海中。<a id="a-2K"></a>因风破舶往而不返其妻辛苦或假宗亲。<a id="a-2L"></a>或以自力长养小儿。<a id="a-2M"></a>以孤贫养育名曰贫生。<a id="a-2N"></a>时贫生童子既渐长大。<a id="a-2O"></a>付师受业。<a id="a-2P"></a>遂与同学往竹林园。<a id="a-2Q"></a>至寺门下见画五趣生死之轮。<a id="a-2R"></a>问言。<a id="a-2S"></a>圣者此名何物。<a id="a-2T"></a>苾刍报曰。<a id="a-2U"></a>此是五趣生死之轮。<a id="a-2V"></a>白言圣者为我宣说。<a id="a-2W"></a>苾刍告曰。<a id="a-2X"></a>汝当善听。<a id="a-2Y"></a>所谓捺洛迦傍生饿鬼人天趣别。<a id="a-2Z"></a>又问圣者此捺洛迦有情。<a id="a-2a"></a>曾作何业受斯斩斫碎身等苦。<a id="a-2b"></a>苾刍报曰。<a id="a-2c"></a>贤首此于十恶业道。<a id="a-2d"></a>以极重心数作不息。<a id="a-2e"></a>由彼业力今受斯苦。<a id="a-2f"></a>又问圣者此傍生趣。<a id="a-2g"></a>曾作何业受斯负重相食等苦。<a id="a-2h"></a>苾刍报曰。<a id="a-2i"></a>贤首此由造作十恶业道以轻微心数作不息。<a id="a-2j"></a>由彼业力今受斯苦。<a id="a-2k"></a>又问圣者此饿鬼趣。<a id="a-2l"></a>曾作何业受斯饥渴烧然等苦。<a id="a-2m"></a>苾刍报曰。<a id="a-2n"></a>贤首此由悭惜己物不肯惠施。<a id="a-2o"></a>见他施时便为遮止。<a id="a-2p"></a>于三宝处父母亲族无分布心。<a id="a-2q"></a>数习不已。<a id="a-2r"></a>由彼业力今受斯苦。<a id="a-2s"></a>又问圣者此之天趣。<a id="a-2t"></a>曾作何业受胜妙乐苾刍报曰。<a id="a-2u"></a>贤首此由以殷重心修十善业。<a id="a-2v"></a>敬信三宝受持禁戒。<a id="a-2w"></a>由彼业力今得生天受胜妙乐。<a id="a-2x"></a>又问圣者此之人趣。<a id="a-2y"></a>曾作何业受处中乐。<a id="a-2z"></a>而有驰求活命等苦。<a id="a-30"></a>苾刍报曰。<a id="a-31"></a>贤首此于十善业道。<a id="a-32"></a>以轻微心而数修习。<a id="a-33"></a>由彼业力今得人身受处中乐。<a id="a-34"></a>而有驰求活命等苦童子白言。<a id="a-35"></a>圣者下三恶趣我所不欲。<a id="a-36"></a>生人天中情有钦尚。<a id="a-37"></a>圣者我作何业生彼天中。<a id="a-38"></a>答曰汝若能于佛正教中善说法律而出家者。<a id="a-39"></a>于现世中策励修习。<a id="a-3A"></a>断诸烦恼尽苦边际。<a id="a-3B"></a>若不获果有余烦恼。<a id="a-3C"></a>而命终者当生天上。<a id="a-3D"></a>圣者若出家者当作何业。<a id="a-3E"></a>答曰乃至命终无亏梵行曰我不能作。<a id="a-3F"></a>更有何业得生天上。<a id="a-3G"></a>若受八支及五学处为近住近事曰此作何事。<a id="a-3H"></a>答曰若一日夜或至尽形。<a id="a-3I"></a>不杀盗淫不妄语等。<a id="a-3J"></a>曰此亦不能。<a id="a-3K"></a>更作何业当得生天。<a id="a-3L"></a>问曰若以饮食供佛及僧。<a id="a-3M"></a>由此福因当生天上。<a id="a-3N"></a>圣者可用。<a id="a-3O"></a>几物得为饮食供佛及僧。<a id="a-3P"></a>答曰可用五百金钱。<a id="a-3Q"></a>圣者此事可办。<a id="a-3R"></a>即从座起礼足而去。<a id="a-3S"></a>还家白母曰。<a id="a-3T"></a>我于向者诣竹林园。<a id="a-3U"></a>于寺门下见有彩画五趣生死之轮。<a id="a-3V"></a>所谓捺洛迦傍生饿鬼及以人天。<a id="a-3W"></a>下三恶趣我所不欲。<a id="a-3X"></a>上之二趣心有爱乐。<a id="a-3Y"></a>母今欲得生人天不。<a id="a-3Z"></a>母曰欲得。<a id="a-3a"></a>若如是者当可与我五百金钱。<a id="a-3b"></a>奉佛及僧一中供养当得生天。<a id="a-3c"></a>母曰汝少失父孤茕养育。<a id="a-3d"></a>或以自力或假宗亲。<a id="a-3e"></a>今始成人付师受业。<a id="a-3f"></a>束修之直尚自不充。<a id="a-3g"></a>五百金钱卒何能得白言若贫无者。<a id="a-3h"></a>我当佣力求觅金钱。<a id="a-3i"></a>母曰汝今少年气力微劣。<a id="a-3j"></a>何能客作求觅珍财。<a id="a-3k"></a>答曰我当戮力望及余人。<a id="a-3l"></a>母见殷勤即放令去。<a id="a-3m"></a>往市店所求自佣赁。<a id="a-3n"></a>时有婆罗门居士等来觅作人。<a id="a-3o"></a>曾不见问乃至日暮。<a id="a-3p"></a>伫立行中诸人散尽。<a id="a-3q"></a>遂便还舍。<a id="a-3r"></a>母问曰得佣力处不。<a id="a-3s"></a>答言曾无见问。<a id="a-3t"></a>母曰岂有作人如汝束带。<a id="a-3u"></a>凡作人者。<a id="a-3v"></a>头蒙尘土著破弊衣。<a id="a-3w"></a>在作行中他人见问。<a id="a-3x"></a>既至明朝如母所说。<a id="a-3y"></a>着粗衣服住作行中。<a id="a-3z"></a>时有长者欲造宅舍。<a id="a-40"></a>来至行中觅佣力者。<a id="a-41"></a>将余人去不问贫生。<a id="a-42"></a>于时贫生报长者曰。<a id="a-43"></a>我亦客作何不相雇。<a id="a-44"></a>长者曰汝容貌柔软。<a id="a-45"></a>岂能执作。<a id="a-46"></a>答曰佣力之人岂先与价。<a id="a-47"></a>长者曰日暮方酬贫生曰我且为作。<a id="a-48"></a>至日晡时若称作功当酬价直。<a id="a-49"></a>若不惬意物不须与。<a id="a-4A"></a>长者将归令其作务。<a id="a-4B"></a>诸余作者并不齐心。<a id="a-4C"></a>唯此贫生尽力为作。<a id="a-4D"></a>诸人报曰。<a id="a-4E"></a>观汝形势未解客作。<a id="a-4F"></a>但可度日。<a id="a-4G"></a>何苦自身。<a id="a-4H"></a>贫生报曰。<a id="a-4I"></a>兄等知不。<a id="a-4J"></a>我由恶业生在贫家。<a id="a-4K"></a>今更欺人当生何道。<a id="a-4L"></a>诸人报曰。<a id="a-4M"></a>汝今未解且事勤劳。<a id="a-4N"></a>不久之间懒剧于我。<a id="a-4O"></a>时彼贫生善能谈说。<a id="a-4P"></a>为诸作者巧说当机。<a id="a-4Q"></a>诸人乐闻执作随走欲听其话。<a id="a-4R"></a>不暇徐行。<a id="a-4S"></a>贫生引之乃至终日。<a id="a-4T"></a>一日之作比余两倍。<a id="a-4U"></a>长者至暮自来检察。<a id="a-4V"></a>睹其所作倍胜于常。<a id="a-4W"></a>问当作人曰。<a id="a-4X"></a>汝于今日加作人耶。<a id="a-4Y"></a>报言不加。<a id="a-4Z"></a>若尔何故两倍于前。<a id="a-4a"></a>其当作人以事具告。<a id="a-4b"></a>长者闻已极生欢喜。<a id="a-4c"></a>遂与贫人两倍之价。<a id="a-4d"></a>贫入问曰。<a id="a-4e"></a>两日之价岂并相酬。<a id="a-4f"></a>长者曰我心愧汝。<a id="a-4g"></a>故倍酬直。<a id="a-4h"></a>贫人曰若称意者。<a id="a-4i"></a>乃至宅成常容我作。<a id="a-4j"></a>所有价直且未须还。<a id="a-4k"></a>作了之辰一时当付。<a id="a-4l"></a>长者曰善哉。<a id="a-4m"></a>遂常令执作。<a id="a-4n"></a>至宅功毕长者算钱欲酬作直。<a id="a-4o"></a>唯得四百五十未满所期。<a id="a-4p"></a>贫人见已遂便啼泣。<a id="a-4q"></a>长者曰何故啼泣。<a id="a-4r"></a>岂我于汝相欺负耶。<a id="a-4s"></a>答曰长者大人无容欺负。<a id="a-4t"></a>然我本心求钱五百。<a id="a-4u"></a>于佛及僧拟申供养。<a id="a-4v"></a>钱既未足更复苦身。<a id="a-4w"></a>为此因缘我悲啼耳。<a id="a-4x"></a>长者曰若缘福事我愿助成。<a id="a-4y"></a>贫人报曰。<a id="a-4z"></a>长者添满自成福业。<a id="a-50"></a>乖我本愿不得生天。<a id="a-51"></a>长者曰汝以信心奉佛众不。<a id="a-52"></a>报言如是若尔汝可往问世尊。<a id="a-53"></a>如佛所说汝当奉行。<a id="a-54"></a>时彼贫人寻诣佛所。<a id="a-55"></a>礼佛足已在一面坐。<a id="a-56"></a>白佛言。<a id="a-57"></a>世尊我为供佛僧众。<a id="a-58"></a>自赁己身求五百金钱。<a id="a-59"></a>在某长者家多时客作。<a id="a-5A"></a>及至作了五百不充。<a id="a-5B"></a>长者见欠为我添满。<a id="a-5C"></a>为当取耶为不取耶。<a id="a-5D"></a>佛言。<a id="a-5E"></a>童子应可取之。<a id="a-5F"></a>白佛言。<a id="a-5G"></a>世尊他物相助恐不生天。<a id="a-5H"></a>佛言。<a id="a-5I"></a>童子汝初发心当生天处。<a id="a-5J"></a>何况舍施不生天耶。<a id="a-5K"></a>奉佛教已欢喜而去。<a id="a-5L"></a>至长者家取五百金钱还诣母所白言。<a id="a-5M"></a>慈母此是五百金钱。<a id="a-5N"></a>幸愿营办供佛及僧。<a id="a-5O"></a>母曰汝岂不知。<a id="a-5P"></a>家道先贫触途阙乏。<a id="a-5Q"></a>食手器具座褥皆无。<a id="a-5R"></a>欲请佛僧若为能济。<a id="a-5S"></a>汝今可去白佣力处长者令知彼舍宽容或能为作。<a id="a-5T"></a>贫人闻告。<a id="a-5U"></a>诣长者处白言。<a id="a-5V"></a>今我家贫触途匮乏。<a id="a-5W"></a>食手器具座席并无。<a id="a-5X"></a>欲请佛僧事不能济。<a id="a-5Y"></a>敢欲凭告就此宅中为办所须。<a id="a-5Z"></a>请佛僧食是事得不。<a id="a-5a"></a>长者便念。<a id="a-5b"></a>我造新宅得供佛僧斯成善事。<a id="a-5c"></a>告曰汝可留物往请佛僧。<a id="a-5d"></a>来就宅中为受供养。<a id="a-5e"></a>时彼贫生留物而去。<a id="a-5f"></a>遂于明日往诣佛所。<a id="a-5g"></a>礼佛足已长跪合掌白言。<a id="a-5h"></a>世尊唯愿明日就某宅中哀受微供。</p>
  <p id="a5i">尔时世尊默然受请。<a id="a-5j"></a>见佛受已礼足而去。<a id="a-5k"></a>报长者知时。<a id="a-5l"></a>彼长者即为具办种种上妙饮食。<a id="a-5m"></a>于晨朝时敷设座褥。<a id="a-5n"></a>安大水器布列香花。<a id="a-5o"></a>令使白佛。<a id="a-5p"></a>饮食已办。<a id="a-5q"></a>愿佛知时。<a id="a-5r"></a>尔时世尊。<a id="a-5s"></a>于日初分着衣持钵。<a id="a-5t"></a>与诸圣众诣长者家。<a id="a-5u"></a>是时六众苾刍问授事人曰。<a id="a-5v"></a>今日谁家请佛僧众。<a id="a-5w"></a>报言某长者子。<a id="a-5x"></a>六众议曰。<a id="a-5y"></a>彼客作人有何饮食。<a id="a-5z"></a>我今宜往余相识处求觅小食。<a id="a-60"></a>至彼舍已。<a id="a-61"></a>彼言圣者可食小食。<a id="a-62"></a>即皆饱食方诣请处。<a id="a-63"></a>尔时世尊。<a id="a-64"></a>并诸大众至长者家。<a id="a-65"></a>各洗足已就座而坐。<a id="a-66"></a>是时贫生便以清净上妙饮食。<a id="a-67"></a>手自供给悉令饱满。<a id="a-68"></a>见六众苾刍不能美食。<a id="a-69"></a>便诣佛所白言。<a id="a-6A"></a>世尊。<a id="a-6B"></a>我见众中有诸圣者不能美食。<a id="a-6C"></a>将非由此障我生天。<a id="a-6D"></a>佛言贤首。<a id="a-6E"></a>但施座褥定得生天。<a id="a-6F"></a>何况佛僧为受饮食。<a id="a-6G"></a>是时贫人见佛僧众饭食既讫。<a id="a-6H"></a>收钵器已。<a id="a-6I"></a>便持小席在佛前坐。<a id="a-6J"></a>听说妙法。<a id="a-6K"></a>佛为宣说示教利喜从座而去。<a id="a-6L"></a>当尔之时有五百商人。<a id="a-6M"></a>从大海来过王舍城。<a id="a-6N"></a>初至之日遇大节会。<a id="a-6O"></a>所将珍货无人交易。<a id="a-6P"></a>共相议曰。<a id="a-6Q"></a>既无交易事欲如何。<a id="a-6R"></a>饮食所须无求觅处。<a id="a-6S"></a>中有一人。<a id="a-6T"></a>曾近苾刍谙知法式。<a id="a-6U"></a>告诸人曰。<a id="a-6V"></a>宜可散问。<a id="a-6W"></a>今朝何处供佛及僧。<a id="a-6X"></a>其家必有余残饮食。<a id="a-6Y"></a>我等往彼而求觅之。<a id="a-6Z"></a>访知某甲长者之宅已供佛僧。<a id="a-6a"></a>我等往彼当以价直而求赎之。<a id="a-6b"></a>即便至舍白言。<a id="a-6c"></a>长者。<a id="a-6d"></a>佛僧食讫必有余残。<a id="a-6e"></a>求赎多少。<a id="a-6f"></a>长者报言。<a id="a-6g"></a>非是我食。<a id="a-6h"></a>是此少年所设饮食。<a id="a-6i"></a>商人就彼同前求觅。<a id="a-6j"></a>贫人报曰。<a id="a-6k"></a>我不须钱直尔相惠。<a id="a-6l"></a>时彼商人悉皆恣食。<a id="a-6m"></a>既饱满已咸并称叹。<a id="a-6n"></a>白长者曰。<a id="a-6o"></a>仁于今日获大善利。<a id="a-6p"></a>于己舍内供佛及僧。<a id="a-6q"></a>我等商人亦蒙饱足。<a id="a-6r"></a>长者报曰。<a id="a-6s"></a>此非我食。<a id="a-6t"></a>是此少年所设供养。<a id="a-6u"></a>问曰。<a id="a-6v"></a>今此少年是谁之子。<a id="a-6w"></a>报云是某甲长者子。<a id="a-6x"></a>商主报曰。<a id="a-6y"></a>此人即是我知识之子。<a id="a-6z"></a>便以大叠敷之于地。<a id="a-70"></a>并安珍宝普相告曰。<a id="a-71"></a>诸君当知。<a id="a-72"></a>我闻众缕成衣渧水盈器。<a id="a-73"></a>仁有施者宜安此处。<a id="a-74"></a>须臾之间便成宝聚。<a id="a-75"></a>商主报曰。<a id="a-76"></a>当受此物。<a id="a-77"></a>贫生曰。<a id="a-78"></a>我但施食无求物心。<a id="a-79"></a>商主曰。<a id="a-7A"></a>斯非食价。<a id="a-7B"></a>此中一宝能成百供。<a id="a-7C"></a>非关食直以庆喜心共相赠遗报言。<a id="a-7D"></a>我今设食求觅生天。<a id="a-7E"></a>仁虽见惠我不敢取。<a id="a-7F"></a>勿缘此故障我生天。<a id="a-7G"></a>商主曰。<a id="a-7H"></a>汝信佛不。<a id="a-7I"></a>答言。<a id="a-7J"></a>我信。<a id="a-7K"></a>若信佛者可往问佛。<a id="a-7L"></a>随佛所教当奉行之。<a id="a-7M"></a>时长者子往诣佛所。<a id="a-7N"></a>礼佛足已白言。<a id="a-7O"></a>世尊。<a id="a-7P"></a>我向设供尚有余食。<a id="a-7Q"></a>与五百商人皆令饱满。<a id="a-7R"></a>时彼欢喜以众多珍宝见惠于我。<a id="a-7S"></a>为受此物为不受耶。<a id="a-7T"></a>佛言。<a id="a-7U"></a>受取。<a id="a-7V"></a>白言。<a id="a-7W"></a>世尊勿缘此宝障我生天。<a id="a-7X"></a>佛言。<a id="a-7Y"></a>此是花报。<a id="a-7Z"></a>果报在后。<a id="a-7a"></a>时长者子礼佛而去。<a id="a-7b"></a>为受珍宝。</p>
  <p id="a7c">尔时王舍城中有一首望长者。<a id="a-7d"></a>遇疾身亡更无子息。<a id="a-7e"></a>众人议曰。<a id="a-7f"></a>长者身死首望交无欲觅于谁共相领摄。<a id="a-7g"></a>宜应共觅大福德人立为首望。<a id="a-7h"></a>诸人议曰。<a id="a-7i"></a>如何得知是大福德。<a id="a-7j"></a>中有智者。<a id="a-7k"></a>告诸人曰。<a id="a-7l"></a>应以众多种子置一[土*瓦]中。<a id="a-7m"></a>令彼诸人以手探取。<a id="a-7n"></a>若得一色种子者。<a id="a-7o"></a>当立其人以为首望。<a id="a-7p"></a>即便如议。<a id="a-7q"></a>以杂种子置一瓨中。<a id="a-7r"></a>众人各探咸得杂种。<a id="a-7s"></a>独此贫生得纯色种子。<a id="a-7t"></a>众人虽见而佥议曰。<a id="a-7u"></a>我等岂可立客作人以为首望。<a id="a-7v"></a>便令三取皆得纯色。<a id="a-7w"></a>诸人既见共生希有。<a id="a-7x"></a>云是天神之所加护。<a id="a-7y"></a>我等今者宜可同心。<a id="a-7z"></a>请为尊首是时郭邑共拜贫生以为首望。<a id="a-80"></a>时设供长者见是事已。<a id="a-81"></a>即以众宝璎珞严饰其女而娉与之。<a id="a-82"></a>时贫生善业力故宅中珍宝忽然自生。<a id="a-83"></a>众人因此号曰善生。<a id="a-84"></a>时善生长者作如是念。<a id="a-85"></a>今我宅中所受果报。<a id="a-86"></a>皆是世尊威神之力。<a id="a-87"></a>我今宜可请佛及僧。<a id="a-88"></a>来至宅中受我供养。<a id="a-89"></a>是时善生长者往诣佛所。<a id="a-8A"></a>礼佛足已在一面坐。<a id="a-8B"></a>佛为说法既闻法已。<a id="a-8C"></a>即起长跪整衣一肩。<a id="a-8D"></a>合掌恭敬白佛言。<a id="a-8E"></a>世尊。<a id="a-8F"></a>唯愿慈悲与诸苾刍。<a id="a-8G"></a>明当就宅为受微供。<a id="a-8H"></a>尔时世尊默然为受。<a id="a-8I"></a>善生长者见佛受已。<a id="a-8J"></a>即礼佛足从坐而去。<a id="a-8K"></a>时善生长者。<a id="a-8L"></a>即于其夜备办种种上妙饮食。<a id="a-8M"></a>广说如前。<a id="a-8N"></a>手自持食奉佛僧众。<a id="a-8O"></a>见收钵已为欲听法。<a id="a-8P"></a>便持小席在佛前坐。<a id="a-8Q"></a>尔时世尊知彼长者意乐根性随机说法。<a id="a-8R"></a>令彼长者心得开悟。<a id="a-8S"></a>即于座上夫妇二人以金刚智杵。<a id="a-8T"></a>摧破二十种萨迦耶见山。<a id="a-8U"></a>得预流果。<a id="a-8V"></a>既见谛已白佛言。<a id="a-8W"></a>世尊。<a id="a-8X"></a>我等由佛得解脱果。<a id="a-8Y"></a>此非父母高祖人王。<a id="a-8Z"></a>及诸天众沙门婆罗门。<a id="a-8a"></a>亲友眷属之所能作。<a id="a-8b"></a>我逢世尊大善知识故。<a id="a-8c"></a>于地狱傍生饿鬼趣中拔济令出。<a id="a-8d"></a>安置人天胜妙之处。<a id="a-8e"></a>当尽苦际得涅槃乐。<a id="a-8f"></a>干竭血海超越骨山。<a id="a-8g"></a>无始积集所有身见。<a id="a-8h"></a>悉皆除灭获得初果。<a id="a-8i"></a>我今归依佛法僧宝。<a id="a-8j"></a>唯愿世尊证知我是邬波索迦邬波斯迦。<a id="a-8k"></a>始从今日乃至命终。<a id="a-8l"></a>受五学处不杀生乃至不饮酒。<a id="a-8m"></a>说是语已俱礼佛足欢喜奉行。<a id="a-8n"></a>尔时世尊为彼夫妇宣说法要。<a id="a-8o"></a>示教利喜得胜果已。<a id="a-8p"></a>从座而去至住处已。<a id="a-8q"></a>时诸苾刍咸皆有疑。<a id="a-8r"></a>请世尊曰。<a id="a-8s"></a>彼善生长者曾作何业。<a id="a-8t"></a>由彼业力为客作人。<a id="a-8u"></a>复作何业于其宅中珍宝自出。<a id="a-8v"></a>世尊告曰。<a id="a-8w"></a>今此善生先所作业。<a id="a-8x"></a>缘合成熟果报不失。<a id="a-8y"></a>凡诸有情先身所作善恶之业。<a id="a-8z"></a>非于外界地水火风而令成熟。<a id="a-90"></a>然于自身蕴界处中业果成熟。<a id="a-91"></a>即说颂曰。</p>
  <p id="a92">假令经百劫　　所作业不亡</p>
  <p id="a93">因缘会遇时　　果报还自受</p>
  <p id="a94">汝等苾刍此之因缘。<a id="a-95"></a>汝等应听。<a id="a-96"></a>过去世时于聚落中有一长者。<a id="a-97"></a>大富多财受用丰足。<a id="a-98"></a>春阳之月众花遍开。<a id="a-99"></a>茂林清池皆可爱乐。<a id="a-9A"></a>异色诸鸟发和雅音。<a id="a-9B"></a>所谓舍利鹦鹉百舌之类。<a id="a-9C"></a>时彼长者将诸男女。<a id="a-9D"></a>诣花林中共为游观。<a id="a-9E"></a>尔时世间无佛。<a id="a-9F"></a>有独觉者出兴于世。<a id="a-9G"></a>于贫窭类常怀哀愍。<a id="a-9H"></a>住下房舍及以粗食。<a id="a-9I"></a>譬如麟角独现世间。<a id="a-9J"></a>时此独觉为愍物故。<a id="a-9K"></a>人间游行至斯聚落。<a id="a-9L"></a>于日初分着衣持钵欲行乞食。<a id="a-9M"></a>复自思念。<a id="a-9N"></a>我今何故为难满身辛苦入村多处求食。<a id="a-9O"></a>宜住园内。<a id="a-9P"></a>若有节会人来。<a id="a-9Q"></a>随彼所施用自充足。<a id="a-9R"></a>是时独觉即往园中。<a id="a-9S"></a>长者遥见身心湛寂容仪详序。<a id="a-9T"></a>弥加信敬起渴仰心。<a id="a-9U"></a>便就礼足白言。<a id="a-9V"></a>圣者。<a id="a-9W"></a>仁为求食。<a id="a-9X"></a>我为求福。<a id="a-9Y"></a>宜住园中受我供养。<a id="a-9Z"></a>时彼独觉默然许之。<a id="a-9a"></a>长者于日日中奉施饮食。<a id="a-9b"></a>后时长者有事须诣余村。<a id="a-9c"></a>告其妇曰贤首。<a id="a-9d"></a>我今有事须往某村。<a id="a-9e"></a>汝于圣者如常供养勿令有阙。<a id="a-9f"></a>告已便去。<a id="a-9g"></a>时长者妇晨朝早起备办饮食。<a id="a-9h"></a>其子问曰。<a id="a-9i"></a>母今辛苦每日为谁。<a id="a-9j"></a>母曰。<a id="a-9k"></a>为上福田。<a id="a-9l"></a>闻已怒曰。<a id="a-9m"></a>彼不佣力而受他食。<a id="a-9n"></a>母便诃叱。<a id="a-9o"></a>汝莫作此口业重罪。<a id="a-9p"></a>长者后还问其妻曰。<a id="a-9q"></a>圣者饮食无阙乏不。<a id="a-9r"></a>妇报之曰。<a id="a-9s"></a>所供饮食无阙时须。<a id="a-9t"></a>然我童儿于圣者处作口业罪。<a id="a-9u"></a>具陈子语。<a id="a-9v"></a>长者便念。<a id="a-9w"></a>小儿无识自害其躯。<a id="a-9x"></a>当堕恶趣。<a id="a-9y"></a>即携童儿诣尊者处。<a id="a-9z"></a>时彼独觉遥见长者与子俱来。<a id="a-A0"></a>便作是念。<a id="a-A1"></a>长者比来独行而至。<a id="a-A2"></a>何故今日与伴俱来。<a id="a-A3"></a>观知事已不用口言以身说法。<a id="a-A4"></a>为愍彼故踊身空界。<a id="a-A5"></a>犹若鹅王。<a id="a-A6"></a>现大神通作十八变。<a id="a-A7"></a>上腾红焰下流清水。<a id="a-A8"></a>卷舒自在令生深信。<a id="a-A9"></a>凡夫之人见神通时。<a id="a-AA"></a>速能发悟如摧大树。<a id="a-AB"></a>顿首归依遥礼尊足。<a id="a-AC"></a>白言。<a id="a-AD"></a>尊者慈悲净意。<a id="a-AE"></a>唯愿哀愍速为下来受我微诚略申供养。<a id="a-AF"></a>时彼圣者为哀愍故纵身而下。<a id="a-AG"></a>长者即以随时香花殷勤供养。<a id="a-AH"></a>父子悉皆顶礼尊足。<a id="a-AI"></a>而发愿言。<a id="a-AJ"></a>此大福田是应供养。<a id="a-AK"></a>而反为恶骂出佣力言。<a id="a-AL"></a>愿于当来勿受苦报。<a id="a-AM"></a>所有勤诚供养功德。<a id="a-AN"></a>愿于来世生大富家。<a id="a-AO"></a>并得如是殊胜之果。<a id="a-AP"></a>胜此大师我当承事不生厌背。<a id="a-AQ"></a>汝等苾刍勿生异念。<a id="a-AR"></a>往时长者子者即今善生长者是。<a id="a-AS"></a>由于独觉所发嗔怒心作佣力语。<a id="a-AT"></a>遂于五百生中常为客作。<a id="a-AU"></a>至今佣力恶业方尽。<a id="a-AV"></a>复由至诚供养功德生大富家由。<a id="a-AW"></a>昔愿言并得如是殊胜果者。<a id="a-AX"></a>今于我所得见真谛。<a id="a-AY"></a>又愿胜此大师我当承事不生厌背者。<a id="a-AZ"></a>我胜独觉百千亿倍。<a id="a-Aa"></a>供养于我无厌背心。<a id="a-Ab"></a>是故汝等苾刍若作纯黑业得纯黑异熟。<a id="a-Ac"></a>若作纯白业得纯白异熟。<a id="a-Ad"></a>若作黑白杂业得杂异熟。<a id="a-Ae"></a>汝等。<a id="a-Af"></a>苾刍应离纯黑及以杂业。<a id="a-Ag"></a>当修纯白业得纯白报。<a id="a-Ah"></a>如是应学。<a id="a-Ai"></a>此是缘起尚未制戒。</p>
  <p id="aAj">尔时世尊出王舍城诣广严城。<a id="a-Ak"></a>住猕猴池侧高阁堂中。<a id="a-Al"></a>时有长者名曰勇利。<a id="a-Am"></a>闻佛来至在高阁堂中。<a id="a-An"></a>便诣佛所礼佛足已却坐一面。<a id="a-Ao"></a>佛为说法示教利喜。<a id="a-Ap"></a>令欢悦已默然而住。<a id="a-Aq"></a>时勇利长者即从座起。<a id="a-Ar"></a>顶礼佛足白言。<a id="a-As"></a>世尊。<a id="a-At"></a>唯愿哀愍佛及众僧明就我家为受微供。<a id="a-Au"></a>世尊尔时默然而受。<a id="a-Av"></a>是时长者见佛受已礼足而去。<a id="a-Aw"></a>既至宅已告家人曰。<a id="a-Ax"></a>我已请佛及僧明当就食。<a id="a-Ay"></a>然佛僧众疲于道路。<a id="a-Az"></a>汝等多办上妙饮食。<a id="a-B0"></a>时彼家人依言备办。<a id="a-B1"></a>长者于晨朝时敷设座褥安大水器。<a id="a-B2"></a>遣使白佛。<a id="a-B3"></a>饮食已办。<a id="a-B4"></a>愿佛知时。<a id="a-B5"></a>六众苾刍前至此城往门徒舍。<a id="a-B6"></a>彼见致敬报言。<a id="a-B7"></a>圣者。<a id="a-B8"></a>当食小食。<a id="a-B9"></a>答曰。<a id="a-BA"></a>我受他请。<a id="a-BB"></a>又复白言。<a id="a-BC"></a>可食少许庵没罗饼。<a id="a-BD"></a>答言好。<a id="a-BE"></a>遂即饱食。<a id="a-BF"></a>时有乞食苾刍从门前过。<a id="a-BG"></a>长者出见亦唤食饼。<a id="a-BH"></a>苾刍报曰。<a id="a-BI"></a>我一坐食不应二处。<a id="a-BJ"></a>长者曰。<a id="a-BK"></a>若如是者随意将去就彼俱食。<a id="a-BL"></a>即以小钵受取赴彼请家。<a id="a-BM"></a>尔时世尊不去赴请。<a id="a-BN"></a>苾刍皆往。<a id="a-BO"></a>有五因缘佛遣取食。<a id="a-BP"></a>云何为五。<a id="a-BQ"></a>一为自宴默。<a id="a-BR"></a>二为诸天说法。<a id="a-BS"></a>三为观病者。<a id="a-BT"></a>四为观卧具。<a id="a-BU"></a>五为弟子制其学处。<a id="a-BV"></a>此中所为欲制学处。<a id="a-BW"></a>住在堂中令人取食。<a id="a-BX"></a>时勇利长者睹众坐定。<a id="a-BY"></a>手自奉献种种清净上妙饮食。<a id="a-BZ"></a>悉令饱满。<a id="a-Ba"></a>时彼长者行食之时见乞食者于小钵中所持之饭。<a id="a-Bb"></a>行食将了在乞食者前立。<a id="a-Bc"></a>乞食苾刍作如是念。<a id="a-Bd"></a>今此长者独观于我欲有言说。<a id="a-Be"></a>乃至此未发言我当先语。<a id="a-Bf"></a>报言长者。<a id="a-Bg"></a>何但我独食此庵没罗饼。<a id="a-Bh"></a>彼六众苾刍亦皆食讫。<a id="a-Bi"></a>长者答言。<a id="a-Bj"></a>圣者是何言欤。<a id="a-Bk"></a>乞食者曰。<a id="a-Bl"></a>非我独食庵没罗饼。<a id="a-Bm"></a>彼之六众亦皆食讫。<a id="a-Bn"></a>长者闻已忿怒作色。<a id="a-Bo"></a>告言圣者。<a id="a-Bp"></a>岂我宅内无斯饼耶。<a id="a-Bq"></a>告家人曰。<a id="a-Br"></a>汝可行此庵没罗饼。<a id="a-Bs"></a>彼即行饼。<a id="a-Bt"></a>时取食苾刍受得食已。<a id="a-Bu"></a>往诣佛所顶礼佛足在一面立。<a id="a-Bv"></a>世尊常法与取食人共相言问。<a id="a-Bw"></a>今日众僧饮食饱不。<a id="a-Bx"></a>白言世尊。<a id="a-By"></a>上妙饮食悉皆饱满。<a id="a-Bz"></a>然彼勇利长者有忿僧众。<a id="a-C0"></a>佛言。<a id="a-C1"></a>何意。<a id="a-C2"></a>时彼苾刍以事具白佛言。<a id="a-C3"></a>勇利长者出忿恨言。<a id="a-C4"></a>是应道理。<a id="a-C5"></a>尔时世尊饭食讫收衣钵。<a id="a-C6"></a>澡漱已出外洗足。<a id="a-C7"></a>旋入房中宴默而坐。<a id="a-C8"></a>于晡后时便从定起。<a id="a-C9"></a>诣常集处于僧众前就座而坐。<a id="a-CA"></a>告六众曰。<a id="a-CB"></a>汝等实作展转食耶。<a id="a-CC"></a>六众白言。<a id="a-CD"></a>实尔大德。<a id="a-CE"></a>世尊种种呵责。<a id="a-CF"></a>汝非威仪非随顺行。<a id="a-CG"></a>非清净法所不应为。<a id="a-CH"></a>云何汝等作展转食。<a id="a-CI"></a>既呵责已告诸苾刍。<a id="a-CJ"></a>广说如前乃至为制学处应如是说。</p>
  <p id="aCK">若复苾刍展转食者。<a id="a-CL"></a>波逸底迦。<a id="a-CM"></a>如是世尊为诸苾刍制其学处。<a id="a-CN"></a>佛在广严城高阁堂中。<a id="a-CO"></a>时有苾刍身婴疾苦。<a id="a-CP"></a>有解医者来入寺中。<a id="a-CQ"></a>苾刍见已报言。<a id="a-CR"></a>贤首宜观我病为处药方。<a id="a-CS"></a>医言圣者。<a id="a-CT"></a>可食小食。<a id="a-CU"></a>报言。<a id="a-CV"></a>贤首世尊不许。<a id="a-CW"></a>医言。<a id="a-CX"></a>此即是药。<a id="a-CY"></a>非余能疗。<a id="a-CZ"></a>苾刍答曰。<a id="a-Ca"></a>世尊制戒不许我食。<a id="a-Cb"></a>医曰。<a id="a-Cc"></a>世尊大悲。<a id="a-Cd"></a>为有病缘必应听食。<a id="a-Ce"></a>时诸苾刍闻斯事已以缘白佛。<a id="a-Cf"></a>佛言。<a id="a-Cg"></a>除病因缘。<a id="a-Ch"></a>又有苾刍为营僧务。<a id="a-Ci"></a>或为窣睹波事身体饥虚遂便偃卧废修善品。<a id="a-Cj"></a>时有净信婆罗门居士等来入寺中。<a id="a-Ck"></a>见其偃卧作如是语。<a id="a-Cl"></a>圣者世尊教法一向勤修。<a id="a-Cm"></a>何故今时偃卧而住。<a id="a-Cn"></a>答言贤首。<a id="a-Co"></a>我极虚羸。<a id="a-Cp"></a>报言。<a id="a-Cq"></a>应食小食。<a id="a-Cr"></a>答曰。<a id="a-Cs"></a>佛制不许。<a id="a-Ct"></a>诸苾刍白佛。<a id="a-Cu"></a>佛言。<a id="a-Cv"></a>除作因缘。</p>
  <p id="aCw">尔时世尊从广严城往给孤独园。<a id="a-Cx"></a>时有苾刍。<a id="a-Cy"></a>疲于道路身体羸损。<a id="a-Cz"></a>共相谓曰。<a id="a-D0"></a>我身疲倦。<a id="a-D1"></a>若佛世尊听许我等食小食者。<a id="a-D2"></a>虽涉长途身不劳倦。<a id="a-D3"></a>以事白佛。<a id="a-D4"></a>佛言。<a id="a-D5"></a>除道行时。</p>
  <p id="aD6">尔时世尊至室罗伐城给孤独园。<a id="a-D7"></a>时此城中有一长者。<a id="a-D8"></a>自立要期。<a id="a-D9"></a>每于月八日十五日二十三日月尽日。<a id="a-DA"></a>于此四日受圣八支近住学处。<a id="a-DB"></a>又作要期请苾刍就舍而食。<a id="a-DC"></a>乃至苾刍未来食者。<a id="a-DD"></a>必不先食。<a id="a-DE"></a>同于此日有余长者。<a id="a-DF"></a>请佛及僧就舍受食。<a id="a-DG"></a>佛及僧众赴请之后长者遂遣使人。<a id="a-DH"></a>往诣寺中请僧来食。<a id="a-DI"></a>使者至寺不见苾刍。<a id="a-DJ"></a>还报长者。<a id="a-DK"></a>我于寺内不见一人。<a id="a-DL"></a>长者曰。<a id="a-DM"></a>彼何处去。<a id="a-DN"></a>答曰。<a id="a-DO"></a>有别长者。<a id="a-DP"></a>请佛僧众就舍而食。<a id="a-DQ"></a>长者曰。<a id="a-DR"></a>彼食苾刍随唤取一。<a id="a-DS"></a>使人去唤。<a id="a-DT"></a>见彼苾刍悉皆食讫从舍而出。<a id="a-DU"></a>白言圣者。<a id="a-DV"></a>某甲长者家中设食。<a id="a-DW"></a>唯愿慈悲无违所请。<a id="a-DX"></a>苾刍曰。<a id="a-DY"></a>我已食讫。<a id="a-DZ"></a>还报长者。<a id="a-Da"></a>苾刍食讫。<a id="a-Db"></a>长者曰。<a id="a-Dc"></a>汝更疾去。<a id="a-Dd"></a>白言圣者。<a id="a-De"></a>可来就食食了之后以大氎施。<a id="a-Df"></a>使者复去报苾刍曰。<a id="a-Dg"></a>可来就食。<a id="a-Dh"></a>食了之后以大[疊*毛]施。<a id="a-Di"></a>苾刍曰。<a id="a-Dj"></a>我已足食。<a id="a-Dk"></a>随[疊*毛]大小无宜更去。<a id="a-Dl"></a>使报长者。<a id="a-Dm"></a>苾刍足食更不肯来。<a id="a-Dn"></a>随衣大小无宜重食。<a id="a-Do"></a>时彼长者为待苾刍日时已过。<a id="a-Dp"></a>遂便一日绝食。<a id="a-Dq"></a>时彼邻人闻是事已共生嫌贱。<a id="a-Dr"></a>云何此诸沙门释子他施衣时。<a id="a-Ds"></a>亦不肯食。<a id="a-Dt"></a>违彼长者信敬之心。<a id="a-Du"></a>由不受请令他绝食。<a id="a-Dv"></a>诸苾刍闻以此因缘具白世尊。<a id="a-Dw"></a>世尊告曰。<a id="a-Dx"></a>除施衣时。<a id="a-Dy"></a>尔时世尊赞叹少欲持戒敬重戒者。<a id="a-Dz"></a>说随顺法告诸苾刍曰。<a id="a-E0"></a>前是创制此是随开。<a id="a-E1"></a>广说如前。<a id="a-E2"></a>我今为诸苾刍制其学处应如是说。<a id="a-E3"></a>若复苾刍展转食者。<a id="a-E4"></a>除余时。<a id="a-E5"></a>波逸底迦。<a id="a-E6"></a>余时者。<a id="a-E7"></a>病时作时道行时施衣时。<a id="a-E8"></a>此是时。</p>
  <p id="aE9">若复苾刍者。<a id="a-EA"></a>谓是六众也。<a id="a-EB"></a>余义如上。<a id="a-EC"></a>展转食者。<a id="a-ED"></a>谓数数食。<a id="a-EE"></a>除余时者。<a id="a-EF"></a>谓除其时。<a id="a-EG"></a>此中时者谓是病时。<a id="a-EH"></a>病时者。<a id="a-EI"></a>若苾刍于一坐时不能饱足。<a id="a-EJ"></a>作时者。<a id="a-EK"></a>若于窣睹波所有营作及众僧事业。<a id="a-EL"></a>或时扫洒大如席许。<a id="a-EM"></a>或复涂拭如牛卧处。<a id="a-EN"></a>道行时者。<a id="a-EO"></a>若行半驿回还。<a id="a-EP"></a>或直行一驿。<a id="a-EQ"></a>施衣时者。<a id="a-ER"></a>谓如拭巾裙量缦条量等。<a id="a-ES"></a>此皆无犯。<a id="a-ET"></a>结罪同前。<a id="a-EU"></a>此中犯相其事云何。<a id="a-EV"></a>施衣之时请有多种谓有衣施或无衣施等有十六番。</p>
  <p id="aEW">若苾刍前请有食有衣。<a id="a-EX"></a>后请有食有衣。<a id="a-EY"></a>两请俱受二处皆食。<a id="a-EZ"></a>并悉无犯。<a id="a-Ea"></a>若苾刍前请有衣后请无衣。<a id="a-Eb"></a>应受前请。<a id="a-Ec"></a>勿受后请若受已应转与余人。<a id="a-Ed"></a>若不转与人受时恶作食得堕罪。<a id="a-Ee"></a>若苾刍前请有衣。<a id="a-Ef"></a>后请有衣有衣直。<a id="a-Eg"></a>俱受无犯。<a id="a-Eh"></a>若苾刍前请有衣。<a id="a-Ei"></a>后请无衣无衣直。<a id="a-Ej"></a>应受前请。<a id="a-Ek"></a>勿受后请。<a id="a-El"></a>若受已应转与余人。<a id="a-Em"></a>若不转与余人。<a id="a-En"></a>受时恶作食得堕罪(此是初番余句应准此)</p>
  <p id="aEo">若苾刍前请无衣后请有衣。<a id="a-Ep"></a>俱受无犯。<a id="a-Eq"></a>若苾刍前请无衣后请无衣。<a id="a-Er"></a>应受前舍后。<a id="a-Es"></a>若苾刍前请无衣。<a id="a-Et"></a>后请有衣有衣直。<a id="a-Eu"></a>俱受无犯。<a id="a-Ev"></a>若苾刍前请无衣。<a id="a-Ew"></a>后请无衣无衣直。<a id="a-Ex"></a>应受前请。<a id="a-Ey"></a>勿受后请。<a id="a-Ez"></a>若受已应转与余人。<a id="a-F0"></a>若不转与人。<a id="a-F1"></a>受时恶作食得堕罪(此是第二四番)</p>
  <p id="aF2">若苾刍前请有衣有衣直。<a id="a-F3"></a>后请有衣。<a id="a-F4"></a>俱受无犯。<a id="a-F5"></a>若苾刍前请有衣有衣直。<a id="a-F6"></a>后请无衣。<a id="a-F7"></a>应受前舍后。<a id="a-F8"></a>若苾刍前请有衣有衣直。<a id="a-F9"></a>后请有衣有衣直。<a id="a-FA"></a>俱受无犯。<a id="a-FB"></a>若苾刍前请有衣有衣直。<a id="a-FC"></a>后请无衣无衣直。<a id="a-FD"></a>应受前请。<a id="a-FE"></a>勿受后请。<a id="a-FF"></a>若受已应转与余人。<a id="a-FG"></a>若不转与人。<a id="a-FH"></a>受时恶作食得堕罪(此是第三四番)</p>
  <p id="aFI">若苾刍前请无衣无衣直。<a id="a-FJ"></a>后请有衣。<a id="a-FK"></a>俱受无犯。<a id="a-FL"></a>若苾刍前请无衣无衣直。<a id="a-FM"></a>后请无衣。<a id="a-FN"></a>应受前舍后。<a id="a-FO"></a>若苾刍前请无衣无衣直。<a id="a-FP"></a>后请有衣有衣直。<a id="a-FQ"></a>俱受无犯。<a id="a-FR"></a>若苾刍前请无衣无衣直。<a id="a-FS"></a>后请无衣无衣直。<a id="a-FT"></a>应受前请。<a id="a-FU"></a>勿受后请。<a id="a-FV"></a>若受已应转与余人。<a id="a-FW"></a>若不转与余人。<a id="a-FX"></a>受时恶作食得堕罪(此是第四四番)</p>
  <p id="aFY">又无犯者最初犯人。<a id="a-FZ"></a>或痴狂心乱痛恼所缠。</p>
 </body>
</html>