<!doctype html>
<html id="z3IBV0Qnt" data-ver="984">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第十</h1>
  <h2 id="a2">妄说自得上人法学处第四之二</h2>
  <p id="a3">尔时薄伽梵。<a id="a-4"></a>与五百渔人出家圆具已。<a id="a-5"></a>从薜舍离诣竹林聚落北。<a id="a-6"></a>有升摄波林依之而住。<a id="a-7"></a>时逢饥馑乞食难得。<a id="a-8"></a>父母于子尚不相济。<a id="a-9"></a>况余乞人。<a id="a-A"></a>尔时世尊告诸苾刍曰。<a id="a-B"></a>今时饥馑乞食难得。<a id="a-C"></a>父子尚不相济。<a id="a-D"></a>汝等宜应各随亲友得意之处。<a id="a-E"></a>于薜舍离随近聚落而作安居。<a id="a-F"></a>我与阿难陀于此林住。<a id="a-G"></a>苾刍闻已唯然受教。<a id="a-H"></a>各随亲友于薜舍离随近聚落而作安居。<a id="a-I"></a>时彼五百善来苾刍。<a id="a-J"></a>见斯事已共相告曰。<a id="a-K"></a>仁等当知如世尊说。<a id="a-L"></a>今时饥馑乞食难得。<a id="a-M"></a>父子尚不相济。<a id="a-N"></a>况余乞人。<a id="a-O"></a>汝等宜应各随亲友。<a id="a-P"></a>于薜舍离随近聚落而作安居。<a id="a-Q"></a>我与阿难陀于此林住。<a id="a-R"></a>我等于此无有眷属。<a id="a-S"></a>可得依止作安居事。<a id="a-T"></a>然于捕渔人村有我眷属。<a id="a-U"></a>宜往相问。<a id="a-V"></a>于其村外权为草室而作安居。<a id="a-W"></a>时五百苾刍即便往至捕渔村所。<a id="a-X"></a>问其眷属权为小室村外居停。<a id="a-Y"></a>时诸苾刍共相谓曰。<a id="a-Z"></a>我等少闻未有学识。<a id="a-a"></a>若诸亲眷来相请问。<a id="a-b"></a>我等云何为其说法。<a id="a-c"></a>若彼来时我等宜应更相赞叹。<a id="a-d"></a>汝诸眷属大获善利。<a id="a-e"></a>汝聚落中得有如是胜妙僧众于此安居。<a id="a-f"></a>此苾刍得无常想。<a id="a-g"></a>于无常苦想于苦空想于空无我想厌离食想。<a id="a-h"></a>于诸世间无爱乐想。<a id="a-i"></a>过患想断除想。<a id="a-j"></a>离欲想灭想死想。<a id="a-k"></a>不净想青瘀想。<a id="a-l"></a>膖胀想脓流想。<a id="a-m"></a>虫食想血涂想。<a id="a-n"></a>离散想。<a id="a-o"></a>白骨想观空想。<a id="a-p"></a>此苾刍得初静虑二静虑三静虑四静虑。<a id="a-q"></a>得慈悲喜舍。<a id="a-r"></a>空无边处。<a id="a-s"></a>识无边处。<a id="a-t"></a>无所有处。<a id="a-u"></a>非想非非想处。<a id="a-v"></a>此得四果六神通八解脱。<a id="a-w"></a>后于异时彼诸眷属来相看问。<a id="a-x"></a>时诸苾刍见眷属来。<a id="a-y"></a>即便更互共相赞叹。<a id="a-z"></a>汝诸眷属大获善利。<a id="a-10"></a>汝聚落中得有如是胜妙僧众于此安居。<a id="a-11"></a>此苾刍得无常想。<a id="a-12"></a>广说乃至得八解脱。<a id="a-13"></a>时诸眷属既闻说已。<a id="a-14"></a>白言圣者。<a id="a-15"></a>仁等证得如是胜果。<a id="a-16"></a>答言皆得。<a id="a-17"></a>时俗诸人闻得果者咸生爱乐。<a id="a-18"></a>于自父母妻子亲属而不拯济。<a id="a-19"></a>于诸苾刍各以饮食共相供给。</p>
  <p id="a1A">尔时世尊未入涅槃安住于世。<a id="a-1B"></a>与诸弟子二时大集。<a id="a-1C"></a>一谓五月十五日欲安居时。<a id="a-1D"></a>二谓八月十五日随意了时。<a id="a-1E"></a>若前安居者受教敕已往诣城邑村坊聚落。<a id="a-1F"></a>而作安居。<a id="a-1G"></a>至随意了皆来集会。<a id="a-1H"></a>随所证获皆悉白知。<a id="a-1I"></a>其未证者请求证法。<a id="a-1J"></a>近薜舍离安居苾刍。<a id="a-1K"></a>三月既满作衣已竟。<a id="a-1L"></a>颜色憔悴形容羸瘦。<a id="a-1M"></a>执持衣钵往竹林村。<a id="a-1N"></a>既至村已。<a id="a-1O"></a>时具寿阿难陀遥见诸苾刍。<a id="a-1P"></a>于同梵行者起怜爱心。<a id="a-1Q"></a>遥唱善来即前迎接。<a id="a-1R"></a>为持衣钵锡杖君持。<a id="a-1S"></a>并余杂物沙门资具。<a id="a-1T"></a>又问具寿仁等何处安居而得来至。<a id="a-1U"></a>答言。<a id="a-1V"></a>我于佛栗氏聚落三月安居。<a id="a-1W"></a>今来至此。<a id="a-1X"></a>阿难陀曰。<a id="a-1Y"></a>诸仁于彼安居三月之内。<a id="a-1Z"></a>乞求饮食不劳苦耶。<a id="a-1a"></a>答曰虽于彼处得安乐住。<a id="a-1b"></a>然乞饮食甚大艰辛。<a id="a-1c"></a>尔时阿难陀即便报曰。<a id="a-1d"></a>实尔。<a id="a-1e"></a>具寿目验衰羸容貌憔悴。<a id="a-1f"></a>准知饮食定是难求。<a id="a-1g"></a>时捕渔村五百苾刍既安居了。<a id="a-1h"></a>执持衣钵亦至此村。<a id="a-1i"></a>颜色鲜好容貌肥盛。<a id="a-1j"></a>时阿难陀遥见诸苾刍。<a id="a-1k"></a>于同梵行者起怜爱心。<a id="a-1l"></a>遥唱善来即前迎接。<a id="a-1m"></a>为持衣钵并余杂物。<a id="a-1n"></a>如前具问乃至问言。<a id="a-1o"></a>于捕渔村饮食易求安乐行不。<a id="a-1p"></a>苾刍报曰。<a id="a-1q"></a>我于彼住实得安乐。<a id="a-1r"></a>所求饮食易得不难。<a id="a-1s"></a>阿难陀报言。<a id="a-1t"></a>具寿目验肥充容色光泽。<a id="a-1u"></a>准知饮食定是易求。<a id="a-1v"></a>时阿难陀即便问曰。<a id="a-1w"></a>今既时世饥馑饮食难求。<a id="a-1x"></a>父母妻子尚不相济。<a id="a-1y"></a>何故仁等食易得耶。<a id="a-1z"></a>彼便答曰。<a id="a-20"></a>我于眷属自相赞叹云。<a id="a-21"></a>此苾刍得无常想。<a id="a-22"></a>乃至得八解脱。<a id="a-23"></a>阿难陀问曰。<a id="a-24"></a>所陈之事为实为虚。<a id="a-25"></a>答言是虚。<a id="a-26"></a>问言具寿。<a id="a-27"></a>仁等岂合为少饮食实无上人法自称得耶。<a id="a-28"></a>彼便答曰。<a id="a-29"></a>从合不合我等已作。<a id="a-2A"></a>时诸苾刍乐少欲者。<a id="a-2B"></a>皆共讥嫌呵责非法。<a id="a-2C"></a>云何汝等为贪饮食。<a id="a-2D"></a>实无上人法自称得耶。<a id="a-2E"></a>时诸苾刍以缘白佛。<a id="a-2F"></a>佛以此缘集苾刍众。<a id="a-2G"></a>知而故问如前广说。<a id="a-2H"></a>佛问胜慧河边诸苾刍曰。<a id="a-2I"></a>汝诸苾刍实无上人法自言得耶。<a id="a-2J"></a>彼白佛言。<a id="a-2K"></a>实尔大德。<a id="a-2L"></a>尔时世尊种种呵责诸苾刍。<a id="a-2M"></a>汝非沙门非随顺行。<a id="a-2N"></a>所不应为。<a id="a-2O"></a>非威仪非出家者所作。<a id="a-2P"></a>汝诸苾刍应知世间有三大贼。<a id="a-2Q"></a>云何为三诸苾刍如有大贼。<a id="a-2R"></a>若百众若千众若百千众。<a id="a-2S"></a>便往到彼城邑聚落。<a id="a-2T"></a>穿墙解钥偷盗他物。<a id="a-2U"></a>或时断路伤杀。<a id="a-2V"></a>或时放火烧村。<a id="a-2W"></a>或破王库藏。<a id="a-2X"></a>或劫掠城坊。<a id="a-2Y"></a>是名第一大贼住在世间。<a id="a-2Z"></a>诸苾刍如有大贼。<a id="a-2a"></a>无百众无千众无百千众。<a id="a-2b"></a>不往城邑聚落穿墙解钥偷盗他物。<a id="a-2c"></a>亦不断路烧村破王库藏等。<a id="a-2d"></a>然取僧祇薪草花果及竹木等。<a id="a-2e"></a>卖已自活或与余人。<a id="a-2f"></a>是名第二大贼住在世间。<a id="a-2g"></a>又诸苾刍有其大贼。<a id="a-2h"></a>无百众无千众无百千众。<a id="a-2i"></a>不往城邑聚落穿墙解钥偷盗他物。<a id="a-2j"></a>乃至不取僧祇草等活命与人。<a id="a-2k"></a>然于自身实未证得上人之法。<a id="a-2l"></a>妄说已有。<a id="a-2m"></a>是名第三大贼住在世间。<a id="a-2n"></a>汝诸苾刍第一大贼第二大贼。<a id="a-2o"></a>不名大贼。<a id="a-2p"></a>是名小贼。<a id="a-2q"></a>汝诸苾刍。<a id="a-2r"></a>若实无上人之法自称得者。<a id="a-2s"></a>于人天魔梵沙门婆罗门中。<a id="a-2t"></a>是极大贼。<a id="a-2u"></a>说伽他曰。</p>
  <p id="a2v">实非阿罗汉　　说言我身是</p>
  <p id="a2w">于诸人天中　　是名为大贼</p>
  <p id="a2x">尔时世尊种种呵责彼苾刍已。<a id="a-2y"></a>告诸苾刍曰。<a id="a-2z"></a>我观十利为诸弟子。<a id="a-30"></a>于毗奈耶制其学处应如是说。</p>
  <p id="a31">若复苾刍实无知无遍知。<a id="a-32"></a>自知不得上人法。<a id="a-33"></a>寂静圣者。<a id="a-34"></a>殊胜证悟。<a id="a-35"></a>智见安乐住。<a id="a-36"></a>而言我知我见。<a id="a-37"></a>彼于异时若问若不问。<a id="a-38"></a>欲自清净故作如是说。<a id="a-39"></a>诸具寿我实不知不见。<a id="a-3A"></a>言知言见虚诳妄语。<a id="a-3B"></a>得波罗市迦。<a id="a-3C"></a>不应共住。</p>
  <p id="a3D">尔时世尊为诸苾刍制学处已。<a id="a-3E"></a>时有众多苾刍。<a id="a-3F"></a>在阿兰若住。<a id="a-3G"></a>受粗卧具勤策相应。<a id="a-3H"></a>得少自相寂止方便。<a id="a-3I"></a>世间作意折伏烦恼。<a id="a-3J"></a>欲染嗔恚不复现行。<a id="a-3K"></a>时彼即便更相告言。<a id="a-3L"></a>具寿汝今知不。<a id="a-3M"></a>阿兰若中所应得者。<a id="a-3N"></a>我今已得。<a id="a-3O"></a>我生已尽梵行已立。<a id="a-3P"></a>所作已办不受后有。<a id="a-3Q"></a>我今可舍兰若处住聚落中。<a id="a-3R"></a>便舍静林就村而住。<a id="a-3S"></a>时彼数数见诸女人。<a id="a-3T"></a>又见净人及诸求寂。<a id="a-3U"></a>共为杂住。<a id="a-3V"></a>烦恼还起欲染嗔恚还复现行。<a id="a-3W"></a>时彼诸人各作是念。<a id="a-3X"></a>世尊为诸弟子于毗奈耶制其学处。<a id="a-3Y"></a>若复苾刍实无知无遍知。<a id="a-3Z"></a>自知不得上人法。<a id="a-3a"></a>寂静圣者。<a id="a-3b"></a>殊胜证悟。<a id="a-3c"></a>智见安乐住。<a id="a-3d"></a>而言我知我见。<a id="a-3e"></a>彼于异时若问若不问。<a id="a-3f"></a>欲自清净故作是说。<a id="a-3g"></a>诸具寿我实不知不见。<a id="a-3h"></a>言知言见虚诳妄语者。<a id="a-3i"></a>得波罗市迦。<a id="a-3j"></a>不应共住。</p>
  <p id="a3k">时诸苾刍即相告曰。<a id="a-3l"></a>我等住阿兰若。<a id="a-3m"></a>受粗卧具勤策相应。<a id="a-3n"></a>得少自相寂止方便。<a id="a-3o"></a>折伏烦恼。<a id="a-3p"></a>便弃静林来至聚落。<a id="a-3q"></a>既观诸境烦恼现行。<a id="a-3r"></a>如前广说。<a id="a-3s"></a>岂非我等犯他胜耶。<a id="a-3t"></a>我等共诣具寿阿难陀所。<a id="a-3u"></a>以事陈告。<a id="a-3v"></a>如彼所说我当奉行。<a id="a-3w"></a>即便到彼问具寿阿难陀曰。<a id="a-3x"></a>具寿知不。<a id="a-3y"></a>如佛世尊为诸弟子制其学处。</p>
  <p id="a3z">若复苾刍乃至波罗市迦不应共住。<a id="a-40"></a>我等在阿兰若烦恼不起。<a id="a-41"></a>今来聚落烦恼还生。<a id="a-42"></a>广说如前。<a id="a-43"></a>我皆有疑。<a id="a-44"></a>岂非我等犯波罗市迦耶。<a id="a-45"></a>当问具寿阿难陀。<a id="a-46"></a>如彼所说我当奉行。<a id="a-47"></a>由是事故我等今来。<a id="a-48"></a>至具寿所详欲咨决。<a id="a-49"></a>岂非我等犯波罗市迦耶。<a id="a-4A"></a>尔时具寿阿难陀。<a id="a-4B"></a>闻诸苾刍说是事已。<a id="a-4C"></a>遂将诸人往世尊所。<a id="a-4D"></a>顶礼佛足在一面坐。<a id="a-4E"></a>时具寿阿难陀白佛言。<a id="a-4F"></a>世尊。<a id="a-4G"></a>大德如是为诸苾刍。<a id="a-4H"></a>于毗奈耶制其学处。<a id="a-4I"></a>若复苾刍广说乃至得波罗市迦不应共住。<a id="a-4J"></a>此诸苾刍在阿兰若住。<a id="a-4K"></a>受边际卧具勤策相应。<a id="a-4L"></a>得少自相寂止方便。<a id="a-4M"></a>作意折伏烦恼。<a id="a-4N"></a>欲染嗔恚不复现行。<a id="a-4O"></a>时彼即便更相告语。<a id="a-4P"></a>具寿汝今知不。<a id="a-4Q"></a>阿兰若中所应得者。<a id="a-4R"></a>我今已得我生已尽梵行已立。<a id="a-4S"></a>所作已办不受后有。<a id="a-4T"></a>我今宜舍兰若住处往聚落中。<a id="a-4U"></a>即便舍静就村住处。<a id="a-4V"></a>时彼数数见诸女人。<a id="a-4W"></a>又见净人及诸求寂。<a id="a-4X"></a>共为杂住。<a id="a-4Y"></a>烦恼还起欲染现行。<a id="a-4Z"></a>彼诸苾刍各生疑念。<a id="a-4a"></a>将非我犯波罗市迦耶。<a id="a-4b"></a>故来问我。<a id="a-4c"></a>我不敢决咸来至此。<a id="a-4d"></a>大德世尊将非彼犯极重罪耶。<a id="a-4e"></a>世尊告曰。<a id="a-4f"></a>阿难陀除增上慢彼无有犯。<a id="a-4g"></a>尔时世尊种种方便为爱乐戒者。<a id="a-4h"></a>为尊重戒者。<a id="a-4i"></a>随顺劝喻为说法已。<a id="a-4j"></a>告诸苾刍曰。<a id="a-4k"></a>汝诸苾刍。<a id="a-4l"></a>如是应知。<a id="a-4m"></a>前是创制此是随开。<a id="a-4n"></a>我今为诸声闻弟子当如是说。<a id="a-4o"></a>若复苾刍实无知无遍知。<a id="a-4p"></a>自知不得上人法。<a id="a-4q"></a>寂静圣者殊胜证悟。<a id="a-4r"></a>智见安乐住。<a id="a-4s"></a>而言我知我见。<a id="a-4t"></a>彼于异时若问若不问。<a id="a-4u"></a>欲自清净故作如是说。<a id="a-4v"></a>诸具寿我实不知不见。<a id="a-4w"></a>言知言见虚诳妄语。<a id="a-4x"></a>除增上慢。<a id="a-4y"></a>此苾刍亦得波罗市迦。<a id="a-4z"></a>不应共住。</p>
  <p id="a50">苾刍义如上。<a id="a-51"></a>言无知者。<a id="a-52"></a>谓不知色受想行识。<a id="a-53"></a>言无遍知者。<a id="a-54"></a>谓不遍知色受想行识。<a id="a-55"></a>上人法者。<a id="a-56"></a>上谓色界在欲界上。<a id="a-57"></a>无色界在色界上。<a id="a-58"></a>人谓凡人。<a id="a-59"></a>法者谓五盖等。<a id="a-5A"></a>能除此盖名之为上。<a id="a-5B"></a>寂静者谓是涅槃。<a id="a-5C"></a>言圣者谓佛及声闻。<a id="a-5D"></a>殊胜证悟者。<a id="a-5E"></a>谓四沙门果。<a id="a-5F"></a>预流一来不还阿罗汉。<a id="a-5G"></a>智者谓四智。<a id="a-5H"></a>苦智集智灭智道智。<a id="a-5I"></a>及余诸智。<a id="a-5J"></a>见者谓四圣谛见。<a id="a-5K"></a>言安乐住者谓四静虑。<a id="a-5L"></a>是修非生。<a id="a-5M"></a>言我知者谓知四谛法。<a id="a-5N"></a>而言我见者。<a id="a-5O"></a>谓见天见龙见药叉。<a id="a-5P"></a>见揭路荼健达婆紧那罗莫呼洛伽鸠槃荼羯吒布单那毕舍遮鬼。<a id="a-5Q"></a>我闻天声乃至毕舍遮鬼。<a id="a-5R"></a>我往天处乃至毕舍遮处。<a id="a-5S"></a>彼诸天龙乃至毕舍遮来至我所。<a id="a-5T"></a>我与诸天等常为狎习共作言谈。<a id="a-5U"></a>彼诸天等亦来就我。<a id="a-5V"></a>常为狎习共作言谈。<a id="a-5W"></a>其实未证而言我证。<a id="a-5X"></a>谓得无常想。<a id="a-5Y"></a>广说乃至得八解脱。<a id="a-5Z"></a>彼于异时者。<a id="a-5a"></a>谓是别时。<a id="a-5b"></a>若问者。<a id="a-5c"></a>谓被他问。<a id="a-5d"></a>若不问者。<a id="a-5e"></a>谓自生悔恨而怀忧恼。<a id="a-5f"></a>欲自清净者谓希出罪。<a id="a-5g"></a>作如是语。<a id="a-5h"></a>具寿我实不知者谓意识也。<a id="a-5i"></a>我实不见者谓眼识也。<a id="a-5j"></a>虚诳妄语者是异名说。<a id="a-5k"></a>除增上慢者谓除增上慢。<a id="a-5l"></a>人实未证得自谓已得。<a id="a-5m"></a>由无诳心故不犯根本。<a id="a-5n"></a>此者谓指其人。<a id="a-5o"></a>苾刍者谓住苾刍性。<a id="a-5p"></a>广说如上。<a id="a-5q"></a>乃至不应差作十二种人。<a id="a-5r"></a>是故名为不应共住。<a id="a-5s"></a>此中犯相其事云何。</p>
  <p id="a5t">摄颂曰。</p>
  <p id="a5u">见相阿兰若　　舍中受妙座</p>
  <p id="a5v">能知于自相　　方便显其身</p>
  <p id="a5w">若苾刍如是乐欲如是忍可。<a id="a-5x"></a>作如是语。<a id="a-5y"></a>我见诸天乃至羯吒布单那者。<a id="a-5z"></a>得波罗市迦。<a id="a-60"></a>乃至我见粪扫鬼者。<a id="a-61"></a>得窣吐罗底也。<a id="a-62"></a>若苾刍如是乐欲如是忍可。<a id="a-63"></a>作如是语。<a id="a-64"></a>我闻诸天乃至羯吒布单那者。<a id="a-65"></a>得波罗市迦。<a id="a-66"></a>乃至粪扫鬼者。<a id="a-67"></a>得窣吐罗底也。<a id="a-68"></a>苾刍妄心作如是语。<a id="a-69"></a>我诣天处乃至羯吒布单那处者。<a id="a-6A"></a>得波罗市迦。<a id="a-6B"></a>乃至粪扫鬼处者。<a id="a-6C"></a>得窣吐罗底也。<a id="a-6D"></a>若苾刍妄心作如是语。<a id="a-6E"></a>诸天来至我所。<a id="a-6F"></a>乃至羯吒布单那来至我所者。<a id="a-6G"></a>得波罗市迦。<a id="a-6H"></a>乃至粪扫鬼者。<a id="a-6I"></a>得窣吐罗底也。<a id="a-6J"></a>若苾刍妄心作如是语。<a id="a-6K"></a>我共诸天常为狎习共作言谈。<a id="a-6L"></a>乃至羯吒布单那者。<a id="a-6M"></a>得波罗市迦。<a id="a-6N"></a>若云粪扫鬼者。<a id="a-6O"></a>得窣吐罗底也。<a id="a-6P"></a>若苾刍妄心作如是语。<a id="a-6Q"></a>诸天来共我常为狎习共作言说。<a id="a-6R"></a>乃至羯吒布单那者。<a id="a-6S"></a>得波罗市迦。<a id="a-6T"></a>若云粪扫鬼者。<a id="a-6U"></a>得窣吐罗底也。<a id="a-6V"></a>若苾刍妄心作如是语。<a id="a-6W"></a>实不得无常想而言我得者。<a id="a-6X"></a>得波罗市迦。<a id="a-6Y"></a>乃至妄言得俱解脱。<a id="a-6Z"></a>皆得波罗市迦。<a id="a-6a"></a>若苾刍妄心作如是语。<a id="a-6b"></a>有多苾刍。<a id="a-6c"></a>若在村坊或阿兰若处住。<a id="a-6d"></a>多被非人之所娆乱。<a id="a-6e"></a>于中若得预流一来不还阿罗汉果者。<a id="a-6f"></a>非人即不娆乱。<a id="a-6g"></a>我在彼处不被非人之所娆乱者。<a id="a-6h"></a>得波罗市迦。<a id="a-6i"></a>若苾刍妄心作如是语。<a id="a-6j"></a>于某舍中受他请食。<a id="a-6k"></a>敷设杂彩胜妙之座。<a id="a-6l"></a>若得四果者。<a id="a-6m"></a>方就其座而受饮食。<a id="a-6n"></a>我亦得彼胜妙座食者。<a id="a-6o"></a>是苾刍得波罗市迦。<a id="a-6p"></a>若有众多苾刍。<a id="a-6q"></a>在阿兰若村中住。<a id="a-6r"></a>少于自相而心得定。<a id="a-6s"></a>以世俗道伏除烦恼欲贪嗔恚而不现行。<a id="a-6t"></a>苾刍妄心作如是语。<a id="a-6u"></a>我亦在彼阿兰若住。<a id="a-6v"></a>得少自相定。<a id="a-6w"></a>以世俗道伏除烦恼。<a id="a-6x"></a>欲贪嗔恚亦不现行者。<a id="a-6y"></a>得波罗市迦。<a id="a-6z"></a>若苾刍妄心欲自显己。<a id="a-70"></a>作如是语。<a id="a-71"></a>有苾刍亲见诸天。<a id="a-72"></a>不言是我。<a id="a-73"></a>得窣吐罗底也。<a id="a-74"></a>如是乃至见羯吒布单那。<a id="a-75"></a>不言是我者。<a id="a-76"></a>得窣吐罗底也。<a id="a-77"></a>乃至粪扫鬼者。<a id="a-78"></a>得恶作罪。<a id="a-79"></a>若苾刍妄心作如是语。<a id="a-7A"></a>有苾刍闻诸天声。<a id="a-7B"></a>不言是我。<a id="a-7C"></a>得窣吐罗底也。<a id="a-7D"></a>如是乃至闻羯吒布单那。<a id="a-7E"></a>不言是我者。<a id="a-7F"></a>得窣吐罗底也。<a id="a-7G"></a>乃至粪扫鬼。<a id="a-7H"></a>得恶作罪。<a id="a-7I"></a>若苾刍妄心作如是语。<a id="a-7J"></a>苾刍往诣天处。<a id="a-7K"></a>不言是我者。<a id="a-7L"></a>得窣吐罗底也。<a id="a-7M"></a>乃至羯吒布单那处。<a id="a-7N"></a>得窣吐罗底也。<a id="a-7O"></a>乃至粪扫鬼者得恶作罪。<a id="a-7P"></a>若苾刍妄心作如是语。<a id="a-7Q"></a>有苾刍诸天来就。<a id="a-7R"></a>乃至羯吒布单那。<a id="a-7S"></a>不言是我。<a id="a-7T"></a>得窣吐罗底也。<a id="a-7U"></a>若粪扫鬼者。<a id="a-7V"></a>得恶作罪。<a id="a-7W"></a>若苾刍妄心作如是语。<a id="a-7X"></a>有苾刍常往天处。<a id="a-7Y"></a>共诸天言谈议论。<a id="a-7Z"></a>乃至羯吒布单那不言是我者。<a id="a-7a"></a>得窣吐罗底也。<a id="a-7b"></a>若粪扫鬼者。<a id="a-7c"></a>得恶作罪。<a id="a-7d"></a>若苾刍妄心作如是语。<a id="a-7e"></a>有苾刍诸天来就言谈议论。<a id="a-7f"></a>乃至羯吒布单那。<a id="a-7g"></a>不言是我者。<a id="a-7h"></a>得窣吐罗底也。<a id="a-7i"></a>粪扫同前。<a id="a-7j"></a>若苾刍妄心作如是语。<a id="a-7k"></a>有苾刍得无常想。<a id="a-7l"></a>如前广说。<a id="a-7m"></a>乃至得八解脱。<a id="a-7n"></a>不言是我。<a id="a-7o"></a>是苾刍得窣吐罗底也。<a id="a-7p"></a>如有众多苾刍在阿兰若村住。<a id="a-7q"></a>常被非人之所娆乱。<a id="a-7r"></a>中有苾刍得四果者。<a id="a-7s"></a>不被非人之所娆乱。<a id="a-7t"></a>苾刍妄心作如是语。<a id="a-7u"></a>有苾刍在彼村住。<a id="a-7v"></a>不被非人之所娆乱。<a id="a-7w"></a>不言是我。<a id="a-7x"></a>得窣吐罗底也。<a id="a-7y"></a>若有众多苾刍。<a id="a-7z"></a>在俗舍中坐胜妙座。<a id="a-80"></a>而受其食皆获四果。<a id="a-81"></a>苾刍妄心作如是语。<a id="a-82"></a>有苾刍于彼舍中受胜妙座。<a id="a-83"></a>不言是我者。<a id="a-84"></a>得窣吐罗底也。<a id="a-85"></a>若诸苾刍在阿兰若村住。<a id="a-86"></a>得少自相定以世俗道伏除烦恼。<a id="a-87"></a>欲贪嗔恚亦不现行。<a id="a-88"></a>不言是我者。<a id="a-89"></a>得窣吐罗底也。<a id="a-8A"></a>若苾刍妄心作如是语。<a id="a-8B"></a>有苾刍在彼村住。<a id="a-8C"></a>得少自相定乃至烦恼皆不现行。<a id="a-8D"></a>不言是我者。<a id="a-8E"></a>得窣吐罗底也。</p>
  <p id="a8F">摄颂曰。</p>
  <p id="a8G">记战与言违　　旱时天雨少</p>
  <p id="a8H">业力男成女　　温泉听象声</p>
  <p id="a8I">佛在广严城猕猴池侧高阁堂中。<a id="a-8J"></a>时摩揭陀国未生怨王。<a id="a-8K"></a>与广严城诸栗姑毗先有违逆。<a id="a-8L"></a>未生怨王乃严整四兵象马车步。<a id="a-8M"></a>往佛栗氏国欲共斗战。<a id="a-8N"></a>时佛栗氏国人。<a id="a-8O"></a>告广严城栗姑毗曰。<a id="a-8P"></a>摩揭陀国未生怨王。<a id="a-8Q"></a>严整四兵来此欲战。<a id="a-8R"></a>时彼闻已亦严四兵出城拒逆。<a id="a-8S"></a>兵众出时具寿大目连执持衣钵。<a id="a-8T"></a>于日初分入广严城欲行乞食。<a id="a-8U"></a>时此城中栗姑毗众。<a id="a-8V"></a>遥见大目连共相谓曰君等知不。<a id="a-8W"></a>尊者大目连我比曾闻。<a id="a-8X"></a>是第三圣无有少事而不见知。<a id="a-8Y"></a>我等宜应问彼圣者两国交战谁得胜耶。<a id="a-8Z"></a>即便往问白言。<a id="a-8a"></a>圣者摩揭陀国未生怨王来破我国。<a id="a-8b"></a>今出相御两阵交战谁当胜耶。<a id="a-8c"></a>尊者报曰。<a id="a-8d"></a>汝等得胜。<a id="a-8e"></a>彼既闻已共相谓曰。<a id="a-8f"></a>圣者目连与我等记。<a id="a-8g"></a>战当得胜。<a id="a-8h"></a>诸人闻已欢喜踊跃。<a id="a-8i"></a>情欺彼敌掩其不备。<a id="a-8j"></a>即与共战遂便大破。<a id="a-8k"></a>军兵瓦解逐北追奔。<a id="a-8l"></a>欲至殑伽河岸。<a id="a-8m"></a>广严城人既得胜已倍生勇锐。<a id="a-8n"></a>时未生怨王便生是念。<a id="a-8o"></a>此城中人心怀凶猛。<a id="a-8p"></a>今若渡河彼来取我。<a id="a-8q"></a>如网取鱼尽当杀害。<a id="a-8r"></a>作是念已遍告军众。<a id="a-8s"></a>咸可并心回兵共战。<a id="a-8t"></a>众闻王教各作是念。<a id="a-8u"></a>我等辞国来罚广严。<a id="a-8v"></a>今者不应被破而活。<a id="a-8w"></a>咸即同心回兵共战。<a id="a-8x"></a>时此城人遂便退败。<a id="a-8y"></a>走入城中闭门自固。<a id="a-8z"></a>其摩揭陀王既得胜已。<a id="a-90"></a>收军率旅还王舍城。<a id="a-91"></a>于后城中诸栗姑毗。<a id="a-92"></a>于街衢巷陌共起讥嫌。<a id="a-93"></a>彼大目连记我战胜。<a id="a-94"></a>今我此城总被败丧。<a id="a-95"></a>何战胜耶。<a id="a-96"></a>是时六众苾刍入城乞食。<a id="a-97"></a>闻彼讥嫌而问之曰。<a id="a-98"></a>汝等今者讥嫌何人。<a id="a-99"></a>诸人答曰。<a id="a-9A"></a>讥嫌汝等。<a id="a-9B"></a>六众报曰。<a id="a-9C"></a>我等作何罪过令汝讥嫌。<a id="a-9D"></a>诸人报曰。<a id="a-9E"></a>圣者大目连记我战胜。<a id="a-9F"></a>今我此城总被他破。<a id="a-9G"></a>岂战胜耶。<a id="a-9H"></a>六众答曰。<a id="a-9I"></a>汝初斗战何国得胜。<a id="a-9J"></a>诸人报曰。<a id="a-9K"></a>我等斗战初时得胜。<a id="a-9L"></a>六众答曰。<a id="a-9M"></a>汝战得胜即合却回。<a id="a-9N"></a>谁更遣汝逐他军众。<a id="a-9O"></a>汝岂不闻。<a id="a-9P"></a>野干被迫力同猛虎。<a id="a-9Q"></a>彼诸人众闻此语已。<a id="a-9R"></a>自知无理默然不答。<a id="a-9S"></a>于时六众苾刍共相谓曰。<a id="a-9T"></a>我等且应时机答战胜事。<a id="a-9U"></a>令彼人众不作大嫌。<a id="a-9V"></a>然大目连有所犯罪。<a id="a-9W"></a>我今应诘令其说悔。<a id="a-9X"></a>是时六众苾刍既还住处。<a id="a-9Y"></a>食已诣大目连所。<a id="a-9Z"></a>合掌恭敬礼足白言。<a id="a-9a"></a>我等今者咨诘少事。<a id="a-9b"></a>唯愿慈悲赐垂听许。<a id="a-9c"></a>目连报曰。<a id="a-9d"></a>五部之罪任意举之。<a id="a-9e"></a>六众白言。<a id="a-9f"></a>尊者与栗姑毗记战得胜。<a id="a-9g"></a>而广严城被他所破。<a id="a-9h"></a>岂是胜耶。<a id="a-9i"></a>持钵乞食可不自供。<a id="a-9j"></a>而更妄语虚记他事。<a id="a-9k"></a>不见实状令众讥嫌。<a id="a-9l"></a>遂令我等所行之处。<a id="a-9m"></a>谤议盈途乞食不得。<a id="a-9n"></a>仁既犯罪应如法悔。<a id="a-9o"></a>目连报曰。<a id="a-9p"></a>具寿。<a id="a-9q"></a>我不见罪。<a id="a-9r"></a>是时六众共相谓曰。<a id="a-9s"></a>仁等知不。<a id="a-9t"></a>如世尊说。<a id="a-9u"></a>若不见罪。<a id="a-9v"></a>应与作不见罪舍置羯磨。<a id="a-9w"></a>犯云不见是难容隐。<a id="a-9x"></a>谁是授事人遣鸣揵椎。<a id="a-9y"></a>授事问曰欲何所为。<a id="a-9z"></a>答曰少欲目连有犯不见。<a id="a-A0"></a>今应与作舍置羯磨。<a id="a-A1"></a>时授事人便与六众往上座所。<a id="a-A2"></a>时具寿舍利子为众上座。<a id="a-A3"></a>时授事人告上座曰。<a id="a-A4"></a>须鸣健椎。<a id="a-A5"></a>上座问曰。<a id="a-A6"></a>欲作何事。<a id="a-A7"></a>勿令正法致有毁损。<a id="a-A8"></a>为谁作遍住法乃至出罪。<a id="a-A9"></a>报言无如是等事。<a id="a-AA"></a>但为尊者大目连妄记他事。<a id="a-AB"></a>广说如上。<a id="a-AC"></a>不肯见罪。<a id="a-AD"></a>我等依法与作不见罪羯磨。<a id="a-AE"></a>舍利子言。<a id="a-AF"></a>具寿。<a id="a-AG"></a>汝等勿作非法。<a id="a-AH"></a>恼乱耆宿有德苾刍。<a id="a-AI"></a>大师世尊具一切智。<a id="a-AJ"></a>于一切事得大自在。<a id="a-AK"></a>汝今应往请佛决疑。<a id="a-AL"></a>随佛所教汝当奉行。<a id="a-AM"></a>时诸苾刍以此因缘往白世尊。<a id="a-AN"></a>世尊告曰。<a id="a-AO"></a>凡战斗时非人先战后次于人。<a id="a-AP"></a>若非人战胜人亦得胜。<a id="a-AQ"></a>当尔目连记栗姑毗克得胜。<a id="a-AR"></a>时广严城非人战胜。<a id="a-AS"></a>王舍城非人不如既至河岸。<a id="a-AT"></a>王城非人得胜广严城不如。<a id="a-AU"></a>但记初胜不记于后。<a id="a-AV"></a>若作如是始终问者。<a id="a-AW"></a>目连当时具答其事。<a id="a-AX"></a>汝诸苾刍大目连无犯。<a id="a-AY"></a>若苾刍作如是心而记事者无犯。<a id="a-AZ"></a>若异此者得越法罪。<a id="a-Aa"></a>佛在广严城猕猴池侧高阁堂中。<a id="a-Ab"></a>时诸外道与俗授记。<a id="a-Ac"></a>十二年中天旱不雨。<a id="a-Ad"></a>具寿大目连执持衣钵。<a id="a-Ae"></a>入广严城次行乞食。<a id="a-Af"></a>时城中人问言。<a id="a-Ag"></a>圣者。<a id="a-Ah"></a>何时天雨。<a id="a-Ai"></a>目连报曰。<a id="a-Aj"></a>过七日已天当降雨诸人闻说过七日已。<a id="a-Ak"></a>圣记天雨。<a id="a-Al"></a>是时诸人于仓廪内。<a id="a-Am"></a>所有谷麦咸种田中。<a id="a-An"></a>过七日已云腾雷震唯降少雨。<a id="a-Ao"></a>才得掩尘即便停息。<a id="a-Ap"></a>时诸人等便于市肆街衢之所。<a id="a-Aq"></a>皆共讥嫌。<a id="a-Ar"></a>诸人知不。<a id="a-As"></a>宁信外道不信沙门释迦之子。<a id="a-At"></a>常以袈裟覆体。<a id="a-Au"></a>如桦树皮实无知觉。<a id="a-Av"></a>时六众苾刍方入乞食。<a id="a-Aw"></a>闻此嫌言便问之曰。<a id="a-Ax"></a>仁等嫌谁。<a id="a-Ay"></a>答言我嫌汝等。<a id="a-Az"></a>告曰我等何过令汝讥嫌。<a id="a-B0"></a>诸人报曰。<a id="a-B1"></a>大目连明言见记。<a id="a-B2"></a>过七日已必当降雨。<a id="a-B3"></a>我等闻已于仓廪内。<a id="a-B4"></a>所有谷麦咸种田中。<a id="a-B5"></a>而天不雨。<a id="a-B6"></a>六众报曰。<a id="a-B7"></a>汝等常亲外道。<a id="a-B8"></a>若见彼记云兴电击才少沾洒。<a id="a-B9"></a>即便唱令天时大雨。<a id="a-BA"></a>目连所记天雨尚多地有流水。<a id="a-BB"></a>然彼圣者岂为汝等作如是记。<a id="a-BC"></a>所种苗稼悉皆成熟。<a id="a-BD"></a>答言不尔。<a id="a-BE"></a>六众报曰。<a id="a-BF"></a>若如是者彼有何过汝等见讥。<a id="a-BG"></a>彼即无言默然而住。<a id="a-BH"></a>六众苾刍共相谓曰。<a id="a-BI"></a>难陀邬波难陀。<a id="a-BJ"></a>我且随时答诸人众。<a id="a-BK"></a>然少欲目连自身犯罪。<a id="a-BL"></a>我等就彼令其说悔。<a id="a-BM"></a>还入寺中食讫收衣钵已。<a id="a-BN"></a>便往诣彼大目连所白言。<a id="a-BO"></a>畔睇上座。<a id="a-BP"></a>目连答言无病。<a id="a-BQ"></a>彼复重言。<a id="a-BR"></a>上座愿见容许我欲诘罪。<a id="a-BS"></a>答曰五部罪中随意当诘。<a id="a-BT"></a>白言上座知不。<a id="a-BU"></a>外道所记十二年中天旱无雨。<a id="a-BV"></a>仁记七日已后天当降雨。<a id="a-BW"></a>上座应可褰衣勿令泥污。<a id="a-BX"></a>持钵乞食岂不充身。<a id="a-BY"></a>何故虚心妄记他事。<a id="a-BZ"></a>遂令我等所行之处。<a id="a-Ba"></a>谤毁盈途乞食不得。<a id="a-Bb"></a>仁既犯罪应如法悔。<a id="a-Bc"></a>目连报曰。<a id="a-Bd"></a>具寿。<a id="a-Be"></a>我不见罪。<a id="a-Bf"></a>是时六众共相谓曰。<a id="a-Bg"></a>仁等知不。<a id="a-Bh"></a>如世尊说若不见罪。<a id="a-Bi"></a>应与作不见罪舍置羯磨。<a id="a-Bj"></a>谁是授事人遣鸣揵椎。<a id="a-Bk"></a>广说乃至舍利子为上座。<a id="a-Bl"></a>令往白佛。<a id="a-Bm"></a>佛告诸苾刍。<a id="a-Bn"></a>有五因缘天不降雨。<a id="a-Bo"></a>而星历人不善了知记言天雨。<a id="a-Bp"></a>云何为五。<a id="a-Bq"></a>苾刍当知。<a id="a-Br"></a>若见云兴电击雷震风惊。<a id="a-Bs"></a>时星历人记言天雨。<a id="a-Bt"></a>然此大地有其火界。<a id="a-Bu"></a>上腾虚空令雨干燥。<a id="a-Bv"></a>此是第一不雨因缘。<a id="a-Bw"></a>复次苾刍若见云起风惊。<a id="a-Bx"></a>时星历人记言天雨。<a id="a-By"></a>然于虚空有大风起便吹此雨。<a id="a-Bz"></a>于杖林内或羯陵伽兰。<a id="a-C0"></a>若林中令雨偏注。<a id="a-C1"></a>此是第二不雨因缘。<a id="a-C2"></a>复次苾刍若见云起风惊。<a id="a-C3"></a>时星历人记言天雨。<a id="a-C4"></a>然于此时行雨天神纵逸而住。<a id="a-C5"></a>于时时间不注甘雨。<a id="a-C6"></a>此是第三不雨因缘。<a id="a-C7"></a>复次苾刍乃至星历人记言天雨。<a id="a-C8"></a>由诸有情爱乐恶法。<a id="a-C9"></a>非分起贪住于邪见。<a id="a-CA"></a>缘此事故于时时中天不降雨。<a id="a-CB"></a>此是第四不雨因缘。<a id="a-CC"></a>复次苾刍乃至星历人记言天雨。<a id="a-CD"></a>然罗怙罗阿修罗王从大海出。<a id="a-CE"></a>便以两手捧其雨水弃大海中。<a id="a-CF"></a>此是第五不雨因缘。<a id="a-CG"></a>而星历人不知记言天雨。<a id="a-CH"></a>苾刍当知。<a id="a-CI"></a>目连记雨之时。<a id="a-CJ"></a>罗怙罗阿修罗王。<a id="a-CK"></a>以手捧雨弃大海中。<a id="a-CL"></a>然非无雨。<a id="a-CM"></a>岂彼当时问言稼穑皆成熟不。<a id="a-CN"></a>尔时目连即依事答。<a id="a-CO"></a>苾刍当知。<a id="a-CP"></a>大目连无犯。<a id="a-CQ"></a>若异此者得越法罪。</p>
  <p id="aCR">世尊在广严城猕猴池侧高阁堂中。<a id="a-CS"></a>时有无衣外道门徒于此城住。<a id="a-CT"></a>其妇怀妊。<a id="a-CU"></a>是时具寿大目连入城乞食。<a id="a-CV"></a>次至外道门徒家。<a id="a-CW"></a>时彼家主既见尊者便作是念。<a id="a-CX"></a>此大目连众所共闻。<a id="a-CY"></a>是第三圣无不知见。<a id="a-CZ"></a>我今应问我妇怀妊为男为女。<a id="a-Ca"></a>作是念已问目连曰。<a id="a-Cb"></a>圣者。<a id="a-Cc"></a>我妇怀妊为女为男。<a id="a-Cd"></a>尊者报曰。<a id="a-Ce"></a>贤首。<a id="a-Cf"></a>腹内是男。<a id="a-Cg"></a>凡诸世人闻富盛时悉皆欢喜。<a id="a-Ch"></a>即便庆跃。<a id="a-Ci"></a>以好上妙香美饮食。<a id="a-Cj"></a>盛满钵中授与尊者。<a id="a-Ck"></a>复便请曰余日更来。<a id="a-Cl"></a>报言无病。<a id="a-Cm"></a>辞之而去。<a id="a-Cn"></a>近此外道门徒之舍有露形人。<a id="a-Co"></a>为物师首。<a id="a-Cp"></a>见大目连持满钵去。<a id="a-Cq"></a>即便念曰。<a id="a-Cr"></a>我唯有一施食之家。<a id="a-Cs"></a>还被沙门释迦之子教化侵夺。<a id="a-Ct"></a>此非好事。<a id="a-Cu"></a>我今宜往到长者边问其所以。<a id="a-Cv"></a>共彼沙门作何筹议。<a id="a-Cw"></a>即便疾疾往至其家。<a id="a-Cx"></a>问言长者。<a id="a-Cy"></a>沙门目连来至家不。<a id="a-Cz"></a>长者报言来至。<a id="a-D0"></a>告曰仁何所问。<a id="a-D1"></a>报言我问妇今怀妊为男为女。<a id="a-D2"></a>报言是男。<a id="a-D3"></a>时露形者善明卜筮卜知是女。<a id="a-D4"></a>即便回面翻掌而笑。<a id="a-D5"></a>长者见已进而问曰。<a id="a-D6"></a>何意回面翻掌而笑。<a id="a-D7"></a>报言我观是女不见有男。<a id="a-D8"></a>时彼长者面现嗔相额起三峰。<a id="a-D9"></a>而告之曰。<a id="a-DA"></a>汝拔发露形何所知见。<a id="a-DB"></a>岂大目连智不及汝。<a id="a-DC"></a>圣者授记必定诞男。<a id="a-DD"></a>汝之浅识强云生女。<a id="a-DE"></a>彼见骂已还更算之克定是女。<a id="a-DF"></a>即便作色告长者曰。<a id="a-DG"></a>假令沙门瞿答摩记云是男。<a id="a-DH"></a>此不是男必定生女。<a id="a-DI"></a>彼既月满便生于女。<a id="a-DJ"></a>时彼长者及诸家眷。<a id="a-DK"></a>咸起讥嫌广兴谤议。<a id="a-DL"></a>宁彼外道记事不虚。<a id="a-DM"></a>不同沙门言皆是妄。<a id="a-DN"></a>目连记男反更生女。<a id="a-DO"></a>是时流言嚣遍城郭。<a id="a-DP"></a>时诸人等。<a id="a-DQ"></a>便于市肆街衢之所咸共讥嫌。<a id="a-DR"></a>诸人知不。<a id="a-DS"></a>宁亲外道不信沙门释迦之子。<a id="a-DT"></a>时六众苾刍方入乞食。<a id="a-DU"></a>闻此嫌言便告彼曰。<a id="a-DV"></a>仁等嫌谁。<a id="a-DW"></a>答言我嫌汝等。<a id="a-DX"></a>报云我有何过令汝讥嫌。<a id="a-DY"></a>诸人报曰。<a id="a-DZ"></a>圣者目连记外道妇当生于男。<a id="a-Da"></a>今遂生女。<a id="a-Db"></a>六众闻已告诸人曰。<a id="a-Dc"></a>世间诸人咸皆漂没无智之海。<a id="a-Dd"></a>唯佛世尊于授记事出言无妄。<a id="a-De"></a>余所说者容有参差。<a id="a-Df"></a>然人之所生非男即女。<a id="a-Dg"></a>岂复生狗及猕猴耶。<a id="a-Dh"></a>诸人闻已默然不答。<a id="a-Di"></a>是时六众难陀邬波难陀共相告曰。<a id="a-Dj"></a>我且随时答诸人众。<a id="a-Dk"></a>然少欲目连自犯其罪。<a id="a-Dl"></a>广说如前。<a id="a-Dm"></a>乃至报曰。<a id="a-Dn"></a>五部罪中随意当诘。<a id="a-Do"></a>白言上座应知岂不自忆记彼外道门徒。<a id="a-Dp"></a>怀妊之妇生必是男。<a id="a-Dq"></a>今既生男可相庆贺。<a id="a-Dr"></a>沙糖石蜜恣意餐啖。<a id="a-Ds"></a>然持钵乞食可不济饥。<a id="a-Dt"></a>更以虚心妄记他事。<a id="a-Du"></a>遂令我等乞食不得。<a id="a-Dv"></a>仁既犯罪应如法悔。<a id="a-Dw"></a>目连报曰。<a id="a-Dx"></a>具寿。<a id="a-Dy"></a>我不见罪。<a id="a-Dz"></a>是时六众唤授事人。<a id="a-E0"></a>鸣揵稚集众僧。<a id="a-E1"></a>广说如前。<a id="a-E2"></a>乃至世尊告曰。<a id="a-E3"></a>汝诸苾刍有其四处。<a id="a-E4"></a>不可思量。<a id="a-E5"></a>若强思者。<a id="a-E6"></a>心则迷乱或令发狂。<a id="a-E7"></a>云何为四。<a id="a-E8"></a>一思量神我。<a id="a-E9"></a>二思量世间。<a id="a-EA"></a>三思量有情业异熟。<a id="a-EB"></a>四思量诸佛境界。<a id="a-EC"></a>然大目连授记之时其实是男。<a id="a-ED"></a>彼于后时由业异熟转之为女。<a id="a-EE"></a>若彼长者问大目连。<a id="a-EF"></a>我妇产时为男为女。<a id="a-EG"></a>时大目连记言是女。<a id="a-EH"></a>汝诸苾刍目连当时据现事记。<a id="a-EI"></a>故无有犯佛在王舍城羯兰铎迦池竹林园中。<a id="a-EJ"></a>于此城内有一长者。<a id="a-EK"></a>闻有说言。<a id="a-EL"></a>若不预告设僧饮食者。<a id="a-EM"></a>彼即忽然财食交报所求增长。<a id="a-EN"></a>时彼长者即作是念。<a id="a-EO"></a>欲觅钱财此好方便。<a id="a-EP"></a>我今宜可不预告知忽设僧食。<a id="a-EQ"></a>即往市肆多买净肉。<a id="a-ER"></a>于大镬内加以酥油作好美粥。<a id="a-ES"></a>既备办已往至城门。<a id="a-ET"></a>告守门人曰。<a id="a-EU"></a>汝今当知。<a id="a-EV"></a>若见苾刍乞饮食者令诣我家。<a id="a-EW"></a>答言善哉我当遣去。<a id="a-EX"></a>彼见苾刍欲行乞食。<a id="a-EY"></a>报言圣者某甲长者。<a id="a-EZ"></a>今日中前施乞者食。<a id="a-Ea"></a>时乞食者既闻告已。<a id="a-Eb"></a>皆悉往彼长者宅中。<a id="a-Ec"></a>时彼长者各以美粥满钵授与苾刍。<a id="a-Ed"></a>苾刍受已并还本处随情饱食。<a id="a-Ee"></a>于时天气阴凝寒风惨烈。<a id="a-Ef"></a>诸苾刍共相谓曰。<a id="a-Eg"></a>钵腻难洗。<a id="a-Eh"></a>我等宜应诣温泉所暖水洗之。<a id="a-Ei"></a>即往泉边各洗其钵。<a id="a-Ej"></a>有一少年苾刍便作是念。<a id="a-Ek"></a>此之温水从何处来。<a id="a-El"></a>去斯不远邬波难陀亦自洗钵。<a id="a-Em"></a>时少年者便到其所。<a id="a-En"></a>致敬问曰。<a id="a-Eo"></a>大德邬波难陀。<a id="a-Ep"></a>此之温水从何处来。<a id="a-Eq"></a>时大目连亦在温泉洗钵。<a id="a-Er"></a>邬波难陀教少年曰。<a id="a-Es"></a>汝今可往问少欲者。<a id="a-Et"></a>时彼少年至目连所。<a id="a-Eu"></a>齐整威仪倍加恭敬。<a id="a-Ev"></a>问言大德。<a id="a-Ew"></a>此之温水从何处来。<a id="a-Ex"></a>报言具寿。<a id="a-Ey"></a>从无热恼大池处来。<a id="a-Ez"></a>邬波难陀适闻此说。<a id="a-F0"></a>白言上座勿害正经勿亏法眼。<a id="a-F1"></a>我虽未证岂无阿笈摩耶。<a id="a-F2"></a>如佛所说。<a id="a-F3"></a>无热大池所有诸水具八功德。<a id="a-F4"></a>所谓冷美轻软清净香洁饮不损喉入腹无患。<a id="a-F5"></a>如所记言便违初德。<a id="a-F6"></a>然而持钵乞食不济身饥。<a id="a-F7"></a>以虚诳心妄记他事。<a id="a-F8"></a>广说乃至往白世尊。<a id="a-F9"></a>世尊告曰。<a id="a-FA"></a>汝诸苾刍温泉水实从无热池而来至此。<a id="a-FB"></a>苾刍白佛言。<a id="a-FC"></a>若其此水从彼来者何意今热。<a id="a-FD"></a>世尊告曰。<a id="a-FE"></a>汝等应知。<a id="a-FF"></a>彼池水经游五百热捺落迦方至于此。<a id="a-FG"></a>由斯缘故遂变成热。<a id="a-FH"></a>若问目连何因热者。<a id="a-FI"></a>彼便具答不冷因缘。<a id="a-FJ"></a>汝诸苾刍。<a id="a-FK"></a>然彼目连作如是想说时无犯。</p>
  <p id="aFL">佛在室罗伐城给孤独园。<a id="a-FM"></a>是时具寿大目连告诸苾刍曰。<a id="a-FN"></a>具寿。<a id="a-FO"></a>我入无所有定。<a id="a-FP"></a>闻曼陀罗池水之岸有诸象王吼叫之声。<a id="a-FQ"></a>邬波难陀于众中坐。<a id="a-FR"></a>闻此说已作如是言。<a id="a-FS"></a>上座勿亏正理勿害法眼。<a id="a-FT"></a>我虽未证岂无圣教。<a id="a-FU"></a>如世尊说。<a id="a-FV"></a>若入无所有定者。<a id="a-FW"></a>必当远离色声诸境。<a id="a-FX"></a>如何入定而得闻声。<a id="a-FY"></a>所授记者必无是处。<a id="a-FZ"></a>广说如前。<a id="a-Fa"></a>六众诘罪鸣稚集众。<a id="a-Fb"></a>与大目连作舍置羯磨。<a id="a-Fc"></a>时舍利子令往白佛。<a id="a-Fd"></a>诸苾刍以此因缘具白世尊。<a id="a-Fe"></a>世尊告曰。<a id="a-Ff"></a>汝诸苾刍如大目连所言无妄。<a id="a-Fg"></a>虽复现入无所有处定。<a id="a-Fh"></a>诸色声想悉皆远离。<a id="a-Fi"></a>然大目连获得静虑解脱胜妙等持。<a id="a-Fj"></a>速出速入。<a id="a-Fk"></a>虽是出定谓在定中。<a id="a-Fl"></a>便以其事告诸苾刍。<a id="a-Fm"></a>我在定中闻象吼叫。<a id="a-Fn"></a>汝诸苾刍此大目连以实想说无犯。<a id="a-Fo"></a>又无犯者。<a id="a-Fp"></a>谓最初犯人。<a id="a-Fq"></a>或痴狂心乱痛恼所缠。<a id="a-Fr"></a>妄说上人法学处了。</p>
 </body>
</html>