<!doctype html>
<html id="z3IBV1qoV" data-ver="861">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第四十八</h1>
  <h2 id="a2">入王宫门学处第八十二之五</h2>
  <p id="a3">时诸商人闻是语已。<a id="a-4"></a>咸皆大怖无计所出。<a id="a-5"></a>至十五日褒洒陀时。<a id="a-6"></a>皆向城北诣天马所。<a id="a-7"></a>时彼天马从大海出。<a id="a-8"></a>于海岸边食自然香稻。<a id="a-9"></a>是时有一无智商人。<a id="a-A"></a>不记前言见马王已作如是语。<a id="a-B"></a>君等知不。<a id="a-C"></a>此是婆罗诃天马王食啖香稻。<a id="a-D"></a>我等宜应就礼其足白言。<a id="a-E"></a>我向彼岸归赡部洲。<a id="a-F"></a>时彼商主告诸人曰。<a id="a-G"></a>我于铁城受彼言告。<a id="a-H"></a>事不如是。<a id="a-I"></a>乃至马王未语已来无宜逼近。<a id="a-J"></a>要待马王饱食香稻身体充悦。<a id="a-K"></a>举首四顾三说是言。<a id="a-L"></a>谁向彼岸归赡部洲。<a id="a-M"></a>闻是语时方至马所求渡大海。<a id="a-N"></a>时马食讫四顾三告。<a id="a-O"></a>诸人闻已就礼其足。<a id="a-P"></a>合掌恭敬作如是语。<a id="a-Q"></a>我等求向彼岸还赡部洲。<a id="a-R"></a>时彼马王告诸人曰。<a id="a-S"></a>汝等若欲安渡大海归赡部洲者。<a id="a-T"></a>当依我教谛受思惟。<a id="a-U"></a>若不依者无由越渡。<a id="a-V"></a>彼罗刹女化作美容倍胜常日。<a id="a-W"></a>将诸男女来相诱诳作如是语。<a id="a-X"></a>我依汝活为作归依。<a id="a-Y"></a>今弃我去欲何所适。<a id="a-Z"></a>如上所陈。<a id="a-a"></a>宅舍珍宝咸皆具说若不住者汝之男女自可持将。<a id="a-b"></a>汝等若闻如是告时。<a id="a-c"></a>生顾恋心作妻子想。<a id="a-d"></a>爱彼珍宝及诸园观。<a id="a-e"></a>情生愿乐欲到还者。<a id="a-f"></a>纵升我背必当堕落。<a id="a-g"></a>犹如熟果不住其枝。<a id="a-h"></a>时彼诸女复罗刹像。<a id="a-i"></a>皆竞取食皮肉筋骨。<a id="a-j"></a>肠胃血髓发毛爪齿。<a id="a-k"></a>皆尽无余。<a id="a-l"></a>广说如前。<a id="a-m"></a>乃至渧血在地悉皆取食。<a id="a-n"></a>若其汝等遵奉我教。<a id="a-o"></a>不起如是爱恋心者。<a id="a-p"></a>持我一毛亦不堕落。<a id="a-q"></a>能超大海至赡部洲。<a id="a-r"></a>时彼马王于诸商人善教语已。<a id="a-s"></a>即便低身令彼附近。<a id="a-t"></a>或持鬃尾及以身毛随情执捉。<a id="a-u"></a>时彼天马踊身虚空。<a id="a-v"></a>望赡部洲腾骧云路。<a id="a-w"></a>尔时恐畏幡动。<a id="a-x"></a>罗刹见怪作如是念。<a id="a-y"></a>今此幡动岂非赡部洲人弃我逃逝。<a id="a-z"></a>遍观房舍不见有人。<a id="a-10"></a>即皆变形作美女像。<a id="a-11"></a>持诸男女咸至大海求觅商人。<a id="a-12"></a>既遥见已随后啼泣。<a id="a-13"></a>告言。<a id="a-14"></a>贤首何意疏我并诸男女弃舍而去。<a id="a-15"></a>君等若并厌背我者。<a id="a-16"></a>汝之稚子各并携将。<a id="a-17"></a>时诸商人闻是语已各生顾恋。<a id="a-18"></a>于彼宅舍及以园池并诸珍宝。<a id="a-19"></a>起爱念时于天马上身皆堕落。<a id="a-1A"></a>犹如熟果不住其枝。<a id="a-1B"></a>时罗刹女随取食之如马王所说。<a id="a-1C"></a>唯商主一人心无顾恋。<a id="a-1D"></a>凭附天马得出海岸。<a id="a-1E"></a>安隐无碍达赡部洲。</p>
  <p id="a1F">尔时世尊告诸苾刍曰。<a id="a-1G"></a>汝等观此诸人。<a id="a-1H"></a>由生爱恋不顺教故悉皆坠堕。<a id="a-1I"></a>当知汝等若于自身作如是念。<a id="a-1J"></a>眼即是我。<a id="a-1K"></a>我有于眼。<a id="a-1L"></a>乃至耳鼻舌身意亦复如是。<a id="a-1M"></a>又念色即是我。<a id="a-1N"></a>我有于色。<a id="a-1O"></a>乃至声香味触法。<a id="a-1P"></a>又念地界是我。<a id="a-1Q"></a>我有于地。<a id="a-1R"></a>乃至水界火界风界空界识界。<a id="a-1S"></a>又念色蕴是我。<a id="a-1T"></a>我有色蕴。<a id="a-1U"></a>受想行识亦复如是。<a id="a-1V"></a>汝等苾刍若起如是我我所想。<a id="a-1W"></a>于自于他情生耽着。<a id="a-1X"></a>弃背正教欣乐邪道。<a id="a-1Y"></a>便当堕落生死海中。<a id="a-1Z"></a>受诸苦恼无有出期。<a id="a-1a"></a>譬如无智商人弃天马教。<a id="a-1b"></a>爱罗刹女堕大海中。<a id="a-1c"></a>汝诸苾刍若于自身不作是念。<a id="a-1d"></a>眼即是我。<a id="a-1e"></a>我有于眼。<a id="a-1f"></a>乃至耳鼻舌身意。<a id="a-1g"></a>色即是我。<a id="a-1h"></a>我有于色。<a id="a-1i"></a>乃至声香味触法。<a id="a-1j"></a>地界是我。<a id="a-1k"></a>我有于地。<a id="a-1l"></a>乃至水界火界风界空界识界。<a id="a-1m"></a>色蕴是我。<a id="a-1n"></a>我有色蕴。<a id="a-1o"></a>受想行识亦复如是。<a id="a-1p"></a>汝等苾刍若能不作如是我我所想。<a id="a-1q"></a>于自于他情无耽着。<a id="a-1r"></a>受行正教弃背邪道。<a id="a-1s"></a>即不堕落生死海中。<a id="a-1t"></a>安隐快乐趣涅槃城。<a id="a-1u"></a>譬如有智商主受天马教。<a id="a-1v"></a>弃罗刹女能出大海至赡部洲。<a id="a-1w"></a>尔时世尊说伽他曰。</p>
  <p id="a1x">诸有无智人　　不信于佛教</p>
  <p id="a1y">当受轮回苦　　如爱罗刹女</p>
  <p id="a1z">若有智慧人　　遵奉于佛教</p>
  <p id="a20">当出生死海　　如随天马言</p>
  <p id="a21">尔时世尊。<a id="a-22"></a>告诸苾刍。<a id="a-23"></a>彼诸商人不能奉持天马教故。<a id="a-24"></a>于大海中悉皆堕落。<a id="a-25"></a>被罗刹女之所啖食。<a id="a-26"></a>唯商主师子胤。<a id="a-27"></a>受天马教坚心专一。<a id="a-28"></a>安隐能得出于大海至赡部洲。<a id="a-29"></a>时师子胤妻大罗刹女。<a id="a-2A"></a>不寻其夫住在城内。<a id="a-2B"></a>诸罗刹女俱来告曰。<a id="a-2C"></a>如我等辈寻觅逃夫。<a id="a-2D"></a>持以归还俱共啖食。<a id="a-2E"></a>汝夫主去竟不远求。<a id="a-2F"></a>准此情状遣还赡部。<a id="a-2G"></a>若即寻觅获得者善。<a id="a-2H"></a>若不得者我当食汝不应致恨。<a id="a-2I"></a>彼既闻已极生忧怖。<a id="a-2J"></a>告诸罗刹女曰。<a id="a-2K"></a>汝等固执苦令觅者。<a id="a-2L"></a>我今宜往赡部洲内擒捉将来。<a id="a-2M"></a>众罗刹女曰。<a id="a-2N"></a>斯为甚善。<a id="a-2O"></a>时商主妇即自腾虚超越大海。<a id="a-2P"></a>屈伸臂顷至赡部洲。<a id="a-2Q"></a>化作可畏药叉之像。<a id="a-2R"></a>猛害倍常在师子胤前当路而住。<a id="a-2S"></a>时师子胤睹药叉像。<a id="a-2T"></a>即拔利剑欲斩药叉。<a id="a-2U"></a>彼便惊走避道而住。<a id="a-2V"></a>如是展转不相舍离。<a id="a-2W"></a>遂于中路逢遇商旅。<a id="a-2X"></a>彼之商主与师子胤是旧知识。<a id="a-2Y"></a>情怀莫逆欢宴言离。<a id="a-2Z"></a>时彼罗刹化为美女。<a id="a-2a"></a>并携稚子具妙庄严。<a id="a-2b"></a>便诣中国商主之前。<a id="a-2c"></a>礼彼足已作如是白。<a id="a-2d"></a>我是赤铜洲国王之女。<a id="a-2e"></a>父母娉我与师子胤商主为妻。<a id="a-2f"></a>携我母子归赡部洲。<a id="a-2g"></a>于大海内遇摩竭鱼触破船舶。<a id="a-2h"></a>所有珍宝散失无遗。<a id="a-2i"></a>以我为不祥遂便见弃。<a id="a-2j"></a>我之幸会今得相逢。<a id="a-2k"></a>唯愿将母子就彼申谢。<a id="a-2l"></a>彼即告言。<a id="a-2m"></a>我当送去。<a id="a-2n"></a>时彼商主见此妇人殷勤恳恻。<a id="a-2o"></a>为往师子胤处告言。<a id="a-2p"></a>知识汝之妻室仪容可爱。<a id="a-2q"></a>复是王女。<a id="a-2r"></a>如此俦匹举世难求。<a id="a-2s"></a>既无大愆。<a id="a-2t"></a>不应辄弃。<a id="a-2u"></a>宜应收采与彼同居。<a id="a-2v"></a>时师子胤告曰。<a id="a-2w"></a>彼非王女。<a id="a-2x"></a>是赤铜洲暴恶罗刹众中之大。<a id="a-2y"></a>食人血肉非我妻也。<a id="a-2z"></a>商主答曰。<a id="a-30"></a>若如是者何缘至此。<a id="a-31"></a>时师子胤具告因缘。<a id="a-32"></a>商主闻已。<a id="a-33"></a>默然无语。<a id="a-34"></a>即以路粮并诸杂物赠已而去。<a id="a-35"></a>时师子胤。<a id="a-36"></a>渐渐归还至于本舍。<a id="a-37"></a>时罗刹女亦随其后。<a id="a-38"></a>并携小童至师子胤宅。<a id="a-39"></a>从倚门侧在一边住。<a id="a-3A"></a>时彼众人见其儿子共相告曰。<a id="a-3B"></a>仁等当知。<a id="a-3C"></a>今此童儿观其貌状。<a id="a-3D"></a>是师子胤儿子不虚。<a id="a-3E"></a>罗刹报曰。<a id="a-3F"></a>君等鉴貌知是非虚。<a id="a-3G"></a>宿缘薄福被父所弃告言。<a id="a-3H"></a>姊妹从何处来。<a id="a-3I"></a>汝是谁妇。<a id="a-3J"></a>罗刹告曰。<a id="a-3K"></a>我是赤铜洲国王之女。<a id="a-3L"></a>父母娉我与师子胤商主为妻。<a id="a-3M"></a>携我母子归赡部洲。<a id="a-3N"></a>于大海内遇摩竭鱼触破船舶。<a id="a-3O"></a>所有珍宝散失无遗。<a id="a-3P"></a>以我为不祥遂便见弃。<a id="a-3Q"></a>流离辛苦得达于此。<a id="a-3R"></a>幸愿诸君将我及子。<a id="a-3S"></a>就商主处而申忏谢。<a id="a-3T"></a>时彼诸人诣商主父母处。<a id="a-3U"></a>以事陈告。<a id="a-3V"></a>于时父母语师子胤曰。<a id="a-3W"></a>彼是王女宗族尊高随汝远来。<a id="a-3X"></a>深可悲叹。<a id="a-3Y"></a>并携稚子益用伤怀。<a id="a-3Z"></a>汝可愍之无宜见弃。<a id="a-3a"></a>违心之事仁者不为。<a id="a-3b"></a>时师子胤。<a id="a-3c"></a>稽首三拜白父母曰。<a id="a-3d"></a>彼非王女是恶罗刹。<a id="a-3e"></a>于赤铜洲纵大暴虐。<a id="a-3f"></a>漂泊商旅皆取食之。<a id="a-3g"></a>我辈诸人并皆食尽。<a id="a-3h"></a>我有余福得奉尊颜。<a id="a-3i"></a>父母告曰。<a id="a-3j"></a>一切女人皆是罗刹。<a id="a-3k"></a>何故尔妇独与恶名。<a id="a-3l"></a>宜应收纳召入居室。<a id="a-3m"></a>重白父母曰。<a id="a-3n"></a>我知非人不堪共住。<a id="a-3o"></a>尊必爱念随意纳之。<a id="a-3p"></a>我向他家别求居止。<a id="a-3q"></a>亲曰我为汝故唤入家庭。<a id="a-3r"></a>汝苦见嫌于我何用。<a id="a-3s"></a>宜随汝意令彼母子逐缘自活。<a id="a-3t"></a>即遣使者驱之使去。<a id="a-3u"></a>时彼母子既被摈斥便诣王门。<a id="a-3v"></a>诸臣总集嗟其美丽。<a id="a-3w"></a>即便俱入白大王言。<a id="a-3x"></a>门有女人仪容罕匹。<a id="a-3y"></a>忽然至此靡识所由。<a id="a-3z"></a>王言引入。<a id="a-40"></a>我自亲问。<a id="a-41"></a>臣即召进。<a id="a-42"></a>王见女人姿容绝代美貌无双。<a id="a-43"></a>便起染心极生爱着。<a id="a-44"></a>告言。<a id="a-45"></a>善来美女从何所来。<a id="a-46"></a>因何至此。<a id="a-47"></a>女便稽首白大王言。<a id="a-48"></a>我本住在大海南岸赤铜洲所。<a id="a-49"></a>是国王女。<a id="a-4A"></a>其师子胤因风漂荡舟楫为遗。<a id="a-4B"></a>与诸商人漂至我国。<a id="a-4C"></a>父母娉我与彼为妻。<a id="a-4D"></a>为立新舍多赐珍宝。<a id="a-4E"></a>经历岁时诞生幼稚。<a id="a-4F"></a>携我母子远渡沧溟。<a id="a-4G"></a>遇摩竭鱼破其船舶。<a id="a-4H"></a>遭大辛苦达赡部洲。<a id="a-4I"></a>以我为不祥便生弃掷。<a id="a-4J"></a>今归本宅复不相容。<a id="a-4K"></a>无处存生故来启白。<a id="a-4L"></a>唯愿大王恩慈动殖。<a id="a-4M"></a>唤商主来为我申谢。<a id="a-4N"></a>王闻语已起悲愍心。<a id="a-4O"></a>告言。<a id="a-4P"></a>勿忧宜可宽意。<a id="a-4Q"></a>即遣使者唤商主来。<a id="a-4R"></a>师子胤至致敬王已在一面立。<a id="a-4S"></a>王告师子胤曰。<a id="a-4T"></a>此是王女娉汝为妻既生子息。<a id="a-4U"></a>相随至此。<a id="a-4V"></a>因何非理辄为摈斥。<a id="a-4W"></a>设令有过亦可相容。<a id="a-4X"></a>时师子胤进启。<a id="a-4Y"></a>大王此非赤铜洲大王之女。<a id="a-4Z"></a>是恶罗刹残害生灵。<a id="a-4a"></a>具以海洲所经之事委悉陈述。<a id="a-4b"></a>我之同侣总皆食尽。<a id="a-4c"></a>唯我得存。<a id="a-4d"></a>此罗刹女尚不相放。<a id="a-4e"></a>飞腾大海变作美容。<a id="a-4f"></a>王熟察之宜须驱逐。<a id="a-4g"></a>勿令纵暴。<a id="a-4h"></a>王曰。<a id="a-4i"></a>一切女人皆是罗刹。<a id="a-4j"></a>何但此女独见相嫌。<a id="a-4k"></a>必汝不爱宜当与我。<a id="a-4l"></a>白言大王。<a id="a-4m"></a>我闻孝竭于家忠尽于国。<a id="a-4n"></a>恐延大祸事在非轻。<a id="a-4o"></a>大王有心生爱念者。<a id="a-4p"></a>我不敢进亦不敢止。<a id="a-4q"></a>必有祸生非臣之过。</p>
  <p id="a4r">尔时世尊。<a id="a-4s"></a>告诸苾刍曰。<a id="a-4t"></a>当知女人于诸男子。<a id="a-4u"></a>是系缚处是沉溺处。<a id="a-4v"></a>贪染容色不信忠言不思其祸。<a id="a-4w"></a>汝等应知。<a id="a-4x"></a>时师子顶王心生爱着。<a id="a-4y"></a>即令此女进入后宫。<a id="a-4z"></a>时师子胤知王意止进谏无路。<a id="a-50"></a>遂在殿前告诸辅相曰。<a id="a-51"></a>诸君当知。<a id="a-52"></a>王爱罗刹将入后宫。<a id="a-53"></a>必延大祸知非我过。<a id="a-54"></a>说是语已掩泣而出。</p>
  <p id="a55">其王后时于罗刹女深生爱念。<a id="a-56"></a>倍异常流耽染荒迷不思国政。<a id="a-57"></a>时罗刹女纵诸妖媚。<a id="a-58"></a>总摄王宫令无自在。<a id="a-59"></a>便于夜半凌虚而还。<a id="a-5A"></a>往赤铜洲罗刹女所。<a id="a-5B"></a>诸女见来俱生庆喜。<a id="a-5C"></a>问言商主今在何处。<a id="a-5D"></a>告诸女曰。<a id="a-5E"></a>姊妹汝何念彼一商主乎。<a id="a-5F"></a>我别汝等至赡部洲。<a id="a-5G"></a>到师子劫城师子顶王所。<a id="a-5H"></a>彼遂纳我令入后宫。<a id="a-5I"></a>册我为后。<a id="a-5J"></a>我纵妖媚使城中人皆无自在。<a id="a-5K"></a>王不理政心醉荒迷。<a id="a-5L"></a>汝等可共俱行诣彼城所。<a id="a-5M"></a>随情啖食任意持归。<a id="a-5N"></a>诸罗刹女闻是告已。<a id="a-5O"></a>欢喜踊跃飞腾虚空。<a id="a-5P"></a>即于其夜至师子劫。<a id="a-5Q"></a>食啖城内所有人物。<a id="a-5R"></a>至天晓已城门不开。<a id="a-5S"></a>于王宫上见诸雕鹫食人肉者飞满空中。<a id="a-5T"></a>辅国大臣俱集门所。<a id="a-5U"></a>伫立经久待门不开。<a id="a-5V"></a>各共高声遍告城邑。<a id="a-5W"></a>天明已久王门不开。<a id="a-5X"></a>于内宫上多食人鸟。<a id="a-5Y"></a>飞腾乱下口衔骨肉。<a id="a-5Z"></a>人并惊惶图计无所。<a id="a-5a"></a>时师子胤闻斯告已。<a id="a-5b"></a>便拔利剑趋走城门。<a id="a-5c"></a>告诸人曰。<a id="a-5d"></a>君等何议。<a id="a-5e"></a>我于先时已相告白。<a id="a-5f"></a>王纳罗刹定招其祸。<a id="a-5g"></a>今城门不开满空飞鸟。<a id="a-5h"></a>观此相貌祸延王室。<a id="a-5i"></a>诸臣曰。<a id="a-5j"></a>其计何图。<a id="a-5k"></a>商主曰。<a id="a-5l"></a>宜置高梯上城瞻察。<a id="a-5m"></a>既安梯已。<a id="a-5n"></a>商主乃拔利剑上城隅。<a id="a-5o"></a>遥望宫中见死尸狼籍。<a id="a-5p"></a>即便跳下。<a id="a-5q"></a>诵神咒麾利剑击彼五百罗刹。<a id="a-5r"></a>四散驰走或持人手或有擎足。<a id="a-5s"></a>或持头腹飞腾而去。<a id="a-5t"></a>城外诸人悉皆遥见。<a id="a-5u"></a>于时商主大开城门。<a id="a-5v"></a>诸人竞入共睹荒残。<a id="a-5w"></a>辅相大臣号叫城邑。<a id="a-5x"></a>共诸人众洒泪宫中。<a id="a-5y"></a>各并归家荒迷无次。<a id="a-5z"></a>后于他日总集诸人。<a id="a-60"></a>共相议曰。<a id="a-61"></a>国主大王自贻伊咎。<a id="a-62"></a>纳罗刹女不受忠言。<a id="a-63"></a>今并灭亡。<a id="a-64"></a>君等欲为何计。<a id="a-65"></a>第一大臣告诸人曰。<a id="a-66"></a>先王已死复靡储君。<a id="a-67"></a>宝位既虚百姓无主。<a id="a-68"></a>无君不立。<a id="a-69"></a>今当册谁。<a id="a-6A"></a>次臣告曰。<a id="a-6B"></a>为国主者有智有勇方升鼎位。<a id="a-6C"></a>诸人告曰。<a id="a-6D"></a>商主师子胤与五百人入海取宝。<a id="a-6E"></a>余人皆被罗刹所害。<a id="a-6F"></a>唯独一身得归乡国。<a id="a-6G"></a>被罗刹女寻至本城不受其媚。<a id="a-6H"></a>王纳此女。<a id="a-6I"></a>固词直谏。<a id="a-6J"></a>不受忠言荒淫失道以取亡灭。<a id="a-6K"></a>商主拔剑独入城中。<a id="a-6L"></a>为我国人屏除群禲。<a id="a-6M"></a>此则大勇大智余莫过也。<a id="a-6N"></a>大臣议曰。<a id="a-6O"></a>诚如所言。<a id="a-6P"></a>宜令彼人以为君主。<a id="a-6Q"></a>即便共至商主之处。<a id="a-6R"></a>同心请曰。<a id="a-6S"></a>商主知不。<a id="a-6T"></a>大王已。<a id="a-6U"></a>死复无储君。<a id="a-6V"></a>国祚空虚不可无主。<a id="a-6W"></a>国人今欲奉册为王。<a id="a-6X"></a>垂哀为受。<a id="a-6Y"></a>是时商主告诸人曰。<a id="a-6Z"></a>我是商人经求活命。<a id="a-6a"></a>宁堪重位为国主耶。<a id="a-6b"></a>可觅余人以当宝位。<a id="a-6c"></a>众复请曰。<a id="a-6d"></a>余无堪者。<a id="a-6e"></a>幸愿慈悲受众人请。<a id="a-6f"></a>时彼商主如是固辞。<a id="a-6g"></a>国人再三频求顶礼。</p>
  <p id="a6h">尔时商主既辞不获免。<a id="a-6i"></a>告众人曰。<a id="a-6j"></a>我实不材无心当此。<a id="a-6k"></a>随众人意。<a id="a-6l"></a>共立盟言。<a id="a-6m"></a>我为王后所有教令无违逆者。<a id="a-6n"></a>我当受册。<a id="a-6o"></a>众人稽首谢已咸曰奉行。<a id="a-6p"></a>其大臣等即便洒扫城隍庄严殿宇。<a id="a-6q"></a>以妙香水灌顶称王。<a id="a-6r"></a>万机之务一朝权执。<a id="a-6s"></a>王乃念曰。<a id="a-6t"></a>我昔商人入海取宝。<a id="a-6u"></a>同行之辈为罗刹所食。<a id="a-6v"></a>我时无力除彼怨害。<a id="a-6w"></a>今为国主所欲随情。<a id="a-6x"></a>屏除罗刹满我宿愿。<a id="a-6y"></a>即便下令广召咒师能役使鬼神者。<a id="a-6z"></a>远近咸集。<a id="a-70"></a>更持明咒灵验肃成。<a id="a-71"></a>复拣兵旗令习弓矢。<a id="a-72"></a>命大臣曰。<a id="a-73"></a>卿等知不我有宿仇。<a id="a-74"></a>在大海外欲往除殄。<a id="a-75"></a>多须舟楫宜可营办。<a id="a-76"></a>不久将行。<a id="a-77"></a>是时诸臣多造船舶。<a id="a-78"></a>卜日揆时严整四兵至大海口。<a id="a-79"></a>遇风升舶。<a id="a-7A"></a>欲达南岸。<a id="a-7B"></a>时罗刹城内凶幡飘动。<a id="a-7C"></a>诸女见已共相谓曰。<a id="a-7D"></a>姊妹当知今凶幡动。<a id="a-7E"></a>必有赡部洲人念昔怨恶。<a id="a-7F"></a>情怀酷暴来诛我等。<a id="a-7G"></a>宜往海滨观其所作。<a id="a-7H"></a>总命徒侣俱临海岸。<a id="a-7I"></a>见诸船舶盖海而来。<a id="a-7J"></a>各并惊惶欲为拒战。<a id="a-7K"></a>其时师子胤王总命维舟。<a id="a-7L"></a>四兵俱下奋臂大呼。<a id="a-7M"></a>与罗刹共战。<a id="a-7N"></a>乃纵神咒冥缚罗刹。<a id="a-7O"></a>鉾矢既交杀戮过半。<a id="a-7P"></a>明咒力故走叛无由。<a id="a-7Q"></a>所有余残请命求救。<a id="a-7R"></a>王乃告曰。<a id="a-7S"></a>共立要盟方存汝命。<a id="a-7T"></a>汝从今后移向余处。<a id="a-7U"></a>不得重来更为残戮。<a id="a-7V"></a>若随教者得存余命。<a id="a-7W"></a>诸罗刹女稽首拜曰。<a id="a-7X"></a>我等昔来广兴暴恶。<a id="a-7Y"></a>从今已往奉遵言教。<a id="a-7Z"></a>迁移远去不敢伤残。<a id="a-7a"></a>时罗刹女拜辞王已远适余方。<a id="a-7b"></a>时师子胤王平除旧城破铁城狱。<a id="a-7c"></a>重开疆宇建立新城。<a id="a-7d"></a>召募诸人住斯宝渚。<a id="a-7e"></a>广收珠玉还赡部洲。<a id="a-7f"></a>彼国因王以为其号名师子洲。</p>
  <p id="a7g">尔时世尊告诸苾刍。<a id="a-7h"></a>汝等勿生异念。<a id="a-7i"></a>往时师子胤王者即我身是。<a id="a-7j"></a>彼师子顶王者即老叟苾刍是。<a id="a-7k"></a>彼罗刹女者即无比是。<a id="a-7l"></a>往时师子顶由爱罗刹女故遂至命终。<a id="a-7m"></a>今贪无比还致身死。<a id="a-7n"></a>汝诸苾刍。<a id="a-7o"></a>我于往时已曾舍弃彼罗刹女。<a id="a-7p"></a>岂于今日遂彼求心。<a id="a-7q"></a>是故汝等当善思惟。<a id="a-7r"></a>知诸女人是沉溺境。<a id="a-7s"></a>作不净想深生厌离。<a id="a-7t"></a>于我教诫专心奉持。<a id="a-7u"></a>时诸苾刍及余大众。<a id="a-7v"></a>闻佛说已欢喜奉行礼佛而去。</p>
  <p id="a7w">尔时无忧婆罗门。<a id="a-7x"></a>将无比女往憍闪毗。<a id="a-7y"></a>娉与邬陀延王。<a id="a-7z"></a>时王便置无比于妙花楼。<a id="a-80"></a>给五百侍女日与五百金钱。<a id="a-81"></a>广说乃至王授无忧为辅国大臣。<a id="a-82"></a>时有二人。<a id="a-83"></a>来至王所乐为奉事。<a id="a-84"></a>一人能说喜事。<a id="a-85"></a>一人能说忧事。<a id="a-86"></a>曾于一时王与二夫人。<a id="a-87"></a>一处同坐邬陀延王啑。<a id="a-88"></a>绀容夫人云。<a id="a-89"></a>南无佛陀愿王长命无病。<a id="a-8A"></a>无比夫人云。<a id="a-8B"></a>南无大天愿王具寿无病。<a id="a-8C"></a>是时无比情怀嫉妒。<a id="a-8D"></a>便白王言。<a id="a-8E"></a>绀容食大王食而思佛陀。<a id="a-8F"></a>王闻语已默然无对。<a id="a-8G"></a>又于他日数于王处构扇谗言。<a id="a-8H"></a>王作番次就二夫人处而受饮食。<a id="a-8I"></a>次至绀容。<a id="a-8J"></a>时无比夫人密作是计。<a id="a-8K"></a>令捕鸟者将活鸟而进于王。<a id="a-8L"></a>王曰。<a id="a-8M"></a>我于今日谁处食耶。<a id="a-8N"></a>无比答曰。<a id="a-8O"></a>次至绀容。<a id="a-8P"></a>王曰。<a id="a-8Q"></a>可持此鸟令充食用。<a id="a-8R"></a>绀容见活不肯受之。<a id="a-8S"></a>捕人还送。<a id="a-8T"></a>王见怪言。<a id="a-8U"></a>何不烹宰。<a id="a-8V"></a>王复寻思。<a id="a-8W"></a>由彼念善情存护命。<a id="a-8X"></a>无比白言。<a id="a-8Y"></a>若为佛及僧彼便杀鸟以充供养。<a id="a-8Z"></a>王曰。<a id="a-8a"></a>可报绀容为佛办食。<a id="a-8b"></a>无比即便教捕人曰。<a id="a-8c"></a>汝可杀鸟授与夫人。<a id="a-8d"></a>即杀将付。<a id="a-8e"></a>绀容见死受以充厨。<a id="a-8f"></a>捕人还报夫人已受。<a id="a-8g"></a>王便大嗔。<a id="a-8h"></a>为我不受为余便杀。<a id="a-8i"></a>王持弓箭往射绀容。<a id="a-8j"></a>夫人遥见即入慈定。<a id="a-8k"></a>王所射箭中路而堕。<a id="a-8l"></a>回镞向王。<a id="a-8m"></a>王便更射。<a id="a-8n"></a>夫人白言。<a id="a-8o"></a>王勿自害。<a id="a-8p"></a>王曰。<a id="a-8q"></a>何意如是。<a id="a-8r"></a>夫人曰。<a id="a-8s"></a>我证不还复无愆过。<a id="a-8t"></a>王兴恶意必招重罪。<a id="a-8u"></a>王问知实。<a id="a-8v"></a>便就礼敬忏谢前非。<a id="a-8w"></a>情厚夫人作姊妹想。<a id="a-8x"></a>从兹已后但有新谷新果必先见授。<a id="a-8y"></a>日日常自问其安不。<a id="a-8z"></a>时王边境有城反叛。<a id="a-90"></a>王亲领兵自往征罚遂敕大臣无忧留守都邑。<a id="a-91"></a>其二夫人掌率宫内。<a id="a-92"></a>王曰。<a id="a-93"></a>汝之二人勿相嫉妒。<a id="a-94"></a>晨昏靡怠守护宫闱。<a id="a-95"></a>夫人曰善。<a id="a-96"></a>是时无比每劝其父令害绀容。<a id="a-97"></a>无忧遂即作杀方便。<a id="a-98"></a>时绀容夫人。<a id="a-99"></a>夜读佛经复须抄写。<a id="a-9A"></a>告大臣曰。<a id="a-9B"></a>桦皮贝叶笔墨灯明。<a id="a-9C"></a>此要所须便宜多进入。<a id="a-9D"></a>大臣依教奉进。<a id="a-9E"></a>于桦皮内密安火炭置在宫门。<a id="a-9F"></a>夜被风吹火便大发光彻楼上。<a id="a-9G"></a>城人咸至悉皆持水共救火灾。<a id="a-9H"></a>时无忧大臣更拔利剑遮不令进。<a id="a-9I"></a>告诸人曰。<a id="a-9J"></a>汝等岂欲劫内宫耶。<a id="a-9K"></a>诸人遂散。<a id="a-9L"></a>时绀容夫人与五百彩女俱升楼阁。<a id="a-9M"></a>告诸女曰。<a id="a-9N"></a>我与汝等自业所招。<a id="a-9O"></a>卒难逃避。<a id="a-9P"></a>说伽他曰。</p>
  <p id="a9Q">我于城隙处　　遥望见世尊</p>
  <p id="a9R">依教具修行　　已获真实谛</p>
  <p id="a9S">诸女皆悉投身火聚犹若飞蛾。<a id="a-9T"></a>同时命殒。<a id="a-9U"></a>曲脊侍女从水窦出得免火灾。<a id="a-9V"></a>无忧大臣至天晓已。<a id="a-9W"></a>收诸女骨弃在尸林。<a id="a-9X"></a>苾刍入城为行乞食。<a id="a-9Y"></a>见斯事已还白世尊。<a id="a-9Z"></a>佛因广说如增五经。<a id="a-9a"></a>乃至世尊将诸苾刍往尸林处。<a id="a-9b"></a>观五百诸女所有残骸。<a id="a-9c"></a>告诸苾刍说伽他曰。</p>
  <p id="a9d">世间痴所缚　　恶事将为善</p>
  <p id="a9e">贪爱系愚人　　常居黑闇狱</p>
  <p id="a9f">不善将为善　　观察尽空无</p>
  <p id="a9g">当起厌离心　　勿生于染着</p>
  <p id="a9h">尔时国人及留守臣。<a id="a-9i"></a>见绀容死计无所出。<a id="a-9j"></a>遂唤能说忧事人曰。<a id="a-9k"></a>汝比受王禄。<a id="a-9l"></a>今正是时往白大王云。<a id="a-9m"></a>绀容夫人赴火而死。<a id="a-9n"></a>广说乃至。<a id="a-9o"></a>其人即共大臣等议。<a id="a-9p"></a>可画一帧作绀容夫人所为因缘。<a id="a-9q"></a>投火死状并与象马各数满五百。<a id="a-9r"></a>童男童女亦各五百。<a id="a-9s"></a>真金一亿。<a id="a-9t"></a>别严四兵。<a id="a-9u"></a>如是办已我当为去。<a id="a-9v"></a>大臣即皆为办。<a id="a-9w"></a>其说忧事人。<a id="a-9x"></a>领斯兵众诣王营所。<a id="a-9y"></a>去营不远遣使持书。<a id="a-9z"></a>白邬陀延王曰。<a id="a-A0"></a>我是某国大王。<a id="a-A1"></a>唯有一子被死将去。<a id="a-A2"></a>我今求死来至此国。<a id="a-A3"></a>欲以象马乃至金宝将赎子命。<a id="a-A4"></a>若允者善。<a id="a-A5"></a>若不得者我当共战。<a id="a-A6"></a>愿王助我。<a id="a-A7"></a>时王启封读书而笑。<a id="a-A8"></a>遣使往唤外国王来。<a id="a-A9"></a>奉命寻至。<a id="a-AA"></a>申问讯已问言。<a id="a-AB"></a>知识比曾见有被死将去求索得耶。<a id="a-AC"></a>答曰。<a id="a-AD"></a>若被死将去求不得者。<a id="a-AE"></a>可开此帧善为观察。<a id="a-AF"></a>王遂开看。<a id="a-AG"></a>告曰。<a id="a-AH"></a>岂可绀容被火烧死耶。<a id="a-AI"></a>答言已死。<a id="a-AJ"></a>愿王宽其罪勿责于我。<a id="a-AK"></a>恐王忧恼设此权谋。<a id="a-AL"></a>说伽他曰。</p>
  <p id="aAM">我不是王非子死　　我是王臣食王禄</p>
  <p id="aAN">有非爱事白王知　　唯愿恩宽恕其罪</p>
  <p id="aAO">时王闻已遂即旋军还憍闪毗国。<a id="a-AP"></a>敕法官曰。<a id="a-AQ"></a>可执无忧。<a id="a-AR"></a>身涂紫矿置热陶内断其命根。<a id="a-AS"></a>又以无比头发系不调马。<a id="a-AT"></a>足践踏之令死。<a id="a-AU"></a>时法官大臣遂杀无忧。<a id="a-AV"></a>以无比夫人置地牢内。<a id="a-AW"></a>王经七日不见无比。<a id="a-AX"></a>极怀忧悴。<a id="a-AY"></a>王问无比今何所在。<a id="a-AZ"></a>大臣曰王敕令死。<a id="a-Aa"></a>王曰。<a id="a-Ab"></a>绀容已被火烧。<a id="a-Ac"></a>无比今复身死。<a id="a-Ad"></a>卿等意欲令我出家。<a id="a-Ae"></a>诸臣皆默然无对。<a id="a-Af"></a>臣知王念遂出无比将以见王。<a id="a-Ag"></a>王时大悦具问其故。<a id="a-Ah"></a>嗟叹希奇。<a id="a-Ai"></a>王有疑心。<a id="a-Aj"></a>遂往问佛。<a id="a-Ak"></a>广说乃至请世尊曰。<a id="a-Al"></a>何因缘故绀容获得不还道果。<a id="a-Am"></a>以五百婇女而为待从。<a id="a-An"></a>俱悉同时被火烧死。<a id="a-Ao"></a>唯曲脊女一人得活。<a id="a-Ap"></a>幸愿世尊为说本缘。<a id="a-Aq"></a>佛言。<a id="a-Ar"></a>大王当知。<a id="a-As"></a>乃往古昔婆罗痆斯国有王。<a id="a-At"></a>名梵摩达多。<a id="a-Au"></a>其王最大夫人。<a id="a-Av"></a>曾于一时与五百婇女。<a id="a-Aw"></a>游观花园入芳池浴。<a id="a-Ax"></a>既出池已时寒求火。<a id="a-Ay"></a>去此不远有独觉圣者。<a id="a-Az"></a>造一草庵在中住止。<a id="a-B0"></a>时彼夫人命一使女。<a id="a-B1"></a>汝可以火烧彼草庵。<a id="a-B2"></a>女遂往彼见出家者住草庵中。<a id="a-B3"></a>不忍放火。<a id="a-B4"></a>夫人即便自往放火。<a id="a-B5"></a>诸女见已悉共观笑。<a id="a-B6"></a>俱言好火。<a id="a-B7"></a>圣者见已心生悲愍。<a id="a-B8"></a>便从火内飞腾大虚。<a id="a-B9"></a>现大神通冀拔其苦。<a id="a-BA"></a>诸女见已遥请下来。<a id="a-BB"></a>求哀忏谢为设饮食。<a id="a-BC"></a>以申供养各为发愿。<a id="a-BD"></a>尔时夫人者即绀容是。<a id="a-BE"></a>彼侍女者即五百内人是。<a id="a-BF"></a>由彼业力虽复妙容得圣道果。<a id="a-BG"></a>然于五百生中及五百侍女被火烧死。<a id="a-BH"></a>彼使女者即曲脊女是。<a id="a-BI"></a>由不肯烧故常得免难。<a id="a-BJ"></a>善恶报应大王当知。<a id="a-BK"></a>王又请问。<a id="a-BL"></a>以何因缘其曲脊女受曲脊报。<a id="a-BM"></a>所听受经一闻领悟。<a id="a-BN"></a>而身居贱位。<a id="a-BO"></a>佛告大王。<a id="a-BP"></a>昔婆罗痆斯有一长者。<a id="a-BQ"></a>名曰善续。<a id="a-BR"></a>尔时长者遂请五百独觉圣人就舍而食。<a id="a-BS"></a>时此众中有一独觉。<a id="a-BT"></a>身患风疾食时手战其钵欲堕。<a id="a-BU"></a>时善续长者有一小女。<a id="a-BV"></a>见彼手战便脱臂钏用支其钵。<a id="a-BW"></a>见不动已即便发愿。<a id="a-BX"></a>犹如此钵不复动摇。<a id="a-BY"></a>我于来世所听妙法心无动摇领悟不忘。<a id="a-BZ"></a>复一圣人身患曲脊。<a id="a-Ba"></a>便于他日食时不见。<a id="a-Bb"></a>女问父曰。<a id="a-Bc"></a>有一圣者何不来食。<a id="a-Bd"></a>父曰圣者何状。<a id="a-Be"></a>女便戏心曲脊学圣者形。<a id="a-Bf"></a>如此圣人众中不见。<a id="a-Bg"></a>又复常唤亲戚为婢。<a id="a-Bh"></a>大王当知。<a id="a-Bi"></a>由奉钵支发愿力故。<a id="a-Bj"></a>今得闻持聪明领悟。<a id="a-Bk"></a>由作轻心学圣人故。<a id="a-Bl"></a>今得曲脊报。<a id="a-Bm"></a>由昔唤人。<a id="a-Bn"></a>为婢故常居贱类王复请佛。<a id="a-Bo"></a>何因无比于七日中居地。<a id="a-Bp"></a>牢内不得饮食而容貌不变。<a id="a-Bq"></a>佛告大王。<a id="a-Br"></a>于过去世有婆罗门女。<a id="a-Bs"></a>与刹帝利女共为知友。<a id="a-Bt"></a>其刹帝利女有信敬心。<a id="a-Bu"></a>每施苾刍随时饮食。<a id="a-Bv"></a>后时婆罗门女命刹帝利女就舍而食。<a id="a-Bw"></a>既至舍已。<a id="a-Bx"></a>有独觉者。<a id="a-By"></a>为乞食故来至其家。<a id="a-Bz"></a>刹帝利女报婆罗门女曰。<a id="a-C0"></a>与圣者食。<a id="a-C1"></a>女言。<a id="a-C2"></a>我不能与。<a id="a-C3"></a>报曰。<a id="a-C4"></a>若不施者我自还家奉施其食。<a id="a-C5"></a>时婆罗门女随知友情持食施与。<a id="a-C6"></a>刹帝利女见施食已教其发愿。<a id="a-C7"></a>即发愿曰。<a id="a-C8"></a>愿我此福。<a id="a-C9"></a>今生后生莫受胜报。<a id="a-CA"></a>遭厄难时勿受饥苦。<a id="a-CB"></a>由彼愿力今不受饥颜容不变。<a id="a-CC"></a>后于异时妙音长者供养佛僧。<a id="a-CD"></a>有一使女常令供给。<a id="a-CE"></a>此女遇疾因即身亡。<a id="a-CF"></a>临命终时便发是愿。<a id="a-CG"></a>我比役力供佛及僧。<a id="a-CH"></a>所有福缘舍此身已。<a id="a-CI"></a>当于妙音长者最大夫人托娠受生。<a id="a-CJ"></a>颜貌姝美与妙容相似。<a id="a-CK"></a>邬陀延王纳我为后。<a id="a-CL"></a>作是愿已即便命终托娠夫人。<a id="a-CM"></a>时经九月初诞之际室满光明。<a id="a-CN"></a>因名吉祥慧。<a id="a-CO"></a>忆前生事。<a id="a-CP"></a>年渐长大。<a id="a-CQ"></a>宿殖信心。<a id="a-CR"></a>具寿阿难陀次行乞食遇至其舍。<a id="a-CS"></a>时吉祥女顶礼足已白言。<a id="a-CT"></a>圣者愿持我语敬礼世尊并诸圣众。<a id="a-CU"></a>少疾少恼起居轻利安乐行不。<a id="a-CV"></a>时阿难陀。<a id="a-CW"></a>还住处已。<a id="a-CX"></a>持吉祥慧语。<a id="a-CY"></a>为礼世尊及诸大众申问讯已。<a id="a-CZ"></a>佛告阿难陀。<a id="a-Ca"></a>汝识彼吉祥慧不。<a id="a-Cb"></a>白言不识。<a id="a-Cc"></a>佛言。<a id="a-Cd"></a>彼是妙音园中供养使女。<a id="a-Ce"></a>由供养僧发愿力故。<a id="a-Cf"></a>还生妙音长者家。<a id="a-Cg"></a>广说乃至既长成已。<a id="a-Ch"></a>于高楼上望邬陀延王。<a id="a-Ci"></a>王遥见之谓是无比。<a id="a-Cj"></a>遂召长者问曰。<a id="a-Ck"></a>何故宅内久藏无比。<a id="a-Cl"></a>答曰不是。<a id="a-Cm"></a>王不信语重问是谁。<a id="a-Cn"></a>答曰。<a id="a-Co"></a>是我之女。<a id="a-Cp"></a>王曰。<a id="a-Cq"></a>随其是非当娉与我。<a id="a-Cr"></a>遂具盛礼迎娶后宫。<a id="a-Cs"></a>与五百婇女以为给侍。<a id="a-Ct"></a>时吉祥慧欲见世尊及苾刍众。<a id="a-Cu"></a>便白王知。<a id="a-Cv"></a>王随其意。<a id="a-Cw"></a>即办供养请佛僧众。<a id="a-Cx"></a>欲于七日受食宫中。<a id="a-Cy"></a>王自亲往。<a id="a-Cz"></a>既至佛所具威仪已白佛言。<a id="a-D0"></a>世尊。<a id="a-D1"></a>吉祥慧请佛及僧宫中受食。<a id="a-D2"></a>佛默然受。<a id="a-D3"></a>王礼而去。<a id="a-D4"></a>还报夫人令办种种上妙美食。<a id="a-D5"></a>往白时至。<a id="a-D6"></a>世尊不去。<a id="a-D7"></a>令舍利子与众俱行。<a id="a-D8"></a>既至王门不敢辄入。<a id="a-D9"></a>王命令进。<a id="a-DA"></a>舍利子作是念。<a id="a-DB"></a>世尊制戒不许辄入宫门。<a id="a-DC"></a>今得王教复不许违。<a id="a-DD"></a>佛以此缘或容开许。<a id="a-DE"></a>即入宫内安置坐定。<a id="a-DF"></a>时吉祥慧夫人及王。<a id="a-DG"></a>自手持奉上妙饮食。<a id="a-DH"></a>食已听法。<a id="a-DI"></a>即于座上夫人获预流果。<a id="a-DJ"></a>经七日已僧众辞去。<a id="a-DK"></a>诸苾刍既至佛所。<a id="a-DL"></a>礼佛足已述如上事。<a id="a-DM"></a>佛告舍利子。<a id="a-DN"></a>善哉我未开许汝已知时。<a id="a-DO"></a>汝等当知。<a id="a-DP"></a>前是创制此是随开。<a id="a-DQ"></a>为诸苾刍重制学处应如是说。</p>
  <p id="aDR">若复苾刍明相未出。<a id="a-DS"></a>刹帝利灌顶王未藏宝及宝类。<a id="a-DT"></a>若入过宫门阃者。<a id="a-DU"></a>除余缘故。<a id="a-DV"></a>波逸底迦。</p>
  <p id="aDW">若复苾刍者谓邬陀夷。<a id="a-DX"></a>余义如上。<a id="a-DY"></a>明相未出者谓天未晓。<a id="a-DZ"></a>有三种相。<a id="a-Da"></a>王及宝等并如前说。<a id="a-Db"></a>宫门阃者有三种别。<a id="a-Dc"></a>谓城门王门宫门。<a id="a-Dd"></a>过者谓足越也。<a id="a-De"></a>除余缘故者除得胜法。<a id="a-Df"></a>如舍利子等。<a id="a-Dg"></a>释罪如上。<a id="a-Dh"></a>此中犯者其事云何。<a id="a-Di"></a>苾刍未晓未晓想。<a id="a-Dj"></a>及疑越城门者得恶作。<a id="a-Dk"></a>晓未晓想。<a id="a-Dl"></a>疑亦得恶作。<a id="a-Dm"></a>王门亦尔。<a id="a-Dn"></a>若越宫门想疑本罪。<a id="a-Do"></a>次二句恶作。<a id="a-Dp"></a>次二句无犯。<a id="a-Dq"></a>若王王妃及太子大臣唤亦无犯。<a id="a-Dr"></a>又无犯者谓最初犯人。<a id="a-Ds"></a>或痴狂心乱痛恼所缠。</p>
 </body>
</html>