<!doctype html>
<html id="z3IBV1hoP" data-ver="719">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第四十二</h1>
  <h2 id="a2">不与欲默然起去学处第七十七</h2>
  <p id="a3">尔时薄伽梵。<a id="a-4"></a>在室罗伐城逝多林给孤独园。<a id="a-5"></a>时邬陀夷断诸结惑。<a id="a-6"></a>广说如上。<a id="a-7"></a>乃至十七众共为筹议。<a id="a-8"></a>集苾刍众已。<a id="a-9"></a>诣上座前作如是白。<a id="a-A"></a>我今有所诘问。<a id="a-B"></a>乃至欲与邬波难陀作舍置羯磨。<a id="a-C"></a>时上座难陀作如是语。<a id="a-D"></a>邬波难陀是老上座。<a id="a-E"></a>宁容辄与作舍置事。<a id="a-F"></a>十七众白大众曰。<a id="a-G"></a>若与恶人为朋扇者。<a id="a-H"></a>众亦与作舍置羯磨。<a id="a-I"></a>难陀闻已遂生怖惧。<a id="a-J"></a>以已毛緂聚在座上。<a id="a-K"></a>状似人形默而起去。<a id="a-L"></a>时众不知。<a id="a-M"></a>遂与邬波难陀作舍置羯磨已。<a id="a-N"></a>便诣难陀泣而告曰。<a id="a-O"></a>何期黑钵忽然与我作舍置事。<a id="a-P"></a>难陀报曰。<a id="a-Q"></a>汝不须忧。<a id="a-R"></a>彼众不集作法不成。<a id="a-S"></a>邬波难陀曰。<a id="a-T"></a>谁不集耶。<a id="a-U"></a>答曰我不在众。<a id="a-V"></a>少欲苾刍闻是语已共生嫌耻。<a id="a-W"></a>云何苾刍知众集已作如法事。<a id="a-X"></a>默然起去。<a id="a-Y"></a>诸苾刍以缘白佛。<a id="a-Z"></a>佛言乃至我观十利。<a id="a-a"></a>为诸苾刍制其学处应如是说。</p>
  <p id="ab">若复苾刍知众如法评论事时。<a id="a-c"></a>默然从座起去者。<a id="a-d"></a>波逸底迦。<a id="a-e"></a>如是世尊为诸苾刍制学处已。<a id="a-f"></a>时诸苾刍久在众中。<a id="a-g"></a>其看病人及授事人事有废阙。<a id="a-h"></a>由此为缘佛更听许。<a id="a-i"></a>若有缘者应嘱授去。<a id="a-j"></a>世尊赞叹持戒。<a id="a-k"></a>乃至广说。<a id="a-l"></a>前是创制此是随开。<a id="a-m"></a>应如是说。</p>
  <p id="an">若复苾刍知众如法评论事时。<a id="a-o"></a>默然从座起去。<a id="a-p"></a>有苾刍不嘱授者除余缘故。<a id="a-q"></a>波逸底迦。<a id="a-r"></a>若复苾刍者谓是难陀。<a id="a-s"></a>余义如上。<a id="a-t"></a>众谓佛弟子。<a id="a-u"></a>如法评论者。<a id="a-v"></a>谓是如法单白白二白四羯磨。<a id="a-w"></a>默然从座起去者。<a id="a-x"></a>谓出势分外。<a id="a-y"></a>不嘱授者。<a id="a-z"></a>有苾刍不语知而去。<a id="a-10"></a>释罪同前。</p>
  <p id="a11">此中犯相其事云何。<a id="a-12"></a>若苾刍知众有如法事言论决择。<a id="a-13"></a>有苾刍不嘱授默然从座而起去者。<a id="a-14"></a>乃至言声所及处来。<a id="a-15"></a>得恶作罪。<a id="a-16"></a>舍此处时得根本罪。<a id="a-17"></a>又无犯者谓初犯人。<a id="a-18"></a>广说如上。</p>
  <p data-pb></p>
  <h2 id="a19">不恭敬学处第七十八</h2>
  <p id="a1A">佛在王舍城羯兰铎迦池竹林园中。<a id="a-1B"></a>时有二苾刍。<a id="a-1C"></a>一名杂色二名象师子。<a id="a-1D"></a>知诸苾刍集食堂中。<a id="a-1E"></a>依世尊教欲殄诤事。<a id="a-1F"></a>斯之二人。<a id="a-1G"></a>一顺众命。<a id="a-1H"></a>一便违教不赴众所。<a id="a-1I"></a>众评论已不生恭敬。<a id="a-1J"></a>令事纷扰。<a id="a-1K"></a>少欲苾刍共生嫌贱。<a id="a-1L"></a>云何苾刍众殄诤时自不赴集。<a id="a-1M"></a>见评论已不存恭敬。<a id="a-1N"></a>诸苾刍以缘白佛。<a id="a-1O"></a>佛言广说乃至我观十利。<a id="a-1P"></a>为诸苾刍制其学处。<a id="a-1Q"></a>应如是说。</p>
  <p id="a1R">若复苾刍不恭敬者。<a id="a-1S"></a>波逸底迦。</p>
  <p id="a1T">若复苾刍者谓杂色。<a id="a-1U"></a>余义如上。<a id="a-1V"></a>不恭敬者有其二种。<a id="a-1W"></a>一谓大众。<a id="a-1X"></a>二是别人。<a id="a-1Y"></a>于此二处不恭敬时。<a id="a-1Z"></a>皆得堕罪。</p>
  <p id="a1a">此中犯相其事云何。<a id="a-1b"></a>若苾刍知大众集评论事时。<a id="a-1c"></a>唤令赴集而不来者。<a id="a-1d"></a>便得堕罪。<a id="a-1e"></a>唤住不住遣去不去。<a id="a-1f"></a>遣取卧具而不肯取。<a id="a-1g"></a>不遣取时即便强取。<a id="a-1h"></a>遣请房等事皆同此。<a id="a-1i"></a>违众教时皆得堕罪。<a id="a-1j"></a>若苾刍见邬波驮耶阿遮利耶作如是语。<a id="a-1k"></a>唤来不来。<a id="a-1l"></a>乃至房等事。<a id="a-1m"></a>违别人教时皆得恶作。<a id="a-1n"></a>若依道理而白知者。<a id="a-1o"></a>非不恭敬。<a id="a-1p"></a>此皆无犯。<a id="a-1q"></a>又无犯者谓初犯人。<a id="a-1r"></a>广说如上。</p>
  <p data-pb></p>
  <h2 id="a1s">饮酒学处第七十九</h2>
  <p id="a1t">佛在室罗伐城逝多林给孤独园。<a id="a-1u"></a>时憍闪毗失收摩罗山。<a id="a-1v"></a>于此山下多诸聚落。<a id="a-1w"></a>有一长者。<a id="a-1x"></a>名曰浮图。<a id="a-1y"></a>大富多财衣食丰足。<a id="a-1z"></a>娶妻未久诞生一女。<a id="a-20"></a>颜貌端正人所乐观。<a id="a-21"></a>至年长大。<a id="a-22"></a>娉与给孤独长者男为妻。<a id="a-23"></a>浮图长者未久之间。<a id="a-24"></a>复诞一息。<a id="a-25"></a>容仪可爱。<a id="a-26"></a>初生之日父见欢喜。<a id="a-27"></a>唱言善来善来。<a id="a-28"></a>时诸亲族因与立名。<a id="a-29"></a>号曰善来。<a id="a-2A"></a>由此孩儿薄福力故。<a id="a-2B"></a>所有家产日就销亡。<a id="a-2C"></a>父母俱丧投窜无所。<a id="a-2D"></a>时诸人众见其如此。<a id="a-2E"></a>遂号恶来。<a id="a-2F"></a>与乞丐人共为伴侣。<a id="a-2G"></a>以乞活命。<a id="a-2H"></a>时有一人。<a id="a-2I"></a>是恶来父故旧知识。<a id="a-2J"></a>见其贫苦遂与金钱一文令充衣食。<a id="a-2K"></a>从此离别渐至室罗伐城。<a id="a-2L"></a>其姊从婢见而记识。<a id="a-2M"></a>归报大家曰。<a id="a-2N"></a>我适出外逢见恶来。<a id="a-2O"></a>非常贫窭。<a id="a-2P"></a>其姊闻已深生恻隐便。<a id="a-2Q"></a>令使者送白叠金钱权充虚乏。<a id="a-2R"></a>彼薄福故便被贼偷。<a id="a-2S"></a>姊闻此事而嗟叹曰。<a id="a-2T"></a>我今何用如此恶业薄福人耶。<a id="a-2U"></a>即弃而不问。<a id="a-2V"></a>时给孤独长者请佛及僧就舍而食。<a id="a-2W"></a>备办种种上妙香馔。<a id="a-2X"></a>瞻望佛僧渴仰而住。<a id="a-2Y"></a>是时恶来并诸乞侣。<a id="a-2Z"></a>闻长者设供冀拾遗餐。<a id="a-2a"></a>遂共相携诣设食处。<a id="a-2b"></a>长者遥见贫人命使者曰。<a id="a-2c"></a>佛僧将至驱出贫人。<a id="a-2d"></a>时诸乞伴各生此念。<a id="a-2e"></a>斯大长者先有悲心。<a id="a-2f"></a>我等孤独常为依怙。<a id="a-2g"></a>何故今时苦见驱逐。<a id="a-2h"></a>岂非恶来恶业之力殃及我等。<a id="a-2i"></a>即便共举掷之粪聚。<a id="a-2j"></a>恶来既被同伴所轻。<a id="a-2k"></a>遂于粪聚啼泣而卧。<a id="a-2l"></a>长者令使往白时至。<a id="a-2m"></a>尔时世尊于日初分执持衣钵。<a id="a-2n"></a>大众围绕往长者家欲诣食所。<a id="a-2o"></a>尔时世尊由大悲力引向恶来处立。<a id="a-2p"></a>告诸苾刍曰。<a id="a-2q"></a>汝等当厌流转诸有无边苦海。<a id="a-2r"></a>复厌生死资生之具。<a id="a-2s"></a>汝等观此最后生人。<a id="a-2t"></a>更不流转受斯苦恼。<a id="a-2u"></a>不自支济。<a id="a-2v"></a>即告阿难陀曰。<a id="a-2w"></a>汝于今日为善来故应留半食。<a id="a-2x"></a>尔时世尊入长者家就座而坐。<a id="a-2y"></a>长者既见大众坐定。<a id="a-2z"></a>即以种种净妙饮食。<a id="a-30"></a>供佛及僧皆令饱足。<a id="a-31"></a>时阿难陀由彼善来恶业力故。<a id="a-32"></a>所许半食忘不为留。<a id="a-33"></a>世尊大师得无忘念知阿难陀忘不留食。<a id="a-34"></a>即于己钵留其半分。<a id="a-35"></a>时阿难陀食已生念。<a id="a-36"></a>我于今日情有扰乱。<a id="a-37"></a>违世尊教。<a id="a-38"></a>佛告阿难陀。<a id="a-39"></a>假使赡部洲四至大海满中诸佛。<a id="a-3A"></a>然此诸佛各说深法。<a id="a-3B"></a>汝悉受持无有遗忘。<a id="a-3C"></a>今由善来薄福力故。<a id="a-3D"></a>令汝不忆。<a id="a-3E"></a>汝今可去唤彼善来。<a id="a-3F"></a>时阿难陀奉教而去。<a id="a-3G"></a>至彼告曰。<a id="a-3H"></a>善来善来。<a id="a-3I"></a>彼不自忆善来之名。<a id="a-3J"></a>默尔无对。<a id="a-3K"></a>阿难陀复更唱言。<a id="a-3L"></a>是浮图之子先号善来。<a id="a-3M"></a>非余人也。<a id="a-3N"></a>善来闻已作如是念。<a id="a-3O"></a>说伽他曰。</p>
  <p id="a3P">我失善来名　　今从何所至</p>
  <p id="a3Q">岂非恶报尽　　善业此时生</p>
  <p id="a3R">佛具一切智　　一切众所归</p>
  <p id="a3S">由彼爱善言　　名善来应理</p>
  <p id="a3T">我是无福人　　诸亲皆弃舍</p>
  <p id="a3U">祸哉众苦逼　　岂名为善来</p>
  <p id="a3V">时阿难陀即引善来往诣佛所。<a id="a-3W"></a>礼佛足已在一面坐。<a id="a-3X"></a>佛告阿难陀。<a id="a-3Y"></a>与其半食。<a id="a-3Z"></a>阿难陀取钵授与。<a id="a-3a"></a>是时善来见半食已遂便流泪。<a id="a-3b"></a>作如是语。<a id="a-3c"></a>虽佛世尊为我留分。<a id="a-3d"></a>但唯片许宁足我饥。<a id="a-3e"></a>世尊了知善来所念。<a id="a-3f"></a>以慰喻言告善来曰。<a id="a-3g"></a>假令汝腹宽如大海。<a id="a-3h"></a>啖一一口抟若妙高。<a id="a-3i"></a>随汝几时食终不尽。<a id="a-3j"></a>汝今应食。<a id="a-3k"></a>勿起忧怀善来便食。<a id="a-3l"></a>食已欢喜。<a id="a-3m"></a>世尊告曰。<a id="a-3n"></a>汝之衣角是何物耶。<a id="a-3o"></a>即便开解见一金钱。<a id="a-3p"></a>白佛言。<a id="a-3q"></a>此一金钱是父知识。<a id="a-3r"></a>见我贫苦持以相赠。<a id="a-3s"></a>由薄福故忘而不忆。<a id="a-3t"></a>世尊告曰。<a id="a-3u"></a>汝可持此金钱买青莲花来。<a id="a-3v"></a>善来去后佛及僧众俱还本处。<a id="a-3w"></a>是时善来奉佛教已。<a id="a-3x"></a>遂诣卖花人蓝婆住处入彼园中。<a id="a-3y"></a>园主见已报曰。<a id="a-3z"></a>恶来可去莫入我园。<a id="a-40"></a>勿由汝故树池枯燥。<a id="a-41"></a>善来报白。<a id="a-42"></a>世尊使我买青莲花。<a id="a-43"></a>说伽他曰。</p>
  <p id="a44">我于青莲花　　其实无所用</p>
  <p id="a45">大师一切智　　遣我买将来</p>
  <p id="a46">尔时蓝婆闻是佛使心生敬仰即说伽他曰。</p>
  <p id="a47">牟尼大寂静　　天人咸供养</p>
  <p id="a48">汝为佛使者　　须花任意将</p>
  <p id="a49">是时善来与金钱已。<a id="a-4A"></a>多取青莲花还诣佛所。<a id="a-4B"></a>世尊见已告言。<a id="a-4C"></a>善来汝可持此莲花行与僧众。<a id="a-4D"></a>善来持花从佛及僧次第行与。<a id="a-4E"></a>时诸苾刍皆不敢受。<a id="a-4F"></a>佛言于此施主生怜愍心当为受用。<a id="a-4G"></a>然诸香物皆益眼根。<a id="a-4H"></a>嗅之无过。<a id="a-4I"></a>时诸苾刍悉皆为受。<a id="a-4J"></a>花乃开敷。<a id="a-4K"></a>善来既见青莲花已。<a id="a-4L"></a>忆昔前身曾诸佛所修青处观影像现前。<a id="a-4M"></a>世尊复为演说法要。<a id="a-4N"></a>示教利喜便证见谛。<a id="a-4O"></a>是时善来获初果已。<a id="a-4P"></a>即说伽他自申庆赞。</p>
  <p id="a4Q">佛以方便胜罥索　　牵我令住于见谛</p>
  <p id="a4R">于恶趣中兴愍念　　如拔老象出深泥</p>
  <p id="a4S">我于昔时名善来　　后时人号恶来者</p>
  <p id="a4T">今是善来名不谬　　由住牟尼圣教中</p>
  <p id="a4U">说是颂已即从座起。<a id="a-4V"></a>礼佛双足白言。<a id="a-4W"></a>世尊我今欲于如来善说法律之中。<a id="a-4X"></a>出家离俗修持梵行。<a id="a-4Y"></a>世尊以梵音声告言。<a id="a-4Z"></a>善来苾刍。<a id="a-4a"></a>汝修梵行。<a id="a-4b"></a>说是语已即便出家。<a id="a-4c"></a>须发自落法服着身。<a id="a-4d"></a>具足近圆成苾刍性。<a id="a-4e"></a>是时善来从此已后。<a id="a-4f"></a>发大勇猛守坚固心。<a id="a-4g"></a>于初后夜思惟忘倦。<a id="a-4h"></a>断除结惑证阿罗汉果。<a id="a-4i"></a>说伽他曰。</p>
  <p id="a4j">昔于诸佛所　　但持瓦铁身</p>
  <p id="a4k">今闻世尊教　　转作真金体</p>
  <p id="a4l">我于生死中　　更不受后有</p>
  <p id="a4m">奉持无漏法　　安趣涅槃城</p>
  <p id="a4n">若人乐珍宝　　及生天解脱</p>
  <p id="a4o">当近善知识　　所愿皆随意</p>
  <p id="a4p">从佛世尊度舍利子大目干连大迦摄波毕邻陀伐蹉等已。<a id="a-4q"></a>诸世间人不信敬者。<a id="a-4r"></a>便生嫌议作如是语。<a id="a-4s"></a>沙门乔答摩是盗世间珍宝之贼。<a id="a-4t"></a>于大地内时有如斯。<a id="a-4u"></a>人中龙象间出于世。<a id="a-4v"></a>悉皆窃诱令其出家以充给侍。<a id="a-4w"></a>佛亦曾度尼他贱人小路牛主胜惠河侧五百渔人及善来等。<a id="a-4x"></a>不信敬人复生讥谤。<a id="a-4y"></a>沙门乔答摩贪觅弟子无有休息。<a id="a-4z"></a>世有贫贱愚痴之人。<a id="a-50"></a>亦度出家以为走使。<a id="a-51"></a>世尊闻已作如是念。<a id="a-52"></a>我大弟子德若妙高。<a id="a-53"></a>时众无知辄为轻忽。<a id="a-54"></a>无故招罪自害其躯。<a id="a-55"></a>今我宜应发起善来殊胜之德。<a id="a-56"></a>世尊法尔诸弟子中实有胜德。<a id="a-57"></a>人不知者佛即方便彰显其德。<a id="a-58"></a>尔时世尊为欲发起善来德故。<a id="a-59"></a>命阿难陀曰。<a id="a-5A"></a>我今欲往失收摩罗山。<a id="a-5B"></a>若诸苾刍乐随逐者可持衣钵。<a id="a-5C"></a>广说乃至到失收摩罗山。<a id="a-5D"></a>时彼住处有一毒龙。<a id="a-5E"></a>于庵婆林依止而住。<a id="a-5F"></a>近此山边所有谷稼常被伤损。<a id="a-5G"></a>此山诸人闻佛来至。<a id="a-5H"></a>悉皆云集行诣佛所。<a id="a-5I"></a>顶礼佛足在一面坐。<a id="a-5J"></a>尔时世尊为诸人众演说妙法。<a id="a-5K"></a>示教利喜默然而住。<a id="a-5L"></a>时诸人众即从座起。<a id="a-5M"></a>礼佛足已白言。<a id="a-5N"></a>世尊唯愿哀愍明当就舍受我微供。<a id="a-5O"></a>世尊知已默然而受。</p>
  <p id="a5P">时诸人等知佛受已从座而去。<a id="a-5Q"></a>即于其夜备办种种上妙供养。<a id="a-5R"></a>并贮水器敷设既讫。<a id="a-5S"></a>旦令使者往白时至。<a id="a-5T"></a>世尊于日初分执持衣钵。<a id="a-5U"></a>大众围绕往设供处。<a id="a-5V"></a>便于众首就座而坐。<a id="a-5W"></a>山下诸人婆罗门等具设供养。<a id="a-5X"></a>佛及众僧各饱足已。<a id="a-5Y"></a>乃至俱诣佛所随处而坐。<a id="a-5Z"></a>佛为说法深心欢喜。<a id="a-5a"></a>白佛言。<a id="a-5b"></a>世尊。<a id="a-5c"></a>我等常闻世尊善能调伏极恶药叉。<a id="a-5d"></a>谓旷野药叉。<a id="a-5e"></a>箭毛药叉。<a id="a-5f"></a>驴像药叉等。<a id="a-5g"></a>又女药叉亦皆调伏。<a id="a-5h"></a>谓阿力迦诃利底等。<a id="a-5i"></a>又诸毒龙亦皆降伏。<a id="a-5j"></a>谓难陀。<a id="a-5k"></a>邬波难陀。<a id="a-5l"></a>阿钵罗龙王等。<a id="a-5m"></a>世尊。<a id="a-5n"></a>然此山下庵婆毒龙。<a id="a-5o"></a>常于我等枉作怨仇横为损害。<a id="a-5p"></a>每日三时恒吐恶气。<a id="a-5q"></a>齐至百里所有禽兽。<a id="a-5r"></a>闻其毒气皆悉命终。<a id="a-5s"></a>诸男女等形色黧变尽无光彩。<a id="a-5t"></a>唯愿世尊哀愍我等降此毒龙。<a id="a-5u"></a>尔时世尊闻是语已。<a id="a-5v"></a>告阿难陀曰。<a id="a-5w"></a>汝可将筹行与大众。<a id="a-5x"></a>能伏龙者当可取之。<a id="a-5y"></a>于时大众竟无取者。<a id="a-5z"></a>世尊即命善来曰。<a id="a-60"></a>汝可取筹为众伏彼庵婆毒龙。<a id="a-61"></a>是时善来闻佛命已。<a id="a-62"></a>即便取筹于日初分执持衣钵。<a id="a-63"></a>入聚落中巡行乞食。<a id="a-64"></a>饭食讫往庵婆龙所住之处。<a id="a-65"></a>时彼龙王遥见善来入其住处。<a id="a-66"></a>发大嗔恚腾云昼昏。<a id="a-67"></a>雷霆震地便下雨雹欲害善来。<a id="a-68"></a>是时善来便入慈定。<a id="a-69"></a>所有风雨降注之物。<a id="a-6A"></a>悉皆变成沉水香粖。<a id="a-6B"></a>栴檀香粖。<a id="a-6C"></a>耽摩罗香粖。<a id="a-6D"></a>从空而下。<a id="a-6E"></a>时庵婆龙转更嗔发。<a id="a-6F"></a>复下剑轮矛槊等物。<a id="a-6G"></a>至善来上无不皆成天妙莲花。<a id="a-6H"></a>从空而下。<a id="a-6I"></a>龙复放烟善来亦放烟。<a id="a-6J"></a>龙复放火善来即便入火光定。<a id="a-6K"></a>以神通力身如火聚。<a id="a-6L"></a>周遍龙宫及余住处火焰充塞。<a id="a-6M"></a>时彼毒龙见大焰火心极惊怖。<a id="a-6N"></a>身毛遍竖便欲逃窜。<a id="a-6O"></a>遂见余方猛焰俱遍。<a id="a-6P"></a>唯善来处寂静清凉。<a id="a-6Q"></a>毒龙遂往礼善来足作如是语。<a id="a-6R"></a>愿为救护愿为救护。<a id="a-6S"></a>善来告曰。<a id="a-6T"></a>汝于前身作垢秽业堕傍生中。<a id="a-6U"></a>复于今时更为恼害作众不善。<a id="a-6V"></a>从此命终当堕何处欲何所依。<a id="a-6W"></a>必堕地狱此不须疑。<a id="a-6X"></a>是时毒龙白善来曰。<a id="a-6Y"></a>大德幸赐言教。<a id="a-6Z"></a>我于今时欲何所作。<a id="a-6a"></a>善来答曰。<a id="a-6b"></a>当受三归并五学处。<a id="a-6c"></a>至尽形寿要心莫犯。<a id="a-6d"></a>是时毒龙即受三归并五学处。<a id="a-6e"></a>至尽形寿不杀生不偷盗不欲邪行不饮酒不妄语。<a id="a-6f"></a>为要契已顶礼善来忽然不现。<a id="a-6g"></a>尔时善来既伏毒龙。<a id="a-6h"></a>往诣佛所礼佛足已白言。<a id="a-6i"></a>世尊。<a id="a-6j"></a>彼之毒龙我已伏讫。<a id="a-6k"></a>为受三归并五学处。<a id="a-6l"></a>佛告诸苾刍。<a id="a-6m"></a>我诸弟子声闻之中。<a id="a-6n"></a>降伏毒龙善来第一。<a id="a-6o"></a>尔时失收摩罗山远近诸人婆罗门等。<a id="a-6p"></a>见伏毒龙众无恼害。<a id="a-6q"></a>皆大欢悦得未曾有。<a id="a-6r"></a>各持香花供养之具。<a id="a-6s"></a>往诣佛所以申庆悦。<a id="a-6t"></a>礼佛足已各住一面。<a id="a-6u"></a>白言。<a id="a-6v"></a>世尊。<a id="a-6w"></a>幸蒙圣力除彼毒龙。<a id="a-6x"></a>欲申供养愿垂纳受。<a id="a-6y"></a>佛告诸婆罗门居士男女。<a id="a-6z"></a>汝等当知。<a id="a-70"></a>彼之毒龙乃是浮图之子善来苾刍。<a id="a-71"></a>令其改恶为受归戒。<a id="a-72"></a>非是我力。<a id="a-73"></a>汝等宜应持此诸物供养善来以申报德。<a id="a-74"></a>是时诸人奉佛教已。<a id="a-75"></a>便持供养诣善来所。<a id="a-76"></a>顶礼其足白言。<a id="a-77"></a>圣者。<a id="a-78"></a>仁于我等降大慈悲。<a id="a-79"></a>施以无畏能令品汇并皆稣息。<a id="a-7A"></a>愿垂教命欲何所为。<a id="a-7B"></a>善来告曰。<a id="a-7C"></a>各随所依供养三宝。<a id="a-7D"></a>时婆罗门等由善来故。<a id="a-7E"></a>请佛及僧七日设食。<a id="a-7F"></a>佛默然受。<a id="a-7G"></a>时诸人等知佛受已礼足而去。<a id="a-7H"></a>即于其夜具办种种上妙饮食。<a id="a-7I"></a>敷设座褥。<a id="a-7J"></a>旦令使者往白时至。<a id="a-7K"></a>供养备办愿佛知时。</p>
  <p id="a7L">尔时世尊于日初分将诸大众。<a id="a-7M"></a>往施主家设食之处。<a id="a-7N"></a>诸婆罗门居士等见坐定已。<a id="a-7O"></a>即以种种上妙饮食供佛及僧。<a id="a-7P"></a>皆饱足已。<a id="a-7Q"></a>便于佛前听说法要。<a id="a-7R"></a>初日既然。<a id="a-7S"></a>乃至七日悉皆如是。<a id="a-7T"></a>有婆罗门。<a id="a-7U"></a>是善来父先旧知识。<a id="a-7V"></a>能咒毒龙。<a id="a-7W"></a>为怖龙故遂往室罗伐城。<a id="a-7X"></a>改名而住。<a id="a-7Y"></a>时胜光王立为主象大臣。<a id="a-7Z"></a>此人因事来至山下。<a id="a-7a"></a>既闻善来降毒龙已生大欢喜。<a id="a-7b"></a>往善来处礼双足已白言。<a id="a-7c"></a>圣者。<a id="a-7d"></a>我辈有怖多并逃避。<a id="a-7e"></a>今闻大德兴悲愍心为除怨害。<a id="a-7f"></a>不任欣喜。<a id="a-7g"></a>欲申供养。<a id="a-7h"></a>愿降哀怜明当就食。<a id="a-7i"></a>善来不受。<a id="a-7j"></a>时婆罗门重更请曰。<a id="a-7k"></a>若不肯者。<a id="a-7l"></a>唯愿大德还城之日先受我供。<a id="a-7m"></a>是时善来哀愍为受。<a id="a-7n"></a>是时山下诸施主等。<a id="a-7o"></a>供佛僧众满七日已。<a id="a-7p"></a>俱礼佛足听说妙法。<a id="a-7q"></a>尔时世尊为说法要示教利喜。<a id="a-7r"></a>即于座上无量有情除疑获果。<a id="a-7s"></a>佛与僧众渐至室罗伐城。<a id="a-7t"></a>时给孤独长者便往佛所。<a id="a-7u"></a>礼佛双足在一面坐。<a id="a-7v"></a>尔时世尊为说法已默然而住。<a id="a-7w"></a>时彼长者即从坐起白言。<a id="a-7x"></a>世尊愿佛及僧明就我家为受微供。<a id="a-7y"></a>世尊默然为受。<a id="a-7z"></a>长者知已作礼而去。<a id="a-80"></a>时婆罗门诣善来处白言。<a id="a-81"></a>圣者。<a id="a-82"></a>我先已请。<a id="a-83"></a>若至本城先受我食。<a id="a-84"></a>善来白佛。<a id="a-85"></a>佛言汝已先受。<a id="a-86"></a>今宜赴请。<a id="a-87"></a>善来诣彼婆罗门舍。<a id="a-88"></a>时婆罗门以上妙饮食至诚供养。<a id="a-89"></a>令饱食已。<a id="a-8A"></a>欲使善来食速消化。<a id="a-8B"></a>便以少许饮象之酒置饮浆中。<a id="a-8C"></a>善来不知饮此浆已。<a id="a-8D"></a>寻嚼齿木澡漱而去。<a id="a-8E"></a>既至中路被日光所炙醉卧于地。<a id="a-8F"></a>诸佛世尊于一切时得不忘念。<a id="a-8G"></a>便于善来卧处化为草庵。<a id="a-8H"></a>盖覆其身不令人见。<a id="a-8I"></a>尔时世尊于长者舍。<a id="a-8J"></a>饭食讫。<a id="a-8K"></a>为说法已还至善来处。<a id="a-8L"></a>告诸苾刍曰。<a id="a-8M"></a>汝等当观善来所作。<a id="a-8N"></a>昔于江猪山处降伏庵婆毒龙。<a id="a-8O"></a>岂复今时能调小鳝。<a id="a-8P"></a>汝诸苾刍若饮酒者。<a id="a-8Q"></a>有斯大失。<a id="a-8R"></a>尔时世尊即以无量百千网鞔轮相福德殊胜庄严王手。<a id="a-8S"></a>摩善来顶告言。<a id="a-8T"></a>善来何不观察受斯困顿。<a id="a-8U"></a>尔时善来得少醒悟。<a id="a-8V"></a>随从佛后至逝多林。<a id="a-8W"></a>佛洗足已于如常座就之而坐。<a id="a-8X"></a>告诸苾刍曰。<a id="a-8Y"></a>汝等当观。<a id="a-8Z"></a>诸饮酒者有斯过失。<a id="a-8a"></a>赞叹持戒。<a id="a-8b"></a>广说乃至我观十利。<a id="a-8c"></a>为诸弟子制其学处应如是说。</p>
  <p id="a8d">若复苾刍饮诸酒者。<a id="a-8e"></a>波逸底迦。</p>
  <p id="a8f">若复苾刍者。<a id="a-8g"></a>谓是善来。<a id="a-8h"></a>余义如上。<a id="a-8i"></a>言诸酒者。<a id="a-8j"></a>谓米麴酒。<a id="a-8k"></a>或以根茎皮叶花果相和成酒。<a id="a-8l"></a>此等诸酒饮时令人惛醉。<a id="a-8m"></a>饮者。<a id="a-8n"></a>谓吞咽也。<a id="a-8o"></a>释罪如前。<a id="a-8p"></a>此中犯相其事云何。<a id="a-8q"></a>若苾刍饮诸酒时。<a id="a-8r"></a>能令人醉波逸底迦若不醉人饮得恶作罪。<a id="a-8s"></a>若苾刍见彼诸酒有酒色酒气酒味。<a id="a-8t"></a>若能醉者波逸底迦。<a id="a-8u"></a>若不醉者得三恶作。<a id="a-8v"></a>若苾刍饮诸酒时有酒色酒气。<a id="a-8w"></a>若能醉者波逸底迦。<a id="a-8x"></a>若不醉者得二恶作罪。<a id="a-8y"></a>若苾刍饮诸酒时但有酒色。<a id="a-8z"></a>若能醉者波逸底迦。<a id="a-90"></a>若不醉者得一恶作罪。<a id="a-91"></a>若食酒糟醉者波逸底迦。<a id="a-92"></a>若不醉者得恶作罪。<a id="a-93"></a>若食麴块者得恶作罪。<a id="a-94"></a>若苾刍食诸根茎叶花果能醉人者皆得恶作罪。<a id="a-95"></a>佛告诸苾刍。<a id="a-96"></a>汝等若以我为师者。<a id="a-97"></a>凡是诸酒不应自饮。<a id="a-98"></a>亦不与人。<a id="a-99"></a>乃至不以茅端渧酒而着口中。<a id="a-9A"></a>若故违者得越法罪。<a id="a-9B"></a>若苾刍饮醋之时有酒色者。<a id="a-9C"></a>饮之无犯。<a id="a-9D"></a>若饮熟煮酒者。<a id="a-9E"></a>此亦无犯。<a id="a-9F"></a>若是医人令含酒或涂身者无犯。<a id="a-9G"></a>又无犯谓初犯人。<a id="a-9H"></a>广说如上。</p>
  <p id="a9I">时诸苾刍见是事已咸皆有疑。<a id="a-9J"></a>请问世尊。<a id="a-9K"></a>善来苾刍先作何业生富乐家。<a id="a-9L"></a>后遭贫苦常为乞丐。<a id="a-9M"></a>号曰恶来。<a id="a-9N"></a>被诸同伴弃之粪聚。<a id="a-9O"></a>复由何业逢值世尊。<a id="a-9P"></a>断诸烦恼得阿罗汉。<a id="a-9Q"></a>佛告诸苾刍。<a id="a-9R"></a>汝等善听。<a id="a-9S"></a>乃往古昔无佛出世。<a id="a-9T"></a>有独觉者出现世间。<a id="a-9U"></a>心怀哀愍口不说法。<a id="a-9V"></a>时有长者。<a id="a-9W"></a>诣芳园中欲为欢戏。<a id="a-9X"></a>有独觉尊身婴疾病。<a id="a-9Y"></a>为乞食故。<a id="a-9Z"></a>着粗弊服来入园中。<a id="a-9a"></a>长者见已便起嗔恚。<a id="a-9b"></a>生不忍心告使者曰。<a id="a-9c"></a>此之恶来勿令进入。<a id="a-9d"></a>使者愍念未即前驱。<a id="a-9e"></a>长者自起扼尊者颈推之粪聚。<a id="a-9f"></a>告言汝何不往乞丐人中以为朋类。<a id="a-9g"></a>尔时尊者为愍彼故。<a id="a-9h"></a>犹若鹅王腾身空界作十八变。<a id="a-9i"></a>凡夫之类见神通者。<a id="a-9j"></a>疾起悔心如大树崩。<a id="a-9k"></a>遥礼尊足唱言。<a id="a-9l"></a>善来圣者真实福田。<a id="a-9m"></a>愿纵身下哀愍于我无识之人。<a id="a-9n"></a>为受忏谢勿令永劫受苦沉沦。<a id="a-9o"></a>时彼尊者见其至心。<a id="a-9p"></a>即放身下。<a id="a-9q"></a>长者礼已为办种种上妙饮食花香供养。<a id="a-9r"></a>悔除恶业发弘誓愿。<a id="a-9s"></a>今我所作供养善根。<a id="a-9t"></a>于未来世生大富家。<a id="a-9u"></a>得胜上导师承事无倦。<a id="a-9v"></a>开悟于我趣解脱门。<a id="a-9w"></a>汝等苾刍昔时长者即善来是。<a id="a-9x"></a>曾于独觉尊所为恼害事。<a id="a-9y"></a>唤作恶来推之粪聚。<a id="a-9z"></a>由斯业故于五百生中常为乞丐。<a id="a-A0"></a>人名作恶来。<a id="a-A1"></a>被诸同伴弃于粪聚。<a id="a-A2"></a>由昔供养发愿力故。<a id="a-A3"></a>生大富家。<a id="a-A4"></a>于我法中出家断惑成阿罗汉。<a id="a-A5"></a>汝诸苾刍自所作业。<a id="a-A6"></a>还须自受果报不亡。<a id="a-A7"></a>是故汝等当修善行勿为恶业。<a id="a-A8"></a>如是应学。</p>
  <p data-pb></p>
  <h2 id="aA9">非时入聚落不嘱授苾刍学处第八十</h2>
  <p id="aAA">尔时佛在室罗伐城逝多林给孤独园。<a id="a-AB"></a>时有余处婆罗门。<a id="a-AC"></a>来此城中娶妇共归故宅。<a id="a-AD"></a>未经多时诞生一女。<a id="a-AE"></a>年渐长大。<a id="a-AF"></a>其父将至舅家。<a id="a-AG"></a>此女情愿欲礼逝多林。<a id="a-AH"></a>才出门时。<a id="a-AI"></a>见诸婆罗门居士妇女欲往礼敬。<a id="a-AJ"></a>入报其父。<a id="a-AK"></a>父见伴去。<a id="a-AL"></a>即令童女随逐而行至寺门前。<a id="a-AM"></a>时邬陀夷见诸女人引入寺中。<a id="a-AN"></a>次第礼拜至己房中。<a id="a-AO"></a>我说妙法广说如上。<a id="a-AP"></a>时邬陀夷睹彼童女颜容姿媚。<a id="a-AQ"></a>遂起染心即摩触彼身呜唼其口。<a id="a-AR"></a>是时童女欲行非法。<a id="a-AS"></a>邬陀夷不然其事。<a id="a-AT"></a>女怀嗔忿遂以指甲自[國*瓜]身形。<a id="a-AU"></a>既还家已。<a id="a-AV"></a>告其父曰。<a id="a-AW"></a>邬陀夷苾刍损我童女。<a id="a-AX"></a>其父即告五百婆罗门知。<a id="a-AY"></a>时彼诸人闻斯事已各怀嗔忿。<a id="a-AZ"></a>共集一处欲打邬陀夷。<a id="a-Aa"></a>时五百人既至其所。<a id="a-Ab"></a>俱共牵曳。<a id="a-Ac"></a>乃至移足亦不能令动。<a id="a-Ad"></a>世尊知已作如是念。<a id="a-Ae"></a>此是最后教诫邬陀夷事。<a id="a-Af"></a>佛衰其力令无所堪。<a id="a-Ag"></a>诸婆罗门见其力弱即共熟打。<a id="a-Ah"></a>几将至死。<a id="a-Ai"></a>曳至王门。<a id="a-Aj"></a>时王于高楼上昼日而睡。</p>
  <p id="aAk">尔时世尊以神通力舒百福庄严手。<a id="a-Al"></a>至王寝处弹指作声。<a id="a-Am"></a>令王警觉告言大王。<a id="a-An"></a>于断事处善为观察。<a id="a-Ao"></a>善为观察不应造次。<a id="a-Ap"></a>王闻惊觉知是佛声。<a id="a-Aq"></a>时婆罗门于王门下作大叫声。<a id="a-Ar"></a>有非理事有非理事。<a id="a-As"></a>王令使问曰。<a id="a-At"></a>有何非理。<a id="a-Au"></a>使者诣门审问其事。<a id="a-Av"></a>具以白王。<a id="a-Aw"></a>王闻语已便作是念。<a id="a-Ax"></a>世尊令我善为观察。<a id="a-Ay"></a>不应造次者意为斯事。<a id="a-Az"></a>王唤童女问其虚实。<a id="a-B0"></a>答言是实。<a id="a-B1"></a>时王遣入宫。<a id="a-B2"></a>令胜鬘夫人亲自观察身有损不。<a id="a-B3"></a>时胜鬘夫人即唤童女。<a id="a-B4"></a>卧在怀中以实而问。<a id="a-B5"></a>女复言实。<a id="a-B6"></a>夫人乃命年老宫人解试验者目捡虚实。<a id="a-B7"></a>宫人观已告夫人曰。<a id="a-B8"></a>此女元无损处。<a id="a-B9"></a>即以事白王。<a id="a-BA"></a>王大嗔怒。<a id="a-BB"></a>令婆罗门及此女子总付法官极苦治罚。<a id="a-BC"></a>时胜光王即三反呵责邬陀夷已。<a id="a-BD"></a>欲显如来圣教尊重故。<a id="a-BE"></a>遂便释放。<a id="a-BF"></a>胜鬘夫人覆令使者命邬陀夷至。<a id="a-BG"></a>告言大德无上世尊大慈悲父。<a id="a-BH"></a>于无数劫誓愿要期。<a id="a-BI"></a>发勤苦心坚修梵行。<a id="a-BJ"></a>舍轮王位国城妻子。<a id="a-BK"></a>志存离欲拔济三界愚痴有情。<a id="a-BL"></a>我辈俗流尚希出离。<a id="a-BM"></a>况复仁等善说法律而为出家。<a id="a-BN"></a>剃发染衣年衰朽迈。<a id="a-BO"></a>于罪累法不能弃舍。<a id="a-BP"></a>以染爱心躬行恶事。<a id="a-BQ"></a>令诸俗旅息信敬心。<a id="a-BR"></a>苦哉痛哉鄙恶之极。<a id="a-BS"></a>从今已往可宜改悔。<a id="a-BT"></a>时邬陀夷闻斯责已。<a id="a-BU"></a>极生惭耻措身无地。<a id="a-BV"></a>遂往具寿舍利子所。<a id="a-BW"></a>顶礼双足即以上事具悉白知。<a id="a-BX"></a>时舍利子观彼根性随机说法。<a id="a-BY"></a>并与教授。<a id="a-BZ"></a>彼既闻已深心克责发勇猛心。<a id="a-Ba"></a>未久之间众惑皆断证阿罗汉果。</p>
 </body>
</html>