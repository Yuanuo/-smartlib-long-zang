<!doctype html>
<html id="z3IBV0Xnx" data-ver="993">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第十四</h1>
  <h2 id="a2">无根谤学处第八之二</h2>
  <p id="a3">尔时薄伽梵命实力子曰。<a id="a-4"></a>汝闻斯语不。<a id="a-5"></a>白佛言。<a id="a-6"></a>我闻薄伽梵。<a id="a-7"></a>我闻苏揭多。<a id="a-8"></a>佛言。<a id="a-9"></a>实力子其事如何。<a id="a-A"></a>实力子白佛言。<a id="a-B"></a>世尊。<a id="a-C"></a>我之虚实唯佛所知。<a id="a-D"></a>佛言。<a id="a-E"></a>实力子。<a id="a-F"></a>于此时中勿作是说。<a id="a-G"></a>应作是言。<a id="a-H"></a>若实言实。<a id="a-I"></a>若虚言虚。<a id="a-J"></a>实力子曰。<a id="a-K"></a>我不曾忆薄伽梵。<a id="a-L"></a>我不曾忆苏揭多。<a id="a-M"></a>尔时具寿罗怙罗。<a id="a-N"></a>于世尊后执扇扇佛。<a id="a-O"></a>时罗怙罗白佛言。<a id="a-P"></a>世尊。<a id="a-Q"></a>彼实力子何劳见问。<a id="a-R"></a>现见友女苾刍尼亲在佛前。<a id="a-S"></a>云实力子共为恶行犯波罗市迦。<a id="a-T"></a>兄弟二人面证言实。<a id="a-U"></a>佛告罗怙罗。<a id="a-V"></a>我今问汝随汝意答。<a id="a-W"></a>罗怙罗。<a id="a-X"></a>若苾刍尼来至我所作如是说。<a id="a-Y"></a>大德。<a id="a-Z"></a>圣者罗怙罗作不轨事。<a id="a-a"></a>共我行不净行犯波罗市迦。<a id="a-b"></a>时友地苾刍即便证云。<a id="a-c"></a>实尔薄伽梵实尔苏揭多。<a id="a-d"></a>如妹所说我等先知。<a id="a-e"></a>罗怙罗。<a id="a-f"></a>我闻是语即问汝云。<a id="a-g"></a>其事虚实汝云何答。<a id="a-h"></a>罗怙罗白佛言。<a id="a-i"></a>世尊。<a id="a-j"></a>大德。<a id="a-k"></a>若忆云忆。<a id="a-l"></a>若不忆云不忆。<a id="a-m"></a>世尊告曰。<a id="a-n"></a>汝且痴人能云不忆。<a id="a-o"></a>何怪实力子清净苾刍。<a id="a-p"></a>实无罪过云不忆耶。<a id="a-q"></a>尔时世尊告诸苾刍。<a id="a-r"></a>如实力子实无罪过。<a id="a-s"></a>汝等应知。<a id="a-t"></a>友女苾刍尼自言犯罪。<a id="a-u"></a>应当灭摈。<a id="a-v"></a>其友地二苾刍应可详审善问其事。<a id="a-w"></a>汝如何见何处见。<a id="a-x"></a>以何因缘往见其事。</p>
  <p id="ay">尔时世尊作是语已。<a id="a-z"></a>即便入室寂定而住。<a id="a-10"></a>时诸苾刍见佛寂定。<a id="a-11"></a>便共忆持实力子是清净人。<a id="a-12"></a>友女苾刍尼以其自言共为摈斥。<a id="a-13"></a>友地二苾刍审问其事。<a id="a-14"></a>汝如何见何处见。<a id="a-15"></a>以何因缘往见其事。<a id="a-16"></a>时诸苾刍具问之。<a id="a-17"></a>时彼二苾刍作如是说。<a id="a-18"></a>诸具寿。<a id="a-19"></a>彼实力子。<a id="a-1A"></a>我不见犯不净行法波罗市迦。<a id="a-1B"></a>然由具寿实力子乃至三日与我粗恶食。<a id="a-1C"></a>气力衰羸极相恼乱。<a id="a-1D"></a>我以欲嗔痴怖故作是说。<a id="a-1E"></a>其具寿实力子。<a id="a-1F"></a>实是清净无有过咎。<a id="a-1G"></a>不作不净行不犯波罗市迦。<a id="a-1H"></a>尔时世尊。<a id="a-1I"></a>于晡后时从静处起。<a id="a-1J"></a>于苾刍众中就座而坐。<a id="a-1K"></a>时诸苾刍白佛言。<a id="a-1L"></a>世尊。<a id="a-1M"></a>我等诸苾刍。<a id="a-1N"></a>见佛世尊入室寂定。<a id="a-1O"></a>便共忆持实力子是清净人。<a id="a-1P"></a>友女苾刍尼由其自言已令灭摈。<a id="a-1Q"></a>友地二苾刍审问其事。<a id="a-1R"></a>汝如何见何处见。<a id="a-1S"></a>以何因缘而见其事。<a id="a-1T"></a>我等具问之。<a id="a-1U"></a>时彼二苾刍作如是说。<a id="a-1V"></a>诸具寿彼实力子。<a id="a-1W"></a>我不见犯不净行法得波罗市迦。<a id="a-1X"></a>然由具寿实力子乃至三日与我食次。<a id="a-1Y"></a>令食恶食气力衰羸极相恼乱。<a id="a-1Z"></a>我以欲嗔痴怖故作是说。<a id="a-1a"></a>其具寿实力子。<a id="a-1b"></a>实是清净无有过咎。<a id="a-1c"></a>不作不净行不犯波罗市迦。<a id="a-1d"></a>尔时世尊。<a id="a-1e"></a>闻是说已告诸苾刍曰。<a id="a-1f"></a>云何彼二痴人。<a id="a-1g"></a>为少饮食因缘作故妄语毁谤清净苾刍。<a id="a-1h"></a>世尊即于尔时说伽他曰。</p>
  <p id="a1i">若人故妄语　　违越于实法</p>
  <p id="a1j">不惧于后世　　无有恶不造</p>
  <p id="a1k">宁吞热铁丸　　猛焰烧身遍</p>
  <p id="a1l">不以破戒口　　啖彼信心食</p>
  <p id="a1m">当尔之时。<a id="a-1n"></a>于虚空中有诸天众。<a id="a-1o"></a>说伽他曰。</p>
  <p id="a1p">实力超三有　　尚招于毁谤</p>
  <p id="a1q">是故有智人　　不应乐生死</p>
  <p id="a1r">段食真可厌　　苦中最为极</p>
  <p id="a1s">犹如食子肉　　增长诸烦恼</p>
  <p id="a1t">如何汝今知清净苾刍实不犯罪。<a id="a-1u"></a>以无根波罗市迦法而见谤毁。<a id="a-1v"></a>尔时世尊以此因缘广说如前。<a id="a-1w"></a>乃至告友地苾刍曰。<a id="a-1x"></a>汝二痴人知清净苾刍实不犯罪。<a id="a-1y"></a>以无根波罗市迦法行谤毁耶。<a id="a-1z"></a>彼二白佛。<a id="a-20"></a>实尔世尊。<a id="a-21"></a>佛以种种呵责。<a id="a-22"></a>汝所为非。<a id="a-23"></a>非清净行非随顺行。<a id="a-24"></a>所不应为。<a id="a-25"></a>告诸苾刍曰。<a id="a-26"></a>应知有三种人定堕泥犁狱。<a id="a-27"></a>云何为三。<a id="a-28"></a>若人自行破戒劝他破戒。<a id="a-29"></a>此谓初人定堕泥犁狱。<a id="a-2A"></a>若人自行不净行。<a id="a-2B"></a>于清净苾刍以无根波罗市迦法而谤毁之。<a id="a-2C"></a>此是第二人定堕泥犁狱。<a id="a-2D"></a>若人作如是见作如是语。<a id="a-2E"></a>言欲是净。<a id="a-2F"></a>言欲是妙。<a id="a-2G"></a>欲可受用。<a id="a-2H"></a>欲无过失。<a id="a-2I"></a>于恶欲境极生爱着。<a id="a-2J"></a>此是第三人定堕泥犁狱。<a id="a-2K"></a>世尊尔时说伽他曰。</p>
  <p id="a2L">若人生世中　　口常出刀剑</p>
  <p id="a2M">由此恶说故　　常斩于自身</p>
  <p id="a2N">若赞于恶人　　毁谤贤善者</p>
  <p id="a2O">由口生众过　　定不受安乐</p>
  <p id="a2P">犹如博弈人　　失财是小过</p>
  <p id="a2Q">于他清净者　　谤毁成大愆</p>
  <p id="a2R">经于百千岁　　堕在肉胞狱</p>
  <p id="a2S">复于此狱中　　更受四万岁</p>
  <p id="a2T">若以恶心语　　谤毁于善人</p>
  <p id="a2U">由斯恶业缘　　当堕于地狱</p>
  <p id="a2V">尔时世尊作呵责已。<a id="a-2W"></a>告诸苾刍曰我观十利。<a id="a-2X"></a>广说如前。<a id="a-2Y"></a>乃至我于毗奈耶中。<a id="a-2Z"></a>为诸声闻制其学处应如是说。</p>
  <p id="a2a">若复苾刍怀嗔不舍。<a id="a-2b"></a>故于清净苾刍以无根波罗市迦法谤。<a id="a-2c"></a>欲坏彼净行。<a id="a-2d"></a>后于异时若问若不问。<a id="a-2e"></a>知此事是无根谤。<a id="a-2f"></a>彼苾刍由嗔恚故。<a id="a-2g"></a>作是语者僧伽伐尸沙。</p>
  <p id="a2h">若复苾刍者。<a id="a-2i"></a>谓是友地苾刍。<a id="a-2j"></a>若更有余如斯流类。<a id="a-2k"></a>怀嗔者。<a id="a-2l"></a>谓情生忿怒。<a id="a-2m"></a>言不舍者。<a id="a-2n"></a>谓嗔恚不息。<a id="a-2o"></a>清净。<a id="a-2p"></a>苾刍者。<a id="a-2q"></a>谓实力子。<a id="a-2r"></a>无犯者。<a id="a-2s"></a>谓不犯其事。<a id="a-2t"></a>以无根者。<a id="a-2u"></a>谓无三根。<a id="a-2v"></a>见根闻根疑根。<a id="a-2w"></a>波罗市迦法者。<a id="a-2x"></a>于四事中随说其一。<a id="a-2y"></a>法者。<a id="a-2z"></a>已如前说。<a id="a-30"></a>谤者。<a id="a-31"></a>说不实事。<a id="a-32"></a>欲坏彼行者。<a id="a-33"></a>欲损彼人清净学处。<a id="a-34"></a>彼于异时者。<a id="a-35"></a>谓是别时。<a id="a-36"></a>若问若不问者。<a id="a-37"></a>谓说谤已情生悔恨不由他问。<a id="a-38"></a>知此事无根谤。<a id="a-39"></a>谤者诤也。<a id="a-3A"></a>诤有四种诤。<a id="a-3B"></a>谓斗诤非言诤犯诤事诤。<a id="a-3C"></a>由嗔故作是语者。<a id="a-3D"></a>正出谤辞。<a id="a-3E"></a>僧伽伐尸沙者。<a id="a-3F"></a>已如前说。</p>
  <p id="a3G">此中犯相其事云何。<a id="a-3H"></a>若谤清净苾刍十事成犯。<a id="a-3I"></a>五事无犯。<a id="a-3J"></a>云何为十。<a id="a-3K"></a>谓不见其事不闻不疑。<a id="a-3L"></a>便作如是虚诳想。<a id="a-3M"></a>实无见等妄言我有见闻疑。<a id="a-3N"></a>作是说时得僧伽伐尸沙。<a id="a-3O"></a>或闻而忘。<a id="a-3P"></a>或疑而忘。<a id="a-3Q"></a>作如是解。<a id="a-3R"></a>作如是想。<a id="a-3S"></a>云我闻疑不忘。<a id="a-3T"></a>作是说时得僧伽伐尸沙。<a id="a-3U"></a>或闻而信。<a id="a-3V"></a>或闻不信。<a id="a-3W"></a>而言我见。<a id="a-3X"></a>或闻而疑。<a id="a-3Y"></a>或闻不疑。<a id="a-3Z"></a>或但自疑。<a id="a-3a"></a>而云我见。<a id="a-3b"></a>作是说时得僧伽伐尸沙。<a id="a-3c"></a>是谓十事成犯。<a id="a-3d"></a>云何五事无犯。<a id="a-3e"></a>谓彼不见不闻不疑。<a id="a-3f"></a>有见等解。<a id="a-3g"></a>有见等想。<a id="a-3h"></a>作如是语。<a id="a-3i"></a>我见闻疑者无犯。<a id="a-3j"></a>或闻而忘。<a id="a-3k"></a>或疑而忘。<a id="a-3l"></a>有闻疑想而言闻等。<a id="a-3m"></a>亦无有犯。<a id="a-3n"></a>如谤清净人时。<a id="a-3o"></a>十事成犯五事无犯。<a id="a-3p"></a>若谤清净似不清净人。<a id="a-3q"></a>亦复如是。<a id="a-3r"></a>若谤不清净人。<a id="a-3s"></a>十一事成犯六事无犯。<a id="a-3t"></a>云何十一。<a id="a-3u"></a>谓不见不闻不疑。<a id="a-3v"></a>作如是解。<a id="a-3w"></a>作如是想。<a id="a-3x"></a>实无见等妄言我有见闻疑。<a id="a-3y"></a>作如是说时得僧伽伐尸沙。<a id="a-3z"></a>或见而忘。<a id="a-40"></a>或闻而忘。<a id="a-41"></a>或疑而忘。<a id="a-42"></a>作如是解。<a id="a-43"></a>作如是想。<a id="a-44"></a>而云见闻疑不忘。<a id="a-45"></a>作是说时得僧伽伐尸沙。<a id="a-46"></a>或闻而信。<a id="a-47"></a>或闻不信。<a id="a-48"></a>而言我见。<a id="a-49"></a>或闻而疑。<a id="a-4A"></a>或闻不疑。<a id="a-4B"></a>或但自疑而云我见。<a id="a-4C"></a>作是说时得僧伽伐尸沙。<a id="a-4D"></a>是谓十一成犯。<a id="a-4E"></a>云何六事无犯。<a id="a-4F"></a>谓彼不见不闻不疑。<a id="a-4G"></a>有见等解。<a id="a-4H"></a>有见闻等想。<a id="a-4I"></a>作如是说。<a id="a-4J"></a>我见闻疑者无犯。<a id="a-4K"></a>或见而忘。<a id="a-4L"></a>或闻而忘。<a id="a-4M"></a>或疑而忘。<a id="a-4N"></a>有见等解。<a id="a-4O"></a>有见等想。<a id="a-4P"></a>而言见闻等亦皆无犯。<a id="a-4Q"></a>是谓六事无犯。<a id="a-4R"></a>若谤似清净人。<a id="a-4S"></a>十一事成犯六事无犯。<a id="a-4T"></a>亦复如是。<a id="a-4U"></a>时诸苾刍悉皆有疑。<a id="a-4V"></a>为除疑故白佛言。<a id="a-4W"></a>世尊大德。<a id="a-4X"></a>具寿实力子曾作何业。<a id="a-4Y"></a>由彼业故。<a id="a-4Z"></a>招异熟果生富贵家。<a id="a-4a"></a>多饶财宝受用丰足。<a id="a-4b"></a>舍俗依佛而为出家。<a id="a-4c"></a>断诸烦恼证阿罗汉。<a id="a-4d"></a>分房舍中说为第一。<a id="a-4e"></a>虽得胜果而被谤讟。</p>
  <p id="a4f">佛告诸苾刍。<a id="a-4g"></a>汝等善听。<a id="a-4h"></a>我当为汝说彼因缘。<a id="a-4i"></a>诸苾刍若自作业。<a id="a-4j"></a>必不于外地水火风四大之处果报成熟。<a id="a-4k"></a>但于自己蕴界处中善恶之业果报成熟。<a id="a-4l"></a>即说颂曰。</p>
  <p id="a4m">假令经百劫　　所作业不亡</p>
  <p id="a4n">因缘会遇时　　果报还自受</p>
  <p id="a4o">诸苾刍于过去世。<a id="a-4p"></a>一聚落中有大商主。<a id="a-4q"></a>名曰渔人。<a id="a-4r"></a>时彼商主赍持货物。<a id="a-4s"></a>共诸商人将诣大海欲求珍宝。<a id="a-4t"></a>尔时世间无佛出世。<a id="a-4u"></a>有独觉圣者。<a id="a-4v"></a>现于世间拯恤贫贱。<a id="a-4w"></a>常受粗鄙饮食卧具。<a id="a-4x"></a>当时唯此为胜福田。<a id="a-4y"></a>时彼独觉投此商主人间游行。<a id="a-4z"></a>于其夜中入火光定。<a id="a-50"></a>时警夜人见其光已。<a id="a-51"></a>报商主曰。<a id="a-52"></a>仁今知不。<a id="a-53"></a>此之苾刍圣行成就。<a id="a-54"></a>我于夜中见如火聚放大光明。<a id="a-55"></a>是时商主闻已深敬。<a id="a-56"></a>便诣其所礼双足已作如是白。<a id="a-57"></a>圣者求食我愿求福。<a id="a-58"></a>幸于商旅受我微供。<a id="a-59"></a>食已随去。<a id="a-5A"></a>时彼默然受其请食。<a id="a-5B"></a>相随渐次至大海边。<a id="a-5C"></a>商主问言。<a id="a-5D"></a>圣者。<a id="a-5E"></a>我今商旅欲入海中。<a id="a-5F"></a>仁随去不。<a id="a-5G"></a>独觉报言。<a id="a-5H"></a>贤首。<a id="a-5I"></a>汝为妻子欲入大海求诸珍货。<a id="a-5J"></a>我何所为而共入耶。<a id="a-5K"></a>是时商主设彼食已。<a id="a-5L"></a>以新妙氎而奉上之。<a id="a-5M"></a>时彼大德但现神通而不说法。<a id="a-5N"></a>为欲怜愍彼商主故。<a id="a-5O"></a>犹如鹅王飞腾空界。<a id="a-5P"></a>身出水火现大神通。<a id="a-5Q"></a>凡夫之类若见神变。<a id="a-5R"></a>速即归心如崩大树。<a id="a-5S"></a>遥礼彼足发誓愿言。<a id="a-5T"></a>我于如是真实福田所设供养。<a id="a-5U"></a>此业所招异熟之果。<a id="a-5V"></a>愿我当得生富贵家。<a id="a-5W"></a>当得如是殊胜威德。<a id="a-5X"></a>当得奉事胜此大师。<a id="a-5Y"></a>汝等当知。<a id="a-5Z"></a>彼时渔人即实力子是。<a id="a-5a"></a>由昔供养独觉圣人发大誓愿。<a id="a-5b"></a>今得生在胜富贵家受用丰足。<a id="a-5c"></a>于我法中出家离俗。<a id="a-5d"></a>断诸烦恼证阿罗汉。<a id="a-5e"></a>我为大师胜彼百千俱胝。<a id="a-5f"></a>独觉能承事我不生厌背。<a id="a-5g"></a>又诸苾刍。<a id="a-5h"></a>此实力子虽得阿罗汉果。<a id="a-5i"></a>然而尚遭恶言毁谤。<a id="a-5j"></a>我今当说。<a id="a-5k"></a>汝等善听。<a id="a-5l"></a>诸苾刍。<a id="a-5m"></a>过去世时。<a id="a-5n"></a>于一村中有大长者。<a id="a-5o"></a>于同类族娶女为妻。<a id="a-5p"></a>得意相亲欢乐而住。<a id="a-5q"></a>虽经多岁竟无男女。<a id="a-5r"></a>遂便以手支颊心怀忧叹。<a id="a-5s"></a>我今舍内多有珍财竟无绍嗣。<a id="a-5t"></a>我身没后定被官收。<a id="a-5u"></a>其妇见之即便问曰。<a id="a-5v"></a>圣子。<a id="a-5w"></a>何意支颊长思似带忧色。<a id="a-5x"></a>报言。<a id="a-5y"></a>贤首。<a id="a-5z"></a>我今舍中多有财物现无子息。<a id="a-60"></a>如其没后并被官收。<a id="a-61"></a>既有此缘宁不愁悒。<a id="a-62"></a>其妻报曰。<a id="a-63"></a>若由我过无男女者。<a id="a-64"></a>君今宜可更娶余妻令有子息。<a id="a-65"></a>报言。<a id="a-66"></a>贤首。<a id="a-67"></a>若人家内有二妻者。<a id="a-68"></a>乃至麨浆亦不得饮。<a id="a-69"></a>常于室中纷纭斗诤。<a id="a-6A"></a>妇报夫曰。<a id="a-6B"></a>君可求来。<a id="a-6C"></a>若彼颜状与妹同者。<a id="a-6D"></a>我作妹想看之。<a id="a-6E"></a>若与女相似者。<a id="a-6F"></a>我作女心瞻视。<a id="a-6G"></a>时于异村有一长者。<a id="a-6H"></a>娶妇未久便诞二男复生一女。<a id="a-6I"></a>后于异时长者夫妇并皆命过。<a id="a-6J"></a>时前长者为求妇故。<a id="a-6K"></a>至彼二兄之处求娶其妹。<a id="a-6L"></a>彼便嫁与。<a id="a-6M"></a>世间法尔得新弃故。<a id="a-6N"></a>时彼长者心亲后妻。<a id="a-6O"></a>时彼前妇见其亲密心生嫉妒。<a id="a-6P"></a>未经多日前妻有娠。<a id="a-6Q"></a>白其夫曰。<a id="a-6R"></a>君之后妻情有异念。<a id="a-6S"></a>其夫告曰。<a id="a-6T"></a>贤首。<a id="a-6U"></a>汝生恶意。<a id="a-6V"></a>妇便默然。<a id="a-6W"></a>遂于后时诞一男子。<a id="a-6X"></a>长至五岁智慧分明。<a id="a-6Y"></a>所有语言咸悉依实。<a id="a-6Z"></a>时人遂名为实语者。<a id="a-6a"></a>其母便念。<a id="a-6b"></a>我虽生子然而夫主尚爱后妻。<a id="a-6c"></a>我今作何方便令使离别。<a id="a-6d"></a>白其夫曰。<a id="a-6e"></a>君于后妻虽极爱念。<a id="a-6f"></a>彼于君所无贞素心。<a id="a-6g"></a>其夫报曰。<a id="a-6h"></a>贤首。<a id="a-6i"></a>汝复生恶意。<a id="a-6j"></a>妇便默然。<a id="a-6k"></a>别设方计告其子曰。<a id="a-6l"></a>汝岂不知妇人苦事。<a id="a-6m"></a>子白母曰。<a id="a-6n"></a>我不曾知。<a id="a-6o"></a>即告子曰。<a id="a-6p"></a>谓是嫉妒。<a id="a-6q"></a>子报母曰。<a id="a-6r"></a>此非善事。<a id="a-6s"></a>便语子曰。<a id="a-6t"></a>我欲于汝异母彰露恶名。<a id="a-6u"></a>汝当为证。<a id="a-6v"></a>子白母曰。<a id="a-6w"></a>为实为虚。<a id="a-6x"></a>母言。<a id="a-6y"></a>是虚。<a id="a-6z"></a>子云。<a id="a-70"></a>世人共知我为实语。<a id="a-71"></a>岂可随母所说口出妄言。<a id="a-72"></a>母曰。<a id="a-73"></a>于我腹中怀汝九月。<a id="a-74"></a>于此小事汝不见从。<a id="a-75"></a>设为作证无劳口说。<a id="a-76"></a>父若问汝但可点头。<a id="a-77"></a>其子孝顺不违母心。<a id="a-78"></a>遂便许可。<a id="a-79"></a>母于异时告其夫曰。<a id="a-7A"></a>君之爱妇共他男子行邪恶事。<a id="a-7B"></a>夫云。<a id="a-7C"></a>贤首。<a id="a-7D"></a>汝复生恶意。<a id="a-7E"></a>妇曰。<a id="a-7F"></a>君若不信应问实语。<a id="a-7G"></a>父作是念。<a id="a-7H"></a>我此童儿世人共许是实语者。<a id="a-7I"></a>岂于我所而作妄语。<a id="a-7J"></a>必无斯事。<a id="a-7K"></a>时彼童儿去父不远游戏而住。<a id="a-7L"></a>其父唤来置于膝上。<a id="a-7M"></a>而问之曰。<a id="a-7N"></a>汝知异母与他男子行恶事耶。<a id="a-7O"></a>但女人情伪不学而知。<a id="a-7P"></a>即便以手掩其子口。<a id="a-7Q"></a>而告之曰。<a id="a-7R"></a>彼是汝母不须言说。<a id="a-7S"></a>若事实者但可点头。<a id="a-7T"></a>彼即点头。<a id="a-7U"></a>当尔之时口出臭气。<a id="a-7V"></a>便于四远恶声流布。<a id="a-7W"></a>彼非实语是妄语人。<a id="a-7X"></a>于异母边证其虚事。<a id="a-7Y"></a>实语之名即便隐没。<a id="a-7Z"></a>时人皆唤为妄语者。<a id="a-7a"></a>其父见已告后妻曰。<a id="a-7b"></a>汝行恶行不应住此。<a id="a-7c"></a>便驱令出。<a id="a-7d"></a>既被逐已往二兄处。<a id="a-7e"></a>兄问之曰。<a id="a-7f"></a>汝何意来。<a id="a-7g"></a>妹报兄曰。<a id="a-7h"></a>我被夫主之所斥逐。<a id="a-7i"></a>汝有何过。<a id="a-7j"></a>抂我行私。<a id="a-7k"></a>汝若行私不应住此。<a id="a-7l"></a>我实无私但由实语所证。<a id="a-7m"></a>彼是妄语非实语者。<a id="a-7n"></a>兄曰。<a id="a-7o"></a>如何得知。<a id="a-7p"></a>若不信者。<a id="a-7q"></a>宜当为问近住邻人。<a id="a-7r"></a>时彼二兄私问邻伍。<a id="a-7s"></a>诸人皆云。<a id="a-7t"></a>彼无恶行。<a id="a-7u"></a>时彼兄弟知清白已情怀恨恼。<a id="a-7v"></a>后于异时忽有独觉圣者。<a id="a-7w"></a>因行乞食来至其家。<a id="a-7x"></a>即便请食。<a id="a-7y"></a>食已其女忆所谤事发邪恶愿。<a id="a-7z"></a>如我今日被汝谤讟。<a id="a-80"></a>于未来世假令汝得阿罗汉果。<a id="a-81"></a>我亦谤汝终不相舍。<a id="a-82"></a>时彼二兄见而问曰。<a id="a-83"></a>汝发何愿。<a id="a-84"></a>具以其事答彼二兄。<a id="a-85"></a>兄曰。<a id="a-86"></a>我于彼时为尔兄弟共证其事。<a id="a-87"></a>佛告诸苾刍。<a id="a-88"></a>汝意云何。<a id="a-89"></a>勿生异念。<a id="a-8A"></a>彼时实语即实力子是。<a id="a-8B"></a>彼异母者即友女苾刍尼是。<a id="a-8C"></a>彼时二兄即友地二苾刍是。<a id="a-8D"></a>实力子由其昔日恶谤母故。<a id="a-8E"></a>于多千岁在奈落迦受烧煮苦。<a id="a-8F"></a>彼余残业于五百生中常遭恶谤。<a id="a-8G"></a>虽于今日获阿罗汉仍被恶谤。<a id="a-8H"></a>汝诸苾刍。<a id="a-8I"></a>由此应知。<a id="a-8J"></a>纯黑之业得纯黑报。<a id="a-8K"></a>纯白之业得纯白报。<a id="a-8L"></a>黑白杂业得黑白杂报。<a id="a-8M"></a>汝等当离纯黑杂业勤修白品。<a id="a-8N"></a>汝诸苾刍。<a id="a-8O"></a>当如是学。<a id="a-8P"></a>汝诸苾刍。<a id="a-8Q"></a>其实力子。<a id="a-8R"></a>先作何业于分衣人中最为第一。<a id="a-8S"></a>汝等应听。<a id="a-8T"></a>乃往过去。<a id="a-8U"></a>于此贤劫人寿二万岁时。<a id="a-8V"></a>有迦摄波佛出现于世。<a id="a-8W"></a>十号具足。<a id="a-8X"></a>时实力子于彼佛教舍俗出家。<a id="a-8Y"></a>至尽形寿勤修梵行。<a id="a-8Z"></a>而于胜果竟无所获。<a id="a-8a"></a>于命终时即便发愿。<a id="a-8b"></a>我于迦摄波佛最上福田教法之中出家舍俗。<a id="a-8c"></a>于殊胜果竟无所获。<a id="a-8d"></a>如佛所记。<a id="a-8e"></a>于未来世人寿百岁时。<a id="a-8f"></a>有摩纳薄迦必当成佛。<a id="a-8g"></a>我于彼教当为出家。<a id="a-8h"></a>断诸烦恼证阿罗汉。<a id="a-8i"></a>如我今日邬波驮耶。<a id="a-8j"></a>于迦摄波佛弟子之中。<a id="a-8k"></a>分僧卧具最为第一。<a id="a-8l"></a>我于来世释迦牟尼无上正觉弟子之中。<a id="a-8m"></a>分僧卧具亦为第一。<a id="a-8n"></a>由愿力故。<a id="a-8o"></a>于我法中分僧卧具亦最第一。<a id="a-8p"></a>汝诸苾刍。<a id="a-8q"></a>应如是学。</p>
  <p data-pb></p>
  <h2 id="a8r">假根谤学处第九</h2>
  <p id="a8s">尔时佛在王舍城羯阑铎迦池竹林中住。<a id="a-8t"></a>时具寿实力子在鹫峰山。<a id="a-8u"></a>去此不远有石砌池。<a id="a-8v"></a>于其池岸。<a id="a-8w"></a>是实力子昼日游处。<a id="a-8x"></a>时莲花色苾刍尼。<a id="a-8y"></a>因具寿大目连善知识故。<a id="a-8z"></a>得于善说法律而为出家。<a id="a-90"></a>断诸烦恼成阿罗汉。<a id="a-91"></a>彼便数数诣世尊所。<a id="a-92"></a>恭敬供养及余耆宿尊德苾刍。<a id="a-93"></a>于具寿实力子特生尊敬。<a id="a-94"></a>由实力子不惮劳苦。<a id="a-95"></a>遂舍寂静等持妙乐。<a id="a-96"></a>如法为僧作授事人分房舍卧具。<a id="a-97"></a>后于他日是莲花色苾刍尼。<a id="a-98"></a>礼世尊已次更参觐诸大德僧。<a id="a-99"></a>因至实力子所申礼拜已。<a id="a-9A"></a>为听法故在一面坐。<a id="a-9B"></a>时友地二苾刍。<a id="a-9C"></a>与实力子前世怨结。<a id="a-9D"></a>友地二人多得粪扫衣。<a id="a-9E"></a>遂生是念。<a id="a-9F"></a>我于何处当洗此衣。<a id="a-9G"></a>遂便即往石砌池边欲浣衣服。<a id="a-9H"></a>既至彼已遂见二鹿饮池水已。<a id="a-9I"></a>作不净行行淫欲事。<a id="a-9J"></a>是时大兄告其弟曰。<a id="a-9K"></a>弟今见此实力子共莲花色苾刍尼。<a id="a-9L"></a>作不净行行淫欲法。<a id="a-9M"></a>我等宜往告诸苾刍。<a id="a-9N"></a>弟报兄曰。<a id="a-9O"></a>妹尼前已为我等故被众摈斥。<a id="a-9P"></a>我今岂欲俱受摈耶。<a id="a-9Q"></a>兄报弟曰。<a id="a-9R"></a>前是虚说。<a id="a-9S"></a>今是实陈。<a id="a-9T"></a>汝岂不见实力子共莲花色尼作不净行行淫欲耶。<a id="a-9U"></a>弟便默然。<a id="a-9V"></a>兄弟俱往告诸苾刍曰。<a id="a-9W"></a>世间之人谁是可信。<a id="a-9X"></a>我今兄弟共见实力子与莲花色尼作淫欲事。<a id="a-9Y"></a>时诸苾刍闻是语已。<a id="a-9Z"></a>告友地曰。<a id="a-9a"></a>具寿。<a id="a-9b"></a>汝今一向弃人天路。<a id="a-9c"></a>意专趣入三恶道中。<a id="a-9d"></a>此实力子证阿罗汉。<a id="a-9e"></a>居八解脱得上人法现大神通。<a id="a-9f"></a>云何汝今以异分事波罗市迦法。<a id="a-9g"></a>而谤讟之彼二答曰。<a id="a-9h"></a>实非我过是眼过失。<a id="a-9i"></a>宜挑两目。<a id="a-9j"></a>诸苾刍曰。<a id="a-9k"></a>如世尊说。<a id="a-9l"></a>应须详审善问其事。<a id="a-9m"></a>何所见何相见何处见。<a id="a-9n"></a>汝等二人因何事往而得见之。<a id="a-9o"></a>时诸苾刍既勘问已。<a id="a-9p"></a>二人遂即具以上事告诸苾刍。<a id="a-9q"></a>时诸苾刍有少欲者。<a id="a-9r"></a>并共讥嫌呵责其事。<a id="a-9s"></a>如何汝今知清净苾刍实无有犯。<a id="a-9t"></a>便以异分波罗市迦法而谤毁之。<a id="a-9u"></a>时诸苾刍以此因缘具白世尊。<a id="a-9v"></a>尔时世尊。<a id="a-9w"></a>即以此缘集苾刍众。<a id="a-9x"></a>广如前说。<a id="a-9y"></a>乃至为诸苾刍制其学处。<a id="a-9z"></a>应如是说。</p>
  <p id="aA0">若复苾刍怀嗔不舍。<a id="a-A1"></a>故于清净苾刍以异非分波罗市迦法谤。<a id="a-A2"></a>欲坏彼净行。<a id="a-A3"></a>后于异时若问若不问。<a id="a-A4"></a>知此是异非分事。<a id="a-A5"></a>以少相似法而为毁谤。<a id="a-A6"></a>彼苾刍。<a id="a-A7"></a>由嗔恚故。<a id="a-A8"></a>作是语者僧伽伐尸沙。<a id="a-A9"></a>若复苾刍者谓友地二人也。<a id="a-AA"></a>复更有余如是流类。<a id="a-AB"></a>怀嗔者谓先有忿恨不舍。<a id="a-AC"></a>故者嗔心不歇也。<a id="a-AD"></a>于彼清净无犯苾刍者。<a id="a-AE"></a>谓不曾犯他胜之罪。<a id="a-AF"></a>异非分事者。<a id="a-AG"></a>异谓涅槃。<a id="a-AH"></a>乖生死故。<a id="a-AI"></a>谓四波罗市迦法非是其分。<a id="a-AJ"></a>波罗市迦者。<a id="a-AK"></a>于此四中随以一事而谤于彼。<a id="a-AL"></a>谤者诬说其事。<a id="a-AM"></a>坏彼净行者。<a id="a-AN"></a>意欲令其亏失净行。<a id="a-AO"></a>乃至得僧伽伐尸沙。<a id="a-AP"></a>广如前说。</p>
  <p id="aAQ">此中犯相其事云何。<a id="a-AR"></a>若苾刍见彼苾刍犯四波罗市迦时。<a id="a-AS"></a>作无犯想。<a id="a-AT"></a>作无犯解。<a id="a-AU"></a>作无犯忍。<a id="a-AV"></a>可便作是语。<a id="a-AW"></a>见彼苾刍犯波罗市迦。<a id="a-AX"></a>作是说时得僧伽伐尸沙。</p>
  <p id="aAY">若苾刍见彼苾刍犯波罗市迦时。<a id="a-AZ"></a>作僧伽伐尸沙想。<a id="a-Aa"></a>作如是解如是忍。<a id="a-Ab"></a>可便作是语。<a id="a-Ac"></a>见彼苾刍犯波罗市迦。<a id="a-Ad"></a>作是说时得僧伽伐尸沙。<a id="a-Ae"></a>若苾刍见彼苾刍犯波罗市迦时。<a id="a-Af"></a>作波逸底迦想。<a id="a-Ag"></a>作如是解如是忍。<a id="a-Ah"></a>可便作是语。<a id="a-Ai"></a>见彼苾刍犯波罗市迦。<a id="a-Aj"></a>作是说时得僧伽伐尸沙。<a id="a-Ak"></a>若苾刍见彼苾刍犯波罗市迦时。<a id="a-Al"></a>作波罗底提舍尼想。<a id="a-Am"></a>作如是解如是忍。<a id="a-An"></a>可便作是语。<a id="a-Ao"></a>见彼苾刍犯波罗市迦。<a id="a-Ap"></a>作是说时得僧伽伐尸沙。<a id="a-Aq"></a>若苾刍见彼苾刍犯波罗市迦时。<a id="a-Ar"></a>作突色讫里多想作如是解。<a id="a-As"></a>如是忍。<a id="a-At"></a>可便作是语。<a id="a-Au"></a>见彼苾刍犯波罗市迦。<a id="a-Av"></a>作是说时得僧伽伐尸沙。<a id="a-Aw"></a>若苾刍见彼苾刍犯僧伽伐尸沙时。<a id="a-Ax"></a>作无犯想。<a id="a-Ay"></a>作无犯解。<a id="a-Az"></a>作无犯忍。<a id="a-B0"></a>可便作是语。<a id="a-B1"></a>见彼苾刍犯波罗市迦。<a id="a-B2"></a>作是语时得僧伽伐尸沙。<a id="a-B3"></a>如是乃至见犯突色讫里多。<a id="a-B4"></a>各有五番。<a id="a-B5"></a>应如广说如上。<a id="a-B6"></a>无犯者。<a id="a-B7"></a>谓如实说最初犯罪。<a id="a-B8"></a>痴狂心乱痛恼所缠。</p>
  <p data-pb></p>
  <h2 id="aB9">破僧违谏学处第十之一</h2>
  <p id="aBA">尔时世尊。<a id="a-BB"></a>在王舍城羯阑铎迦池竹林中住。<a id="a-BC"></a>时遭俭岁乞食难得。<a id="a-BD"></a>时诸苾刍得神通者往赡部林。<a id="a-BE"></a>由此林故得赡部洲名。<a id="a-BF"></a>既至彼林取赡部果。<a id="a-BG"></a>色香味具盛满钵已。<a id="a-BH"></a>持之而归自得充足。<a id="a-BI"></a>有余分布与诸苾刍。<a id="a-BJ"></a>或复有余苾刍。<a id="a-BK"></a>去此林不远。<a id="a-BL"></a>有频罗果林劫毕他果庵摩洛迦果。<a id="a-BM"></a>同前持归共余分食。<a id="a-BN"></a>或有苾刍往东毗提诃。<a id="a-BO"></a>或往西瞿陀尼。<a id="a-BP"></a>或北俱卢洲。<a id="a-BQ"></a>取自然香稻。<a id="a-BR"></a>同前持归共余分食。<a id="a-BS"></a>或往四大王众天。<a id="a-BT"></a>或往三十三天。<a id="a-BU"></a>取天妙食。<a id="a-BV"></a>同前持归共余分食。<a id="a-BW"></a>或往余方丰乐之处。<a id="a-BX"></a>取其好食同前共分。<a id="a-BY"></a>时提婆达多作如是念。<a id="a-BZ"></a>今遭俭岁乞食难得。<a id="a-Ba"></a>时诸苾刍得神通者往赡部林。<a id="a-Bb"></a>广如前说。<a id="a-Bc"></a>乃至取其好食同前共分。<a id="a-Bd"></a>我若获得神通力者。<a id="a-Be"></a>亦能如前取归共食。<a id="a-Bf"></a>寻便思念。<a id="a-Bg"></a>谁能有力教我神通。<a id="a-Bh"></a>我今宜应往世尊所咨问其事。<a id="a-Bi"></a>随有所说我当受持。<a id="a-Bj"></a>时提婆达多于晡后时从静处起。<a id="a-Bk"></a>往世尊所。<a id="a-Bl"></a>礼佛足已在一面立。<a id="a-Bm"></a>白佛言。<a id="a-Bn"></a>世尊。<a id="a-Bo"></a>唯愿为我说神通事。<a id="a-Bp"></a>尔时世尊。<a id="a-Bq"></a>知提婆达多生邪恶念。<a id="a-Br"></a>告曰。<a id="a-Bs"></a>汝可先净尸罗勤修定慧。<a id="a-Bt"></a>于神通事方可修习。<a id="a-Bu"></a>时提婆达多作如是念。<a id="a-Bv"></a>世尊不肯为我说神通事。<a id="a-Bw"></a>便即致敬辞佛而去。<a id="a-Bx"></a>便往诣彼阿若憍陈如所。<a id="a-By"></a>共言谈已而白之曰。<a id="a-Bz"></a>唯愿上座为我解说神通之事。<a id="a-C0"></a>时具寿阿若憍陈如。<a id="a-C1"></a>即观佛心见佛知提婆达多欲生恶念。<a id="a-C2"></a>遂告提婆达多曰。<a id="a-C3"></a>汝可于色如理观察方获神通。<a id="a-C4"></a>并余胜德。<a id="a-C5"></a>受想行识亦复如是。<a id="a-C6"></a>时提婆达多便作是念。<a id="a-C7"></a>上座阿若憍陈如亦不为我说神通事。<a id="a-C8"></a>便舍之而去。<a id="a-C9"></a>复往诣彼马胜苾刍跋陀罗婆涩波大名称圆满无垢牛王妙臂。<a id="a-CA"></a>如是乃至五百上座。<a id="a-CB"></a>皆诣其所请神通法。<a id="a-CC"></a>是时五百上座苾刍。<a id="a-CD"></a>皆观佛心见佛知提婆达多欲生恶念。<a id="a-CE"></a>亦复各各观诸上座苾刍之心知提婆达多欲生恶念。<a id="a-CF"></a>便告提婆达多曰。<a id="a-CG"></a>汝可于色如理观察方获神通。<a id="a-CH"></a>并余胜德。<a id="a-CI"></a>受想行识亦复如是。<a id="a-CJ"></a>时提婆达多作如是念。<a id="a-CK"></a>斯等五百上座苾刍。<a id="a-CL"></a>皆不为我说神通法。<a id="a-CM"></a>岂非诸人先作言契。<a id="a-CN"></a>曾无有一教我神通。<a id="a-CO"></a>时提婆达多复作是念。<a id="a-CP"></a>谁能为我说神通法。<a id="a-CQ"></a>是时具寿十力迦摄波。<a id="a-CR"></a>在王舍城鹰窟中住。<a id="a-CS"></a>时提婆达多便生此念。<a id="a-CT"></a>十力迦摄波性无谄诳所言真实。<a id="a-CU"></a>是我家弟阿难陀邬波驮耶。<a id="a-CV"></a>彼能为我说神通法。<a id="a-CW"></a>作是念已。<a id="a-CX"></a>即便往诣十力迦摄波处。<a id="a-CY"></a>礼其足已在一面立。<a id="a-CZ"></a>白言。<a id="a-Ca"></a>上座。<a id="a-Cb"></a>愿为我说神通道法。<a id="a-Cc"></a>时具寿十力迦摄波。<a id="a-Cd"></a>不观佛心及诸上座。<a id="a-Ce"></a>不知提婆达多欲起恶邪之念。<a id="a-Cf"></a>便为提婆达多说神通法。<a id="a-Cg"></a>时提婆达多初夜后夜警策修习。<a id="a-Ch"></a>于后夜分依世俗道获初静虑。<a id="a-Ci"></a>即发神通。<a id="a-Cj"></a>转一为多。<a id="a-Ck"></a>转多为一。<a id="a-Cl"></a>或现或隐。<a id="a-Cm"></a>山石壁障身皆通过。<a id="a-Cn"></a>不能为碍犹如虚空。<a id="a-Co"></a>入地如水履水如地。<a id="a-Cp"></a>在虚空中跏趺而坐。<a id="a-Cq"></a>犹如飞鸟。<a id="a-Cr"></a>或时以手摩扪日月。<a id="a-Cs"></a>时提婆达多具斯德已便作是念。<a id="a-Ct"></a>今诸苾刍乞食难得。<a id="a-Cu"></a>我为先往赡部林中。<a id="a-Cv"></a>取香美果自食分余。<a id="a-Cw"></a>为往东西北洲。<a id="a-Cx"></a>四大王众。<a id="a-Cy"></a>三十三天及以诸处。<a id="a-Cz"></a>同前取已分布余人。<a id="a-D0"></a>为当先化摩揭陀主。<a id="a-D1"></a>彼受化已不劳辛苦能伏多人。<a id="a-D2"></a>复生是念。<a id="a-D3"></a>此未生怨太子父亡之后。<a id="a-D4"></a>当为国王有大自在。<a id="a-D5"></a>我今宜应先化此人。<a id="a-D6"></a>不劳艰苦能伏多人。<a id="a-D7"></a>时提婆达多即便化作上妙象身。<a id="a-D8"></a>从太子后门安详而入。<a id="a-D9"></a>从前大门出。<a id="a-DA"></a>从前大门入。<a id="a-DB"></a>从后门出。<a id="a-DC"></a>或作上马同前出入。<a id="a-DD"></a>或作苾刍剃除须发。<a id="a-DE"></a>披僧伽胝手中持钵同前出入。<a id="a-DF"></a>时未生怨太子作如是念。<a id="a-DG"></a>此是提婆达多现神变事。<a id="a-DH"></a>时提婆达多遂即变身为童儿形。<a id="a-DI"></a>具诸璎珞便向太子怀中宛转而住。<a id="a-DJ"></a>是时太子遂捉童儿抱持呜唼。<a id="a-DK"></a>便以洟唾内其口中。<a id="a-DL"></a>时提婆达多为贪利养。<a id="a-DM"></a>缠绕心故遂咽其唾。<a id="a-DN"></a>是时太子因斯发起恶邪之心。<a id="a-DO"></a>作如是念。<a id="a-DP"></a>奇哉提婆达多。<a id="a-DQ"></a>比佛大师其德殊胜。<a id="a-DR"></a>转深信敬欲申供养。<a id="a-DS"></a>是时太子于旦暮二时。<a id="a-DT"></a>每恒从以五百宝车。<a id="a-DU"></a>往提婆达多所而为礼敬。<a id="a-DV"></a>每于食时奉五百釜上妙饮食。<a id="a-DW"></a>时提婆达多为上首。<a id="a-DX"></a>五百苾刍受斯供养。<a id="a-DY"></a>时有众多苾刍。<a id="a-DZ"></a>于晨朝时入王舍城次行乞食。<a id="a-Da"></a>闻提婆达多自受如是胜妙供养。<a id="a-Db"></a>未生怨太子于旦暮二时。<a id="a-Dc"></a>每恒从以五百宝车。<a id="a-Dd"></a>往提婆达多所而申礼敬。<a id="a-De"></a>每于食时以五百釜上妙饮食而供养之。<a id="a-Df"></a>提婆达多为其上首。<a id="a-Dg"></a>与五百诸苾刍受斯供养。<a id="a-Dh"></a>时诸苾刍闻是事已。<a id="a-Di"></a>还至本处饭食讫。<a id="a-Dj"></a>于食后时收举衣钵。<a id="a-Dk"></a>洗足已往世尊所。<a id="a-Dl"></a>礼佛双足在一面坐。<a id="a-Dm"></a>时诸苾刍白佛言。<a id="a-Dn"></a>世尊。<a id="a-Do"></a>我诸苾刍。<a id="a-Dp"></a>于晨朝时入城乞食。<a id="a-Dq"></a>闻提婆达多乃至与五百苾刍受斯供养。<a id="a-Dr"></a>具陈其事。<a id="a-Ds"></a>世尊告曰。<a id="a-Dt"></a>汝诸苾刍勿爱乐彼提婆达多受斯供养。<a id="a-Du"></a>何以故。<a id="a-Dv"></a>提婆达多今被供养之所杀害。<a id="a-Dw"></a>如芭蕉着子如竹苇生实。<a id="a-Dx"></a>如骡怀妊皆自害躯。<a id="a-Dy"></a>提婆达多亦复如是。<a id="a-Dz"></a>受他供养必自害身。<a id="a-E0"></a>汝诸苾刍。<a id="a-E1"></a>若提婆达多得利养时。<a id="a-E2"></a>此之痴人能于长夜受无利益苦恼之事。<a id="a-E3"></a>是故汝诸苾刍。<a id="a-E4"></a>勿当希求名闻利养。<a id="a-E5"></a>设得之者心勿贪着。<a id="a-E6"></a>尔时世尊。<a id="a-E7"></a>说伽他曰。</p>
  <p id="aE8">芭蕉若结子　　竹苇生其实</p>
  <p id="aE9">如骡怀妊时　　斯皆还自害</p>
  <p id="aEA">利养及名闻　　愚人所爱乐</p>
  <p id="aEB">能坏众善法　　如剑斫人头</p>
  <p id="aEC">时诸苾刍闻佛说已奉持而去。</p>
  <p id="aED">尔时提婆达多既得如是恭敬供养。<a id="a-EE"></a>即便发起邪恶之念。<a id="a-EF"></a>世尊今者年衰老耄。<a id="a-EG"></a>为诸四众。<a id="a-EH"></a>苾刍苾刍尼。<a id="a-EI"></a>邬波索迦邬波斯迦。<a id="a-EJ"></a>教授劳倦。<a id="a-EK"></a>今可以诸大众付嘱于我。<a id="a-EL"></a>令我教授我当秉执。<a id="a-EM"></a>世尊宜应少为思虑。<a id="a-EN"></a>受现法乐寂静而住。<a id="a-EO"></a>提婆达多才生此念神通即失。<a id="a-EP"></a>神通虽失然不自知。<a id="a-EQ"></a>尔时有一迦俱陀苾刍。<a id="a-ER"></a>是佛弟子。<a id="a-ES"></a>曾于佛边善修净行学四梵住。<a id="a-ET"></a>于欲除欲多修习已。<a id="a-EU"></a>命终之后生处梵宫。<a id="a-EV"></a>时具寿大目连在江豚山恐畏林住。<a id="a-EW"></a>时迦俱陀以天眼观。<a id="a-EX"></a>见提婆达多神通退失。<a id="a-EY"></a>如是知已。<a id="a-EZ"></a>犹如壮士屈伸臂顷。<a id="a-Ea"></a>于梵宫没诣恐畏林。<a id="a-Eb"></a>至具寿大目连所。<a id="a-Ec"></a>礼双足已而白之曰。<a id="a-Ed"></a>大德知不。<a id="a-Ee"></a>提婆达多为贪利养缠结心故。<a id="a-Ef"></a>便起如是邪恶之念。<a id="a-Eg"></a>来白佛言。<a id="a-Eh"></a>世尊今者年衰老耄。<a id="a-Ei"></a>为诸四众。<a id="a-Ej"></a>苾刍苾刍尼。<a id="a-Ek"></a>邬波索迦邬波斯迦。<a id="a-El"></a>教授劳倦。<a id="a-Em"></a>今可以诸大众付嘱于我。<a id="a-En"></a>令我教授我当秉执。<a id="a-Eo"></a>世尊。<a id="a-Ep"></a>宜应少为思虑。<a id="a-Eq"></a>受现法乐寂静而住。</p>
  <p id="aEr">时提婆达多才生此念神通即失。<a id="a-Es"></a>善哉大德目连。<a id="a-Et"></a>应往佛所具白其事。<a id="a-Eu"></a>时大目连默许其说。<a id="a-Ev"></a>时迦俱陀梵天。<a id="a-Ew"></a>知其许已隐而不现。<a id="a-Ex"></a>时大目连梵天去后。<a id="a-Ey"></a>即如其事而入胜定。<a id="a-Ez"></a>犹如壮士屈伸臂顷。<a id="a-F0"></a>于恐畏林没至竹林中。<a id="a-F1"></a>诣世尊所。<a id="a-F2"></a>礼佛足已在一面坐。<a id="a-F3"></a>时大目连以彼梵天所告之语具白世尊。<a id="a-F4"></a>尔时世尊告大目连曰。<a id="a-F5"></a>汝岂不先知提婆达多有邪恶心。<a id="a-F6"></a>梵天于后来相告语。<a id="a-F7"></a>大德。<a id="a-F8"></a>我已先知梵天后告。<a id="a-F9"></a>尔时世尊共大目连。<a id="a-FA"></a>于此中间别说余事。<a id="a-FB"></a>时提婆达多共其四伴。<a id="a-FC"></a>一高迦梨迦。<a id="a-FD"></a>二褰荼达骠。<a id="a-FE"></a>三羯吒谟洛迦底洒。<a id="a-FF"></a>四三没达罗达多。<a id="a-FG"></a>来诣佛所。<a id="a-FH"></a>尔时世尊遥见提婆达多来。<a id="a-FI"></a>告大目连曰。<a id="a-FJ"></a>汝当善护其言。<a id="a-FK"></a>天授将至。<a id="a-FL"></a>此之痴人亲在我前自陈已大。<a id="a-FM"></a>时大目连礼佛足已即便入定。<a id="a-FN"></a>譬如壮士屈伸臂顷。<a id="a-FO"></a>于竹林没往恐畏林。<a id="a-FP"></a>是时天授至佛所已。<a id="a-FQ"></a>顶礼佛足在一面立。<a id="a-FR"></a>而白佛言。<a id="a-FS"></a>世尊今者年衰老耄。<a id="a-FT"></a>为诸四众。<a id="a-FU"></a>苾刍苾刍尼。<a id="a-FV"></a>邬波索迦邬波斯迦。<a id="a-FW"></a>教授劳倦。<a id="a-FX"></a>今可以诸大众付嘱于我。<a id="a-FY"></a>令我教授我当秉执。<a id="a-FZ"></a>世尊宜应少为思虑。<a id="a-Fa"></a>受现法乐寂静而住。<a id="a-Fb"></a>世尊告曰。<a id="a-Fc"></a>汝之痴人。<a id="a-Fd"></a>如舍利子大目连。<a id="a-Fe"></a>我尚不以苾刍僧伽而见付嘱。<a id="a-Ff"></a>况汝痴人食人洟唾。<a id="a-Fg"></a>而相付嘱。<a id="a-Fh"></a>是时天授便作斯念。<a id="a-Fi"></a>世尊赞叹舍利子大目连。<a id="a-Fj"></a>唤我为痴人死尸食唾愚人。<a id="a-Fk"></a>此是天授。<a id="a-Fl"></a>初于佛所起杀害心作不忍意。<a id="a-Fm"></a>我是提婆达多。<a id="a-Fn"></a>便三振头舍佛而去。<a id="a-Fo"></a>尔时具寿阿难陀。<a id="a-Fp"></a>在世尊后执扇扇佛。<a id="a-Fq"></a>尔时世尊知天授去已。<a id="a-Fr"></a>告阿难陀曰。<a id="a-Fs"></a>汝今可诣羯阑铎迦池近竹林所。<a id="a-Ft"></a>但是苾刍皆令集在常食堂中。<a id="a-Fu"></a>阿难陀奉佛教已。<a id="a-Fv"></a>即便往诣竹林中。<a id="a-Fw"></a>随近所有苾刍皆令集在常食堂中已。<a id="a-Fx"></a>往世尊所白佛言。<a id="a-Fy"></a>世尊。<a id="a-Fz"></a>近竹林中所有苾刍。<a id="a-G0"></a>悉皆令集愿佛知时。</p>
 </body>
</html>