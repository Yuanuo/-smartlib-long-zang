<!doctype html>
<html id="z3IBV0io4" data-ver="1085">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第二十一</h1>
  <h2 id="a2">用纯黑羊毛作敷具学处第十二</h2>
  <p id="a3">尔时薄伽梵。<a id="a-4"></a>在室罗伐城逝多林给孤独园。<a id="a-5"></a>时诸苾刍用纯黑羊毛。<a id="a-6"></a>自作敷具或复使人。<a id="a-7"></a>由其难得复是贵价。<a id="a-8"></a>时诸苾刍为营造故多诸事业。<a id="a-9"></a>妨废正修读诵作意。<a id="a-A"></a>数数从他婆罗门居士等乞黑羊毛。<a id="a-B"></a>时诸少欲苾刍共生嫌贱。<a id="a-C"></a>以此因缘具白世尊。<a id="a-D"></a>广说如前乃至为诸弟子。<a id="a-E"></a>于毗奈耶制其学处应如是说。</p>
  <p id="aF">若复苾刍用纯黑羊毛作新敷具者。<a id="a-G"></a>泥萨只波逸底迦。</p>
  <p id="aH">若复苾刍者谓此法中人。<a id="a-I"></a>纯黑者有四种黑。<a id="a-J"></a>一性黑色二性青色三泥色四牻色。<a id="a-K"></a>羊毛者非余毛也。<a id="a-L"></a>新者有二种新。<a id="a-M"></a>谓新作新得此中意取新作。<a id="a-N"></a>作者谓自作使人作。<a id="a-O"></a>敷具者有二种。<a id="a-P"></a>谓贮褥及纡成。<a id="a-Q"></a>此中意取纡成。<a id="a-R"></a>得舍堕罪者。<a id="a-S"></a>舍悔等法广说如前。<a id="a-T"></a>此中犯相其事云何。<a id="a-U"></a>苾刍料理羊毛时。<a id="a-V"></a>若于一片。<a id="a-W"></a>若于小团。<a id="a-X"></a>若于大聚。<a id="a-Y"></a>或披或擘或以弓弹而作敷具。<a id="a-Z"></a>作时恶作罪竟时得舍堕。<a id="a-a"></a>若得先已成者或旧用物。<a id="a-b"></a>或是旧物。<a id="a-c"></a>更新料理者无犯。<a id="a-d"></a>又无犯者最初犯人。<a id="a-e"></a>或痴狂心乱痛恼所缠。</p>
  <p data-pb></p>
  <h2 id="af">过分数作敷具学处第十三</h2>
  <p id="ag">在室罗伐城逝多林给孤独园。<a id="a-h"></a>佛制诸苾刍不得用纯黑羊毛作新敷具。<a id="a-i"></a>时诸苾刍用四分黑毛。<a id="a-j"></a>随着少许余色杂毛作新敷具。<a id="a-k"></a>少欲苾刍便共讥嫌往白世尊。<a id="a-l"></a>世尊以此因缘集苾刍众。<a id="a-m"></a>问答诃责广如前说。<a id="a-n"></a>我今为诸弟子。<a id="a-o"></a>于毗奈耶制其学处应如是说。<a id="a-p"></a>若复苾刍作新羊毛敷具。<a id="a-q"></a>应用二分纯黑第三分白第四分粗。<a id="a-r"></a>若苾刍不用二分纯黑第三分白第四分粗。<a id="a-s"></a>作新敷具者泥萨只波逸底迦。<a id="a-t"></a>苾刍义如上。<a id="a-u"></a>新有二种。<a id="a-v"></a>敷具有二种。<a id="a-w"></a>乃至此中意取纡成。<a id="a-x"></a>并如上说。<a id="a-y"></a>言纯黑者有四种黑。<a id="a-z"></a>已如上说。<a id="a-10"></a>言白者。<a id="a-11"></a>谓胁傍脊上及项边毛。<a id="a-12"></a>粗者。<a id="a-13"></a>谓头足腹毛。<a id="a-14"></a>言二分等者。<a id="a-15"></a>出其数量。<a id="a-16"></a>且如欲作十斤毛褥五斤纯黑二斤半白二斤半粗。<a id="a-17"></a>自余增减准此应知。<a id="a-18"></a>黑中分两故成四分。<a id="a-19"></a>若异此者于后二中或减半两或用纯黑。<a id="a-1A"></a>作时得恶作成便得舍堕。<a id="a-1B"></a>若不为已或得先成。<a id="a-1C"></a>或黑者易得余者难求。<a id="a-1D"></a>两数增减并皆无犯。<a id="a-1E"></a>又无犯者。<a id="a-1F"></a>谓最初犯人。<a id="a-1G"></a>或痴狂心乱痛恼所缠。</p>
  <h2 id="a1H">作减六年敷具学处第十四</h2>
  <p id="a1I">佛在室罗伐城逝多林给孤独园。<a id="a-1J"></a>时诸苾刍多畜敷具。<a id="a-1K"></a>共相谓曰。<a id="a-1L"></a>大德此褥太长。<a id="a-1M"></a>即便弃却更作余者。<a id="a-1N"></a>此褥太短此太小此太宽。<a id="a-1O"></a>此总破碎不堪料理。<a id="a-1P"></a>并弃故造新。<a id="a-1Q"></a>彼由作褥事务繁重生过。<a id="a-1R"></a>同前诸少欲者共生嫌贱。<a id="a-1S"></a>具以上事而白世尊。<a id="a-1T"></a>世尊集众问答呵责广说如前。<a id="a-1U"></a>乃至应如是说。</p>
  <p id="a1V">若复苾刍作新敷具。<a id="a-1W"></a>纵心不乐应六年持。<a id="a-1X"></a>若减六年不舍故更作新者。<a id="a-1Y"></a>泥萨只波逸底迦。<a id="a-1Z"></a>此是世尊初为制其学处。<a id="a-1a"></a>佛在旷野林住处。<a id="a-1b"></a>是时严风劲急苾刍患寒。<a id="a-1c"></a>知事诸人所有卧具皆六年持。<a id="a-1d"></a>由制戒故不敢造新。<a id="a-1e"></a>由忍寒故所有营作悉皆停息。<a id="a-1f"></a>尔时世尊知而故问具寿阿难陀曰。<a id="a-1g"></a>何故知事苾刍营作停息。<a id="a-1h"></a>阿难陀白佛言。<a id="a-1i"></a>由佛为诸苾刍制其学处。<a id="a-1j"></a>不满六年不得更作新敷具。<a id="a-1k"></a>时营作苾刍敷具久冷不堪寒苦。<a id="a-1l"></a>为此营功并皆停息。<a id="a-1m"></a>佛告阿难陀。<a id="a-1n"></a>凡诸知事营作苾刍畜其敷具。<a id="a-1o"></a>虽未满六年不免寒者。<a id="a-1p"></a>彼苾刍应从僧伽乞。<a id="a-1q"></a>六年内更作敷具应如是乞。<a id="a-1r"></a>如常集僧已。<a id="a-1s"></a>其知事苾刍往至众中。<a id="a-1t"></a>礼僧足已在上座前蹲踞合掌。<a id="a-1u"></a>作如是白。<a id="a-1v"></a>大德僧伽听。<a id="a-1w"></a>我某甲营作苾刍。<a id="a-1x"></a>于六年中不应更作敷具。<a id="a-1y"></a>我苾刍某甲于六年内。<a id="a-1z"></a>欲从僧伽乞作新敷具。<a id="a-20"></a>愿大德僧伽与我苾刍某甲。<a id="a-21"></a>于六年内更作新敷具。<a id="a-22"></a>是能愍者愿慈愍故。<a id="a-23"></a>第二第三亦如是说。</p>
  <p id="a24">若其僧伽体知彼人是可信者。<a id="a-25"></a>即与其法。<a id="a-26"></a>或令持旧敷具来至僧中。<a id="a-27"></a>若太长者即应截却。<a id="a-28"></a>若太短者以毛添之。<a id="a-29"></a>太宽太狭准事料理。<a id="a-2A"></a>若有破处应将毛补。<a id="a-2B"></a>若皆破碎不堪修补者。<a id="a-2C"></a>僧伽应与其法令一苾刍作白羯磨。<a id="a-2D"></a>应如是作。<a id="a-2E"></a>(广如百一羯磨中说)若知事苾刍僧伽与法。<a id="a-2F"></a>于六年内随意当作勿致疑惑。<a id="a-2G"></a>尔时世尊赞叹持戒恭敬戒者。<a id="a-2H"></a>随顺说法告诸苾刍曰。<a id="a-2I"></a>前是创制此是随开。<a id="a-2J"></a>乃至应如是说。</p>
  <p id="a2K">若复苾刍作新敷具。<a id="a-2L"></a>纵心不乐应六年持。<a id="a-2M"></a>若减六年不舍故更作新者。<a id="a-2N"></a>除得众法。<a id="a-2O"></a>泥萨只波逸底迦。<a id="a-2P"></a>苾刍义如上。<a id="a-2Q"></a>新者。<a id="a-2R"></a>有二种广说如前。<a id="a-2S"></a>乃至此取纡成。<a id="a-2T"></a>虽情不乐应六年持者。<a id="a-2U"></a>要须满六年持。<a id="a-2V"></a>若年不满或舍不舍。<a id="a-2W"></a>更作新者得舍堕罪。<a id="a-2X"></a>舍悔等法事并同前。</p>
  <p id="a2Y">此中犯相其事云何。<a id="a-2Z"></a>若苾刍于此年中作新敷具。<a id="a-2a"></a>即于此岁更复造余。<a id="a-2b"></a>造第二时得恶作罪。<a id="a-2c"></a>成犯舍堕。<a id="a-2d"></a>初造者无犯。<a id="a-2e"></a>虽非同年于第二岁更作余褥。<a id="a-2f"></a>如是三四乃至五年更造新者。<a id="a-2g"></a>得罪同前。<a id="a-2h"></a>其最初褥无犯。<a id="a-2i"></a>若苾刍先有敷具。<a id="a-2j"></a>即于此年更造余者。<a id="a-2k"></a>当年若了得舍堕罪。<a id="a-2l"></a>若当年不了乃至五年方始了者。<a id="a-2m"></a>得舍堕罪。<a id="a-2n"></a>若苾刍于此年中造新敷具。<a id="a-2o"></a>未了更复造余。<a id="a-2p"></a>若俱了时云我持前舍弃。<a id="a-2q"></a>于后或可持后舍弃。<a id="a-2r"></a>于前后犯舍堕。<a id="a-2s"></a>先造者无犯。<a id="a-2t"></a>若初作未了。<a id="a-2u"></a>于第二年乃至三四五年。<a id="a-2v"></a>若俱了时云我持前我当舍后。<a id="a-2w"></a>广如上说。</p>
  <p id="a2x">若苾刍已造一褥。<a id="a-2y"></a>即于此年更造一褥未了便休。<a id="a-2z"></a>于第二年复更造一亦未了休。<a id="a-30"></a>第三第四第五年亦如是。<a id="a-31"></a>其未了者得五恶作罪。<a id="a-32"></a>初作者无犯。<a id="a-33"></a>若苾刍已造一褥。<a id="a-34"></a>即于其年更不造褥。<a id="a-35"></a>乃至第五年亦不作褥。<a id="a-36"></a>然至六年方更造者无犯。<a id="a-37"></a>又无犯者。<a id="a-38"></a>谓最初犯人。<a id="a-39"></a>痴狂心乱痛恼所缠。</p>
  <p data-pb></p>
  <h2 id="a3A">作新敷具不为坏色学处第十五</h2>
  <p id="a3B">佛在室罗伐城逝多林给孤独园。<a id="a-3C"></a>尔时世尊得无上智已。<a id="a-3D"></a>于其四方有大名称。<a id="a-3E"></a>皆闻中国有佛出世。<a id="a-3F"></a>时北方商人闻佛出世。<a id="a-3G"></a>若有人能兴供养者。<a id="a-3H"></a>得大果报得大利益。<a id="a-3I"></a>名称远闻资财巨富。<a id="a-3J"></a>闻斯事已作如是念。<a id="a-3K"></a>我今宜应持诸货物往室罗伐城。<a id="a-3L"></a>一得求利润二得礼觐世尊。<a id="a-3M"></a>作是念已。<a id="a-3N"></a>便与五百商人。<a id="a-3O"></a>将北方货物往趣中国。<a id="a-3P"></a>时诸商人至室罗伐。<a id="a-3Q"></a>安货物已即便往诣给孤独长者所作如是言。<a id="a-3R"></a>长者当知。<a id="a-3S"></a>我等今欲礼觐世尊。<a id="a-3T"></a>长者答曰。<a id="a-3U"></a>善哉善哉。<a id="a-3V"></a>能生妙意。<a id="a-3W"></a>如来应正遍知是应礼敬。<a id="a-3X"></a>实难会遇时乃一现如乌昙跋罗华。<a id="a-3Y"></a>作是语已。<a id="a-3Z"></a>长者即便将彼五百商人往诣佛所。<a id="a-3a"></a>顶礼佛足在一面坐。<a id="a-3b"></a>尔时世尊即为长者及五百商人宣说法要。<a id="a-3c"></a>示教利喜令信乐已默然而住。<a id="a-3d"></a>时诸商人闻法欢喜礼佛而退。<a id="a-3e"></a>即便往诣耆宿苾刍而申礼敬。<a id="a-3f"></a>复欲遍观房舍及大众苾刍。<a id="a-3g"></a>时给孤独长者将诸商人周遍观看。<a id="a-3h"></a>时彼商人见诸苾刍于床褥上尼师但那中间穿破。<a id="a-3i"></a>问长者曰。<a id="a-3j"></a>何意诸大耆宿苾刍尼师但那中间穿破。<a id="a-3k"></a>长者报曰。<a id="a-3l"></a>诸尊宿苾刍夜多端坐乃至天明。<a id="a-3m"></a>由此因缘并多穿坏。<a id="a-3n"></a>时诸商客极生敬重。<a id="a-3o"></a>便将五百妙叠奉施众僧时诸苾刍既得叠已作新尼师但那。<a id="a-3p"></a>所有故者近一旧房。<a id="a-3q"></a>安在露地总为一聚。<a id="a-3r"></a>尔时有一长者。<a id="a-3s"></a>请佛及僧就家设供。<a id="a-3t"></a>时诸苾刍时至皆去。<a id="a-3u"></a>唯佛世尊独留在寺令人取食。<a id="a-3v"></a>然佛世尊有五因缘不赴请处。<a id="a-3w"></a>云何为五。<a id="a-3x"></a>一为宴默而居。<a id="a-3y"></a>二为诸天说法。<a id="a-3z"></a>三为观察病者。<a id="a-40"></a>四为看诸卧具。<a id="a-41"></a>五为苾刍制其学处。<a id="a-42"></a>此中世尊意欲看其卧具。<a id="a-43"></a>并欲为诸苾刍制其学处不赴请家。<a id="a-44"></a>尔时世尊苾刍出后未久之顷。<a id="a-45"></a>便持户钥随处经行。<a id="a-46"></a>周遍观察诣一旧房。<a id="a-47"></a>见诸苾刍以故尼师但那聚之一处。<a id="a-48"></a>粪扫和杂狼籍在地。<a id="a-49"></a>世尊见已作如是念。<a id="a-4A"></a>诸有施主深心信敬。<a id="a-4B"></a>如己血肉割以相供修诸福业。<a id="a-4C"></a>然诸苾刍舍故敷具非量受用。<a id="a-4D"></a>无爱护心随处弃掷。<a id="a-4E"></a>尔时世尊取故敷具。<a id="a-4F"></a>翻转抖擞安在架上。<a id="a-4G"></a>便于房外洗手濯足房中端坐。<a id="a-4H"></a>时取食苾刍持食来至往世尊所。<a id="a-4I"></a>世尊法尔共取食苾刍欢喜言。<a id="a-4J"></a>问诸苾刍众饮食好不得饱满不。<a id="a-4K"></a>取食苾刍白言。<a id="a-4L"></a>世尊。<a id="a-4M"></a>大众皆得饮食饱满。<a id="a-4N"></a>世尊食已洗手濯足。<a id="a-4O"></a>还入房中寂默而住。<a id="a-4P"></a>世尊晡时从定起已。<a id="a-4Q"></a>往大众中就座而坐。<a id="a-4R"></a>告诸苾刍曰。<a id="a-4S"></a>汝等去后未久之顷。<a id="a-4T"></a>我持户钥随处经行。<a id="a-4U"></a>周遍观察诣一旧房。<a id="a-4V"></a>见诸苾刍以故尼师但那聚之一处。<a id="a-4W"></a>粪扫和杂狼籍在地。<a id="a-4X"></a>我时见已作如是念。<a id="a-4Y"></a>诸有施主深心净信。<a id="a-4Z"></a>如己血肉割以相供修诸福业。<a id="a-4a"></a>然汝苾刍于故敷具非量受用。<a id="a-4b"></a>无爱护心随处弃掷。<a id="a-4c"></a>此非善事。<a id="a-4d"></a>汝诸苾刍若于他信心施物。<a id="a-4e"></a>称量爱护顺时知足而受用者。<a id="a-4f"></a>斯曰善哉。<a id="a-4g"></a>尔时世尊。<a id="a-4h"></a>赞叹爱护顺时知足受用信施已。<a id="a-4i"></a>告诸苾刍。<a id="a-4j"></a>广说乃至制其学处应如是说。</p>
  <p id="a4k">若复苾刍作新尼师但那。<a id="a-4l"></a>应取故者坚处纵广佛一张手帖新者上。<a id="a-4m"></a>为坏色故。<a id="a-4n"></a>若苾刍作新尼师但那。<a id="a-4o"></a>不以故者帖新者上。<a id="a-4p"></a>为坏色故。<a id="a-4q"></a>泥萨只波逸底迦。<a id="a-4r"></a>苾刍义如上。<a id="a-4s"></a>新有二种。<a id="a-4t"></a>一谓新作二谓新得。<a id="a-4u"></a>此中意取新作。<a id="a-4v"></a>尼师但那者谓是敷具。<a id="a-4w"></a>作者谓自作或使他。<a id="a-4x"></a>言故尼师但那一边者。<a id="a-4y"></a>谓于旧尼师但那割取一边坚好之处。<a id="a-4z"></a>佛一张手者谓大师也。<a id="a-50"></a>其一张手当中人一肘半。<a id="a-51"></a>帖新者上者谓刺在新者上。<a id="a-52"></a>为坏色故者。<a id="a-53"></a>为欲令其得坚牢故。<a id="a-54"></a>若不帖者得泥萨只波逸底迦。<a id="a-55"></a>其舍悔法式并如上说。</p>
  <p id="a56">此中犯相其事云何。<a id="a-57"></a>若苾刍以故尼师但那。<a id="a-58"></a>如佛一张手帖着之时。<a id="a-59"></a>若减一指半指者。<a id="a-5A"></a>亦得泥萨只波逸底迦。<a id="a-5B"></a>无犯者。<a id="a-5C"></a>若以故者遍覆新者。<a id="a-5D"></a>或总破碎不堪补帖新尼师但那者无犯。<a id="a-5E"></a>又无犯者最初犯人。<a id="a-5F"></a>或痴狂心乱痛恼所缠。</p>
  <p data-pb></p>
  <h2 id="a5G">自担负羊毛学处第十六</h2>
  <p id="a5H">佛在室罗伐城逝多林给孤独园。<a id="a-5I"></a>时六众苾刍共相议曰。<a id="a-5J"></a>难陀邬波难陀彼诸黑钵者。<a id="a-5K"></a>以狝猴脂用涂其足。<a id="a-5L"></a>凡欲去时得将行利养。<a id="a-5M"></a>远行初至复得供给。<a id="a-5N"></a>多人爱敬众所识知。<a id="a-5O"></a>然而我等喻若井蛙。<a id="a-5P"></a>曾不游行欲何所获。<a id="a-5Q"></a>我等亦可四出游行。<a id="a-5R"></a>余伴问曰。<a id="a-5S"></a>当何所之。<a id="a-5T"></a>邬波难陀曰我今暂出求觅商旅。<a id="a-5U"></a>复作是念。<a id="a-5V"></a>我等众徒若俱去者。<a id="a-5W"></a>我之所有门徒眷属施食之家。<a id="a-5X"></a>悉被诸余黑钵侵夺。<a id="a-5Y"></a>宜留一人余随意去。<a id="a-5Z"></a>复共筹议谁当住此。<a id="a-5a"></a>大德邬陀夷令其看守。<a id="a-5b"></a>所得之利回还共分。<a id="a-5c"></a>邬陀夷答曰。<a id="a-5d"></a>我住于此自余五人出求商旅。<a id="a-5e"></a>见有多人向泥波罗国。<a id="a-5f"></a>苾刍问曰。<a id="a-5g"></a>仁等何之。<a id="a-5h"></a>答言。<a id="a-5i"></a>我等欲向泥波罗国。<a id="a-5j"></a>苾刍曰。<a id="a-5k"></a>我等亦欲随行。<a id="a-5l"></a>商客曰。<a id="a-5m"></a>圣者泥波罗国地多硗确如骆驼脊。<a id="a-5n"></a>仁等未必乐住于彼。<a id="a-5o"></a>苾刍曰。<a id="a-5p"></a>我且共去试观彼土。<a id="a-5q"></a>圣者若如是者可共随行。<a id="a-5r"></a>即与商人随路而去。<a id="a-5s"></a>时彼苾刍既至彼国皆无爱乐。<a id="a-5t"></a>便于他日往至廛中问诸商客。<a id="a-5u"></a>君等何时欲归本国。<a id="a-5v"></a>商人曰岂复圣者情不乐耶。<a id="a-5w"></a>苾刍曰。<a id="a-5x"></a>我初来到即于是日情无欢爱。<a id="a-5y"></a>报言。<a id="a-5z"></a>圣者我等货物尚未交易不及言归。<a id="a-60"></a>我有亲知欲还中国。<a id="a-61"></a>当为嘱彼可共同行苾刍答言。<a id="a-62"></a>斯成善事。<a id="a-63"></a>然泥波罗国有两种贱货。<a id="a-64"></a>谓羊毛雄黄。<a id="a-65"></a>时诸商客多买羊毛车载而去。<a id="a-66"></a>诸苾刍众亦与同行。<a id="a-67"></a>然六众苾刍性畏尘坌。<a id="a-68"></a>或在前去或在后行。<a id="a-69"></a>时六众苾刍徐行在后。<a id="a-6A"></a>于商旅内有一毛车忽然轴折。<a id="a-6B"></a>时诸商人共相议曰。<a id="a-6C"></a>我等今时若料理轴者。<a id="a-6D"></a>其声远闻必有贼至。<a id="a-6E"></a>先当杀我后将财物。<a id="a-6F"></a>我等宜应持其精货弃载而行。<a id="a-6G"></a>作是议时六众便至。<a id="a-6H"></a>问言。<a id="a-6I"></a>仁等何意坏忧不进而住。<a id="a-6J"></a>报言。<a id="a-6K"></a>圣者我车轴折。<a id="a-6L"></a>具以前事而并告知。<a id="a-6M"></a>六众问曰。<a id="a-6N"></a>岂可弃羊毛耶。<a id="a-6O"></a>报言弃去。<a id="a-6P"></a>六众报曰。<a id="a-6Q"></a>若其君等见容许者我为作帽。<a id="a-6R"></a>或作靴毡或作立幡。<a id="a-6S"></a>我当随力尽持少多。<a id="a-6T"></a>商人报曰。<a id="a-6U"></a>随意皆取于我无用。<a id="a-6V"></a>时难陀邬波难陀共相议曰。<a id="a-6W"></a>今者丰饶粪扫之物。<a id="a-6X"></a>时彼五人所有衣钵令一人负。<a id="a-6Y"></a>其余四人接草为索。<a id="a-6Z"></a>束为四担随路持行。<a id="a-6a"></a>时诸商人见而报曰。<a id="a-6b"></a>圣者我欲雇人来取其毛。<a id="a-6c"></a>今时圣者并悉将至。<a id="a-6d"></a>我欲酬价还取其毛。<a id="a-6e"></a>苾刍报曰。<a id="a-6f"></a>汝无识物我等岂是客作人耶。<a id="a-6g"></a>汝若如是我当弃却。<a id="a-6h"></a>商人报曰。<a id="a-6i"></a>我等戏言幸无见责可持而去。<a id="a-6j"></a>时商旅内有外道同行。<a id="a-6k"></a>调六众曰。<a id="a-6l"></a>此之重担何处当解得几利润。<a id="a-6m"></a>六众闻已忿而报曰。<a id="a-6n"></a>破汝腹内踏汝头上。<a id="a-6o"></a>我担方解兼收其利。<a id="a-6p"></a>彼便缄口默而无对。<a id="a-6q"></a>六众议曰。<a id="a-6r"></a>我等若在商侣中行多招讥调。<a id="a-6s"></a>我等应可在前而去。<a id="a-6t"></a>至一聚落处多贼盗。<a id="a-6u"></a>彼之村隅令人远望。<a id="a-6v"></a>遥见六众担来普相告曰。<a id="a-6w"></a>仁等当知有象军至。<a id="a-6x"></a>诸人见已咸皆惊怖。<a id="a-6y"></a>弃其家宅走入林中。<a id="a-6z"></a>留诸强壮防守村邑。<a id="a-70"></a>共相告曰。<a id="a-71"></a>彼非象军是骆驼也。<a id="a-72"></a>又曰。<a id="a-73"></a>彼非骆驼应是牛驮。<a id="a-74"></a>又云。<a id="a-75"></a>彼非牛驮是人担物。<a id="a-76"></a>既近村已知是苾刍。<a id="a-77"></a>告言。<a id="a-78"></a>圣者。<a id="a-79"></a>奇特大担有异常人。<a id="a-7A"></a>能使村坊并皆走散。<a id="a-7B"></a>六众报曰。<a id="a-7C"></a>汝无识者。<a id="a-7D"></a>见有担来怖云是贼。<a id="a-7E"></a>贼若知者当来劫掠。<a id="a-7F"></a>汝镇惊走所有家业并悉持将。<a id="a-7G"></a>彼闻默尔。<a id="a-7H"></a>于时六众见是事已。<a id="a-7I"></a>便相谓曰。<a id="a-7J"></a>难陀邬波难陀。<a id="a-7K"></a>我等若随路行多招讥调。<a id="a-7L"></a>可于荒野望直而行。<a id="a-7M"></a>即便弃道而去。<a id="a-7N"></a>时税关人随处看守。<a id="a-7O"></a>既见担至而告之曰。<a id="a-7P"></a>君等商人屡为偷税。<a id="a-7Q"></a>不输税直窃路而行。<a id="a-7R"></a>六众报曰。<a id="a-7S"></a>无智者汝将我是偷税商人。<a id="a-7T"></a>问云。<a id="a-7U"></a>仁等是何。<a id="a-7V"></a>答云。<a id="a-7W"></a>我是六众苾刍。<a id="a-7X"></a>彼即报云圣者随去。<a id="a-7Y"></a>复相议曰。<a id="a-7Z"></a>我等若至逝多门者。<a id="a-7a"></a>诸黑钵类共调弄我。<a id="a-7b"></a>宜取小门持担而入。<a id="a-7c"></a>既入小门有摩诃罗。<a id="a-7d"></a>见而问曰。<a id="a-7e"></a>汝客担人何因破篱而入寺内。<a id="a-7f"></a>报言。<a id="a-7g"></a>老叟。<a id="a-7h"></a>汝将我是客担人耶。<a id="a-7i"></a>问言。<a id="a-7j"></a>仁等是何。<a id="a-7k"></a>答云。<a id="a-7l"></a>我是苾刍。<a id="a-7m"></a>问云。<a id="a-7n"></a>圣者是六众耶。<a id="a-7o"></a>报言我是。<a id="a-7p"></a>即云。<a id="a-7q"></a>善来善来。<a id="a-7r"></a>大德。<a id="a-7s"></a>时彼既入以诸毛担总置寺中。<a id="a-7t"></a>悉积如山。<a id="a-7u"></a>见者称异。<a id="a-7v"></a>问言。<a id="a-7w"></a>具寿。<a id="a-7x"></a>仁等能持如斯重担。<a id="a-7y"></a>岂不畏彼世俗讥嫌。<a id="a-7z"></a>即便报曰。<a id="a-80"></a>我口岂唯啖食。<a id="a-81"></a>有调弄者三倍弄之。<a id="a-82"></a>时少欲苾刍共生讥议作如是语。<a id="a-83"></a>云何苾刍持是重担所应耻事。<a id="a-84"></a>更以为能而起高慢。<a id="a-85"></a>时诸苾刍以此因缘具白世尊。<a id="a-86"></a>世尊尔时集苾刍众。<a id="a-87"></a>广说如前。<a id="a-88"></a>制其学处应如是说。</p>
  <p id="a89">若复苾刍行路中。<a id="a-8A"></a>得羊毛欲须应取。<a id="a-8B"></a>若无人持得自持至三踰缮那。<a id="a-8C"></a>若过者泥萨只波逸底迦。<a id="a-8D"></a>苾刍者。<a id="a-8E"></a>谓是六众。<a id="a-8F"></a>若更有如是流类。<a id="a-8G"></a>行路者谓在道中。<a id="a-8H"></a>得羊毛者谓是他物。<a id="a-8I"></a>欲须者谓有所作。<a id="a-8J"></a>应取者谓随意持取。<a id="a-8K"></a>至三踰缮那者。<a id="a-8L"></a>指其里数。<a id="a-8M"></a>谓无别人。<a id="a-8N"></a>过此持去者犯舍堕。<a id="a-8O"></a>舍堕之法广如前说。</p>
  <p id="a8P">此中犯相其事云何。<a id="a-8Q"></a>谓七极微成一微尘。<a id="a-8R"></a>此七成铜尘。<a id="a-8S"></a>此七成水尘。<a id="a-8T"></a>此七成兔毛尘。<a id="a-8U"></a>此七成羊毛尘。<a id="a-8V"></a>此七成牛毛尘。<a id="a-8W"></a>此七成隙游尘。<a id="a-8X"></a>此七成虮。<a id="a-8Y"></a>此七成虱。<a id="a-8Z"></a>此七成穬麦。<a id="a-8a"></a>此七成一指。<a id="a-8b"></a>二十四指成一肘。<a id="a-8c"></a>三肘半成一人。<a id="a-8d"></a>四肘成一弓。<a id="a-8e"></a>五百弓为一拘卢舍。<a id="a-8f"></a>八拘卢舍为一踰缮那。<a id="a-8g"></a>若有七村。<a id="a-8h"></a>一一村间有一拘卢舍。<a id="a-8i"></a>持毛去时行至半路。<a id="a-8j"></a>皆得恶作罪。<a id="a-8k"></a>若至村时皆得舍堕罪。<a id="a-8l"></a>若从村处往旷野时。<a id="a-8m"></a>半半拘卢舍得恶作罪。<a id="a-8n"></a>满满拘卢舍得舍堕罪。<a id="a-8o"></a>若在旷野处脐三踰缮那无犯。<a id="a-8p"></a>过此犯舍堕。<a id="a-8q"></a>若为作帽及作布罗。<a id="a-8r"></a>或立幡等密而持去者无犯。<a id="a-8s"></a>又无犯者。<a id="a-8t"></a>谓最初犯人。<a id="a-8u"></a>或痴狂心乱痛恼所缠。</p>
  <p data-pb></p>
  <h2 id="a8v">使非亲尼治羊毛学处第十七</h2>
  <p id="a8w">在室罗伐城逝多林给孤独园。<a id="a-8x"></a>时六众苾刍共相告曰。<a id="a-8y"></a>我今宜可分所持毛。<a id="a-8z"></a>难陀问曰。<a id="a-90"></a>可为几分。<a id="a-91"></a>其大德邬陀夷留住于此亦与分不。<a id="a-92"></a>时邬陀夷闻斯语已便作是念。<a id="a-93"></a>我之徒侣多获利养。<a id="a-94"></a>作何方便得彼分耶。<a id="a-95"></a>问言。<a id="a-96"></a>仁等何所筹量。<a id="a-97"></a>其所得者各还自入。<a id="a-98"></a>仁得仁分我得我分。<a id="a-99"></a>邬波难陀闻斯说已作如是念。<a id="a-9A"></a>世尊法主今住于此。<a id="a-9B"></a>诸来利养必是多得。<a id="a-9C"></a>为此邬陀夷作如是语。<a id="a-9D"></a>我等昔来常是六众。<a id="a-9E"></a>岂可今日为五众耶。<a id="a-9F"></a>应为六分平等与之。<a id="a-9G"></a>难陀曰。<a id="a-9H"></a>谁作分者。<a id="a-9I"></a>阐陀报曰。<a id="a-9J"></a>大德邬陀夷久息于此。<a id="a-9K"></a>宜可令彼为我分张。<a id="a-9L"></a>众皆称善。<a id="a-9M"></a>时邬陀夷总为六分。<a id="a-9N"></a>便将己物安自房中。<a id="a-9O"></a>阿说迦曰。<a id="a-9P"></a>大德邬陀夷此所得物将来共分。<a id="a-9Q"></a>邬陀夷曰。<a id="a-9R"></a>具寿从汝等去来二十贝齿亦不曾得。<a id="a-9S"></a>若不信者大众现在及同梵行者何不问之。<a id="a-9T"></a>补奈伐素曰。<a id="a-9U"></a>岂知邬陀夷欺弄我等。<a id="a-9V"></a>邬陀夷曰。<a id="a-9W"></a>若得多物不共分者斯为欺弄。<a id="a-9X"></a>我少贝齿尚不曾得何成欺弄。<a id="a-9Y"></a>时彼五人闻已皆默。<a id="a-9Z"></a>时邬陀夷作是念。<a id="a-9a"></a>我今多得羊毛遣谁料理。<a id="a-9b"></a>若与作家彼是难信。<a id="a-9c"></a>无戒行故或容俱失。<a id="a-9d"></a>若与十二众尼彼亦难信。<a id="a-9e"></a>为人细算将充比来饼果之直。<a id="a-9f"></a>其达摩陀那苾刍尼善持经藏。<a id="a-9g"></a>所有眷属亦复持经。<a id="a-9h"></a>读诵勤心修诸善品。<a id="a-9i"></a>我与毛者经历多时不能事讫。<a id="a-9j"></a>其乔答弥善持律藏。<a id="a-9k"></a>所有门徒亦皆持律。<a id="a-9l"></a>思量持犯商搉重轻。<a id="a-9m"></a>我若付毛亦不能得。<a id="a-9n"></a>其大世主静虑为心。<a id="a-9o"></a>所有门人皆修寂定。<a id="a-9p"></a>稍有容暇得请治毛。<a id="a-9q"></a>作是念已。<a id="a-9r"></a>时大世主来礼世尊。<a id="a-9s"></a>邬陀夷见而问曰。<a id="a-9t"></a>乔答弥。<a id="a-9u"></a>如世尊说。<a id="a-9v"></a>具禁戒者随心所念事皆得成。<a id="a-9w"></a>由净戒力获果如是。<a id="a-9x"></a>斯由善说。<a id="a-9y"></a>何以得知。<a id="a-9z"></a>我适生念。<a id="a-A0"></a>善哉大世主乔答弥。<a id="a-A1"></a>若来大好。<a id="a-A2"></a>今者得来深遂我愿。<a id="a-A3"></a>问曰。<a id="a-A4"></a>大德欲何所为。<a id="a-A5"></a>答曰。<a id="a-A6"></a>我有少许羊毛。<a id="a-A7"></a>事须料理能为作不。<a id="a-A8"></a>彼便答曰。<a id="a-A9"></a>圣者我本故来礼世尊足。<a id="a-AA"></a>若见佛已当令二尼就房相见。<a id="a-AB"></a>所料理物付与将来。<a id="a-AC"></a>时邬陀夷所有羊毛系为两束安房门后。<a id="a-AD"></a>时乔答弥礼世尊已欲还尼寺。<a id="a-AE"></a>便遣二尼就房取物。<a id="a-AF"></a>白言大德。<a id="a-AG"></a>圣者乔答弥。<a id="a-AH"></a>遣取羊毛。<a id="a-AI"></a>报云。<a id="a-AJ"></a>于门扇后有两束毛可持将去。<a id="a-AK"></a>彼即入门欲持毛去。<a id="a-AL"></a>以手牵挽尚不能动。<a id="a-AM"></a>彼二报言。<a id="a-AN"></a>圣者毛中岂有磨石耶。<a id="a-AO"></a>邬陀夷曰。<a id="a-AP"></a>汝等少年岂可脊折。<a id="a-AQ"></a>时邬陀夷以手小指擎一束着一头上。<a id="a-AR"></a>复以一束着一腰间。<a id="a-AS"></a>时彼二尼头痛腰疼辛苦至寺。<a id="a-AT"></a>既至寺已弃之于地委卧在床。<a id="a-AU"></a>余苾刍尼见而问曰。<a id="a-AV"></a>汝等二人岂脊折耶。<a id="a-AW"></a>将少羊毛现大疲苦。<a id="a-AX"></a>报诸尼曰。<a id="a-AY"></a>若壮于我试擎起看。<a id="a-AZ"></a>彼便欲举竟不能动。<a id="a-Aa"></a>诸尼报曰。<a id="a-Ab"></a>此毛束内有磨石耶。<a id="a-Ac"></a>二尼息定便开毛束遂成大聚。<a id="a-Ad"></a>诸尼见已扬声大笑。<a id="a-Ae"></a>时大世主闻其笑声。<a id="a-Af"></a>问曰。<a id="a-Ag"></a>汝诸具寿岂颠倒耶。<a id="a-Ah"></a>头发剃却腋下髻生。<a id="a-Ai"></a>至于今时不能寂静何事諠笑。<a id="a-Aj"></a>诸尼报曰。<a id="a-Ak"></a>圣者大德。<a id="a-Al"></a>邬陀夷云。<a id="a-Am"></a>少许羊毛尚致如是。<a id="a-An"></a>若言多者其欲如何。<a id="a-Ao"></a>大世主曰。<a id="a-Ap"></a>诸妹。<a id="a-Aq"></a>彼行恶行。<a id="a-Ar"></a>于佛教中常作毁坏。<a id="a-As"></a>如好河岸崩令堕落。<a id="a-At"></a>然佛所说有二善人。<a id="a-Au"></a>一谓不许其事。<a id="a-Av"></a>二谓许已令与。<a id="a-Aw"></a>此既许言。<a id="a-Ax"></a>事须周毕。<a id="a-Ay"></a>汝等若能共料理者。<a id="a-Az"></a>随取多少事了送还。<a id="a-B0"></a>其毛既多卒难事毕。<a id="a-B1"></a>时邬陀夷是念。<a id="a-B2"></a>其大世主常乐寂静。<a id="a-B3"></a>勿使诸尼将充饼价。<a id="a-B4"></a>思叹而住。<a id="a-B5"></a>时有二尼料理毛讫送与邬陀夷。<a id="a-B6"></a>报云圣者。<a id="a-B7"></a>我送毛来欲着何处。<a id="a-B8"></a>邬陀夷曰。<a id="a-B9"></a>汝等尚有余心拟还我物。<a id="a-BA"></a>便报尼曰。<a id="a-BB"></a>大妹可着房中。<a id="a-BC"></a>彼置房内舍之而去。<a id="a-BD"></a>余毛治讫亦皆送至。<a id="a-BE"></a>其大世主为料理毛。<a id="a-BF"></a>手皆赤色如染绯师。<a id="a-BG"></a>便诣佛所。<a id="a-BH"></a>礼佛足已在一面坐。<a id="a-BI"></a>尔时世尊见其手赤。<a id="a-BJ"></a>问言。<a id="a-BK"></a>乔答弥。<a id="a-BL"></a>何因手赤如客染师。<a id="a-BM"></a>白佛言。<a id="a-BN"></a>大德如佛所言。<a id="a-BO"></a>应作不作。<a id="a-BP"></a>翻作余事今我为之。<a id="a-BQ"></a>佛言。<a id="a-BR"></a>大世主所作何事。<a id="a-BS"></a>时乔答弥具以其事而白世尊。<a id="a-BT"></a>佛告阿难陀曰。<a id="a-BU"></a>诸苾刍使非亲尼治羊毛耶。<a id="a-BV"></a>阿难陀曰。<a id="a-BW"></a>大德。<a id="a-BX"></a>诸苾刍令彼料理。<a id="a-BY"></a>尔时世尊以此因缘集苾刍众。<a id="a-BZ"></a>问邬陀夷曰。<a id="a-Ba"></a>汝实令非亲尼料理羊毛耶。<a id="a-Bb"></a>白言实尔。<a id="a-Bc"></a>尔时世尊种种呵责邬陀夷已。<a id="a-Bd"></a>广说如上。<a id="a-Be"></a>乃至我今制其学处应如是说。<a id="a-Bf"></a>若复苾刍使非亲苾刍尼浣染擘羊毛者。<a id="a-Bg"></a>泥萨只波逸底迦。<a id="a-Bh"></a>若苾刍者谓邬陀夷。<a id="a-Bi"></a>使非亲尼者。<a id="a-Bj"></a>亲非亲义如上说。<a id="a-Bk"></a>羊毛者非余毛也。<a id="a-Bl"></a>浣者乃至一入水。<a id="a-Bm"></a>染者乃至一入染汁。<a id="a-Bn"></a>擘者乃至一片。<a id="a-Bo"></a>泥萨只波逸底迦者广如上说。<a id="a-Bp"></a>此中犯相者。<a id="a-Bq"></a>苾刍于非亲尼作非亲想。<a id="a-Br"></a>或复生疑。<a id="a-Bs"></a>令浣羊毛或染或擘。<a id="a-Bt"></a>并犯舍堕。<a id="a-Bu"></a>或浣染不擘。<a id="a-Bv"></a>或浣擘不染。<a id="a-Bw"></a>或染不浣擘。<a id="a-Bx"></a>亦犯舍堕。<a id="a-By"></a>若于亲尼作非亲想。<a id="a-Bz"></a>或复生疑。<a id="a-C0"></a>令作三事料理羊毛。<a id="a-C1"></a>并得恶作。<a id="a-C2"></a>余如上说。<a id="a-C3"></a>若亲亲想无犯。<a id="a-C4"></a>又无犯者谓初犯人。<a id="a-C5"></a>或痴狂心乱痛恼所缠。</p>
  <h2 id="aC6">捉金银等学处第十八</h2>
  <p id="aC7">佛在王舍城竹林中。<a id="a-C8"></a>时有聚落主居士。<a id="a-C9"></a>名曰宝髻。<a id="a-CA"></a>来诣佛所顶礼佛足。<a id="a-CB"></a>在一面坐白佛言。<a id="a-CC"></a>世尊。<a id="a-CD"></a>曾于近日在大众中。<a id="a-CE"></a>王及诸臣并皆集会有作是问。<a id="a-CF"></a>仁等颇知沙门释子得受捉金银不。<a id="a-CG"></a>有人说言。<a id="a-CH"></a>苾刍得捉。<a id="a-CI"></a>复有说言。<a id="a-CJ"></a>苾刍不合。<a id="a-CK"></a>此二所陈谁为称理。<a id="a-CL"></a>谁不称理。<a id="a-CM"></a>谁是法言。<a id="a-CN"></a>谁非法言。<a id="a-CO"></a>谁是谤佛。<a id="a-CP"></a>谁为不谤。<a id="a-CQ"></a>谁是胜人所耻。<a id="a-CR"></a>谁非胜人所耻。<a id="a-CS"></a>世尊答曰。<a id="a-CT"></a>居士。<a id="a-CU"></a>若彼说言沙门释子得受捉金银者。<a id="a-CV"></a>斯不称理。<a id="a-CW"></a>斯非法言。<a id="a-CX"></a>斯为谤我。<a id="a-CY"></a>是胜人所耻。<a id="a-CZ"></a>异斯名善。<a id="a-Ca"></a>何以故。<a id="a-Cb"></a>居士。<a id="a-Cc"></a>然实苾刍不得受捉金银之物。<a id="a-Cd"></a>若有苾刍不受捉金银者。<a id="a-Ce"></a>是沙门法。<a id="a-Cf"></a>是释迦子。<a id="a-Cg"></a>是纯善法。<a id="a-Ch"></a>第二第三我如是说。<a id="a-Ci"></a>若受捉者。<a id="a-Cj"></a>斯非沙门。<a id="a-Ck"></a>非释迦子。<a id="a-Cl"></a>非纯善法。<a id="a-Cm"></a>第二第三我如是说。<a id="a-Cn"></a>居士言。<a id="a-Co"></a>大德。<a id="a-Cp"></a>我意如是。<a id="a-Cq"></a>若苾刍不受捉金银之物。<a id="a-Cr"></a>斯真沙门。<a id="a-Cs"></a>善释迦子。<a id="a-Ct"></a>若受捉者。<a id="a-Cu"></a>非真沙门。<a id="a-Cv"></a>非释迦子。<a id="a-Cw"></a>世尊告曰。<a id="a-Cx"></a>善哉善哉。<a id="a-Cy"></a>居士。<a id="a-Cz"></a>如汝意解。<a id="a-D0"></a>是善分别。<a id="a-D1"></a>时宝髻居士闻佛说已。<a id="a-D2"></a>欢喜信受礼佛而退。<a id="a-D3"></a>尔时阿难陀住佛背后为佛扇凉。<a id="a-D4"></a>居士才去命阿难陀曰。<a id="a-D5"></a>汝今宜去近此所有诸苾刍众。<a id="a-D6"></a>悉皆令集常食堂中。<a id="a-D7"></a>时阿难陀奉佛教已悉皆唤众。<a id="a-D8"></a>还诣佛所礼佛足已。<a id="a-D9"></a>在一面立白佛言。<a id="a-DA"></a>世尊。<a id="a-DB"></a>我奉佛教。<a id="a-DC"></a>近此苾刍悉皆唤集在食堂中。<a id="a-DD"></a>唯佛知时。<a id="a-DE"></a>尔时世尊诣食堂中。<a id="a-DF"></a>在大众前就座而坐。<a id="a-DG"></a>告诸苾刍曰。<a id="a-DH"></a>有聚落主。<a id="a-DI"></a>名曰宝髻。<a id="a-DJ"></a>来至我所礼我足下。<a id="a-DK"></a>在一面坐作如是白。<a id="a-DL"></a>广说如上。<a id="a-DM"></a>乃至辞我而退。<a id="a-DN"></a>汝诸苾刍。<a id="a-DO"></a>彼聚落主于王众中作师子吼。<a id="a-DP"></a>决定而说沙门释子不合受捉金银钱等。<a id="a-DQ"></a>我亦说言。<a id="a-DR"></a>沙门释子不应受捉金银钱等。<a id="a-DS"></a>是故诸苾刍。<a id="a-DT"></a>若为修营房舍等事。<a id="a-DU"></a>应求草木车乘人功。<a id="a-DV"></a>然不应求金银钱等。<a id="a-DW"></a>我不说言得有方便。<a id="a-DX"></a>令诸苾刍畜捉金等。<a id="a-DY"></a>此是缘起尚未制戒。<a id="a-DZ"></a>佛在逝多林给孤独园。<a id="a-Da"></a>时六众苾刍自手捉金银钱。<a id="a-Db"></a>或教他捉造作房舍。<a id="a-Dc"></a>或置床座上。<a id="a-Dd"></a>时外道见生嫌贱言。<a id="a-De"></a>此沙门释子。<a id="a-Df"></a>自手执捉金银钱等。<a id="a-Dg"></a>或教他捉广说如上。<a id="a-Dh"></a>诸余俗人亦皆如是。<a id="a-Di"></a>斯与我等有何别处。<a id="a-Dj"></a>云何令他婆罗门居士等深生敬信。<a id="a-Dk"></a>持诸饮食惠此秃人。<a id="a-Dl"></a>时诸苾刍闻是说已。<a id="a-Dm"></a>以此因缘具白世尊。<a id="a-Dn"></a>世尊以此因缘集苾刍众。<a id="a-Do"></a>广说如前。<a id="a-Dp"></a>问六众曰。<a id="a-Dq"></a>汝实自捉或教人捉金银钱等耶。<a id="a-Dr"></a>答言实尔。<a id="a-Ds"></a>世尊如上种种呵责已。<a id="a-Dt"></a>乃至制其学处应如是说。</p>
  <p id="aDu">若复苾刍自手捉金银钱等。<a id="a-Dv"></a>若教他捉。<a id="a-Dw"></a>泥萨只波逸底迦。<a id="a-Dx"></a>若复苾刍者。<a id="a-Dy"></a>谓六众类。<a id="a-Dz"></a>自手者谓以手捉。<a id="a-E0"></a>金银者谓金银及贝齿。<a id="a-E1"></a>钱者金等钱。<a id="a-E2"></a>教人亦尔。<a id="a-E3"></a>皆犯舍堕。<a id="a-E4"></a>舍悔之法广说如上。<a id="a-E5"></a>此中犯相其事云何。<a id="a-E6"></a>若教他取时其事不同有十八种咸成其犯。<a id="a-E7"></a>谓告彼云。</p>
  <p id="aE8">汝取此物　　汝于此取　　汝取此尔许</p>
  <p id="aE9">汝将此物　　汝于此将　　汝将此尔许</p>
  <p id="aEA">汝置此物　　汝于此置　　汝置此尔许</p>
  <p id="aEB">汝取彼物　　汝于彼取　　汝取彼尔许</p>
  <p id="aEC">汝将彼物　　汝于彼将　　汝将彼尔许</p>
  <p id="aED">汝置彼物　　汝于彼置　　汝置彼尔许</p>
  <p id="aEE">言汝取此物者。<a id="a-EF"></a>谓金银等于可见处教他取。<a id="a-EG"></a>得恶作罪。<a id="a-EH"></a>捉举之时犯舍堕罪。<a id="a-EI"></a>言汝于此取者。<a id="a-EJ"></a>谓于诸袋及铁木等箱器之中教他取物。<a id="a-EK"></a>得罪同前。<a id="a-EL"></a>言汝取此尔许者。<a id="a-EM"></a>谓百千亿等教他取物。<a id="a-EN"></a>得罪同前。</p>
  <p id="aEO">言汝将此物者。<a id="a-EP"></a>谓金银等物教他将来。<a id="a-EQ"></a>得罪同前。<a id="a-ER"></a>言汝于此将者。<a id="a-ES"></a>谓于袋等箱器之中教他取物。<a id="a-ET"></a>得罪同前。<a id="a-EU"></a>言汝将此尔许者。<a id="a-EV"></a>谓百千亿等教他取时。<a id="a-EW"></a>得罪同前。<a id="a-EX"></a>言汝置此物者。<a id="a-EY"></a>谓金银等教他置时。<a id="a-EZ"></a>得罪同前。<a id="a-Ea"></a>言汝于此置者。<a id="a-Eb"></a>谓于箱器等中而安置之。<a id="a-Ec"></a>得罪同前。<a id="a-Ed"></a>置此尔许者。<a id="a-Ee"></a>谓百千亿等教他置时。<a id="a-Ef"></a>得罪同前。<a id="a-Eg"></a>此九皆据可见之处教他作也。</p>
  <p id="aEh">言汝取彼物者。<a id="a-Ei"></a>谓金银等于不见处教他取物。<a id="a-Ej"></a>得恶作罪。<a id="a-Ek"></a>捉举之时犯舍堕罪。<a id="a-El"></a>言汝于彼取者。<a id="a-Em"></a>谓于诸袋及铁木等箱器之中教他取物。<a id="a-En"></a>得罪同前。<a id="a-Eo"></a>言汝取彼尔许者。<a id="a-Ep"></a>谓百千亿等教他取物。<a id="a-Eq"></a>得罪同前。<a id="a-Er"></a>言汝将彼物者。<a id="a-Es"></a>谓金银等物教他将来。<a id="a-Et"></a>得罪同前。<a id="a-Eu"></a>言汝于彼将者。<a id="a-Ev"></a>谓于袋等箱器之中教他取物。<a id="a-Ew"></a>得罪同前。<a id="a-Ex"></a>言汝将彼尔许者。<a id="a-Ey"></a>谓百千亿等教他取时。<a id="a-Ez"></a>得罪同前。<a id="a-F0"></a>言汝置彼物者。<a id="a-F1"></a>谓金银等教他置时。<a id="a-F2"></a>得罪同前。<a id="a-F3"></a>言汝于彼置者。<a id="a-F4"></a>谓于箱器等中。<a id="a-F5"></a>得罪同前。<a id="a-F6"></a>言汝置彼尔许者。<a id="a-F7"></a>谓百千亿等教他置时。<a id="a-F8"></a>得罪同前。<a id="a-F9"></a>此九皆据不可见处教他作也。<a id="a-FA"></a>若苾刍自捉金银钱贝齿者。<a id="a-FB"></a>犯舍堕若苾刍捉成未成金银者。<a id="a-FC"></a>犯舍堕。<a id="a-FD"></a>苾刍捉文相成就金银钱贝齿者。<a id="a-FE"></a>犯舍堕。<a id="a-FF"></a>苾刍触末尼宝璧琉璃宝。<a id="a-FG"></a>犯舍堕。<a id="a-FH"></a>苾刍捉方国共所用钱。<a id="a-FI"></a>犯舍堕。<a id="a-FJ"></a>若捉非方国所用钱。<a id="a-FK"></a>得恶作罪。<a id="a-FL"></a>若捉赤铜鋀石铜铁铅锡者无犯。<a id="a-FM"></a>如是世尊为诸声闻制学处已。<a id="a-FN"></a>佛在逝多林。<a id="a-FO"></a>于时占波国有一长者。<a id="a-FP"></a>在此城住。<a id="a-FQ"></a>深信纯善。<a id="a-FR"></a>以上妙物而行惠施。<a id="a-FS"></a>时彼长者为佛及僧造立住处。<a id="a-FT"></a>门户窗牖栏楯交饰。<a id="a-FU"></a>殊妙庄严令人乐见为生天路。<a id="a-FV"></a>多诸僧众在此安居。<a id="a-FW"></a>既安居了随意事讫。<a id="a-FX"></a>白长者曰。<a id="a-FY"></a>我等今欲向室罗伐城礼大师足。<a id="a-FZ"></a>及诸耆宿尊老苾刍现阙衣服时当见施。<a id="a-Fa"></a>长者报言。<a id="a-Fb"></a>圣者。<a id="a-Fc"></a>此处之人无上妙衣叠。<a id="a-Fd"></a>今闻商侣将欲到来。<a id="a-Fe"></a>待来至时买以相惠。<a id="a-Ff"></a>苾刍言。<a id="a-Fg"></a>长者若无好物与粗恶者。<a id="a-Fh"></a>长者答曰。<a id="a-Fi"></a>圣者。<a id="a-Fj"></a>我之立性常施好物。<a id="a-Fk"></a>云何于今以恶物与。<a id="a-Fl"></a>若不待者衣直之钱可将持去。<a id="a-Fm"></a>答言长者。<a id="a-Fn"></a>世尊制戒遮我捉钱。<a id="a-Fo"></a>长者报曰。<a id="a-Fp"></a>若如是者我宁不施。<a id="a-Fq"></a>不能以恶物惠人。<a id="a-Fr"></a>时诸苾刍竟无所获舍之而去。<a id="a-Fs"></a>随路而进至室罗伐城。<a id="a-Ft"></a>诸苾刍见而告之曰。<a id="a-Fu"></a>善来善来。<a id="a-Fv"></a>具寿。<a id="a-Fw"></a>岂非汝等于安居处多得衣服。<a id="a-Fx"></a>云何着此粗破衣服而至此耶。<a id="a-Fy"></a>彼便答曰。<a id="a-Fz"></a>无衣可得。<a id="a-G0"></a>苾刍曰。<a id="a-G1"></a>仁在何处而作安居。<a id="a-G2"></a>答曰。<a id="a-G3"></a>在占波国。<a id="a-G4"></a>又问。<a id="a-G5"></a>依谁而住。<a id="a-G6"></a>答曰。<a id="a-G7"></a>某甲长者。<a id="a-G8"></a>诸苾刍曰。<a id="a-G9"></a>闻彼长者好施上衣岂不施耶。<a id="a-GA"></a>答曰。<a id="a-GB"></a>只缘此故我不得衣。<a id="a-GC"></a>苾刍问曰。<a id="a-GD"></a>有何所以。<a id="a-GE"></a>时彼苾刍具陈其事。<a id="a-GF"></a>诸苾刍闻已白佛。<a id="a-GG"></a>佛作是念。<a id="a-GH"></a>诸有敬信婆罗门长者居士等。<a id="a-GI"></a>欢喜欲施苾刍衣价。<a id="a-GJ"></a>我诸弟子情欲得衣。<a id="a-GK"></a>我应作法令诸苾刍得无废阙。<a id="a-GL"></a>告诸苾刍曰。<a id="a-GM"></a>若有他施衣价欲须便受。<a id="a-GN"></a>受已即作彼人物心而持畜之。<a id="a-GO"></a>然诸苾刍。<a id="a-GP"></a>应可求觅执事之人。<a id="a-GQ"></a>苾刍不知欲觅何人。<a id="a-GR"></a>佛言。<a id="a-GS"></a>应求寺家人。<a id="a-GT"></a>或邬波索迦。<a id="a-GU"></a>寺家人者谓是净人。<a id="a-GV"></a>邬波索迦者。<a id="a-GW"></a>谓受三归五戒。<a id="a-GX"></a>应问彼云。<a id="a-GY"></a>汝能为我作施主不。<a id="a-GZ"></a>若言能者。<a id="a-Ga"></a>即作委寄此人心而畜其物应使人持不应自捉。<a id="a-Gb"></a>时有苾刍向他方处作如是念。<a id="a-Gc"></a>我今至此未有施主。<a id="a-Gd"></a>起追悔心以事白佛。<a id="a-Ge"></a>佛言。<a id="a-Gf"></a>纵令远去。<a id="a-Gg"></a>但令彼命存已来常是施主。<a id="a-Gh"></a>时有苾刍未求得施主。<a id="a-Gi"></a>他施与物。<a id="a-Gj"></a>苾刍疑惑不敢受之。<a id="a-Gk"></a>以事白佛。<a id="a-Gl"></a>佛言。<a id="a-Gm"></a>应受。<a id="a-Gn"></a>受已持物对一苾刍作如是语。<a id="a-Go"></a>具寿存念。<a id="a-Gp"></a>我苾刍某甲得此不净物。<a id="a-Gq"></a>我当持此不净之物换取净财。<a id="a-Gr"></a>如是三说。<a id="a-Gs"></a>随情受用勿致疑心。<a id="a-Gt"></a>时有施主于边隅处造寺施僧。<a id="a-Gu"></a>时时有贼来相惊怖。<a id="a-Gv"></a>彼诸苾刍空寺而去。<a id="a-Gw"></a>便有贼来取寺家物。<a id="a-Gx"></a>佛言。<a id="a-Gy"></a>若僧伽物。<a id="a-Gz"></a>若窣睹波物。<a id="a-H0"></a>所有金银钱宝等。<a id="a-H1"></a>应牢藏举方可移去。<a id="a-H2"></a>佛言遣藏。<a id="a-H3"></a>苾刍不知欲遣谁藏。<a id="a-H4"></a>佛言。<a id="a-H5"></a>若净人。<a id="a-H6"></a>若邬波索迦。<a id="a-H7"></a>令其藏举。<a id="a-H8"></a>彼藏举者便偷其物。<a id="a-H9"></a>佛言。<a id="a-HA"></a>有深信邬波索迦令其藏举。<a id="a-HB"></a>若无深信应使求寂。<a id="a-HC"></a>求寂若无。<a id="a-HD"></a>苾刍自手应为藏举。<a id="a-HE"></a>苾刍不知若为藏举。<a id="a-HF"></a>佛言。<a id="a-HG"></a>应可穿坑。<a id="a-HH"></a>不知使谁。<a id="a-HI"></a>佛言。<a id="a-HJ"></a>应使净人。<a id="a-HK"></a>若邬波索迦。<a id="a-HL"></a>彼便偷物应令信者。<a id="a-HM"></a>此若无者应令求寂。<a id="a-HN"></a>求寂若无应自穿掘。<a id="a-HO"></a>贼去之后应可如前而取其物还与僧伽。<a id="a-HP"></a>佛言如我为难所开事者。<a id="a-HQ"></a>难去之后则不应行。<a id="a-HR"></a>若当行者得恶作罪。<a id="a-HS"></a>又无犯者。<a id="a-HT"></a>谓初犯人。<a id="a-HU"></a>或痴狂心乱痛恼所缠。</p>
 </body>
</html>