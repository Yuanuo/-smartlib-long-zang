<!doctype html>
<html id="z3IBV0Unv" data-ver="1025">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第十二</h1>
  <h2 id="a2">媒嫁学处第五</h2>
  <p id="a3">尔时薄伽梵。<a id="a-4"></a>在室罗伐城逝多林给孤独园。<a id="a-5"></a>时此城中有一长者名黑鹿子。<a id="a-6"></a>于佛法僧深生敬信。<a id="a-7"></a>归依三宝受五学处。<a id="a-8"></a>不杀生不偷盗不欲邪行不妄语不饮诸酒。<a id="a-9"></a>于此城中多有知识。<a id="a-A"></a>婆罗门居士得意之处。<a id="a-B"></a>若彼家中有女长成堪行婚娶者。<a id="a-C"></a>便问黑鹿子言。<a id="a-D"></a>汝知某家有童男不。<a id="a-E"></a>报言知有。<a id="a-F"></a>彼复问言。<a id="a-G"></a>彼之童子策勤无惰善营家业能于妻子多给衣食。<a id="a-H"></a>不令辛苦少令作务不。<a id="a-I"></a>若黑鹿子报云。<a id="a-J"></a>彼虽有男性多懒惰不营家业。<a id="a-K"></a>不能令其妻子安乐衣食无匮。<a id="a-L"></a>闻此语时即不娉与。<a id="a-M"></a>若其报云。<a id="a-N"></a>彼家童子策勤无惰善营家业。<a id="a-O"></a>能于妻子多给衣食不令辛苦。<a id="a-P"></a>闻此语时即便娉与。<a id="a-Q"></a>若求妇者问黑鹿子曰。<a id="a-R"></a>仁知彼家有女娉不。<a id="a-S"></a>报言知有。<a id="a-T"></a>彼即问言。<a id="a-U"></a>彼之童女策勤无惰能营家业不。<a id="a-V"></a>若言不能。<a id="a-W"></a>即不娶其女。<a id="a-X"></a>若言能者。<a id="a-Y"></a>便媾婚姻。<a id="a-Z"></a>若人嫁女至彼夫家不称女意。<a id="a-a"></a>是时女族于黑鹿子。<a id="a-b"></a>即便嫌骂作如是说。<a id="a-c"></a>我与黑鹿子得意相知。<a id="a-d"></a>亲友之处遣作媒娉。<a id="a-e"></a>翻令我女获此艰辛。<a id="a-f"></a>所求衣食不能充济。<a id="a-g"></a>若向夫家衣食充足女不营劳。<a id="a-h"></a>于黑鹿子即便称赞。<a id="a-i"></a>若有男家取得妇已。<a id="a-j"></a>其妇不勤家事不称夫心。<a id="a-k"></a>于黑鹿子即便同前广生嫌骂。<a id="a-l"></a>若有男家取得妇已。<a id="a-m"></a>孝养恭勤能办家业夫妻相顺。<a id="a-n"></a>于黑鹿子即便同前广生称赞。<a id="a-o"></a>时黑鹿子于室罗伐城。<a id="a-p"></a>美恶声誉俱时彰显。<a id="a-q"></a>后于他日黑鹿子于三宝中倍生敬信。<a id="a-r"></a>遂于善说法律之中而为出家。<a id="a-s"></a>既出家已还复如前。<a id="a-t"></a>于其亲友广行媒嫁。<a id="a-u"></a>其黑鹿子再于城中善恶声出。<a id="a-v"></a>此但缘起。</p>
  <p id="aw">然世尊尚未为诸声闻弟子于毗奈耶制其学处。</p>
  <p id="ax">尔时六众苾刍亦行媒嫁。<a id="a-y"></a>持男意语女。<a id="a-z"></a>持女意语男。<a id="a-10"></a>乃至男女私通亦为媾合。<a id="a-11"></a>时外道等咸作讥嫌。<a id="a-12"></a>仁等应知。<a id="a-13"></a>此沙门释子作不应作。<a id="a-14"></a>亦行媒嫁与我何殊。<a id="a-15"></a>谁复能持朝中饮食。<a id="a-16"></a>施此秃头沙门释子。<a id="a-17"></a>时诸苾刍以此因缘具白世尊。<a id="a-18"></a>世尊即以此缘集诸苾刍。<a id="a-19"></a>知而故问告六众曰。<a id="a-1A"></a>汝实持男意语女。<a id="a-1B"></a>持女意语男。<a id="a-1C"></a>及以私通为媒嫁事耶。<a id="a-1D"></a>白言是实。<a id="a-1E"></a>尔时世尊。<a id="a-1F"></a>呵责六众苾刍曰。<a id="a-1G"></a>汝非沙门非随顺。<a id="a-1H"></a>非清净行非善威仪。<a id="a-1I"></a>非出家人之所应作。<a id="a-1J"></a>是时世尊种种呵责已。<a id="a-1K"></a>告诸苾刍曰。<a id="a-1L"></a>我观十利乃至为诸苾刍。<a id="a-1M"></a>制其学处应如是说。<a id="a-1N"></a>若复苾刍作媒嫁事。<a id="a-1O"></a>以男意语女。<a id="a-1P"></a>以女意语男。<a id="a-1Q"></a>若为成妇及私通事。<a id="a-1R"></a>乃至须臾顷僧伽伐尸沙。</p>
  <p id="a1S">若复苾刍者。<a id="a-1T"></a>谓黑鹿子及六众苾刍。<a id="a-1U"></a>余义如上。<a id="a-1V"></a>言媒嫁者谓为使往还。<a id="a-1W"></a>以男意语女以女意语男者。<a id="a-1X"></a>谓持彼此男女之意更相告知。<a id="a-1Y"></a>若为成妇及私通事者。<a id="a-1Z"></a>有七种妇十种私通。<a id="a-1a"></a>云何七种妇。<a id="a-1b"></a>谓水授财娉王旗自乐衣食共活须臾。<a id="a-1c"></a>摄颂曰。</p>
  <p id="a1d">七妇谓水授　　财娉王旗得</p>
  <p id="a1e">自乐衣食住　　共活及须臾</p>
  <p id="a1f">水授妇者。<a id="a-1g"></a>谓不取财物女之父母。<a id="a-1h"></a>以水注彼女夫手中。<a id="a-1i"></a>而告曰。<a id="a-1j"></a>我今此女与汝为妻。<a id="a-1k"></a>汝当善自防护。<a id="a-1l"></a>勿令他人辄有欺犯。<a id="a-1m"></a>是名水授妇。<a id="a-1n"></a>财娉者。<a id="a-1o"></a>谓得财物以女授之。<a id="a-1p"></a>如上广说。<a id="a-1q"></a>是名财娉妇。<a id="a-1r"></a>王旗妇者。<a id="a-1s"></a>如刹帝利灌顶大王严整兵旗伐不臣国。<a id="a-1t"></a>既战胜已而宣令曰。<a id="a-1u"></a>随意所获女任充妻室。<a id="a-1v"></a>此由王旗力获女为妻妾。<a id="a-1w"></a>又若有人自为贼主。<a id="a-1x"></a>打破村城获女为妇。<a id="a-1y"></a>是名王旗妇。<a id="a-1z"></a>自乐妇者。<a id="a-20"></a>若女童女自行诣彼得意男处。<a id="a-21"></a>告言我今乐与仁为妻。<a id="a-22"></a>彼便摄受。<a id="a-23"></a>是名自乐妇。<a id="a-24"></a>衣食妇者。<a id="a-25"></a>若女童女诣彼男子处。<a id="a-26"></a>告曰汝当给我衣食。<a id="a-27"></a>我当与汝为妻。<a id="a-28"></a>是名衣食妇。<a id="a-29"></a>共活妇者。<a id="a-2A"></a>若女童女诣彼男处。<a id="a-2B"></a>告言我所有财及汝财物。<a id="a-2C"></a>并在一处共为活命。<a id="a-2D"></a>是名共活妇。<a id="a-2E"></a>须臾妇者。<a id="a-2F"></a>谓是暂时而为妇事。<a id="a-2G"></a>是名须臾妇。<a id="a-2H"></a>云何十种私通。<a id="a-2I"></a>谓为十人所护。<a id="a-2J"></a>父护母护兄弟护姊妹护大公护大家护亲护种护族护王法护。<a id="a-2K"></a>摄颂曰。</p>
  <p id="a2L">十护谓父母　　兄弟及姊妹</p>
  <p id="a2M">大公与大家　　亲种族王法</p>
  <p id="a2N">云何父护。<a id="a-2O"></a>若女人其夫身死。<a id="a-2P"></a>或被禁缚或时逃叛。<a id="a-2Q"></a>其父防护。<a id="a-2R"></a>是名父护。<a id="a-2S"></a>母护亦尔。<a id="a-2T"></a>云何兄弟护。<a id="a-2U"></a>若女人父母及夫并皆亡殁。<a id="a-2V"></a>或时散失。<a id="a-2W"></a>至兄弟家而为住止。<a id="a-2X"></a>兄弟卫护。<a id="a-2Y"></a>是名兄弟护。<a id="a-2Z"></a>姊妹亦然。<a id="a-2a"></a>云何大公护。<a id="a-2b"></a>若女人父母宗亲并皆亡殁。<a id="a-2c"></a>其夫疾患或复癫狂流移散失。<a id="a-2d"></a>依大公住。<a id="a-2e"></a>大公告曰。<a id="a-2f"></a>新妇汝可欢怀。<a id="a-2g"></a>于我边住。<a id="a-2h"></a>我怜念汝如观己子。<a id="a-2i"></a>大公即便如法守护。<a id="a-2j"></a>是名大公护。<a id="a-2k"></a>大家护亦然。<a id="a-2l"></a>云何亲护。<a id="a-2m"></a>从七祖已来所有眷属。<a id="a-2n"></a>并名为亲。<a id="a-2o"></a>过此非亲。<a id="a-2p"></a>若女人父母兄弟姊妹夫主并皆亡殁。<a id="a-2q"></a>或癫狂等或流离他土。<a id="a-2r"></a>便于余亲依止而住。<a id="a-2s"></a>名为亲护。<a id="a-2t"></a>云何种护。<a id="a-2u"></a>谓婆罗门刹帝利薜舍戍达罗。<a id="a-2v"></a>女依种而住。<a id="a-2w"></a>名为种护。<a id="a-2x"></a>云何族护谓于婆罗门等中有别氏族。<a id="a-2y"></a>如颇罗堕社高妾婆蹉等。<a id="a-2z"></a>女由此护。<a id="a-30"></a>名为族护。<a id="a-31"></a>云何王法护。<a id="a-32"></a>若女人亲族并无唯有一身。<a id="a-33"></a>由王法故无人敢欺。<a id="a-34"></a>是名王法护。<a id="a-35"></a>又有法护者。<a id="a-36"></a>若有女人孀居守节洁行贞心。<a id="a-37"></a>人不欺犯。<a id="a-38"></a>是名法护僧伽伐尸沙者。<a id="a-39"></a>义如上。<a id="a-3A"></a>此中犯相其事云何。<a id="a-3B"></a>如前诸妇离别之状有其七种。<a id="a-3C"></a>摄颂曰。</p>
  <p id="a3D">正斗及已斗　　折草投三瓦</p>
  <p id="a3E">依法非我妻　　普告多人语</p>
  <p id="a3F">云何为七。<a id="a-3G"></a>一正斗即离。<a id="a-3H"></a>二斗后方离。<a id="a-3I"></a>三折草三段离。<a id="a-3J"></a>四三方掷瓦离。<a id="a-3K"></a>五依法对亲离。<a id="a-3L"></a>六言非我妇离。<a id="a-3M"></a>七普告众人离。<a id="a-3N"></a>若苾刍见他俗人于初三妇。<a id="a-3O"></a>因斗诤等作离别时。<a id="a-3P"></a>若作初离和之令合。<a id="a-3Q"></a>得一恶作。<a id="a-3R"></a>若作第二离和之。<a id="a-3S"></a>得二恶作。<a id="a-3T"></a>若作第三离和之。<a id="a-3U"></a>得三恶作。<a id="a-3V"></a>若作第四第五第六离和之。<a id="a-3W"></a>如次得一二三粗罪。<a id="a-3X"></a>若作第七离和。<a id="a-3Y"></a>得僧残。<a id="a-3Z"></a>若余之四妇及十私通。<a id="a-3a"></a>于七种离中随一离别。<a id="a-3b"></a>若苾刍更重和合者。<a id="a-3c"></a>皆得僧残罪。<a id="a-3d"></a>摄颂曰。</p>
  <p id="a3e">自受从使受　　二苾刍四仪</p>
  <p id="a3f">前后相随行　　尊卑缘及事</p>
  <p id="a3g">若苾刍自受语自往语自还报。<a id="a-3h"></a>得僧伽伐尸沙。<a id="a-3i"></a>若苾刍自受语自往语遣使还报。<a id="a-3j"></a>僧伽伐尸沙。<a id="a-3k"></a>若苾刍自受语遣使往语自还报。<a id="a-3l"></a>僧伽伐尸沙。<a id="a-3m"></a>若苾刍自受语遣使往语使还报。<a id="a-3n"></a>僧伽伐尸沙。<a id="a-3o"></a>若苾刍于使边受语自。<a id="a-3p"></a>往语自还报或于使边受语自往语遣使报。<a id="a-3q"></a>或于使边受语遣使往语自还报。<a id="a-3r"></a>或于使边受语遣使语遣使报。<a id="a-3s"></a>并得僧残。<a id="a-3t"></a>若苾刍于使使边受语自往语自还报。<a id="a-3u"></a>或于使使边受语自往语遣使报。<a id="a-3v"></a>或于使使边受语遣使语自还报。<a id="a-3w"></a>或于使使边受语遣使语遣使报。<a id="a-3x"></a>并得僧残。<a id="a-3y"></a>若二苾刍自受语二俱往语二俱还报。<a id="a-3z"></a>俱得僧残。<a id="a-40"></a>若二苾刍自受语二俱往语皆不还报。<a id="a-41"></a>二俱二粗罪。<a id="a-42"></a>若二苾刍自受语俱不往语俱不还报。<a id="a-43"></a>二俱一粗罪。<a id="a-44"></a>若二苾刍自受语。<a id="a-45"></a>一云汝传我意往语还报。<a id="a-46"></a>依言作者二俱僧残。<a id="a-47"></a>若二苾刍自受语。<a id="a-48"></a>一云我但往语不还报。<a id="a-49"></a>一便还报。<a id="a-4A"></a>其往语还报者得僧残。<a id="a-4B"></a>其不还报者得二粗罪。<a id="a-4C"></a>若二苾刍自受语。<a id="a-4D"></a>一云我不往语亦不还报。<a id="a-4E"></a>其往语还报者得僧残罪。<a id="a-4F"></a>其不往语不还报者得一粗罪。<a id="a-4G"></a>若一苾刍共一男子一女人同路而去。<a id="a-4H"></a>若彼男子语苾刍言。<a id="a-4I"></a>圣者。<a id="a-4J"></a>颇能语此女人作如是语。<a id="a-4K"></a>汝能与此男子为妇。<a id="a-4L"></a>或暂时共住不。<a id="a-4M"></a>或复女人语苾刍言。<a id="a-4N"></a>圣者。<a id="a-4O"></a>颇能语此男子作如是语。<a id="a-4P"></a>汝能与此女人为夫。<a id="a-4Q"></a>或暂时共住不。<a id="a-4R"></a>若此苾刍受此言已。<a id="a-4S"></a>即便为说还报得僧残。<a id="a-4T"></a>如行既尔。<a id="a-4U"></a>立及坐卧准此应知如是。<a id="a-4V"></a>若二苾刍二男二女。<a id="a-4W"></a>若三苾刍三男三女等。<a id="a-4X"></a>乃至广说得僧残罪。<a id="a-4Y"></a>若二苾刍一前行一随行。<a id="a-4Z"></a>前行者自受语往语还报。<a id="a-4a"></a>前行者得僧残。<a id="a-4b"></a>随行者无犯。<a id="a-4c"></a>若前行苾刍自受语。<a id="a-4d"></a>遣随行苾刍往语得实已。<a id="a-4e"></a>前行苾刍自还报。<a id="a-4f"></a>前行苾刍得二粗罪。<a id="a-4g"></a>随行苾刍得一粗罪。<a id="a-4h"></a>若前行苾刍自受语。<a id="a-4i"></a>前行苾刍自往语。<a id="a-4j"></a>遣随行苾刍还报。<a id="a-4k"></a>前行苾刍得二粗罪。<a id="a-4l"></a>随行苾刍得一粗罪。<a id="a-4m"></a>若前行苾刍自受语已。<a id="a-4n"></a>遣随行苾刍往语还报。<a id="a-4o"></a>随行苾刍得二粗罪。<a id="a-4p"></a>前行苾刍得一粗罪。<a id="a-4q"></a>如前行苾刍随行苾刍。<a id="a-4r"></a>所作事业得罪多少如是应知。<a id="a-4s"></a>随行苾刍遣前行者。<a id="a-4t"></a>所作事业得罪多少准说应知。</p>
  <p id="a4u">有二家长者。<a id="a-4v"></a>一自在。<a id="a-4w"></a>一非自在。<a id="a-4x"></a>言自在者是为主义。<a id="a-4y"></a>于自男女取与随情。<a id="a-4z"></a>若往官司或众人集处。<a id="a-50"></a>虽说虚事人亦信受。<a id="a-51"></a>是名自在。<a id="a-52"></a>不自在者是卑下义。<a id="a-53"></a>于自男女取与无力。<a id="a-54"></a>若往官司或众人集处。<a id="a-55"></a>虽说实事人不信受。<a id="a-56"></a>是名不自在。<a id="a-57"></a>苾刍于自在人边受语。<a id="a-58"></a>往语自在还报自在。<a id="a-59"></a>得僧残。<a id="a-5A"></a>苾刍于自在边受语。<a id="a-5B"></a>往语自在还报不自在。<a id="a-5C"></a>得二粗罪一恶作。<a id="a-5D"></a>苾刍于自在边受语。<a id="a-5E"></a>往语不自在还报自在得二粗罪一恶作。<a id="a-5F"></a>苾刍自在边受语。<a id="a-5G"></a>往语不自在还报不自在。<a id="a-5H"></a>得一粗罪二恶作。<a id="a-5I"></a>苾刍不自在边受语。<a id="a-5J"></a>往语不自在还报自在。<a id="a-5K"></a>得二恶作一粗罪。<a id="a-5L"></a>苾刍不自在边受语。<a id="a-5M"></a>往语自在还报不自在。<a id="a-5N"></a>得二恶作一粗罪。<a id="a-5O"></a>苾刍不自在边受语。<a id="a-5P"></a>往语自在还报自在。<a id="a-5Q"></a>得二粗罪一恶作。<a id="a-5R"></a>不自在边受语。<a id="a-5S"></a>往语不自在还报不自在。<a id="a-5T"></a>得三恶作。</p>
  <p id="a5U">苾刍复有三缘为媒嫁事。<a id="a-5V"></a>虽受得三不以言报亦成媒事。<a id="a-5W"></a>云何为三。<a id="a-5X"></a>一期处二定时三现相。<a id="a-5Y"></a>何谓期处。<a id="a-5Z"></a>告彼人云。<a id="a-5a"></a>若见我在某园中。<a id="a-5b"></a>或某天祠或众人集处。<a id="a-5c"></a>汝则当知其事成就。<a id="a-5d"></a>是名期处。<a id="a-5e"></a>云何定时。<a id="a-5f"></a>若于小食时或于中时。<a id="a-5g"></a>或于晡时见我。<a id="a-5h"></a>汝则当知其事成就。<a id="a-5i"></a>是名定时。<a id="a-5j"></a>云何现相。<a id="a-5k"></a>若见我新剃发或着新大衣。<a id="a-5l"></a>或执锡杖或时持钵盛满酥油。<a id="a-5m"></a>汝则当知其事成就。<a id="a-5n"></a>是名现相。<a id="a-5o"></a>是为三缘。<a id="a-5p"></a>虽受得言不以言报亦成媒事。</p>
  <p id="a5q">复有三事。<a id="a-5r"></a>为使之时亦成媒事。<a id="a-5s"></a>云何为三。<a id="a-5t"></a>一言二书三手印。<a id="a-5u"></a>若苾刍自受言使。<a id="a-5v"></a>以言往语。<a id="a-5w"></a>以言还报者。<a id="a-5x"></a>得僧残。<a id="a-5y"></a>若苾刍自受言使。<a id="a-5z"></a>以言往语。<a id="a-60"></a>以书报者。<a id="a-61"></a>得僧残。<a id="a-62"></a>若苾刍自受言使。<a id="a-63"></a>以书往语。<a id="a-64"></a>以言还报者。<a id="a-65"></a>得僧残。<a id="a-66"></a>若苾刍自受言使。<a id="a-67"></a>以书往语。<a id="a-68"></a>以书还报者。<a id="a-69"></a>得僧残。<a id="a-6A"></a>若苾刍自受言使。<a id="a-6B"></a>以书往语。<a id="a-6C"></a>若以期处或以定时或以现相而还报者。<a id="a-6D"></a>俱得僧残。<a id="a-6E"></a>是谓言使兼书有五差别。<a id="a-6F"></a>若苾刍。<a id="a-6G"></a>自受言使。<a id="a-6H"></a>以言往语。<a id="a-6I"></a>以言还报者。<a id="a-6J"></a>得僧残。<a id="a-6K"></a>若苾刍自受言使。<a id="a-6L"></a>以言往语。<a id="a-6M"></a>以手印还报者。<a id="a-6N"></a>得僧残。<a id="a-6O"></a>若苾刍自受言使。<a id="a-6P"></a>以手印往语。<a id="a-6Q"></a>以言还报者。<a id="a-6R"></a>得僧残。<a id="a-6S"></a>若苾刍自受言使。<a id="a-6T"></a>以手印往语。<a id="a-6U"></a>手印还报者。<a id="a-6V"></a>得僧残。<a id="a-6W"></a>若苾刍自受言使。<a id="a-6X"></a>以手印往语。<a id="a-6Y"></a>若以期处或以定时或以现相而还报者。<a id="a-6Z"></a>得僧残。<a id="a-6a"></a>是谓言使兼手印有五差别。<a id="a-6b"></a>如于言兼书印有二五不同。<a id="a-6c"></a>如是于书兼言手印。<a id="a-6d"></a>于手印兼言书及言书手印。<a id="a-6e"></a>更互相兼应为广说。<a id="a-6f"></a>若门师苾刍至施主家作如是语。<a id="a-6g"></a>此女长成何不出适。<a id="a-6h"></a>此男既大何不取妻者。<a id="a-6i"></a>皆恶作罪。<a id="a-6j"></a>若言此女何不往夫家。<a id="a-6k"></a>若云此男何不向妇舍。<a id="a-6l"></a>亦皆得恶作。<a id="a-6m"></a>门师苾刍至施主家作违逆言。<a id="a-6n"></a>皆得恶作。<a id="a-6o"></a>若无犯者谓初犯人。<a id="a-6p"></a>或痴狂心乱痛恼所缠。</p>
  <p data-pb></p>
  <h2 id="a6q">造小房学处第六</h2>
  <p id="a6r">佛在室罗伐城逝多林给孤独园。<a id="a-6s"></a>时有众多苾刍广造房舍。<a id="a-6t"></a>或嫌太长太短或嫌宽狭。<a id="a-6u"></a>或复朽故不堪修理。<a id="a-6v"></a>悉皆弃舍更造新屋。<a id="a-6w"></a>自作使人多有营务。<a id="a-6x"></a>便废习诵妨碍思惟。<a id="a-6y"></a>复从长者居士。<a id="a-6z"></a>数数乞求草木车乘及营作人。<a id="a-70"></a>恼诸施主。<a id="a-71"></a>时具寿摩诃迦摄波。<a id="a-72"></a>在此城边阿兰若处住。<a id="a-73"></a>闻诸苾刍多造房舍。<a id="a-74"></a>乃至恼诸施主。<a id="a-75"></a>闻是事已往世尊所。<a id="a-76"></a>礼佛双足在一面坐。<a id="a-77"></a>白佛言。<a id="a-78"></a>世尊。<a id="a-79"></a>闻有众多苾刍多造房舍。<a id="a-7A"></a>或嫌广狭复。</p>
  <p id="a7B">更造新。<a id="a-7C"></a>妨修善品乃至恼诸施主。<a id="a-7D"></a>如前具白。<a id="a-7E"></a>唯愿世尊。<a id="a-7F"></a>为哀愍故教诸苾刍造房舍法式。<a id="a-7G"></a>尔时世尊。<a id="a-7H"></a>闻具寿迦摄波说是语已。<a id="a-7I"></a>默然而许。<a id="a-7J"></a>时迦摄波知佛许已礼足而去。<a id="a-7K"></a>时迦葉波至夜晓已。<a id="a-7L"></a>为欲将护同梵行者故。<a id="a-7M"></a>执持衣钵游行人间。<a id="a-7N"></a>尔时世尊。<a id="a-7O"></a>以此因缘集诸苾刍。<a id="a-7P"></a>乃至问言。<a id="a-7Q"></a>汝诸苾刍汝实造诸房舍。<a id="a-7R"></a>或嫌宽狭广作营为。<a id="a-7S"></a>乃至恼诸施主。<a id="a-7T"></a>诸苾刍言。<a id="a-7U"></a>实尔世尊。<a id="a-7V"></a>尔时世尊种种呵责。<a id="a-7W"></a>多欲无厌难满难养。<a id="a-7X"></a>赞叹少欲知足易满易养。<a id="a-7Y"></a>趣得供身修杜多行。<a id="a-7Z"></a>威仪齐整称量而受。<a id="a-7a"></a>告诸苾刍曰。<a id="a-7b"></a>我观十利乃至为诸苾刍。<a id="a-7c"></a>于毗奈耶中制其学处当如是说。</p>
  <p id="a7d">若复苾刍自乞作小房。<a id="a-7e"></a>无主为己作当应量作。<a id="a-7f"></a>此中量者长佛十二张手。<a id="a-7g"></a>广七张手。<a id="a-7h"></a>是苾刍应将苾刍众往观处所。<a id="a-7i"></a>彼苾刍众应观处所。<a id="a-7j"></a>是应法净处无诤竞处有进趣处。<a id="a-7k"></a>若苾刍于不应法不净处。<a id="a-7l"></a>有诤竞处无进趣处。<a id="a-7m"></a>自乞作房无主自为己。<a id="a-7n"></a>不将诸苾刍往观处所。<a id="a-7o"></a>于如是处过量作者。<a id="a-7p"></a>僧伽伐尸沙。</p>
  <p id="a7q">若复苾刍者谓是此法中人。<a id="a-7r"></a>余义如上。<a id="a-7s"></a>自乞者自乞草木。<a id="a-7t"></a>求觅车乘及以人功。<a id="a-7u"></a>小房者得于其中容四威仪。<a id="a-7v"></a>谓行住坐卧。<a id="a-7w"></a>作者或自作或使人作。<a id="a-7x"></a>无主者谓无男女或半择迦等为其施主。<a id="a-7y"></a>为己作者谓为自身当应量作。<a id="a-7z"></a>此中量者长佛十二张手。<a id="a-80"></a>佛者谓是大师。<a id="a-81"></a>此一张手当中人三张手。<a id="a-82"></a>十二张手长中人十八肘。<a id="a-83"></a>广七张手谓宽中人十肘半。<a id="a-84"></a>是苾刍者谓造房人。<a id="a-85"></a>应将苾刍众往观处等者。<a id="a-86"></a>若不先自观察。<a id="a-87"></a>不应即将诸苾刍往。<a id="a-88"></a>若自观处所。<a id="a-89"></a>有蛇蝎虫蚁等为窟穴处。<a id="a-8A"></a>是名不净不应求法。<a id="a-8B"></a>若清净者。<a id="a-8C"></a>次当观察所依之处。<a id="a-8D"></a>若近王家及以天祠。<a id="a-8E"></a>或长者宅外道家苾刍尼寺。<a id="a-8F"></a>或有好树须伐。<a id="a-8G"></a>是名有诤竞不应求法。<a id="a-8H"></a>若无此患于其四边下。<a id="a-8I"></a>至一寻。<a id="a-8J"></a>容得往来亦须观察。<a id="a-8K"></a>若有河井或临崖坎。<a id="a-8L"></a>是名无进趣不应求法。<a id="a-8M"></a>若处清净无诤竞有进趣者。<a id="a-8N"></a>彼苾刍应往寺中敷座鸣槌。<a id="a-8O"></a>先以言白。<a id="a-8P"></a>众集已于大众中脱革屣偏露右肩随其大小致敬已。<a id="a-8Q"></a>于上座前蹲踞而住。<a id="a-8R"></a>合掌作是言。<a id="a-8S"></a>大德僧伽听。<a id="a-8T"></a>我某甲营作苾刍。<a id="a-8U"></a>于造房处已观察清净。<a id="a-8V"></a>我某甲营作苾刍。<a id="a-8W"></a>于清净处欲造小房求僧听许。<a id="a-8X"></a>唯愿大德僧伽听我某甲营作苾刍于清净处造房。<a id="a-8Y"></a>慈愍故。<a id="a-8Z"></a>如是至三。</p>
  <p id="a8a">时诸苾刍。<a id="a-8b"></a>不应信彼苾刍言不往观察。<a id="a-8c"></a>诸苾刍应共往观察。<a id="a-8d"></a>或时众僧令可信者众多苾刍往看房处。<a id="a-8e"></a>若有如前不清净有诤竞无进趣处。<a id="a-8f"></a>不应许作。<a id="a-8g"></a>若处清净无诸妨难者。<a id="a-8h"></a>彼苾刍应归住处。<a id="a-8i"></a>如法集僧已。<a id="a-8j"></a>于上座前蹲踞而住。<a id="a-8k"></a>作如是语。<a id="a-8l"></a>大德僧伽听。<a id="a-8m"></a>彼某甲营作苾刍。<a id="a-8n"></a>造小房处。<a id="a-8o"></a>我等亲已观察。<a id="a-8p"></a>处所清净无诸妨难。<a id="a-8q"></a>僧伽今可知时。<a id="a-8r"></a>次令一苾刍作白羯磨。<a id="a-8s"></a>应如是作。</p>
  <p id="a8t">大德僧伽听。<a id="a-8u"></a>此某甲营作苾刍。<a id="a-8v"></a>于造房处观知清净。<a id="a-8w"></a>此营作苾刍。<a id="a-8x"></a>于造房处事皆应法清净。<a id="a-8y"></a>今从僧伽乞听许。<a id="a-8z"></a>若僧伽时至应听许。<a id="a-90"></a>僧伽今与营作苾刍。<a id="a-91"></a>某甲于应法清净处许作房舍。<a id="a-92"></a>白如是。<a id="a-93"></a>次作羯磨。<a id="a-94"></a>准白应为。<a id="a-95"></a>若彼苾刍既众许已随意当作。<a id="a-96"></a>勿致疑惑言。<a id="a-97"></a>僧伽伐尸沙者。<a id="a-98"></a>此罪依僧而得除灭。<a id="a-99"></a>乃至出罪非依别人。<a id="a-9A"></a>无残有残已如上说。</p>
  <p id="a9B">此中犯相其事云何。<a id="a-9C"></a>若苾刍于不净处有诤竞处无进趣处。<a id="a-9D"></a>自作使人作小房时。<a id="a-9E"></a>于此三中随有一过。<a id="a-9F"></a>皆得窣吐罗底也。<a id="a-9G"></a>若僧不许而作者。<a id="a-9H"></a>亦窣吐罗底也。<a id="a-9I"></a>若过量作者。<a id="a-9J"></a>亦窣吐罗底也。<a id="a-9K"></a>若总具前过而作房者。<a id="a-9L"></a>得僧伽伐尸沙。<a id="a-9M"></a>若有苾刍往余苾刍处作如是语。<a id="a-9N"></a>仁当为我于无诤竞有进趣处求僧听许。<a id="a-9O"></a>勿令过量造作小房。<a id="a-9P"></a>时彼苾刍为作小房。<a id="a-9Q"></a>于有诤竞处。<a id="a-9R"></a>或于无进趣处。<a id="a-9S"></a>或僧不听许。<a id="a-9T"></a>或过量作。<a id="a-9U"></a>彼营作苾刍。<a id="a-9V"></a>皆得窣吐罗底也。<a id="a-9W"></a>若总具前过而作房者。<a id="a-9X"></a>得僧伽伐尸沙。<a id="a-9Y"></a>若彼苾刍往营作苾刍所作如是语。<a id="a-9Z"></a>汝今作房极是善好。<a id="a-9a"></a>如我所教不相违背。<a id="a-9b"></a>若有少阙草木泥等我当供给。<a id="a-9c"></a>若于有诤处。<a id="a-9d"></a>或于无进趣处。<a id="a-9e"></a>或僧不听许。<a id="a-9f"></a>或时过量。<a id="a-9g"></a>二人皆得窣吐罗底也。<a id="a-9h"></a>若总具前过。<a id="a-9i"></a>二人俱得僧伽伐尸沙。<a id="a-9j"></a>若彼苾刍至营作苾刍所作如是语。<a id="a-9k"></a>汝今作房极为不善。<a id="a-9l"></a>如我所言皆相违背。<a id="a-9m"></a>有所阙少皆不供给。<a id="a-9n"></a>其营作人如前得罪。<a id="a-9o"></a>彼苾刍无犯。<a id="a-9p"></a>若得先成屋及旧受用房。<a id="a-9q"></a>或修营旧室者无犯。<a id="a-9r"></a>又无犯者调最初犯人。<a id="a-9s"></a>或痴狂心乱痛恼所缠。</p>
  <p data-pb></p>
  <h2 id="a9t">造大寺学处第七</h2>
  <p id="a9u">佛在憍闪毗瞿师罗园。<a id="a-9v"></a>时六众苾刍于他寺中止住之时常起嫌贱。<a id="a-9w"></a>是时难陀语邬波难陀曰。<a id="a-9x"></a>当观此寺栋宇倾隤墙壁崩毁。<a id="a-9y"></a>犹如象舍不可停居。<a id="a-9z"></a>时诸苾刍闻而告曰。<a id="a-A0"></a>诸具寿。<a id="a-A1"></a>仁等唯他住他旧寺。<a id="a-A2"></a>自无功力能安片石及造小庵。<a id="a-A3"></a>而复流言讥嫌他事。<a id="a-A4"></a>是时六众互相谓曰。<a id="a-A5"></a>离陀邬波难陀。<a id="a-A6"></a>我今极被黑钵者之所轻贱。<a id="a-A7"></a>我等宜应别造余寺。<a id="a-A8"></a>令黑钵者曾所不见复相告曰。<a id="a-A9"></a>我等若皆共营作者。<a id="a-AA"></a>彼黑钵人得我瑕隙便作是语。<a id="a-AB"></a>六众苾刍并皆营作如佣力人。<a id="a-AC"></a>致令我等乞食之时人见轻贱。<a id="a-AD"></a>我今宜应于自众内。<a id="a-AE"></a>差请一人聪明利智善识机宜。<a id="a-AF"></a>能以细针引入粗杵。<a id="a-AG"></a>少作言说多获珍财者。<a id="a-AH"></a>我当请作授事之人。<a id="a-AI"></a>邬波难陀报言极善。<a id="a-AJ"></a>然我众内谁是聪明利智善识机宜。<a id="a-AK"></a>圣者阐陀即其人也。<a id="a-AL"></a>我等宜应共诣其所。<a id="a-AM"></a>既俱至已而白之曰。<a id="a-AN"></a>具寿阐陀。<a id="a-AO"></a>仁今知不。<a id="a-AP"></a>即具以上事次第告知。<a id="a-AQ"></a>唯有大德智慧辩才善识机宜。<a id="a-AR"></a>堪充知事。<a id="a-AS"></a>阐陀告曰。<a id="a-AT"></a>善哉善哉。<a id="a-AU"></a>此大福田自他俱利。<a id="a-AV"></a>无违众意共成随喜。<a id="a-AW"></a>是时具寿阐陀。<a id="a-AX"></a>便于房外洗足已即入房中。<a id="a-AY"></a>结跏而坐作是念。<a id="a-AZ"></a>以何方便我为僧伽能建大寺。<a id="a-Aa"></a>复更思惟。<a id="a-Ab"></a>今此世间人天诸众。<a id="a-Ac"></a>于世尊所普生敬信。<a id="a-Ad"></a>彼某甲家于具寿阿慎若憍陈如心生敬信。<a id="a-Ae"></a>彼家于具寿马胜所。<a id="a-Af"></a>彼家于跋陀罗所。<a id="a-Ag"></a>彼家于婆涩波所。<a id="a-Ah"></a>彼家于大名所。<a id="a-Ai"></a>彼家于满慈所。<a id="a-Aj"></a>彼家于无垢所。<a id="a-Ak"></a>彼家于牛王所。<a id="a-Al"></a>彼家于舍利子所。<a id="a-Am"></a>彼家于大目连所。<a id="a-An"></a>如是及余诸大苾刍。<a id="a-Ao"></a>皆有施主别生敬信。<a id="a-Ap"></a>我既无好施主。<a id="a-Aq"></a>当凭告谁而能造寺。<a id="a-Ar"></a>时此城中有一婆罗门。<a id="a-As"></a>大富多财。<a id="a-At"></a>然禀性悭涩乃至涤器之水亦不惠人。<a id="a-Au"></a>若能化彼令生信者。<a id="a-Av"></a>可为僧伽造大住处。<a id="a-Aw"></a>是时阐陀至天明已。<a id="a-Ax"></a>着衣持钵入憍闪毗而行乞食。<a id="a-Ay"></a>先于一二家得片麨已。<a id="a-Az"></a>便往诣彼婆罗门家欲入其舍。<a id="a-B0"></a>时守门者告言法师。<a id="a-B1"></a>此是婆罗门家无宜辄入。<a id="a-B2"></a>阐陀报曰。<a id="a-B3"></a>如佛世尊。<a id="a-B4"></a>乞食之人但遮五处。<a id="a-B5"></a>一唱令家。<a id="a-B6"></a>二淫女家。<a id="a-B7"></a>三沽酒家。<a id="a-B8"></a>四旃荼罗家。<a id="a-B9"></a>五王家。<a id="a-BA"></a>岂可此家是前五种。<a id="a-BB"></a>时守门者报言。<a id="a-BC"></a>法师大见讥弄。<a id="a-BD"></a>此非唱令乃至王家。<a id="a-BE"></a>然是某甲婆罗门宅仁不须入。<a id="a-BF"></a>是时阐陀便作是念。<a id="a-BG"></a>求执衣裾尚不听近。<a id="a-BH"></a>欲求余物岂可得耶。<a id="a-BI"></a>于时有一长者。<a id="a-BJ"></a>新诞儿息为大欢庆。<a id="a-BK"></a>奏诸鼓乐多将舞伎。<a id="a-BL"></a>在门前过。<a id="a-BM"></a>彼守门者贪观伎乐便离其门。<a id="a-BN"></a>是时阐陀即便窃入。<a id="a-BO"></a>时彼威仪庠序如离欲人。<a id="a-BP"></a>时婆罗门既遥见来。<a id="a-BQ"></a>而告之曰善来大德阐陀。<a id="a-BR"></a>宜于此坐暂时停息。<a id="a-BS"></a>然阐陀所陈未得方便。<a id="a-BT"></a>告婆罗门曰。<a id="a-BU"></a>我已巡门乞得片糗。<a id="a-BV"></a>仁可为罗。<a id="a-BW"></a>时婆罗门告小婢曰。<a id="a-BX"></a>给可取罗为罗此糗。<a id="a-BY"></a>其女即便奉教为罗。<a id="a-BZ"></a>是时阐陀于所罗糗就之观察。<a id="a-Ba"></a>婆罗门问曰。<a id="a-Bb"></a>仁何所观。<a id="a-Bc"></a>阐陀告曰我欲观虫。<a id="a-Bd"></a>若有虫者我不应食。<a id="a-Be"></a>婆罗门报曰。<a id="a-Bf"></a>若食虫者当有何过。<a id="a-Bg"></a>报曰。<a id="a-Bh"></a>如世尊言。<a id="a-Bi"></a>若杀生者由数习故。<a id="a-Bj"></a>身坏命终堕于地狱受诸苦恼。<a id="a-Bk"></a>设得为人短命多病。<a id="a-Bl"></a>然阐陀苾刍。<a id="a-Bm"></a>遍闲三藏无碍辩才善能说法。<a id="a-Bn"></a>即为婆罗门宣说法要。<a id="a-Bo"></a>十恶业道广为敷陈。<a id="a-Bp"></a>时婆罗门既闻法已心生敬信。<a id="a-Bq"></a>即便入舍。<a id="a-Br"></a>令办种种上妙啖嚼。<a id="a-Bs"></a>香美饮食供养阐陀。<a id="a-Bt"></a>阐陀见已即便生念。<a id="a-Bu"></a>我闻木釜一煮便休。<a id="a-Bv"></a>若受此食即为前食亦为后食。<a id="a-Bw"></a>告言施主我已受得他所施糗。<a id="a-Bx"></a>岂容见弃啖美食耶。<a id="a-By"></a>婆罗门曰。<a id="a-Bz"></a>我宗族法。<a id="a-C0"></a>先得粗食后逢美妙。<a id="a-C1"></a>弃前恶食实无愆犯。<a id="a-C2"></a>阐陀报曰。<a id="a-C3"></a>婆罗门族不持戒行随意所为。<a id="a-C4"></a>我受戒品。<a id="a-C5"></a>云何受他信施辄轻弃耶。<a id="a-C6"></a>时婆罗门闻此语已倍生深信。<a id="a-C7"></a>阐陀即便见辞而去。<a id="a-C8"></a>婆罗门告曰。<a id="a-C9"></a>大德。<a id="a-CA"></a>于时时间赐过我舍。<a id="a-CB"></a>阐陀报曰。<a id="a-CC"></a>我实欲得数数相过。<a id="a-CD"></a>而守门人如暴狱卒不听前进。<a id="a-CE"></a>时婆罗门唤守门者告云。<a id="a-CF"></a>汝见法师阐陀不应遮止。<a id="a-CG"></a>门人答曰尔。<a id="a-CH"></a>是时阐陀便即思念。<a id="a-CI"></a>若更有余黑钵者入。<a id="a-CJ"></a>不识机宜令施主失信。<a id="a-CK"></a>我今宜可预设方便不令其入。<a id="a-CL"></a>报守门者曰。<a id="a-CM"></a>男子。<a id="a-CN"></a>汝今知不。<a id="a-CO"></a>此婆罗门我以大缘令生敬信。<a id="a-CP"></a>门人报曰。<a id="a-CQ"></a>我已知之。<a id="a-CR"></a>告云汝从今后。<a id="a-CS"></a>勿令诸余黑钵辄入此门。<a id="a-CT"></a>若令入者我当与汝重杖替以别人。<a id="a-CU"></a>彼便报曰。<a id="a-CV"></a>仁入此门非我所欲。<a id="a-CW"></a>岂令余者而辄进耶。<a id="a-CX"></a>请勿为虑。<a id="a-CY"></a>是时阐陀于时时间来诣其舍。<a id="a-CZ"></a>为婆罗门夫妇宣扬妙法。<a id="a-Ca"></a>令受三归持五学处。<a id="a-Cb"></a>时婆罗门尽家所有皆悉罄心持以奉施。<a id="a-Cc"></a>随所须者咸无吝惜。<a id="a-Cd"></a>是时阐陀一无所受。<a id="a-Ce"></a>后于异时来过其宅。<a id="a-Cf"></a>为婆罗门赞说七种有事福业。<a id="a-Cg"></a>彼婆罗门闻说福利深生欢喜。<a id="a-Ch"></a>白阐陀曰。<a id="a-Ci"></a>圣者。<a id="a-Cj"></a>我今欲修有事福业。<a id="a-Ck"></a>报言贤首。<a id="a-Cl"></a>今正是时。<a id="a-Cm"></a>随意当作。<a id="a-Cn"></a>婆罗门曰。<a id="a-Co"></a>欲作何事。<a id="a-Cp"></a>阐陀报言。<a id="a-Cq"></a>可为众僧营造住处。<a id="a-Cr"></a>即便生念。<a id="a-Cs"></a>我已屡曾家赀总施。<a id="a-Ct"></a>然而圣者乃至缕线曾不为受。<a id="a-Cu"></a>今时虽许复为众僧。<a id="a-Cv"></a>睹斯少欲殊深敬重。<a id="a-Cw"></a>白言大德。<a id="a-Cx"></a>我今实有众多财物。<a id="a-Cy"></a>欲为僧伽。<a id="a-Cz"></a>然地皆属王无处造寺。<a id="a-D0"></a>阐陀报曰。<a id="a-D1"></a>贤首。<a id="a-D2"></a>仁不须忧。<a id="a-D3"></a>我为诣王求觅其地。<a id="a-D4"></a>阐陀念曰。<a id="a-D5"></a>我今先当参请于谁。<a id="a-D6"></a>为见国王为大臣耶。<a id="a-D7"></a>参请之法不从于王应从使者。<a id="a-D8"></a>是时阐陀向大臣家而为参请。<a id="a-D9"></a>大臣问曰。<a id="a-DA"></a>圣者阐陀何意来此。<a id="a-DB"></a>报大臣曰。<a id="a-DC"></a>今有某甲婆罗门。<a id="a-DD"></a>欲为僧伽营造住处。<a id="a-DE"></a>然为地皆属王无处营造。<a id="a-DF"></a>我今为此敢欲白王。<a id="a-DG"></a>幸愿仁慈助我成就。<a id="a-DH"></a>大臣报曰。<a id="a-DI"></a>圣者。<a id="a-DJ"></a>王若闲居我当相唤。<a id="a-DK"></a>彼于异时王无机事但有大臣。<a id="a-DL"></a>命一人曰。<a id="a-DM"></a>汝宜往唤圣者阐陀。<a id="a-DN"></a>彼人奉命往唤。<a id="a-DO"></a>来至王门。<a id="a-DP"></a>告守门人曰。<a id="a-DQ"></a>汝今宜去启白大王。<a id="a-DR"></a>苾刍阐陀来至门外欲见大王。<a id="a-DS"></a>时守门者即为奏知。<a id="a-DT"></a>王闻遣入大德阐陀谁复遮止。<a id="a-DU"></a>既至王所即便咒愿。<a id="a-DV"></a>愿王无病长寿。<a id="a-DW"></a>王为设座即便就坐。<a id="a-DX"></a>时彼大臣为白王曰。<a id="a-DY"></a>法师阐陀是释迦子。<a id="a-DZ"></a>舍俗出家善闲三藏。<a id="a-Da"></a>辩才无碍有大福德。<a id="a-Db"></a>王曰我先知之。<a id="a-Dc"></a>善来圣者因何得至。<a id="a-Dd"></a>阐陀白言。<a id="a-De"></a>大王有某甲婆罗门。<a id="a-Df"></a>欲为僧伽兴建住处。<a id="a-Dg"></a>然地是王物。<a id="a-Dh"></a>我今为此咨白大王。<a id="a-Di"></a>王曰圣者。<a id="a-Dj"></a>随情所欲。<a id="a-Dk"></a>必乐于此任作僧园。<a id="a-Dl"></a>我当出外必其不尔。<a id="a-Dm"></a>唯除王宅。<a id="a-Dn"></a>余外园田随情造立。<a id="a-Do"></a>阐陀咒愿曰。<a id="a-Dp"></a>愿王无病长寿。<a id="a-Dq"></a>辞退而去。</p>
  <p id="aDr">尔时阐陀还至住处。<a id="a-Ds"></a>告六众曰。<a id="a-Dt"></a>难陀邬波难陀。<a id="a-Du"></a>仁等随喜。<a id="a-Dv"></a>王与我愿。<a id="a-Dw"></a>唯除王宅。<a id="a-Dx"></a>余有园田随情造寺。<a id="a-Dy"></a>是时六众即便共往婆罗门舍。<a id="a-Dz"></a>告曰贤首。<a id="a-E0"></a>仁今当知王与我愿。<a id="a-E1"></a>唯除王宅。<a id="a-E2"></a>自外园田随情造寺。<a id="a-E3"></a>贤首所费钱财宜当见授。<a id="a-E4"></a>时彼即便多与财物。<a id="a-E5"></a>既得物已持之而去。<a id="a-E6"></a>共相谓曰。<a id="a-E7"></a>欲于何处造毗诃罗。<a id="a-E8"></a>一人议曰。<a id="a-E9"></a>从憍闪毗向瞿师罗园。<a id="a-EA"></a>于此中间有一大树形状可爱。<a id="a-EB"></a>有婆罗门于此树下教五百童子而受学业。<a id="a-EC"></a>每有苾刍于此经过。<a id="a-ED"></a>时诸学徒常为调弄。<a id="a-EE"></a>咄苾刍此是初乞食人。<a id="a-EF"></a>此是第二乞食人。<a id="a-EG"></a>钵袋开张多有容受。<a id="a-EH"></a>常欺笑我。<a id="a-EI"></a>我今恼彼。<a id="a-EJ"></a>当伐其树充寺所须。<a id="a-EK"></a>作是议已即便往诣客作行中。<a id="a-EL"></a>雇五百佣人共论价直。<a id="a-EM"></a>便将诸人来诣寺所。<a id="a-EN"></a>佣人。<a id="a-EO"></a>告言。<a id="a-EP"></a>圣者。<a id="a-EQ"></a>示我作处。<a id="a-ER"></a>即便告曰。<a id="a-ES"></a>且餐小食。<a id="a-ET"></a>食已问言。<a id="a-EU"></a>圣者何处当作。<a id="a-EV"></a>报言且油涂身片时当作。<a id="a-EW"></a>次与晡食至黄曛时。<a id="a-EX"></a>告言圣者。<a id="a-EY"></a>当还价直。<a id="a-EZ"></a>报言痴人。<a id="a-Ea"></a>汝等今日大作生活从我索价。<a id="a-Eb"></a>佣人报曰。<a id="a-Ec"></a>岂可圣者令我作业我不作耶。<a id="a-Ed"></a>阐陀报曰。<a id="a-Ee"></a>贤首。<a id="a-Ef"></a>汝可持笼把镬执斧。<a id="a-Eg"></a>我当一倍还汝价直。<a id="a-Eh"></a>当随我来示汝作处。<a id="a-Ei"></a>便将诸人诣彼大树。<a id="a-Ej"></a>报言可伐此树。<a id="a-Ek"></a>佣人告曰。<a id="a-El"></a>此是形胜大树。<a id="a-Em"></a>我无二头谁能辄伐。<a id="a-En"></a>报曰痴人。<a id="a-Eo"></a>王与我愿。<a id="a-Ep"></a>唯除王宫。<a id="a-Eq"></a>自外所有随充造寺。<a id="a-Er"></a>何缘不伐。<a id="a-Es"></a>时诸佣人即便共议。<a id="a-Et"></a>我今为斫所有罪罚彼自当知。<a id="a-Eu"></a>即便伐树斩斫令碎。<a id="a-Ev"></a>并掘其根弃于河内。<a id="a-Ew"></a>平治其地以绳絣基。<a id="a-Ex"></a>共相谓曰。<a id="a-Ey"></a>难陀邬波难陀于此地中与僧伽造寺。<a id="a-Ez"></a>此处与佛世尊而作香殿。<a id="a-F0"></a>此处作门楼。<a id="a-F1"></a>此处作温室。<a id="a-F2"></a>此作净厨。<a id="a-F3"></a>此作静虑堂。<a id="a-F4"></a>此作看病堂。<a id="a-F5"></a>既布置已舍之而去。<a id="a-F6"></a>彼诸学生常所作事。<a id="a-F7"></a>于日日中每使一人晨朝早起。<a id="a-F8"></a>于彼树下洒扫清净。<a id="a-F9"></a>以新牛粪而涂饰之。<a id="a-FA"></a>即于是日诣彼树下不见其树。<a id="a-FB"></a>即便走报其师云不见树。<a id="a-FC"></a>时余学徒见言无树。<a id="a-FD"></a>而调之曰。<a id="a-FE"></a>先生知不。<a id="a-FF"></a>此人定是昨日以醋和饭而食。<a id="a-FG"></a>热气冲眼不睹其树。<a id="a-FH"></a>师即更令干事学生往观其树。<a id="a-FI"></a>彼至其所亦不见树。<a id="a-FJ"></a>还报师曰。<a id="a-FK"></a>如彼所说其树实无。<a id="a-FL"></a>既闻此说。<a id="a-FM"></a>博士自率五百学徒。<a id="a-FN"></a>往旧树边详观其事。<a id="a-FO"></a>有忆念者。<a id="a-FP"></a>而报之曰。<a id="a-FQ"></a>此是先生常讲说处。<a id="a-FR"></a>此是我等蕴业之处。<a id="a-FS"></a>时彼学徒共思念已怀忧而住。<a id="a-FT"></a>时有行人来过其处。<a id="a-FU"></a>问言先生何为忧恼。<a id="a-FV"></a>报曰君今知不。<a id="a-FW"></a>此处曾有形胜大树。<a id="a-FX"></a>忽于昨夜不委谁诛。<a id="a-FY"></a>报言先生我昨黄曛。<a id="a-FZ"></a>见有六众将客作者咸持斧钁。<a id="a-Fa"></a>岂非是彼而剪伐耶。<a id="a-Fb"></a>虽闻此言忧怀未歇。<a id="a-Fc"></a>是时六众来诣其处。<a id="a-Fd"></a>问博士曰。<a id="a-Fe"></a>先生何故似带忧色。<a id="a-Ff"></a>答言圣者。<a id="a-Fg"></a>此处先有形胜大树。<a id="a-Fh"></a>不知何意昨夜销亡。<a id="a-Fi"></a>六众闻已即便大笑。<a id="a-Fj"></a>婆罗门曰。<a id="a-Fk"></a>岂是人等伐此树耶。<a id="a-Fl"></a>六众报曰。<a id="a-Fm"></a>痴人。<a id="a-Fn"></a>我等故欲恼乱于汝。<a id="a-Fo"></a>岂汝不忆曾作此言调弄我等。<a id="a-Fp"></a>此是第一乞食人。<a id="a-Fq"></a>此是第二乞食人。<a id="a-Fr"></a>钵袋开张多有容受。<a id="a-Fs"></a>婆罗门曰。<a id="a-Ft"></a>沙门释子固守怨嫌咸共讥骂。<a id="a-Fu"></a>如斯之类焚烧正法失沙门行。<a id="a-Fv"></a>形胜大树无事斩伐。<a id="a-Fw"></a>诸苾刍闻以缘白佛。<a id="a-Fx"></a>佛以此缘集诸苾刍。<a id="a-Fy"></a>广说如前。<a id="a-Fz"></a>乃至为诸苾刍制其学处当如是说。</p>
  <p id="aG0">若复苾刍作大住处。<a id="a-G1"></a>有主为众作。<a id="a-G2"></a>是苾刍应将苾刍众往观处所。<a id="a-G3"></a>彼苾刍众应观处所。<a id="a-G4"></a>是应法净处无诤竞处有进趣处。<a id="a-G5"></a>若苾刍于不应法处不净处有诤竞处。<a id="a-G6"></a>无进趣处。<a id="a-G7"></a>作大住处。<a id="a-G8"></a>有主为众作。<a id="a-G9"></a>不将诸苾刍往观处所。<a id="a-GA"></a>于如是处造大住处者。<a id="a-GB"></a>僧伽伐尸沙。</p>
  <p id="aGC">若复苾刍者谓是六众。<a id="a-GD"></a>余义如上作大寺者。<a id="a-GE"></a>大有二种。<a id="a-GF"></a>一施物大。<a id="a-GG"></a>二形量大。<a id="a-GH"></a>此中大者谓施物大。<a id="a-GI"></a>言住处者。<a id="a-GJ"></a>谓得容行住坐卧四威仪。<a id="a-GK"></a>有主者。<a id="a-GL"></a>谓有女男半择迦等为作施主。<a id="a-GM"></a>为众作者。<a id="a-GN"></a>谓为如来及苾刍僧众。<a id="a-GO"></a>应将苾刍众等者。<a id="a-GP"></a>应将苾刍观其处所。<a id="a-GQ"></a>清净无诤是有进趣。<a id="a-GR"></a>还白大众乞求听许。<a id="a-GS"></a>众秉白二许其营作。<a id="a-GT"></a>并广说如前。<a id="a-GU"></a>犯相轻重一二共作。<a id="a-GV"></a>乃至痴狂心乱痛恼所缠。<a id="a-GW"></a>亦如前房广说其事。</p>
 </body>
</html>