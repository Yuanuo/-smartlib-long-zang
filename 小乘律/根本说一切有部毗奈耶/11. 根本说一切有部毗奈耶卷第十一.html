<!doctype html>
<html id="z3IBV0Snu" data-ver="984">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第十一</h1>
  <h2 id="a2">十三僧伽伐尸沙法</h2>
  <p id="a3">摄颂曰。</p>
  <p id="a4">泄触鄙供媒　　小房大寺谤</p>
  <p id="a5">片似破僧事　　随从污慢语</p>
  <p data-pb></p>
  <h2 id="a6">故泄精学处第一</h2>
  <p id="a7">尔时薄伽梵。<a id="a-8"></a>在室罗伐城逝多林给孤独园。<a id="a-9"></a>时具寿邬陀夷常所作事。<a id="a-A"></a>若在聚落村坊寺内止住之处。<a id="a-B"></a>晨朝早起洒扫庭宇。<a id="a-C"></a>以新牛粪而涂拭之。<a id="a-D"></a>方向房外净洗手足嚼齿木已。<a id="a-E"></a>于日初分执持衣钵。<a id="a-F"></a>入聚落中或村坊内次行乞食。<a id="a-G"></a>然不善护身根不住正念。<a id="a-H"></a>既得食已逐还本处。<a id="a-I"></a>饭食讫收衣钵洗足已。<a id="a-J"></a>便入房中以自消息。<a id="a-K"></a>若彼欲意现在前时。<a id="a-L"></a>即手执生支泄精取乐。<a id="a-M"></a>时有众多苾刍。<a id="a-N"></a>看行房舍遂至邬陀夷所住之处。<a id="a-O"></a>共相慰问在一面坐。<a id="a-P"></a>时诸苾刍问邬陀夷曰。<a id="a-Q"></a>具寿。<a id="a-R"></a>堪忍众事无诸病恼安乐行不。<a id="a-S"></a>不以乞食为劳苦也。<a id="a-T"></a>即报诸苾刍曰。<a id="a-U"></a>我今堪忍众事无有病恼。<a id="a-V"></a>乞食易得安乐而住。<a id="a-W"></a>诸人问曰。<a id="a-X"></a>何意具寿堪忍众事得无忧恼安乐而住耶。<a id="a-Y"></a>邬陀夷曰。<a id="a-Z"></a>具寿知不。<a id="a-a"></a>我之常业若在聚落村坊寺内止住之处。<a id="a-b"></a>于晨朝早起洒扫庭宇。<a id="a-c"></a>广说如前。<a id="a-d"></a>乃至手执生支泄精取乐。<a id="a-e"></a>由此因缘得除热恼安乐而住。<a id="a-f"></a>不以乞食为苦。<a id="a-g"></a>时诸苾刍闻是语已。<a id="a-h"></a>不喜不嫌舍之而去。<a id="a-i"></a>往世尊所礼佛足已在一面坐。<a id="a-j"></a>具以上事白佛。<a id="a-k"></a>佛以此缘观二事故集苾刍众。<a id="a-l"></a>云何为二。<a id="a-m"></a>一者欲令我诸声闻弟子。<a id="a-n"></a>知所作事是非法故。<a id="a-o"></a>二者由此为缘。<a id="a-p"></a>我欲为诸声闻制学处故。<a id="a-q"></a>诸佛常法知而故问。<a id="a-r"></a>乃至广说尔时世尊。<a id="a-s"></a>知时而问邬陀夷曰。<a id="a-t"></a>汝实作如是不端严事耶。<a id="a-u"></a>答言实尔。<a id="a-v"></a>世尊以种种呵责言。<a id="a-w"></a>汝所为非沙门。<a id="a-x"></a>非随顺法非清净行。<a id="a-y"></a>非出家人之所应作。<a id="a-z"></a>云何痴人于我善说法律之中而为出家。<a id="a-10"></a>闻说离贪嗔痴心慧解脱微妙之法。<a id="a-11"></a>而汝作斯不善之事。<a id="a-12"></a>痴人宁以手执可畏黑蛇。<a id="a-13"></a>不以染心自捉生支故泄不净。<a id="a-14"></a>云何汝痴人。<a id="a-15"></a>以其两手受彼信心婆罗门诸长者等所施饮食。<a id="a-16"></a>云何以手作此非法将为安乐。<a id="a-17"></a>世尊作此种种呵责已。<a id="a-18"></a>告诸苾刍曰。<a id="a-19"></a>我观十利广说如前。<a id="a-1A"></a>为诸声闻弟子。<a id="a-1B"></a>于毗奈耶制其学处当如是说。<a id="a-1C"></a>若复苾刍故泄精者。<a id="a-1D"></a>僧伽伐尸沙。</p>
  <p id="a1E">尔时世尊。<a id="a-1F"></a>为诸苾刍制学处已。<a id="a-1G"></a>时有诸苾刍于睡梦中泄精。<a id="a-1H"></a>各生追悔心不安乐。<a id="a-1I"></a>共相谓曰。<a id="a-1J"></a>仁今知不。<a id="a-1K"></a>世尊为诸苾刍于毗奈耶制其学处。<a id="a-1L"></a>若苾刍以故心泄精者。<a id="a-1M"></a>得僧伽伐尸沙。<a id="a-1N"></a>我等睡时梦中泄精。<a id="a-1O"></a>于时有泄精想。<a id="a-1P"></a>岂非我等犯僧伽伐尸沙耶。<a id="a-1Q"></a>宜应共诣具寿阿难陀所具陈其事。<a id="a-1R"></a>如彼所说我当奉持。<a id="a-1S"></a>时诸苾刍即便共诣阿难陀所。<a id="a-1T"></a>到已白言。<a id="a-1U"></a>具寿阿难陀知不。<a id="a-1V"></a>如佛世尊为诸声闻。<a id="a-1W"></a>于毗奈耶制其学处。<a id="a-1X"></a>若复苾刍故泄精者。<a id="a-1Y"></a>僧伽伐尸沙。<a id="a-1Z"></a>我等于睡梦中泄精。<a id="a-1a"></a>皆有想心。<a id="a-1b"></a>咸生追悔。<a id="a-1c"></a>岂非我等犯僧伽伐尸沙耶。<a id="a-1d"></a>由此故来请问大德。<a id="a-1e"></a>如所陈说我当持之。<a id="a-1f"></a>时阿难陀闻此语已。<a id="a-1g"></a>将诸苾刍诣世尊所。<a id="a-1h"></a>礼佛足已在一面坐。<a id="a-1i"></a>阿难陀白佛言。<a id="a-1j"></a>世尊大德为诸苾刍制其学处。<a id="a-1k"></a>若复苾刍故泄精。<a id="a-1l"></a>得僧伽伐尸沙。<a id="a-1m"></a>此诸苾刍于睡梦中泄精。<a id="a-1n"></a>皆有想心。<a id="a-1o"></a>彼诸具寿咸生追悔。<a id="a-1p"></a>将非我犯僧残罪耶。<a id="a-1q"></a>不知诸苾刍为犯不犯。<a id="a-1r"></a>世尊告阿难陀曰。<a id="a-1s"></a>彼诸苾刍想心缘虑我不云无。<a id="a-1t"></a>然在梦中非是实事。<a id="a-1u"></a>应除梦中。<a id="a-1v"></a>尔时世尊。<a id="a-1w"></a>赞能持戒者。<a id="a-1x"></a>赞敬重戒者。<a id="a-1y"></a>为诸苾刍说随顺法。<a id="a-1z"></a>令于善品得增长已。<a id="a-20"></a>告诸苾刍曰。<a id="a-21"></a>前是创制今是随开。<a id="a-22"></a>是故我今为诸苾刍。<a id="a-23"></a>于毗奈耶重制学处应如是说。</p>
  <p id="a24">若复苾刍故心泄精。<a id="a-25"></a>除梦中。<a id="a-26"></a>僧伽伐尸沙。<a id="a-27"></a>苾刍义如上。<a id="a-28"></a>故心者谓故作意。<a id="a-29"></a>泄者谓精正流泄移其本处。<a id="a-2A"></a>精有五种。<a id="a-2B"></a>谓青黄赤厚薄。<a id="a-2C"></a>此中青者。<a id="a-2D"></a>谓是轮王及轮王长子。<a id="a-2E"></a>受灌顶法其精俱青。<a id="a-2F"></a>所余诸子其色皆黄。<a id="a-2G"></a>轮印大臣其色皆赤。<a id="a-2H"></a>已长成人其精厚。<a id="a-2I"></a>未长成人其精薄。<a id="a-2J"></a>若人被女欲所伤若檐重物。<a id="a-2K"></a>或涉长途或身根损坏。<a id="a-2L"></a>如斯等类容有五精。<a id="a-2M"></a>除梦中者。<a id="a-2N"></a>若在梦中无犯。<a id="a-2O"></a>僧伽者。<a id="a-2P"></a>若犯此罪应依僧伽而行其法及依僧伽而得出罪不依别人。<a id="a-2Q"></a>言伐尸沙者。<a id="a-2R"></a>是余残义。<a id="a-2S"></a>若苾刍于四波罗市迦法中。<a id="a-2T"></a>随犯其一无有余残。<a id="a-2U"></a>不得共住。<a id="a-2V"></a>此十三法苾刍虽犯而有余残。<a id="a-2W"></a>是可治故名曰僧残。</p>
  <p id="a2X">此中犯相其事云何。<a id="a-2Y"></a>有五事别。<a id="a-2Z"></a>一为乐故。<a id="a-2a"></a>二为咒故。<a id="a-2b"></a>三为种子故。<a id="a-2c"></a>四为药故。<a id="a-2d"></a>五为自试故。<a id="a-2e"></a>云何为乐。<a id="a-2f"></a>若苾刍为泄精乐故。<a id="a-2g"></a>于内色处有染欲心。<a id="a-2h"></a>起方便发动生支而泄精受乐者。<a id="a-2i"></a>得僧伽伐尸沙。<a id="a-2j"></a>虽加方便若精不泄。<a id="a-2k"></a>得窣吐罗底也。<a id="a-2l"></a>如是若为摇动生支乐故而故泄精。<a id="a-2m"></a>或为摩触捉搦乐故而故泄精。<a id="a-2n"></a>或为出生支头乐故而故泄精。<a id="a-2o"></a>得罪轻重广如上说。<a id="a-2p"></a>如为乐既尔。<a id="a-2q"></a>若为咒为求种子为药。<a id="a-2r"></a>或为试力而泄精者。<a id="a-2s"></a>得罪轻重如上。<a id="a-2t"></a>若苾刍为乐故欲出青精。<a id="a-2u"></a>于内色处有染欲心。<a id="a-2v"></a>起方便而泄其精。<a id="a-2w"></a>或求黄赤厚薄等。<a id="a-2x"></a>得罪如上。<a id="a-2y"></a>内色既尔。<a id="a-2z"></a>外色亦然。<a id="a-30"></a>摄颂曰。</p>
  <p id="a31">若舞及于空　　精动身中泄</p>
  <p id="a32">揩摩出时乐　　染意量生支</p>
  <p id="a33">或时染心视　　或逆流顺流</p>
  <p id="a34">及逆风顺风　　应知罪轻重</p>
  <p id="a35">若苾刍因作舞时泄精者。<a id="a-36"></a>得吐罗罪。<a id="a-37"></a>若精不泄得恶作罪。<a id="a-38"></a>若苾刍故于空中摇胯而泄精者。<a id="a-39"></a>得窣吐罗底也。<a id="a-3A"></a>若精不泄者得恶作罪。<a id="a-3B"></a>若苾刍精战动时。<a id="a-3C"></a>遂便摄意而精泄者。<a id="a-3D"></a>得窣吐罗底也。<a id="a-3E"></a>若不泄者得恶作罪。<a id="a-3F"></a>若精已泄尚在身中。<a id="a-3G"></a>而加方便使精泄者。<a id="a-3H"></a>得窣吐罗底也。<a id="a-3I"></a>若不泄者得恶作罪。<a id="a-3J"></a>若苾刍受他揩身因而精泄者。<a id="a-3K"></a>得窣吐罗底也。<a id="a-3L"></a>若有染心而不泄者。<a id="a-3M"></a>得恶作罪。<a id="a-3N"></a>若苾刍量生支作心受乐。<a id="a-3O"></a>因而精泄者。<a id="a-3P"></a>得窣吐罗底也。<a id="a-3Q"></a>若不泄者得恶作罪。<a id="a-3R"></a>若苾刍以染心观视生支。<a id="a-3S"></a>得恶作罪。<a id="a-3T"></a>若苾刍以染欲心。<a id="a-3U"></a>以己生支逆流而持。<a id="a-3V"></a>得窣吐罗底也。<a id="a-3W"></a>若顺流而持得恶作罪。<a id="a-3X"></a>若苾刍以染欲心。<a id="a-3Y"></a>以己生支逆风而持。<a id="a-3Z"></a>得窣吐罗底也。<a id="a-3a"></a>若顺风持得恶作罪。<a id="a-3b"></a>无犯者。<a id="a-3c"></a>若走若跳戏。<a id="a-3d"></a>若浮若趒坑堑栏楯。<a id="a-3e"></a>若行触脾触衣若入浴室。<a id="a-3f"></a>若忆故二若见可爱之色。<a id="a-3g"></a>或搔疥痒。<a id="a-3h"></a>无受乐心而精流泄。<a id="a-3i"></a>斯皆无犯。<a id="a-3j"></a>又无犯者最初犯人。<a id="a-3k"></a>或痴狂心乱痛恼所缠。</p>
  <p data-pb></p>
  <h2 id="a3l">触女学处第二</h2>
  <p id="a3m">佛在室罗伐城逝多林给孤独园。<a id="a-3n"></a>时六众苾刍。<a id="a-3o"></a>共相告曰。<a id="a-3p"></a>我等每于晨朝恒令一人在逝多林门。<a id="a-3q"></a>若有婆罗门长者居士来往经过。<a id="a-3r"></a>为说法要。<a id="a-3s"></a>有论议者我当折伏。<a id="a-3t"></a>令名称远闻众所钦仰。<a id="a-3u"></a>此六众苾刍。<a id="a-3v"></a>于六大城所有氏族种类。<a id="a-3w"></a>及诸工巧名讳差别。<a id="a-3x"></a>无处不知无人不识。<a id="a-3y"></a>时具寿邬陀夷。<a id="a-3z"></a>于晨朝时嚼齿木。<a id="a-40"></a>披僧伽胝礼窣睹波已。<a id="a-41"></a>于逝多门外经行游适。<a id="a-42"></a>此城常法。<a id="a-43"></a>若婆罗门居士居士妇。<a id="a-44"></a>共出都城往芳林内。<a id="a-45"></a>周遍游观持诸花果。<a id="a-46"></a>入逝多林礼世尊足并诸大德。<a id="a-47"></a>时有众多居士居士妇。<a id="a-48"></a>至逝多林。<a id="a-49"></a>邬陀夷见已作如是言。<a id="a-4A"></a>善来姊妹。<a id="a-4B"></a>犹如初月时一现耳。<a id="a-4C"></a>诸女答曰。<a id="a-4D"></a>大德。<a id="a-4E"></a>如世尊说。<a id="a-4F"></a>若人居在八无暇中。<a id="a-4G"></a>于清净行无容修习。<a id="a-4H"></a>我之女身多诸障难。<a id="a-4I"></a>镇营家业复是第九无容暇事。<a id="a-4J"></a>时邬陀夷闻是语已。<a id="a-4K"></a>报诸女曰。<a id="a-4L"></a>汝岂不闻。</p>
  <p id="a4M">昔有娑竭王　　广营众事业</p>
  <p id="a4N">所作事未毕　　其命已终亡</p>
  <p id="a4O">汝等营家业　　其事无竟时</p>
  <p id="a4P">死是人共嫌　　宁知忽来至</p>
  <p id="a4Q">诸女闻已答言。<a id="a-4R"></a>大德。<a id="a-4S"></a>我缘此故来入寺中。<a id="a-4T"></a>礼世尊足并诸上座大德苾刍。<a id="a-4U"></a>邬陀夷曰。<a id="a-4V"></a>善来姊妹。<a id="a-4W"></a>如世尊说。<a id="a-4X"></a>以不坚身而求坚法。<a id="a-4Y"></a>汝等来入寺中随喜礼拜实为善事。<a id="a-4Z"></a>汝等于此寺中颇请苾刍为引导人。<a id="a-4a"></a>指授房舍及塔庙不。<a id="a-4b"></a>诸女报曰。<a id="a-4c"></a>大德。<a id="a-4d"></a>岂我手执明炬而更求灯烛。<a id="a-4e"></a>今舍大德别请余人为引导耶。<a id="a-4f"></a>时邬陀夷便作是念。<a id="a-4g"></a>若我为其指授房舍废修善品。<a id="a-4h"></a>若不指授交有所阙。<a id="a-4i"></a>入城乞食谁当见与。<a id="a-4j"></a>虽废正修宜应指授。<a id="a-4k"></a>便洗手足即执香华。<a id="a-4l"></a>引导而进。<a id="a-4m"></a>说伽他曰。</p>
  <p id="a4n">若人以真金　　日施百千两</p>
  <p id="a4o">不如暂入寺　　诚心一礼塔</p>
  <p id="a4p">姊妹。<a id="a-4q"></a>此是如来所居香殿。<a id="a-4r"></a>然佛世尊昼夜六时。<a id="a-4s"></a>常以佛眼观察世间。<a id="a-4t"></a>谁增谁减谁遭苦厄。<a id="a-4u"></a>谁向恶道陷没欲泥谁堪受化。<a id="a-4v"></a>作何方便拔济令出。<a id="a-4w"></a>无圣财者令得圣财。<a id="a-4x"></a>以智安膳那破无明膜。<a id="a-4y"></a>无善根者令种善根。<a id="a-4z"></a>有善根者令其增长。<a id="a-50"></a>安人天路能尽苦际趣涅槃城。<a id="a-51"></a>时邬陀夷说伽他曰。</p>
  <p id="a52">假使大海潮　　或失于期限</p>
  <p id="a53">佛于所化者　　济度不过时</p>
  <p id="a54">如母有一儿　　常护其身命</p>
  <p id="a55">佛于所化者　　愍念过于彼</p>
  <p id="a56">佛以大悲心　　遍于生死内</p>
  <p id="a57">常随所化者　　如母牛怜犊</p>
  <p id="a58">然佛世尊应正等觉。<a id="a-59"></a>具足十力四无所畏。<a id="a-5A"></a>作师子吼觉悟群迷。<a id="a-5B"></a>汝应至心礼敬尊足。</p>
  <p id="a5C">次至余房而告之曰。<a id="a-5D"></a>此是上座阿若憍陈如所住之房。<a id="a-5E"></a>诸妹。<a id="a-5F"></a>然此世间盲冥无识。<a id="a-5G"></a>既罕将导长夜轮回。<a id="a-5H"></a>尔时世尊初成正觉。<a id="a-5I"></a>以妙智药为开法眼。<a id="a-5J"></a>三转法轮令其启悟。<a id="a-5K"></a>于大师众弟子之中最为上首。<a id="a-5L"></a>耆年宿德善修梵行。<a id="a-5M"></a>受持法衣此为初首。<a id="a-5N"></a>汝应至心礼敬其足。</p>
  <p id="a5O">次至尊者大迦葉波所住之房。<a id="a-5P"></a>告言诸妹。<a id="a-5Q"></a>此是大婆罗门胜妙之族。<a id="a-5R"></a>舍九百九十九具犁牛。<a id="a-5S"></a>二百余硕碎金大麦。<a id="a-5T"></a>六十亿金钱。<a id="a-5U"></a>有十八封邑仆使佣人。<a id="a-5V"></a>有十六聚落兴易商估。<a id="a-5W"></a>妻名迦毕梨。<a id="a-5X"></a>身如金色仪容美丽无与等者。<a id="a-5Y"></a>如此众事并皆弃舍如捐洟唾。<a id="a-5Z"></a>于后夜时舍百千上服着粗氎僧伽胝。<a id="a-5a"></a>归佛出家住于林薮。<a id="a-5b"></a>假使狂象举目视之便舍狂醉。<a id="a-5c"></a>少欲知足修杜多行。<a id="a-5d"></a>于大师众弟子之中。<a id="a-5e"></a>威德尊重最为第一。<a id="a-5f"></a>汝应至心礼敬其足。</p>
  <p id="a5g">次至尊者舍利子所住之房。<a id="a-5h"></a>告言诸妹。<a id="a-5i"></a>此是贵族婆罗门子。<a id="a-5j"></a>舍俗出家年始十六。<a id="a-5k"></a>帝释声明经心悟解。<a id="a-5l"></a>诸外论者并皆摧伏。<a id="a-5m"></a>如世尊说。</p>
  <p id="a5n">一切世间智　　唯除于如来</p>
  <p id="a5o">不及身子智　　十六分之一</p>
  <p id="a5p">一切人天智　　皆如舍利子</p>
  <p id="a5q">不及如来智　　十六分之一</p>
  <p id="a5r">于大师众弟子之中有大智慧。<a id="a-5s"></a>具足辩才最为第一。<a id="a-5t"></a>汝应至心礼敬其足。</p>
  <p id="a5u">次至尊者大目干连所住之房。<a id="a-5v"></a>告言诸妹。<a id="a-5w"></a>此是辅国大臣婆罗门子。<a id="a-5x"></a>舍贵胜位而为出家有大神力。<a id="a-5y"></a>能以足指动帝释宫。<a id="a-5z"></a>于大师众弟子之中有大威德。<a id="a-60"></a>具大神通最为第一。<a id="a-61"></a>汝应至心礼敬其足。</p>
  <p id="a62">次至尊者阿尼卢陀所住之房。<a id="a-63"></a>告言诸妹。<a id="a-64"></a>此是佛堂弟。<a id="a-65"></a>亦舍贵位随佛出家有大势力。<a id="a-66"></a>曾有商主于大海中遭遇厄难。<a id="a-67"></a>称其名字船得安隐。<a id="a-68"></a>不损珍财还到故居。<a id="a-69"></a>于大师众弟子之中。<a id="a-6A"></a>得净天眼最为第一。<a id="a-6B"></a>汝应至心礼敬其足。<a id="a-6C"></a>次至尊者阿难陀所住之房。<a id="a-6D"></a>告言诸妹。<a id="a-6E"></a>此是佛堂弟。<a id="a-6F"></a>舍位出家。<a id="a-6G"></a>于世尊所亲奉供侍。<a id="a-6H"></a>虽经长夜无劳倦心。<a id="a-6I"></a>大智聪明圣所称叹。<a id="a-6J"></a>如来所说一切经典。<a id="a-6K"></a>闻悉能受如瓶泻水置之异器。<a id="a-6L"></a>于大师众弟子之中。<a id="a-6M"></a>多闻总持最为第一。<a id="a-6N"></a>汝应至心礼敬其足。</p>
  <p id="a6O">次至尊者难陀所住之房。<a id="a-6P"></a>告言诸妹。<a id="a-6Q"></a>此是佛亲弟。<a id="a-6R"></a>舍俗出家。<a id="a-6S"></a>若不出家为力轮王。<a id="a-6T"></a>于大师众弟子之中。<a id="a-6U"></a>善护诸根能防外境最为第一。<a id="a-6V"></a>汝应至心礼敬其足。</p>
  <p id="a6W">次至具寿罗怙罗所住之房。<a id="a-6X"></a>告言诸妹。<a id="a-6Y"></a>此是佛之子。<a id="a-6Z"></a>舍俗出家。<a id="a-6a"></a>若不出家当为转轮王。<a id="a-6b"></a>于大师众弟子之中。<a id="a-6c"></a>爱重学处奉持无失最为第一。<a id="a-6d"></a>汝应至心礼敬其足。</p>
  <p id="a6e">次至难陀邬波难陀阿说迦补捺婆素迦兰陀所住之房。<a id="a-6f"></a>此是我房汝当观礼。<a id="a-6g"></a>既观看已命之令坐。<a id="a-6h"></a>其邬陀夷是淫染行。<a id="a-6i"></a>于其房中莹饰庄严壁皆彩画。<a id="a-6j"></a>以氎绵褥安在卧床。<a id="a-6k"></a>诸妙箱箧用贮资具。<a id="a-6l"></a>于机案上着香水瓶并诸杓器。<a id="a-6m"></a>时邬陀夷告诸女曰。<a id="a-6n"></a>姊妹。<a id="a-6o"></a>为先餐小食为饮蜜浆。<a id="a-6p"></a>诸女报曰。<a id="a-6q"></a>大德。<a id="a-6r"></a>岂有河水而逆流耶。<a id="a-6s"></a>理应我等先有供养。<a id="a-6t"></a>宁容反受大德施耶。<a id="a-6u"></a>善哉圣者。<a id="a-6v"></a>我有所须幸当见施。<a id="a-6w"></a>即便问曰尔何所须。<a id="a-6x"></a>诸女报曰。<a id="a-6y"></a>未曾闻法愿为我说。<a id="a-6z"></a>邬陀夷曰。<a id="a-70"></a>善哉姊妹。<a id="a-71"></a>如世尊说。<a id="a-72"></a>于诸世间有其六事。<a id="a-73"></a>希有难遇。<a id="a-74"></a>云何为六。<a id="a-75"></a>一诸佛出世难可逢遇。<a id="a-76"></a>二如来所说微妙法律难可得闻。<a id="a-77"></a>三人身难得。<a id="a-78"></a>四中国难生。<a id="a-79"></a>五诸根难具。<a id="a-7A"></a>六信心难发。<a id="a-7B"></a>姊妹。<a id="a-7C"></a>此是难事汝已得之。<a id="a-7D"></a>当起信心。<a id="a-7E"></a>如亲对佛坐听法要。<a id="a-7F"></a>我当为说。<a id="a-7G"></a>是时诸女即便礼敬邬陀夷足。<a id="a-7H"></a>在一面坐专心听法。<a id="a-7I"></a>时邬陀夷即为说法。<a id="a-7J"></a>随所说法便生染心。<a id="a-7K"></a>犹如咒师不善咒术咒鬼病者。<a id="a-7L"></a>随所咒时被鬼所打。<a id="a-7M"></a>其邬陀夷亦复如是。<a id="a-7N"></a>随所说法被染触心。<a id="a-7O"></a>染心既生从坐而起。<a id="a-7P"></a>即便以手摩触女身。<a id="a-7Q"></a>时诸女中有相爱者染言调戏身手相触。<a id="a-7R"></a>若不爱者即出房外。<a id="a-7S"></a>徐步檐廊共生嫌贱作讥议言。<a id="a-7T"></a>谁知水内更出火光。<a id="a-7U"></a>于归依处反生恐怖。<a id="a-7V"></a>我等昔日。<a id="a-7W"></a>谓此僧房安隐涅槃离恼无碍。<a id="a-7X"></a>然更于此有诸灾患恐怖忧恼。<a id="a-7Y"></a>彼讥嫌时苾刍闻已。<a id="a-7Z"></a>问言姊妹。<a id="a-7a"></a>汝嫌骂谁。<a id="a-7b"></a>答言我骂仁等。<a id="a-7c"></a>报言我作何事令汝生嫌。<a id="a-7d"></a>答言我等昔来虽遭贼处及猖狂人不闻鄙语。<a id="a-7e"></a>如邬陀夷所说。<a id="a-7f"></a>我之身体虽被夫主时有摩触。<a id="a-7g"></a>未如邬陀夷强见陵逼。<a id="a-7h"></a>若我父母兄弟姊妹夫主。<a id="a-7i"></a>闻者乃至不听我等望逝多林。<a id="a-7j"></a>况入园中而申礼敬。<a id="a-7k"></a>诸苾刍报曰。<a id="a-7l"></a>姊妹。<a id="a-7m"></a>彼苾刍具持禁戒。<a id="a-7n"></a>是大臣子而性多爱欲。<a id="a-7o"></a>作此方便用畅染心。<a id="a-7p"></a>女人答言。<a id="a-7q"></a>圣者。<a id="a-7r"></a>如牛角虽利。<a id="a-7s"></a>岂可反破自腹耶。<a id="a-7t"></a>设有染心宁得自亏梵行。<a id="a-7u"></a>诸苾刍曰。<a id="a-7v"></a>姊妹。<a id="a-7w"></a>且住我当遮止。<a id="a-7x"></a>答言圣者。<a id="a-7y"></a>若为遮止深是善哉。<a id="a-7z"></a>若不遮者。<a id="a-80"></a>我等终不以足重来游践逝多园林。<a id="a-81"></a>苾刍报曰。<a id="a-82"></a>我共遮止不使更然。<a id="a-83"></a>时诸女人共嫌而去。<a id="a-84"></a>时具寿邬陀夷便行笑出房。<a id="a-85"></a>诸苾刍见而问曰。<a id="a-86"></a>大德邬陀夷所为鄙媟污辱沙门。<a id="a-87"></a>何意恣情更为欢笑。<a id="a-88"></a>邬陀夷报曰。<a id="a-89"></a>我作何事。<a id="a-8A"></a>我岂饮酒啖葱蒜耶。<a id="a-8B"></a>诸苾刍曰。<a id="a-8C"></a>粗重之事汝尚为之。<a id="a-8D"></a>饮酒啖蒜何疑不作。<a id="a-8E"></a>报曰我作何事。<a id="a-8F"></a>诸苾刍曰。<a id="a-8G"></a>此婆罗门居士妇女讥骂而去。<a id="a-8H"></a>岂非过耶。<a id="a-8I"></a>报曰汝等但解执持黑钵巡家乞求。<a id="a-8J"></a>悭嫉缠心日见增甚。<a id="a-8K"></a>乃至不能为他说四句法。<a id="a-8L"></a>见他演说更起嫉嫌。<a id="a-8M"></a>诸苾刍曰。<a id="a-8N"></a>我观具寿虽数为说。<a id="a-8O"></a>曾无一人能见谛者。<a id="a-8P"></a>报曰且令根熟渐入谛门。<a id="a-8Q"></a>诸苾刍有少欲者。<a id="a-8R"></a>皆共讥嫌而呵责曰。<a id="a-8S"></a>云何苾刍所作非理。<a id="a-8T"></a>应怀耻愧。<a id="a-8U"></a>翻起贡高。<a id="a-8V"></a>时诸苾刍以此因缘具白世尊。<a id="a-8W"></a>世尊因此集诸苾刍。<a id="a-8X"></a>知而故问。<a id="a-8Y"></a>汝邬陀夷实作如是鄙恶事耶。<a id="a-8Z"></a>白言实尔。<a id="a-8a"></a>佛言汝所为非。<a id="a-8b"></a>非沙门非随顺。<a id="a-8c"></a>不清净。<a id="a-8d"></a>所不应为。<a id="a-8e"></a>尔时世尊种种呵责已。<a id="a-8f"></a>告诸苾刍。<a id="a-8g"></a>我观十利乃至我今为诸声闻弟子。<a id="a-8h"></a>于毗奈耶制其学处应如是说。</p>
  <p id="a8i">若复苾刍以染缠心与女人身相触。<a id="a-8j"></a>若捉手若捉臂。<a id="a-8k"></a>若捉发若触一一身分。<a id="a-8l"></a>作受乐心者。<a id="a-8m"></a>僧伽伐尸沙。</p>
  <p id="a8n">若复苾刍者谓邬陀夷。<a id="a-8o"></a>或复余类以染缠心者。<a id="a-8p"></a>有是染心而非缠心。<a id="a-8q"></a>有是缠非染。<a id="a-8r"></a>或俱有俱无。<a id="a-8s"></a>云何染而非缠。<a id="a-8t"></a>谓有染心非极染心现在前时。<a id="a-8u"></a>云何缠而非染。<a id="a-8v"></a>谓心缘外境有所系着未起染心。<a id="a-8w"></a>云何染缠俱心。<a id="a-8x"></a>谓有染心极染心。<a id="a-8y"></a>贪求前境心有系着。<a id="a-8z"></a>云何染缠俱非。<a id="a-90"></a>谓除前相。<a id="a-91"></a>女人者。<a id="a-92"></a>若妇若童女堪行欲事。<a id="a-93"></a>身相触者。<a id="a-94"></a>谓以身就身作摩触事。<a id="a-95"></a>捉手者谓腕已前。<a id="a-96"></a>捉臂者谓腕已后。<a id="a-97"></a>捉发者谓是头发及相系緵带。<a id="a-98"></a>一一身分者谓诸支节。<a id="a-99"></a>作受乐心者情受欲乐。<a id="a-9A"></a>僧伽伐尸沙者。<a id="a-9B"></a>广说如前。</p>
  <p id="a9C">此中犯相其事云何。<a id="a-9D"></a>有其九事。<a id="a-9E"></a>云何为九。<a id="a-9F"></a>谓触极触凭捉牵曳上下遍抱。<a id="a-9G"></a>云何为触。<a id="a-9H"></a>若苾刍以染缠心。<a id="a-9I"></a>共堪行淫女人故触彼头。<a id="a-9J"></a>无有衣隔得僧伽伐尸沙。<a id="a-9K"></a>有衣隔者得窣吐罗底也。<a id="a-9L"></a>如头既尔。<a id="a-9M"></a>若触肩背脐[跳-兆+專]乃至足指。<a id="a-9N"></a>有衣无衣皆如上说。<a id="a-9O"></a>如触既尔。<a id="a-9P"></a>极触凭捉亦复如是。</p>
  <p id="a9Q">云何为牵。<a id="a-9R"></a>若苾刍以染缠心捉堪行淫女。<a id="a-9S"></a>从远牵至近从近推令远。<a id="a-9T"></a>得罪同前。<a id="a-9U"></a>云何为曳。<a id="a-9V"></a>谓苾刍捉女人从右畔曳向左边。<a id="a-9W"></a>或从左边曳向右畔。<a id="a-9X"></a>或从足至头或从头向足。<a id="a-9Y"></a>云何为上。<a id="a-9Z"></a>谓捉女人从地举上过于足指。<a id="a-9a"></a>若无衣隔得根本罪。<a id="a-9b"></a>若有衣隔得方便罪。<a id="a-9c"></a>足指既尔。<a id="a-9d"></a>若过胫膝及余身分乃至于顶。<a id="a-9e"></a>若举上床座若象马车舆。<a id="a-9f"></a>或上楼阁。<a id="a-9g"></a>若苾刍有染缠心。<a id="a-9h"></a>而受触乐作快意想。<a id="a-9i"></a>随以身分触着之时。<a id="a-9j"></a>若无衣隔得根本罪。<a id="a-9k"></a>若有衣隔得方便罪。<a id="a-9l"></a>是名举上。<a id="a-9m"></a>云何为下。<a id="a-9n"></a>若苾刍捉堪行淫女。<a id="a-9o"></a>从楼阁上擎令向下。<a id="a-9p"></a>或至象马车乘床座之上。<a id="a-9q"></a>擎下乃至足指着地。<a id="a-9r"></a>得罪同前。<a id="a-9s"></a>是名为下。<a id="a-9t"></a>云何遍抱。<a id="a-9u"></a>若苾刍于堪行淫女人。<a id="a-9v"></a>以手捉搦其项乃至足指。<a id="a-9w"></a>随触身分得罪同前。<a id="a-9x"></a>凡触女身。<a id="a-9y"></a>若是堪行淫者。<a id="a-9z"></a>无衣隔时得根本罪。<a id="a-A0"></a>有衣得方便罪。<a id="a-A1"></a>若不堪者。<a id="a-A2"></a>无衣得粗罪。<a id="a-A3"></a>有衣得恶作。<a id="a-A4"></a>若苾刍以染缠心。<a id="a-A5"></a>触男黄门堪行淫者。<a id="a-A6"></a>无衣粗罪。<a id="a-A7"></a>有衣恶作。<a id="a-A8"></a>若无堪者。<a id="a-A9"></a>有衣无衣俱得恶作。<a id="a-AA"></a>若触傍生堪与无堪。<a id="a-AB"></a>并得恶作。<a id="a-AC"></a>若无染心触母女姊妹。<a id="a-AD"></a>并皆无犯。<a id="a-AE"></a>若见女人被水所漂。<a id="a-AF"></a>或时自缢。<a id="a-AG"></a>或啖毒药等。<a id="a-AH"></a>为救济时触皆无犯。<a id="a-AI"></a>又无犯者最初犯人。<a id="a-AJ"></a>或痴狂心乱痛恼所缠。</p>
  <p data-pb></p>
  <h2 id="aAK">说鄙恶语学处第三</h2>
  <p id="aAL">佛在室罗伐城逝多林给孤独园。<a id="a-AM"></a>时邬陀夷苾刍缘起同前。<a id="a-AN"></a>乃至随所说法被染触心。<a id="a-AO"></a>染心既生便对女人说粗恶语。<a id="a-AP"></a>谓是鄙恶淫欲相应。<a id="a-AQ"></a>犹如夫妻论说俗事。<a id="a-AR"></a>时诸女中有相爱者。<a id="a-AS"></a>鄙言调戏身相抚拍。<a id="a-AT"></a>若不爱者便出房外作讥嫌言。<a id="a-AU"></a>谁知水内更出火光。<a id="a-AV"></a>于归依处反生恐怖。<a id="a-AW"></a>广说如前。<a id="a-AX"></a>乃至制其学处应如是说。<a id="a-AY"></a>若复苾刍以染缠心。<a id="a-AZ"></a>共女人作鄙恶不轨淫欲相应语。<a id="a-Aa"></a>如夫妻者僧伽伐尸沙。<a id="a-Ab"></a>若复苾刍者谓邬陀夷。<a id="a-Ac"></a>或复余类。<a id="a-Ad"></a>以染缠心者。<a id="a-Ae"></a>有其四句。<a id="a-Af"></a>广说如前。<a id="a-Ag"></a>言女人者谓妇及童女。<a id="a-Ah"></a>于善恶言能解其义。<a id="a-Ai"></a>鄙恶语者有其二种。<a id="a-Aj"></a>一是波罗市迦因起。<a id="a-Ak"></a>二是僧伽伐尸沙因起。<a id="a-Al"></a>云何名此为鄙恶语。<a id="a-Am"></a>答有自性鄙故。<a id="a-An"></a>因起鄙故。<a id="a-Ao"></a>恶者谓罪过也。<a id="a-Ap"></a>谓说淫欲交会之言。<a id="a-Aq"></a>如夫妻者。<a id="a-Ar"></a>犹如夫妇说非法语。<a id="a-As"></a>僧伽伐尸沙者。<a id="a-At"></a>广如上说。</p>
  <p id="aAu">此中犯相其事云何。<a id="a-Av"></a>有其九事。<a id="a-Aw"></a>谓善说恶说直乞方便乞直问曲问引事赞叹嗔骂。<a id="a-Ax"></a>云何善说。<a id="a-Ay"></a>若苾刍以染缠心。<a id="a-Az"></a>对堪能女解善恶言作如是说。<a id="a-B0"></a>姊妹。<a id="a-B1"></a>汝三疮门。<a id="a-B2"></a>实是善好形状可爱。<a id="a-B3"></a>若与叶婆合说之时。<a id="a-B4"></a>得僧伽伐尸沙。<a id="a-B5"></a>若不与叶婆合说者。<a id="a-B6"></a>得窣吐罗底也。<a id="a-B7"></a>是名善说。<a id="a-B8"></a>云何恶说。<a id="a-B9"></a>若苾刍以染缠心。<a id="a-BA"></a>对堪能女解善恶言作如是说。<a id="a-BB"></a>姊妹。<a id="a-BC"></a>汝三疮门。<a id="a-BD"></a>实是不好形状可恶。<a id="a-BE"></a>若与叶婆合说之时。<a id="a-BF"></a>得僧伽伐尸沙。<a id="a-BG"></a>若不与叶婆合者。<a id="a-BH"></a>得窣吐罗底也。<a id="a-BI"></a>是名恶说(叶婆者正目西方说男女交合不轨之言若准此方音者言多鄙媟又复方音随处不定故存本字然西方教授说此言时亦不全道以鄙恶故但云叶字婆字耳)云何直乞。<a id="a-BJ"></a>谓若苾刍乃至作如是语。<a id="a-BK"></a>姊妹来。<a id="a-BL"></a>共我作如是如是事。<a id="a-BM"></a>若与叶婆合说之时。<a id="a-BN"></a>得僧伽伐尸沙。<a id="a-BO"></a>若不合说。<a id="a-BP"></a>得窣吐罗底也。<a id="a-BQ"></a>是名直乞。<a id="a-BR"></a>云何方便乞。<a id="a-BS"></a>广说如前。<a id="a-BT"></a>乃至作如是语。<a id="a-BU"></a>姊妹。<a id="a-BV"></a>若有女人共男子作如是事。<a id="a-BW"></a>此女必为男所爱重。<a id="a-BX"></a>汝若共我作如是事。<a id="a-BY"></a>我今亦当怜爱于汝。<a id="a-BZ"></a>若与叶婆合说。<a id="a-Ba"></a>得僧伽伐尸沙。<a id="a-Bb"></a>若不合说。<a id="a-Bc"></a>得窣吐罗底也。<a id="a-Bd"></a>是名方便乞。<a id="a-Be"></a>云何直问。<a id="a-Bf"></a>广说如前。<a id="a-Bg"></a>乃至作如是语。<a id="a-Bh"></a>姊妹。<a id="a-Bi"></a>若有男子共女人作如是事。<a id="a-Bj"></a>此男子必为女人之所爱念。<a id="a-Bk"></a>我今共汝作如是事。<a id="a-Bl"></a>汝能于我生怜爱不。<a id="a-Bm"></a>余并同前。<a id="a-Bn"></a>云何曲问。<a id="a-Bo"></a>广说如前。<a id="a-Bp"></a>乃至作如是语。<a id="a-Bq"></a>姊妹。<a id="a-Br"></a>若有女人共男子作如是事。<a id="a-Bs"></a>此女人必为男子所爱。<a id="a-Bt"></a>我今爱汝汝于我处能作如是事不。<a id="a-Bu"></a>余并同前。<a id="a-Bv"></a>云何引事。<a id="a-Bw"></a>广说如前。<a id="a-Bx"></a>乃至作如是语。<a id="a-By"></a>姊妹。<a id="a-Bz"></a>我先曾于某处园中天祠之所大众聚集。<a id="a-C0"></a>共诸女人啖美妙食饮好蜜浆。<a id="a-C1"></a>布列香华敷胜床座。<a id="a-C2"></a>便于通夜庭列明灯。<a id="a-C3"></a>共彼女人作如是语。<a id="a-C4"></a>若姊妹。<a id="a-C5"></a>当时来赴集者。<a id="a-C6"></a>我亦共汝作如是事。<a id="a-C7"></a>余并同前。<a id="a-C8"></a>云何赞叹。<a id="a-C9"></a>广说如前。<a id="a-CA"></a>乃至作如是语。<a id="a-CB"></a>姊妹。<a id="a-CC"></a>若有男子与汝作如是语。<a id="a-CD"></a>姊妹。<a id="a-CE"></a>若有男子与汝作如是事。<a id="a-CF"></a>彼得现乐。<a id="a-CG"></a>及受天乐。<a id="a-CH"></a>我亦共汝作如是如是事。<a id="a-CI"></a>亦得现乐及受天乐。<a id="a-CJ"></a>余并同前。<a id="a-CK"></a>云何嗔骂。<a id="a-CL"></a>谓若苾刍以染缠心。<a id="a-CM"></a>对堪能女解善恶言作如是说。<a id="a-CN"></a>汝应共蛇及驴畜等作淫欲事。<a id="a-CO"></a>作斯骂辱。<a id="a-CP"></a>若与叶婆合说者。<a id="a-CQ"></a>得僧伽伐尸沙。<a id="a-CR"></a>若不合说。<a id="a-CS"></a>得窣吐罗底也。<a id="a-CT"></a>是名嗔骂。<a id="a-CU"></a>如前苾刍对妇童女说其九事。<a id="a-CV"></a>若妇童女是堪者。<a id="a-CW"></a>解善恶言来对苾刍作如是语。<a id="a-CX"></a>圣者。<a id="a-CY"></a>仁二疮门。<a id="a-CZ"></a>实是善好形状可爱。<a id="a-Ca"></a>若苾刍闻是说已。<a id="a-Cb"></a>以染缠心作受乐意印可而住。<a id="a-Cc"></a>随所说时以言报答。<a id="a-Cd"></a>若与叶婆合说。<a id="a-Ce"></a>得僧伽伐尸沙。<a id="a-Cf"></a>若不合说。<a id="a-Cg"></a>得窣吐罗底也。<a id="a-Ch"></a>是名善说。</p>
  <p id="aCi">云何恶说。<a id="a-Cj"></a>广说如前。<a id="a-Ck"></a>乃至女人来对苾刍。<a id="a-Cl"></a>作如是语。<a id="a-Cm"></a>圣者。<a id="a-Cn"></a>仁二疮门。<a id="a-Co"></a>实是不好形状可恶。<a id="a-Cp"></a>余如上说。<a id="a-Cq"></a>云何直乞广说如前。<a id="a-Cr"></a>乃至女人来对苾刍。<a id="a-Cs"></a>作如是语。<a id="a-Ct"></a>圣者来。<a id="a-Cu"></a>共我作如是如是事。<a id="a-Cv"></a>余如上说。<a id="a-Cw"></a>云何方便乞。<a id="a-Cx"></a>广说如前。<a id="a-Cy"></a>乃至女人来对苾刍作如是语。<a id="a-Cz"></a>若有男子共女人作如是如是事。<a id="a-D0"></a>此男必为女所爱重。<a id="a-D1"></a>仁若共我作如是如是事。<a id="a-D2"></a>我今亦当极相怜爱。<a id="a-D3"></a>余如上说。<a id="a-D4"></a>云何直问。<a id="a-D5"></a>广说如前。<a id="a-D6"></a>乃至女人来对苾刍。<a id="a-D7"></a>作如是语。<a id="a-D8"></a>圣者。<a id="a-D9"></a>若有女人共男子作如是如是事。<a id="a-DA"></a>此女人必为男子之所爱念。<a id="a-DB"></a>我今共仁作如是事。<a id="a-DC"></a>仁能于我生怜爱不。<a id="a-DD"></a>余如前说。<a id="a-DE"></a>云何曲问。<a id="a-DF"></a>广说如前。<a id="a-DG"></a>乃至作如是语。<a id="a-DH"></a>圣者。<a id="a-DI"></a>若有男子共女人作如是事。<a id="a-DJ"></a>此男子必为女所爱。<a id="a-DK"></a>我今爱仁。<a id="a-DL"></a>仁于我处能作如是事不。<a id="a-DM"></a>余并同前。<a id="a-DN"></a>云何引事。<a id="a-DO"></a>广说如前。<a id="a-DP"></a>乃至作如是语。<a id="a-DQ"></a>圣者。<a id="a-DR"></a>我曾于某处园中天祠之所大众聚集。<a id="a-DS"></a>共诸男子啖美妙食饮好蜜浆。<a id="a-DT"></a>布列香华敷胜床座。<a id="a-DU"></a>便于通夜庭列明灯。<a id="a-DV"></a>共诸男子作如是事。<a id="a-DW"></a>若圣者当时来赴集者。<a id="a-DX"></a>我亦共仁作如是如是事。<a id="a-DY"></a>余并同前。<a id="a-DZ"></a>云何赞叹。<a id="a-Da"></a>乃至作如是语。<a id="a-Db"></a>圣者。<a id="a-Dc"></a>若有女人共仁作如是事。<a id="a-Dd"></a>彼得现乐及受天乐。<a id="a-De"></a>我亦共仁作如是事。<a id="a-Df"></a>亦得现乐及受天乐。<a id="a-Dg"></a>余并同前。<a id="a-Dh"></a>云何嗔骂。<a id="a-Di"></a>谓是堪行淫女解善恶言。<a id="a-Dj"></a>来对苾刍作如是语。<a id="a-Dk"></a>汝应共驴畜等作淫欲事。<a id="a-Dl"></a>作斯骂辱。<a id="a-Dm"></a>若苾刍以染爱心。<a id="a-Dn"></a>作受乐意印可而住。<a id="a-Do"></a>随所说时以言报答。<a id="a-Dp"></a>若与叶婆合说。<a id="a-Dq"></a>得僧伽伐尸沙。<a id="a-Dr"></a>若不合说。<a id="a-Ds"></a>得窣吐罗底也。<a id="a-Dt"></a>若无力女者。<a id="a-Du"></a>得窣吐罗底也。<a id="a-Dv"></a>若男子半择迦堪行淫。<a id="a-Dw"></a>得窣吐罗底也。<a id="a-Dx"></a>不堪者得恶作。<a id="a-Dy"></a>若傍生趣有力无力。<a id="a-Dz"></a>皆恶作罪。<a id="a-E0"></a>无犯者若说叶缚。<a id="a-E1"></a>(言大麦也)或说叶摩尼。<a id="a-E2"></a>(言帷幔也)若于方国虽说鄙恶言然非所讳者。<a id="a-E3"></a>皆非是犯。<a id="a-E4"></a>又无犯者最初犯人。<a id="a-E5"></a>或痴狂心乱痛恼所缠。</p>
  <p data-pb></p>
  <h2 id="aE6">索供养学处第四</h2>
  <p id="aE7">尔时佛在室罗伐城逝多林给孤独园。<a id="a-E8"></a>时六众苾刍常所作事。<a id="a-E9"></a>每于晨朝恒令一人在逝多林门。<a id="a-EA"></a>看守而住。<a id="a-EB"></a>时邬陀夷见诸人众来入寺中。<a id="a-EC"></a>即便引导指授房舍礼佛及僧。<a id="a-ED"></a>广说如前。<a id="a-EE"></a>乃至为女说法自赞其身。<a id="a-EF"></a>姊妹。<a id="a-EG"></a>此是第一供养中最。<a id="a-EH"></a>如我相似持戒修善。<a id="a-EI"></a>应以淫欲法而为供养。<a id="a-EJ"></a>说此语时于女人中。<a id="a-EK"></a>情相许者即便欢笑。<a id="a-EL"></a>其不乐者出讥嫌言。<a id="a-EM"></a>广说如前。<a id="a-EN"></a>诸苾刍闻已呵责。<a id="a-EO"></a>便往白佛。<a id="a-EP"></a>佛以此缘集诸苾刍。<a id="a-EQ"></a>乃至为诸苾刍制其学处应如是说。</p>
  <p id="aER">若复苾刍以染缠心。<a id="a-ES"></a>于女人前自叹身言。<a id="a-ET"></a>姊妹。<a id="a-EU"></a>若苾刍与我相似。<a id="a-EV"></a>具足尸罗有胜善法修梵行者。<a id="a-EW"></a>可持此淫欲法而供养之。<a id="a-EX"></a>若苾刍如是语者。<a id="a-EY"></a>僧伽伐尸沙。</p>
  <p id="aEZ">若复苾刍者谓邬陀夷。<a id="a-Ea"></a>复更有余如是等类。<a id="a-Eb"></a>以染缠心者有其四句。<a id="a-Ec"></a>广说如前。<a id="a-Ed"></a>言女人者谓妇及童女。<a id="a-Ee"></a>于善恶言能解其义。<a id="a-Ef"></a>谓叹自身求索供养言姊妹等。<a id="a-Eg"></a>此是供养中胜者谓是第一也。<a id="a-Eh"></a>与我相似者自指其身。<a id="a-Ei"></a>具足尸罗者谓具戒蕴。<a id="a-Ej"></a>有胜善法者谓具定蕴。<a id="a-Ek"></a>言梵行者谓具慧蕴。<a id="a-El"></a>言将此淫欲法者此中法言目其非法将此淫欲非余事也。<a id="a-Em"></a>淫欲者谓不净行。<a id="a-En"></a>余如上说。<a id="a-Eo"></a>此中犯相其事云何。<a id="a-Ep"></a>有十八事。<a id="a-Eq"></a>谓最胜殊妙贤善应供可爱广博极最极胜极殊极妙极贤极善极应供极可爱极广博。<a id="a-Er"></a>若苾刍以染缠心。<a id="a-Es"></a>对堪能女作如是语。<a id="a-Et"></a>姊妹。<a id="a-Eu"></a>于供养中此事为最。<a id="a-Ev"></a>谓如我类具足戒行。<a id="a-Ew"></a>应以淫欲法供养我者。<a id="a-Ex"></a>得僧伽伐尸沙。<a id="a-Ey"></a>如说最言其事既尔。<a id="a-Ez"></a>乃至极广大准说应知。<a id="a-F0"></a>具戒既然。<a id="a-F1"></a>善法梵行亦复如是。<a id="a-F2"></a>一一别说。<a id="a-F3"></a>或云我是具戒善法。<a id="a-F4"></a>具戒梵行。<a id="a-F5"></a>善法具戒。<a id="a-F6"></a>善法梵行。<a id="a-F7"></a>梵行具戒。<a id="a-F8"></a>梵行善法。<a id="a-F9"></a>二二合说。<a id="a-FA"></a>或云我是具戒善法梵行。<a id="a-FB"></a>善法梵行具戒。<a id="a-FC"></a>梵行具戒善法。<a id="a-FD"></a>三三合说。<a id="a-FE"></a>若云如我等类以淫欲法而供养者。<a id="a-FF"></a>得僧伽伐尸沙。<a id="a-FG"></a>若苾刍对堪行淫女人。<a id="a-FH"></a>以染缠心作如是说。<a id="a-FI"></a>姊妹。<a id="a-FJ"></a>此供养中最。<a id="a-FK"></a>如我等类具戒之人应可供养。<a id="a-FL"></a>而不与淫欲法合说者。<a id="a-FM"></a>得窣吐罗底也。<a id="a-FN"></a>如最既尔。<a id="a-FO"></a>乃至极广大准说应知。<a id="a-FP"></a>如是一一别说。<a id="a-FQ"></a>二二合说。<a id="a-FR"></a>三三合说。<a id="a-FS"></a>皆得窣吐罗底也。<a id="a-FT"></a>若苾刍对堪行淫女。<a id="a-FU"></a>以染缠心作如是说。<a id="a-FV"></a>姊妹。<a id="a-FW"></a>此供养中最。<a id="a-FX"></a>若有苾刍是具戒人应可供养。<a id="a-FY"></a>与淫欲法合说不云如我等类者。<a id="a-FZ"></a>得窣吐罗底也。<a id="a-Fa"></a>余如前说。<a id="a-Fb"></a>若苾刍广说如前。<a id="a-Fc"></a>不云如我等类。<a id="a-Fd"></a>不与淫欲法合说者。<a id="a-Fe"></a>得突色讫里多。<a id="a-Ff"></a>一一别说等准上应知。<a id="a-Fg"></a>如对堪行淫女。<a id="a-Fh"></a>得根本罪。<a id="a-Fi"></a>若对不堪者。<a id="a-Fj"></a>得方便罪。<a id="a-Fk"></a>若对堪行淫男子半择迦。<a id="a-Fl"></a>得窣吐罗底也。<a id="a-Fm"></a>若对不堪者。<a id="a-Fn"></a>得恶作罪。<a id="a-Fo"></a>若对傍生类有力无力。<a id="a-Fp"></a>皆唯恶作。<a id="a-Fq"></a>又无犯者最初犯人。<a id="a-Fr"></a>痴狂心乱痛恼所缠。</p>
 </body>
</html>