<!doctype html>
<html id="z3IBUztnk" data-ver="933">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第一</h1>
  <h2 id="a2">毗奈耶序</h2>
  <p id="a3">稽首大悲尊　　能哀愍一切</p>
  <p id="a4">面满如初日　　目净若青莲</p>
  <p id="a5">佛生调伏家　　弟子众调伏</p>
  <p id="a6">调伏除众过　　敬礼法中尊</p>
  <p id="a7">佛说三藏教　　毗奈耶为首</p>
  <p id="a8">我于此教中　　略申其赞颂</p>
  <p id="a9">如树根为最　　条干由是生</p>
  <p id="aA">佛说律为本　　能生诸善法</p>
  <p id="aB">譬如大堤防　　瀑流不能越</p>
  <p id="aC">戒法亦如是　　能遮于毁禁</p>
  <p id="aD">诸佛证菩提　　独觉身心静</p>
  <p id="aE">及以阿罗汉　　咸由律行成</p>
  <p id="aF">三世诸贤圣　　远离有为缚</p>
  <p id="aG">皆以律为本　　能至安隐处</p>
  <p id="aH">若此调伏教　　安住于世间</p>
  <p id="aI">即是诸如来　　正法藏不灭</p>
  <p id="aJ">戒是能安立　　如来正法灯</p>
  <p id="aK">离此即便无　　安隐涅槃路</p>
  <p id="aL">佛游于世间　　随处说经法</p>
  <p id="aM">律教不如是　　故知难值遇</p>
  <p id="aN">如地载群生　　能长诸卉木</p>
  <p id="aO">律教亦如是　　能生诸福智</p>
  <p id="aP">佛说由律教　　能生众功德</p>
  <p id="aQ">奉持得解脱　　毁破生恶趣</p>
  <p id="aR">象马若不调　　制之以钩策</p>
  <p id="aS">律教亦如是　　不调令善顺</p>
  <p id="aT">如城有隍堑　　能御诸怨敌</p>
  <p id="aU">律教亦如是　　能防于破戒</p>
  <p id="aV">譬如大海水　　能漂于死尸</p>
  <p id="aW">律教亦如是　　能除诸破戒</p>
  <p id="aX">律是法中王　　诸佛之导首</p>
  <p id="aY">苾刍喻商旅　　此为无价珍</p>
  <p id="aZ">破戒逾蛇毒　　律如阿伽陀</p>
  <p id="aa">盛壮意难调　　以律为辔勒</p>
  <p id="ab">律于善道处　　常与作桥梁</p>
  <p id="ac">亦于恶趣海　　能与为船筏</p>
  <p id="ad">若行于险路　　戒为善导者</p>
  <p id="ae">若升无畏城　　以戒为梯蹬</p>
  <p id="af">大师最胜尊　　亲说于律教</p>
  <p id="ag">此二无差别　　咸应归命礼</p>
  <p id="ah">佛及圣弟子　　咸依律教住</p>
  <p id="ai">于戒生恭敬　　故我归命礼</p>
  <p id="aj">我依律赞叹　　此说应尊重</p>
  <p id="ak">于初首归依　　吉祥事成就</p>
  <p id="al">毗奈耶大海　　涯际淼难知</p>
  <p id="am">差别相无穷　　岂我能详悉</p>
  <p id="an">大师律教海　　甚深难可测</p>
  <p id="ao">我今随自能　　略赞于少分</p>
  <p id="ap">世尊涅槃时　　普告诸大众</p>
  <p id="aq">汝于我灭后　　感应尊敬戒</p>
  <p id="ar">故我申赞颂　　欲说毗奈耶</p>
  <p id="as">仁等应至心　　善听调伏教</p>
  <p id="at">别解脱经难得闻　　经于无量俱胝劫</p>
  <p id="au">读诵受持亦如是　　如说行者更难遇</p>
  <p id="av">诸佛出现于世乐　　演说微妙正法乐</p>
  <p id="aw">僧伽一心同见乐　　和合俱修勇进乐</p>
  <p id="ax">若见圣人则为乐　　并与共住亦为乐</p>
  <p id="ay">若不见诸愚痴人　　是则名为常受乐</p>
  <p id="az">见具尸罗者为乐　　若见多闻亦名乐</p>
  <p id="a10">见阿罗汉是真乐　　由于后有不生故</p>
  <p id="a11">于河津处妙阶乐　　以法降怨战胜乐</p>
  <p id="a12">证得正慧果生时　　能除我慢尽为乐</p>
  <p id="a13">若有能为决定意　　善伏根欲具多闻</p>
  <p id="a14">从少至老处林中　　寂静闲居兰若乐</p>
  <p id="a15">合十指恭敬　　礼释迦师子</p>
  <p id="a16">别解脱调伏　　我说仁善听</p>
  <p id="a17">听已当正行　　如大仙所说</p>
  <p id="a18">于诸小罪中　　勇猛亦勤护</p>
  <p id="a19">心马难制止　　勇决恒相续</p>
  <p id="a1A">别解脱如衔　　有百针极利</p>
  <p id="a1B">若人违轨则　　闻教便能止</p>
  <p id="a1C">大士若良马　　当出烦恼阵</p>
  <p id="a1D">若人无此衔　　亦不曾喜乐</p>
  <p id="a1E">彼没烦恼阵　　迷转于生死</p>
  <p id="a1F">总摄颂曰。</p>
  <p id="a1G">若作不净行　　不与取断人</p>
  <p id="a1H">妄说上人法　　斯皆不共住</p>
  <p data-pb></p>
  <h2 id="a1I">不净行学处第一之一</h2>
  <p id="a1J">别摄颂曰。</p>
  <p id="a1K">苏阵那无犯　　苾刍在林中</p>
  <p id="a1L">弱腰及长根　　妙喜三皆犯</p>
  <p id="a1M">昼日房中睡　　闲林离欲人</p>
  <p id="a1N">善与昔因缘　　应知颂总摄</p>
  <p id="a1O">尔时薄伽梵。<a id="a-1P"></a>从初证觉于十二年中。<a id="a-1Q"></a>诸声闻弟子无有过失。<a id="a-1R"></a>未生疮疱。<a id="a-1S"></a>世尊为诸弟子。<a id="a-1T"></a>说略别解脱戒经曰。</p>
  <p id="a1U">一切恶莫作　　一切善应修</p>
  <p id="a1V">遍调于自心　　是则诸佛教</p>
  <p id="a1W">护身为善哉　　能护语亦善</p>
  <p id="a1X">护意为善哉　　尽护最为善</p>
  <p id="a1Y">苾刍护一切　　能解脱众苦</p>
  <p id="a1Z">善护于口言　　亦善护于意</p>
  <p id="a1a">身莫作诸恶　　常净三种业</p>
  <p id="a1b">是则能随顺　　大仙所行道</p>
  <p id="a1c">至十三年。<a id="a-1d"></a>在佛栗氏国。<a id="a-1e"></a>时羯阑铎迦村羯阑铎迦子名苏阵那。<a id="a-1f"></a>富有资财多诸仆使。<a id="a-1g"></a>金银珍宝谷麦盈溢。<a id="a-1h"></a>所贮赀货如毗沙门天王。<a id="a-1i"></a>于同类族娶女为妻。<a id="a-1j"></a>欢乐而住。<a id="a-1k"></a>彼于异时。<a id="a-1l"></a>于佛法僧深生敬信。<a id="a-1m"></a>归依三宝受五学处。<a id="a-1n"></a>所谓杀生偷盗欲邪行虚诳语及饮诸酒。<a id="a-1o"></a>悉皆远离。<a id="a-1p"></a>由斯敬信日渐增广。<a id="a-1q"></a>便以正信舍家趣非家。<a id="a-1r"></a>剃除须发而披法服。<a id="a-1s"></a>既出家已。<a id="a-1t"></a>与诸亲属相杂而住。<a id="a-1u"></a>犹如昔日在家无异。<a id="a-1v"></a>尔时具寿苏阵那便自思念。<a id="a-1w"></a>岂容我于善说法律而为出家。<a id="a-1x"></a>应证未证应得未得。<a id="a-1y"></a>与诸亲族相杂而住。<a id="a-1z"></a>我今宜应舍离亲属。<a id="a-20"></a>执持衣钵游行人间。<a id="a-21"></a>作是念已。<a id="a-22"></a>便舍亲属行诣他方。<a id="a-23"></a>逢世饥馑乞食难得。<a id="a-24"></a>父母于子尚不相济。<a id="a-25"></a>况余乞者。<a id="a-26"></a>时苏阵那作是念已。<a id="a-27"></a>今我亲属财食殷富。<a id="a-28"></a>宜应就彼羯阑铎迦村。<a id="a-29"></a>劝于僧田广设供养。<a id="a-2A"></a>若麨若粥。<a id="a-2B"></a>或常施食。<a id="a-2C"></a>或请唤食。<a id="a-2D"></a>或八日十四日十五日食。<a id="a-2E"></a>教诸亲属少兴福业为饶益事。<a id="a-2F"></a>时苏阵那便舍他方。<a id="a-2G"></a>执持衣钵渐次游行。<a id="a-2H"></a>遂至羯阑铎迦村。<a id="a-2I"></a>去斯不远在阿兰若住小房中。<a id="a-2J"></a>时苏阵那诣亲属所。<a id="a-2K"></a>广为诸人赞扬佛法僧宝。<a id="a-2L"></a>令于大众设诸供养而作饶益。<a id="a-2M"></a>时苏阵那在阿兰若修杜多行。<a id="a-2N"></a>但三衣粪扫衣。<a id="a-2O"></a>常乞食次第乞。<a id="a-2P"></a>时诸亲族于日日中。<a id="a-2Q"></a>恒以上妙甘美饮食施众僧已。<a id="a-2R"></a>苏阵那持衣钵入村中。<a id="a-2S"></a>以次而乞到其本舍。<a id="a-2T"></a>既无所获舍之而出。<a id="a-2U"></a>苏阵那母有事他行。<a id="a-2V"></a>时有老婢遥见苏阵那忆识容颜。<a id="a-2W"></a>知无所获疾疾而去。<a id="a-2X"></a>老婢见已诣苏阵那母处白言。<a id="a-2Y"></a>大家知不。<a id="a-2Z"></a>长子苏阵那久离乡邑。<a id="a-2a"></a>今还故居。<a id="a-2b"></a>乞求不获疾疾而去。<a id="a-2c"></a>时苏阵那母作如是念。<a id="a-2d"></a>岂非我子有忆恋耶。<a id="a-2e"></a>情生不乐欲归于俗。<a id="a-2f"></a>不爱沙门被沙门所苦。<a id="a-2g"></a>羞惭厌舍沙门行耶。<a id="a-2h"></a>作是念已遂便出村。<a id="a-2i"></a>届苏阵那所居之处告曰。<a id="a-2j"></a>苏阵那。<a id="a-2k"></a>汝有忆恋耶。<a id="a-2l"></a>情生不乐欲归俗耶。<a id="a-2m"></a>不爱沙门被沙门所苦。<a id="a-2n"></a>羞惭厌舍沙门行耶。<a id="a-2o"></a>苏阵那。<a id="a-2p"></a>我家中物及娉时财。<a id="a-2q"></a>汝且听说。<a id="a-2r"></a>我自所有金银之物积为大聚。<a id="a-2s"></a>两边人坐互不相见。<a id="a-2t"></a>又汝父财物官印金钱数有百千万亿。<a id="a-2u"></a>况复诸余杂类财货。<a id="a-2v"></a>汝可还家随情受乐任为福施说是语已。<a id="a-2w"></a>时苏阵那白母言。<a id="a-2x"></a>我无忆恋情有不乐归还故居。<a id="a-2y"></a>亦无不爱沙门被沙门所苦羞惭厌舍。<a id="a-2z"></a>时苏阵那母闻是语已。<a id="a-30"></a>便自思念非我所堪。<a id="a-31"></a>令其返服应可别设余计。<a id="a-32"></a>时母还舍告新妇曰尔若月。<a id="a-33"></a>期时至可报我知。<a id="a-34"></a>新妇敬诺。<a id="a-35"></a>后于异时月期既至。<a id="a-36"></a>白言。<a id="a-37"></a>大家我今月期时至。<a id="a-38"></a>欲何所作。<a id="a-39"></a>姑曰。<a id="a-3A"></a>时过洗浴冠众花鬘。<a id="a-3B"></a>涂以名香着诸璎珞。<a id="a-3C"></a>严身之具咸令备尽。<a id="a-3D"></a>如苏阵那昔在家日。<a id="a-3E"></a>情所乐事皆悉为之。<a id="a-3F"></a>妇既闻已庄饰事周。<a id="a-3G"></a>还至姑所白言。<a id="a-3H"></a>大家如苏阵那昔所爱好我已为之。<a id="a-3I"></a>沐浴严身着诸衣服。<a id="a-3J"></a>若有所作今是其时。<a id="a-3K"></a>时苏阵那母遂与新妇同车而去。<a id="a-3L"></a>诣苏阵那所住之处。<a id="a-3M"></a>到已下车足步而进。<a id="a-3N"></a>时苏阵那在小房外游步经行。<a id="a-3O"></a>母既见已告曰。<a id="a-3P"></a>苏阵那。<a id="a-3Q"></a>如汝所云无有忆恋。<a id="a-3R"></a>广说如上。<a id="a-3S"></a>今汝新妇身净宜留种子。<a id="a-3T"></a>无令财物没入于官。<a id="a-3U"></a>时苏阵那先未制戒不见欲过。<a id="a-3V"></a>睹少年妇情生染着。<a id="a-3W"></a>欲火烧心。<a id="a-3X"></a>告其母曰。<a id="a-3Y"></a>我岂合耶。<a id="a-3Z"></a>母曰。<a id="a-3a"></a>为留种子法应如是。<a id="a-3b"></a>时苏阵那牵故二手。<a id="a-3c"></a>便向屏处脱去法服。<a id="a-3d"></a>遂即再三行不净行。<a id="a-3e"></a>时有有情至求胜行。<a id="a-3f"></a>有解脱性趣向涅槃。<a id="a-3g"></a>弃背生死三界五趣无心乐着。<a id="a-3h"></a>以最后身从胜妙天来托妇胎。<a id="a-3i"></a>若明慧女人有五种别智。<a id="a-3j"></a>异于余女。<a id="a-3k"></a>一知男子有欲心。<a id="a-3l"></a>二知时节。<a id="a-3m"></a>三知从某人得娠。<a id="a-3n"></a>四知是男。<a id="a-3o"></a>五知是女。<a id="a-3p"></a>若是男者依右胁住。<a id="a-3q"></a>若是女者居在左胁。<a id="a-3r"></a>时彼妇人心生欢喜。<a id="a-3s"></a>白其姑曰。<a id="a-3t"></a>大家知不。<a id="a-3u"></a>我已有娠。<a id="a-3v"></a>居在右胁。<a id="a-3w"></a>必定是男。<a id="a-3x"></a>光显宗胄。<a id="a-3y"></a>其姑闻已心大庆喜。<a id="a-3z"></a>作如是言。<a id="a-40"></a>我于昔来情希善子绍嗣家门。<a id="a-41"></a>冀彼长成终怀报德。<a id="a-42"></a>常修福慧利益我等。<a id="a-43"></a>姑知是事。<a id="a-44"></a>便以新妇置在高楼随时供给。<a id="a-45"></a>女医调膳不令差舛。<a id="a-46"></a>身具璎珞。<a id="a-47"></a>如天婇女游欢喜园进止威仪。<a id="a-48"></a>常处床座足不履地。<a id="a-49"></a>目不睹恶色。<a id="a-4A"></a>耳不听恶声。<a id="a-4B"></a>寝食往来曾无违忤。<a id="a-4C"></a>经九月已便生一子。<a id="a-4D"></a>颜貌端严人所爱乐。<a id="a-4E"></a>额广眉长鼻高修直。<a id="a-4F"></a>顶圆若盖色美如金。<a id="a-4G"></a>垂手过膝众皆敬仰。<a id="a-4H"></a>经三七日欢会宗亲。<a id="a-4I"></a>其姑以儿告诸亲曰。<a id="a-4J"></a>此子今者欲作何名。<a id="a-4K"></a>众人议曰。<a id="a-4L"></a>此儿因种子法而求得之。<a id="a-4M"></a>可名种子。<a id="a-4N"></a>其姑即便授八养母。<a id="a-4O"></a>二供乳哺。<a id="a-4P"></a>二作褓持。<a id="a-4Q"></a>二为澡浴。<a id="a-4R"></a>二共欢戏。<a id="a-4S"></a>给以乳酪酥精石蜜。<a id="a-4T"></a>及余上妙甘美饮食而用资养。<a id="a-4U"></a>速便长大如莲出池。<a id="a-4V"></a>既渐童年学诸技艺算数书印。<a id="a-4W"></a>取与质纳皆尽其妙。<a id="a-4X"></a>于八种术善能占相。<a id="a-4Y"></a>所谓相宝相衣相宅相木相象相马相男相女。<a id="a-4Z"></a>彼于异时深生正信。<a id="a-4a"></a>归向三宝受五学处。<a id="a-4b"></a>同父信心念念增长。<a id="a-4c"></a>遂舍家趣非家求出离行。<a id="a-4d"></a>于善说法律剃除须发而披法服。<a id="a-4e"></a>独处闲静无放逸心。<a id="a-4f"></a>策勤勇猛专念而住。<a id="a-4g"></a>净修梵行。<a id="a-4h"></a>于现法中证悟圆满。<a id="a-4i"></a>破无明[穀-禾+卵]断三界惑。<a id="a-4j"></a>成阿罗汉。<a id="a-4k"></a>三明六通具八解脱得如实知。<a id="a-4l"></a>我生已尽。<a id="a-4m"></a>梵行已立。<a id="a-4n"></a>所作已办。<a id="a-4o"></a>不受后有。<a id="a-4p"></a>心无障碍如手撝空。<a id="a-4q"></a>刀割香涂爱憎不起。<a id="a-4r"></a>观金与土等无有异。<a id="a-4s"></a>于诸名利无不弃舍。<a id="a-4t"></a>释梵诸天悉皆恭敬。<a id="a-4u"></a>尔时具寿种子。<a id="a-4v"></a>证阿罗汉受解脱乐。<a id="a-4w"></a>即说颂曰。</p>
  <p id="a4x">圣行已圆满　　不坠于父财</p>
  <p id="a4y">我此最后身　　尽除诸过患</p>
  <p id="a4z">时苏阵那作不净行已。<a id="a-50"></a>世尊于无量百千声闻苾刍大众中。<a id="a-51"></a>而为说法。<a id="a-52"></a>所谓离贪嗔痴心慧解脱。<a id="a-53"></a>时苏阵那亦在众中听佛说法。<a id="a-54"></a>既闻法已。<a id="a-55"></a>心怀愁恼深生追悔。<a id="a-56"></a>赧容伏面默尔无言。<a id="a-57"></a>即便归房怀忧而住。<a id="a-58"></a>后于异时有诸苾刍。<a id="a-59"></a>巡观房宇次至苏阵那所住之房。<a id="a-5A"></a>共为谈话。<a id="a-5B"></a>见苏阵那怀愁而住。<a id="a-5C"></a>时诸苾刍谓苏阵那曰。<a id="a-5D"></a>汝于先时见有客至。<a id="a-5E"></a>逢迎欢笑先唱善来。<a id="a-5F"></a>为持衣钵及诸资具。<a id="a-5G"></a>何故今时见我等来。<a id="a-5H"></a>心怀愁恼伏面而住默然无语。<a id="a-5I"></a>汝苏阵那为身病耶为心痛乎。<a id="a-5J"></a>时苏阵那告言。<a id="a-5K"></a>诸具寿。<a id="a-5L"></a>我非身病而心有焦热。<a id="a-5M"></a>问言。<a id="a-5N"></a>何故心有焦热。<a id="a-5O"></a>时苏阵那具说其事。<a id="a-5P"></a>时诸苾刍闻其说已。<a id="a-5Q"></a>不喜不嫌从座而去还诣佛所。<a id="a-5R"></a>到已礼佛双足在一面坐。<a id="a-5S"></a>以此因缘具白世尊。<a id="a-5T"></a>世尊尔时告诸苾刍曰。<a id="a-5U"></a>此稣阵那于有漏中。<a id="a-5V"></a>先作非法行不净行。<a id="a-5W"></a>尔时世尊以此因缘集苾刍众。<a id="a-5X"></a>佛是知者见者。<a id="a-5Y"></a>知而问非知不问。<a id="a-5Z"></a>时而问非时不问。<a id="a-5a"></a>有利而问无利不问。<a id="a-5b"></a>破决堤防为除疑惑。<a id="a-5c"></a>有利而问。<a id="a-5d"></a>告苏阵那言。<a id="a-5e"></a>汝实作斯不端严事耶。<a id="a-5f"></a>白佛言。<a id="a-5g"></a>实尔大德。<a id="a-5h"></a>佛告苏阵那。<a id="a-5i"></a>汝非沙门非随顺行。<a id="a-5j"></a>不清净非威仪。<a id="a-5k"></a>非出家人之所应作。<a id="a-5l"></a>苏阵那。<a id="a-5m"></a>云何汝今于我所说。<a id="a-5n"></a>离贪嗔痴心慧解脱。<a id="a-5o"></a>微妙法中而为出家。<a id="a-5p"></a>作斯非法可恶之事。<a id="a-5q"></a>痴人。<a id="a-5r"></a>宁以男根置在猛害毒蛇口中。<a id="a-5s"></a>不安女根中。<a id="a-5t"></a>世尊以种种方便。<a id="a-5u"></a>说厌污事呵责苏阵那已。<a id="a-5v"></a>告诸苾刍曰。<a id="a-5w"></a>由此因缘我观十利。<a id="a-5x"></a>为声闻弟子于毗奈耶制其学处。<a id="a-5y"></a>云何为十。<a id="a-5z"></a>一摄取于僧故。<a id="a-60"></a>二令僧欢喜故。<a id="a-61"></a>三令僧乐住故。<a id="a-62"></a>四降伏破戒故。<a id="a-63"></a>五惭者得安故。<a id="a-64"></a>六不信令信故。<a id="a-65"></a>七信者增长故。<a id="a-66"></a>八断现在有漏故。<a id="a-67"></a>九断未来有漏故。<a id="a-68"></a>十令梵行得久住故。<a id="a-69"></a>显扬正法广利人天。<a id="a-6A"></a>我今为诸声闻弟子。<a id="a-6B"></a>于毗奈耶制其学处应如是说。</p>
  <p id="a6C">若复苾刍与诸苾刍。<a id="a-6D"></a>同得学处不舍学处。<a id="a-6E"></a>学羸不自说。<a id="a-6F"></a>作不净行两交会法。<a id="a-6G"></a>此苾刍亦得波罗市迦。<a id="a-6H"></a>不应共住。<a id="a-6I"></a>尔时世尊为诸苾刍制斯学处已。<a id="a-6J"></a>在羯阑铎迦池竹林园中。<a id="a-6K"></a>于时有一苾刍。<a id="a-6L"></a>去斯不远在阿兰若小室中住。<a id="a-6M"></a>于彼林中有一雌猕猴贪饮食故至苾刍所。<a id="a-6N"></a>苾刍每以残食与之。<a id="a-6O"></a>便即共行不净行。<a id="a-6P"></a>时有众多苾刍。<a id="a-6Q"></a>巡游观看诣阿兰若。<a id="a-6R"></a>至苾刍住处。<a id="a-6S"></a>便共言谈在一面坐。<a id="a-6T"></a>彼雌猕猴忆先恶事来至其所。<a id="a-6U"></a>目视苾刍以身相就。<a id="a-6V"></a>苾刍见已羞见余人。<a id="a-6W"></a>即便遮却。<a id="a-6X"></a>如是再三。<a id="a-6Y"></a>时雌猕猴遂大嗔怒。<a id="a-6Z"></a>即以足爪爬爴苾刍。<a id="a-6a"></a>头面及衣并皆破裂。<a id="a-6b"></a>便向一边鸣叫跳踯。<a id="a-6c"></a>时诸苾刍。<a id="a-6d"></a>见是事已即便问曰。<a id="a-6e"></a>具寿。<a id="a-6f"></a>此野猕猴何故初来。<a id="a-6g"></a>先观尔面复以身就。<a id="a-6h"></a>汝见便遮。<a id="a-6i"></a>如是再三。<a id="a-6j"></a>嗔怒爬爴身衣并破鸣叫跳踯时彼苾刍具以事白。<a id="a-6k"></a>诸苾刍闻告言。<a id="a-6l"></a>具寿岂非世尊遮诸苾刍行不净行。<a id="a-6m"></a>彼便报曰。<a id="a-6n"></a>世尊制戒但制人趣不遮傍生。<a id="a-6o"></a>时诸苾刍闻是语已。<a id="a-6p"></a>不嫌不喜舍之而去。<a id="a-6q"></a>并与俱行往诣佛所。<a id="a-6r"></a>礼佛足已在一面坐。<a id="a-6s"></a>便以上事具白世尊。<a id="a-6t"></a>世尊告曰。<a id="a-6u"></a>人趣尚制。<a id="a-6v"></a>况复傍生。<a id="a-6w"></a>彼愚痴人犯波罗市迦。<a id="a-6x"></a>尔时世尊以此因缘集苾刍众。<a id="a-6y"></a>知而故问。<a id="a-6z"></a>苾刍汝实作是不端严事罪恶法耶。<a id="a-70"></a>白言实尔。<a id="a-71"></a>世尊以种种呵责广说如前。<a id="a-72"></a>尔时世尊告诸苾刍。<a id="a-73"></a>前是创制今是随制。<a id="a-74"></a>我今更于毗奈耶中。<a id="a-75"></a>为诸苾刍制其学处应如是说。</p>
  <p id="a76">若复苾刍与诸苾刍。<a id="a-77"></a>同得学处不舍学处。<a id="a-78"></a>学羸不自说。<a id="a-79"></a>作不净行两交会法。<a id="a-7A"></a>乃至共傍生。<a id="a-7B"></a>此苾刍亦得波罗市迦。<a id="a-7C"></a>不应共住。</p>
  <p id="a7D">若复苾刍者谓苏阵那等。<a id="a-7E"></a>苾刍有五一名字苾刍二自言苾刍。<a id="a-7F"></a>三乞求苾刍。<a id="a-7G"></a>四破烦恼苾刍。<a id="a-7H"></a>五白四羯磨圆具苾刍。<a id="a-7I"></a>言名字苾刍者。<a id="a-7J"></a>如人立字名作苾刍。<a id="a-7K"></a>或世共许或是苾刍种族。<a id="a-7L"></a>因此唤为苾刍。<a id="a-7M"></a>是谓名字苾刍。<a id="a-7N"></a>云何自言苾刍。<a id="a-7O"></a>若人实非苾刍。<a id="a-7P"></a>自言我是苾刍。<a id="a-7Q"></a>或是贼住自称苾刍。<a id="a-7R"></a>是谓自言苾刍。<a id="a-7S"></a>云何乞求苾刍。<a id="a-7T"></a>若诸俗人常为乞求以自活命。<a id="a-7U"></a>是名乞求苾刍。<a id="a-7V"></a>云何破烦恼苾刍若人能断诸漏烦恼所有焦热。<a id="a-7W"></a>诸苦异熟未来生老死。<a id="a-7X"></a>能善了知永除根本。<a id="a-7Y"></a>如断多罗树头证不生法。<a id="a-7Z"></a>是名破烦恼苾刍。</p>
  <p id="a7a">云何白四羯磨圆具苾刍。<a id="a-7b"></a>谓身无障难作法圆满。<a id="a-7c"></a>是不应呵。<a id="a-7d"></a>是名羯磨圆具苾刍。<a id="a-7e"></a>今此所言苾刍义者。<a id="a-7f"></a>意取第五。<a id="a-7g"></a>言复者谓更有余如是流。<a id="a-7h"></a>类与诸苾刍者。<a id="a-7i"></a>谓共诸余苾刍也。<a id="a-7j"></a>同得学处者。<a id="a-7k"></a>若有先受圆具。<a id="a-7l"></a>已经百岁。<a id="a-7m"></a>所应学事。<a id="a-7n"></a>与新受者等无有异。<a id="a-7o"></a>若新受圆具。<a id="a-7p"></a>所应学事。<a id="a-7q"></a>与百岁圆具者事亦不殊。<a id="a-7r"></a>所谓尸罗学处持犯轨仪咸皆相似而得。<a id="a-7s"></a>故名同得学处。</p>
  <p id="a7t">言不舍学处者。<a id="a-7u"></a>齐何名为不舍学处。<a id="a-7v"></a>谓对癫狂心乱痛恼所缠聋哑痴人而舍学处。<a id="a-7w"></a>皆不名为舍。<a id="a-7x"></a>若于独静处作独静想。<a id="a-7y"></a>或于独静处作不独静想。<a id="a-7z"></a>或于不独静处作独静想。<a id="a-80"></a>非舍学处。<a id="a-81"></a>若中方人对边方人作中方语。<a id="a-82"></a>舍不成舍。<a id="a-83"></a>若解成舍。<a id="a-84"></a>若边方人对中方人作边方语。<a id="a-85"></a>若中方人对中方人作边方语。<a id="a-86"></a>舍不成舍。<a id="a-87"></a>若解成舍。<a id="a-88"></a>若边方人对边方人作中方语。<a id="a-89"></a>准上应知。<a id="a-8A"></a>若对睡眠入定非人天等。<a id="a-8B"></a>变化傍生及诸形像。<a id="a-8C"></a>或时闹乱。<a id="a-8D"></a>或不审告住本性人。<a id="a-8E"></a>皆不成舍。<a id="a-8F"></a>言学羸不说者。<a id="a-8G"></a>应为四句。<a id="a-8H"></a>有舍学处非学羸而说。<a id="a-8I"></a>有学羸而说非舍学处。<a id="a-8J"></a>有舍学处学羸而说。<a id="a-8K"></a>有不舍学处非学羸而说。<a id="a-8L"></a>云何有舍学处非学羸而说。<a id="a-8M"></a>如有苾刍。<a id="a-8N"></a>情怀顾恋欲希还俗。<a id="a-8O"></a>于沙门道无爱乐心。<a id="a-8P"></a>为沙门所苦羞惭厌背。<a id="a-8Q"></a>诣苾刍所作如是言。<a id="a-8R"></a>具寿存念。<a id="a-8S"></a>我某甲今舍学处。<a id="a-8T"></a>是名舍学处。<a id="a-8U"></a>或云我舍佛陀达摩僧伽。<a id="a-8V"></a>或云我舍素呾罗毗奈耶摩[口*窒]里迦。<a id="a-8W"></a>或云我舍邬波驮耶阿遮利耶。<a id="a-8X"></a>或云知我是俗人。<a id="a-8Y"></a>知我是求寂。<a id="a-8Z"></a>扇侘半择迦污苾刍尼。<a id="a-8a"></a>杀父害母杀阿罗汉。<a id="a-8b"></a>破和合僧恶心出佛身血。<a id="a-8c"></a>是外道是趣外道者。<a id="a-8d"></a>贼住别住不共住人。<a id="a-8e"></a>乃至说云。<a id="a-8f"></a>我于仁等同法者同梵行者。<a id="a-8g"></a>非是伴类。<a id="a-8h"></a>是名舍学处非学羸而说。<a id="a-8i"></a>云何有学羸而说非舍学处。<a id="a-8j"></a>如有苾刍。<a id="a-8k"></a>情怀顾恋欲希还俗。<a id="a-8l"></a>于沙门道无爱乐心。<a id="a-8m"></a>为沙门所苦羞惭厌背。<a id="a-8n"></a>诣苾刍所作如是言。<a id="a-8o"></a>具寿知不。<a id="a-8p"></a>梵行难立。<a id="a-8q"></a>静处难居。<a id="a-8r"></a>独一难住。<a id="a-8s"></a>难居林野受恶卧具。<a id="a-8t"></a>我忆父母兄弟姊妹受业师主。<a id="a-8u"></a>我欲学诸工巧及营农业。<a id="a-8v"></a>于我家族情希绍继。<a id="a-8w"></a>若苾刍。<a id="a-8x"></a>虽作如是种种追悔言辞。<a id="a-8y"></a>然而不云我舍学处。<a id="a-8z"></a>是名学羸而说非舍学处。<a id="a-90"></a>云何学羸而说亦舍学处。<a id="a-91"></a>如有苾刍情怀顾恋广说如前。<a id="a-92"></a>乃至作追悔言而云我舍学处。<a id="a-93"></a>广说如前。<a id="a-94"></a>乃至同梵行者非是伴类。<a id="a-95"></a>是名学羸而说亦舍学处。<a id="a-96"></a>云何不舍学处非学羸而说。<a id="a-97"></a>谓除前相。<a id="a-98"></a>是谓学羸不说。<a id="a-99"></a>言作不净行者。<a id="a-9A"></a>即是淫欲。<a id="a-9B"></a>言淫欲者。<a id="a-9C"></a>谓两相交会也。<a id="a-9D"></a>法者。<a id="a-9E"></a>此据非法。<a id="a-9F"></a>名之为法。<a id="a-9G"></a>身业行非。<a id="a-9H"></a>名之为作。<a id="a-9I"></a>乃至共傍生者。<a id="a-9J"></a>谓猕猴等。<a id="a-9K"></a>此者。<a id="a-9L"></a>谓指其人。<a id="a-9M"></a>苾刍者。<a id="a-9N"></a>谓得苾刍性。<a id="a-9O"></a>云何苾刍性。<a id="a-9P"></a>谓受圆具。<a id="a-9Q"></a>云何圆具谓白四羯磨。<a id="a-9R"></a>于所作事。<a id="a-9S"></a>如法成就究竟满足。<a id="a-9T"></a>其进受人。<a id="a-9U"></a>以圆满心希求具戒。<a id="a-9V"></a>要祈誓受情无恚恨。<a id="a-9W"></a>以言表白语业彰显。<a id="a-9X"></a>故名圆具。</p>
  <p id="a9Y">波罗市迦者。<a id="a-9Z"></a>是极重罪极可厌恶。<a id="a-9a"></a>是可嫌弃不可爱乐。<a id="a-9b"></a>若苾刍亦才犯时。<a id="a-9c"></a>即非沙门非释迦子。<a id="a-9d"></a>失苾刍性乖涅槃性。<a id="a-9e"></a>堕落崩倒被他所胜不可救济。<a id="a-9f"></a>如截多罗树头更不复生。<a id="a-9g"></a>不能郁茂增长广大。<a id="a-9h"></a>故名波罗市迦。</p>
  <p id="a9i">言不共住者谓此犯人不得与诸苾刍而作共住。<a id="a-9j"></a>若褒洒陀若随意事。<a id="a-9k"></a>若单白白二白四羯磨。<a id="a-9l"></a>若众有事应差十二种人。<a id="a-9m"></a>此罪差限。<a id="a-9n"></a>若法若食不共受用。<a id="a-9o"></a>是应摈弃。<a id="a-9p"></a>由此名为不应共住。<a id="a-9q"></a>此中犯相其事云何。</p>
  <p id="a9r">摄颂曰。</p>
  <p id="a9s">于三处行淫　　三疮隔不隔</p>
  <p id="a9t">坏不坏死活　　半择迦女男</p>
  <p id="a9u">见他睡行淫　　或与酒药等</p>
  <p id="a9v">被逼乐不乐　　犯不犯应知</p>
  <p id="a9w">若苾刍于其三处。<a id="a-9x"></a>作不净行行淫欲法。<a id="a-9y"></a>得波罗市迦。<a id="a-9z"></a>云何三处。<a id="a-A0"></a>谓以生支入大小便道及口。<a id="a-A1"></a>才入即得波罗市迦。<a id="a-A2"></a>若苾刍共三种人作不净行。<a id="a-A3"></a>得波罗市迦。<a id="a-A4"></a>云何为三。<a id="a-A5"></a>谓女男半择迦。<a id="a-A6"></a>若苾刍作行淫意。<a id="a-A7"></a>于活人女三疮不坏于彼行淫。<a id="a-A8"></a>以有隔入有隔。<a id="a-A9"></a>以有隔入无隔。<a id="a-AA"></a>以无隔入有隔。<a id="a-AB"></a>以无隔入无隔。<a id="a-AC"></a>入时得波罗市迦。<a id="a-AD"></a>若苾刍于活人女三疮损坏于彼行淫。<a id="a-AE"></a>隔等同前。<a id="a-AF"></a>入得窣吐罗底也。<a id="a-AG"></a>若于死人女三疮不坏。<a id="a-AH"></a>隔等同前。<a id="a-AI"></a>入得波罗市迦。</p>
  <p id="aAJ">若苾刍于死人女三疮损坏。<a id="a-AK"></a>隔等同前。<a id="a-AL"></a>入得窣吐罗底也。<a id="a-AM"></a>如于人女。<a id="a-AN"></a>若活若死。<a id="a-AO"></a>得罪重轻如是应知。<a id="a-AP"></a>于非人女傍生女。<a id="a-AQ"></a>若活若死。<a id="a-AR"></a>于三疮门。<a id="a-AS"></a>有损无损有隔无隔。<a id="a-AT"></a>得罪轻重同前若于人男非人男傍生男。<a id="a-AU"></a>若活若死。<a id="a-AV"></a>于二疮门有损无损及以隔等。<a id="a-AW"></a>得罪同前。<a id="a-AX"></a>若男半择迦非人傍生半择迦。<a id="a-AY"></a>若活若死。<a id="a-AZ"></a>于二疮门有损无损及以隔等。<a id="a-Aa"></a>得罪同前。<a id="a-Ab"></a>若苾刍于眠睡苾刍行不净行。<a id="a-Ac"></a>若睡苾刍于初中后不觉知者无犯。<a id="a-Ad"></a>其行淫者得根本罪。<a id="a-Ae"></a>若睡苾刍初知中后不知者无犯。<a id="a-Af"></a>其行淫者得根本罪。<a id="a-Ag"></a>若初中皆知后不知者无犯。<a id="a-Ah"></a>行淫者得根本罪。<a id="a-Ai"></a>若初中后皆知。<a id="a-Aj"></a>而无心受乐者无犯。<a id="a-Ak"></a>其行淫者得根本罪。<a id="a-Al"></a>若初中后皆知有心受乐者。<a id="a-Am"></a>二俱得根本罪。<a id="a-An"></a>若苾刍初向眠睡苾刍处。<a id="a-Ao"></a>有犯无犯既尔。<a id="a-Ap"></a>若向苾刍尼处。<a id="a-Aq"></a>式叉摩拏求寂求寂女处。<a id="a-Ar"></a>得罪轻重如上应知。<a id="a-As"></a>若苾刍尼式叉摩拏及求寂女。<a id="a-At"></a>向苾刍处及求寂处。<a id="a-Au"></a>各各有犯无犯准前应说。<a id="a-Av"></a>若求寂向苾刍苾刍尼式叉摩拏求寂求寂女处。<a id="a-Aw"></a>有犯无犯亦如上说。<a id="a-Ax"></a>若苾刍以米酒花酒根皮等酒与苾刍。<a id="a-Ay"></a>令熟醉着行不净行。<a id="a-Az"></a>而醉苾刍于初中后。<a id="a-B0"></a>有知不知受乐不乐。<a id="a-B1"></a>得罪轻重有犯无犯。<a id="a-B2"></a>乃至余众与酒令醉。<a id="a-B3"></a>如上睡眠广说如醉既尔若以咒术及药令彼迷乱。<a id="a-B4"></a>于彼诸境行不净行。<a id="a-B5"></a>乃至余众互为。<a id="a-B6"></a>得罪有无如上若苾刍强逼他苾刍共行不净行。<a id="a-B7"></a>若被逼者初入之时作心受乐。<a id="a-B8"></a>二俱灭摈。<a id="a-B9"></a>若入时不乐入已乐。<a id="a-BA"></a>二俱灭摈。<a id="a-BB"></a>若入时不乐入已不乐出时乐。<a id="a-BC"></a>二俱灭摈。<a id="a-BD"></a>若被逼者三时不乐无犯。<a id="a-BE"></a>逼他者灭摈。<a id="a-BF"></a>如逼苾刍若逼苾刍尼。<a id="a-BG"></a>及下余众准事应知。<a id="a-BH"></a>若苾刍等互相陵逼。<a id="a-BI"></a>如前所说。<a id="a-BJ"></a>尔时室罗伐城中有一长者。<a id="a-BK"></a>于同类族娶女为妻。<a id="a-BL"></a>得意相亲欢乐而住。<a id="a-BM"></a>未久之间便生一子。<a id="a-BN"></a>腰脊软弱犹如猫兔。<a id="a-BO"></a>经三七日欢会宗亲。<a id="a-BP"></a>其父以儿告诸亲曰。<a id="a-BQ"></a>此儿今者欲作何名。<a id="a-BR"></a>众人议曰。<a id="a-BS"></a>此儿腰软应与立字名为弱腰。<a id="a-BT"></a>即此童儿年渐长大。<a id="a-BU"></a>便于善说法律而求出家。<a id="a-BV"></a>既出家已于所住聚落而行乞食。<a id="a-BW"></a>摄护威仪诸根无乱。<a id="a-BX"></a>善防心意还诣所居。<a id="a-BY"></a>饭食讫收衣钵洗足。<a id="a-BZ"></a>已入房中欲染心发。<a id="a-Ba"></a>便以生支内自口中而受欲乐。<a id="a-Bb"></a>后于异时有诸苾刍。<a id="a-Bc"></a>因看房舍既入房已。<a id="a-Bd"></a>见彼弱腰作如是事情怀悒叹而问之曰。<a id="a-Be"></a>具寿。<a id="a-Bf"></a>汝作何事。<a id="a-Bg"></a>报言。<a id="a-Bh"></a>我受欲乐。<a id="a-Bi"></a>苾刍报曰。<a id="a-Bj"></a>岂非世尊制行淫法。<a id="a-Bk"></a>报言。<a id="a-Bl"></a>具寿。<a id="a-Bm"></a>佛遮于他。<a id="a-Bn"></a>不制于自。<a id="a-Bo"></a>时诸苾刍闻是语已。<a id="a-Bp"></a>不嫌不喜舍之而去。<a id="a-Bq"></a>往诣佛所如常威仪以事白佛。<a id="a-Br"></a>佛言。<a id="a-Bs"></a>于他尚制。<a id="a-Bt"></a>况复自身。<a id="a-Bu"></a>此之痴人犯波罗市迦。<a id="a-Bv"></a>若苾刍作行欲心为受乐意。<a id="a-Bw"></a>起自生支内着口中。<a id="a-Bx"></a>或以他根入自口内。<a id="a-By"></a>得根本罪。</p>
  <p id="aBz">时室罗伐城有长者子。<a id="a-C0"></a>其根极长。<a id="a-C1"></a>时人因此名曰长根。<a id="a-C2"></a>于佛法中出家圆具。<a id="a-C3"></a>入自房中以己生支。<a id="a-C4"></a>内大便道而取欲乐。<a id="a-C5"></a>时余苾刍因行房舍。<a id="a-C6"></a>见彼长根作如是事。<a id="a-C7"></a>问何所为。<a id="a-C8"></a>乃至报曰。<a id="a-C9"></a>佛制他人于自何过。<a id="a-CA"></a>诸苾刍白佛。<a id="a-CB"></a>佛言。<a id="a-CC"></a>于他尚制。<a id="a-CD"></a>况复自身。<a id="a-CE"></a>此之痴人犯波罗市迦。</p>
  <p id="aCF">佛在室罗伐城给孤独园。<a id="a-CG"></a>时嗢逝尼城(在西印度)有大商主。<a id="a-CH"></a>名曰难陀。<a id="a-CI"></a>大富多财受用丰足。<a id="a-CJ"></a>所有赀产如毗沙门王。<a id="a-CK"></a>于同类族娶女为妻欢乐而住。<a id="a-CL"></a>虽淹岁月竟无子息。<a id="a-CM"></a>为求子故于诸天祠及诸神祇。<a id="a-CN"></a>处处求乞不随所愿。<a id="a-CO"></a>然世有云。<a id="a-CP"></a>由乞求故便获子者。<a id="a-CQ"></a>此诚虚妄。<a id="a-CR"></a>斯若是实人皆千子如转轮王。<a id="a-CS"></a>然由三事方有子息。<a id="a-CT"></a>一者父母交会。<a id="a-CU"></a>二者其母身净应合有娠。<a id="a-CV"></a>三者食香现前。<a id="a-CW"></a>时彼商主业缘合会。<a id="a-CX"></a>时有一天。<a id="a-CY"></a>从胜妙天来托妇胎。<a id="a-CZ"></a>若聪慧女人有五别智。<a id="a-Ca"></a>广如上说。<a id="a-Cb"></a>乃至娠在右胁。<a id="a-Cc"></a>喜白其夫。<a id="a-Cd"></a>遂置高楼。<a id="a-Ce"></a>随时给侍如天婇女。<a id="a-Cf"></a>月满生子众相具足。<a id="a-Cg"></a>其父以儿告诸亲曰。<a id="a-Ch"></a>此儿今者欲作何名。<a id="a-Ci"></a>然中国法。<a id="a-Cj"></a>所诞子息若仪容端正人所乐观者。<a id="a-Ck"></a>名孙陀罗难陀。<a id="a-Cl"></a>时彼诸亲共相议曰。<a id="a-Cm"></a>今此孩子仪容端正众人乐观。<a id="a-Cn"></a>是商主难陀之子。<a id="a-Co"></a>应与此儿名孙陀罗难陀。<a id="a-Cp"></a>授八养母。<a id="a-Cq"></a>速便长大如莲处池。<a id="a-Cr"></a>学综四明艺穷八术。<a id="a-Cs"></a>其父尔时于春夏冬为造三殿。<a id="a-Ct"></a>并三苑园三种婇女。<a id="a-Cu"></a>谓上中下。<a id="a-Cv"></a>升妙楼观奏诸伎乐。<a id="a-Cw"></a>是时难陀商主常为计算。<a id="a-Cx"></a>取与出纳无时暂休。<a id="a-Cy"></a>时孙陀罗难陀白其父曰。<a id="a-Cz"></a>何苦计算无暂闲时。<a id="a-D0"></a>难陀报曰。<a id="a-D1"></a>汝岂镇处高楼终日欢戏。<a id="a-D2"></a>而能办家业耶。<a id="a-D3"></a>而我必须知其家业。<a id="a-D4"></a>孙陀罗难陀闻父语已。<a id="a-D5"></a>即便自念。<a id="a-D6"></a>父出此言欲警觉我。<a id="a-D7"></a>跪而请曰。<a id="a-D8"></a>若如是者。<a id="a-D9"></a>我欲游方经求产业。<a id="a-DA"></a>愿垂见许。<a id="a-DB"></a>父曰。<a id="a-DC"></a>汝今宜住。<a id="a-DD"></a>我有珍财。<a id="a-DE"></a>何劳远觅。<a id="a-DF"></a>孙陀罗难陀报曰。<a id="a-DG"></a>父虽有财我必须去。<a id="a-DH"></a>父便生念。<a id="a-DI"></a>我今应可息彼求心。<a id="a-DJ"></a>即持锁钥遍开七库示以金银。<a id="a-DK"></a>成与未成悉皆充满。<a id="a-DL"></a>告孙陀罗难陀曰。<a id="a-DM"></a>既有如是财宝丰盈。<a id="a-DN"></a>汝宜端拱受诸欲乐。<a id="a-DO"></a>随情持施修造福田。<a id="a-DP"></a>欲游他方此事应息。<a id="a-DQ"></a>答曰。<a id="a-DR"></a>父以此物告示于我。<a id="a-DS"></a>我若有子将何以示。<a id="a-DT"></a>父即生念善哉此说。<a id="a-DU"></a>我亡之后须忧家业。<a id="a-DV"></a>我今现在渐教其事。<a id="a-DW"></a>且令持货试往他方。<a id="a-DX"></a>一则学作经求。<a id="a-DY"></a>二则见我亲识。<a id="a-DZ"></a>遍观方邑情无所迷。<a id="a-Da"></a>作是思已命其妻曰。<a id="a-Db"></a>我身没后。<a id="a-Dc"></a>此孙陀罗难陀当忧家业。<a id="a-Dd"></a>具以前事而告知之。<a id="a-De"></a>妻曰。<a id="a-Df"></a>此成善事可随意行。<a id="a-Dg"></a>父报子曰汝所发心诚亦佳矣。<a id="a-Dh"></a>我身亡后汝知家务。<a id="a-Di"></a>以前所陈咸皆劝诱。<a id="a-Dj"></a>令持财货驰逐他方。<a id="a-Dk"></a>时商主难陀即便遣人摇铃吹贝。<a id="a-Dl"></a>普告城邑所有居人及四方商客。<a id="a-Dm"></a>今者商主孙陀罗难陀。<a id="a-Dn"></a>欲持货物求利他方。<a id="a-Do"></a>仁等若能相随去者。<a id="a-Dp"></a>关河津济不输税直。<a id="a-Dq"></a>所有行资并当豫办。<a id="a-Dr"></a>时有五百商人。<a id="a-Ds"></a>闻此告令各备财货伫待行期。<a id="a-Dt"></a>时父难陀广设宾会普召行人。<a id="a-Du"></a>既并食已而告之曰。<a id="a-Dv"></a>诸君当知。<a id="a-Dw"></a>此孙陀罗难陀是我之子。<a id="a-Dx"></a>我观仁等心无别异。<a id="a-Dy"></a>君等商人欲诣他方求财利者。<a id="a-Dz"></a>有其三患。<a id="a-E0"></a>所谓博奕及以酒色。<a id="a-E1"></a>若见孙陀罗难陀染三惑者。<a id="a-E2"></a>应当遮止。<a id="a-E3"></a>有利益处劝进修行。<a id="a-E4"></a>若诸君等遮恶劝善。<a id="a-E5"></a>能随教者斯曰善哉。<a id="a-E6"></a>若不用语仁等宜应易所将物持货言归。<a id="a-E7"></a>并告孙陀罗难陀曰。<a id="a-E8"></a>汝是我子。<a id="a-E9"></a>所余商人与汝无别。<a id="a-EA"></a>彼有善言宜当见用。<a id="a-EB"></a>子便敬诺。<a id="a-EC"></a>卜择良辰即以车马载负诸物。<a id="a-ED"></a>与五百人共为伴侣。<a id="a-EE"></a>俱寻远路到室罗伐城。<a id="a-EF"></a>于一店中安置货物。<a id="a-EG"></a>时室罗伐城有一淫女。<a id="a-EH"></a>名曰贤首。<a id="a-EI"></a>以炫色为业。<a id="a-EJ"></a>颜貌奇挺人所乐见。<a id="a-EK"></a>若得五百金钱者方与同宿。<a id="a-EL"></a>时彼淫女闻有商人远自嗢逝尼城。<a id="a-EM"></a>彼有商主名曰难陀。<a id="a-EN"></a>其子孙陀罗难陀。<a id="a-EO"></a>仪容端正人所乐观。<a id="a-EP"></a>与五百商人远来至此。<a id="a-EQ"></a>于我店上安其货物停止而住。<a id="a-ER"></a>即便生念。<a id="a-ES"></a>我若不能总夺彼财。<a id="a-ET"></a>不复自名为贤首矣。<a id="a-EU"></a>便命使女曰。<a id="a-EV"></a>于某肆上有一商主。<a id="a-EW"></a>名孙陀罗难陀。<a id="a-EX"></a>多财巨富。<a id="a-EY"></a>汝持花鬘涂香上服。<a id="a-EZ"></a>至彼告言。<a id="a-Ea"></a>商主此是大家贤首。<a id="a-Eb"></a>遣我持来聊伸微信。<a id="a-Ec"></a>复告之曰。<a id="a-Ed"></a>何意商主寄居店肆。<a id="a-Ee"></a>宜可暂来。<a id="a-Ef"></a>女使即便持诸花鬘。<a id="a-Eg"></a>诣商主所委悉告知。<a id="a-Eh"></a>时孙陀罗难陀闻已告使女曰。<a id="a-Ei"></a>汝且前行。<a id="a-Ej"></a>我着香鬘随后而去。<a id="a-Ek"></a>时彼使女即前归家。<a id="a-El"></a>报大家曰。<a id="a-Em"></a>令我先来彼当寻至。<a id="a-En"></a>时彼贤首闻使语已情生喜悦。<a id="a-Eo"></a>即便扫洒庭宇布列名花。<a id="a-Ep"></a>以妙香薰盛设床座。<a id="a-Eq"></a>张施帷幔以待商人。<a id="a-Er"></a>是时孙陀罗难陀。<a id="a-Es"></a>即便洗沐着新净衣。<a id="a-Et"></a>具以花缨而自严饰。<a id="a-Eu"></a>车马仆从诣贤首舍。<a id="a-Ev"></a>是时贤首遥见彼来。<a id="a-Ew"></a>容貌威仪有乖常类。<a id="a-Ex"></a>问使女曰。<a id="a-Ey"></a>此是商主孙陀罗难陀耶。<a id="a-Ez"></a>使女答言尔。<a id="a-F0"></a>贤首喜悦即说颂曰。</p>
  <p id="aF1">不简富将贫　　无论良与贱</p>
  <p id="aF2">但令美容貌　　便乱女人心</p>
 </body>
</html>