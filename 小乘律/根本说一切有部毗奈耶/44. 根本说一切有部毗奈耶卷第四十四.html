<!doctype html>
<html id="z3IBV1koR" data-ver="854">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第四十四</h1>
  <h2 id="a2">入王宫门学处第八十二之一</h2>
  <p id="a3">初总摄颂曰。</p>
  <p id="a4">初首二难陀　　七日并善与</p>
  <p id="a5">五人四希有　　胜鬘教大王</p>
  <p id="a6">二城有盛衰　　月光于夜白</p>
  <p id="a7">仙道出家已　　影胜问伽他</p>
  <p id="a8">顶髻害父命　　当生无间中</p>
  <p id="a9">受二佞臣言　　谤无两罗汉</p>
  <p id="aA">二臣收宝去　　尘沙遍满城</p>
  <p id="aB">大臣以女男　　各付于师主</p>
  <p id="aC">绀颜随师去　　仙道等因缘</p>
  <p id="aD">善财造寺缘　　准陀论七福</p>
  <p id="aE">壮士旷野手　　绀容证不还</p>
  <p id="aF">无比打针人　　广陈师子事</p>
  <p id="aG">二人说善恶　　绀容皆被烧</p>
  <p id="aH">曲脊供僧人　　入王宫为后</p>
  <p id="aI">难陀邬波难陀者。<a id="a-J"></a>佛在室罗伐城逝多林给孤独园。<a id="a-K"></a>尔时世尊告诸苾刍曰。<a id="a-L"></a>汝等当于兰若树下。<a id="a-M"></a>或空室中或山崖坎窟或草[卄/積]内。<a id="a-N"></a>或居露地或在尸林或余林中。<a id="a-O"></a>或住边房受粗弊卧具。<a id="a-P"></a>向如是处简息外缘。<a id="a-Q"></a>端心静虑求断烦恼。<a id="a-R"></a>勿为放逸后置忧悔。<a id="a-S"></a>此即是我真实教诫。<a id="a-T"></a>如是世尊为诸苾刍说思惟事令弃愦闹。<a id="a-U"></a>时有苾刍得世俗通者。<a id="a-V"></a>便往妙高山而修静虑。<a id="a-W"></a>佛告诸苾刍。<a id="a-X"></a>妙高山王者下从金轮与海水齐。<a id="a-Y"></a>有八万踰缮那。<a id="a-Z"></a>从水上高出亦复如是。<a id="a-a"></a>其形畟方四面。<a id="a-b"></a>各有二千踰缮那。<a id="a-c"></a>人天乐观相状端正。<a id="a-d"></a>上有三十三天四宝所成。<a id="a-e"></a>东面水精。<a id="a-f"></a>南面吠琉璃。<a id="a-g"></a>西面白银。<a id="a-h"></a>北面黄金。<a id="a-i"></a>于此山下大海之中有龙王宫。<a id="a-j"></a>亦四宝所成受用无阙。<a id="a-k"></a>有二龙王。<a id="a-l"></a>名难陀邬波难陀。<a id="a-m"></a>而住于此。<a id="a-n"></a>各有八万四千诸龙以为眷属。<a id="a-o"></a>此二龙王。<a id="a-p"></a>假使金翅鸟王不能损害所有饮食皆同诸天上妙供养。<a id="a-q"></a>时二龙王由贪爱故。<a id="a-r"></a>各以其身绕山七匝。<a id="a-s"></a>举首而住。<a id="a-t"></a>俱作是念。<a id="a-u"></a>此等受用皆悉是我福业所招。<a id="a-v"></a>以恼嫉心故每日三时吐其毒气。<a id="a-w"></a>齐二百五十踰缮那内。<a id="a-x"></a>所有鸟兽闻毒气者。<a id="a-y"></a>并皆丧命。<a id="a-z"></a>龙吐气已遂便睡着。<a id="a-10"></a>时诸苾刍修静虑者。<a id="a-11"></a>由龙毒气皮肉变色憔悴萎黄。<a id="a-12"></a>如世尊说汝等苾刍欲求戒净。<a id="a-13"></a>可于半月为褒洒陀。<a id="a-14"></a>求除罪故为随意事。<a id="a-15"></a>时彼苾刍至长净日皆来集会。<a id="a-16"></a>时旧住者怪而问曰。<a id="a-17"></a>何故仁等颜状异常萎黄若此。<a id="a-18"></a>其静虑苾刍以缘具告。<a id="a-19"></a>诸苾刍曰。<a id="a-1A"></a>龙为恼害何不调伏。<a id="a-1B"></a>答曰此唯世尊及大声闻方能制伏。<a id="a-1C"></a>非我所堪。<a id="a-1D"></a>时诸苾刍以缘白佛。<a id="a-1E"></a>佛作是念。<a id="a-1F"></a>我诸弟子谁堪降彼二大龙王。<a id="a-1G"></a>佛知大目干连定能摧伏。<a id="a-1H"></a>便告大目干连曰。<a id="a-1I"></a>汝当观察难陀邬波难陀二大龙王。<a id="a-1J"></a>时大目干连唯然受教。<a id="a-1K"></a>即作如是方便入定。<a id="a-1L"></a>从室罗伐城没于妙高山出。<a id="a-1M"></a>在龙身上经行。<a id="a-1N"></a>龙睡不觉。<a id="a-1O"></a>复行顶上。<a id="a-1P"></a>亦不觉知。<a id="a-1Q"></a>目连即入其腹振大雷霆。<a id="a-1R"></a>睡仍不觉。<a id="a-1S"></a>尔时尊者便作是念。<a id="a-1T"></a>龙有二缘方可降伏。<a id="a-1U"></a>云何为二。<a id="a-1V"></a>一者令其嗔怒。<a id="a-1W"></a>二者发恐怖心。<a id="a-1X"></a>我若遣彼生嗔怒者。<a id="a-1Y"></a>令赡部洲悉皆震动。<a id="a-1Z"></a>我今应可使其惊怖即化作龙身大彼三倍。<a id="a-1a"></a>身绕二龙周围七匝。<a id="a-1b"></a>举首而住。<a id="a-1c"></a>龙觉身重即便唾寤。<a id="a-1d"></a>见彼大身极生惊恐忧惶失计。<a id="a-1e"></a>作如是念。<a id="a-1f"></a>所居之处今被欺夺。<a id="a-1g"></a>遂化作小身弃宫逃窜。<a id="a-1h"></a>尊者大目连即复本形。<a id="a-1i"></a>遮彼龙前整容而住。<a id="a-1j"></a>问曰汝二龙王欲何所作。<a id="a-1k"></a>答曰有大德龙来至住处。<a id="a-1l"></a>欲害我命夺所居宫。<a id="a-1m"></a>有此难缘逃向余处。<a id="a-1n"></a>尊者报曰。<a id="a-1o"></a>我于向者到汝宫中不见斯事。<a id="a-1p"></a>龙曰我等亲见。<a id="a-1q"></a>尊者曰汝可还宫示我形状。<a id="a-1r"></a>龙曰大德岂复欲杀我耶。<a id="a-1s"></a>尊者曰我共往看。<a id="a-1t"></a>谁敢相杀。<a id="a-1u"></a>宜可回去示彼形容。<a id="a-1v"></a>龙与尊者覆还住处。<a id="a-1w"></a>但睹空宫更无余物。<a id="a-1x"></a>二龙问曰。<a id="a-1y"></a>将非圣者见我憍暴现惊恐耶。<a id="a-1z"></a>尊者曰或容如是。<a id="a-20"></a>彼龙白言。<a id="a-21"></a>圣者何缘来此。<a id="a-22"></a>尊者曰汝等当听。<a id="a-23"></a>汝于过去作鄙恶业。<a id="a-24"></a>堕傍生中受斯恶报。<a id="a-25"></a>今时更复作猛毒心。<a id="a-26"></a>杀害有情无悲愍念。<a id="a-27"></a>从斯没已除捺洛迦更无生处。<a id="a-28"></a>彼二龙王俱来礼足作如是语。<a id="a-29"></a>欲令我等当作何事。<a id="a-2A"></a>尊者曰汝等今可归依三宝受五学处。<a id="a-2B"></a>至尽形寿不杀生乃至不饮酒。<a id="a-2C"></a>于妙高山有禽兽等依止住者。<a id="a-2D"></a>施以无畏勿令惊恐彼龙白言。<a id="a-2E"></a>我等愚痴自无觉慧。<a id="a-2F"></a>幸蒙圣者拔济苦津。<a id="a-2G"></a>自誓要心谨依言教。<a id="a-2H"></a>从今已去乃至命存。<a id="a-2I"></a>归依三宝受五学处。<a id="a-2J"></a>于诸生类不令苦恼。<a id="a-2K"></a>爱同己子除嗔毒心。<a id="a-2L"></a>时大目连降二龙已欲还本处。<a id="a-2M"></a>彼二龙王礼尊者足白言。<a id="a-2N"></a>大德。<a id="a-2O"></a>我坠迷津蒙恩救济。<a id="a-2P"></a>至世尊处幸持我语顶礼双足。<a id="a-2Q"></a>不审世尊少病少恼。<a id="a-2R"></a>起居轻利气力安不。<a id="a-2S"></a>复更白言。<a id="a-2T"></a>唯愿大师慈悲哀愍。<a id="a-2U"></a>苾刍苾刍尼等饭食讫。<a id="a-2V"></a>凡说福颂伽他之时。<a id="a-2W"></a>愿称我名以福垂济。<a id="a-2X"></a>舍此恶业生善趣中。<a id="a-2Y"></a>目连告曰。<a id="a-2Z"></a>当为汝白。<a id="a-2a"></a>时大目连所为事讫。<a id="a-2b"></a>犹如壮士屈伸臂顷。<a id="a-2c"></a>于妙高山没逝多林出。<a id="a-2d"></a>诣世尊所礼双足已。<a id="a-2e"></a>白言世尊。<a id="a-2f"></a>我已降伏二难陀龙。<a id="a-2g"></a>令受三归并五学处。<a id="a-2h"></a>于妙高山所住有情皆起悲愍。<a id="a-2i"></a>彼二龙王附申礼敬世尊足下。<a id="a-2j"></a>不审大师少病少恼。<a id="a-2k"></a>起居轻利气力安不。<a id="a-2l"></a>我以恶业堕傍生中受诸苦难。<a id="a-2m"></a>唯愿世尊慈悲救济。<a id="a-2n"></a>具陈请意。<a id="a-2o"></a>世尊闻已赞言。<a id="a-2p"></a>善哉善哉。<a id="a-2q"></a>彼二龙王能生厌离。<a id="a-2r"></a>即告诸苾刍曰。<a id="a-2s"></a>从今已去我诸弟子苾刍苾刍尼等。<a id="a-2t"></a>每食了时说铎[敲-高+(立/(可-一))]拏伽他。<a id="a-2u"></a>称彼二龙王名字为作咒愿。<a id="a-2v"></a>令舍恶道生善趣中。<a id="a-2w"></a>当如是作。<a id="a-2x"></a>若不依我教者得恶作罪。<a id="a-2y"></a>是二龙王从斯已后。<a id="a-2z"></a>每至月八日十五日二十三日月尽日。<a id="a-30"></a>夜复本形。<a id="a-31"></a>昼为人像。<a id="a-32"></a>诣世尊所俱申礼敬受八支学。<a id="a-33"></a>又每来时从妙高山至室罗伐城。<a id="a-34"></a>于路左右布列龙兵。<a id="a-35"></a>弥满虚空以为侍卫。<a id="a-36"></a>后于异时龙作长者形。<a id="a-37"></a>来诣佛所听受妙法。<a id="a-38"></a>时胜光大王亦于彼时来诣佛所。<a id="a-39"></a>既至门外命左右曰。<a id="a-3A"></a>汝往佛所观有何人。<a id="a-3B"></a>时彼左右奉教而去。<a id="a-3C"></a>礼佛足已见二长者。<a id="a-3D"></a>在世尊处听佛说法。<a id="a-3E"></a>即还王所白言。<a id="a-3F"></a>大王。<a id="a-3G"></a>有二长者在世尊处。<a id="a-3H"></a>王作是念。<a id="a-3I"></a>彼二长者是我国人。<a id="a-3J"></a>见我来时敢不恭敬。<a id="a-3K"></a>时胜光王欲至佛所。<a id="a-3L"></a>彼二龙王见国主来白世尊曰。<a id="a-3M"></a>大德。<a id="a-3N"></a>既见国主合改常仪。<a id="a-3O"></a>我今为敬法坐听。<a id="a-3P"></a>为敬王起立。<a id="a-3Q"></a>世尊告曰。<a id="a-3R"></a>诸佛世尊及阿罗汉等咸皆敬法。<a id="a-3S"></a>以此因缘说三伽他曰。</p>
  <p id="a3T">若过去诸佛　　及以未来者</p>
  <p id="a3U">现在诸世尊　　能断一切忧</p>
  <p id="a3V">皆共尊敬法　　言说及行住</p>
  <p id="a3W">常于一切时　　尊重于正法</p>
  <p id="a3X">是故求益者　　欲希富盛乐</p>
  <p id="a3Y">应当尊敬法　　常思诸佛教</p>
  <p id="a3Z">彼二龙王闻佛语已。<a id="a-3a"></a>虽见王来不修敬事。<a id="a-3b"></a>王既见已便作是念。<a id="a-3c"></a>此二长者是我国人。<a id="a-3d"></a>见我来至不生敬重。<a id="a-3e"></a>便起嗔恨。<a id="a-3f"></a>至世尊所礼双足已在一面坐。<a id="a-3g"></a>佛知王意有嗔恚心。<a id="a-3h"></a>别作余言不为说法。<a id="a-3i"></a>时胜光王请世尊曰。<a id="a-3j"></a>唯愿大师为我说法。<a id="a-3k"></a>佛以此缘说伽他曰。</p>
  <p id="a3l">若无清净心　　而怀嗔恨意</p>
  <p id="a3m">不能解诸佛　　所说微妙法</p>
  <p id="a3n">降伏斗诤心　　及以不净意</p>
  <p id="a3o">能除于忿害　　方解诸佛法</p>
  <p id="a3p">时胜光王闻伽他已作如是念。<a id="a-3q"></a>由二长者遂令世尊不时为我演说法要。<a id="a-3r"></a>即从座起礼佛而去。<a id="a-3s"></a>命左右曰。<a id="a-3t"></a>汝可伺彼佛边长者辞佛去时。<a id="a-3u"></a>待至门外俱斩其首。<a id="a-3v"></a>彼二龙王所有部从。<a id="a-3w"></a>见王怀忿作是语已。<a id="a-3x"></a>悉皆惊愕怒而议曰。<a id="a-3y"></a>我等有力能碎高山倾竭大海。<a id="a-3z"></a>王何势力敢作此言。<a id="a-40"></a>即卒起重云震降雷雹。<a id="a-41"></a>于虚空中皆下刀杖。<a id="a-42"></a>剑轮箭槊未至地顷。<a id="a-43"></a>尔时世尊。<a id="a-44"></a>得无忘念告大目连曰。<a id="a-45"></a>汝应速疾念胜光王。<a id="a-46"></a>及此城中诸有情类。<a id="a-47"></a>时大目连唯然受教即入慈定。<a id="a-48"></a>才入定已遍虚空中皆雨天花。<a id="a-49"></a>俱勿头等而堕于地。<a id="a-4A"></a>乃至胜光王入宫已来。<a id="a-4B"></a>天花遍落。<a id="a-4C"></a>王怪奇异叹未曾有。<a id="a-4D"></a>遂告中宫妃后王子大臣。<a id="a-4E"></a>及婆罗门诸士庶等。<a id="a-4F"></a>悉皆总集而下令曰。<a id="a-4G"></a>我于向者从逝多林迄至宫中。<a id="a-4H"></a>天花洒落曾所未见。<a id="a-4I"></a>不知此事是谁威力。<a id="a-4J"></a>时有近王说美言者。<a id="a-4K"></a>白言此是大王如法化人不行枉酷。<a id="a-4L"></a>诸天欢喜雨此妙花。<a id="a-4M"></a>王曰我常以法安人。<a id="a-4N"></a>福力应尔。<a id="a-4O"></a>宫内女人作如是语。<a id="a-4P"></a>我等贞居唯事国主。<a id="a-4Q"></a>于余男子永绝邪心。<a id="a-4R"></a>天神鉴赏庆以祥瑞。<a id="a-4S"></a>太子曰我于父母尽心孝养。<a id="a-4T"></a>灵只感应致此嘉祥。<a id="a-4U"></a>大臣曰王有教令我悉奉行助化国人。<a id="a-4V"></a>致使天花下落。<a id="a-4W"></a>婆罗门曰我顺四时恭祭天地无亏净行。<a id="a-4X"></a>致此鲜花。<a id="a-4Y"></a>猛将曰国有强叛我先出师为众安抚。<a id="a-4Z"></a>获斯嘉应。<a id="a-4a"></a>国人曰我等躬耕供王国税无爽时节。<a id="a-4b"></a>神明共知表察恭勤祥花普散。<a id="a-4c"></a>王闻众议各述己能。<a id="a-4d"></a>便作是念。<a id="a-4e"></a>此妙灵奇世所未见。<a id="a-4f"></a>不知是谁福力。<a id="a-4g"></a>我今宜往请问世尊。<a id="a-4h"></a>如佛所言我当信受。</p>
  <p id="a4i">尔时胜光王即以天花盛满衣裾。<a id="a-4j"></a>乘大象王至给园外。<a id="a-4k"></a>足步而去。<a id="a-4l"></a>礼世尊已在一面坐。<a id="a-4m"></a>即以上事具白世尊。<a id="a-4n"></a>佛言大王此之天花非大王力。<a id="a-4o"></a>亦非内宫及王子臣庶威德所致。<a id="a-4p"></a>是大目连威神之力。<a id="a-4q"></a>大王向使目连不为观察不兴悲愍者。<a id="a-4r"></a>于须臾间室罗伐城王及百姓悉为尘坌。<a id="a-4s"></a>由彼慈悲甚深定力。<a id="a-4t"></a>遂致天花处处充满。<a id="a-4u"></a>是故王及臣庶。<a id="a-4v"></a>于大目连皆应供养。<a id="a-4w"></a>时胜光王白言。<a id="a-4x"></a>世尊。<a id="a-4y"></a>以何因缘但由圣者目连。<a id="a-4z"></a>令我己身及以宫内国城人等。<a id="a-50"></a>不为尘坌得存性命。<a id="a-51"></a>此之恩力非是世尊非余弟子。<a id="a-52"></a>佛言大王。<a id="a-53"></a>非我之力。<a id="a-54"></a>亦非诸余声闻弟子。<a id="a-55"></a>但是目连。<a id="a-56"></a>王若疑者可以衣裾天花置地。<a id="a-57"></a>王奉佛教弃花于地。<a id="a-58"></a>悉皆变成刀剑轮槊。<a id="a-59"></a>王既见已便大惊怖生怪愕心。<a id="a-5A"></a>白佛言。<a id="a-5B"></a>世尊。<a id="a-5C"></a>此之兵仗从何所来。<a id="a-5D"></a>佛言大王。<a id="a-5E"></a>王岂不忆。<a id="a-5F"></a>前令左右于难陀邬波难陀二龙王处。<a id="a-5G"></a>以嗔毒心出暴恶语遣断其命。<a id="a-5H"></a>时彼龙王所有部属。<a id="a-5I"></a>闻是语已皆发嗔恚。<a id="a-5J"></a>便兴密云于虚空中雨诸刀剑及以箭槊。<a id="a-5K"></a>时大目连见斯事已即入慈定。<a id="a-5L"></a>勿令王众并诸国人悉皆磨灭。<a id="a-5M"></a>遂变兵器咸作天花。<a id="a-5N"></a>令众安乐。<a id="a-5O"></a>王言世尊。<a id="a-5P"></a>我不曾见彼二龙王。<a id="a-5Q"></a>何得遣人欲断其命。<a id="a-5R"></a>佛言王不忆者我令忆之。<a id="a-5S"></a>王岂不忆向于我所有二长者见王不起王便发怒敕诸侍从断其命耶。<a id="a-5T"></a>王言我忆。<a id="a-5U"></a>佛言彼二长者即是龙王。<a id="a-5V"></a>为听法故化作人形。<a id="a-5W"></a>来至我所。<a id="a-5X"></a>王曰由我肉眼不识神龙。<a id="a-5Y"></a>既有罪愆。<a id="a-5Z"></a>欲作何事。<a id="a-5a"></a>佛言就二龙所。<a id="a-5b"></a>而为忏摩。<a id="a-5c"></a>王曰彼在妙高山。<a id="a-5d"></a>我住摩揭陀国。<a id="a-5e"></a>相去悬远如何愧谢。<a id="a-5f"></a>佛言彼二龙王每月八日及长净日。<a id="a-5g"></a>为听法故必来我所。<a id="a-5h"></a>王亦须至。<a id="a-5i"></a>我当示彼龙王之身。<a id="a-5j"></a>王可求谢。<a id="a-5k"></a>王曰我于彼龙求谢之时。<a id="a-5l"></a>礼其足耶。<a id="a-5m"></a>佛言大王不应礼足。<a id="a-5n"></a>宜舒右手至彼龙前告言。<a id="a-5o"></a>二龙王我出粗言。<a id="a-5p"></a>幸见容恕。<a id="a-5q"></a>彼二龙王共相容忍。<a id="a-5r"></a>王曰谨奉佛教。<a id="a-5s"></a>当如是作。<a id="a-5t"></a>礼佛足已还适本宫。<a id="a-5u"></a>后至长净日。<a id="a-5v"></a>龙作人形来诣佛所。<a id="a-5w"></a>王亦复至瞻仰世尊。<a id="a-5x"></a>佛为现相指示龙王。<a id="a-5y"></a>时胜光王见佛现相。<a id="a-5z"></a>即从座起整理衣服。<a id="a-60"></a>往二龙所展其右手作如是语。<a id="a-61"></a>幸二龙王见相容恕。<a id="a-62"></a>彼二答曰。<a id="a-63"></a>善哉大王。<a id="a-64"></a>共相容舍。</p>
  <p id="a65">七日者。<a id="a-66"></a>尔时胜光王作是念。<a id="a-67"></a>由我粗语恼彼龙兵。<a id="a-68"></a>致使云雷雨诸刀剑。<a id="a-69"></a>由得圣者大目干连慈定力故。<a id="a-6A"></a>变作天花存活我等。<a id="a-6B"></a>我欲酬恩圣者。<a id="a-6C"></a>请佛及僧。<a id="a-6D"></a>于七日中以申供养。<a id="a-6E"></a>即从座起顶礼佛足白言。<a id="a-6F"></a>世尊。<a id="a-6G"></a>愿佛及僧。<a id="a-6H"></a>于七日内至我宅中哀受微供。<a id="a-6I"></a>尔时世尊见王请已默然为受。<a id="a-6J"></a>王见受已礼佛而去。<a id="a-6K"></a>既出外已告大臣曰。<a id="a-6L"></a>我缘圣者大目连故。<a id="a-6M"></a>请佛及僧于七日中就舍而食。<a id="a-6N"></a>卿等宜应扫饰衢路庄严城郭。<a id="a-6O"></a>办上味食以待佛僧。<a id="a-6P"></a>大臣奉命悉皆备办。<a id="a-6Q"></a>从王宫内至逝多林。<a id="a-6R"></a>于此中间宝幢幡盖香花等遍满。<a id="a-6S"></a>既严饰已。<a id="a-6T"></a>王令使者往白。<a id="a-6U"></a>佛僧饮食已办。<a id="a-6V"></a>愿佛众知时。<a id="a-6W"></a>尔时世尊于日初分执持衣钵。<a id="a-6X"></a>大众随从至王宅所诣其食处。<a id="a-6Y"></a>于先设座就之而坐。<a id="a-6Z"></a>时胜光王见众坐已。<a id="a-6a"></a>自持种种清净上妙饮食奉佛僧众。<a id="a-6b"></a>既饭食已澡漱复讫。<a id="a-6c"></a>佛为大王说施颂伽他。<a id="a-6d"></a>并演妙法还归本处。<a id="a-6e"></a>初日既然。<a id="a-6f"></a>乃至七日悉皆如是。<a id="a-6g"></a>圣众食已为王说法还归本处。<a id="a-6h"></a>时胜光王。<a id="a-6i"></a>遂于后时夜中失火烧杀大象。<a id="a-6j"></a>王令鸣鼓宣告国人曰。<a id="a-6k"></a>从今已后不得夜中辄然灯火。<a id="a-6l"></a>若有违者罚六十金钱。<a id="a-6m"></a>其无钱者长系于狱。</p>
  <p id="a6n">时诸苾刍咸皆有疑。<a id="a-6o"></a>请世尊曰。<a id="a-6p"></a>大德难陀邬波难陀此二龙王。<a id="a-6q"></a>曾作何业堕傍生趣。<a id="a-6r"></a>又作何业所居宫宅皆四宝成。<a id="a-6s"></a>受用饮食与诸天同类。<a id="a-6t"></a>八万四千诸龙以为眷属。<a id="a-6u"></a>假使金翅鸟王亦无伤损。<a id="a-6v"></a>佛告诸苾刍。<a id="a-6w"></a>此二龙王所作之业。<a id="a-6x"></a>还以自身而受其报。<a id="a-6y"></a>无余代者。<a id="a-6z"></a>乃至广说。</p>
  <p id="a70">假令经百劫　　所作业不亡</p>
  <p id="a71">因缘会遇时　　果报还自受</p>
  <p id="a72">汝等应听。<a id="a-73"></a>乃往古昔此贤劫中人寿二万岁时。<a id="a-74"></a>有迦摄波如来出现于世。<a id="a-75"></a>十号具足。<a id="a-76"></a>尔时婆罗痆斯城有王化世。<a id="a-77"></a>名讫粟枳。<a id="a-78"></a>国土丰乐人民安隐。<a id="a-79"></a>时有兄弟。<a id="a-7A"></a>二人俱为大臣。<a id="a-7B"></a>一名难陀。<a id="a-7C"></a>二名邬波难陀。<a id="a-7D"></a>彼二大臣以法非法助王治国。<a id="a-7E"></a>臣有外甥。<a id="a-7F"></a>名曰无忧。<a id="a-7G"></a>于迦摄波佛教法之中而为出家。<a id="a-7H"></a>厌舍尘俗精诚靡懈。<a id="a-7I"></a>未久之间断一切惑证阿罗汉果。<a id="a-7J"></a>每日三时向二舅所。<a id="a-7K"></a>为其说法。<a id="a-7L"></a>作如是语。<a id="a-7M"></a>唯愿二舅勿以非法助王治国。<a id="a-7N"></a>由此因缘于未来世当受恶报。<a id="a-7O"></a>二舅答曰。<a id="a-7P"></a>圣者治国之法。<a id="a-7Q"></a>不能纯以善事而化于人。<a id="a-7R"></a>阿罗汉曰。<a id="a-7S"></a>若如是者来世资粮可应修集。<a id="a-7T"></a>彼二舅报曰。<a id="a-7U"></a>我于今时欲作何事。<a id="a-7V"></a>答曰可为僧伽造立住处。<a id="a-7W"></a>报曰我当修造。<a id="a-7X"></a>即造大寺施四方僧。<a id="a-7Y"></a>四事无阙。<a id="a-7Z"></a>所设供食及非时浆。<a id="a-7a"></a>色香美味悉皆具足。<a id="a-7b"></a>国内苾刍同王太子无所障碍。<a id="a-7c"></a>诸苾刍尼事同后宫无敢侵扰。<a id="a-7d"></a>彼二大臣由以法及非法助王治国。<a id="a-7e"></a>有恶业故堕傍生中。<a id="a-7f"></a>由造寺宇施四方僧。<a id="a-7g"></a>故所有居宅皆四宝所成。<a id="a-7h"></a>由以上妙饮食供众僧故。<a id="a-7i"></a>所受饮食皆与天同味。<a id="a-7j"></a>由于苾刍苾刍尼等令无恼害。<a id="a-7k"></a>得八万四千诸龙以为眷属。<a id="a-7l"></a>假使金翅鸟王不为损害。<a id="a-7m"></a>汝诸苾刍若造恶业还招苦报。<a id="a-7n"></a>所有善因当得善果。<a id="a-7o"></a>汝等当学。</p>
  <p id="a7p">善与者。<a id="a-7q"></a>室罗伐城有一长者。<a id="a-7r"></a>名曰善与。<a id="a-7s"></a>大富多财丰足受用。<a id="a-7t"></a>所有资产与北方毗沙门天王可为俦匹。<a id="a-7u"></a>仁惠无悭给养贫乏。<a id="a-7v"></a>因号善与。<a id="a-7w"></a>时彼长者曾于一时来诣佛所。<a id="a-7x"></a>礼佛足已在一面坐。<a id="a-7y"></a>听说妙法从座而起白言。<a id="a-7z"></a>世尊唯愿慈悲。<a id="a-80"></a>佛及僧众明当就舍受我微供。<a id="a-81"></a>世尊默然而受。<a id="a-82"></a>时彼长者见佛受已礼足而去。<a id="a-83"></a>即于其夜具办种种上妙饮食。<a id="a-84"></a>旦令使者往白时至。<a id="a-85"></a>尔时世尊着衣持钵。<a id="a-86"></a>圣众随从至长者家就座而坐。<a id="a-87"></a>时彼长者睹众坐已。<a id="a-88"></a>自手斟酌种种饮食。<a id="a-89"></a>众饱食已澡漱复讫。<a id="a-8A"></a>长者夫妇即于佛前顶礼佛足长跪而住。<a id="a-8B"></a>世尊观彼夫妇根性差别随机说法。<a id="a-8C"></a>即于座上俱见真谛获预流果。<a id="a-8D"></a>乃至广说归依三宝受五学处。<a id="a-8E"></a>佛及圣众各还住处。<a id="a-8F"></a>时长者妇得果之日。<a id="a-8G"></a>即于其夜便觉有娠。<a id="a-8H"></a>于时时中供佛僧众。<a id="a-8I"></a>经九月已请佛及僧就舍而食。<a id="a-8J"></a>佛为说法。<a id="a-8K"></a>夫妇二人得不还果。<a id="a-8L"></a>即于是日其子诞生。<a id="a-8M"></a>颜貌希奇人所爱乐。<a id="a-8N"></a>额广眉长鼻高修直。<a id="a-8O"></a>顶圆若盖色美如金。<a id="a-8P"></a>垂手过膝众所称叹。<a id="a-8Q"></a>过三七日欢会宗亲。<a id="a-8R"></a>其父以儿告诸亲曰。<a id="a-8S"></a>此儿今者当立何名。<a id="a-8T"></a>举众咸云。<a id="a-8U"></a>此之孩子父母得果之日。<a id="a-8V"></a>来托母胎。<a id="a-8W"></a>及其生时还得胜果。<a id="a-8X"></a>斯之运会世所未闻。<a id="a-8Y"></a>如有神通。<a id="a-8Z"></a>理应嘉赞。<a id="a-8a"></a>应与此子名曰神通。<a id="a-8b"></a>长者养育孩儿授八乳母。<a id="a-8c"></a>二供乳餔二作褓持。<a id="a-8d"></a>二为洗浴二共欢戏。<a id="a-8e"></a>供给乳养无有阙乏。<a id="a-8f"></a>广说如上。<a id="a-8g"></a>是时神通童子年既长大容貌希奇。<a id="a-8h"></a>于王城下随路而去。<a id="a-8i"></a>时有宫人。<a id="a-8j"></a>楼上遥见观彼容貌染意便生。<a id="a-8k"></a>即以花缨遥掷童子堕其头上。<a id="a-8l"></a>有监察人。<a id="a-8m"></a>见是事已便去白王。<a id="a-8n"></a>大王知不。<a id="a-8o"></a>神通童子于王内人有邪欲想。<a id="a-8p"></a>从城下过。<a id="a-8q"></a>宫人投以花缨。<a id="a-8r"></a>王闻是已不审思察。<a id="a-8s"></a>即生忿怒命法官曰。<a id="a-8t"></a>此之童子与内交通。<a id="a-8u"></a>既犯常刑。<a id="a-8v"></a>当断其命。<a id="a-8w"></a>法官奉教执缚童子。<a id="a-8x"></a>往至屠所便斩其首。<a id="a-8y"></a>城中人众见此童子非法枉死。<a id="a-8z"></a>皆出大声作如是语。<a id="a-90"></a>是非法王不审观察。<a id="a-91"></a>神通无过枉被屠刑。<a id="a-92"></a>王见诸人说其非理。<a id="a-93"></a>便自思忖。<a id="a-94"></a>是我造次不审刑科。<a id="a-95"></a>卿等诸人舍斯一过。<a id="a-96"></a>尔时善与长者。<a id="a-97"></a>见儿死已作如是念。<a id="a-98"></a>我有珍财辛苦求觅。<a id="a-99"></a>咸为神通拟隆家业。<a id="a-9A"></a>今既身死财何用为。<a id="a-9B"></a>我今宜应以己珍财。<a id="a-9C"></a>于沙门婆罗门及贫乏者悉皆施与。<a id="a-9D"></a>唯留金钱一文为衣食本。<a id="a-9E"></a>作是念已。<a id="a-9F"></a>便于室罗伐城令人击鼓宣告。<a id="a-9G"></a>诸君当知。<a id="a-9H"></a>善与长者现有财货。<a id="a-9I"></a>无遮总施。<a id="a-9J"></a>奴婢杂畜并放随缘。<a id="a-9K"></a>若有须者随意来取。<a id="a-9L"></a>诸人闻已远近俱集。<a id="a-9M"></a>长者出物悉皆给施。<a id="a-9N"></a>并称求心叹未曾有。<a id="a-9O"></a>是时长者以一金钱买诸货物。<a id="a-9P"></a>他日转卖常得四钱。<a id="a-9Q"></a>每日日中以一金钱买诸香物。<a id="a-9R"></a>磨作香泥涂拭佛殿。<a id="a-9S"></a>又以一钱日日僧中巡次供养。<a id="a-9T"></a>又以一钱舍内居人用充衣食。<a id="a-9U"></a>余有一钱留以为本。<a id="a-9V"></a>善与长者既家产罄竭财食贫无。<a id="a-9W"></a>诸来乞人随时给济。<a id="a-9X"></a>因此号为粗恶善与。<a id="a-9Y"></a>时粗恶长者往诣佛所。<a id="a-9Z"></a>礼足已在一面坐。<a id="a-9a"></a>佛告长者曰。<a id="a-9b"></a>汝之舍中常能施不。<a id="a-9c"></a>长者白言。<a id="a-9d"></a>世尊我比家中虽于日日惠施饮食。<a id="a-9e"></a>然为贫无不能精细。<a id="a-9f"></a>事多粗恶。<a id="a-9g"></a>佛告长者。<a id="a-9h"></a>凡所施物若好若恶。<a id="a-9i"></a>此二皆当获异熟果。<a id="a-9j"></a>长者若人施时随好随恶。<a id="a-9k"></a>不以信心不生恭敬。<a id="a-9l"></a>不自手不应时不清净。<a id="a-9m"></a>如是之人得报之时。<a id="a-9n"></a>不能如彼大富长者随意受用。<a id="a-9o"></a>于其舍宅奴婢车乘。<a id="a-9p"></a>饮食衣服床榻卧具。<a id="a-9q"></a>色声香味触。<a id="a-9r"></a>而心吝惜不能受用。<a id="a-9s"></a>长者由不信等所行惠施。<a id="a-9t"></a>获报如是。<a id="a-9u"></a>长者又所施物若好若恶。<a id="a-9v"></a>以深信心极生恭敬。<a id="a-9w"></a>自手应时以清净物持惠前人。<a id="a-9x"></a>如是施者得报之时。<a id="a-9y"></a>如大长者随意受用。<a id="a-9z"></a>于其舍宅奴婢车乘。<a id="a-A0"></a>饮食衣服床榻卧具。<a id="a-A1"></a>色声香味触。<a id="a-A2"></a>而心广爱乐多受用。<a id="a-A3"></a>由此因缘。<a id="a-A4"></a>长者应听。<a id="a-A5"></a>乃往古昔有胜贵族大婆罗门。<a id="a-A6"></a>名薜罗摩。<a id="a-A7"></a>常于婆罗门处。<a id="a-A8"></a>以八万四千大象服以金鞍。<a id="a-A9"></a>铃铎旗幡悉以金作。<a id="a-AA"></a>于其象上覆盖金网。<a id="a-AB"></a>持以惠施。<a id="a-AC"></a>又以八万四千马。<a id="a-AD"></a>鞍辔装挍悉皆以金。<a id="a-AE"></a>又以八万四千车乘。<a id="a-AF"></a>各以四宝金银琉璃颇梨所成。<a id="a-AG"></a>金网幰盖皆以师子虎豹文彩。<a id="a-AH"></a>皮褥上毯敷置其中。<a id="a-AI"></a>又以八万四千诸妙楼观。<a id="a-AJ"></a>亦以四宝所成。<a id="a-AK"></a>又以八万四千床榻卧具。<a id="a-AL"></a>亦四宝成。<a id="a-AM"></a>所有敷设箪席毡褥。<a id="a-AN"></a>皆是诸方珍奇上物。<a id="a-AO"></a>于床两头安置丹枕。<a id="a-AP"></a>又以金钵八万四千盛满银粟。<a id="a-AQ"></a>又以银钵八万四千盛满金粟。<a id="a-AR"></a>又以八万四千双上妙叠衣。<a id="a-AS"></a>有其四种。<a id="a-AT"></a>谓加尸细叠。<a id="a-AU"></a>刍摩细叠。<a id="a-AV"></a>纻麻细叠。<a id="a-AW"></a>孤呫薄迦细叠。<a id="a-AX"></a>又以八万四千牸牛。<a id="a-AY"></a>其角皆盛以金角。<a id="a-AZ"></a>咸有犊子俱以叠覆。<a id="a-Aa"></a>又以八万四千童子。<a id="a-Ab"></a>皆用金银宝物而为璎珞。<a id="a-Ac"></a>如斯等物皆持惠施。<a id="a-Ad"></a>诸婆罗门。<a id="a-Ae"></a>何况所余上妙饮食种种衣服。<a id="a-Af"></a>长者当知。<a id="a-Ag"></a>彼大潮婆罗门。<a id="a-Ah"></a>以如是等八万四千奇妙之物施婆罗门时。<a id="a-Ai"></a>所获福德。<a id="a-Aj"></a>不如有人但以饮食。<a id="a-Ak"></a>供养外道离欲五通仙人其数满百。<a id="a-Al"></a>此之福德望前福德果报殊胜。<a id="a-Am"></a>复次长者如彼大潮。<a id="a-An"></a>以如是等八万四千奇妙之物施婆罗门。<a id="a-Ao"></a>及施外道一百隐人。<a id="a-Ap"></a>不如有人但以饮食。<a id="a-Aq"></a>施一赡部树下未离欲染异生菩萨。<a id="a-Ar"></a>此之福德望前福德果报殊胜。<a id="a-As"></a>复次长者如彼大潮。<a id="a-At"></a>以如是等八万四千奇妙之物施婆罗门。<a id="a-Au"></a>及施外道一百隐人。<a id="a-Av"></a>并施赡部树下异生菩萨。<a id="a-Aw"></a>不如有人但以饮食施一预流向者。<a id="a-Ax"></a>此之福德望前福德果报殊胜。<a id="a-Ay"></a>复次长者如彼大潮。<a id="a-Az"></a>以如是等八万四千奇妙之物施婆罗门。<a id="a-B0"></a>及施外道一百隐人。<a id="a-B1"></a>并施赡部树下异生菩萨及预流向。<a id="a-B2"></a>不如有人但以饮食施一预流果者。<a id="a-B3"></a>此之福德望前福德果报殊胜。<a id="a-B4"></a>如是广说。<a id="a-B5"></a>一来向一来果。<a id="a-B6"></a>不还向不还果。<a id="a-B7"></a>阿罗汉向。<a id="a-B8"></a>不如有人但以饮食施一阿罗汉果。<a id="a-B9"></a>此之福德望前福德果报殊胜(梵本具有恐烦故略)</p>
  <p id="aBA">复次长者如彼大潮。<a id="a-BB"></a>以如是等胜妙乐具施婆罗门。<a id="a-BC"></a>及一百隐人异生菩萨。<a id="a-BD"></a>并四向四果。<a id="a-BE"></a>不如有人以妙园圃施四方僧。<a id="a-BF"></a>此之福德望前福德果报殊胜。<a id="a-BG"></a>复次长者如彼大潮。<a id="a-BH"></a>以如是等胜妙乐具施婆罗门。<a id="a-BI"></a>及一百隐人异生菩萨。<a id="a-BJ"></a>并四向四果。<a id="a-BK"></a>以妙园圃施四方僧。<a id="a-BL"></a>不如有人于此园中。<a id="a-BM"></a>造立寺宇奉施僧伽。<a id="a-BN"></a>此之福德望前福德果报殊胜。<a id="a-BO"></a>复次长者如彼大潮。<a id="a-BP"></a>以如是等胜妙乐具施婆罗门。<a id="a-BQ"></a>乃至园中造立寺宇。<a id="a-BR"></a>不如有人于此寺中。<a id="a-BS"></a>施以床榻卧具及诸座褥被枕之类。<a id="a-BT"></a>此之福德望前福德果报殊胜。<a id="a-BU"></a>复次长者如彼大潮。<a id="a-BV"></a>以如是等胜妙乐具施婆罗门。<a id="a-BW"></a>乃至于彼寺中。<a id="a-BX"></a>施以床榻卧具及诸座褥被枕之类。<a id="a-BY"></a>不如有人于此寺中施僧常食。<a id="a-BZ"></a>此之福德望前福德果报殊胜。<a id="a-Ba"></a>复次长者如彼大潮。<a id="a-Bb"></a>以如是等胜妙乐具施婆罗门。<a id="a-Bc"></a>乃至寺中施僧常食。<a id="a-Bd"></a>不如有人尽形寿。<a id="a-Be"></a>归依佛陀。<a id="a-Bf"></a>归依达磨归依僧伽。<a id="a-Bg"></a>受持戒行。<a id="a-Bh"></a>此之福德望前福德果报殊胜。<a id="a-Bi"></a>复次长者如彼大潮。<a id="a-Bj"></a>以如是等胜妙乐具施婆罗门。<a id="a-Bk"></a>乃至归依三宝受持学处。<a id="a-Bl"></a>不如有人于一切有情。<a id="a-Bm"></a>于少时间修习慈观。<a id="a-Bn"></a>此之福德望前福德果报殊胜。<a id="a-Bo"></a>复次长者如彼大潮。<a id="a-Bp"></a>以如是等胜妙乐具施婆罗门。<a id="a-Bq"></a>乃至广说于一切有情修习慈观。<a id="a-Br"></a>不如有人于暂时间。<a id="a-Bs"></a>了知诸行悉皆无常。<a id="a-Bt"></a>悉皆灭坏。<a id="a-Bu"></a>是可厌患。<a id="a-Bv"></a>修出离想。<a id="a-Bw"></a>此之福德望前福德。<a id="a-Bx"></a>果报殊胜不可挍量。<a id="a-By"></a>由是因缘长者当知。<a id="a-Bz"></a>常于诸行修无常等观求出离行。<a id="a-C0"></a>是要法门。<a id="a-C1"></a>速得解脱。<a id="a-C2"></a>如是应学。<a id="a-C3"></a>如是应修。<a id="a-C4"></a>勿为放逸。<a id="a-C5"></a>尔时善与长者及诸大众。<a id="a-C6"></a>闻佛说已顶礼双足。<a id="a-C7"></a>深心欢喜信受奉行从座而去。</p>
  <p id="aC8">尔时长者既至舍已。<a id="a-C9"></a>于其夜中然明灯读佛教。<a id="a-CA"></a>时王使者每于夜中巡历人家。<a id="a-CB"></a>观察明火于长者室见有灯明。<a id="a-CC"></a>报言长者岂非大王声鼓宣令普告诸人。<a id="a-CD"></a>每于暗夜不秉灯明。<a id="a-CE"></a>若违教者罚六十金钱。<a id="a-CF"></a>若无钱者终身系狱。<a id="a-CG"></a>可不闻耶。<a id="a-CH"></a>长者曰我久闻知。<a id="a-CI"></a>警夜人曰。<a id="a-CJ"></a>若如是者何故然灯。<a id="a-CK"></a>答曰我于夜中受寻佛语。<a id="a-CL"></a>报曰纵读佛教岂免输钱。<a id="a-CM"></a>可速将来。<a id="a-CN"></a>长者答曰。<a id="a-CO"></a>我今贫悴何处求钱。<a id="a-CP"></a>报曰若尔可来永系牢狱。<a id="a-CQ"></a>答曰我无别计。<a id="a-CR"></a>即可随行。<a id="a-CS"></a>使者便将置于狱内。<a id="a-CT"></a>王所造狱阁有三重。<a id="a-CU"></a>若品第尊高置于上阁。<a id="a-CV"></a>其次之类安在中棚。<a id="a-CW"></a>卑贱庶人拘之下屋。<a id="a-CX"></a>时粗恶善与长者既是胜流。<a id="a-CY"></a>居在上阁。<a id="a-CZ"></a>时四天王。<a id="a-Ca"></a>知此长者地邻。<a id="a-Cb"></a>无学精苦勤心。<a id="a-Cc"></a>于初夜分来诣其所。<a id="a-Cd"></a>问言。<a id="a-Ce"></a>长者处在狱中是不应事。<a id="a-Cf"></a>长者曰大仙为犯国刑。<a id="a-Cg"></a>非我自欲。<a id="a-Ch"></a>问曰违犯何事。<a id="a-Ci"></a>答曰夜明灯火被罚六十金钱。<a id="a-Cj"></a>我既贫无身须系狱。<a id="a-Ck"></a>四天王曰。<a id="a-Cl"></a>长者。<a id="a-Cm"></a>欲于何处安置金宝。<a id="a-Cn"></a>我等持来随情受用。<a id="a-Co"></a>长者曰唯愿大仙勿见忧虑。<a id="a-Cp"></a>王若知者或容见放。<a id="a-Cq"></a>大仙有暇暂听妙法。<a id="a-Cr"></a>时四天王顶礼求听。<a id="a-Cs"></a>长者哀愍为宣法要。<a id="a-Ct"></a>四天身光如四火聚。<a id="a-Cu"></a>王遥见之便作是念。<a id="a-Cv"></a>何人狱中然大炬火。<a id="a-Cw"></a>至中夜时天帝释来。<a id="a-Cx"></a>所发光明映四天众。<a id="a-Cy"></a>其有问答如彼四天。<a id="a-Cz"></a>乃至求听妙法。<a id="a-D0"></a>至后夜时梵王来至。<a id="a-D1"></a>身光晃曜倍胜诸天问答求听。<a id="a-D2"></a>闻法欢喜俱还本宫。<a id="a-D3"></a>尔时大王。<a id="a-D4"></a>于一夜中悉遥见此光明奇特。<a id="a-D5"></a>至天晓已问狱官曰。<a id="a-D6"></a>谁于昨夜狱中然火。<a id="a-D7"></a>掌人白言。<a id="a-D8"></a>夜于狱内无然明者。<a id="a-D9"></a>王令大臣亲往检察。<a id="a-DA"></a>狱中普问无然火处。<a id="a-DB"></a>还白王曰无人然火。<a id="a-DC"></a>王曰第三阁内囚禁何人。<a id="a-DD"></a>狱官答曰。<a id="a-DE"></a>有粗恶人善与长者。<a id="a-DF"></a>拘在上阁。<a id="a-DG"></a>王曰可唤将来。<a id="a-DH"></a>我自亲问。<a id="a-DI"></a>使者唤至。<a id="a-DJ"></a>王问长者。<a id="a-DK"></a>前为然灯禁在牢狱。<a id="a-DL"></a>何故今者还然火耶。<a id="a-DM"></a>长者答曰。<a id="a-DN"></a>我昨夜中不记然火。<a id="a-DO"></a>王曰于初更时见四火聚。<a id="a-DP"></a>半夜有五。<a id="a-DQ"></a>后夜有六。<a id="a-DR"></a>何故长者妄语云无。<a id="a-DS"></a>长者即便具以四王帝释大梵。<a id="a-DT"></a>为来听法身有光明。<a id="a-DU"></a>非灯烛也。<a id="a-DV"></a>王闻语已。<a id="a-DW"></a>深生尊敬叹仰希奇。<a id="a-DX"></a>告言长者。<a id="a-DY"></a>仁有大力。<a id="a-DZ"></a>今何愿求。<a id="a-Da"></a>随所欲者我当给施。<a id="a-Db"></a>长者答曰。<a id="a-Dc"></a>我今敢欲从王乞愿。<a id="a-Dd"></a>王曰随意所须。<a id="a-De"></a>长者曰我愿于夜寻读佛经。<a id="a-Df"></a>唯愿大王勿禁灯火。<a id="a-Dg"></a>王曰随长者意夜秉灯明。<a id="a-Dh"></a>乃至余人亦皆随意。<a id="a-Di"></a>夜中然火为读佛经。<a id="a-Dj"></a>悉免其罪。<a id="a-Dk"></a>于时粗恶善与长者及以国人。<a id="a-Dl"></a>蒙王放免皆大欢喜。</p>
 </body>
</html>