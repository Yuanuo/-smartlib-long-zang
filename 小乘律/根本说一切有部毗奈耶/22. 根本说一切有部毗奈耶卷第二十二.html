<!doctype html>
<html id="z3IBV0jo5" data-ver="1237">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第二十二</h1>
  <h2 id="a2">出纳求利学处第十九</h2>
  <p id="a3">尔时薄伽梵。<a id="a-4"></a>在室罗伐城逝多林给孤独园。<a id="a-5"></a>远近皆闻中国有佛出现于世。<a id="a-6"></a>彼诸声闻弟子有大神通作诸变化。<a id="a-7"></a>广说如上。<a id="a-8"></a>若有人能于彼弟子作供养者。<a id="a-9"></a>得大果报饶益增广。<a id="a-A"></a>是时北方有诸商客。<a id="a-B"></a>闻此声誉自相谓曰。<a id="a-C"></a>诸君当知。<a id="a-D"></a>我等宜往中国兴易。<a id="a-E"></a>一则多得利润。<a id="a-F"></a>二乃供养三宝。<a id="a-G"></a>时诸商人遂即多赍北方货物。<a id="a-H"></a>往趣中国渐至室罗伐。<a id="a-I"></a>于此城中有一露形外道。<a id="a-J"></a>善识天文妙闲算记。<a id="a-K"></a>闻有商客从北方来作如是念。<a id="a-L"></a>我今试往观问商人。<a id="a-M"></a>或容于彼少有所获。<a id="a-N"></a>即取相书占察前事。<a id="a-O"></a>观知商主父母名字及所持货得利多少。<a id="a-P"></a>便诣商主所。<a id="a-Q"></a>告言。<a id="a-R"></a>善来善来。<a id="a-S"></a>某甲商主。<a id="a-T"></a>汝父名某甲母名某甲。<a id="a-U"></a>将如是货来诣此方。<a id="a-V"></a>某日得尔许利。<a id="a-W"></a>商主闻已作如是念。<a id="a-X"></a>我比曾闻世尊弟子。<a id="a-Y"></a>大有神变腾烟注雨。<a id="a-Z"></a>此即其人。<a id="a-a"></a>商主既生敬信。<a id="a-b"></a>便以北方朱色毛緂并北方奇果。<a id="a-c"></a>盛满器中手自持奉。<a id="a-d"></a>彼既得已即便披緂往同徒处。<a id="a-e"></a>彼伴见已问曰。<a id="a-f"></a>汝于何处得此贵价上好物来。<a id="a-g"></a>报言。<a id="a-h"></a>北方商客我往看之。<a id="a-i"></a>为说父母名字。<a id="a-j"></a>彼心信敬见惠于我。<a id="a-k"></a>同徒告曰。<a id="a-l"></a>仁者我等常被沙门释子之所轻蔑。<a id="a-m"></a>每告我曰。<a id="a-n"></a>汝等曾不亲近贵胜好人。<a id="a-o"></a>但唯狎习佣力贱品旃荼罗类。<a id="a-p"></a>仁今宜可披此贵服。<a id="a-q"></a>往诣沙门释子之处刺彼心胸。<a id="a-r"></a>答曰如是。<a id="a-s"></a>时露形外道即披毛緂往逝多林。<a id="a-t"></a>时邬波难陀于逝多林门经行游适。<a id="a-u"></a>遥见彼来便作是念。<a id="a-v"></a>外道披者是好贵物。<a id="a-w"></a>我若不能得此物者。<a id="a-x"></a>不复更名邬波难陀矣。<a id="a-y"></a>既渐相近问言。<a id="a-z"></a>外道。<a id="a-10"></a>汝今岂可新归俗耶。<a id="a-11"></a>答言。<a id="a-12"></a>我不归俗。<a id="a-13"></a>若如是者何披此衣。<a id="a-14"></a>报言。<a id="a-15"></a>北方商客我为说彼眷属名字。<a id="a-16"></a>既怀敬重用此相施。<a id="a-17"></a>邬波难陀曰。<a id="a-18"></a>此非善事。<a id="a-19"></a>此非善事。<a id="a-1A"></a>岂容年迈衰朽为破戒耶。<a id="a-1B"></a>宜应暂坐聊听法要。<a id="a-1C"></a>时彼外道随言即坐。<a id="a-1D"></a>时邬波难陀以欢喜心为其说法。<a id="a-1E"></a>若邬波难陀为他宣说舍施法时。<a id="a-1F"></a>彼婆罗门诸居士等。<a id="a-1G"></a>皆欲割自身肉持以相施。<a id="a-1H"></a>邬波难陀因说法次而告之曰。<a id="a-1I"></a>外道。<a id="a-1J"></a>汝之大师性爱粗弊。<a id="a-1K"></a>教汝门徒露形拔发多行少住常卧于地。<a id="a-1L"></a>若汝大师情所爱乐好衣食者。<a id="a-1M"></a>当许汝着价直千万上妙之衣。<a id="a-1N"></a>百味饮食随意餐啖。<a id="a-1O"></a>所住房舍价当五千。<a id="a-1P"></a>由彼狭情不见容许。<a id="a-1Q"></a>我之大师情怀广大。<a id="a-1R"></a>许我弟子着万价衣餐百味食。<a id="a-1S"></a>所居房舍数直五千。<a id="a-1T"></a>若汝披此贵价好服行乞食者。<a id="a-1U"></a>信敬之人作如是念。<a id="a-1V"></a>今此外道身行破戒。<a id="a-1W"></a>至于饮食难以供身。<a id="a-1X"></a>汝此上衣宜应与我。<a id="a-1Y"></a>我有毛緂持以相换。<a id="a-1Z"></a>我当披着巡家乞食。<a id="a-1a"></a>若净信人来问于我。<a id="a-1b"></a>大德何处获此上衣。<a id="a-1c"></a>我当答彼。<a id="a-1d"></a>有露形人。<a id="a-1e"></a>姓名某甲。<a id="a-1f"></a>辍已相施。<a id="a-1g"></a>彼便知汝是深信人。<a id="a-1h"></a>汝乞食时彼若见者。<a id="a-1i"></a>当以酒糟盛满铜器供养于汝。<a id="a-1j"></a>时彼露形闻是语已。<a id="a-1k"></a>便生信喜作如是言。<a id="a-1l"></a>大德邬波难陀。<a id="a-1m"></a>若如是者可取此衣。<a id="a-1n"></a>邬波难陀即咒愿曰。<a id="a-1o"></a>无病长寿。<a id="a-1p"></a>然汝徒党贫苦是常。<a id="a-1q"></a>闻汝施时还令相夺。<a id="a-1r"></a>彼言大德。<a id="a-1s"></a>此之毛緂岂彼物耶。<a id="a-1t"></a>是我自由。<a id="a-1u"></a>幸无见虑。<a id="a-1v"></a>邬波难陀曰。<a id="a-1w"></a>若如是者我当为受。<a id="a-1x"></a>既受得已即便与一粗鞕毛緂。<a id="a-1y"></a>时彼外道披之而去。<a id="a-1z"></a>至同梵行边。<a id="a-20"></a>彼便问曰。<a id="a-21"></a>仁者何处更得此衣。<a id="a-22"></a>即报彼曰。<a id="a-23"></a>他与我换。<a id="a-24"></a>问言是谁。<a id="a-25"></a>答大德邬波难陀共我回易。<a id="a-26"></a>彼闻皆怒。<a id="a-27"></a>报言。<a id="a-28"></a>仁者。<a id="a-29"></a>此之释子常思杀我。<a id="a-2A"></a>余虽见欺不同六众。<a id="a-2B"></a>六人之内无越邬波难陀。<a id="a-2C"></a>仁若施与余大德者我亦随喜。<a id="a-2D"></a>而邬波难陀欲饮我血。<a id="a-2E"></a>将衣施彼谁堪忍耶。<a id="a-2F"></a>即宜往索。<a id="a-2G"></a>若得者善。<a id="a-2H"></a>若不得者。<a id="a-2I"></a>我同摈汝。<a id="a-2J"></a>移汝坐处。<a id="a-2K"></a>覆汝食器。<a id="a-2L"></a>不相共语。<a id="a-2M"></a>彼便怕怖往邬波难陀所。<a id="a-2N"></a>邬波难陀既遥见来即作是念。<a id="a-2O"></a>看此外道举动形势。<a id="a-2P"></a>必当夺我上好毛緂。<a id="a-2Q"></a>便急入房闭户而住。<a id="a-2R"></a>外道既至扣门相唤。<a id="a-2S"></a>邬波难陀默然不对。<a id="a-2T"></a>诸苾刍见问言。<a id="a-2U"></a>外道。<a id="a-2V"></a>汝何须见邬波难陀。<a id="a-2W"></a>报言。<a id="a-2X"></a>将我毛緂故来相觅。<a id="a-2Y"></a>苾刍报曰。<a id="a-2Z"></a>汝若欲得旧毛緂者。<a id="a-2a"></a>往世尊所求哀归向。<a id="a-2b"></a>时彼外道往诣佛所。<a id="a-2c"></a>尔时世尊遥见外道来。<a id="a-2d"></a>告诸苾刍曰。<a id="a-2e"></a>汝等见彼外道来不。<a id="a-2f"></a>白佛言见。<a id="a-2g"></a>佛言。<a id="a-2h"></a>彼为毛緂故来。<a id="a-2i"></a>若索得者善。<a id="a-2j"></a>若不得者便欧热血而致命终。<a id="a-2k"></a>外道来至佛所作如是言。<a id="a-2l"></a>大德邬波难陀取我毛緂。<a id="a-2m"></a>唯愿世尊慈悲哀愍令彼还我。<a id="a-2n"></a>若不还者。<a id="a-2o"></a>我等同梵行者摈斥于我。<a id="a-2p"></a>如前具说。<a id="a-2q"></a>尔时世尊告具寿阿难陀曰。<a id="a-2r"></a>汝自往告邬波难陀愿汝无病。<a id="a-2s"></a>仍告之曰。<a id="a-2t"></a>汝当还彼外道毛緂。<a id="a-2u"></a>若不还者。<a id="a-2v"></a>此之外道当欧热血而取命终。<a id="a-2w"></a>时具寿阿难陀。<a id="a-2x"></a>奉佛教已往邬波难陀所。<a id="a-2y"></a>时彼遥见作如是念。<a id="a-2z"></a>看此外道将佛侍者以为使人。<a id="a-30"></a>必当见夺我之毛緂。<a id="a-31"></a>时具寿阿难陀报邬波难陀曰。<a id="a-32"></a>具寿。<a id="a-33"></a>世尊愿汝无病。<a id="a-34"></a>邬波难陀闻是语已即从座起。<a id="a-35"></a>报言。<a id="a-36"></a>我今敬礼无上世尊。<a id="a-37"></a>阿难陀曰。<a id="a-38"></a>世尊有教宜当见还外道毛緂。<a id="a-39"></a>若能还者。<a id="a-3A"></a>斯曰善哉。<a id="a-3B"></a>若不还者。<a id="a-3C"></a>此之外道当欧热血而取命终。<a id="a-3D"></a>邬波难陀曰。<a id="a-3E"></a>敬奉佛教。<a id="a-3F"></a>岂敢有违。<a id="a-3G"></a>若非佛教遣我还者。<a id="a-3H"></a>汝令外道满赡部洲数如竹苇甘蔗。<a id="a-3I"></a>皆欧热血一时命终。<a id="a-3J"></a>我邬波难陀一毛不动。<a id="a-3K"></a>具寿阿难陀可去。<a id="a-3L"></a>我当还彼。<a id="a-3M"></a>便语外道曰。<a id="a-3N"></a>汝之大师先行妄语欺诳世间。<a id="a-3O"></a>彼命终已堕在无间大地狱中。<a id="a-3P"></a>在彼舌上有五百犁昼夜耕垦。<a id="a-3Q"></a>汝今妄语更倍于彼。<a id="a-3R"></a>当有千犁常耕汝舌。<a id="a-3S"></a>邬波难陀曰。<a id="a-3T"></a>汝已着我毛緂。<a id="a-3U"></a>汝物我曾不用。<a id="a-3V"></a>外道答言。<a id="a-3W"></a>我亦不着。<a id="a-3X"></a>时邬波难陀取彼毛緂解其结处。<a id="a-3Y"></a>摄为四叠安左手中。<a id="a-3Z"></a>右手摋拍遂令其緂悉皆碎破。<a id="a-3a"></a>报外道曰。<a id="a-3b"></a>汝舒两手便以毛緂连头总搭。<a id="a-3c"></a>遂便倒地便蹴其胁。<a id="a-3d"></a>语言。<a id="a-3e"></a>外道。<a id="a-3f"></a>急去急去。<a id="a-3g"></a>勿令粪秽污我住处。<a id="a-3h"></a>外道报言。<a id="a-3i"></a>大德。<a id="a-3j"></a>我今命存得出去者。<a id="a-3k"></a>更不敢入逝多园林。<a id="a-3l"></a>此是缘起。<a id="a-3m"></a>然佛世尊尚未制戒。</p>
  <p id="a3n">尔时六众苾刍种种出息。<a id="a-3o"></a>或取或与。<a id="a-3p"></a>或生或质。<a id="a-3q"></a>以成取成。<a id="a-3r"></a>以未成取成。<a id="a-3s"></a>以成取未成。<a id="a-3t"></a>以未成取未成。<a id="a-3u"></a>言取者。<a id="a-3v"></a>谓即收取他方爱乐所有货物。<a id="a-3w"></a>载运将去觅防守人立诸券契。<a id="a-3x"></a>是名为取。<a id="a-3y"></a>言与者。<a id="a-3z"></a>谓与他物八日十日等而立契证。<a id="a-40"></a>是名为与。<a id="a-41"></a>言生者。<a id="a-42"></a>谓是生利与他少物多取谷麦。<a id="a-43"></a>或加五或一倍二倍等。<a id="a-44"></a>贮畜升斗立其券契。<a id="a-45"></a>是名为生。<a id="a-46"></a>言质者。<a id="a-47"></a>谓取宝珠等同前立契。<a id="a-48"></a>求好保证与其财物。<a id="a-49"></a>是名为质。<a id="a-4A"></a>言成取成者。<a id="a-4B"></a>谓以金银等器取他成器言未成取成者。<a id="a-4C"></a>谓以金铤取他金器。<a id="a-4D"></a>言成取未成者。<a id="a-4E"></a>谓以金器取他金铤。<a id="a-4F"></a>言以未成取未成者。<a id="a-4G"></a>谓以金铤取他碎金。<a id="a-4H"></a>苾刍如是交易以求其利。<a id="a-4I"></a>时诸外道见是事已皆生嫌贱。<a id="a-4J"></a>云何沙门释子出物求利与俗何殊。<a id="a-4K"></a>谁能与彼衣食而相供给。<a id="a-4L"></a>诸苾刍闻具以白佛。<a id="a-4M"></a>佛言。<a id="a-4N"></a>广说如上。<a id="a-4O"></a>乃至制其学处应如是说。</p>
  <p id="a4P">若复苾刍种种出纳求利者。<a id="a-4Q"></a>泥萨只波逸底迦。<a id="a-4R"></a>言苾刍者谓是六众。<a id="a-4S"></a>言种种者谓非一事。<a id="a-4T"></a>出纳求利者。<a id="a-4U"></a>谓作取与生贪而觅利润。<a id="a-4V"></a>得舍堕罪者。<a id="a-4W"></a>作法广说如上。<a id="a-4X"></a>此中犯相者。<a id="a-4Y"></a>若苾刍为求利故。<a id="a-4Z"></a>收聚货物作诸方便。<a id="a-4a"></a>驱驰车乘往诣他方。<a id="a-4b"></a>立契保人持输税物。<a id="a-4c"></a>乃至未得利来但恶作罪。<a id="a-4d"></a>若得利时便招舍堕。<a id="a-4e"></a>若苾刍为求利故。<a id="a-4f"></a>以诸财货金银等物。<a id="a-4g"></a>出与他人共立契保。<a id="a-4h"></a>乃至得罪如前广说。<a id="a-4i"></a>若苾刍为求生利。<a id="a-4j"></a>将诸财谷举与他人。<a id="a-4k"></a>升斗校量共立契证。<a id="a-4l"></a>乃至得罪如前广说。<a id="a-4m"></a>苾刍为求利故。<a id="a-4n"></a>纳取珍宝真珠贝玉计时取利。<a id="a-4o"></a>得不得利亦如上说。<a id="a-4p"></a>若苾刍为利故以己衣换他衣。<a id="a-4q"></a>求换之时得恶作罪。<a id="a-4r"></a>得犯舍堕。<a id="a-4s"></a>又复世尊在广严城猕猴池侧重阁堂中。<a id="a-4t"></a>于此城中栗[女*占]毗等。<a id="a-4u"></a>自所住宅皆高六重七重。<a id="a-4v"></a>见诸苾刍所居卑下。<a id="a-4w"></a>即便为造高六七重严好房舍。<a id="a-4x"></a>其舍经久多并隤坏。<a id="a-4y"></a>施主见已咸作是念。<a id="a-4z"></a>我等现存寺皆破坏。<a id="a-50"></a>命过之后其欲如何。<a id="a-51"></a>我等宜应施无尽物令其营造。<a id="a-52"></a>便持施物到苾刍所。<a id="a-53"></a>报言。<a id="a-54"></a>圣者。<a id="a-55"></a>此是无尽施物。<a id="a-56"></a>为拟修补当可受之。<a id="a-57"></a>诸苾刍报曰。<a id="a-58"></a>世尊制戒我不合受。<a id="a-59"></a>时诸苾刍以缘白佛。<a id="a-5A"></a>佛告诸苾刍。<a id="a-5B"></a>若为僧伽有所营造受无尽物。<a id="a-5C"></a>然苾刍毗诃罗应三重作。<a id="a-5D"></a>若苾刍尼应两重作。<a id="a-5E"></a>时诸苾刍得无尽物置房库中。<a id="a-5F"></a>时施主来问言。<a id="a-5G"></a>圣者。<a id="a-5H"></a>何意毗诃罗仍不修补。<a id="a-5I"></a>苾刍报言。<a id="a-5J"></a>贤首。<a id="a-5K"></a>为无钱物主曰。<a id="a-5L"></a>我岂不施无尽物耶。<a id="a-5M"></a>报言。<a id="a-5N"></a>贤首。<a id="a-5O"></a>其无尽物我岂食之。<a id="a-5P"></a>安僧库中今皆现在。<a id="a-5Q"></a>施主报曰。<a id="a-5R"></a>其无尽物不合如是我之家中岂无安处。<a id="a-5S"></a>何不回易求生利耶。<a id="a-5T"></a>苾刍报曰。<a id="a-5U"></a>佛遮我等不许求利。<a id="a-5V"></a>时诸苾刍以此因缘具白世尊。<a id="a-5W"></a>世尊告曰。<a id="a-5X"></a>若为僧伽应求利润。<a id="a-5Y"></a>闻佛语已。<a id="a-5Z"></a>诸有信心婆罗门居士等。<a id="a-5a"></a>为佛法僧故施无尽物。<a id="a-5b"></a>此三宝物亦应回转求利。<a id="a-5c"></a>所得利物还于三宝而作供养。<a id="a-5d"></a>时诸苾刍还将此物。<a id="a-5e"></a>与彼施主索利之时多与诤竞。<a id="a-5f"></a>便作是语。<a id="a-5g"></a>圣者岂我己物生斗诤耶。<a id="a-5h"></a>时诸苾刍以此因缘具白世尊。<a id="a-5i"></a>世尊告曰。<a id="a-5j"></a>不应共彼而作出息。<a id="a-5k"></a>复共富贵者而为出息。<a id="a-5l"></a>索物之时恃官势故不肯相还。<a id="a-5m"></a>佛言。<a id="a-5n"></a>不应共此而作交易。<a id="a-5o"></a>复共贫人而为出息。<a id="a-5p"></a>索时无物。<a id="a-5q"></a>佛言。<a id="a-5r"></a>若与物时应可分明。<a id="a-5s"></a>两倍纳质书其券契。<a id="a-5t"></a>并立保证记其年月。<a id="a-5u"></a>安上座名及授事人字。<a id="a-5v"></a>假令信心邬波索迦受五学处。<a id="a-5w"></a>亦应两倍而纳其质。<a id="a-5x"></a>又无犯者。<a id="a-5y"></a>谓最初犯人。<a id="a-5z"></a>或痴狂心乱痛恼所缠。</p>
  <p data-pb></p>
  <h2 id="a60">贩卖学处第二十</h2>
  <p id="a61">佛在室罗伐城逝多林给孤独园。<a id="a-62"></a>时六众苾刍种种交易取与买卖。<a id="a-63"></a>时诸外道各起嫌贱。<a id="a-64"></a>此诸沙门释子不生厌离。<a id="a-65"></a>而于今者为交易事取与卖买。<a id="a-66"></a>此秃沙门与诸俗人有何异处。<a id="a-67"></a>谁复能于此秃人处沙门释子。<a id="a-68"></a>以诸饮食而与供养。<a id="a-69"></a>时诸苾刍以此因缘具白世尊。<a id="a-6A"></a>世尊以此因缘集苾刍僧。<a id="a-6B"></a>呵责六众广说如前。<a id="a-6C"></a>乃至我今制其学处应如是说。<a id="a-6D"></a>若复苾刍种种卖买者。<a id="a-6E"></a>泥萨只波逸底迦。<a id="a-6F"></a>若复苾刍者谓六众也。<a id="a-6G"></a>种种者谓非一事。<a id="a-6H"></a>取与卖买者。<a id="a-6I"></a>取谓余处物贱此处物贵。<a id="a-6J"></a>即从彼取来也。<a id="a-6K"></a>与者谓此处贱余处贵。<a id="a-6L"></a>即从此持去。<a id="a-6M"></a>丰时买取俭时当卖。<a id="a-6N"></a>泥萨只者广如前说。<a id="a-6O"></a>此中犯者。<a id="a-6P"></a>苾刍为利故而作卖买时恶作。<a id="a-6Q"></a>卖时舍堕。<a id="a-6R"></a>若为利故买不为利卖。<a id="a-6S"></a>买时恶作卖时无犯。<a id="a-6T"></a>若不为利买为利故卖。<a id="a-6U"></a>买时无犯卖时舍堕。<a id="a-6V"></a>不为利买不为利卖。<a id="a-6W"></a>二俱无犯。<a id="a-6X"></a>若向余方买物而去。<a id="a-6Y"></a>元不求利到处卖时。<a id="a-6Z"></a>虽复得利而无有犯。<a id="a-6a"></a>又无犯者。<a id="a-6b"></a>谓初犯人。<a id="a-6c"></a>或痴狂心乱痛恼所缠。</p>
  <p id="a6d">第三摄颂曰。</p>
  <p id="a6e">二钵二织师　　夺衣并急施</p>
  <p id="a6f">阿兰若雨衣　　回僧七日药</p>
  <p data-pb></p>
  <h2 id="a6g">得长钵过十日不分别学处第二十一</h2>
  <p id="a6h">佛在室罗伐城逝多林给孤独园。<a id="a-6i"></a>时邬波难陀作如是念。<a id="a-6j"></a>所有我等求利之处佛悉制戒。<a id="a-6k"></a>遂令我等求觅无由。<a id="a-6l"></a>所有利养因斯断绝。<a id="a-6m"></a>忧愁而住。<a id="a-6n"></a>时有六十人出游园观欲为宴会。<a id="a-6o"></a>时邬波难陀见而生念。<a id="a-6p"></a>若于此辈不获财物者。<a id="a-6q"></a>我不更名邬波难陀矣。<a id="a-6r"></a>即便取一好钵圆满光净堪受用者。<a id="a-6s"></a>以袋盛之置于腋下诣宴会所。<a id="a-6t"></a>对彼一人为其说法令生深信。<a id="a-6u"></a>彼既信已问言。<a id="a-6v"></a>圣者。<a id="a-6w"></a>何意至此。<a id="a-6x"></a>邬波难陀曰。<a id="a-6y"></a>贤首。<a id="a-6z"></a>我为钵来。<a id="a-70"></a>报言。<a id="a-71"></a>我今无钵。<a id="a-72"></a>若有买处买以相施。<a id="a-73"></a>时邬波难陀便于腋下抽出其钵而呈示之。<a id="a-74"></a>问曰。<a id="a-75"></a>如此之钵价直几多。<a id="a-76"></a>答曰。<a id="a-77"></a>直六十迦利沙波拏。<a id="a-78"></a>彼言。<a id="a-79"></a>我与六十迦利沙波拏。<a id="a-7A"></a>仁当自买。<a id="a-7B"></a>邬波难陀报曰。<a id="a-7C"></a>贤首。<a id="a-7D"></a>愿汝长命无病。<a id="a-7E"></a>今此施物为庄严心。<a id="a-7F"></a>是心资助是定资粮得胜上果。<a id="a-7G"></a>于人天中常为法器。<a id="a-7H"></a>如是六十人人别各乞六十迦利沙波拏。<a id="a-7I"></a>便舍而去。<a id="a-7J"></a>时彼诸人各宴会已详集一处。<a id="a-7K"></a>时有一人告诸人曰。<a id="a-7L"></a>君等随喜。<a id="a-7M"></a>我于向见圣者邬波难陀释种出家。<a id="a-7N"></a>为大法将善闲三藏无碍辩才。<a id="a-7O"></a>我以六十迦利沙波拏用充钵价。<a id="a-7P"></a>时彼诸人闻此语已。<a id="a-7Q"></a>咸言。<a id="a-7R"></a>我亦施彼六十迦利沙波拏。<a id="a-7S"></a>便共议曰。<a id="a-7T"></a>君等颇知若一苾刍可须几钵。<a id="a-7U"></a>各云不知。<a id="a-7V"></a>时有苾刍从此而过诸人问言。<a id="a-7W"></a>圣者。<a id="a-7X"></a>若一苾刍可须几钵。<a id="a-7Y"></a>答曰。<a id="a-7Z"></a>唯须一钵。<a id="a-7a"></a>时彼闻已共生嫌贱。<a id="a-7b"></a>沙门释子多贪利养。<a id="a-7c"></a>此是缘起尚未制戒。<a id="a-7d"></a>时六众苾刍多得长钵。<a id="a-7e"></a>不自受用。<a id="a-7f"></a>亦复不与诸余苾刍。<a id="a-7g"></a>少欲苾刍见已嫌贱。<a id="a-7h"></a>云何苾刍多畜长钵。<a id="a-7i"></a>不自受用亦不与人。<a id="a-7j"></a>以此因缘具白世尊。<a id="a-7k"></a>佛以此缘集苾刍众。<a id="a-7l"></a>呵责六众苾刍。<a id="a-7m"></a>云何汝等多畜长钵。<a id="a-7n"></a>广说如上。<a id="a-7o"></a>乃至应如是说。</p>
  <p id="a7p">若复苾刍畜长钵过十日不分别者。<a id="a-7q"></a>泥萨只波逸底迦。</p>
  <p id="a7r">苾刍者谓六众等。<a id="a-7s"></a>过十日者谓过十夜。<a id="a-7t"></a>长钵者除守持钵余者名长。<a id="a-7u"></a>畜者作属己心。<a id="a-7v"></a>若更畜者得舍堕罪。<a id="a-7w"></a>舍之法式如上广说。</p>
  <p id="a7x">此中犯相其事云何。<a id="a-7y"></a>若苾刍月一日得钵。<a id="a-7z"></a>于十日内应持应分别。<a id="a-80"></a>应舍应与他。<a id="a-81"></a>如是次第及以超间。<a id="a-82"></a>如初衣戒中广说其事。<a id="a-83"></a>乃至舍之法式皆悉同前。<a id="a-84"></a>若小若白色或为拟与。<a id="a-85"></a>欲受戒人者无犯。<a id="a-86"></a>又无犯者。<a id="a-87"></a>谓初犯人。<a id="a-88"></a>或痴狂心乱痛恼所缠。</p>
  <p data-pb></p>
  <h2 id="a89">乞钵学处第二十二</h2>
  <p id="a8A">佛在室罗伐城逝多林给孤独园。<a id="a-8B"></a>于此城中有一卖香童子有一好钵。<a id="a-8C"></a>圆满光净堪得受用。<a id="a-8D"></a>有乞食苾刍。<a id="a-8E"></a>于日初分入城乞食巡至市中。<a id="a-8F"></a>卖香童子见而告曰。<a id="a-8G"></a>圣者。<a id="a-8H"></a>我有好钵堪得受用。<a id="a-8I"></a>必若须者随意持将。<a id="a-8J"></a>苾刍报曰。<a id="a-8K"></a>我现有钵。<a id="a-8L"></a>童子曰。<a id="a-8M"></a>若余苾刍有须钵者幸可遣来。<a id="a-8N"></a>答言可尔。<a id="a-8O"></a>时彼苾刍乞得食已。<a id="a-8P"></a>还逝多林食讫洗器。<a id="a-8Q"></a>告诸苾刍曰。<a id="a-8R"></a>具寿。<a id="a-8S"></a>某处铺上有卖香人。<a id="a-8T"></a>有一好钵。<a id="a-8U"></a>若须钵者可往取之。<a id="a-8V"></a>时邬波难陀去斯不远。<a id="a-8W"></a>闻此语声便作是念。<a id="a-8X"></a>我宜呵彼乞食苾刍更莫传说。<a id="a-8Y"></a>勿令黑钵之徒闻斯语已跳走而去。<a id="a-8Z"></a>便告乞食者曰。<a id="a-8a"></a>具寿。<a id="a-8b"></a>食信心食更无别言。<a id="a-8c"></a>但肆贪心唯论衣钵。<a id="a-8d"></a>乞食之人作如是念。<a id="a-8e"></a>世间多求常贪觅者。<a id="a-8f"></a>邬波难陀即是一数。<a id="a-8g"></a>此闻我语尚致讥呵。<a id="a-8h"></a>若更有余耆年宿德闻我此言。<a id="a-8i"></a>更重呵叱。<a id="a-8j"></a>即便默尔不复敢言。<a id="a-8k"></a>时邬波难陀告乞食者曰。<a id="a-8l"></a>具寿。<a id="a-8m"></a>汝亲教师是我知识。<a id="a-8n"></a>由此缘故我遂见呵。<a id="a-8o"></a>勿怀悒恨。<a id="a-8p"></a>彼便答曰。<a id="a-8q"></a>大德。<a id="a-8r"></a>我若更言愿重呵责。<a id="a-8s"></a>邬波难陀曰。<a id="a-8t"></a>具寿。<a id="a-8u"></a>我向未善审听。<a id="a-8v"></a>如何说云钵与非钵。<a id="a-8w"></a>大德若未晓了何因见责。<a id="a-8x"></a>虽然汝可更为说彼童子住在何处。<a id="a-8y"></a>报言。<a id="a-8z"></a>彼人住在某铺。<a id="a-90"></a>有一好钵极堪受用。<a id="a-91"></a>彼嘱我云。<a id="a-92"></a>若有须钵苾刍当遣来买。<a id="a-93"></a>邬波难陀曰。<a id="a-94"></a>我听此言犹未详审。<a id="a-95"></a>作是语已即着僧伽胝。<a id="a-96"></a>疾行而去诣彼市中。<a id="a-97"></a>时彼童子遥见急行作如是念。<a id="a-98"></a>我今观彼豪侠苾刍。<a id="a-99"></a>威势粗猛必来至此夺我钵将。<a id="a-9A"></a>即便取钵深置床下。<a id="a-9B"></a>时邬波难陀遥见藏举报言。<a id="a-9C"></a>贤首。<a id="a-9D"></a>何故藏钵。<a id="a-9E"></a>即便展手自取其钵。<a id="a-9F"></a>而咒愿曰。<a id="a-9G"></a>愿汝无病长寿。<a id="a-9H"></a>广说如前。<a id="a-9I"></a>童子报曰。<a id="a-9J"></a>圣者我兴易人以利活命。<a id="a-9K"></a>不以虚言而即相与。<a id="a-9L"></a>可酬价将去。<a id="a-9M"></a>报曰。<a id="a-9N"></a>汝今岂可卖仙人之器乎。<a id="a-9O"></a>说伽他曰。</p>
  <p id="a9P">若人施瓦器　　当获于金钵</p>
  <p id="a9Q">此报定不虚　　何故生忧苦</p>
  <p id="a9R">童子曰。<a id="a-9S"></a>圣者。<a id="a-9T"></a>纵出多言非价不可。<a id="a-9U"></a>邬波难陀曰。<a id="a-9V"></a>汝今悭惜此钵当来必堕大瘿鬼中。<a id="a-9W"></a>当恶语时有一长者来至其所。<a id="a-9X"></a>口云敬礼大德邬波难陀。<a id="a-9Y"></a>时邬波难陀即便报曰。<a id="a-9Z"></a>贤首。<a id="a-9a"></a>谁当须汝空礼拜耶。<a id="a-9b"></a>长者答曰。<a id="a-9c"></a>何曾圣者所出言教我不依随。<a id="a-9d"></a>告曰。<a id="a-9e"></a>若如是者可买此钵持以施我。<a id="a-9f"></a>长者即便问童子曰。<a id="a-9g"></a>此钵价直几多。<a id="a-9h"></a>答言尔许。<a id="a-9i"></a>长者曰。<a id="a-9j"></a>所论价直我后当还。<a id="a-9k"></a>是时童子即便以钵授与长者。<a id="a-9l"></a>长者取钵奉施邬波难陀。<a id="a-9m"></a>邬波难陀即受其钵咒愿云。<a id="a-9n"></a>愿得长命无病。<a id="a-9o"></a>乃至于人天中常为法器。<a id="a-9p"></a>广说如上。<a id="a-9q"></a>长者便去。<a id="a-9r"></a>邬波难陀报童子曰。<a id="a-9s"></a>痴人汝言谓我邬波难陀不能乞得少许钵价。<a id="a-9t"></a>汝今由此悭惜钵故。<a id="a-9u"></a>必当定堕大瘿鬼中。<a id="a-9v"></a>童子曰。<a id="a-9w"></a>何须夸诞。<a id="a-9x"></a>仁且得钵我今获价。<a id="a-9y"></a>宜当疾去岂假多言。<a id="a-9z"></a>时邬波难陀便持此钵入逝多林。<a id="a-A0"></a>便以其钵示诸苾刍。<a id="a-A1"></a>告言。<a id="a-A2"></a>具寿。<a id="a-A3"></a>此钵何如。<a id="a-A4"></a>时有少年苾刍问邬波难陀曰。<a id="a-A5"></a>大德更有余钵不。<a id="a-A6"></a>报言有。<a id="a-A7"></a>若如是者现有一钵合更求余。<a id="a-A8"></a>邬波难陀曰。<a id="a-A9"></a>我以脚踏怨家顶上更畜余钵。<a id="a-AA"></a>少年问曰。<a id="a-AB"></a>大德。<a id="a-AC"></a>岂可有怨家乎。<a id="a-AD"></a>邬波难陀曰。<a id="a-AE"></a>汝即是我第一怨家。<a id="a-AF"></a>由汝不许我畜二钵。<a id="a-AG"></a>少欲苾刍闻是语已共生嫌贱。<a id="a-AH"></a>云何苾刍现有一钵而更求余。<a id="a-AI"></a>即以此事具白世尊。<a id="a-AJ"></a>世尊以此因缘集诸苾刍。<a id="a-AK"></a>问邬波难陀。<a id="a-AL"></a>广说如前。<a id="a-AM"></a>种种诃责已告诸苾刍。<a id="a-AN"></a>从今已去苾刍若现有钵更不应求。<a id="a-AO"></a>时有乞食苾刍其钵有孔。<a id="a-AP"></a>便持此钵入城乞食。<a id="a-AQ"></a>有人施麨即以钵袋盛之。<a id="a-AR"></a>次得湿饼以钵而受。<a id="a-AS"></a>孔中浆出便湿其糗复污钵囊。<a id="a-AT"></a>有多苍蝇遍皆附绕。<a id="a-AU"></a>诸小男女随逐而行。<a id="a-AV"></a>告言。<a id="a-AW"></a>圣者。<a id="a-AX"></a>曾修多眷属业。<a id="a-AY"></a>如大商主长者贵人。<a id="a-AZ"></a>多诸徒众之所围绕。<a id="a-Aa"></a>苍蝇眷属亦复如是。<a id="a-Ab"></a>时给孤独长者见诸童子。<a id="a-Ac"></a>报言。<a id="a-Ad"></a>汝等何故调弄圣者。<a id="a-Ae"></a>童子答曰。<a id="a-Af"></a>我等岂敢辄为调弄。<a id="a-Ag"></a>然此圣者昔日曾修多眷属业。<a id="a-Ah"></a>譬如商主长者贵人众所围绕。<a id="a-Ai"></a>随从苍蝇亦复如是。<a id="a-Aj"></a>长者闻已告苾刍曰。<a id="a-Ak"></a>圣者于佛世尊端严教中而为出家。<a id="a-Al"></a>何因作此羞耻之事。<a id="a-Am"></a>苾刍报曰。<a id="a-An"></a>作何耻辱。<a id="a-Ao"></a>然佛世尊制诸苾刍。<a id="a-Ap"></a>现有一钵更不应求。<a id="a-Aq"></a>长者曰。<a id="a-Ar"></a>圣者。<a id="a-As"></a>岂可唯畜如此穿坏钵耶。<a id="a-At"></a>诸苾刍闻以事白佛。<a id="a-Au"></a>佛言。<a id="a-Av"></a>诸苾刍。<a id="a-Aw"></a>若钵有孔应可补治。<a id="a-Ax"></a>时诸苾刍便以五种镕湿之物。<a id="a-Ay"></a>谓黑糖黄腊紫矿铅锡。<a id="a-Az"></a>着热物时即便脱落。<a id="a-B0"></a>时诸苾刍以事白佛。<a id="a-B1"></a>佛言。<a id="a-B2"></a>不应用此而缀于钵。<a id="a-B3"></a>除此五种镕湿之物。<a id="a-B4"></a>应作五种干缀。<a id="a-B5"></a>苾刍不知何者为五。<a id="a-B6"></a>佛言。<a id="a-B7"></a>看孔大小应以钉钉。<a id="a-B8"></a>或于孔内安铁鍱打之。<a id="a-B9"></a>或安铁鍱四边钉钉。<a id="a-BA"></a>或作摩竭鱼齿或安屑末。<a id="a-BB"></a>苾刍不知用何屑末。<a id="a-BC"></a>佛言。<a id="a-BD"></a>有二种屑末。<a id="a-BE"></a>谓铁末石末。<a id="a-BF"></a>铁钵瓦钵如次应用。<a id="a-BG"></a>苾刍以水研末安钵孔中寻便堕落。<a id="a-BH"></a>佛言。<a id="a-BI"></a>应用油研安其孔内。<a id="a-BJ"></a>诸苾刍依教作已。<a id="a-BK"></a>以猛火烧亦还堕落。<a id="a-BL"></a>或火太微亦复还堕。<a id="a-BM"></a>佛言。<a id="a-BN"></a>应处中烧。<a id="a-BO"></a>烧已涩鞕。<a id="a-BP"></a>佛言。<a id="a-BQ"></a>应以物揩摩。<a id="a-BR"></a>苾刍以水揩摩补物堕落。<a id="a-BS"></a>佛言。<a id="a-BT"></a>油拭方揩。<a id="a-BU"></a>若钵有细孔。<a id="a-BV"></a>以沙糖和泥遍涂孔处准法烧之。<a id="a-BW"></a>若钵有璺应钻作孔以锔缀之。<a id="a-BX"></a>是名缀钵法。<a id="a-BY"></a>佛令苾刍五种缀钵。<a id="a-BZ"></a>时有乞食苾刍。<a id="a-Ba"></a>失手堕钵便为五片。<a id="a-Bb"></a>时彼苾刍多钻为孔。<a id="a-Bc"></a>以细绳连缀持将乞食。<a id="a-Bd"></a>佛言。<a id="a-Be"></a>凡是钵者当须净洗。<a id="a-Bf"></a>彼便解缀洗绳净已还复系缀。<a id="a-Bg"></a>遂致终日废修善品。<a id="a-Bh"></a>余苾刍见告言。<a id="a-Bi"></a>具寿。<a id="a-Bj"></a>汝但以此解而复缀。<a id="a-Bk"></a>疏洗盂器为善品耶。<a id="a-Bl"></a>报言具寿。<a id="a-Bm"></a>如佛所制。<a id="a-Bn"></a>若钵破者应为五种干缀。<a id="a-Bo"></a>时诸苾刍以事白佛。<a id="a-Bp"></a>佛言。<a id="a-Bq"></a>若钵难得随意修理。<a id="a-Br"></a>若易得处应可弃之更觅好者。<a id="a-Bs"></a>尔时世尊赞叹持戒。<a id="a-Bt"></a>广说如前。<a id="a-Bu"></a>乃至为诸苾刍。<a id="a-Bv"></a>制其学处应如是说。</p>
  <p id="aBw">若复苾刍有钵。<a id="a-Bx"></a>减五缀堪得受用。<a id="a-By"></a>为好故更求余钵。<a id="a-Bz"></a>得者泥萨只波逸底迦。<a id="a-C0"></a>彼苾刍当于众中舍此钵。<a id="a-C1"></a>取众中最下钵。<a id="a-C2"></a>与彼苾刍。<a id="a-C3"></a>报言。<a id="a-C4"></a>此钵还汝不应守持。<a id="a-C5"></a>不应分别亦不施人。<a id="a-C6"></a>应自审详徐徐受用。<a id="a-C7"></a>乃至破来应护持。<a id="a-C8"></a>此是其法。<a id="a-C9"></a>若复苾刍者谓六众也。<a id="a-CA"></a>余义如上。<a id="a-CB"></a>减五缀者。<a id="a-CC"></a>谓不满五缀也。<a id="a-CD"></a>堪受用者谓得守持。<a id="a-CE"></a>为好故更求余钵者。<a id="a-CF"></a>为欲贪好更求第二钵。<a id="a-CG"></a>好谓胜妙也。<a id="a-CH"></a>得者谓求得入手。<a id="a-CI"></a>泥萨只者。<a id="a-CJ"></a>广说如上。<a id="a-CK"></a>彼苾刍者谓是犯人。<a id="a-CL"></a>彼苾刍应于众中舍此钵者。<a id="a-CM"></a>当于众中应差一苾刍令行有犯钵。<a id="a-CN"></a>若无五德不应差。<a id="a-CO"></a>若差不应令作。<a id="a-CP"></a>云何为五。<a id="a-CQ"></a>有爱恚怖痴不知行与不行。<a id="a-CR"></a>若具五德未差应差。<a id="a-CS"></a>差已令作。<a id="a-CT"></a>云何为五。<a id="a-CU"></a>反上应知。<a id="a-CV"></a>应如是差。<a id="a-CW"></a>鸣揵稚集众僧先问能不。<a id="a-CX"></a>汝某甲能与僧伽行有犯钵不。<a id="a-CY"></a>彼答言能。<a id="a-CZ"></a>次一苾刍作白羯磨。<a id="a-Ca"></a>如是应作。<a id="a-Cb"></a>(广如百一羯磨)</p>
  <p id="aCc">佛言。<a id="a-Cd"></a>行有犯钵苾刍。<a id="a-Ce"></a>所有行法我今说之。<a id="a-Cf"></a>其苾刍应在和合众中作如是白。<a id="a-Cg"></a>大德我苾刍某甲当行有犯钵。<a id="a-Ch"></a>诸具寿明日各各自持己钵来至僧中。<a id="a-Ci"></a>既至明日行钵苾刍敷座鸣揵稚。<a id="a-Cj"></a>诸苾刍各持己钵往至僧中。<a id="a-Ck"></a>时行钵苾刍应持其钵。<a id="a-Cl"></a>向上座前立赞叹其钵。<a id="a-Cm"></a>上座此钵清净圆满堪得受用。<a id="a-Cn"></a>若欲得者随意应取。<a id="a-Co"></a>若其上座取此钵者。<a id="a-Cp"></a>行钵之人应取上座旧钵转与第二。<a id="a-Cq"></a>上座若不取者转与第三。<a id="a-Cr"></a>第三取时上座更索。<a id="a-Cs"></a>初索不应与。<a id="a-Ct"></a>第二索亦不应与。<a id="a-Cu"></a>第三索应与。<a id="a-Cv"></a>上座得越法罪。<a id="a-Cw"></a>如法应悔。<a id="a-Cx"></a>如是乃至大众行末最小者。<a id="a-Cy"></a>取此钵时行末第三方索钵者。<a id="a-Cz"></a>其法与上座相似。<a id="a-D0"></a>乃至行了所得一钵。<a id="a-D1"></a>行钵苾刍应持此钵。<a id="a-D2"></a>付彼苾刍作如是语。<a id="a-D3"></a>苾刍此钵不应守持。<a id="a-D4"></a>不应分别亦不与人。<a id="a-D5"></a>详审徐徐如法而用乃至破坏。<a id="a-D6"></a>此是其法。<a id="a-D7"></a>若行钵苾刍不依法行者。<a id="a-D8"></a>得越法罪。<a id="a-D9"></a>佛言。<a id="a-DA"></a>得钵苾刍所有行法我今当制。<a id="a-DB"></a>应畜二钵袋。<a id="a-DC"></a>好者应安长钵。<a id="a-DD"></a>不好者应安旧钵。<a id="a-DE"></a>若乞食时应将二钵。<a id="a-DF"></a>得干饼者着长钵中。<a id="a-DG"></a>若得湿饼着旧钵中。<a id="a-DH"></a>至住处已作曼荼罗。<a id="a-DI"></a>安置二钵应于旧钵中。<a id="a-DJ"></a>食已应先洗长钵次洗旧钵。<a id="a-DK"></a>如是乃至晒曝安置皆以长钵为先。<a id="a-DL"></a>若内安龛及火熏时。<a id="a-DM"></a>皆于好处先安长钵。<a id="a-DN"></a>若道行时旧钵遣人持。<a id="a-DO"></a>长钵当自持。<a id="a-DP"></a>无人为擎者长钵安在左肩。<a id="a-DQ"></a>旧钵应安右畔自持而去。<a id="a-DR"></a>若得钵苾刍。<a id="a-DS"></a>于此行法。<a id="a-DT"></a>不依行者。<a id="a-DU"></a>得越法罪。<a id="a-DV"></a>此之治罚乃至尽形。<a id="a-DW"></a>或至破来应好守护。<a id="a-DX"></a>得泥萨只者。<a id="a-DY"></a>广如上说。<a id="a-DZ"></a>此中犯相其事云何。<a id="a-Da"></a>若苾刍钵破堪为一缀。<a id="a-Db"></a>虽未安缀尚得受用更求余钵者。<a id="a-Dc"></a>求时犯恶作得便舍堕。<a id="a-Dd"></a>若苾刍钵破堪为二缀。<a id="a-De"></a>虽未安缀尚得受用更求余钵。<a id="a-Df"></a>得罪同前。<a id="a-Dg"></a>如是三缀四缀事亦如前。<a id="a-Dh"></a>苾刍钵破堪为一缀。<a id="a-Di"></a>安一缀已现得受用更求余钵。<a id="a-Dj"></a>求时恶作得便舍堕。<a id="a-Dk"></a>如是乃至四缀。<a id="a-Dl"></a>得罪亦尔。<a id="a-Dm"></a>若钵堪为五缀随缀不缀。<a id="a-Dn"></a>或堪用不堪用。<a id="a-Do"></a>更求余钵者无犯。<a id="a-Dp"></a>若买得或施得此亦无犯。<a id="a-Dq"></a>又无犯者。<a id="a-Dr"></a>最初犯人。<a id="a-Ds"></a>或痴狂心乱痛恼所缠。</p>
  <p data-pb></p>
  <h2 id="aDt">自乞缕使非亲族织师织作衣学处第二十三</h2>
  <p id="aDu">佛在室罗伐城逝多林给孤独园。<a id="a-Dv"></a>时邬波难陀作是念。<a id="a-Dw"></a>皆由给孤独长者制诸学处。<a id="a-Dx"></a>更欲劝化饼果之直亦不能得。<a id="a-Dy"></a>我今宜可入大城中。<a id="a-Dz"></a>或容教化少有所得。<a id="a-E0"></a>即于晨朝着衣持钵入城乞食。<a id="a-E1"></a>于芳林处有五百女人捻白叠线。<a id="a-E2"></a>见已便念。<a id="a-E3"></a>斯等女人皆由自业无问昼夜常执白犁。<a id="a-E4"></a>辛苦劳勤输官课税。<a id="a-E5"></a>邬波难陀即便就彼总告之曰。<a id="a-E6"></a>诸妹愿汝皆得无病长寿。<a id="a-E7"></a>时女默然竟无一对。<a id="a-E8"></a>邬波难陀告曰。<a id="a-E9"></a>诸妹当有一法不久来至。<a id="a-EA"></a>是众多人所不爱乐咸不称心。<a id="a-EB"></a>名之为死。<a id="a-EC"></a>当尔之时汝虽欲语求说无由。<a id="a-ED"></a>时有白色女人。<a id="a-EE"></a>即从座起以座授与邬波难陀。<a id="a-EF"></a>时邬波难陀就座坐已。<a id="a-EG"></a>女便礼拜当前而坐。<a id="a-EH"></a>邬波难陀告曰。<a id="a-EI"></a>诸妹汝等颇曾修少善事不。<a id="a-EJ"></a>报言。<a id="a-EK"></a>我未曾作。<a id="a-EL"></a>告曰。<a id="a-EM"></a>汝等不应不为善业。<a id="a-EN"></a>此一女人具于二种善根令得增长。<a id="a-EO"></a>一能于我所生净信心殖端正业令得增长。<a id="a-EP"></a>二见我来便起设座礼拜恭敬。<a id="a-EQ"></a>于当来世生贵族业令得增长。<a id="a-ER"></a>若更能施少许物者。<a id="a-ES"></a>当获珍财受用丰足。<a id="a-ET"></a>汝等诸妹何所作耶。<a id="a-EU"></a>彼皆报曰。<a id="a-EV"></a>我等但知捻线而已何暇作余。<a id="a-EW"></a>邬波难陀曰。<a id="a-EX"></a>汝等颇曾少作当来道路粮不。<a id="a-EY"></a>答言。<a id="a-EZ"></a>皆未曾作。<a id="a-Ea"></a>邬波难陀曰。<a id="a-Eb"></a>斯亦不善彼便问言。<a id="a-Ec"></a>圣者何嗟叹耶。<a id="a-Ed"></a>报言。<a id="a-Ee"></a>诸妹汝于先世不修福业。<a id="a-Ef"></a>被贼劫来今受辛苦。<a id="a-Eg"></a>虽得为人更不修福被贼劫去。<a id="a-Eh"></a>诸女问言。<a id="a-Ei"></a>若尔圣者。<a id="a-Ej"></a>我等今时欲作何业。<a id="a-Ek"></a>能使远作当来路粮。<a id="a-El"></a>邬波难陀曰。<a id="a-Em"></a>诸妹汝等若能众议同心造一大叠。<a id="a-En"></a>奉释种内弃俗出家三藏俱闲是大法将辩才无滞众共知者。<a id="a-Eo"></a>斯即是汝预作来世道路资粮。<a id="a-Ep"></a>诸女答曰。<a id="a-Eq"></a>圣者。<a id="a-Er"></a>我等何处能得大叠。<a id="a-Es"></a>复于何处逢遇如是胜上福田。<a id="a-Et"></a>邬波难陀曰。<a id="a-Eu"></a>汝岂不知。<a id="a-Ev"></a>我是释种弃俗出家。<a id="a-Ew"></a>三藏俱闲为大法将。<a id="a-Ex"></a>辩才无滞众所识知。<a id="a-Ey"></a>汝言我何处能得大叠者。<a id="a-Ez"></a>汝岂不知。</p>
  <p id="aF0">莫轻小施　　以为无福　　水渧虽微</p>
  <p id="aF1">终盈大器　　诸有智者　　小福常修</p>
  <p id="aF2">于胜田中　　能招大果</p>
  <p id="aF3">诸妹。<a id="a-F4"></a>汝岂不能施一两缕耶。<a id="a-F5"></a>报言。<a id="a-F6"></a>我能。<a id="a-F7"></a>有云我施半两。<a id="a-F8"></a>有云我施一分。<a id="a-F9"></a>如是乃至尽五百人咸随喜舍。<a id="a-FA"></a>邬波难陀告曰。<a id="a-FB"></a>诸妹既有舍心缕须精细。<a id="a-FC"></a>彼云圣者。<a id="a-FD"></a>我等皆是捻粗缕人不能精细。<a id="a-FE"></a>然有一女能作细缕邬波难陀曰。<a id="a-FF"></a>试唤来看。<a id="a-FG"></a>即便唤至。<a id="a-FH"></a>邬波难陀报曰。<a id="a-FI"></a>少女汝试捻看。<a id="a-FJ"></a>彼即为捻。<a id="a-FK"></a>邬波难陀曰。<a id="a-FL"></a>此未能善。<a id="a-FM"></a>更好捻看。<a id="a-FN"></a>如是至三。<a id="a-FO"></a>女人报曰。<a id="a-FP"></a>圣者。<a id="a-FQ"></a>过此已往我所不堪。<a id="a-FR"></a>邬波难陀曰。<a id="a-FS"></a>姊妹汝等咸应如斯细捻。<a id="a-FT"></a>报曰。<a id="a-FU"></a>除此少女我等不能。<a id="a-FV"></a>邬波难陀曰。<a id="a-FW"></a>汝岂不能换其作业。<a id="a-FX"></a>此为捻细汝为捻粗。<a id="a-FY"></a>报言。<a id="a-FZ"></a>此女许者我等随作。<a id="a-Fa"></a>邬波难陀报少女曰。<a id="a-Fb"></a>汝乐福者可为捻之。<a id="a-Fc"></a>彼便报曰。<a id="a-Fd"></a>圣者若捻细缕多时方办。<a id="a-Fe"></a>幸勿疾催。<a id="a-Ff"></a>邬波难陀见其许已咒愿而去。<a id="a-Fg"></a>既经多日便来问缕。<a id="a-Fh"></a>诸女悉皆持缕相施。<a id="a-Fi"></a>邬波难陀既受得缕皆与咒愿。<a id="a-Fj"></a>此之施物是庄严心。<a id="a-Fk"></a>是心资助胜定资粮。<a id="a-Fl"></a>当获人天上妙衣服。<a id="a-Fm"></a>时邬波难陀即持其缕还诣寺中。<a id="a-Fn"></a>告诸苾刍曰。<a id="a-Fo"></a>具寿。<a id="a-Fp"></a>试看此缕粗细如何。<a id="a-Fq"></a>彼皆报曰。<a id="a-Fr"></a>极妙细缕。<a id="a-Fs"></a>然不知大德颇别好织师不。<a id="a-Ft"></a>邬波难陀曰。<a id="a-Fu"></a>岂不仁等欺轻我耶。<a id="a-Fv"></a>我若向者不出家者。<a id="a-Fw"></a>一切伎巧无不精研。<a id="a-Fx"></a>何况织师而不识别。<a id="a-Fy"></a>诸人报曰。<a id="a-Fz"></a>岂敢相轻恐不知处。<a id="a-G0"></a>若须织师者于某坊中有[仁-二+達]额织师。<a id="a-G1"></a>并有巧妇善能织叠。<a id="a-G2"></a>若得此缕必成好衣。<a id="a-G3"></a>报言。<a id="a-G4"></a>善哉。<a id="a-G5"></a>具寿教处好匠者。<a id="a-G6"></a>此即是仁为我织叠。<a id="a-G7"></a>邬波难陀遂持其缕诣织师处。<a id="a-G8"></a>素非亲友而说颂曰。</p>
  <p id="aG9">善人腾美誉　　虽远悉知闻</p>
  <p id="aGA">如大雪山王　　人皆共瞻仰</p>
  <p id="aGB">愚者守痴惑　　虽近不知闻</p>
  <p id="aGC">如闇射箭时　　人皆不能见</p>
  <p id="aGD">汝今得大利益获大名称遍室罗伐城。<a id="a-GE"></a>试为看此缕线其状何如。<a id="a-GF"></a>彼看报曰。<a id="a-GG"></a>大佳缕线。<a id="a-GH"></a>我若织者当成好叠。<a id="a-GI"></a>邬波难陀曰。<a id="a-GJ"></a>贤首为织。<a id="a-GK"></a>织师报曰。<a id="a-GL"></a>谁与我价。<a id="a-GM"></a>邬波难陀曰。<a id="a-GN"></a>汝诸织师价常不足。<a id="a-GO"></a>于未来世应作资粮。<a id="a-GP"></a>时彼织师回观妇面。<a id="a-GQ"></a>妇便告曰。<a id="a-GR"></a>仁岂不闻此之大德深相赞叹。<a id="a-GS"></a>可宜施手为织叠衣。<a id="a-GT"></a>织师报曰。<a id="a-GU"></a>圣者此缕极细多时方得幸勿相催。<a id="a-GV"></a>即为咒愿而去。<a id="a-GW"></a>既经多日方重来看。<a id="a-GX"></a>是时织师授与其叠。<a id="a-GY"></a>时邬波难陀受得叠已咒愿而去。<a id="a-GZ"></a>还至寺中示诸苾刍曰。<a id="a-Ga"></a>诸具寿。<a id="a-Gb"></a>试看此叠其状何如。<a id="a-Gc"></a>诸人报言。<a id="a-Gd"></a>大好白叠。<a id="a-Ge"></a>若其更得第二张者。<a id="a-Gf"></a>刺作两重僧伽胝服。<a id="a-Gg"></a>省事而住修诸善品。<a id="a-Gh"></a>诚亦善哉。<a id="a-Gi"></a>邬波难陀曰。<a id="a-Gj"></a>具寿仁等谓我无力能得第二张耶。<a id="a-Gk"></a>仁等试看。<a id="a-Gl"></a>我今如何教化其叠。<a id="a-Gm"></a>晨朝着衣持钵便于别门入室罗伐城。<a id="a-Gn"></a>从他觅缕至[仁-二+達]额织师所。<a id="a-Go"></a>广说如前以缕相示。<a id="a-Gp"></a>彼言好缕。<a id="a-Gq"></a>我若织者成好上叠。<a id="a-Gr"></a>若尔为织。<a id="a-Gs"></a>答言。<a id="a-Gt"></a>价出何人。<a id="a-Gu"></a>报曰。<a id="a-Gv"></a>汝之织师不解修福。<a id="a-Gw"></a>于当来世贫穷未休。<a id="a-Gx"></a>应可更为资粮之业。<a id="a-Gy"></a>报言圣者。<a id="a-Gz"></a>前为织衣啖他饮食。<a id="a-H0"></a>比来还债犹未能了。<a id="a-H1"></a>今更虚作事欲如何。<a id="a-H2"></a>邬波难陀观彼妇面。<a id="a-H3"></a>夫言圣者。<a id="a-H4"></a>假令妇欲我实不能。<a id="a-H5"></a>邬波难陀怒而告曰。<a id="a-H6"></a>汝[仁-二+達]额织师我今指汝秃顶为誓。<a id="a-H7"></a>若我不能使汝织者。<a id="a-H8"></a>我不复名邬波难陀矣。<a id="a-H9"></a>时彼织师嗔而告曰。<a id="a-HA"></a>汝秃沙门我指为誓。<a id="a-HB"></a>我必不能与汝织叠。<a id="a-HC"></a>邬波难陀即便嗔怒思量而去。<a id="a-HD"></a>时憍萨罗胜光大王。<a id="a-HE"></a>有得意臣。<a id="a-HF"></a>名曰贤善。<a id="a-HG"></a>与邬波难陀是旧知识。<a id="a-HH"></a>遂行诣彼既至门所。<a id="a-HI"></a>而问之曰。<a id="a-HJ"></a>贤善在不。<a id="a-HK"></a>报言向市。<a id="a-HL"></a>时邬波难陀即便就市觅之。<a id="a-HM"></a>是时贤善在沽酒家。<a id="a-HN"></a>邬波难陀至其门所。<a id="a-HO"></a>遣信入唤为报贤善。<a id="a-HP"></a>邬波难陀要欲相见可暂出来。<a id="a-HQ"></a>使者报知。<a id="a-HR"></a>贤善寻出即便合掌。<a id="a-HS"></a>云我敬礼大德邬波难陀。<a id="a-HT"></a>时邬波难陀告言。<a id="a-HU"></a>贤善。<a id="a-HV"></a>无病长寿。<a id="a-HW"></a>我比谓汝常勤公事。<a id="a-HX"></a>宁知闲隙得在酒家。<a id="a-HY"></a>报言圣者。<a id="a-HZ"></a>我因公事来至于此。<a id="a-Ha"></a>大德何缘至此相觅。<a id="a-Hb"></a>报言。<a id="a-Hc"></a>我有少缕可为织衣。<a id="a-Hd"></a>仁当获福。<a id="a-He"></a>报言。<a id="a-Hf"></a>我当奉叠何劳织耶。<a id="a-Hg"></a>邬波难陀曰。<a id="a-Hh"></a>斯诚善事。<a id="a-Hi"></a>然我此缕是信心物岂虚弃耶。<a id="a-Hj"></a>时彼即便命一使者。<a id="a-Hk"></a>报云。<a id="a-Hl"></a>汝去语当织人。<a id="a-Hm"></a>汝等可为大德邬波难陀织好白叠。<a id="a-Hn"></a>邬波难陀曰。<a id="a-Ho"></a>贤善。<a id="a-Hp"></a>此亦无劳告当织者。<a id="a-Hq"></a>然于某坊有一[仁-二+達]额织师。<a id="a-Hr"></a>并有巧妇可令彼织。<a id="a-Hs"></a>是时贤善即令使者。<a id="a-Ht"></a>汝今宜往[仁-二+達]额织师所。<a id="a-Hu"></a>报言。<a id="a-Hv"></a>贤善。<a id="a-Hw"></a>令织此衣。<a id="a-Hx"></a>时彼使者持缕至彼。<a id="a-Hy"></a>告曰。<a id="a-Hz"></a>大臣贤善。<a id="a-I0"></a>遣将此缕可为织衣。<a id="a-I1"></a>织师见缕讫即便忆识。<a id="a-I2"></a>报使者言。<a id="a-I3"></a>我之番次先已织讫。<a id="a-I4"></a>时彼使人持缕还去。<a id="a-I5"></a>至贤善所具说所由。<a id="a-I6"></a>贤善报曰。<a id="a-I7"></a>汝去语之。<a id="a-I8"></a>今织此衣后番相放。<a id="a-I9"></a>使者便去以语报知。<a id="a-IA"></a>织师答曰。<a id="a-IB"></a>大臣贤善。<a id="a-IC"></a>于城中秉权有力。<a id="a-ID"></a>我宁移去不住于此。<a id="a-IE"></a>谁能越次为织作耶。<a id="a-IF"></a>使者还去。<a id="a-IG"></a>具以其语报贤善知。<a id="a-IH"></a>贤善复更报使者曰。<a id="a-II"></a>汝可还语当织之人令依番次为织此叠。<a id="a-IJ"></a>邬波难陀闻已告曰。<a id="a-IK"></a>余人不能唯[仁-二+達]额者。<a id="a-IL"></a>贤善还令使者。<a id="a-IM"></a>汝当更至[仁-二+達]额之所。<a id="a-IN"></a>报言为织我还汝价。<a id="a-IO"></a>使者便往。<a id="a-IP"></a>邬波难陀亦即随出。<a id="a-IQ"></a>告使者曰。<a id="a-IR"></a>愚痴人谁复令汝承事王臣。<a id="a-IS"></a>汝合多与杖木令担柴立。<a id="a-IT"></a>岂容为片作务频遣贤善劳心。<a id="a-IU"></a>汝岂不能至织师所作如是说。<a id="a-IV"></a>贤善遣汝织斯白叠。<a id="a-IW"></a>若言我不能者。<a id="a-IX"></a>以手绾发拳打脊梁。<a id="a-IY"></a>若叫唤者卷其织具勿令执作。<a id="a-IZ"></a>若其妇女来唱唤时。<a id="a-Ia"></a>急曳头髻牵使出门。<a id="a-Ib"></a>而告之曰。<a id="a-Ic"></a>汝今违拒贤善教令。<a id="a-Id"></a>胜光大王必当罚汝五百金钱。<a id="a-Ie"></a>语言。<a id="a-If"></a>愚痴人。<a id="a-Ig"></a>汝若能得织成此衣者。<a id="a-Ih"></a>彼多与汝辛苦之直。<a id="a-Ii"></a>何须还往空置劬劳。<a id="a-Ij"></a>时彼使者还至织师所。<a id="a-Ik"></a>报曰。<a id="a-Il"></a>贤善作如是语。<a id="a-Im"></a>汝当为织我酬汝价。<a id="a-In"></a>织师答曰。<a id="a-Io"></a>我今不能越次织此叠衣。<a id="a-Ip"></a>使者以手撮发拳打脊梁。<a id="a-Iq"></a>彼即大叫便卷织机。<a id="a-Ir"></a>其妇唱唤遂捉其发曳之而去。<a id="a-Is"></a>报言。<a id="a-It"></a>汝等违拒大臣教命。<a id="a-Iu"></a>胜光大王必当罚汝五百金钱。<a id="a-Iv"></a>妇闻是已便大惊怖。<a id="a-Iw"></a>告其夫曰。<a id="a-Ix"></a>我等系狱谁当救济。<a id="a-Iy"></a>必婴枷锁而取终亡。<a id="a-Iz"></a>我今宜可织此大叠。<a id="a-J0"></a>织师即便报使者曰。<a id="a-J1"></a>勿将我去付彼法官。<a id="a-J2"></a>我当与汝辛苦之直。<a id="a-J3"></a>随汝来心可留其线。<a id="a-J4"></a>使者留缕而去。<a id="a-J5"></a>是时织师报其妇曰。<a id="a-J6"></a>贤首。<a id="a-J7"></a>我今为织令其失缕复不成衣。<a id="a-J8"></a>妇便报曰。<a id="a-J9"></a>看此形势豪猛沙门。<a id="a-JA"></a>若织恶衣岂肯相放。<a id="a-JB"></a>即便辛苦为织叠衣。<a id="a-JC"></a>即织衣了。<a id="a-JD"></a>邬波难陀便就彼家索取其叠。<a id="a-JE"></a>织师告曰。<a id="a-JF"></a>大德。<a id="a-JG"></a>可不与我饮啖直耶。<a id="a-JH"></a>报言穷人从我索酒。<a id="a-JI"></a>何不饮毒及啖糟耶。<a id="a-JJ"></a>时彼织师便生嫌贱出毁骂言。<a id="a-JK"></a>沙门释子造作恶行非沙门法。<a id="a-JL"></a>如何自乞缕线。<a id="a-JM"></a>或因说法。<a id="a-JN"></a>或假托王力令非亲人织衣共相恼乱。<a id="a-JO"></a>时诸苾刍闻是语已具以白佛。<a id="a-JP"></a>尔时世尊集苾刍众。<a id="a-JQ"></a>问邬波难陀。<a id="a-JR"></a>彼言实尔。<a id="a-JS"></a>种种呵责。<a id="a-JT"></a>广说乃至我今制其学处应如是说。</p>
  <p id="aJU">若复苾刍自乞缕线。<a id="a-JV"></a>使非亲织师织作衣。<a id="a-JW"></a>若得衣者泥萨只波逸底迦。</p>
  <p id="aJX">若复苾刍者谓邬波难陀。<a id="a-JY"></a>余义如上。<a id="a-JZ"></a>自乞缕者。<a id="a-Ja"></a>或一两半两等。<a id="a-Jb"></a>使非亲者广说如上。<a id="a-Jc"></a>织师者谓客织人。<a id="a-Jd"></a>衣有七种亦如上说。<a id="a-Je"></a>若得衣者犯舍堕。<a id="a-Jf"></a>舍法如上。<a id="a-Jg"></a>此中犯相其事云何。<a id="a-Jh"></a>苾刍从非亲乞缕使非亲织。<a id="a-Ji"></a>皆得恶作。<a id="a-Jj"></a>得衣之时便犯舍堕。<a id="a-Jk"></a>苾刍从非亲乞缕使亲织衣。<a id="a-Jl"></a>乞时恶作得衣无罪。<a id="a-Jm"></a>苾刍从亲乞缕使非亲织。<a id="a-Jn"></a>乞时无犯得衣舍堕。<a id="a-Jo"></a>苾刍从亲乞缕使亲而织。<a id="a-Jp"></a>二俱无犯。<a id="a-Jq"></a>苾刍从非亲乞缕自织其叠。<a id="a-Jr"></a>乞时恶作衣成亦恶作罪。<a id="a-Js"></a>苾刍从亲乞缕自织其叠。<a id="a-Jt"></a>乞时无犯衣成恶作。<a id="a-Ju"></a>若酬价织者无犯。<a id="a-Jv"></a>又无犯者谓初犯人。<a id="a-Jw"></a>或痴狂心乱痛恼所缠。</p>
 </body>
</html>