<!doctype html>
<html id="z3IBUzynm" data-ver="760">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第三</h1>
  <h2 id="a2">不与取学处第二之二</h2>
  <p id="a3">摄颂曰。</p>
  <p id="a4">若在于地上　　或时在器中</p>
  <p id="a5">或复在场篅　　田处诸根药</p>
  <p id="a6">若苾刍知他重物安在地上。<a id="a-7"></a>所谓颈珠臂钏真珠璎珞诸庄严具。<a id="a-8"></a>苾刍盗心起方便。<a id="a-9"></a>从床座起整衣而去。<a id="a-A"></a>乃至未触着来得恶作罪。<a id="a-B"></a>若触未移处得窣吐罗底也。<a id="a-C"></a>若举离处。<a id="a-D"></a>是谓为盗。<a id="a-E"></a>随时准价。<a id="a-F"></a>若满五磨洒。<a id="a-G"></a>得波罗市迦。<a id="a-H"></a>若不满五磨洒。<a id="a-I"></a>得窣吐罗底也。<a id="a-J"></a>若其地平一段细滑。<a id="a-K"></a>是谓一处。<a id="a-L"></a>若地皮起或复破裂。<a id="a-M"></a>或为大缝或时书字种种彩画。<a id="a-N"></a>是谓异处。<a id="a-O"></a>若盘器等一段细滑。<a id="a-P"></a>是谓一处。<a id="a-Q"></a>若有破裂乃至彩画。<a id="a-R"></a>是谓异处。<a id="a-S"></a>若人重物安在场中。<a id="a-T"></a>所谓颈珠乃至璎珞。<a id="a-U"></a>苾刍盗心起方便。<a id="a-V"></a>乃至未触着来得恶作罪。<a id="a-W"></a>若触未移处得窣吐罗底也。<a id="a-X"></a>若举离处。<a id="a-Y"></a>是谓为盗。<a id="a-Z"></a>随时准价。<a id="a-a"></a>若满五者。<a id="a-b"></a>得波罗市迦。<a id="a-c"></a>若不满者。<a id="a-d"></a>得窣吐罗底也。<a id="a-e"></a>若场上谷麦等。<a id="a-f"></a>平总为一色者。<a id="a-g"></a>是谓一处。<a id="a-h"></a>若谷麦等高下不平作种种色。<a id="a-i"></a>是谓异处。<a id="a-j"></a>若他重物安篅窖中。<a id="a-k"></a>谓诸宝物璎珞之具。<a id="a-l"></a>若苾刍起盗心兴方便。<a id="a-m"></a>乃至未触着来得恶作罪。<a id="a-n"></a>若触未移处得窣吐罗底也。<a id="a-o"></a>若举离处满五。<a id="a-p"></a>得根本罪。<a id="a-q"></a>若不满者。<a id="a-r"></a>得窣吐罗底也。<a id="a-s"></a>若人重物安在篅窖内。<a id="a-t"></a>若篅窖中谷麦等。<a id="a-u"></a>与口平满总为一色。<a id="a-v"></a>是谓一处。<a id="a-w"></a>若谷麦等不与口齐。<a id="a-x"></a>高下不平作种种色。<a id="a-y"></a>或复有木及席荐等为障隔者。<a id="a-z"></a>是谓异处。<a id="a-10"></a>若人田中有诸根药。<a id="a-11"></a>谓雀头香黄姜白姜。<a id="a-12"></a>及诸根药乌头等类。<a id="a-13"></a>苾刍兴方便起盗心。<a id="a-14"></a>乃至未触已来得恶作罪。<a id="a-15"></a>若触未移处得窣吐罗底也。<a id="a-16"></a>若离本处满五。<a id="a-17"></a>得根本罪。<a id="a-18"></a>不满得窣吐罗底也。</p>
  <p id="a19">摄颂曰。</p>
  <p id="a1A">屋等处有三　　鸟物复三种</p>
  <p id="a1B">禁咒取伏藏　　此有三不同</p>
  <p id="a1C">若是人物杂色之衣安在屋上。<a id="a-1D"></a>若苾刍起盗心兴方便。<a id="a-1E"></a>安梯蹬以物钩斲而升其上。<a id="a-1F"></a>乃至未触已来得恶作罪。<a id="a-1G"></a>若触着衣而未离处得窣吐罗底也。<a id="a-1H"></a>若举离处。<a id="a-1I"></a>是名为盗。<a id="a-1J"></a>应准其价得罪同前。<a id="a-1K"></a>若浣衣人屋上晒衣。<a id="a-1L"></a>被风吹去堕在苾刍经行之处。<a id="a-1M"></a>或落门傍。<a id="a-1N"></a>若苾刍起盗心兴方便。<a id="a-1O"></a>乃至未触已来得恶作罪。<a id="a-1P"></a>若触着时得窣吐罗底也。<a id="a-1Q"></a>若举离处得罪同前。<a id="a-1R"></a>若人重物安在楼上。<a id="a-1S"></a>谓诸宝物璎珞之具。<a id="a-1T"></a>若苾刍起盗心兴方便。<a id="a-1U"></a>安梯蹬以物钩斲而升其上。<a id="a-1V"></a>乃至未触已来得恶作罪。<a id="a-1W"></a>若触未离本处得窣吐罗底也。<a id="a-1X"></a>若举离处得罪同前。<a id="a-1Y"></a>若人于舍宅内或园池边种花果树。<a id="a-1Z"></a>于节会日以上妙物而严饰之。<a id="a-1a"></a>所谓诸宝璎珞之具及杂缯彩。<a id="a-1b"></a>时有飞鸟谓珠是肉。<a id="a-1c"></a>衔之而去。<a id="a-1d"></a>若苾刍起盗心兴方便而捉彼鸟。<a id="a-1e"></a>乃至未触璎珞已来得恶作罪。<a id="a-1f"></a>若触未离本处。<a id="a-1g"></a>作鸟物想。<a id="a-1h"></a>得恶作罪。<a id="a-1i"></a>若举离处。<a id="a-1j"></a>是名为盗。<a id="a-1k"></a>应准其价。<a id="a-1l"></a>若满五者。<a id="a-1m"></a>得窣吐罗底也。<a id="a-1n"></a>若不满者。<a id="a-1o"></a>得恶作罪。<a id="a-1p"></a>若苾刍作如是念。<a id="a-1q"></a>此是人物。<a id="a-1r"></a>宁容禽鸟得有璎珞。<a id="a-1s"></a>若虽触着未举离处。<a id="a-1t"></a>得窣吐罗底也。<a id="a-1u"></a>举离处时。<a id="a-1v"></a>若满五者。<a id="a-1w"></a>得根本罪。<a id="a-1x"></a>若不满者。<a id="a-1y"></a>得窣吐罗底也。<a id="a-1z"></a>若人以诸宝物及璎珞具。<a id="a-20"></a>置箱中安屋上。<a id="a-21"></a>时有飞鸟持物将去。<a id="a-22"></a>若苾刍起盗心兴方便而捉彼鸟。<a id="a-23"></a>乃至未触璎珞已来得恶作罪。<a id="a-24"></a>若触彼物时未离本处。<a id="a-25"></a>作鸟物想。<a id="a-26"></a>得恶作罪。<a id="a-27"></a>若举离处。<a id="a-28"></a>是名为盗。<a id="a-29"></a>应准其价。<a id="a-2A"></a>若满五者。<a id="a-2B"></a>得窣吐罗底也。<a id="a-2C"></a>若不满者。<a id="a-2D"></a>得恶作罪。<a id="a-2E"></a>若苾刍作如是念。<a id="a-2F"></a>此是人物。<a id="a-2G"></a>宁容禽鸟得有璎珞。<a id="a-2H"></a>虽触着未举离处。<a id="a-2I"></a>得窣吐罗底也。<a id="a-2J"></a>举离处时。<a id="a-2K"></a>若满五者。<a id="a-2L"></a>得根本罪。<a id="a-2M"></a>若不满者得窣吐罗底也。<a id="a-2N"></a>若人舍中或在池内。<a id="a-2O"></a>为戏乐故养畜诸鸟。<a id="a-2P"></a>谓鹦鹉舍利俱抧罗鸟命命鸟等。<a id="a-2Q"></a>便以种种诸璎珞具而庄饰之。<a id="a-2R"></a>苾刍见已起盗心兴方便遂捉彼鸟。<a id="a-2S"></a>乃至未触庄严具来得恶作罪。<a id="a-2T"></a>若触彼物时未离本处。<a id="a-2U"></a>作鸟物想。<a id="a-2V"></a>亦得恶作罪。<a id="a-2W"></a>若举离处。<a id="a-2X"></a>是名为盗。<a id="a-2Y"></a>应准其价。<a id="a-2Z"></a>若满五者。<a id="a-2a"></a>得窣吐罗底也。<a id="a-2b"></a>若不满者。<a id="a-2c"></a>得恶作罪。<a id="a-2d"></a>若于此物作人物想非鸟物想。<a id="a-2e"></a>虽触着未离本处。<a id="a-2f"></a>得窣吐罗底也。<a id="a-2g"></a>若举离处。<a id="a-2h"></a>满五者。<a id="a-2i"></a>得根本罪。<a id="a-2j"></a>不满五者。<a id="a-2k"></a>得粗罪。<a id="a-2l"></a>若有苾刍。<a id="a-2m"></a>于二伏藏。<a id="a-2n"></a>一是有主。<a id="a-2o"></a>一是无主。<a id="a-2p"></a>苾刍意欲取彼有主伏藏。<a id="a-2q"></a>从床而起整带衣服。<a id="a-2r"></a>作曼荼罗于彼四方钉朅地罗木。<a id="a-2s"></a>以五色线而围系之。<a id="a-2t"></a>于火炉内然诸杂木。<a id="a-2u"></a>口诵禁咒作如是言。<a id="a-2v"></a>有主伏藏应来。<a id="a-2w"></a>无主伏藏勿来。<a id="a-2x"></a>若于彼时。<a id="a-2y"></a>有主伏藏随言来者。<a id="a-2z"></a>乃至未见已来得窣吐罗底也。<a id="a-30"></a>若眼见时。<a id="a-31"></a>是名为盗。<a id="a-32"></a>应准其价。<a id="a-33"></a>若满五者。<a id="a-34"></a>得根本罪。<a id="a-35"></a>若不满者。<a id="a-36"></a>得粗罪。<a id="a-37"></a>若作是言。<a id="a-38"></a>无主伏藏应来。<a id="a-39"></a>有主伏藏勿来。<a id="a-3A"></a>若于彼时。<a id="a-3B"></a>无主伏藏随言来者。<a id="a-3C"></a>乃至未见已来得恶作罪。<a id="a-3D"></a>若眼见时。<a id="a-3E"></a>是名为盗。<a id="a-3F"></a>应准其价。<a id="a-3G"></a>若满五者。<a id="a-3H"></a>得窣吐罗底也。<a id="a-3I"></a>若不满者。<a id="a-3J"></a>得恶作罪。<a id="a-3K"></a>若于有主无主伏藏。<a id="a-3L"></a>各于异时别别作法而盗取者。<a id="a-3M"></a>随事重轻如上得罪。</p>
  <p id="a3N">摄颂曰。</p>
  <p id="a3O">若物在毡席　　或于石板等</p>
  <p id="a3P">花果奇妙树　　随处事应知</p>
  <p id="a3Q">若人重物安在毡席及地敷上。<a id="a-3R"></a>所谓诸宝及璎珞具。<a id="a-3S"></a>若苾刍起盗心兴方便。<a id="a-3T"></a>乃至未触已来得恶作罪。<a id="a-3U"></a>若触彼物未离本处。<a id="a-3V"></a>得窣吐罗底也。<a id="a-3W"></a>若举离处是名为盗。<a id="a-3X"></a>随时准价得罪同前。<a id="a-3Y"></a>若彼草敷同一色者。<a id="a-3Z"></a>是名一处。<a id="a-3a"></a>若种种色别异不同。<a id="a-3b"></a>是名异处。<a id="a-3c"></a>若人重物安在石上。<a id="a-3d"></a>乃至不满得窣吐罗底也。<a id="a-3e"></a>若石细滑总为一段者。<a id="a-3f"></a>是名一处。<a id="a-3g"></a>若剥裂缝开。<a id="a-3h"></a>或时书字。<a id="a-3i"></a>或种种彩画。<a id="a-3j"></a>是谓异处。<a id="a-3k"></a>石上既尔。<a id="a-3l"></a>乃至板木墙壁荐席盖覆衣襆衣柜衣笐象牙杙床座处。<a id="a-3m"></a>若四足经架若门门阃。<a id="a-3n"></a>安物之时事并同前。<a id="a-3o"></a>若三种树。<a id="a-3p"></a>谓华树果树奇妙树。<a id="a-3q"></a>苾刍斩截盗花树等。<a id="a-3r"></a>价满不满得罪同前。</p>
  <p id="a3s">摄颂曰。</p>
  <p id="a3t">若物在鞍鞯　　及象马车舆</p>
  <p id="a3u">肥瘦应随处　　偷船事差别</p>
  <p id="a3v">如人重物置在鞍处。<a id="a-3w"></a>所谓诸宝众璎珞具。<a id="a-3x"></a>苾刍起盗心兴方便。<a id="a-3y"></a>乃至未升未触已来得恶作罪。<a id="a-3z"></a>若触着物未移本处得窣吐罗底也。<a id="a-40"></a>若移处时价若满五得罪同前若于鞍上以一色物而盖覆者。<a id="a-41"></a>是谓一处。<a id="a-42"></a>若杂色物而盖覆者。<a id="a-43"></a>是谓别处。<a id="a-44"></a>若人重物安在象上。<a id="a-45"></a>所谓诸宝众璎珞具。<a id="a-46"></a>若苾刍起盗心兴方便。<a id="a-47"></a>乃至未升未触已来得恶作罪。<a id="a-48"></a>若触着物未移处得窣吐罗底也。<a id="a-49"></a>若移处时价若满五得罪同前。<a id="a-4A"></a>若其此象皮肉血脉皆充满者。<a id="a-4B"></a>是谓一处。<a id="a-4C"></a>若其身羸瘦。<a id="a-4D"></a>若牙耳鼻及腹肋脊腰据一一处。<a id="a-4E"></a>是谓别处。<a id="a-4F"></a>移离处时皆得本罪。<a id="a-4G"></a>若不移处得窣吐罗底也。<a id="a-4H"></a>若于象上庄饰幰帐。<a id="a-4I"></a>于此帐上安诸宝物众璎珞具。<a id="a-4J"></a>若苾刍起盗心兴方便。<a id="a-4K"></a>乃至未升未触已来得恶作罪。<a id="a-4L"></a>若触着物未离处得窣吐罗底也。<a id="a-4M"></a>若移处价若满五得罪同前。<a id="a-4N"></a>若此帐上以一色物而盖覆者。<a id="a-4O"></a>是谓一处。<a id="a-4P"></a>若异色物盖是谓别处。<a id="a-4Q"></a>如象既尔。<a id="a-4R"></a>马车步车牛车乃至诸舆。<a id="a-4S"></a>亦并同前。<a id="a-4T"></a>若苾刍见船以缆系之于橛。<a id="a-4U"></a>有心盗去。<a id="a-4V"></a>摇动之时得恶作罪。<a id="a-4W"></a>若解随流。<a id="a-4X"></a>乃至眼见已来得窣吐罗底也。<a id="a-4Y"></a>至不见处价若满五得根本罪。<a id="a-4Z"></a>若不满者得窣吐罗底也。<a id="a-4a"></a>若逆水而上。<a id="a-4b"></a>准与河阔分齐相似者得根本罪。<a id="a-4c"></a>未及其处得窣吐罗底也。<a id="a-4d"></a>若从此岸盗向彼岸。<a id="a-4e"></a>眼见分齐与前无异。<a id="a-4f"></a>若牵船上岸盗而去者。<a id="a-4g"></a>亦准眼见分齐。<a id="a-4h"></a>若沈在泥中后时将去泥掩之时此即成盗。<a id="a-4i"></a>得罪同前。<a id="a-4j"></a>若苾刍于盗物时。<a id="a-4k"></a>或藏泥中若烧若穿若破。<a id="a-4l"></a>作如是念。<a id="a-4m"></a>勿令此物属汝属我者。<a id="a-4n"></a>得窣吐罗底也。</p>
  <p id="a4o">摄颂曰。</p>
  <p id="a4p">营田有三种　　船有三种殊</p>
  <p id="a4q">鹅雁及池花　　猎渔并盗水</p>
  <p id="a4r">弟子教贼处　　三种事不同</p>
  <p id="a4s">若人秋时营作田业。<a id="a-4t"></a>所谓稻蔗盐田。<a id="a-4u"></a>苾刍见自田中恐水乏少。<a id="a-4v"></a>遂于共有渠内。<a id="a-4w"></a>塞他水口决己田畦。<a id="a-4x"></a>作如是念。<a id="a-4y"></a>令我田好彼勿成熟。<a id="a-4z"></a>若自成他损。<a id="a-50"></a>准价满五得根本罪。<a id="a-51"></a>若不满者得窣吐罗底也。<a id="a-52"></a>若见水多。<a id="a-53"></a>于共渠内泄他水口塞己田畦。<a id="a-54"></a>作如是念。<a id="a-55"></a>令我田好勿彼成熟。<a id="a-56"></a>若自成他损。<a id="a-57"></a>若满五者得根本罪。<a id="a-58"></a>若不满者得窣吐罗底也。</p>
  <p id="a59">物有四种不同。<a id="a-5A"></a>一体重价重。<a id="a-5B"></a>二体轻价重。<a id="a-5C"></a>三体重价轻。<a id="a-5D"></a>四体轻价轻。<a id="a-5E"></a>云何体重价重。<a id="a-5F"></a>谓末尼真珠吠琉璃珂贝璧玉珊瑚金银马瑙砗磲赤珠右旋是。<a id="a-5G"></a>云何体轻价重。<a id="a-5H"></a>谓缯彩及丝郁金香苏泣迷罗是。<a id="a-5I"></a>云何体重价轻。<a id="a-5J"></a>谓铁锡是。<a id="a-5K"></a>云何体轻价轻。<a id="a-5L"></a>谓毛麻木绵劫贝絮是。<a id="a-5M"></a>若以上诸物置三种船中。<a id="a-5N"></a>谓瓮船木船皮船。<a id="a-5O"></a>若以体重价重体轻价轻。<a id="a-5P"></a>随置一船。<a id="a-5Q"></a>若船破时物主告曰。<a id="a-5R"></a>水上浮者任取。<a id="a-5S"></a>若沉没者属我。<a id="a-5T"></a>若苾刍起盗心兴方便入水沉没。<a id="a-5U"></a>乃至未触物来得恶作罪。<a id="a-5V"></a>若触著者得窣吐罗底也。<a id="a-5W"></a>若举离处。<a id="a-5X"></a>价满五者得根本罪。<a id="a-5Y"></a>若不满者得窣吐罗底也。<a id="a-5Z"></a>若沉泥中复拟取者。<a id="a-5a"></a>准前得罪。<a id="a-5b"></a>若作非自他心沈之于泥。<a id="a-5c"></a>不使其物属彼属我者。<a id="a-5d"></a>准前得罪。<a id="a-5e"></a>以下诸戒准此应知。<a id="a-5f"></a>若以体轻价重体重价轻物。<a id="a-5g"></a>随置一船。<a id="a-5h"></a>若船破时物主告曰。<a id="a-5i"></a>水内沈者任取。<a id="a-5j"></a>水上浮者属我。<a id="a-5k"></a>若苾刍起盗心兴方便。<a id="a-5l"></a>浮水而取。<a id="a-5m"></a>乃至未触物来得恶作罪。<a id="a-5n"></a>若触著者得窣吐罗底也若举离处。<a id="a-5o"></a>应准其价。<a id="a-5p"></a>得罪同前。<a id="a-5q"></a>若沉泥中复拟取者准前得罪。<a id="a-5r"></a>若人于家中或泉池所。<a id="a-5s"></a>为戏玩故安置种种杂类诸鸟鹅雁鸳鸯等。<a id="a-5t"></a>以众璎珞而庄饰之。<a id="a-5u"></a>苾刍起盗心兴方便。<a id="a-5v"></a>入水中捉彼诸鸟。<a id="a-5w"></a>乃至未触璎珞以来得恶作罪。<a id="a-5x"></a>若触着时。<a id="a-5y"></a>作如是念。<a id="a-5z"></a>我取鸟物。<a id="a-60"></a>亦。<a id="a-61"></a>恶作罪。<a id="a-62"></a>若离本处应准其价。<a id="a-63"></a>若满五者得窣吐罗底也。<a id="a-64"></a>若不满者得恶作罪。<a id="a-65"></a>若作是念我取人物。<a id="a-66"></a>宁容禽鸟得有璎珞。<a id="a-67"></a>若触物时得窣吐罗底也。<a id="a-68"></a>若离本处应准其价。<a id="a-69"></a>满五根本。<a id="a-6A"></a>不满得窣吐罗底也。<a id="a-6B"></a>若于池中有水生花。<a id="a-6C"></a>所谓青莲花嗢钵罗花白莲花拘牟头分陀利迦香花时花。<a id="a-6D"></a>众人所爱。<a id="a-6E"></a>苾刍起盗心兴方便。<a id="a-6F"></a>入池盗花。<a id="a-6G"></a>乃至未触以来得恶作罪。<a id="a-6H"></a>若触其花采折持去。<a id="a-6I"></a>结之为束。<a id="a-6J"></a>乃至未离处来得窣吐罗底也。<a id="a-6K"></a>若举离处同前得罪。<a id="a-6L"></a>于池四边种种陆生花树。<a id="a-6M"></a>所谓阿地木多迦占博迦波吒罗婆利师迦摩利迦。<a id="a-6N"></a>如是等种种花树。<a id="a-6O"></a>苾刍起方便兴盗心。<a id="a-6P"></a>欲盗彼花。<a id="a-6Q"></a>乃至未触已来得恶作罪。<a id="a-6R"></a>若升树采折其花置衣裾内。<a id="a-6S"></a>乃至未离处及离处来。<a id="a-6T"></a>准前得罪。</p>
  <p id="a6U">若有猎师及彼徒党。<a id="a-6V"></a>于林野处安诸猎具。<a id="a-6W"></a>谓罥索等。<a id="a-6X"></a>为捕诸兽为杀害业。<a id="a-6Y"></a>苾刍盗心取猎具。<a id="a-6Z"></a>准价得罪。<a id="a-6a"></a>若起悲心毁猎具。<a id="a-6b"></a>作如是念。<a id="a-6c"></a>勿由此故令众多命而置伤害。<a id="a-6d"></a>令彼猎徒获无量罪者。<a id="a-6e"></a>得恶作罪。<a id="a-6f"></a>以下诸戒同此应知。<a id="a-6g"></a>苾刍盗心见在弶鹿而解放者。<a id="a-6h"></a>价若满五得根本罪。<a id="a-6i"></a>若不满者得窣吐罗底也。<a id="a-6j"></a>若捕鱼人及彼徒党。<a id="a-6k"></a>于河陂处截其要口。<a id="a-6l"></a>安置梁筌杀诸鱼类。<a id="a-6m"></a>苾刍盗心取彼筌时同前得罪。<a id="a-6n"></a>若作悲心同前得罪。<a id="a-6o"></a>若于筌中盗彼鱼者。<a id="a-6p"></a>应准其价同前得罪。<a id="a-6q"></a>若多商旅持众货物过彼险途。<a id="a-6r"></a>其水难得以众器具持水而行。<a id="a-6s"></a>若瓮若瓨若瓶若皮囊。<a id="a-6t"></a>然于人畜水有分齐。<a id="a-6u"></a>苾刍起盗心兴方便。<a id="a-6v"></a>若取人水分。<a id="a-6w"></a>未触及触准前得罪。<a id="a-6x"></a>若傍生分满五得窣吐罗底也。<a id="a-6y"></a>不满得恶作罪。</p>
  <p id="a6z">如赡部洲人。<a id="a-70"></a>共结商旅持众货物。<a id="a-71"></a>升舶入海欲求珍宝。<a id="a-72"></a>为无水故以种种器藏贮其水。<a id="a-73"></a>所谓瓮瓨瓶囊。<a id="a-74"></a>然其水分。<a id="a-75"></a>人与傍生请受有别。<a id="a-76"></a>苾刍起盗心兴方便。<a id="a-77"></a>盗人分时准前得罪。<a id="a-78"></a>取傍生分亦准前得罪。<a id="a-79"></a>时有弟子与其二师随路行去。<a id="a-7A"></a>师有衣物持付弟子。<a id="a-7B"></a>于时弟子有盗心故徐行不进。<a id="a-7C"></a>乃至眼见处来得窣吐罗底也。<a id="a-7D"></a>至不见处。<a id="a-7E"></a>若满五者得根本罪。<a id="a-7F"></a>若不满者得窣吐罗底也。<a id="a-7G"></a>若弟子弃师在前急去。<a id="a-7H"></a>齐眼见不见处来准前得罪。<a id="a-7I"></a>若弟子有盗心。<a id="a-7J"></a>欲取师衣从房中趣阁上。<a id="a-7K"></a>若从阁上往房中。<a id="a-7L"></a>或从阁上下至门櫩阶下。<a id="a-7M"></a>或于寺三层棚上向下而出。<a id="a-7N"></a>斯皆乃至眼见不见处来同前得罪。</p>
  <p id="a7O">若有苾刍在阿兰若处住。<a id="a-7P"></a>有破村贼。<a id="a-7Q"></a>到苾刍所作如是问。<a id="a-7R"></a>大德。<a id="a-7S"></a>颇知某村某家处不。<a id="a-7T"></a>苾刍答言。<a id="a-7U"></a>我知其处。<a id="a-7V"></a>贼复问言。<a id="a-7W"></a>彼家多女人少男子。<a id="a-7X"></a>无恶犬无多丛棘。<a id="a-7Y"></a>易入易出于我无害取得物不。<a id="a-7Z"></a>若得称意我当与大德共分其物若彼苾刍答言。<a id="a-7a"></a>仁者。<a id="a-7b"></a>我知某甲舍。<a id="a-7c"></a>多女人少男子。<a id="a-7d"></a>无恶狗丛棘易入易出。<a id="a-7e"></a>于汝无伤能得其物。<a id="a-7f"></a>苾刍作是教已。<a id="a-7g"></a>贼还与物。<a id="a-7h"></a>乃至未取分已来得窣吐罗底也。<a id="a-7i"></a>若取贼分得罪轻重同前。<a id="a-7j"></a>若其苾刍共彼盗贼作是语已。<a id="a-7k"></a>于贼去后遂生追悔。<a id="a-7l"></a>就彼贼处作如是语。<a id="a-7m"></a>仁等知不。<a id="a-7n"></a>我意造次不审思量便作是语。<a id="a-7o"></a>如愚小痴昧不善其事妄为詶对。<a id="a-7p"></a>然彼家内少女人多男子。<a id="a-7q"></a>多恶狗丛棘难入难出。<a id="a-7r"></a>不令汝等无伤取物。<a id="a-7s"></a>随彼贼徒去与不去。<a id="a-7t"></a>苾刍得窣吐罗底也。<a id="a-7u"></a>若此苾刍见其贼党欲劫村邑。<a id="a-7v"></a>往到彼家作如是语。<a id="a-7w"></a>仁等警觉好自谨慎。<a id="a-7x"></a>今夜必有盗贼来入。<a id="a-7y"></a>勿令财物皆被贼将。<a id="a-7z"></a>或容身命亦遭伤杀。<a id="a-80"></a>随彼盗贼来与不来。<a id="a-81"></a>苾刍亦得窣吐罗底也。<a id="a-82"></a>若苾刍如前所作。<a id="a-83"></a>偷盗方便有三种事。<a id="a-84"></a>何谓为三。<a id="a-85"></a>谓田事宅事店事。<a id="a-86"></a>田事有二种取。<a id="a-87"></a>一言讼取。<a id="a-88"></a>二围绕取。<a id="a-89"></a>何谓言讼取。<a id="a-8A"></a>若苾刍为共俗人争地诣断事官所。<a id="a-8B"></a>若苾刍不如俗人胜者得窣吐罗底也。<a id="a-8C"></a>若苾刍得胜。<a id="a-8D"></a>乃至俗人心未息来。<a id="a-8E"></a>苾刍得窣吐罗底也。<a id="a-8F"></a>若彼俗人心息者。<a id="a-8G"></a>应准其价同前得罪。<a id="a-8H"></a>是谓言讼取。<a id="a-8I"></a>何谓围绕取。<a id="a-8J"></a>若苾刍于他田处。<a id="a-8K"></a>若以树枝若以席障。<a id="a-8L"></a>若作堑坑若以墙壁围绕。<a id="a-8M"></a>乃至围未合来得窣吐罗底也。<a id="a-8N"></a>若其围合得罪同前。<a id="a-8O"></a>是名围绕盗。<a id="a-8P"></a>田事既尔。<a id="a-8Q"></a>宅事店事如上应知。</p>
  <p id="a8R">摄颂曰。</p>
  <p id="a8S">税物持寄他　　将他物前去</p>
  <p id="a8T">不受便强着　　为父母持行</p>
  <p id="a8U">又为三宝故　　与直后均分</p>
  <p id="a8V">衣主为持将　　令他染不染</p>
  <p id="a8W">将税入小门　　总夺商人物</p>
  <p id="a8X">尔时世尊。<a id="a-8Y"></a>初证无上智教未广被。<a id="a-8Z"></a>时诸苾刍难过关税俗人易过。<a id="a-8a"></a>时有众多苾刍。<a id="a-8b"></a>与大商旅游行他国。<a id="a-8c"></a>路次税关。<a id="a-8d"></a>诸苾刍告贾人曰。<a id="a-8e"></a>贤者。<a id="a-8f"></a>我等现有少多应税之物。<a id="a-8g"></a>仁为我等持行过关方可与我。<a id="a-8h"></a>勿令我分入彼税官。<a id="a-8i"></a>贾人曰尔遂与持物过关还彼苾刍。<a id="a-8j"></a>苾刍渐行至一住处。<a id="a-8k"></a>先住苾刍见客初至。<a id="a-8l"></a>便遥问言。<a id="a-8m"></a>善来具寿。<a id="a-8n"></a>行李安不。<a id="a-8o"></a>山河关税无劳扰耶。<a id="a-8p"></a>答曰极善来。<a id="a-8q"></a>大德。<a id="a-8r"></a>随我行来无他恼乱。<a id="a-8s"></a>问曰岂诸具寿无应税物。<a id="a-8t"></a>答曰。<a id="a-8u"></a>我有得意贾人。<a id="a-8v"></a>为持过关方授与我。<a id="a-8w"></a>诸苾刍告曰。<a id="a-8x"></a>合作如是至关税处藏物过耶。<a id="a-8y"></a>答曰纵令不合我已过竟。<a id="a-8z"></a>时行路苾刍心怀追悔。<a id="a-90"></a>我将不犯波罗市迦。<a id="a-91"></a>以此因缘白诸苾刍。<a id="a-92"></a>诸苾刍白佛。<a id="a-93"></a>佛言诸苾刍无犯。<a id="a-94"></a>然诸苾刍不应持物私过税处。<a id="a-95"></a>违者得越法罪。<a id="a-96"></a>尔时世尊于杖林中。<a id="a-97"></a>令摩揭陀影胜王得见谛已。<a id="a-98"></a>便往室罗伐城。<a id="a-99"></a>为乔萨罗胜光王说少年经。<a id="a-9A"></a>令得调伏。<a id="a-9B"></a>时彼二王各宣教令。<a id="a-9C"></a>于我国中所有苾刍。<a id="a-9D"></a>同王太子放免税直。<a id="a-9E"></a>诸苾刍尼同后宫人亦免税事。<a id="a-9F"></a>由此苾刍及苾刍尼。<a id="a-9G"></a>越过关河无输税事。<a id="a-9H"></a>是时世尊教法弘广。<a id="a-9I"></a>时诸苾刍易过关税俗人难过。<a id="a-9J"></a>时有苾刍随他商旅。<a id="a-9K"></a>出外游行至于税处。<a id="a-9L"></a>时诸贾人礼苾刍足作如是语。<a id="a-9M"></a>圣者。<a id="a-9N"></a>我于长时为寒热所逼。<a id="a-9O"></a>风热毒虫蚊虻等害。<a id="a-9P"></a>求诸财物勤劳辛苦。<a id="a-9Q"></a>其所获利皆为三宝兴设供养。<a id="a-9R"></a>我今所有输税之物。<a id="a-9S"></a>仁等为我持过税关当还与我。<a id="a-9T"></a>时诸苾刍为持过已还与贾人。<a id="a-9U"></a>苾刍渐行至室罗伐。<a id="a-9V"></a>时诸苾刍告曰。<a id="a-9W"></a>善来具寿。<a id="a-9X"></a>行李安不。<a id="a-9Y"></a>广如上说。<a id="a-9Z"></a>答言大德。<a id="a-9a"></a>我亦为他施作恩益。<a id="a-9b"></a>岂复自身得有劳苦。<a id="a-9c"></a>诸苾刍曰。<a id="a-9d"></a>其事如何。<a id="a-9e"></a>时彼苾刍以事具白。<a id="a-9f"></a>诸苾刍曰。<a id="a-9g"></a>合作如是至关税处藏物过耶。<a id="a-9h"></a>答曰纵令不合我已过竟。<a id="a-9i"></a>时此苾刍心怀追悔。<a id="a-9j"></a>我将不犯波罗市迦。<a id="a-9k"></a>以此因缘白诸苾刍。<a id="a-9l"></a>诸苾刍白佛。<a id="a-9m"></a>佛言此苾刍无犯。<a id="a-9n"></a>然诸苾刍不应持物私越税处。<a id="a-9o"></a>违者得越法罪。</p>
  <p id="a9p">时有苾刍随商旅游行至于税所。<a id="a-9q"></a>时诸贾人礼苾刍足作如是语。<a id="a-9r"></a>圣者我于长时为寒热饥渴所逼。<a id="a-9s"></a>广说如上。<a id="a-9t"></a>其所获利皆为三宝兴设供养。<a id="a-9u"></a>我今所有输税之物。<a id="a-9v"></a>仁等为我持过税关当还与我。<a id="a-9w"></a>苾刍曰。<a id="a-9x"></a>佛已制戒苾刍不应至输税处不与直过。<a id="a-9y"></a>我今不敢持物过税。<a id="a-9z"></a>是时贾人便作斯念。<a id="a-A0"></a>苾刍不肯持过。<a id="a-A1"></a>我等宜应矫设方便。<a id="a-A2"></a>告苾刍曰圣者。<a id="a-A3"></a>我辈今朝情有扰乱不能办食。<a id="a-A4"></a>仁等入村随缘自乞。<a id="a-A5"></a>时诸苾刍咸诣村中。<a id="a-A6"></a>苾刍去后。<a id="a-A7"></a>诸人各取苾刍衣袋钵囊并杂物袋。<a id="a-A8"></a>安己税物。<a id="a-A9"></a>苾刍得食还归商旅。<a id="a-AA"></a>食事既了。<a id="a-AB"></a>持己衣钵同过税处。<a id="a-AC"></a>时诸贾人皆来开解苾刍衣物。<a id="a-AD"></a>苾刍告曰。<a id="a-AE"></a>何故仁等辄触我物。<a id="a-AF"></a>诸人报曰。<a id="a-AG"></a>圣者。<a id="a-AH"></a>我以税物安仁袋中。<a id="a-AI"></a>我今欲取。<a id="a-AJ"></a>苾刍告曰。<a id="a-AK"></a>贤首。<a id="a-AL"></a>汝等故心令我犯罪。<a id="a-AM"></a>彼便报曰。<a id="a-AN"></a>仁等于此不起三业何有过耶。<a id="a-AO"></a>时诸苾刍心生恶作。<a id="a-AP"></a>岂非我等得波罗市迦时诸苾刍渐至室罗伐旧住苾刍见而告曰。<a id="a-AQ"></a>善来具寿。<a id="a-AR"></a>行李安不。<a id="a-AS"></a>广说如上。<a id="a-AT"></a>答曰我无辛苦。<a id="a-AU"></a>然我在路入村乞食。<a id="a-AV"></a>同伴商人开我衣袋。<a id="a-AW"></a>以诸税物私内袋中。<a id="a-AX"></a>我等不知持过税处。<a id="a-AY"></a>后时见已便生恶作。<a id="a-AZ"></a>岂非我犯波罗市迦。<a id="a-Aa"></a>时诸苾刍以此因缘具白世尊。<a id="a-Ab"></a>世尊告曰。<a id="a-Ac"></a>苾刍无犯。<a id="a-Ad"></a>然诸苾刍所有衣钵若无看者不应舍去。<a id="a-Ae"></a>应留守护人。<a id="a-Af"></a>若不看者得越法罪。<a id="a-Ag"></a>时有苾刍随商旅行入村乞食。<a id="a-Ah"></a>留一人看物。<a id="a-Ai"></a>时看守人须去便利。<a id="a-Aj"></a>或复取水。<a id="a-Ak"></a>时诸贾人各以税物。<a id="a-Al"></a>置苾刍衣钵袋中。<a id="a-Am"></a>同前过关来取税物。<a id="a-An"></a>乃至告诸苾刍。<a id="a-Ao"></a>诸苾刍白佛。<a id="a-Ap"></a>佛言诸苾刍无犯。<a id="a-Aq"></a>若看守物应留二苾刍。<a id="a-Ar"></a>时有苾刍留二苾刍看守其物。<a id="a-As"></a>时一苾刍或因便利或复取水。<a id="a-At"></a>时诸贾人共诣看守一苾刍所。<a id="a-Au"></a>有执手者有捉足者。<a id="a-Av"></a>便以税物置衣袋中。<a id="a-Aw"></a>苾刍念曰。<a id="a-Ax"></a>同梵行者来我当告知。<a id="a-Ay"></a>诸苾刍乞食而还。<a id="a-Az"></a>时贾人等矫设方便现闹乱相。<a id="a-B0"></a>令彼苾刍不获相告。<a id="a-B1"></a>既过税处各来取物。<a id="a-B2"></a>苾刍告曰。<a id="a-B3"></a>何故仁等辄触我物。<a id="a-B4"></a>贾人告曰。<a id="a-B5"></a>我以税物。<a id="a-B6"></a>安此袋中。<a id="a-B7"></a>时诸苾刍告曰。<a id="a-B8"></a>今令汝二人看守衣物。<a id="a-B9"></a>云何更令我等共犯罪耶时二苾刍。<a id="a-BA"></a>具陈其事。<a id="a-BB"></a>时诸苾刍心生恶作。<a id="a-BC"></a>将无我犯波罗市迦。<a id="a-BD"></a>具以其事白诸苾刍。<a id="a-BE"></a>苾刍白佛。<a id="a-BF"></a>佛言无犯。<a id="a-BG"></a>其看物人见他安物。<a id="a-BH"></a>应令俗人或使求寂拔出其物。<a id="a-BI"></a>若无此辈应自抽出各付彼人。<a id="a-BJ"></a>若异此者得越法罪。</p>
  <p id="aBK">佛在室罗伐城给孤独园。<a id="a-BL"></a>时彼城中有一长者令子出家。<a id="a-BM"></a>因向他方得两张氎。<a id="a-BN"></a>遂作是念。<a id="a-BO"></a>如世尊说。<a id="a-BP"></a>虽复出家于父母处应须济给。<a id="a-BQ"></a>我此二[疊*毛]。<a id="a-BR"></a>一拟与父一拟与母。<a id="a-BS"></a>是时苾刍弃余住处还归故居。<a id="a-BT"></a>往室罗伐路次税关。<a id="a-BU"></a>税人问曰。<a id="a-BV"></a>圣者。<a id="a-BW"></a>颇有可税物不。<a id="a-BX"></a>答言贤首。<a id="a-BY"></a>我无税物。<a id="a-BZ"></a>告言且住可将物来。<a id="a-Ba"></a>试为观察。<a id="a-Bb"></a>才披衣袋见两张[疊*毛]。<a id="a-Bc"></a>告言圣者。<a id="a-Bd"></a>仁于善说法律而为出家。<a id="a-Be"></a>宁容为此两[疊*毛]作故妄语。<a id="a-Bf"></a>告言贤首。<a id="a-Bg"></a>此非我物。<a id="a-Bh"></a>问言谁物。<a id="a-Bi"></a>答曰。<a id="a-Bj"></a>一是父物一是母物。<a id="a-Bk"></a>报言父亦我不识。<a id="a-Bl"></a>母亦我不识还我税直方可听行。<a id="a-Bm"></a>久住稽留取其税直遂放令去。<a id="a-Bn"></a>彼至城已心生恶作。<a id="a-Bo"></a>告诸苾刍。<a id="a-Bp"></a>苾刍白佛。<a id="a-Bq"></a>佛言无犯。<a id="a-Br"></a>不应但作此语。<a id="a-Bs"></a>云是父母而已。<a id="a-Bt"></a>应对税官作如是语。<a id="a-Bu"></a>贤首。<a id="a-Bv"></a>如世尊说。<a id="a-Bw"></a>父母于子有大劳苦。<a id="a-Bx"></a>护持长养资以乳哺。<a id="a-By"></a>赡部洲中为教导者。<a id="a-Bz"></a>假使其子一肩持母一肩持父。<a id="a-C0"></a>经于百年不生疲倦。<a id="a-C1"></a>或满此大地末尼真珠琉璃珂贝珊瑚玛瑙金银璧玉牟萨罗宝赤珠右旋。<a id="a-C2"></a>如是诸宝咸持供养令得富乐。<a id="a-C3"></a>或居尊位。<a id="a-C4"></a>虽作此事亦未能报父母之恩。<a id="a-C5"></a>若其父母无信心者令住正信。<a id="a-C6"></a>若无戒者令住禁戒。<a id="a-C7"></a>若性悭者令行惠施。<a id="a-C8"></a>无智慧者令起智慧。<a id="a-C9"></a>子能如是于父母处。<a id="a-CA"></a>善巧劝喻令安住者方曰报恩。<a id="a-CB"></a>父母既有如是深厚之德。<a id="a-CC"></a>今欲持此物往报其恩。<a id="a-CD"></a>若作如是赞说父母恩惠之时。<a id="a-CE"></a>放去者善若不放者与税而去。<a id="a-CF"></a>若不与者得窣吐罗罪。</p>
 </body>
</html>