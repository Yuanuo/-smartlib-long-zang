<!doctype html>
<html id="z3IBV1OoF" data-ver="1011">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第三十二</h1>
  <h2 id="a2">众不差辄教授苾刍尼学处第二十一之三</h2>
  <p id="a3">尔时诸苾刍。<a id="a-4"></a>见如上事咸复生疑。<a id="a-5"></a>重白佛言。<a id="a-6"></a>世尊。<a id="a-7"></a>何意愚路苾刍因少教诫自发正勤。<a id="a-8"></a>于生死中速能出离。<a id="a-9"></a>证得究竟安隐涅槃。<a id="a-A"></a>世尊告曰。<a id="a-B"></a>汝等当知。<a id="a-C"></a>愚路苾刍非但今日因少教诫而能证悟。<a id="a-D"></a>于过去时。<a id="a-E"></a>亦因少教自发正勤。<a id="a-F"></a>得大富贵安乐而住。<a id="a-G"></a>汝等应听。<a id="a-H"></a>乃往古昔于某聚落有一长者。<a id="a-I"></a>大富多财受用丰足。<a id="a-J"></a>娶妻未久便生一子。<a id="a-K"></a>容貌端正广说如前。<a id="a-L"></a>告其妇曰。<a id="a-M"></a>贤首。<a id="a-N"></a>吾今有子费用处多。<a id="a-O"></a>欲往海中求觅珍宝。<a id="a-P"></a>妻言随意。<a id="a-Q"></a>长者便念。<a id="a-R"></a>我若多留财物与妇人者。<a id="a-S"></a>此必骄奢恐造非法。<a id="a-T"></a>遂便少与。<a id="a-U"></a>于此聚落有一商主。<a id="a-V"></a>是其知识。<a id="a-W"></a>持余财货皆悉寄之。<a id="a-X"></a>告云今欲经求还期未卜。<a id="a-Y"></a>我妇若于衣食有乏当可给济。<a id="a-Z"></a>即持财货入于大海。<a id="a-a"></a>遭风破舶往而不归。<a id="a-b"></a>被寄之人不为存念。<a id="a-c"></a>时长者妇假亲族力。<a id="a-d"></a>及自营为养育其子。<a id="a-e"></a>年渐长大问其母曰。<a id="a-f"></a>我之父祖作何生业得存家道母作是念我若报云入海兴易。<a id="a-g"></a>或恐此子亦往海中。<a id="a-h"></a>遭难不还我受孤苦。<a id="a-i"></a>遂即报云。<a id="a-j"></a>汝之祖父于此兴易以为活命。<a id="a-k"></a>子白母曰。<a id="a-l"></a>可与钱财我学兴易。<a id="a-m"></a>母告之曰。<a id="a-n"></a>我于何处得有钱财。<a id="a-o"></a>但假宗亲贫力养汝。<a id="a-p"></a>更无余物遂汝所求。<a id="a-q"></a>然某甲商主是汝之父故旧知识。<a id="a-r"></a>可从觅物随意经营。<a id="a-s"></a>其子闻已诣商主处。<a id="a-t"></a>时商主家有人取钱。<a id="a-u"></a>三返失利。<a id="a-v"></a>彼正嗔责。<a id="a-w"></a>求入无因。<a id="a-x"></a>其家婢使持粪扫出。<a id="a-y"></a>中有死鼠。<a id="a-z"></a>俱欲弃之。<a id="a-10"></a>长者怀恨告取钱人。<a id="a-11"></a>汝今知不。<a id="a-12"></a>世间有人解求利者。<a id="a-13"></a>能因此婢所弃之鼠产业丰盈。<a id="a-14"></a>彼长者子遥闻是说便作斯念。<a id="a-15"></a>此大商主终不虚言。<a id="a-16"></a>岂不由此死鼠能得富乐。<a id="a-17"></a>即随婢使观其住止。<a id="a-18"></a>婢以粪鼠弃于坑内。<a id="a-19"></a>童子取鼠诣大市中。<a id="a-1A"></a>见有饥猫系颈于柱。<a id="a-1B"></a>以鼠示之。<a id="a-1C"></a>彼猫见鼠遂便跳踯。<a id="a-1D"></a>是时猫主告童子曰。<a id="a-1E"></a>可与死鼠。<a id="a-1F"></a>童子报曰。<a id="a-1G"></a>岂以空言便觅他物。<a id="a-1H"></a>若酬价直我当与鼠。<a id="a-1I"></a>猫主便以一捧豌豆用酬其直。<a id="a-1J"></a>是时童子留鼠取豆。<a id="a-1K"></a>便于瓦上熬之令熟。<a id="a-1L"></a>即作是念。<a id="a-1M"></a>我若尽食本物全无。<a id="a-1N"></a>遂以衣裾裹豆。<a id="a-1O"></a>瓶持冷水。<a id="a-1P"></a>出向村外。<a id="a-1Q"></a>于卖樵人停息之处待彼归还。<a id="a-1R"></a>时卖樵者日晚俱至。<a id="a-1S"></a>童子见来报言。<a id="a-1T"></a>大兄时既炎暑可且停息。<a id="a-1U"></a>时卖樵人即便暂止。<a id="a-1V"></a>童子遂将熟豆行与诸人。<a id="a-1W"></a>授以冷水。<a id="a-1X"></a>诸人问曰。<a id="a-1Y"></a>小弟汝欲何去。<a id="a-1Z"></a>答曰我欲取樵。<a id="a-1a"></a>报言我旦出城今始来至。<a id="a-1b"></a>汝今若去齐暮不还。<a id="a-1c"></a>徒事艰辛必无所获。<a id="a-1d"></a>时彼诸人各减一樵持以相惠。<a id="a-1e"></a>童子得樵合为一担。<a id="a-1f"></a>诣市卖之。<a id="a-1g"></a>所得贝齿并买豌豆。<a id="a-1h"></a>悉皆熬熟。<a id="a-1i"></a>瓶持冷水。<a id="a-1j"></a>还之旧处以待樵人。<a id="a-1k"></a>诸人既来同前分布。<a id="a-1l"></a>樵人见喜云赖苏息。<a id="a-1m"></a>报言汝当日日于此相看。<a id="a-1n"></a>我等人各剩持一樵以酬劳直。<a id="a-1o"></a>童子缘此遂多获利。<a id="a-1p"></a>是时童子报诸人曰。<a id="a-1q"></a>兄等持柴勿向市卖。<a id="a-1r"></a>总积我舍。<a id="a-1s"></a>我为卖之计束酬价。<a id="a-1t"></a>诸人许可与柴取直。<a id="a-1u"></a>后于异时遇天阴雨。<a id="a-1v"></a>霖过七日柴价增高。<a id="a-1w"></a>更多得利。<a id="a-1x"></a>童子自念。<a id="a-1y"></a>我虽获利终非久长。<a id="a-1z"></a>卖柴为活人所轻贱。<a id="a-20"></a>即买诸杂物自为小铺。<a id="a-21"></a>获利转多。<a id="a-22"></a>复作是念。<a id="a-23"></a>此之杂物商人所耻。<a id="a-24"></a>便置香铺依价而卖。<a id="a-25"></a>倍获多钱。<a id="a-26"></a>复更思惟。<a id="a-27"></a>此无大用。<a id="a-28"></a>便设金铺得利弥甚映蔽诸铺。<a id="a-29"></a>商人嫉之。<a id="a-2A"></a>便与施号名鼠金铺主。<a id="a-2B"></a>众共议曰。<a id="a-2C"></a>诸君当知。<a id="a-2D"></a>由此鼠金铺主映夺我等交易不成。<a id="a-2E"></a>我等宜应共至其所。<a id="a-2F"></a>激令入海多求宝物。<a id="a-2G"></a>致令因此死而不归。<a id="a-2H"></a>即俱近铺边闻语声处。<a id="a-2I"></a>共为议曰。<a id="a-2J"></a>君等知不。<a id="a-2K"></a>观诸世间不绍继人。<a id="a-2L"></a>所为日退。<a id="a-2M"></a>譬如有人先时乘象后便乘马弃马乘舆。<a id="a-2N"></a>复更弃舆步涉而行。<a id="a-2O"></a>此鼠金铺主亦复如是。<a id="a-2P"></a>自祖父已来皆入大海求好珍宝。<a id="a-2Q"></a>自济济人远近称叹。<a id="a-2R"></a>此儿今日不自存立。<a id="a-2S"></a>开小金铺贝齿交关辛苦求生。<a id="a-2T"></a>诚哉可念。<a id="a-2U"></a>彼闻此语便问诸人。<a id="a-2V"></a>君等向来谈论何事。<a id="a-2W"></a>诸人具以事答。<a id="a-2X"></a>闻是语已默然归家问其母曰。<a id="a-2Y"></a>我之祖父曾入大海。<a id="a-2Z"></a>求觅珍宝为富商主耶。<a id="a-2a"></a>母作是念。<a id="a-2b"></a>岂非此子他处闻知。<a id="a-2c"></a>今我不应自作欺诳。<a id="a-2d"></a>宜当依实以事告之。<a id="a-2e"></a>汝乃祖乃父皆入海中。<a id="a-2f"></a>为大商主人共称叹。<a id="a-2g"></a>白母言。<a id="a-2h"></a>我今亦欲往海洲求觅珍宝。<a id="a-2i"></a>母曰汝不须去。<a id="a-2j"></a>不久更白。<a id="a-2k"></a>母知意正遂不遮止。<a id="a-2l"></a>见母许已即令遍告城邑。<a id="a-2m"></a>诸君若有欲入大海求珍宝者。<a id="a-2n"></a>应随鼠金商主。<a id="a-2o"></a>不输税物安隐去还。<a id="a-2p"></a>入海之货当可预办。<a id="a-2q"></a>时有五百商人。<a id="a-2r"></a>闻告令已各办海物伫望行期。<a id="a-2s"></a>时鼠金商主卜问良辰为吉祥事。<a id="a-2t"></a>遂共诸人将诸货物。<a id="a-2u"></a>车马担运往适海滨。<a id="a-2v"></a>既至海已诸兴易人。<a id="a-2w"></a>望海生怖咸有退意。<a id="a-2x"></a>不欲升舶。<a id="a-2y"></a>尔时商主恐人尽归告拖师曰。<a id="a-2z"></a>仁可以实报知海中珍货之物。<a id="a-30"></a>拖师即便告诸人曰。<a id="a-31"></a>汝赡部洲人各应善听。<a id="a-32"></a>此大海中多有奇货珍玩之物。<a id="a-33"></a>所谓末尼真珠吠琉璃宝珊瑚贝玉金银赤珠右旋妙螺。<a id="a-34"></a>众宝非一。<a id="a-35"></a>汝等若能入大海中得此宝者。<a id="a-36"></a>自于一形欢乐受用。<a id="a-37"></a>父母妻子亲族知识。<a id="a-38"></a>及诸童仆无辛苦者。<a id="a-39"></a>于时时间悉能给施沙门婆罗门等。<a id="a-3A"></a>当生善趣果报自随。<a id="a-3B"></a>得往天宫受诸快乐。<a id="a-3C"></a>渐修胜福登涅槃路。<a id="a-3D"></a>若乐此者宜共升舶入大海中。<a id="a-3E"></a>然世间人闻得富盛悉皆心喜。<a id="a-3F"></a>即俱升舶。<a id="a-3G"></a>人多舶重。<a id="a-3H"></a>商主便念。<a id="a-3I"></a>既亲劝上。<a id="a-3J"></a>今者如何更令下舶即告拖师曰。<a id="a-3K"></a>汝今宜可说大海中过患之事。<a id="a-3L"></a>是时拖师闻商主语。<a id="a-3M"></a>即便以实告诸人曰。<a id="a-3N"></a>赡部洲人汝等当听。<a id="a-3O"></a>此大海中有大怖畏。<a id="a-3P"></a>所谓摩竭大鱼吞舟吐浪。<a id="a-3Q"></a>洪波回洑森漫无边。<a id="a-3R"></a>江豚海狶在处为难。<a id="a-3S"></a>黑风卒起漂泊山隅。<a id="a-3T"></a>裂帆摧幢控告无处。<a id="a-3U"></a>复有青旗海贼非意忽来。<a id="a-3V"></a>打破大舶俱断汝命。<a id="a-3W"></a>遂令汝等弃所爱身。<a id="a-3X"></a>父母宗亲不复相见。<a id="a-3Y"></a>汝等当自思察不去为善。<a id="a-3Z"></a>时诸人众多怯少勇。<a id="a-3a"></a>闻斯告已下舶者多。<a id="a-3b"></a>其舶遂便轻重合度。<a id="a-3c"></a>三告令已便拔沈石。<a id="a-3d"></a>长风鼓扇大舶陵波。<a id="a-3e"></a>犹如駃云一翥而去。<a id="a-3f"></a>悉皆安隐得至宝洲。<a id="a-3g"></a>拖师告曰。<a id="a-3h"></a>赡部洲中所有商客皆悉须知。<a id="a-3i"></a>此之宝洲多假琉璃与真宝相似。<a id="a-3j"></a>仁等应可善为试验方可持之。<a id="a-3k"></a>勿至本乡方生悔恨。<a id="a-3l"></a>又此宝洲有鸣鹤罗刹依止而住。<a id="a-3m"></a>若见人时作诸方便。<a id="a-3n"></a>出柔软语谄诳于人。<a id="a-3o"></a>遂令君等丧失身命。<a id="a-3p"></a>又此洲中多是醉果。<a id="a-3q"></a>人若食者于七日中不能醒觉。<a id="a-3r"></a>仁等须知可为警慎。<a id="a-3s"></a>又此洲处多有非人依止而住。<a id="a-3t"></a>于七日中共相容忍。<a id="a-3u"></a>过七日已便放大风吹破商船。<a id="a-3v"></a>时诸商人闻是语已各自防固。<a id="a-3w"></a>多收珍宝如稻麻谷豆倾置船中。<a id="a-3x"></a>是时拖师候风便还赡部。<a id="a-3y"></a>如是七度安隐而归。<a id="a-3z"></a>其母告曰。<a id="a-40"></a>汝可娶妻安置家业。<a id="a-41"></a>儿白母曰。<a id="a-42"></a>我还债后方随母教。<a id="a-43"></a>母告子曰。<a id="a-44"></a>非汝祖父先有债息。<a id="a-45"></a>因何今日云还债耶。<a id="a-46"></a>答曰我自知有。<a id="a-47"></a>即以四宝造鼠四枚。<a id="a-48"></a>复以银槃盛满金粟。<a id="a-49"></a>上置四鼠诣父知识商主之家。<a id="a-4A"></a>时彼商主共诸人众论及鼠金。<a id="a-4B"></a>诸君知不。<a id="a-4C"></a>鼠金商主有大福德。<a id="a-4D"></a>若执瓦石尽成金宝。<a id="a-4E"></a>作是语时。<a id="a-4F"></a>守门之人告商主曰。<a id="a-4G"></a>鼠金商主来在门外。<a id="a-4H"></a>报言唤入无宜见遮。<a id="a-4I"></a>门人引入。<a id="a-4J"></a>即以宝鼠金槃前奉商主白言。<a id="a-4K"></a>此是本鼠此是利直。<a id="a-4L"></a>商主告曰。<a id="a-4M"></a>我不曾忆与汝钱财。<a id="a-4N"></a>何故今时云酬本利。<a id="a-4O"></a>答曰我为忆之。<a id="a-4P"></a>便以往日弃鼠因缘具报商主。<a id="a-4Q"></a>商主问言。<a id="a-4R"></a>汝是谁子。<a id="a-4S"></a>答云是某长者之子。<a id="a-4T"></a>商主曰。<a id="a-4U"></a>汝即是我知识之子。<a id="a-4V"></a>我宜与汝。<a id="a-4W"></a>岂汝酬还。<a id="a-4X"></a>汝父去日以多少物置在我处。<a id="a-4Y"></a>尚未相还。<a id="a-4Z"></a>即以长女许彼为妻。<a id="a-4a"></a>璎珞严身送至其宅。<a id="a-4b"></a>世尊告曰。<a id="a-4c"></a>汝等苾刍勿生异念。<a id="a-4d"></a>往时商主即我身是。<a id="a-4e"></a>鼠金商主即愚路是。<a id="a-4f"></a>我于往日说少因缘。<a id="a-4g"></a>言及死鼠。<a id="a-4h"></a>遂令因此得大富盛。<a id="a-4i"></a>今时因我说少教授。<a id="a-4j"></a>便自策励断诸烦恼出生死岸。<a id="a-4k"></a>成胜妙果永证涅槃。</p>
  <p id="a4l">尔时具寿愚路于善说法律中出家得果已。<a id="a-4m"></a>王舍城中有大医王。<a id="a-4n"></a>名侍缚迦。<a id="a-4o"></a>闻佛世尊与具寿愚路至愚至钝而为出家。<a id="a-4p"></a>便作是念。<a id="a-4q"></a>若佛世尊来至此者。<a id="a-4r"></a>我当请佛及苾刍僧伽。<a id="a-4s"></a>唯除愚路不在请限。<a id="a-4t"></a>尔时世尊为欲化度诸有情故。<a id="a-4u"></a>从室罗伐渐渐游行。<a id="a-4v"></a>至王舍城住羯阑铎迦竹林园中。<a id="a-4w"></a>时侍缚迦闻佛来至在竹林园。<a id="a-4x"></a>往诣佛所礼佛足已却坐一面。<a id="a-4y"></a>佛为说法要示教利喜。<a id="a-4z"></a>既闻法已从座而起。<a id="a-50"></a>偏袒右肩右膝着地。<a id="a-51"></a>合掌恭敬白佛言。<a id="a-52"></a>世尊唯愿世尊及苾刍僧伽。<a id="a-53"></a>明日就舍受我微供。<a id="a-54"></a>世尊默然而受。<a id="a-55"></a>时侍缚迦亲睹世尊威德严重。<a id="a-56"></a>不敢对面云除愚路。<a id="a-57"></a>礼佛而退。<a id="a-58"></a>往阿难陀所致敬白言。<a id="a-59"></a>大德我于明日请佛及僧欲设微供。<a id="a-5A"></a>佛德尊重不敢亲对云除愚路。<a id="a-5B"></a>时阿难陀报侍缚迦曰。<a id="a-5C"></a>随王子心令福增长。<a id="a-5D"></a>时彼王子礼足而去。<a id="a-5E"></a>时阿难陀王子去后往愚路所报言。<a id="a-5F"></a>具寿仁今当知。<a id="a-5G"></a>侍缚迦王子明日请佛及僧就舍受食。<a id="a-5H"></a>唯除具寿一人。<a id="a-5I"></a>是时愚路闻斯语已报阿难陀曰。<a id="a-5J"></a>随王子心令福增长。<a id="a-5K"></a>时彼王子即于其夜备办种种上妙饮食。<a id="a-5L"></a>至旦敷设安置水盆。<a id="a-5M"></a>遣使白佛。<a id="a-5N"></a>今食已办。<a id="a-5O"></a>唯愿知时。<a id="a-5P"></a>尔时世尊。<a id="a-5Q"></a>于日初分着衣持钵。<a id="a-5R"></a>大众随行唯除愚路诣王子家。<a id="a-5S"></a>到已观水无虫洗足就座而坐。</p>
  <p id="a5T">佛告阿难陀曰。<a id="a-5U"></a>愚路坐处应可为留。<a id="a-5V"></a>时阿难陀奉教留处。<a id="a-5W"></a>是时王子手执金瓶。<a id="a-5X"></a>盛满清水从上欲行。<a id="a-5Y"></a>尔时世尊不肯为受。<a id="a-5Z"></a>侍缚迦白佛言。<a id="a-5a"></a>世尊何不受水。<a id="a-5b"></a>佛言。<a id="a-5c"></a>王子苾刍僧伽犹未普集。<a id="a-5d"></a>王子白佛。<a id="a-5e"></a>谁未到来。<a id="a-5f"></a>佛言。<a id="a-5g"></a>愚路苾刍尚犹未至。<a id="a-5h"></a>王子白佛。<a id="a-5i"></a>我不请彼。<a id="a-5j"></a>佛言。<a id="a-5k"></a>王子岂汝不以佛为首普请僧众。<a id="a-5l"></a>白言世尊普请大众。<a id="a-5m"></a>佛言。<a id="a-5n"></a>王子岂彼愚路在众外耶。<a id="a-5o"></a>王子曰。<a id="a-5p"></a>不在众外。<a id="a-5q"></a>佛言。<a id="a-5r"></a>若如是者应可往唤。<a id="a-5s"></a>侍缚迦便作是念。<a id="a-5t"></a>我敬佛故令人往唤。<a id="a-5u"></a>不能尊重施其饮食。<a id="a-5v"></a>便命使者曰。<a id="a-5w"></a>汝今可往竹林中唤具寿愚路。<a id="a-5x"></a>是时愚路于竹林中知王子意。<a id="a-5y"></a>遂化作千二百五十苾刍。<a id="a-5z"></a>皆如愚路形容不殊。<a id="a-60"></a>使者至寺唤具寿愚路。<a id="a-61"></a>具寿愚路时诸苾刍一时咸应使者。<a id="a-62"></a>不知谁是愚路。<a id="a-63"></a>便即归还报王子曰。<a id="a-64"></a>于竹林内满中苾刍。<a id="a-65"></a>我实不知谁是愚路。<a id="a-66"></a>佛告使者曰。<a id="a-67"></a>汝往寺中作如是语。<a id="a-68"></a>是真愚路当可出来。<a id="a-69"></a>使者寻去到竹林中。<a id="a-6A"></a>唤言是真愚路当可出来。<a id="a-6B"></a>是时愚路以神通力诣彼留处。<a id="a-6C"></a>就座而坐。<a id="a-6D"></a>时侍缚迦见其来已。<a id="a-6E"></a>供佛及僧次第行食。<a id="a-6F"></a>至愚路所不为殷重。<a id="a-6G"></a>虽复授与无信敬心。<a id="a-6H"></a>世尊便念。<a id="a-6I"></a>我之弟子德重妙高。<a id="a-6J"></a>此侍缚迦以愚痴故而自伤损。<a id="a-6K"></a>我今宜可彰其胜德。<a id="a-6L"></a>尔时世尊饭食讫。<a id="a-6M"></a>时阿难陀欲取佛钵。<a id="a-6N"></a>世尊不与。<a id="a-6O"></a>然世尊常法若未收钵。<a id="a-6P"></a>诸苾刍众咸不收钵。<a id="a-6Q"></a>愚路见诸苾刍饭食讫。<a id="a-6R"></a>不收钵者有何因缘。<a id="a-6S"></a>观知欲彰我德。<a id="a-6T"></a>便移半座长舒其手。<a id="a-6U"></a>如象王鼻。<a id="a-6V"></a>至世尊所而取其钵。<a id="a-6W"></a>是时王子在佛边立。<a id="a-6X"></a>见其手已。<a id="a-6Y"></a>是何大德现此神通。<a id="a-6Z"></a>随钵而行欲观形状。<a id="a-6a"></a>知是愚路。<a id="a-6b"></a>既见是已生大懊恼闷绝躄地。<a id="a-6c"></a>时诸亲族以水洒面方乃稣息。<a id="a-6d"></a>便就愚路执足顶礼。<a id="a-6e"></a>求哀忏谢说伽他曰。</p>
  <p id="a6f">栴檀之性恒凉冷　　嗢钵罗花体镇香</p>
  <p id="a6g">金盘常发妙光明　　吠琉璃宝常鲜净</p>
  <p id="a6h">罪恶之人常恚害　　犹如画石卒难除</p>
  <p id="a6i">圣人常与妙善俱　　幸愿哀怜容恕我</p>
  <p id="a6j">尔时愚路报王子曰。<a id="a-6k"></a>我常怀忍岂有恨心。<a id="a-6l"></a>是时王子便诣佛所。<a id="a-6m"></a>礼佛足已敬辞而退。<a id="a-6n"></a>时诸苾刍至住处已咸皆有疑。<a id="a-6o"></a>请世尊曰。<a id="a-6p"></a>大德何因缘故侍缚迦王子未知具寿愚路真实德时即不恭敬。<a id="a-6q"></a>知已礼足求哀忏谢。<a id="a-6r"></a>佛告诸苾刍。<a id="a-6s"></a>非但今日作如是事。<a id="a-6t"></a>于往昔时亦复如是。<a id="a-6u"></a>汝等当听。<a id="a-6v"></a>于过去世有一大王。<a id="a-6w"></a>名梵摩达多。<a id="a-6x"></a>时北方有贩马商客。<a id="a-6y"></a>驱五百匹马往诣中国。<a id="a-6z"></a>时彼商主有一草马。<a id="a-70"></a>忽因有娠。<a id="a-71"></a>是智马种。<a id="a-72"></a>从怀胎日时诸群马不复嘶鸣。<a id="a-73"></a>商主便念。<a id="a-74"></a>我此群马为有病耶。<a id="a-75"></a>何因多日不复嘶鸣亦不跳踯。<a id="a-76"></a>后时马生驹已。<a id="a-77"></a>五百群马垂耳而住。<a id="a-78"></a>不敢喷啑作声。<a id="a-79"></a>是时商主见斯事已即便生念。<a id="a-7A"></a>何因有此薄福有情生马群内。<a id="a-7B"></a>由斯过故令我诸马皆悉患生。<a id="a-7C"></a>每常乘此草马。<a id="a-7D"></a>上妙草谷皆不与之。<a id="a-7E"></a>渐次南行至中国境到一聚落。<a id="a-7F"></a>名曰恭侍。<a id="a-7G"></a>即于此处时逢夏雨。<a id="a-7H"></a>商主便念。<a id="a-7I"></a>我若去者马尽漏蹄。<a id="a-7J"></a>因此患生多有损失。<a id="a-7K"></a>我今宜可于此居停。<a id="a-7L"></a>既停住已于相近处。<a id="a-7M"></a>村邑诸人随其工巧。<a id="a-7N"></a>各以奇物持奉商主。<a id="a-7O"></a>既至夏了商旅将行。<a id="a-7P"></a>时诸工人悉来送别。<a id="a-7Q"></a>商主随先所得准物相酬。<a id="a-7R"></a>时有陶师。<a id="a-7S"></a>先以瓦器见奉商主。<a id="a-7T"></a>闻其将去妇告之曰。<a id="a-7U"></a>君今宜可往别商主。<a id="a-7V"></a>或容忆念以物相酬。<a id="a-7W"></a>是时陶师闻妻言已。<a id="a-7X"></a>即将泥团作吉祥印。<a id="a-7Y"></a>持见商主。<a id="a-7Z"></a>商主见已告言。<a id="a-7a"></a>男子汝来太迟。<a id="a-7b"></a>我有赀财并已去讫。<a id="a-7c"></a>欲将何物以表念心。<a id="a-7d"></a>然而商主于小马驹情无爱惜。<a id="a-7e"></a>谓非吉相。<a id="a-7f"></a>告瓦师曰。<a id="a-7g"></a>我今唯有此小马驹。<a id="a-7h"></a>汝若须者随意将去。<a id="a-7i"></a>瓦师报曰。<a id="a-7j"></a>我多用功造诸器物。<a id="a-7k"></a>将此驹子蹋之令碎。<a id="a-7l"></a>此无用物于我何须。<a id="a-7m"></a>尔时马驹闻是语已。<a id="a-7n"></a>跪就瓦师舐其双足。<a id="a-7o"></a>瓦师见已便生爱心。<a id="a-7p"></a>遂即受取牵将至舍。<a id="a-7q"></a>妻见问曰。<a id="a-7r"></a>往商主处得何财物。<a id="a-7s"></a>夫曰得此马驹。<a id="a-7t"></a>妻曰善哉此物。<a id="a-7u"></a>劳我作器随成蹋损。<a id="a-7v"></a>驹闻此语便至妻所舐其双足。<a id="a-7w"></a>其妻见已亦起爱心。<a id="a-7x"></a>时彼马驹于诸生熟瓦器之间。<a id="a-7y"></a>行步周旋一无所损。<a id="a-7z"></a>妻报夫曰。<a id="a-80"></a>可爱小驹善能用意。<a id="a-81"></a>行瓦器内竟无伤损。<a id="a-82"></a>是时瓦师远去取土。<a id="a-83"></a>此马驹子随后而行。<a id="a-84"></a>时彼瓦师盛土满袋。<a id="a-85"></a>小驹便去低背就之。<a id="a-86"></a>瓦师以袋安脊。<a id="a-87"></a>徐负其土还来宅中。<a id="a-88"></a>夫告妻曰。<a id="a-89"></a>可爱马驹代我劳苦。<a id="a-8A"></a>我于田中以土袋安脊。<a id="a-8B"></a>汝在舍内可为擎下。<a id="a-8C"></a>常以稻糠和油麻滓用充其食。</p>
  <p id="a8D">尔时婆罗痆斯梵摩达多王有一智马。<a id="a-8E"></a>因疾而终。<a id="a-8F"></a>时边远国闻王马死。<a id="a-8G"></a>各遣使报王。<a id="a-8H"></a>王今宜可输我国税。<a id="a-8I"></a>若不与者勿出城门。<a id="a-8J"></a>若更出者绳缚将来。<a id="a-8K"></a>王虽闻语不与其物。<a id="a-8L"></a>怖不出城。<a id="a-8M"></a>时贩马商人至婆罗痆斯国。<a id="a-8N"></a>王既闻有北方马至其数极多。<a id="a-8O"></a>告大臣曰。<a id="a-8P"></a>我顷得胜皆由智马。<a id="a-8Q"></a>今时马死。<a id="a-8R"></a>乘被欺轻。<a id="a-8S"></a>我欲几时城内潜伏。<a id="a-8T"></a>卿等宜应为求智马。<a id="a-8U"></a>诸臣受教。<a id="a-8V"></a>共相马人入马商旅。<a id="a-8W"></a>观五百匹马。<a id="a-8X"></a>知此诸马被智马所调。<a id="a-8Y"></a>然而遍求不见智马。<a id="a-8Z"></a>时相马人见其草马告牧马人曰。<a id="a-8a"></a>君今知不。<a id="a-8b"></a>此之草马必产智驹。<a id="a-8c"></a>何意不见。<a id="a-8d"></a>共问商主曰。<a id="a-8e"></a>君于马众曾有出卖或乞人耶。<a id="a-8f"></a>报言不曾卖马。<a id="a-8g"></a>然有一驹将为不吉。<a id="a-8h"></a>于某城邑乞瓦师家。<a id="a-8i"></a>时相马人告诸臣曰。<a id="a-8j"></a>君等当知彼是智马。<a id="a-8k"></a>商主顽愚不别良骏。<a id="a-8l"></a>弃醍醐上味持无用酥滓。<a id="a-8m"></a>俱白王已。<a id="a-8n"></a>往恭侍城到瓦师所而问曰。<a id="a-8o"></a>君今何用此马驹耶。<a id="a-8p"></a>报言我令负土。<a id="a-8q"></a>相马人曰。<a id="a-8r"></a>我与汝驴共相博换。<a id="a-8s"></a>报言不可。<a id="a-8t"></a>大臣报曰。<a id="a-8u"></a>四牛兼车肯相换不。<a id="a-8v"></a>报言我爱此驹车牛无用。<a id="a-8w"></a>诸臣曰。<a id="a-8x"></a>汝可审思。<a id="a-8y"></a>明当重来。<a id="a-8z"></a>即便辞去。<a id="a-90"></a>马驹虽居畜类智识过人。<a id="a-91"></a>相时而动便为人语。<a id="a-92"></a>诸臣去后马驹告瓦师曰。<a id="a-93"></a>向者人来欲何所觅。<a id="a-94"></a>报言觅汝。<a id="a-95"></a>若相求者何不与之。<a id="a-96"></a>仁今不应作如是念。<a id="a-97"></a>令我终身为君负土。<a id="a-98"></a>稻糠麻滓而充食耶。<a id="a-99"></a>若有刹利大王受灌顶位。<a id="a-9A"></a>百枝金盖擎以覆身。<a id="a-9B"></a>如是胜人我当持负若我食时。<a id="a-9C"></a>于金盆内蜜和糠米随意食之。<a id="a-9D"></a>若彼诸人明日来至问马驹者。<a id="a-9E"></a>仁应报曰。<a id="a-9F"></a>君等何故相轻。<a id="a-9G"></a>若称智马诈为不识。<a id="a-9H"></a>唤作马驹。<a id="a-9I"></a>若论价者索一亿金。<a id="a-9J"></a>或可以金盛之于袋。<a id="a-9K"></a>以我右足尽力牵来。<a id="a-9L"></a>若得此者当以相与。<a id="a-9M"></a>诸臣明日来问瓦师。<a id="a-9N"></a>男子汝思量未。<a id="a-9O"></a>答曰我已思决。<a id="a-9P"></a>曰与马驹不。<a id="a-9Q"></a>瓦师即以智马所言悉皆具答。<a id="a-9R"></a>时相马人闻是语已。<a id="a-9S"></a>自相谓曰。<a id="a-9T"></a>此之瓦师顽愚寡识。<a id="a-9U"></a>宁知此马智非智耶。<a id="a-9V"></a>盖应是马思欲报恩。<a id="a-9W"></a>于昨夜中教其作计。<a id="a-9X"></a>大臣告曰。<a id="a-9Y"></a>瓦师随智非智可论价直。<a id="a-9Z"></a>瓦师曰。<a id="a-9a"></a>与真金一亿当可随意。<a id="a-9b"></a>或复满袋盛金。<a id="a-9c"></a>令马右足牵得为量。<a id="a-9d"></a>诸臣议曰。<a id="a-9e"></a>此有大力一倍牵金。<a id="a-9f"></a>宜酬一亿斯为揩定。<a id="a-9g"></a>诸臣遣使往白大王。<a id="a-9h"></a>今获智马索金一亿。<a id="a-9i"></a>王得信已告使者曰。<a id="a-9j"></a>随索多少与价将来。<a id="a-9k"></a>便持亿金令使取马。<a id="a-9l"></a>其使到彼既与金已。<a id="a-9m"></a>便将智马至婆罗痆斯。<a id="a-9n"></a>牵入马厩安第一槽。<a id="a-9o"></a>便以穬麦并草餧之。<a id="a-9p"></a>马不肯食。<a id="a-9q"></a>王自亲观见其不食。<a id="a-9r"></a>报掌马人曰。<a id="a-9s"></a>岂此智马先有病耶。<a id="a-9t"></a>白言大王马实无病。<a id="a-9u"></a>我今应问。<a id="a-9v"></a>说伽他曰。</p>
  <p id="a9w">汝岂不忆陶师舍　　谷麦水草常阙乏</p>
  <p id="a9x">身体羸瘦唯皮骨　　饥虚自食野田苗</p>
  <p id="a9y">日夜恒随瓦师意　　身常负土遭困辱</p>
  <p id="a9z">今为国王乘御首　　何因不食似怀忧</p>
  <p id="aA0">尔时智马心怀不忍。<a id="a-A1"></a>怒而报曰。</p>
  <p id="aA2">我有迅足心骁勇　　详审智策众无过</p>
  <p id="aA3">所有胜德汝皆知　　何故令人共轻慢</p>
  <p id="aA4">唯汝能知于善恶　　不依古法相遵奉</p>
  <p id="aA5">我今闭口宁当死　　不被他轻而得生</p>
  <p id="aA6">纵被愚人久欺慢　　我分不生忧恼心</p>
  <p id="aA7">见知己者暂生轻　　令我怀愁不望活</p>
  <p id="aA8">时掌马人闻此说已白大王曰。<a id="a-A9"></a>王今宜可于智马处随古仙法。<a id="a-AA"></a>所为次第而供给之。<a id="a-AB"></a>若非次第必不肯食。<a id="a-AC"></a>王曰如何次第。<a id="a-AD"></a>答曰应可去城有三驿许。<a id="a-AE"></a>平治道路幡盖庄严。<a id="a-AF"></a>王从四兵当自迎接。<a id="a-AG"></a>所安置处以赤铜鍱而砌其地。<a id="a-AH"></a>东宫太子自擎千枝金盖而覆其上。<a id="a-AI"></a>王之长女执金宝庄拂为去蚊蝇。<a id="a-AJ"></a>国大夫人蜜涂穬米盛以金盘。<a id="a-AK"></a>自手擎持用充其食。<a id="a-AL"></a>第一大臣亲执金箕以承其粪。<a id="a-AM"></a>王曰如斯供给此即是王。<a id="a-AN"></a>我复何用。<a id="a-AO"></a>掌马人曰。<a id="a-AP"></a>此非常尔。<a id="a-AQ"></a>但斋七日延迎法式理必须然。<a id="a-AR"></a>王曰已过之事不可重为。<a id="a-AS"></a>余现前者应如法作。<a id="a-AT"></a>即于厩中马住之处布赤铜鍱。<a id="a-AU"></a>太子自持千枝金盖而覆其上。<a id="a-AV"></a>王之长女执拂袪蝇。<a id="a-AW"></a>国大夫人金盘授食。<a id="a-AX"></a>大臣执箕为其承粪。<a id="a-AY"></a>马见如是微妙供给即便啖食。<a id="a-AZ"></a>时掌厩人说伽他曰。</p>
  <p id="aAa">大王今与汝　　上妙供给事</p>
  <p id="aAb">所须皆称意　　于王当尽心</p>
  <p id="aAc">马答彼人曰。<a id="a-Ad"></a>我随君言所应作者心无怠慢。<a id="a-Ae"></a>尔时大王欲诣苑园。<a id="a-Af"></a>臣以种种殊妙宝物而为鞍辔庄严。<a id="a-Ag"></a>智马至大王所。<a id="a-Ah"></a>是时智马见王将御。<a id="a-Ai"></a>马便偃脊。<a id="a-Aj"></a>王曰马患背耶。<a id="a-Ak"></a>御者答曰。<a id="a-Al"></a>此不患背恐王难升。<a id="a-Am"></a>所以偃脊。<a id="a-An"></a>王便御马行至河边。<a id="a-Ao"></a>马不肯进。<a id="a-Ap"></a>王问御者曰。<a id="a-Aq"></a>马有怖心不肯入水。<a id="a-Ar"></a>答曰此非怖水。<a id="a-As"></a>恐有沾湿洒着王身。<a id="a-At"></a>为斯不入。<a id="a-Au"></a>即结其尾盛以金囊。<a id="a-Av"></a>涉水而过。<a id="a-Aw"></a>王至苑内纵逸而住。<a id="a-Ax"></a>遂经多日。<a id="a-Ay"></a>四远诸国闻王住居苑内。<a id="a-Az"></a>多兴兵众来投城门。<a id="a-B0"></a>王闻边国兵众俱至。<a id="a-B1"></a>便乘智马欲取后门而入城内。<a id="a-B2"></a>于其中路有一大池。<a id="a-B3"></a>名曰妙梵。<a id="a-B4"></a>多诸莲华嗢钵罗等弥覆其上。<a id="a-B5"></a>是时智马既至池边。<a id="a-B6"></a>足蹈莲花徐行而过。<a id="a-B7"></a>得入城中。<a id="a-B8"></a>边贼逃散。<a id="a-B9"></a>时王大喜告诸臣曰。<a id="a-BA"></a>卿等知不。<a id="a-BB"></a>若有能于灌顶刹利大王救其命者。<a id="a-BC"></a>彼欲如何以酬恩德。<a id="a-BD"></a>诸臣白言。<a id="a-BE"></a>合与半国。<a id="a-BF"></a>王曰彼是畜生。<a id="a-BG"></a>如何与其半国之赏宜应为彼于七日中广设无遮。<a id="a-BH"></a>与作非时俱物头会。<a id="a-BI"></a>随所须者皆悉给之。<a id="a-BJ"></a>诸臣奉教悉皆为作。<a id="a-BK"></a>时贩马商主见设大会问诸人曰。<a id="a-BL"></a>何故非时作此大会。<a id="a-BM"></a>诸人报曰。<a id="a-BN"></a>君岂不忆于恭侍城以一马驹乞瓦师耶。<a id="a-BO"></a>彼是智马举世称珍。<a id="a-BP"></a>王以一亿金就彼市得。<a id="a-BQ"></a>能活王命。<a id="a-BR"></a>缘斯喜庆故设无遮。<a id="a-BS"></a>商主闻已便作是念。<a id="a-BT"></a>岂我留驹是其智马。<a id="a-BU"></a>我今宜往观彼形容。<a id="a-BV"></a>既至厩所。<a id="a-BW"></a>智马见已问言。<a id="a-BX"></a>商主所卖众马获得几何。<a id="a-BY"></a>我独一身以一亿金报瓦师讫。<a id="a-BZ"></a>商主闻已闷绝躄地。<a id="a-Ba"></a>水洒方稣。<a id="a-Bb"></a>便捧马足申谢而去。</p>
  <p id="aBc">尔时佛告诸苾刍。<a id="a-Bd"></a>汝等勿生异念。<a id="a-Be"></a>往时商主者即侍缚迦太子是。<a id="a-Bf"></a>往时智马者即愚路苾刍是。<a id="a-Bg"></a>往昔商主未识智马有胜德时便生轻蔑。<a id="a-Bh"></a>知胜德已忏谢而去。<a id="a-Bi"></a>今时侍缚迦未知愚路有胜德时。<a id="a-Bj"></a>便生慢心。<a id="a-Bk"></a>及知具德礼足申谢。<a id="a-Bl"></a>是故诸苾刍凡夫之人自无慧目。<a id="a-Bm"></a>不应于他辄生轻慢。<a id="a-Bn"></a>当以智慧随处观察如是应学。</p>
  <p data-pb></p>
  <h2 id="aBo">教授苾刍尼至日暮学处第二十二</h2>
  <p id="aBp">佛在室罗伐城逝多林给孤独园。<a id="a-Bq"></a>佛令难铎迦教授苾刍尼应为说法。<a id="a-Br"></a>时莲花色苾刍尼与五百徒众。<a id="a-Bs"></a>来诣具寿难铎迦所。<a id="a-Bt"></a>俱礼足已在一面坐。<a id="a-Bu"></a>求请教授宣扬妙法。<a id="a-Bv"></a>时难铎迦即以圆满句义。<a id="a-Bw"></a>美妙言辞为其说法。<a id="a-Bx"></a>听者忘疲遂至日暮。<a id="a-By"></a>诸尼方去即至门所。<a id="a-Bz"></a>城门已闭。<a id="a-C0"></a>时诸尼众唤为开门。<a id="a-C1"></a>守门者曰。<a id="a-C2"></a>门已关讫。<a id="a-C3"></a>尼复告曰。<a id="a-C4"></a>汝父敬信何因遮我。<a id="a-C5"></a>当为我开。<a id="a-C6"></a>报云门钥已付王家。<a id="a-C7"></a>无由能得。<a id="a-C8"></a>时诸尼众既不得入。<a id="a-C9"></a>遂相告曰。<a id="a-CA"></a>去斯不远有空园林。<a id="a-CB"></a>可共投宿。<a id="a-CC"></a>如世尊说虽居树下亦依次共分。<a id="a-CD"></a>彼便依次而分与之此是圣者某甲树。<a id="a-CE"></a>此是某甲地。<a id="a-CF"></a>便作諠声令外闻彻。<a id="a-CG"></a>时有五百盗贼。<a id="a-CH"></a>欲至城傍而为偷窃。<a id="a-CI"></a>闻彼尼声便相告曰。<a id="a-CJ"></a>未可近城。<a id="a-CK"></a>且当劫此诸老宫人。<a id="a-CL"></a>时莲华色尼观知贼至。<a id="a-CM"></a>便作是念。<a id="a-CN"></a>勿令群贼劫同梵行现可恶相。<a id="a-CO"></a>我当观察。<a id="a-CP"></a>勿使由此諠声生他不信。<a id="a-CQ"></a>观见五百群贼欲来窃盗。<a id="a-CR"></a>遂化作毗卢宅家军兵鼓声四合。<a id="a-CS"></a>贼相告曰。<a id="a-CT"></a>此是王军四面围合。<a id="a-CU"></a>必当杀我命在须臾。<a id="a-CV"></a>我等宜应四窜逃走。<a id="a-CW"></a>贼既散已时莲花色尼告诸尼曰。<a id="a-CX"></a>姊妹有五百群贼夜闻语声欲来相劫。<a id="a-CY"></a>我以神力令其逃窜。<a id="a-CZ"></a>汝等宜应小声分布。<a id="a-Ca"></a>即于此宿旦乃入城。<a id="a-Cb"></a>时婆罗门居士等见苾刍尼从外入来。<a id="a-Cc"></a>便生讥谤作如是语。<a id="a-Cd"></a>沙门释子大有妙法。<a id="a-Ce"></a>男女杂居而修净行。<a id="a-Cf"></a>少欲苾刍闻生嫌耻。<a id="a-Cg"></a>即以此缘具白世尊。<a id="a-Ch"></a>世尊集诸苾刍告难铎迦曰。<a id="a-Ci"></a>汝实教授尼时乃至日暮耶。<a id="a-Cj"></a>答言实尔。<a id="a-Ck"></a>世尊种种呵责不知时宜不寂静者。<a id="a-Cl"></a>赞叹知时能修寂静。<a id="a-Cm"></a>告诸苾刍曰。<a id="a-Cn"></a>我今制其学处应如是说。</p>
  <p id="aCo">若复苾刍虽被众差教诫苾刍尼。<a id="a-Cp"></a>乃至日没时而教诫者。<a id="a-Cq"></a>波逸底迦。</p>
  <p id="aCr">若复苾刍者谓难铎迦。<a id="a-Cs"></a>余义如上。<a id="a-Ct"></a>被众差者谓以白二。<a id="a-Cu"></a>教诫者谓以三学法而教诫之。<a id="a-Cv"></a>此中犯相其事云何。<a id="a-Cw"></a>若日暮日暮想。<a id="a-Cx"></a>及疑皆得堕罪。<a id="a-Cy"></a>若未日暮作日暮想。<a id="a-Cz"></a>疑得恶作罪。<a id="a-D0"></a>若不日暮作不日暮想。<a id="a-D1"></a>若虽日暮作不暮想者。<a id="a-D2"></a>无犯。<a id="a-D3"></a>若通宵说法。<a id="a-D4"></a>或寺门相近。<a id="a-D5"></a>或不闭城门。<a id="a-D6"></a>此皆无犯。<a id="a-D7"></a>又无犯者谓最初犯人。<a id="a-D8"></a>或痴狂心乱痛恼所缠。</p>
  <p id="aD9">时诸苾刍请世尊曰。<a id="a-DA"></a>大德何因莲花色尼护五百尼令免贼难。<a id="a-DB"></a>佛告诸苾刍。<a id="a-DC"></a>非但今日共相济免。<a id="a-DD"></a>于过去时亦相救济。<a id="a-DE"></a>汝等当听。<a id="a-DF"></a>乃往过去于聚落中有一商主。<a id="a-DG"></a>娶妻未久告曰。<a id="a-DH"></a>我今欲往他方兴易经纪。<a id="a-DI"></a>妻言善好。<a id="a-DJ"></a>既无子息我亦随行。<a id="a-DK"></a>夫曰长途险难谁相供给。<a id="a-DL"></a>可于此住。<a id="a-DM"></a>勿随我行。<a id="a-DN"></a>其妇见其遮遂便啼泣。<a id="a-DO"></a>行伴报曰。<a id="a-DP"></a>何意须啼。<a id="a-DQ"></a>答言我欲相随不将我去。<a id="a-DR"></a>行伴报商主曰。<a id="a-DS"></a>可相随去。<a id="a-DT"></a>商主曰谁相供给。<a id="a-DU"></a>伴曰我为供看。<a id="a-DV"></a>即便将去。<a id="a-DW"></a>既涉长途宿在山险。<a id="a-DX"></a>诸人皆睡。<a id="a-DY"></a>唯商主妇一人警觉。<a id="a-DZ"></a>时有师子来入商营。<a id="a-Da"></a>是时妇人手旋火头趁却师子。<a id="a-Db"></a>空中天见说伽他曰。</p>
  <p id="aDc">未必诸事业　　男子悉能为</p>
  <p id="aDd">虽复是女人　　有智驱师子</p>
  <p id="aDe">佛告诸苾刍。<a id="a-Df"></a>往时商主妇者即莲花色苾刍尼是。<a id="a-Dg"></a>昔时于夜救诸商旅。<a id="a-Dh"></a>今复能护五百诸尼。<a id="a-Di"></a>为驱群贼。</p>
  <p data-pb></p>
  <h2 id="aDj">谤他为饮食故教授苾刍尼学处第二十三</h2>
  <p id="aDk">佛在室罗伐城逝多林给孤独园。<a id="a-Dl"></a>佛令难铎迦教授苾刍尼并为说法。<a id="a-Dm"></a>时大世主苾刍尼与五百徒众。<a id="a-Dn"></a>诣难铎迦处俱礼足已。<a id="a-Do"></a>求请说法却坐一面。<a id="a-Dp"></a>时难铎迦以深妙音演说句义。<a id="a-Dq"></a>女人少智卒未能解。<a id="a-Dr"></a>怀怖惧心不敢咨问。<a id="a-Ds"></a>时大世主及诸徒众。<a id="a-Dt"></a>既闻法已礼足而去。<a id="a-Du"></a>便诣佛所礼佛足已在一面坐。<a id="a-Dv"></a>大世主白佛言。<a id="a-Dw"></a>世尊我等适往圣者难铎迦所求请说法。<a id="a-Dx"></a>时彼圣者以深妙音演说句义。<a id="a-Dy"></a>女人少智卒未能了。<a id="a-Dz"></a>怀怖惧心不敢咨问。<a id="a-E0"></a>如佛所说由布施故能得无畏。<a id="a-E1"></a>若佛世尊许诸尼众于苾刍边设供养者。<a id="a-E2"></a>我当随力而为供养。<a id="a-E3"></a>佛言随意应作。<a id="a-E4"></a>时苾刍尼不知将何供养。<a id="a-E5"></a>佛言应以五种正食。<a id="a-E6"></a>或五嚼食或与腰条等。<a id="a-E7"></a>时有苾刍尼。<a id="a-E8"></a>躬持乳粥及以美团入逝多林。<a id="a-E9"></a>诣具寿难铎迦处。<a id="a-EA"></a>时六众苾刍每令一人在寺门前经行而住。<a id="a-EB"></a>时邬波难陀于寺门前。<a id="a-EC"></a>见苾刍尼问言。<a id="a-ED"></a>姊妹所持何物。<a id="a-EE"></a>答是乳粥及以美团。<a id="a-EF"></a>问言欲与谁食。<a id="a-EG"></a>答曰将奉尊者难铎迦。<a id="a-EH"></a>邬波难陀曰。<a id="a-EI"></a>姊妹若我邬波难陀常得乳粥及美团者。<a id="a-EJ"></a>我亦常能教授尼众。<a id="a-EK"></a>次复有尼。<a id="a-EL"></a>更持酪粥。<a id="a-EM"></a>或持诸饼。<a id="a-EN"></a>邬波难陀见而报曰。<a id="a-EO"></a>我比谓难铎迦以如法心为尼说法。<a id="a-EP"></a>宁知但为小小饮食因缘而相教授。<a id="a-EQ"></a>少欲苾刍闻是语已便生嫌耻。<a id="a-ER"></a>云何苾刍作如是语。<a id="a-ES"></a>为饮食故教授诸尼。<a id="a-ET"></a>以此因缘具白世尊。<a id="a-EU"></a>世尊以此集苾刍众。<a id="a-EV"></a>问邬波难陀曰。<a id="a-EW"></a>汝实作是语。<a id="a-EX"></a>诸苾刍为饮食故教授于尼耶。<a id="a-EY"></a>邬波难陀曰。<a id="a-EZ"></a>实尔大德。<a id="a-Ea"></a>世尊种种呵责。<a id="a-Eb"></a>乃至我今为制学处应如是说。</p>
  <p id="aEc">若复苾刍向诸苾刍作如是语。<a id="a-Ed"></a>汝为饮食供养故教诫苾刍尼者。<a id="a-Ee"></a>波逸底迦。</p>
  <p id="aEf">若复苾刍者邬波难陀。<a id="a-Eg"></a>余义如上。<a id="a-Eh"></a>饮食者谓五啖五嚼。<a id="a-Ei"></a>余并同前。<a id="a-Ej"></a>此中犯相其事云何。<a id="a-Ek"></a>若苾刍向他苾刍作如是语。<a id="a-El"></a>为饮食故教授苾刍尼者。<a id="a-Em"></a>皆得波逸底迦。<a id="a-En"></a>若见苾刍实为饮食教授尼者。<a id="a-Eo"></a>说之无犯。<a id="a-Ep"></a>又无犯者谓最初犯人。<a id="a-Eq"></a>或痴狂心乱痛恼所缠。</p>
  <p data-pb></p>
  <h2 id="aEr">与非亲苾刍尼衣学处第二十四</h2>
  <p id="aEs">佛在室罗伐城逝多林给孤独园。<a id="a-Et"></a>于此城中有一长者。<a id="a-Eu"></a>夫妻共居更无男女。<a id="a-Ev"></a>至年衰迈。<a id="a-Ew"></a>亲旧知识物产资生悉皆将尽。<a id="a-Ex"></a>告其妇曰。<a id="a-Ey"></a>贤首我今年老不能经纪。<a id="a-Ez"></a>欲求出家。<a id="a-F0"></a>妇曰我亦出家。<a id="a-F1"></a>报言随意。<a id="a-F2"></a>即便相随诣大世主处。<a id="a-F3"></a>顶礼足已白言。<a id="a-F4"></a>圣者我妻欲于善说法律而求出家。<a id="a-F5"></a>唯愿圣者与其出家并受圆具。<a id="a-F6"></a>时大世主问知无难。<a id="a-F7"></a>即与出家并受圆具。<a id="a-F8"></a>时大世主报其夫曰。<a id="a-F9"></a>贤首女人之法体多爱着。<a id="a-FA"></a>仁可时时来相看问。<a id="a-FB"></a>报言甚善。<a id="a-FC"></a>夫即往诣逝多林中一苾刍处。<a id="a-FD"></a>求哀出家。<a id="a-FE"></a>苾刍问已即与出家并受圆具。<a id="a-FF"></a>时城内人闻长者出家。<a id="a-FG"></a>嗟叹希有。<a id="a-FH"></a>诸人皆以饮食衣服卧具汤药而为供养。<a id="a-FI"></a>冀希胜福。<a id="a-FJ"></a>彼于异时披着上服。<a id="a-FK"></a>往尼寺中诣故二尼处。<a id="a-FL"></a>尼礼足已在一面坐。<a id="a-FM"></a>频频举目观僧伽胝。<a id="a-FN"></a>是时苾刍报言。<a id="a-FO"></a>姊妹汝意欲得此大衣耶。<a id="a-FP"></a>答曰必有盈余施亦佳矣。<a id="a-FQ"></a>苾刍便念。<a id="a-FR"></a>此意难违我与此衣更作余者。<a id="a-FS"></a>即与衣而去。<a id="a-FT"></a>尔时世尊告阿难陀曰。<a id="a-FU"></a>汝可告诸苾刍。<a id="a-FV"></a>世尊欲向人间游行。<a id="a-FW"></a>若有愿乐随佛去者。<a id="a-FX"></a>当持衣服。<a id="a-FY"></a>时阿难陀奉教告知。<a id="a-FZ"></a>世尊便与大众寂静围绕。<a id="a-Fa"></a>如上广说。<a id="a-Fb"></a>世尊欲往摩揭陀国。<a id="a-Fc"></a>世尊常法将出行时。<a id="a-Fd"></a>即以全身右旋而顾。<a id="a-Fe"></a>如大象王观察徒众。<a id="a-Ff"></a>恐诸苾刍衣服不整。<a id="a-Fg"></a>见彼苾刍唯着上下二衣欲出游行。<a id="a-Fh"></a>世尊见已告阿难陀曰。<a id="a-Fi"></a>苾刍岂可安居之处不得夏衣耶。<a id="a-Fj"></a>白佛言得。<a id="a-Fk"></a>佛言何故此苾刍无僧伽胝。<a id="a-Fl"></a>但着二衣随我游行。<a id="a-Fm"></a>时阿难陀具以事白。<a id="a-Fn"></a>世尊告曰。<a id="a-Fo"></a>苾刍以衣与非亲尼耶。<a id="a-Fp"></a>白佛言与。<a id="a-Fq"></a>佛言若非亲尼者不知筹量。<a id="a-Fr"></a>有衣无衣得时便受。<a id="a-Fs"></a>亲则不尔。<a id="a-Ft"></a>世尊以此因缘问彼苾刍。<a id="a-Fu"></a>汝实以衣与非亲尼耶。<a id="a-Fv"></a>白言实尔。<a id="a-Fw"></a>世尊种种呵责广说如前。<a id="a-Fx"></a>乃至制其学处应如是说。</p>
  <p id="aFy">若复苾刍与非亲苾刍尼衣。<a id="a-Fz"></a>除换易。<a id="a-G0"></a>波逸底迦。</p>
  <p id="aG1">若复苾刍者谓此法中。<a id="a-G2"></a>余义如上。<a id="a-G3"></a>衣有七种。<a id="a-G4"></a>并如上说此中犯相其事云何。<a id="a-G5"></a>若于非亲作非亲。<a id="a-G6"></a>想疑与衣者得堕罪。<a id="a-G7"></a>若亲作非亲想。<a id="a-G8"></a>疑与衣者得恶作罪。<a id="a-G9"></a>若亲亲想。<a id="a-GA"></a>非亲亲想。<a id="a-GB"></a>与衣者无犯。<a id="a-GC"></a>若见遭难无衣服者。<a id="a-GD"></a>与之无犯。<a id="a-GE"></a>或因说法爱乐美言持大氎施。<a id="a-GF"></a>或因受戒而施。<a id="a-GG"></a>或复卖与或博换与。<a id="a-GH"></a>又无犯者谓最初犯人。<a id="a-GI"></a>或痴狂心乱痛恼所缠。</p>
 </body>
</html>