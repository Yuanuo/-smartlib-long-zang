<!doctype html>
<html id="z3IBV1XoJ" data-ver="1269">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第三十六</h1>
  <h2 id="a2">足食学处第三十四</h2>
  <p id="a3">尔时薄伽梵。<a id="a-4"></a>在室罗伐城逝多林给孤独园。<a id="a-5"></a>告诸苾刍曰。<a id="a-6"></a>我为一坐食时常得少欲无病。<a id="a-7"></a>起居轻利气力康强安乐而住。<a id="a-8"></a>汝等亦应为一坐食。<a id="a-9"></a>由一坐食故亦得少欲无病。<a id="a-A"></a>起居轻利气力康强安乐而住。<a id="a-B"></a>如佛所说。<a id="a-C"></a>一坐食时有如是功德。<a id="a-D"></a>时诸苾刍皆一坐食。<a id="a-E"></a>然正食时见阿遮利耶。<a id="a-F"></a>邬波驮耶。<a id="a-G"></a>及余耆宿。<a id="a-H"></a>来至其处即便离座。<a id="a-I"></a>既离座已将为足食。<a id="a-J"></a>更不敢食。<a id="a-K"></a>由少食故颜色痿黄身体羸瘦。<a id="a-L"></a>世尊见已知而故问阿难陀。<a id="a-M"></a>我一坐食乃至得安乐住。<a id="a-N"></a>教诸苾刍亦一坐食得安乐住。<a id="a-O"></a>何故诸苾刍颜色痿黄身体羸瘦。<a id="a-P"></a>阿难陀白佛言。<a id="a-Q"></a>世尊。<a id="a-R"></a>如佛所说。<a id="a-S"></a>我一坐食得安乐住。<a id="a-T"></a>汝等亦应为一坐食得安乐住。<a id="a-U"></a>时诸苾刍如佛所教为一坐食。<a id="a-V"></a>正啖食时见二师来及诸尊宿。<a id="a-W"></a>即起离座。<a id="a-X"></a>既离座已将为足食。<a id="a-Y"></a>更不敢食。<a id="a-Z"></a>由少食故颜色痿黄身体羸瘦。<a id="a-a"></a>佛告阿难陀。<a id="a-b"></a>若苾刍食时。<a id="a-c"></a>乃至未足已来随意饱食。<a id="a-d"></a>若受食已更不应起。<a id="a-e"></a>如佛所教。<a id="a-f"></a>乃至未足已来随意饱食。<a id="a-g"></a>若受食已更不应起者。<a id="a-h"></a>时诸苾刍随得多少羹菜之类。<a id="a-i"></a>及食熟豆。<a id="a-j"></a>即谓足食。<a id="a-k"></a>起已更不敢食。<a id="a-l"></a>由此因缘身皆瘦损。<a id="a-m"></a>世尊见已问阿难陀曰。<a id="a-n"></a>我教诸苾刍。<a id="a-o"></a>凡欲食时行盐已去乃至未足已来随意饱食。<a id="a-p"></a>若受食已更不应起。<a id="a-q"></a>何故诸苾刍身体羸瘦不能充悦。<a id="a-r"></a>时阿难陀即以上缘具白世尊。<a id="a-s"></a>乃至身体羸瘦不能充悦。<a id="a-t"></a>世尊以是因缘告阿难陀曰。<a id="a-u"></a>有五种珂但尼食。<a id="a-v"></a>(是嚼啮义也)若食不成足食。<a id="a-w"></a>云何为五。<a id="a-x"></a>谓一根二茎三叶四花五果。<a id="a-y"></a>食此五时不成足食。<a id="a-z"></a>有五种蒲缮尼食。<a id="a-10"></a>(是含啖义也)食成足食。<a id="a-11"></a>云何为五。<a id="a-12"></a>一饭二麦豆饭三麨四肉五饼。<a id="a-13"></a>啖此五时名为足食。<a id="a-14"></a>若苾刍先食五种嚼食。<a id="a-15"></a>后时得食五种啖食。<a id="a-16"></a>若先食五种啖食。<a id="a-17"></a>更不应食五种嚼食。<a id="a-18"></a>若更食者得越法罪。<a id="a-19"></a>如世尊说五种嚼食不名足食。<a id="a-1A"></a>五种啖食名足食者。<a id="a-1B"></a>时诸苾刍所受得食才食少许。<a id="a-1C"></a>有缘起已。<a id="a-1D"></a>即谓成足更不敢食。<a id="a-1E"></a>身皆瘦损。<a id="a-1F"></a>世尊见已知而故问阿难陀曰。<a id="a-1G"></a>我说五种嚼食不成足食。<a id="a-1H"></a>五种啖食方是足食。<a id="a-1I"></a>皆令饱食。<a id="a-1J"></a>何意苾刍身形瘦损。<a id="a-1K"></a>阿难陀白佛言。<a id="a-1L"></a>如佛所说五种嚼食不名足食。<a id="a-1M"></a>五种啖食是足食者。<a id="a-1N"></a>时诸苾刍所受得食才食少许。<a id="a-1O"></a>有缘起已。<a id="a-1P"></a>即谓成足更不敢食。<a id="a-1Q"></a>由是因缘身形损瘦。<a id="a-1R"></a>佛告阿难陀。<a id="a-1S"></a>有五因缘方成足食。<a id="a-1T"></a>复有五缘不成足食。<a id="a-1U"></a>云何五缘成足食一知是食。<a id="a-1V"></a>二知有授食人。<a id="a-1W"></a>三知受得而食。<a id="a-1X"></a>四知遮食。<a id="a-1Y"></a>五知舍威仪。<a id="a-1Z"></a>云何知食。<a id="a-1a"></a>谓知是五嚼食五啖食。<a id="a-1b"></a>云何知有授食人。<a id="a-1c"></a>谓知女男半择迦等。<a id="a-1d"></a>云何知受得而食。<a id="a-1e"></a>谓二五食从他受得而食。<a id="a-1f"></a>云何知遮食。<a id="a-1g"></a>谓遮二五食云何知舍威仪。<a id="a-1h"></a>谓于此坐舍之而起。<a id="a-1i"></a>具此五缘名为足食。<a id="a-1j"></a>云何五种不名足食。<a id="a-1k"></a>谓知非是食。<a id="a-1l"></a>知无授人。<a id="a-1m"></a>知受得未食。<a id="a-1n"></a>知不遮食。<a id="a-1o"></a>知未离座。<a id="a-1p"></a>是名五种不足食。<a id="a-1q"></a>复有五种足食。<a id="a-1r"></a>云何为五。<a id="a-1s"></a>一是清净食。<a id="a-1t"></a>二少有不净食相杂。<a id="a-1u"></a>三非恶触食。<a id="a-1v"></a>四少有恶触食相杂。<a id="a-1w"></a>五舍其本座。<a id="a-1x"></a>是名五种足食。<a id="a-1y"></a>复有五种不名足食。<a id="a-1z"></a>云何为五。<a id="a-20"></a>一是不清净食。<a id="a-21"></a>二多有不净食相杂。<a id="a-22"></a>三恶触食。<a id="a-23"></a>四多有恶触食相杂。<a id="a-24"></a>五未离本座。<a id="a-25"></a>是谓五种不名足食。<a id="a-26"></a>复有五种足食。<a id="a-27"></a>云何为五。<a id="a-28"></a>谓见行食者与食之时。<a id="a-29"></a>苾刍报云。<a id="a-2A"></a>我不须。<a id="a-2B"></a>或云去。<a id="a-2C"></a>或云休。<a id="a-2D"></a>或云已足食。<a id="a-2E"></a>或云已了。<a id="a-2F"></a>斯五皆是决断不取无余之言。<a id="a-2G"></a>作此语时即名足食。<a id="a-2H"></a>复有五种不足食。<a id="a-2I"></a>云何为五。<a id="a-2J"></a>谓见行食者与食之时。<a id="a-2K"></a>苾刍报云。<a id="a-2L"></a>我且未须。<a id="a-2M"></a>或云且去。<a id="a-2N"></a>或云且休或云且待食。<a id="a-2O"></a>或云且待了。<a id="a-2P"></a>斯五皆是未为决断有余之言。<a id="a-2Q"></a>作此语时不名足食。<a id="a-2R"></a>如世尊说苾刍不应饱足。<a id="a-2S"></a>食已更复受食。<a id="a-2T"></a>时六众苾刍随足未足更复啖食。<a id="a-2U"></a>少欲苾刍闻之嫌耻作如是语。<a id="a-2V"></a>云何苾刍违佛所教。<a id="a-2W"></a>随足不足更受而食。<a id="a-2X"></a>即以此缘具白世尊。<a id="a-2Y"></a>世尊以此因缘集苾刍众。<a id="a-2Z"></a>问答知实。<a id="a-2a"></a>广说如上种种呵责。<a id="a-2b"></a>告诸苾刍。<a id="a-2c"></a>乃至十利故为制学处。<a id="a-2d"></a>应如是说。</p>
  <p id="a2e">若复苾刍足食竟更食者波逸底迦。<a id="a-2f"></a>如是世尊为诸苾刍制学处已。<a id="a-2g"></a>时有长者。<a id="a-2h"></a>请佛及僧就舍而食。<a id="a-2i"></a>有众多苾刍身婴病苦。<a id="a-2j"></a>其瞻病人亦去就食。<a id="a-2k"></a>既自食已。<a id="a-2l"></a>并为病者持食而归。<a id="a-2m"></a>时诸病人不能尽食。<a id="a-2n"></a>瞻病之人自足食已更不敢食。<a id="a-2o"></a>复无求寂净人可与令食。<a id="a-2p"></a>便将残食并弃一边。<a id="a-2q"></a>便成大聚。<a id="a-2r"></a>时诸乌鸟竞来啖食。<a id="a-2s"></a>遂致諠声。<a id="a-2t"></a>尔时世尊闻其声已。<a id="a-2u"></a>知而故问阿难陀曰。<a id="a-2v"></a>此之乌鸟因何作声。<a id="a-2w"></a>阿难陀白佛言。<a id="a-2x"></a>世尊。<a id="a-2y"></a>今日长者请佛及僧于舍受食。<a id="a-2z"></a>于此住处多病苾刍。<a id="a-30"></a>时看病人为持食来。<a id="a-31"></a>其病苾刍不能食尽。<a id="a-32"></a>看病之人自足食已更不敢食。<a id="a-33"></a>复无求寂净人可与。<a id="a-34"></a>将所残食弃在寺外。<a id="a-35"></a>便成大聚。<a id="a-36"></a>遂有乌鸟竞来啖食。<a id="a-37"></a>因致諠声。<a id="a-38"></a>世尊闻斯语已便作是念。<a id="a-39"></a>我今宜可为诸苾刍得安乐住故。<a id="a-3A"></a>及彼施主得受用福故。<a id="a-3B"></a>听作余食法食。<a id="a-3C"></a>告阿难陀。<a id="a-3D"></a>我今听诸苾刍作余食法随意而食。<a id="a-3E"></a>如佛所言听作余食法食。<a id="a-3F"></a>时诸苾刍不知云何作余食法。<a id="a-3G"></a>即以此缘往白世尊。<a id="a-3H"></a>世尊告曰。<a id="a-3I"></a>若有苾刍已足食竟。<a id="a-3J"></a>更有施主与五嚼五啖美好余食。<a id="a-3K"></a>时诸苾刍情希欲食者。<a id="a-3L"></a>彼苾刍应净洗手。<a id="a-3M"></a>受取其食可诣彼现食。<a id="a-3N"></a>苾刍未离座者。<a id="a-3O"></a>当前而立作如是语。<a id="a-3P"></a>具寿存念。<a id="a-3Q"></a>我苾刍某甲已饱满足食竟。<a id="a-3R"></a>更复得此珂但尼食蒲缮尼食等。<a id="a-3S"></a>情希更食。<a id="a-3T"></a>具寿当与我作余食法。<a id="a-3U"></a>时彼苾刍即应为作余食法。<a id="a-3V"></a>食二三口已告曰。<a id="a-3W"></a>可去此是汝物。<a id="a-3X"></a>随意当食。<a id="a-3Y"></a>时彼苾刍既作法已。<a id="a-3Z"></a>持向一边任意饱食。<a id="a-3a"></a>若苾刍既足食已。<a id="a-3b"></a>情希更食不作余法而食者。<a id="a-3c"></a>得越法罪。</p>
  <p id="a3d">有五因缘。<a id="a-3e"></a>不成作余食法。<a id="a-3f"></a>云何为五。<a id="a-3g"></a>谓住界外。<a id="a-3h"></a>或远处障处或居背后。<a id="a-3i"></a>或在傍边。<a id="a-3j"></a>或所对人已离本座。<a id="a-3k"></a>此皆不成作余食法。<a id="a-3l"></a>有五因缘。<a id="a-3m"></a>成作余食法。<a id="a-3n"></a>云何为五。<a id="a-3o"></a>谓同一界内。<a id="a-3p"></a>在相近无障处。<a id="a-3q"></a>非背后。<a id="a-3r"></a>非傍边。<a id="a-3s"></a>其所对人亦非离座。<a id="a-3t"></a>此成作余食法。<a id="a-3u"></a>复有五缘。<a id="a-3v"></a>不成作余食法。<a id="a-3w"></a>云何为五。<a id="a-3x"></a>谓在界外。<a id="a-3y"></a>或远障处。<a id="a-3z"></a>或不以器盛。<a id="a-40"></a>或手不持捧。<a id="a-41"></a>或所对者已离本座此不名为作余食法。<a id="a-42"></a>有五因缘。<a id="a-43"></a>成作余食法。<a id="a-44"></a>云何为五。<a id="a-45"></a>谓同一界内。<a id="a-46"></a>在相近无障处。<a id="a-47"></a>或以器盛。<a id="a-48"></a>或手物持捧。<a id="a-49"></a>其所对者未离本座。<a id="a-4A"></a>此乃名为作余食法。<a id="a-4B"></a>若其一人作余食法已。<a id="a-4C"></a>有众多苾刍来共食者。<a id="a-4D"></a>悉皆无犯。<a id="a-4E"></a>勿致疑惑。<a id="a-4F"></a>尔时世尊赞叹持戒及敬重戒者。<a id="a-4G"></a>为诸苾刍说随顺法。<a id="a-4H"></a>告诸苾刍曰。<a id="a-4I"></a>前是创制。<a id="a-4J"></a>此是随开。<a id="a-4K"></a>为诸苾刍重制学处应如是说。</p>
  <p id="a4L">若复苾刍足食竟。<a id="a-4M"></a>不作余食法更食者。<a id="a-4N"></a>波逸底迦。<a id="a-4O"></a>若复苾刍者谓六众也。<a id="a-4P"></a>余义如上。<a id="a-4Q"></a>足食竟者。<a id="a-4R"></a>谓饱食已离其本座。<a id="a-4S"></a>不作余食法者。<a id="a-4T"></a>谓不持二五等食对他作法。<a id="a-4U"></a>更食者谓是吞咽。<a id="a-4V"></a>此中犯相其事云何。<a id="a-4W"></a>若苾刍足食足食想及疑。<a id="a-4X"></a>皆得堕罪。<a id="a-4Y"></a>不足食足食想及疑。<a id="a-4Z"></a>得恶作罪。<a id="a-4a"></a>不足食不足食想。<a id="a-4b"></a>足食不足想。<a id="a-4c"></a>无犯。<a id="a-4d"></a>尔时邬波离白佛言。<a id="a-4e"></a>世尊。<a id="a-4f"></a>食何等粥名为足食。<a id="a-4g"></a>佛告邬波离若粥新熟竖匙不倒。<a id="a-4h"></a>或指等钩画其迹不灭。<a id="a-4i"></a>食此粥时名为足食。<a id="a-4j"></a>大德。<a id="a-4k"></a>食何等麨名为足食。<a id="a-4l"></a>佛言。<a id="a-4m"></a>若初和水搅时竖匙不倒。<a id="a-4n"></a>或五指钩其迹不灭。<a id="a-4o"></a>食此糗时名为足食。<a id="a-4p"></a>又邬波离。<a id="a-4q"></a>凡是薄粥薄糗皆非足食。<a id="a-4r"></a>又无犯者谓最初犯人。<a id="a-4s"></a>或痴狂心乱痛恼所缠。</p>
  <p data-pb></p>
  <h2 id="a4t">劝他足食学处第三十五</h2>
  <p id="a4u">尔时佛在室罗伐城逝多林给孤独园。<a id="a-4v"></a>时此城中有一长者。<a id="a-4w"></a>娶妻既久竟无男女。<a id="a-4x"></a>所有亲戚亦并丧亡。<a id="a-4y"></a>家道日贫年将衰迈。<a id="a-4z"></a>报其妇曰。<a id="a-50"></a>贤首。<a id="a-51"></a>我今年老。<a id="a-52"></a>不复更能营办生业。<a id="a-53"></a>欲舍俗务。<a id="a-54"></a>而为出家。<a id="a-55"></a>其妇报曰。<a id="a-56"></a>必有信心可随意去。<a id="a-57"></a>长者遂去至逝多林。<a id="a-58"></a>见一年少苾刍就礼足已。<a id="a-59"></a>白言。<a id="a-5A"></a>大德。<a id="a-5B"></a>我欲出家。<a id="a-5C"></a>唯愿慈悲随我所欲。<a id="a-5D"></a>苾刍答曰。<a id="a-5E"></a>我今年少不应为人作出家事。<a id="a-5F"></a>长者曰。<a id="a-5G"></a>我今创来至大德所。<a id="a-5H"></a>幸愿将导指授余人。<a id="a-5I"></a>得遂本心为出家事。<a id="a-5J"></a>时少年苾刍有亲教师。<a id="a-5K"></a>常修寂定住空林野。<a id="a-5L"></a>便将长者往诣师处。<a id="a-5M"></a>礼足已白言。<a id="a-5N"></a>邬波驮耶。<a id="a-5O"></a>此善男子欲于善说法律而为出家。<a id="a-5P"></a>愿亲教师与其出家并授圆具。<a id="a-5Q"></a>慈愍故。<a id="a-5R"></a>时亲教师报弟子曰。<a id="a-5S"></a>具寿。<a id="a-5T"></a>我无容暇。<a id="a-5U"></a>如世尊说。<a id="a-5V"></a>宁作屠儿常为杀害。<a id="a-5W"></a>不与他出家。<a id="a-5X"></a>受圆具已而不教授。<a id="a-5Y"></a>弟子白言。<a id="a-5Z"></a>愿亲教师与其出家并受圆具。<a id="a-5a"></a>我当教授读诵作业。<a id="a-5b"></a>师闻是语便许可之即问难法知清净已。<a id="a-5c"></a>遂与出家并受圆具。<a id="a-5d"></a>告言贤首。<a id="a-5e"></a>此是汝阿遮利耶。<a id="a-5f"></a>汝当就其受诸学业。<a id="a-5g"></a>所有进止并须咨问。<a id="a-5h"></a>时阿遮利耶教彼读诵及诸事业。<a id="a-5i"></a>时老弟子年既衰迈不能记忆。<a id="a-5j"></a>数有所犯。<a id="a-5k"></a>其教授师频令长跪发露罪咎。<a id="a-5l"></a>时老弟子作如是念。<a id="a-5m"></a>此阿遮利耶日日令我当前长跪说其罪过。<a id="a-5n"></a>作何方便令彼对我长跪说过。<a id="a-5o"></a>时有长者。<a id="a-5p"></a>请佛及僧就舍而食。<a id="a-5q"></a>尔时世尊着衣持钵。<a id="a-5r"></a>将诸大众诣长者家。<a id="a-5s"></a>饭食讫为彼长者说妙法已。<a id="a-5t"></a>并诸大众从座而去。<a id="a-5u"></a>时教授师与老弟子相随而出。<a id="a-5v"></a>往亲识家。<a id="a-5w"></a>到已。<a id="a-5x"></a>主人白言。<a id="a-5y"></a>圣者可食。<a id="a-5z"></a>苾刍曰。<a id="a-60"></a>我已食讫。<a id="a-61"></a>长者曰。<a id="a-62"></a>若如是者日时未过。<a id="a-63"></a>随意持去。<a id="a-64"></a>作余食法慈愍食之。<a id="a-65"></a>师问老者曰。<a id="a-66"></a>汝欲得不。<a id="a-67"></a>答言。<a id="a-68"></a>欲得。<a id="a-69"></a>即持二分至寺外池边。<a id="a-6A"></a>时教授师报老弟子曰。<a id="a-6B"></a>汝为滤水为作余食法耶。<a id="a-6C"></a>老弟子曰。<a id="a-6D"></a>我作余食法。<a id="a-6E"></a>师便取水。<a id="a-6F"></a>彼即入寺诣未足食苾刍处。<a id="a-6G"></a>便将已分作余食法。<a id="a-6H"></a>师分不作。<a id="a-6I"></a>师取水已来入寺中。<a id="a-6J"></a>问言。<a id="a-6K"></a>具寿。<a id="a-6L"></a>作余食法未。<a id="a-6M"></a>报言。<a id="a-6N"></a>已作。<a id="a-6O"></a>即便取食。<a id="a-6P"></a>师既食已。<a id="a-6Q"></a>老者白言。<a id="a-6R"></a>愿见容许。<a id="a-6S"></a>欲诘犯事。<a id="a-6T"></a>报言。<a id="a-6U"></a>随意。<a id="a-6V"></a>老者曰师今有罪应如法悔。<a id="a-6W"></a>师曰。<a id="a-6X"></a>我不见罪。<a id="a-6Y"></a>答曰。<a id="a-6Z"></a>不作余食法食。<a id="a-6a"></a>报言。<a id="a-6b"></a>具寿。<a id="a-6c"></a>我岂不问汝作余食法未汝云已作。<a id="a-6d"></a>何意食已方云不作。<a id="a-6e"></a>答曰。<a id="a-6f"></a>我分已作。<a id="a-6g"></a>非阿遮利耶分。<a id="a-6h"></a>师曰。<a id="a-6i"></a>具寿。<a id="a-6j"></a>我实无罪。<a id="a-6k"></a>准斯道理汝当有过。<a id="a-6l"></a>即以此事告诸苾刍。<a id="a-6m"></a>苾刍闻已共生嫌贱作如是语。<a id="a-6n"></a>云何苾刍知余食不作余食法。<a id="a-6o"></a>故令他食。<a id="a-6p"></a>时诸苾刍以此因缘具白世尊。<a id="a-6q"></a>世尊以缘集苾刍众。<a id="a-6r"></a>问答因缘广如上说。<a id="a-6s"></a>乃至云何苾刍知食未作余食法故令他食。<a id="a-6t"></a>世尊种种呵责已。<a id="a-6u"></a>告诸苾刍乃至为十利故。<a id="a-6v"></a>制其学处。<a id="a-6w"></a>应如是说。</p>
  <p id="a6x">若复苾刍知他苾刍足食竟。<a id="a-6y"></a>不作余食法劝令更食。<a id="a-6z"></a>告言。<a id="a-70"></a>具寿。<a id="a-71"></a>当啖此食。<a id="a-72"></a>以此因缘欲使他犯生忧恼者。<a id="a-73"></a>波逸底迦。</p>
  <p id="a74">若复苾刍者谓老苾刍。<a id="a-75"></a>余义如上。<a id="a-76"></a>知者或自觉知或因他告。<a id="a-77"></a>他苾刍者谓此法中人。<a id="a-78"></a>足食竟者谓饱食已。<a id="a-79"></a>不作余食法者。<a id="a-7A"></a>谓不对于人他不取食。<a id="a-7B"></a>劝者谓遣更食。<a id="a-7C"></a>以此为缘欲令他犯。<a id="a-7D"></a>结罪释义并广如前。<a id="a-7E"></a>此中犯相其事云何。<a id="a-7F"></a>若苾刍知他足食不作余食法劝他令食此可啖嚼者。<a id="a-7G"></a>波逸底迦。<a id="a-7H"></a>又无犯者。<a id="a-7I"></a>广说如前。</p>
  <p data-pb></p>
  <h2 id="a7J">别众食学处第三十六</h2>
  <p id="a7K">佛在王舍城羯阑铎迦池竹林园中。<a id="a-7L"></a>尔时提婆达多与众多苾刍。<a id="a-7M"></a>在近寺处。<a id="a-7N"></a>别众而食。<a id="a-7O"></a>少欲苾刍共生嫌耻。<a id="a-7P"></a>云何苾刍于近寺处别众而食。<a id="a-7Q"></a>以此因缘具白世尊。<a id="a-7R"></a>世尊集苾刍众。<a id="a-7S"></a>问答因缘广说如上。<a id="a-7T"></a>乃至云何苾刍别众而食。<a id="a-7U"></a>世尊种种呵责已。<a id="a-7V"></a>为十利故。<a id="a-7W"></a>与诸苾刍制其学处。<a id="a-7X"></a>应如是说。</p>
  <p id="a7Y">若复苾刍别众食者。<a id="a-7Z"></a>波逸底迦。<a id="a-7a"></a>如是世尊为诸苾刍制学处已。<a id="a-7b"></a>时有众多苾刍身婴疾苦。<a id="a-7c"></a>有一医人来至寺中。<a id="a-7d"></a>诸苾刍问言。<a id="a-7e"></a>贤首。<a id="a-7f"></a>此苾刍染患。<a id="a-7g"></a>请说方药。<a id="a-7h"></a>报言。<a id="a-7i"></a>圣者。<a id="a-7j"></a>当服如是如是药。<a id="a-7k"></a>兼与小食。<a id="a-7l"></a>病苾刍曰。<a id="a-7m"></a>谁能施与。<a id="a-7n"></a>医曰。<a id="a-7o"></a>我能施与。<a id="a-7p"></a>苾刍曰。<a id="a-7q"></a>一切僧伽悉能施不。<a id="a-7r"></a>报言。<a id="a-7s"></a>非诸僧伽。<a id="a-7t"></a>仁病当与。<a id="a-7u"></a>答曰。<a id="a-7v"></a>世尊制戒不许别众食。<a id="a-7w"></a>医曰仁之大师常有慈悲。<a id="a-7x"></a>缘斯事故必当开许。<a id="a-7y"></a>时诸苾刍以此因缘具白世尊。<a id="a-7z"></a>世尊告曰。<a id="a-80"></a>除病因缘。<a id="a-81"></a>又诸苾刍为窣睹波事及营众事。<a id="a-82"></a>身生疲极随处偃卧废修善品。<a id="a-83"></a>时有信心长者。<a id="a-84"></a>入寺见已。<a id="a-85"></a>问言。<a id="a-86"></a>圣者。<a id="a-87"></a>佛之教法务在精勤。<a id="a-88"></a>何故昼眠不修善业。<a id="a-89"></a>苾刍报曰。<a id="a-8A"></a>贤首。<a id="a-8B"></a>我身饥乏。<a id="a-8C"></a>长者报曰。<a id="a-8D"></a>何不小食。<a id="a-8E"></a>答曰。<a id="a-8F"></a>贤首。<a id="a-8G"></a>谁当与我。<a id="a-8H"></a>报言。<a id="a-8I"></a>我与。<a id="a-8J"></a>苾刍报曰。<a id="a-8K"></a>一切僧伽悉能施不。<a id="a-8L"></a>报曰。<a id="a-8M"></a>非诸僧伽。<a id="a-8N"></a>仁困当与。<a id="a-8O"></a>答曰。<a id="a-8P"></a>世尊制戒不许别众食。<a id="a-8Q"></a>长者报曰。<a id="a-8R"></a>仁之大师常有慈愍。<a id="a-8S"></a>缘斯事故必当听许。<a id="a-8T"></a>时诸苾刍以缘白佛。<a id="a-8U"></a>佛言。<a id="a-8V"></a>除作因缘。<a id="a-8W"></a>又诸苾刍与商旅同行至一聚落乞食。<a id="a-8X"></a>时至报诸人曰。<a id="a-8Y"></a>贤首。<a id="a-8Z"></a>暂时为住。<a id="a-8a"></a>我欲入村乞少饮食。<a id="a-8b"></a>商人曰。<a id="a-8c"></a>圣者。<a id="a-8d"></a>此处险途多诸贼盗。<a id="a-8e"></a>可随我去。<a id="a-8f"></a>我当与食。<a id="a-8g"></a>苾刍曰。<a id="a-8h"></a>一切僧伽悉能施不。<a id="a-8i"></a>答曰。<a id="a-8j"></a>不能。<a id="a-8k"></a>或可随力与二三四等。<a id="a-8l"></a>苾刍曰。<a id="a-8m"></a>世尊制戒不许别众。<a id="a-8n"></a>时诸苾刍并皆绝食。<a id="a-8o"></a>广说如前。<a id="a-8p"></a>乃至。<a id="a-8q"></a>佛言。<a id="a-8r"></a>除道行时。</p>
  <p id="a8s">又诸苾刍附船而去。<a id="a-8t"></a>人间游行次至一村。<a id="a-8u"></a>时诸苾刍报船人曰。<a id="a-8v"></a>暂时为住。<a id="a-8w"></a>我欲入村乞求饮食。<a id="a-8x"></a>船人报曰。<a id="a-8y"></a>此处河险多有贼盗。<a id="a-8z"></a>可宜共去。<a id="a-90"></a>我与仁食。<a id="a-91"></a>苾刍报曰。<a id="a-92"></a>为一为众。<a id="a-93"></a>答曰。<a id="a-94"></a>我不能多。<a id="a-95"></a>或与三四五等。<a id="a-96"></a>苾刍报曰。<a id="a-97"></a>世尊制戒不许别众食。<a id="a-98"></a>时诸苾刍皆一日绝食。<a id="a-99"></a>以缘白佛。<a id="a-9A"></a>佛言。<a id="a-9B"></a>除船行时。<a id="a-9C"></a>如世尊说五年六年应作顶髻。<a id="a-9D"></a>大会时有无量苾刍总集。<a id="a-9E"></a>有净信居士等。<a id="a-9F"></a>别请苾刍曰。<a id="a-9G"></a>圣者来食。<a id="a-9H"></a>苾刍报曰。<a id="a-9I"></a>为一为总。<a id="a-9J"></a>居士报曰。<a id="a-9K"></a>我不及众。<a id="a-9L"></a>但可二十三十随力供养。<a id="a-9M"></a>答曰。<a id="a-9N"></a>贤首。<a id="a-9O"></a>世尊制戒不许别食。<a id="a-9P"></a>时诸苾刍以缘白佛。<a id="a-9Q"></a>佛言。<a id="a-9R"></a>除大施会时。</p>
  <p id="a9S">尔时影胜王未得见谛。<a id="a-9T"></a>以竹林园施露形外道。<a id="a-9U"></a>及生净信得见谛已。<a id="a-9V"></a>遂废外道奉施佛僧而为受用。<a id="a-9W"></a>时影胜王舅在外道中出家。<a id="a-9X"></a>王白僧曰。<a id="a-9Y"></a>此是我舅。<a id="a-9Z"></a>愿且留住。<a id="a-9a"></a>乃至过失未生任其住止。<a id="a-9b"></a>若过起者当遣出去。<a id="a-9c"></a>王自供食。<a id="a-9d"></a>时诸苾刍于初后夜警觉思惟。<a id="a-9e"></a>外道见已起敬信心。<a id="a-9f"></a>报苾刍曰。<a id="a-9g"></a>我与苾刍食。<a id="a-9h"></a>苾刍曰善。<a id="a-9i"></a>为一为众。<a id="a-9j"></a>答曰。<a id="a-9k"></a>我不能多。<a id="a-9l"></a>我之饮食从王处来。<a id="a-9m"></a>或十或二十。<a id="a-9n"></a>事容得济。<a id="a-9o"></a>苾刍报曰。<a id="a-9p"></a>世尊不许别众食。<a id="a-9q"></a>苾刍白佛。<a id="a-9r"></a>佛言。<a id="a-9s"></a>除沙门施食时。<a id="a-9t"></a>尔时世尊赞叹少欲及尊重戒者。<a id="a-9u"></a>为说法已告诸苾刍。<a id="a-9v"></a>前是创制。<a id="a-9w"></a>此是随开。<a id="a-9x"></a>我今为制学处。<a id="a-9y"></a>应如是说。<a id="a-9z"></a>若复苾刍别众食者。<a id="a-A0"></a>除余时。<a id="a-A1"></a>波逸底迦。<a id="a-A2"></a>余时者。<a id="a-A3"></a>病时作时道行时船行时大众食时沙门施食时。<a id="a-A4"></a>此是时。</p>
  <p id="aA5">若复苾刍者谓提婆达多。<a id="a-A6"></a>余义如上。<a id="a-A7"></a>别众食者谓别别而食。<a id="a-A8"></a>除余时者谓除别时。<a id="a-A9"></a>病时者。<a id="a-AA"></a>于一食时不能安坐。<a id="a-AB"></a>作时者。<a id="a-AC"></a>或窣睹波或是众事。<a id="a-AD"></a>下至扫地大如席许。<a id="a-AE"></a>或时涂拭如牛卧处。<a id="a-AF"></a>道行时者。<a id="a-AG"></a>若行半驿或一驿往来。<a id="a-AH"></a>船行时者。<a id="a-AI"></a>若附他船或半驿一驿。<a id="a-AJ"></a>大会者。<a id="a-AK"></a>谓多人聚集。<a id="a-AL"></a>沙门者。<a id="a-AM"></a>谓佛法外诸外道类亦名沙门。<a id="a-AN"></a>以彼劳身求道故。<a id="a-AO"></a>此是随开。<a id="a-AP"></a>结罪同前。<a id="a-AQ"></a>此中犯相其事云何。<a id="a-AR"></a>若苾刍于同界内作同界想及疑。<a id="a-AS"></a>为别众食。<a id="a-AT"></a>得波逸底迦。<a id="a-AU"></a>若在界外作界内想疑。<a id="a-AV"></a>得恶作罪。<a id="a-AW"></a>若在界外作界外想。<a id="a-AX"></a>及在界内为界外想者。<a id="a-AY"></a>无犯。<a id="a-AZ"></a>凡言住处。<a id="a-Aa"></a>有二种。<a id="a-Ab"></a>一根本住处。<a id="a-Ac"></a>二院外住处。<a id="a-Ad"></a>若于本处苾刍食时。<a id="a-Ae"></a>应问院外苾刍同来食不。<a id="a-Af"></a>若不问而食者。<a id="a-Ag"></a>得恶作罪。<a id="a-Ah"></a>若院外苾刍食时。<a id="a-Ai"></a>应问本处苾刍来同食不。<a id="a-Aj"></a>若不问知。<a id="a-Ak"></a>四人同食者。<a id="a-Al"></a>得波逸底迦。<a id="a-Am"></a>若三人食一人不食。<a id="a-An"></a>若三圆具一未圆具食。<a id="a-Ao"></a>皆无犯。<a id="a-Ap"></a>若以食送彼。<a id="a-Aq"></a>乃至盐一匕或草叶一握。<a id="a-Ar"></a>与彼众处食。<a id="a-As"></a>皆无犯。<a id="a-At"></a>或时施主作如是语。<a id="a-Au"></a>但来入者我皆与食。<a id="a-Av"></a>或时施主造别房施云于我房中住者我皆与食。<a id="a-Aw"></a>斯亦无过。<a id="a-Ax"></a>又无犯者谓最初犯人。<a id="a-Ay"></a>余如上说。</p>
  <p data-pb></p>
  <h2 id="aAz">非时食学处第三十七</h2>
  <p id="aB0">佛在室罗伐城逝多林给孤独园。<a id="a-B1"></a>尔时大目干连。<a id="a-B2"></a>与十七众出家并受圆具。<a id="a-B3"></a>以小邬波离为首。<a id="a-B4"></a>悉皆少壮。<a id="a-B5"></a>于小食时着衣持钵入城乞食。<a id="a-B6"></a>女人之行以贪爱为首。<a id="a-B7"></a>时有众多少年女人。<a id="a-B8"></a>见十七众年少苾刍持钵乞食。<a id="a-B9"></a>即皆以手捶胸。<a id="a-BA"></a>作如是语。<a id="a-BB"></a>此诸苾刍从小至大。<a id="a-BC"></a>劳母养育曾无报德。<a id="a-BD"></a>便舍出家。<a id="a-BE"></a>有何果利何不生已。<a id="a-BF"></a>将土填口弃之坑堑。<a id="a-BG"></a>时十七众闻斯语已咸生愧耻。<a id="a-BH"></a>共相谓曰。<a id="a-BI"></a>我今宁可绝粒忍饥。<a id="a-BJ"></a>不复巡家闻他恶说。<a id="a-BK"></a>各归寺所断食而住。<a id="a-BL"></a>乃至食力未尽已来修诸善品。<a id="a-BM"></a>食力既尽悉皆偃卧。<a id="a-BN"></a>时邬波难陀见而问曰。<a id="a-BO"></a>汝十七众。<a id="a-BP"></a>食是他物。<a id="a-BQ"></a>腹岂他耶。<a id="a-BR"></a>云何饱食而卧不修善品。<a id="a-BS"></a>彼言。<a id="a-BT"></a>大德。<a id="a-BU"></a>谁饱食耶。<a id="a-BV"></a>答是汝等。<a id="a-BW"></a>时十七众即以上事告知。<a id="a-BX"></a>邬波难陀闻已默去。<a id="a-BY"></a>是时有诸俗侣。<a id="a-BZ"></a>在园林中游戏欢宴。<a id="a-Ba"></a>日已过中。<a id="a-Bb"></a>时十七众亦至园内。<a id="a-Bc"></a>于众人前自摩其腹。<a id="a-Bd"></a>说伽他曰。</p>
  <p id="aBe">佛说美妙语　　遍满于世间</p>
  <p id="aBf">苦中无越饥　　斯言最为实</p>
  <p id="aBg">诸人见已问言。<a id="a-Bh"></a>圣者欲得食耶。<a id="a-Bi"></a>答曰。<a id="a-Bj"></a>欲得。<a id="a-Bk"></a>诸人以好饮食而持与之。<a id="a-Bl"></a>彼皆饱食。<a id="a-Bm"></a>既饱满已各还本所。<a id="a-Bn"></a>两两相随高声诵习。<a id="a-Bo"></a>时邬波难陀闻诵习声。<a id="a-Bp"></a>来至其所问言。<a id="a-Bq"></a>汝十七众。<a id="a-Br"></a>何故今时发起精进。<a id="a-Bs"></a>高声诵习倍异于常。<a id="a-Bt"></a>十七众答曰。<a id="a-Bu"></a>岂不曾闻世尊有说。<a id="a-Bv"></a>若心欢乐者能演于法义。<a id="a-Bw"></a>邬波难陀曰。<a id="a-Bx"></a>汝于今日得好食耶。<a id="a-By"></a>答言。<a id="a-Bz"></a>于彼园中得饱足食。<a id="a-C0"></a>邬波难陀曰。<a id="a-C1"></a>向我问汝云并饥虚。<a id="a-C2"></a>何故今时乃云饱足。<a id="a-C3"></a>岂可汝等非时食耶。<a id="a-C4"></a>答曰。<a id="a-C5"></a>午前不得中后不餐。<a id="a-C6"></a>岂我忍饥而取命过。<a id="a-C7"></a>少欲苾刍闻生嫌耻共作是语。<a id="a-C8"></a>云何苾刍非时而食。<a id="a-C9"></a>以此因缘具白世尊。<a id="a-CA"></a>世尊即便集苾刍众。<a id="a-CB"></a>问答缘起广说如上。<a id="a-CC"></a>乃至云何苾刍非时而食。<a id="a-CD"></a>世尊种种呵责。<a id="a-CE"></a>告诸苾刍。<a id="a-CF"></a>为十利故制其学处。<a id="a-CG"></a>应如是说。</p>
  <p id="aCH">若复苾刍非时食者。<a id="a-CI"></a>波逸底迦。</p>
  <p id="aCJ">若复苾刍者谓十七众。<a id="a-CK"></a>余义如上。<a id="a-CL"></a>言非时者有其二种。<a id="a-CM"></a>一谓过中已去。<a id="a-CN"></a>二谓明相未出已来。<a id="a-CO"></a>结罪同前。<a id="a-CP"></a>此中犯相其事云何。<a id="a-CQ"></a>若苾刍非时非时想及疑食者波逸底迦。<a id="a-CR"></a>若时非时想及疑食得恶作罪。<a id="a-CS"></a>若时作时想非时时想无犯。<a id="a-CT"></a>又无犯者谓最初犯人。<a id="a-CU"></a>余如上说。</p>
  <p data-pb></p>
  <h2 id="aCV">食曾触食学处第三十八</h2>
  <p id="aCW">佛在室罗伐城逝多林给孤独园。<a id="a-CX"></a>时具寿哥罗常法如是每居村邑。<a id="a-CY"></a>于小食时着衣持钵。<a id="a-CZ"></a>入村邑中次第乞食。<a id="a-Ca"></a>威仪详审防护诸根善安念住。<a id="a-Cb"></a>若得食时是湿饭者以钵受之。<a id="a-Cc"></a>若是干饭置钵巾内。<a id="a-Cd"></a>既得食已所有湿饭当日食之。<a id="a-Ce"></a>干饭晒曝举之瓮内。<a id="a-Cf"></a>若遇风寒阴雨。<a id="a-Cg"></a>即以暖水润渍用充其食。<a id="a-Ch"></a>既饱食已。<a id="a-Ci"></a>便受静虑解脱等持等至微妙之乐。<a id="a-Cj"></a>诸佛常法安住世间。<a id="a-Ck"></a>于时时中往捺洛迦傍生饿鬼人天诸趣。<a id="a-Cl"></a>及山林河涧停尸之所。<a id="a-Cm"></a>或苾刍住处而为观察。<a id="a-Cn"></a>此中因缘为观住处。<a id="a-Co"></a>尔时世尊便往具寿哥罗所住之房。<a id="a-Cp"></a>见晒干饭。<a id="a-Cq"></a>告阿难陀曰。<a id="a-Cr"></a>今此晒者是谁干饭。<a id="a-Cs"></a>时阿难陀具以哥罗乞食之事如前广说。<a id="a-Ct"></a>乃至受微妙乐。<a id="a-Cu"></a>佛告阿难陀。<a id="a-Cv"></a>颇有苾刍食曾触食耶。<a id="a-Cw"></a>阿难陀白佛言有。<a id="a-Cx"></a>世尊集众种种呵责。<a id="a-Cy"></a>嫌毁不寂静。<a id="a-Cz"></a>赞知足行。<a id="a-D0"></a>告诸苾刍曰。<a id="a-D1"></a>我今为诸苾刍制其学处。<a id="a-D2"></a>应如是说。<a id="a-D3"></a>若复苾刍食曾经触食者。<a id="a-D4"></a>波逸底迦。</p>
  <p id="aD5">若复苾刍者谓哥罗苾刍。<a id="a-D6"></a>余义如上。<a id="a-D7"></a>曾经触者有二种触。<a id="a-D8"></a>一谓中前受过午触。<a id="a-D9"></a>二谓过午受过更触。<a id="a-DA"></a>若苾刍知是曾触食。<a id="a-DB"></a>不作法而重吞咽者。<a id="a-DC"></a>结罪同前。<a id="a-DD"></a>此中犯相其事云何。<a id="a-DE"></a>若苾刍于曾触食作曾触想。<a id="a-DF"></a>及疑食者波逸底迦。<a id="a-DG"></a>若非曾触作曾触想疑。<a id="a-DH"></a>得恶作罪。<a id="a-DI"></a>若非触非触想。<a id="a-DJ"></a>或触作非触想。<a id="a-DK"></a>无犯。<a id="a-DL"></a>佛言。<a id="a-DM"></a>若诸苾刍曾所触钵未好净洗。<a id="a-DN"></a>若小钵若匙。<a id="a-DO"></a>若铜盏若安盐器。<a id="a-DP"></a>而用饮用食者。<a id="a-DQ"></a>皆得波逸底迦罪。<a id="a-DR"></a>若手触钵袋若拭巾锡杖。<a id="a-DS"></a>若户钥及锁。<a id="a-DT"></a>如是等物。<a id="a-DU"></a>若触捉已不净洗手。<a id="a-DV"></a>捉余饮食乃至果等。<a id="a-DW"></a>吞咽之时皆得波逸底迦罪。<a id="a-DX"></a>若苾刍欲饮水时不净洗口。<a id="a-DY"></a>吞咽之时得恶作罪。<a id="a-DZ"></a>若以澡豆土等清净澡漱者无犯。<a id="a-Da"></a>又无犯者谓最初犯人。<a id="a-Db"></a>余如上说。</p>
  <p data-pb></p>
  <h2 id="aDc">不受食学处第三十九</h2>
  <p id="aDd">佛在室罗伐城逝多林给孤独园。<a id="a-De"></a>尔时具寿大哥罗苾刍。<a id="a-Df"></a>于一切时常用深摩舍那处钵(谓是弃死尸处旧云尸陀者讹也)着深摩舍那处衣。<a id="a-Dg"></a>食深摩舍那处食。<a id="a-Dh"></a>受用深摩舍那处卧具。<a id="a-Di"></a>云何深摩舍那钵。<a id="a-Dj"></a>若有人死弃在野田。<a id="a-Dk"></a>时诸亲族以瓦瓯钵而为祭器。<a id="a-Dl"></a>时大哥罗取以充钵。<a id="a-Dm"></a>云何死人衣。<a id="a-Dn"></a>是诸亲族以衣赠死弃之田野。<a id="a-Do"></a>时大哥罗取以浣染缝刺为衣。<a id="a-Dp"></a>云何死人食。<a id="a-Dq"></a>是诸亲族以五团食祭飨亡灵。<a id="a-Dr"></a>时大哥罗取而充食。<a id="a-Ds"></a>云何死人卧具。<a id="a-Dt"></a>此大哥罗常在尸处而为眠卧。<a id="a-Du"></a>是谓尸林钵衣食卧具也。<a id="a-Dv"></a>若人多死时。<a id="a-Dw"></a>大哥罗身体肥盛。<a id="a-Dx"></a>不复数往城中乞食。<a id="a-Dy"></a>若无人死时。<a id="a-Dz"></a>大哥罗身形羸瘦。<a id="a-E0"></a>数往城中巡门乞食。<a id="a-E1"></a>时守门者作心记念。<a id="a-E2"></a>大哥罗苾刍若人多死身则肥盛。<a id="a-E3"></a>若死人少身便羸瘦。<a id="a-E4"></a>岂非圣者大哥罗食死人肉耶。<a id="a-E5"></a>时此城中有一婆罗门。<a id="a-E6"></a>娶妻未久便诞一女。<a id="a-E7"></a>女既长大父遂身亡。<a id="a-E8"></a>时诸亲族具严丧礼。<a id="a-E9"></a>送至尸林焚已归舍。<a id="a-EA"></a>其妻及女哭在一边。<a id="a-EB"></a>时大哥罗看烧死尸。<a id="a-EC"></a>时女见已告其母曰。<a id="a-ED"></a>今此圣者大哥罗犹如瞎乌。<a id="a-EE"></a>守尸而住。<a id="a-EF"></a>时有人闻来告苾刍。<a id="a-EG"></a>苾刍白佛。<a id="a-EH"></a>佛言。<a id="a-EI"></a>彼婆罗门女。<a id="a-EJ"></a>自为损害我声闻弟子德若妙高。<a id="a-EK"></a>作粗恶言共相轻毁。<a id="a-EL"></a>缘斯恶业于五百生中常为瞎乌。<a id="a-EM"></a>时远近人众咸闻。<a id="a-EN"></a>世尊记婆罗门女于五百生中常为瞎乌。<a id="a-EO"></a>其母闻已作如是语。<a id="a-EP"></a>佛记我女五百生内常为瞎乌。<a id="a-EQ"></a>何苦之甚。<a id="a-ER"></a>母即将女往世尊所。<a id="a-ES"></a>礼佛足已白佛言。<a id="a-ET"></a>世尊。<a id="a-EU"></a>唯愿慈悲恕此小女。<a id="a-EV"></a>缘无识故。<a id="a-EW"></a>非毒害心辄出此言。<a id="a-EX"></a>愿见容舍。<a id="a-EY"></a>世尊告曰。<a id="a-EZ"></a>岂我为恶咒令彼受耶。<a id="a-Ea"></a>由此女子轻心粗语堕傍生中。<a id="a-Eb"></a>若重恶心当堕地狱。<a id="a-Ec"></a>女人闻已从座而去。<a id="a-Ed"></a>时城中人见守门者云。<a id="a-Ee"></a>具寿大哥罗食死人肉。<a id="a-Ef"></a>复闻小女所出恶言。<a id="a-Eg"></a>诸人即便作如是语。<a id="a-Eh"></a>我等宜应往尸林所看。<a id="a-Ei"></a>具寿大哥罗云食死人其事虚实。<a id="a-Ej"></a>复共议曰。<a id="a-Ek"></a>我等如何得知虚实。<a id="a-El"></a>可令一人作死人状。<a id="a-Em"></a>诸人共舁至尸林处。<a id="a-En"></a>遂遣一人为死尸相。<a id="a-Eo"></a>其人报曰。<a id="a-Ep"></a>岂欲令彼食我肉耶。<a id="a-Eq"></a>诸人报曰。<a id="a-Er"></a>汝不须忧我当相护。<a id="a-Es"></a>时彼即便作死人像。<a id="a-Et"></a>以黄姜油遍体涂拭。<a id="a-Eu"></a>卧在床上安祭食五团。<a id="a-Ev"></a>共舁出城向尸林所。<a id="a-Ew"></a>时大哥罗入城乞食。<a id="a-Ex"></a>见舁尸出便作是念。<a id="a-Ey"></a>我今回去食此五团。<a id="a-Ez"></a>何假巡门辛苦求乞。<a id="a-F0"></a>时佯死人见苾刍回告诸人曰。<a id="a-F1"></a>大哥罗来必欲食我。<a id="a-F2"></a>诸人报曰。<a id="a-F3"></a>我共相护汝不须忧。<a id="a-F4"></a>即便舁至尸林置之于地。<a id="a-F5"></a>各入丛薄伺彼苾刍。<a id="a-F6"></a>有一野干欲向尸处食彼五团。<a id="a-F7"></a>时大哥罗便作是念。<a id="a-F8"></a>忽此野干啖其祭食。<a id="a-F9"></a>令我一日受其饥饿。<a id="a-FA"></a>即便疾去驱彼野干。<a id="a-FB"></a>时佯死人见苾刍来遂便大叫。<a id="a-FC"></a>吃我吃我。<a id="a-FD"></a>时彼诸人各执棒杖来至其所。<a id="a-FE"></a>告苾刍曰。<a id="a-FF"></a>圣者。<a id="a-FG"></a>汝着大仙服舍俗出家。<a id="a-FH"></a>而更于今作重恶业。<a id="a-FI"></a>苾刍报曰。<a id="a-FJ"></a>我作何事。<a id="a-FK"></a>诸人告曰。<a id="a-FL"></a>汝食人肉。<a id="a-FM"></a>答曰。<a id="a-FN"></a>仁等见我持刀割肉而啖食耶。<a id="a-FO"></a>答言。<a id="a-FP"></a>不见。<a id="a-FQ"></a>诸人曰。<a id="a-FR"></a>若如是者何意疾走向死人边。<a id="a-FS"></a>哥罗报曰。<a id="a-FT"></a>我见野干来餐祭食。<a id="a-FU"></a>此若食者我受饥虚。<a id="a-FV"></a>意欲疾驱更无恶念。<a id="a-FW"></a>诸人报曰。<a id="a-FX"></a>任汝所言随食何物。<a id="a-FY"></a>然声遍城郭。<a id="a-FZ"></a>云汝食人。<a id="a-Fa"></a>作是语已相随而去告诸苾刍。<a id="a-Fb"></a>时诸苾刍闻是语已具白世尊。<a id="a-Fc"></a>世尊闻已作如是念。<a id="a-Fd"></a>凡诸苾刍由不受食有此过生。<a id="a-Fe"></a>是故我今敕诸苾刍。<a id="a-Ff"></a>受取应食令他证知故。<a id="a-Fg"></a>如佛所教受取方食。<a id="a-Fh"></a>诸苾刍不知如何成受。<a id="a-Fi"></a>佛言。<a id="a-Fj"></a>有五种受。<a id="a-Fk"></a>一身与身受。<a id="a-Fl"></a>二身与物受。<a id="a-Fm"></a>三物与身受。<a id="a-Fn"></a>四物与物受。<a id="a-Fo"></a>五置地受。<a id="a-Fp"></a>云何身与身受。<a id="a-Fq"></a>谓他手授以手受取。<a id="a-Fr"></a>云何身与物受。<a id="a-Fs"></a>谓他以手授以钵受取。<a id="a-Ft"></a>云何物与身受。<a id="a-Fu"></a>谓他以钵授以手受取。<a id="a-Fv"></a>云何物与物受。<a id="a-Fw"></a>谓他以钵授以钵受取。<a id="a-Fx"></a>云何置地受。<a id="a-Fy"></a>汝等苾刍应知。<a id="a-Fz"></a>有一边国人多恶贱。<a id="a-G0"></a>乃至父母兄弟姊妹。<a id="a-G1"></a>情多嫌恶不用相近。<a id="a-G2"></a>若苾刍至此国时。<a id="a-G3"></a>可于巷陌乞食之处作小曼荼罗坛。<a id="a-G4"></a>应置钵已在一边住。<a id="a-G5"></a>心缘于钵。<a id="a-G6"></a>有施食者令着钵中。<a id="a-G7"></a>即名为受。<a id="a-G8"></a>又有五种受。<a id="a-G9"></a>或床或座或枮或衣或钵。<a id="a-GA"></a>苾刍应可用心。<a id="a-GB"></a>仰手承其一边。<a id="a-GC"></a>令彼悬放。<a id="a-GD"></a>皆名为受。<a id="a-GE"></a>有五种不成受食。<a id="a-GF"></a>云何为五。<a id="a-GG"></a>谓在界外。<a id="a-GH"></a>或见远处障处。<a id="a-GI"></a>或在傍边。<a id="a-GJ"></a>或居背后。<a id="a-GK"></a>或时合手。<a id="a-GL"></a>是谓五种不成受食。<a id="a-GM"></a>有五成受。<a id="a-GN"></a>反上应知。<a id="a-GO"></a>时有净信婆罗门居士。<a id="a-GP"></a>以诸好果供养苾刍。<a id="a-GQ"></a>苾刍不受。<a id="a-GR"></a>诸人报曰。<a id="a-GS"></a>若佛未出世。<a id="a-GT"></a>我等皆以外道而为福田。<a id="a-GU"></a>既出世间。<a id="a-GV"></a>我等以仁为福田处。<a id="a-GW"></a>我有所施仁不受者。<a id="a-GX"></a>我等岂可舍善资粮欲行他世。<a id="a-GY"></a>幸愿慈悲为我受取。<a id="a-GZ"></a>时诸苾刍以缘白佛。<a id="a-Ga"></a>佛言。<a id="a-Gb"></a>应为受取作净应食。<a id="a-Gc"></a>苾刍不知如何作净。<a id="a-Gd"></a>佛言。<a id="a-Ge"></a>有五种作净。<a id="a-Gf"></a>云何为五。<a id="a-Gg"></a>谓火净刀净爪净蔫干净鸟啄净。<a id="a-Gh"></a>是谓为五。<a id="a-Gi"></a>复有五种作净。<a id="a-Gj"></a>谓拔根净手折净截断净劈破净无子净。<a id="a-Gk"></a>云何火净。<a id="a-Gl"></a>谓以火触着。<a id="a-Gm"></a>云何刀净。<a id="a-Gn"></a>谓以刀损坏云何爪净。<a id="a-Go"></a>谓以爪甲伤损。<a id="a-Gp"></a>云何蔫干净。<a id="a-Gq"></a>谓自蔫干不堪为种。<a id="a-Gr"></a>云何鸟啄净。<a id="a-Gs"></a>谓鸟[此/束]啄损。<a id="a-Gt"></a>次五易知。<a id="a-Gu"></a>如佛所教作净应食。<a id="a-Gv"></a>苾刍即便一一作净。<a id="a-Gw"></a>遂至过中不得啖食。<a id="a-Gx"></a>佛言。<a id="a-Gy"></a>所有果等应为一聚。<a id="a-Gz"></a>应以火刀于三四处而触损之。<a id="a-H0"></a>此名为净。<a id="a-H1"></a>如世尊说受果应食。<a id="a-H2"></a>时诸苾刍一一别受。<a id="a-H3"></a>日遂过中。<a id="a-H4"></a>佛言。<a id="a-H5"></a>随食总取不应别受。<a id="a-H6"></a>又僧家净人行果之时。<a id="a-H7"></a>不能均等。<a id="a-H8"></a>佛言。<a id="a-H9"></a>应令求寂行之。<a id="a-HA"></a>此复不均。<a id="a-HB"></a>佛言。<a id="a-HC"></a>应大苾刍受取自行。<a id="a-HD"></a>仍不能均。<a id="a-HE"></a>佛言。<a id="a-HF"></a>应为三等谓上中下。<a id="a-HG"></a>应观好恶均等与之。<a id="a-HH"></a>其行果人所应得分行了方与。<a id="a-HI"></a>或得恶者或可总无。<a id="a-HJ"></a>佛言。<a id="a-HK"></a>应先出分便出好者。<a id="a-HL"></a>苾刍见嫌。<a id="a-HM"></a>佛言。<a id="a-HN"></a>彼之二师应为受分。<a id="a-HO"></a>仍得好者便起悔心。<a id="a-HP"></a>佛言。<a id="a-HQ"></a>至于座次应为受取。<a id="a-HR"></a>时比座苾刍起而为受。<a id="a-HS"></a>佛言。<a id="a-HT"></a>不应起受。<a id="a-HU"></a>随手及处应为受取。<a id="a-HV"></a>置钵中时果便转去。<a id="a-HW"></a>苾刍更受。<a id="a-HX"></a>佛言。<a id="a-HY"></a>不应更受。<a id="a-HZ"></a>随手及处应取食之。<a id="a-Ha"></a>手不及处应须更受。<a id="a-Hb"></a>苾刍行果时器物重大不能独举。<a id="a-Hc"></a>俗人来见。<a id="a-Hd"></a>报言。<a id="a-He"></a>大德。<a id="a-Hf"></a>我相助行。<a id="a-Hg"></a>苾刍不许。<a id="a-Hh"></a>佛言。<a id="a-Hi"></a>应可共行。<a id="a-Hj"></a>苾刍与俗各执一边。<a id="a-Hk"></a>俗人先报苾刍在后。<a id="a-Hl"></a>佛言。<a id="a-Hm"></a>不应尔。<a id="a-Hn"></a>苾刍应先受取。<a id="a-Ho"></a>执一边已次令俗人执。<a id="a-Hp"></a>后共行之。<a id="a-Hq"></a>俗人先放苾刍在后。<a id="a-Hr"></a>佛言。<a id="a-Hs"></a>不应尔。<a id="a-Ht"></a>应苾刍先放俗人在后。<a id="a-Hu"></a>苾刍行时。<a id="a-Hv"></a>诸苾刍更受而食。<a id="a-Hw"></a>佛言。<a id="a-Hx"></a>若于苾刍边受得者。<a id="a-Hy"></a>即成旧受。<a id="a-Hz"></a>若俗人边受得者。<a id="a-I0"></a>便成新受。<a id="a-I1"></a>时有净信施主。<a id="a-I2"></a>以[土*瓦]盛酥密油及沙糖。<a id="a-I3"></a>来施现前僧诸苾刍不肯受。<a id="a-I4"></a>佛言。<a id="a-I5"></a>应受苾刍应行。<a id="a-I6"></a>行时污衣。<a id="a-I7"></a>佛言。<a id="a-I8"></a>应以草替。<a id="a-I9"></a>若置地时[土*瓦]便转侧佛言。<a id="a-IA"></a>下安支物。<a id="a-IB"></a>行酥蜜已[土*瓦]归本主。<a id="a-IC"></a>彼言。<a id="a-ID"></a>圣者。<a id="a-IE"></a>岂施酥蜜[土*瓦]不施耶。<a id="a-IF"></a>此亦随仁所须受用。<a id="a-IG"></a>苾刍不知得成净不。<a id="a-IH"></a>佛言。<a id="a-II"></a>应取置深水中渍七八日。<a id="a-IJ"></a>待诸鱼鳖唼尽油腻。<a id="a-IK"></a>应与僧家净厨处用。<a id="a-IL"></a>如佛所说受取应食。<a id="a-IM"></a>六众苾刍随受不受取之而食。<a id="a-IN"></a>少欲苾刍见已嫌耻。<a id="a-IO"></a>云何苾刍故违圣教不受而食。<a id="a-IP"></a>以此因缘具白世尊。<a id="a-IQ"></a>世尊集诸苾刍问其虚实。<a id="a-IR"></a>广说如前。<a id="a-IS"></a>乃至为诸苾刍。<a id="a-IT"></a>为十利故制其学处。<a id="a-IU"></a>应如是说。</p>
  <p id="aIV">若复苾刍不受食。<a id="a-IW"></a>举着口中而啖咽者。<a id="a-IX"></a>波逸底迦。<a id="a-IY"></a>如是世尊为制学处已。<a id="a-IZ"></a>时有阿阑若苾刍。<a id="a-Ia"></a>水及齿木无人授与。<a id="a-Ib"></a>便舍静处至聚落中。<a id="a-Ic"></a>世尊见已知而故问。<a id="a-Id"></a>阿难陀何处阑若苾刍。<a id="a-Ie"></a>弃彼住处来入聚落。<a id="a-If"></a>时阿难陀白佛言。<a id="a-Ig"></a>如佛所制不受之物不置口中而为吞咽。<a id="a-Ih"></a>为此阑若苾刍水及齿木无人授与。<a id="a-Ii"></a>皆来入村求授与人。<a id="a-Ij"></a>佛告阿难陀。<a id="a-Ik"></a>除水及齿木。<a id="a-Il"></a>时有诸苾刍人间游行。<a id="a-Im"></a>经过险路无人授食。<a id="a-In"></a>时有菩萨为调伏有情故。<a id="a-Io"></a>现作智马猕猴熊罴。<a id="a-Ip"></a>为诸苾刍授其果食。<a id="a-Iq"></a>苾刍不受。<a id="a-Ir"></a>时诸苾刍回还白佛。<a id="a-Is"></a>佛言。<a id="a-It"></a>若诸有情知授未授。<a id="a-Iu"></a>皆得授食勿致疑心。<a id="a-Iv"></a>由此因缘告诸苾刍曰。<a id="a-Iw"></a>前是创制。<a id="a-Ix"></a>此是随开。<a id="a-Iy"></a>应如是说。</p>
  <p id="aIz">若复苾刍不受食。<a id="a-J0"></a>举着口中而啖咽者。<a id="a-J1"></a>除水及齿木。<a id="a-J2"></a>波逸底迦。</p>
  <p id="aJ3">若复苾刍者谓大哥罗也。<a id="a-J4"></a>余义如上。<a id="a-J5"></a>不受者谓不从他受得也。<a id="a-J6"></a>食者谓二五等。<a id="a-J7"></a>啖咽者谓吞咽也。<a id="a-J8"></a>除水及齿木者。<a id="a-J9"></a>谓除此物余皆须受。<a id="a-JA"></a>结罪同前。<a id="a-JB"></a>此中犯相其事云何。<a id="a-JC"></a>若苾刍不受食作不受想及疑等。<a id="a-JD"></a>二重二轻后二无犯及无犯事广如上说。<a id="a-JE"></a>时诸苾刍咸皆有疑。<a id="a-JF"></a>请世尊曰。<a id="a-JG"></a>大德。<a id="a-JH"></a>具寿大哥罗会作何业。<a id="a-JI"></a>常乐住在深摩舍那。<a id="a-JJ"></a>依佛出家断除诸惑成阿罗汉。<a id="a-JK"></a>而被谤讟云汝食人。<a id="a-JL"></a>世尊告曰。<a id="a-JM"></a>此大哥罗自所作业。<a id="a-JN"></a>若善若恶。<a id="a-JO"></a>因缘会合果熟之时。<a id="a-JP"></a>还于自身蕴界处受。<a id="a-JQ"></a>不于外界地水火风而令成熟。<a id="a-JR"></a>即说颂曰。</p>
  <p id="aJS">假令经百劫　　所作业不亡</p>
  <p id="aJT">因缘会遇时　　果报还自受</p>
  <p id="aJU">汝等善听。<a id="a-JV"></a>于过去世时婆罗痆斯城有一独觉。<a id="a-JW"></a>名曰希尚。<a id="a-JX"></a>依此城外古仙住处而为居止。<a id="a-JY"></a>常有无量百千万亿诸天徒众随遂其后。<a id="a-JZ"></a>每入城中须乞食时。<a id="a-Ja"></a>常在尸林边。<a id="a-Jb"></a>过此弃尸处有一药叉。<a id="a-Jc"></a>依止而住食死人肉。<a id="a-Jd"></a>若希尚独觉从林过时。<a id="a-Je"></a>由诸天威势此药叉神即便逃避。<a id="a-Jf"></a>时诸死尸便被野干狸狗之所食啖。<a id="a-Jg"></a>药叉作如是念。<a id="a-Jh"></a>此出家者常恼于我。<a id="a-Ji"></a>我今宜作不吉祥事令不复来。<a id="a-Jj"></a>便以死人手弃彼钵中令诸人见。<a id="a-Jk"></a>时此城人皆传恶响。<a id="a-Jl"></a>此出家者每食人肉。<a id="a-Jm"></a>独觉知已便生是念。<a id="a-Jn"></a>勿当令此无识药叉受诸苦报。<a id="a-Jo"></a>为怜愍故即于其前踊升虚空。<a id="a-Jp"></a>现大神变上出烟焰上流清水。<a id="a-Jq"></a>作不思议令生正信。<a id="a-Jr"></a>诸异生类见神通时疾能改悔。<a id="a-Js"></a>投身于地如大树摧。<a id="a-Jt"></a>遥礼圣足求哀忏谢作如是语。<a id="a-Ju"></a>愿大福田速放身下。<a id="a-Jv"></a>我之无识沉恶行泥。<a id="a-Jw"></a>幸降慈悲授手相济。<a id="a-Jx"></a>时彼圣人即放身下。<a id="a-Jy"></a>药叉便于钵中取死人手弃之于外。<a id="a-Jz"></a>告城中人曰。<a id="a-K0"></a>非出家者实啖人肉。<a id="a-K1"></a>是我恶心为此诽谤。<a id="a-K2"></a>礼足申谢。<a id="a-K3"></a>我作恶业恼胜福田。<a id="a-K4"></a>勿于当来受大苦报。<a id="a-K5"></a>深心礼敬所有忏谢功德。<a id="a-K6"></a>于未来世富遇胜此无上大师。<a id="a-K7"></a>承事供养当获圣果。<a id="a-K8"></a>佛告诸苾刍。<a id="a-K9"></a>汝等勿生异念。<a id="a-KA"></a>往时药叉者即大哥罗是。<a id="a-KB"></a>由于独觉恶心诽谤彰恶声故。<a id="a-KC"></a>复生悔恨求哀忏谢。<a id="a-KD"></a>由恶业故于五百生中常被恶声之所谤说。<a id="a-KE"></a>由生悔心发誓愿故。<a id="a-KF"></a>得值遇我而为出家。<a id="a-KG"></a>断众烦恼证罗汉果。<a id="a-KH"></a>我胜罗汉百千万亿。<a id="a-KI"></a>得相遭遇恭敬供养心无厌舍。<a id="a-KJ"></a>汝等苾刍若作纯黑业得纯黑异熟。<a id="a-KK"></a>若作黑白杂业得杂异熟。<a id="a-KL"></a>若作纯白业得纯白异熟。<a id="a-KM"></a>是故汝等舍余二业当修纯白。<a id="a-KN"></a>如是应修。</p>
  <p id="aKO">后摄颂曰。</p>
  <p id="aKP">常处于尸林　　及以守门者</p>
  <p id="aKQ">诸人作佯死　　共观虚实事</p>
  <p id="aKR">受食有五种　　苾刍开自行</p>
  <p id="aKS">险途许畜生　　哥罗缘最后</p>
 </body>
</html>