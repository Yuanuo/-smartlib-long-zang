<!doctype html>
<html id="z3IBV1ZoK" data-ver="1129">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第三十七</h1>
  <h2 id="a2">索美食学处第四十</h2>
  <p id="a3">尔时薄伽梵。<a id="a-4"></a>在释迦住处人间游行。<a id="a-5"></a>至劫比罗城多根树园。<a id="a-6"></a>时释子大名。<a id="a-7"></a>闻佛世尊今来至此多根树园中。<a id="a-8"></a>即便往诣。<a id="a-9"></a>既至彼已顶礼佛足在一面坐。<a id="a-A"></a>佛为说法示教利喜默然而住。<a id="a-B"></a>时释子大名即从座起。<a id="a-C"></a>偏露右肩合掌恭敬白佛言。<a id="a-D"></a>世尊。<a id="a-E"></a>唯愿慈悲。<a id="a-F"></a>佛及僧众。<a id="a-G"></a>明日就舍受我微供。<a id="a-H"></a>尔时世尊默然而受。<a id="a-I"></a>时释子大名见佛默然为受请已。<a id="a-J"></a>礼佛而去。<a id="a-K"></a>既至舍中告家人曰。<a id="a-L"></a>佛及僧众新来至此。<a id="a-M"></a>道路艰辛。<a id="a-N"></a>汝等宜应具办美食。<a id="a-O"></a>冀解疲倦。<a id="a-P"></a>时彼家人既承教已。<a id="a-Q"></a>即于其夜备办种种上妙饮食。<a id="a-R"></a>时六众苾刍晨朝起已共聚一处。<a id="a-S"></a>上座难陀告诸人曰。<a id="a-T"></a>诸具寿。<a id="a-U"></a>我等宜可诣亲友家观其好不。<a id="a-V"></a>诸人报曰。<a id="a-W"></a>如是应行。<a id="a-X"></a>是时六众共诣俗舍。<a id="a-Y"></a>亲友见之白言。<a id="a-Z"></a>圣者可于此食。<a id="a-a"></a>六众曰。<a id="a-b"></a>我等已受释子大名请食。<a id="a-c"></a>诸人曰。<a id="a-d"></a>若如是者明当来食。<a id="a-e"></a>答言尔。<a id="a-f"></a>时释子大名遣使往白。<a id="a-g"></a>饮食已办。<a id="a-h"></a>愿圣知时。<a id="a-i"></a>尔时世尊并诸大众往大名舍。<a id="a-j"></a>于所设座就之而坐。<a id="a-k"></a>大名既见佛僧坐已。<a id="a-l"></a>即奉种种上妙饮食。<a id="a-m"></a>大众食讫乃至为其说法。<a id="a-n"></a>佛及大众从座而去。<a id="a-o"></a>时释子大名随从佛后既出舍已。<a id="a-p"></a>绕佛三匝还入舍中。<a id="a-q"></a>于高楼上修习施观。<a id="a-r"></a>时彼家人收摄座耨及余食已。<a id="a-s"></a>是时六众于三十家劝觅食已。<a id="a-t"></a>更相告曰。<a id="a-u"></a>日时将至可往请家。<a id="a-v"></a>既至释子大名舍内。<a id="a-w"></a>见无坐处复无饮食。<a id="a-x"></a>阐陀报曰。<a id="a-y"></a>请佛及僧就舍受供。<a id="a-z"></a>不见敷座复无饮食。<a id="a-10"></a>欲令佛众于一日中而绝食耶。<a id="a-11"></a>家人报曰。<a id="a-12"></a>仁岂昼寝不觉他行。<a id="a-13"></a>佛及僧众食了皆去。<a id="a-14"></a>阐陀曰看尔意况不与我食。<a id="a-15"></a>家人报曰。<a id="a-16"></a>圣者暂住待白家尊。<a id="a-17"></a>即便入白。<a id="a-18"></a>六众苾刍今来索食。<a id="a-19"></a>大名曰。<a id="a-1A"></a>所有残余任与令食。<a id="a-1B"></a>遂命安坐授与饮食。<a id="a-1C"></a>见彼单疏互相告曰。<a id="a-1D"></a>释子大名大张其口。<a id="a-1E"></a>请佛僧众受供家中。<a id="a-1F"></a>如此轻微得请佛僧者。<a id="a-1G"></a>我邬陀夷亦能日日请佛及僧。<a id="a-1H"></a>然此贫穷何所啖嚼。<a id="a-1I"></a>告家人曰。<a id="a-1J"></a>咄男子。<a id="a-1K"></a>汝向某家取好乳来。<a id="a-1L"></a>某家取酪。<a id="a-1M"></a>某家取酥。<a id="a-1N"></a>某家取鱼肉及干脯等。<a id="a-1O"></a>家人即为取来。<a id="a-1P"></a>既饱满已便归寺内。<a id="a-1Q"></a>诸苾刍问曰。<a id="a-1R"></a>仁等今朝何处受食。<a id="a-1S"></a>答曰。<a id="a-1T"></a>与仁同处。<a id="a-1U"></a>诸苾刍曰。<a id="a-1V"></a>我不相见。<a id="a-1W"></a>答曰。<a id="a-1X"></a>我在后至。<a id="a-1Y"></a>问曰。<a id="a-1Z"></a>食何饮食。<a id="a-1a"></a>答曰。<a id="a-1b"></a>乳酪酥肉是事丰盈。<a id="a-1c"></a>诸苾刍曰。<a id="a-1d"></a>我于彼家无如是食。<a id="a-1e"></a>阿说迦曰。<a id="a-1f"></a>彼贫穷人宁有此食。<a id="a-1g"></a>我自从彼亲友之家索来饱食。<a id="a-1h"></a>诸苾刍曰。<a id="a-1i"></a>仁等岂合于白衣家从索如是美好饮食。<a id="a-1j"></a>六众曰。<a id="a-1k"></a>从合不合我已食讫。<a id="a-1l"></a>岂令我等饿腹经宵。<a id="a-1m"></a>少欲苾刍闻是语已共生嫌耻。<a id="a-1n"></a>云何苾刍于白衣家从索如是美好饮食。<a id="a-1o"></a>以缘白佛。<a id="a-1p"></a>佛以此缘集苾刍众。<a id="a-1q"></a>问六众曰。<a id="a-1r"></a>汝诸苾刍如我所说上妙美食。<a id="a-1s"></a>谓乳酪生酥鱼肉干脯如是美食。<a id="a-1t"></a>汝于俗舍而乞食耶。<a id="a-1u"></a>答言。<a id="a-1v"></a>实尔大德。<a id="a-1w"></a>尔时世尊种种呵责。<a id="a-1x"></a>广说如前。<a id="a-1y"></a>告诸苾刍。<a id="a-1z"></a>乃至为十利故。<a id="a-20"></a>制其学处应如是说。<a id="a-21"></a>如世尊说上妙饮食。<a id="a-22"></a>乳酪生酥鱼及肉。<a id="a-23"></a>若苾刍为已诣他家乞取食者。<a id="a-24"></a>波逸底迦。<a id="a-25"></a>如是世尊为诸苾刍制学处已。<a id="a-26"></a>时有苾刍身婴患苦。<a id="a-27"></a>问医人曰。<a id="a-28"></a>贤首。<a id="a-29"></a>为我处方冀愈斯疾。<a id="a-2A"></a>医人报曰。<a id="a-2B"></a>圣者宜可饮乳。<a id="a-2C"></a>报言。<a id="a-2D"></a>贤首。<a id="a-2E"></a>谁与我乳。<a id="a-2F"></a>答言。<a id="a-2G"></a>圣者于门徒家乞取当饮。<a id="a-2H"></a>报言。<a id="a-2I"></a>贤首。<a id="a-2J"></a>世尊制戒不许从乞。<a id="a-2K"></a>医曰。<a id="a-2L"></a>由病因缘佛当听许。<a id="a-2M"></a>苾刍以缘白佛。<a id="a-2N"></a>佛言。<a id="a-2O"></a>有病因缘乞好美食者无犯。<a id="a-2P"></a>尔时世尊赞叹持戒及尊重戒者。<a id="a-2Q"></a>为说法已。<a id="a-2R"></a>告诸苾刍曰。<a id="a-2S"></a>前是创制此是随开。<a id="a-2T"></a>重为制戒应如是说。</p>
  <p id="a2U">如世尊说上妙饮食。<a id="a-2V"></a>乳酪生酥鱼及肉。<a id="a-2W"></a>若苾刍无病为己诣他家乞取食者。<a id="a-2X"></a>波逸底迦。<a id="a-2Y"></a>如世尊说者。<a id="a-2Z"></a>谓如来应正等觉。<a id="a-2a"></a>上妙饮食谓乳酪等。<a id="a-2b"></a>无病者谓无病苦。<a id="a-2c"></a>为己者。<a id="a-2d"></a>谓自欲得不为余人。<a id="a-2e"></a>他家者谓四姓等。<a id="a-2f"></a>乞取者谓乞觅也。<a id="a-2g"></a>食者谓吞咽也。<a id="a-2h"></a>结罪同前。<a id="a-2i"></a>此中犯相其事云何。<a id="a-2j"></a>若苾刍无病乞美食无病而食。<a id="a-2k"></a>乞时恶作。<a id="a-2l"></a>食便堕罪。<a id="a-2m"></a>苾刍无病时乞有病而食。<a id="a-2n"></a>乞时恶作。<a id="a-2o"></a>食时无犯。<a id="a-2p"></a>苾刍有病时乞无病而食。<a id="a-2q"></a>乞时无犯。<a id="a-2r"></a>食时堕罪。<a id="a-2s"></a>若有病乞有病食无犯。<a id="a-2t"></a>若苾刍入村乞食至彼门前。<a id="a-2u"></a>女人见已持饭而出。<a id="a-2v"></a>苾刍若须余物者。<a id="a-2w"></a>勿受其饭默然而住。<a id="a-2x"></a>女人问曰。<a id="a-2y"></a>圣者欲何所须。<a id="a-2z"></a>作此言时即是表其随情所欲。<a id="a-30"></a>苾刍须者即可随觅。<a id="a-31"></a>此无有犯。<a id="a-32"></a>又若施主见苾刍时报言。<a id="a-33"></a>圣者有所须者随意当索。<a id="a-34"></a>苾刍随觅何物。<a id="a-35"></a>皆无有犯。<a id="a-36"></a>又无犯者。<a id="a-37"></a>谓最初犯人。<a id="a-38"></a>或痴狂心乱痛恼所缠。</p>
  <p id="a39">第五摄颂曰。</p>
  <p id="a3A">虫水二食舍　　无服往观军</p>
  <p id="a3B">两夜觌游兵　　打拟覆粗过</p>
  <p data-pb></p>
  <h2 id="a3C">受用虫水学处第四十一</h2>
  <p id="a3D">佛在憍闪毗国瞿师罗园。<a id="a-3E"></a>尔时阐陀苾刍用有虫水。<a id="a-3F"></a>时诸苾刍见而告曰。<a id="a-3G"></a>具寿阐陀。<a id="a-3H"></a>何因故心用有虫水。<a id="a-3I"></a>阐陀报曰。<a id="a-3J"></a>此水内虫谁数付我。<a id="a-3K"></a>诸余盎瓮江河池沼。<a id="a-3L"></a>四大海水何不往耶。<a id="a-3M"></a>自生自死于我何过。<a id="a-3N"></a>少欲苾刍闻是语已。<a id="a-3O"></a>共生嫌耻作如是语。<a id="a-3P"></a>云何苾刍知水有虫故心受用。<a id="a-3Q"></a>时诸苾刍以此因缘具白世尊。<a id="a-3R"></a>世尊以此因缘集苾刍众。<a id="a-3S"></a>问其实不。<a id="a-3T"></a>广说如上。<a id="a-3U"></a>世尊种种呵责已。<a id="a-3V"></a>告诸苾刍。<a id="a-3W"></a>乃至为十利故。<a id="a-3X"></a>制其学处应如是说。</p>
  <p id="a3Y">若复苾刍知水有虫受用者。<a id="a-3Z"></a>波逸底迦。</p>
  <p id="a3a">若复苾刍者谓阐陀。<a id="a-3b"></a>余义如上。<a id="a-3c"></a>知者或自知或他告。<a id="a-3d"></a>水有虫者虫有二种。<a id="a-3e"></a>一谓才观即见。<a id="a-3f"></a>二罗漉方见。<a id="a-3g"></a>水谓诸水。<a id="a-3h"></a>用水有二。<a id="a-3i"></a>一谓内受用。<a id="a-3j"></a>二谓外受用。<a id="a-3k"></a>云何内受用。<a id="a-3l"></a>谓是内身所有受用。<a id="a-3m"></a>洗浴饮啖或嚼齿木。<a id="a-3n"></a>或洗手足。<a id="a-3o"></a>云何外受用。<a id="a-3p"></a>谓于身外所有受用。<a id="a-3q"></a>谓洗濯衣钵。<a id="a-3r"></a>若浣染衣。<a id="a-3s"></a>若洒地。<a id="a-3t"></a>若牛粪涂拭等。<a id="a-3u"></a>波逸底迦。<a id="a-3v"></a>释义如上。<a id="a-3w"></a>此中犯相其事云何。<a id="a-3x"></a>苾刍用虫水作有虫想及疑。<a id="a-3y"></a>皆得波逸底迦。<a id="a-3z"></a>若水无虫作有虫想。<a id="a-40"></a>疑得恶作罪。<a id="a-41"></a>余二无犯。<a id="a-42"></a>若苾刍知麨蜜糖油醋水浆及醋乳酪饼果等有虫而受用者。<a id="a-43"></a>皆得堕罪。<a id="a-44"></a>又无犯者。<a id="a-45"></a>谓最初犯人。<a id="a-46"></a>或痴狂心乱痛恼所缠。</p>
  <p data-pb></p>
  <h2 id="a47">知有食家强坐学处第四十二</h2>
  <p id="a48">佛在室罗伐城逝多林给孤独园。<a id="a-49"></a>尔时具寿邬陀夷。<a id="a-4A"></a>解俗法术预知他事。<a id="a-4B"></a>时邬陀夷晨朝着衣持钵入城乞食。<a id="a-4C"></a>时此城中有一卖香少年。<a id="a-4D"></a>初为婚娶。<a id="a-4E"></a>至香铺所才始开铺便生邪念。<a id="a-4F"></a>欲还舍内与妇交欢。<a id="a-4G"></a>还闭香铺时邬陀夷见而生念。<a id="a-4H"></a>自余诸铺今始开张。<a id="a-4I"></a>此一少年何因掩闭。<a id="a-4J"></a>即以他心道术而观察之。<a id="a-4K"></a>知其欲归共妇欢戏。<a id="a-4L"></a>我今宜可废彼欲情。<a id="a-4M"></a>即在少年前往其宅内。<a id="a-4N"></a>就座而坐。<a id="a-4O"></a>告彼妇曰。<a id="a-4P"></a>汝来此坐我为说法。<a id="a-4Q"></a>妇便敬礼听受法义。<a id="a-4R"></a>正说法时少年来至。<a id="a-4S"></a>告其妇曰。<a id="a-4T"></a>汝宜取食与圣者邬陀夷令其归寺。<a id="a-4U"></a>时邬陀夷报少年曰。<a id="a-4V"></a>贤首。<a id="a-4W"></a>我废善品来汝宅中。<a id="a-4X"></a>令增信心为汝说法。<a id="a-4Y"></a>汝不乐听欲何所为。<a id="a-4Z"></a>即强唤坐令其听法。<a id="a-4a"></a>既久听已欲念便歇。<a id="a-4b"></a>邬陀夷知已从座而去。<a id="a-4c"></a>时彼少年极生嫌贱作如是语。<a id="a-4d"></a>云何苾刍知他俗人有欲乐意。<a id="a-4e"></a>故相恼乱使失望心。<a id="a-4f"></a>令于己妻不得自在。<a id="a-4g"></a>此则何有沙门之法。<a id="a-4h"></a>少欲苾刍闻是语已咸生嫌耻。</p>
  <p id="a4i">云何苾刍知有食家强为住止。<a id="a-4j"></a>即以此缘具白世尊。<a id="a-4k"></a>世尊以此因缘集苾刍众。<a id="a-4l"></a>具问邬陀夷。<a id="a-4m"></a>广说如上。<a id="a-4n"></a>世尊种种呵责已。<a id="a-4o"></a>告诸苾刍。<a id="a-4p"></a>乃至为十利故。<a id="a-4q"></a>制其学处应如是说。</p>
  <p id="a4r">若复苾刍知有食家强安坐者。<a id="a-4s"></a>波逸底迦。</p>
  <p id="a4t">若复苾刍者谓邬陀夷。<a id="a-4u"></a>余义如上。<a id="a-4v"></a>知义如上。<a id="a-4w"></a>有食者男以女为食。<a id="a-4x"></a>女以男为食。<a id="a-4y"></a>更相爱故。<a id="a-4z"></a>名之为食。<a id="a-50"></a>家者谓四姓等。<a id="a-51"></a>强者谓他不许强纵自心。<a id="a-52"></a>坐者谓放身而坐。<a id="a-53"></a>结罪如上。<a id="a-54"></a>此中犯相其事云何。<a id="a-55"></a>若苾刍知他男女有欲意。<a id="a-56"></a>强于家中而坐者。<a id="a-57"></a>得波逸底迦。<a id="a-58"></a>若知无欲心者无犯。<a id="a-59"></a>又无犯者。<a id="a-5A"></a>谓最初犯人。<a id="a-5B"></a>具如上说。</p>
  <p data-pb></p>
  <h2 id="a5C">知有食家强立学处第四十三</h2>
  <p id="a5D">佛在室罗伐城逝多林给孤独园。<a id="a-5E"></a>尔时具寿邬陀夷晨朝乞食。<a id="a-5F"></a>见卖香少年初为婚娶。<a id="a-5G"></a>开闭香铺染念归家。<a id="a-5H"></a>邬陀夷见已前诣其舍。<a id="a-5I"></a>广说如前。<a id="a-5J"></a>邬陀夷既入舍已。<a id="a-5K"></a>于户扇后藏蔽其身。<a id="a-5L"></a>家有婢使。<a id="a-5M"></a>见苾刍默尔无言。<a id="a-5N"></a>时彼少年从市归家。<a id="a-5O"></a>捉其妇臂牵至屏处欲行非法。<a id="a-5P"></a>其婢报曰。<a id="a-5Q"></a>家主此户扇后有尊者邬陀夷。<a id="a-5R"></a>少年闻已作色而住。<a id="a-5S"></a>报其婢曰。<a id="a-5T"></a>圣者邬陀夷在自房中。<a id="a-5U"></a>修习诸定受三摩地乐。<a id="a-5V"></a>因何至此。<a id="a-5W"></a>便观户扇后见邬陀夷。<a id="a-5X"></a>欲情遂歇。<a id="a-5Y"></a>作如是语。<a id="a-5Z"></a>云何苾刍失沙门法。<a id="a-5a"></a>来至俗家屏处强立。<a id="a-5b"></a>令他俗人于自妻室不得自在。<a id="a-5c"></a>少欲苾刍闻是语已共生嫌贱。<a id="a-5d"></a>以此因缘具白世尊。<a id="a-5e"></a>世尊即便集诸苾刍。<a id="a-5f"></a>问答同前。<a id="a-5g"></a>世尊种种呵责已。<a id="a-5h"></a>告诸苾刍。<a id="a-5i"></a>乃至为十利故。<a id="a-5j"></a>制其学处应如是说。</p>
  <p id="a5k">若复苾刍知有食家屏处强立者。<a id="a-5l"></a>波逸底迦。<a id="a-5m"></a>若复苾刍者谓邬陀夷。<a id="a-5n"></a>余义如上。<a id="a-5o"></a>释此戒相广说同前。<a id="a-5p"></a>但屏立为异。<a id="a-5q"></a>余并可知。<a id="a-5r"></a>乃至痛恼所缠。</p>
  <p data-pb></p>
  <h2 id="a5s">与无衣外道男女食学处第四十四</h2>
  <p id="a5t">佛在王舍城羯阑铎迦池竹林园中。<a id="a-5u"></a>时此城内有诸商人。<a id="a-5v"></a>来诣佛所顶礼双足在一面坐。<a id="a-5w"></a>尔时世尊为诸商人说微妙法。<a id="a-5x"></a>示教利喜默然而住。<a id="a-5y"></a>时诸商人既闻法已深心欢喜。<a id="a-5z"></a>礼佛而去。<a id="a-60"></a>复诣具寿阿难陀所。<a id="a-61"></a>礼已而坐。<a id="a-62"></a>尊者为说法要。<a id="a-63"></a>乃至默然而住。<a id="a-64"></a>时诸商人既闻法已。<a id="a-65"></a>即从坐起白言。<a id="a-66"></a>大德。<a id="a-67"></a>世尊于此夏安居了当向何处。<a id="a-68"></a>阿难陀曰。<a id="a-69"></a>人等自可往问世尊。<a id="a-6A"></a>商人答曰。<a id="a-6B"></a>世尊大师威德严重。<a id="a-6C"></a>我等何敢辄有咨问。<a id="a-6D"></a>时阿难陀报商人曰。<a id="a-6E"></a>我亦见佛威德尊重。<a id="a-6F"></a>岂能专辄有所咨白。<a id="a-6G"></a>商人曰。<a id="a-6H"></a>大德阿难陀若不问者。<a id="a-6I"></a>云何得知如来大师三月夏了欲向某处。<a id="a-6J"></a>阿难陀曰。<a id="a-6K"></a>由观相貌及以言说。<a id="a-6L"></a>方知世尊欲向某处。<a id="a-6M"></a>商人问曰。<a id="a-6N"></a>观何相貌及何言说。<a id="a-6O"></a>得知如来欲向某处。<a id="a-6P"></a>阿难陀曰。<a id="a-6Q"></a>若望彼方而坐嚼齿木者。<a id="a-6R"></a>此是相貌。<a id="a-6S"></a>若赞彼方人物者。<a id="a-6T"></a>此是言说。<a id="a-6U"></a>商人复问。<a id="a-6V"></a>比者世尊向何方处而嚼齿木。<a id="a-6W"></a>复于何处赞叹其人。<a id="a-6X"></a>阿难陀曰。<a id="a-6Y"></a>近者世尊向憍萨罗而嚼齿木。<a id="a-6Z"></a>赞叹室罗伐城所有人物。<a id="a-6a"></a>时诸商人闻是语已。<a id="a-6b"></a>知佛世尊不久当向室罗伐城。<a id="a-6c"></a>礼足而去。<a id="a-6d"></a>时诸商人。<a id="a-6e"></a>即便收觅入室罗伐城所有贿货。</p>
  <p id="a6f">尔时世尊三月夏了。<a id="a-6g"></a>命阿难陀曰。<a id="a-6h"></a>汝可告诸苾刍。<a id="a-6i"></a>世尊今欲往憍萨罗人间游行。<a id="a-6j"></a>若有情愿随逐如来出行者。<a id="a-6k"></a>应可料理衣服。<a id="a-6l"></a>时阿难陀奉佛教已。<a id="a-6m"></a>告诸苾刍。<a id="a-6n"></a>如前具说。<a id="a-6o"></a>乃至料理衣服。<a id="a-6p"></a>时诸商人闻阿难陀告苾刍众。<a id="a-6q"></a>世尊欲往憍萨罗国室罗伐城。<a id="a-6r"></a>时彼商人往诣佛所。<a id="a-6s"></a>礼双足已在一面坐。<a id="a-6t"></a>尔时世尊为诸商人宣说妙法。<a id="a-6u"></a>示教利喜默然而住。<a id="a-6v"></a>商人皆起稽首合掌白佛言。<a id="a-6w"></a>世尊。<a id="a-6x"></a>我闻如来欲往室罗伐城。<a id="a-6y"></a>经游道路所须四事。<a id="a-6z"></a>佛及僧众我悉供养。<a id="a-70"></a>唯愿慈悲为我哀受。<a id="a-71"></a>于时世尊默然为受。<a id="a-72"></a>时诸商人见佛受已。<a id="a-73"></a>礼佛而去。<a id="a-74"></a>便诣尊者阿难陀所。<a id="a-75"></a>礼已白言。<a id="a-76"></a>大德。<a id="a-77"></a>世尊一日可行几许。<a id="a-78"></a>阿难陀曰。<a id="a-79"></a>犹如轮王。<a id="a-7A"></a>复问。<a id="a-7B"></a>轮王之法日行几多。<a id="a-7C"></a>答曰。<a id="a-7D"></a>两踰缮那。<a id="a-7E"></a>时诸商人准当程路每两踰缮那安置所须。<a id="a-7F"></a>于日初分供佛及僧。<a id="a-7G"></a>食既了已商人前去。<a id="a-7H"></a>如是准置乃至室罗伐城。<a id="a-7I"></a>尔时世尊将诸大众随路而行。<a id="a-7J"></a>自寂静故寂静围绕。<a id="a-7K"></a>阿罗汉阿罗汉围绕。<a id="a-7L"></a>如是等广说如前。<a id="a-7M"></a>往室罗伐。<a id="a-7N"></a>时商旅内有露形外道。<a id="a-7O"></a>亦与随行。<a id="a-7P"></a>于时外道每于行路为饥渴所逼。<a id="a-7Q"></a>作如是念。<a id="a-7R"></a>我今云何得设方便免斯饥苦。<a id="a-7S"></a>便作是念。<a id="a-7T"></a>应投释子共为徒伴可免饥虚。<a id="a-7U"></a>虽涉长途而不劳倦。<a id="a-7V"></a>即诣苾刍所白言。<a id="a-7W"></a>圣者。<a id="a-7X"></a>仁之大师性爱美好。<a id="a-7Y"></a>常以金犁而为耕种。<a id="a-7Z"></a>许仁等弟子受百味食着千金衣。<a id="a-7a"></a>上妙房舍价直一亿。<a id="a-7b"></a>由斯仁等于现在世得安乐住。<a id="a-7c"></a>命终之后必定生天当得解脱。<a id="a-7d"></a>我之大师性爱粗恶。<a id="a-7e"></a>麻滓之犁亦不耕种。<a id="a-7f"></a>令我弟子拔发露形。<a id="a-7g"></a>乞食人间寝居鞕地。<a id="a-7h"></a>由斯我等于现在世身常受苦。<a id="a-7i"></a>命终之后生地狱中久沦苦海。<a id="a-7j"></a>时诸苾刍闻是语已便作是念。<a id="a-7k"></a>此之外道有信敬心。<a id="a-7l"></a>告言。<a id="a-7m"></a>外道。<a id="a-7n"></a>汝今情乐苾刍所有。<a id="a-7o"></a>钵食之余而能食不。<a id="a-7p"></a>外道闻已遂生念曰。<a id="a-7q"></a>苾刍残食我不餐者。<a id="a-7r"></a>必当饥虚受饿而死。<a id="a-7s"></a>报苾刍言。<a id="a-7t"></a>圣者。<a id="a-7u"></a>我能食之。<a id="a-7v"></a>苾刍答曰。<a id="a-7w"></a>众僧食时汝于见处随意而住。<a id="a-7x"></a>苾刍当以钵中余食见惠于汝。<a id="a-7y"></a>答言。<a id="a-7z"></a>极善。<a id="a-80"></a>便持大铜瓯随教而住。<a id="a-81"></a>时诸苾刍。<a id="a-82"></a>既并食已。<a id="a-83"></a>各持残食授与露形。<a id="a-84"></a>饼果之类填满其器。<a id="a-85"></a>时彼外道得满器已。<a id="a-86"></a>持之出外。<a id="a-87"></a>于其门首。<a id="a-88"></a>商主见怪问曰。<a id="a-89"></a>谁以饼果见惠于仁。<a id="a-8A"></a>答商主曰。<a id="a-8B"></a>汝之所重为福田者。<a id="a-8C"></a>我与彼类而作福田。<a id="a-8D"></a>彼以饼果见赠于我。<a id="a-8E"></a>商主闻已语外道曰。<a id="a-8F"></a>苾刍于汝起慈悲心持以相遗。<a id="a-8G"></a>汝今乃说为彼福田。<a id="a-8H"></a>此非善事。<a id="a-8I"></a>若其世尊闻此语者。<a id="a-8J"></a>必缘斯事为诸苾刍制立学处。<a id="a-8K"></a>外道闻已情怀愧色。<a id="a-8L"></a>报商人曰。<a id="a-8M"></a>向是戏言勿以为意。<a id="a-8N"></a>即便辞去。<a id="a-8O"></a>于时有别商旅从室罗伐城来。<a id="a-8P"></a>彼商旅中有一露形外道。<a id="a-8Q"></a>彼既见此问言。<a id="a-8R"></a>仁于行路有道粮不。<a id="a-8S"></a>答言。<a id="a-8T"></a>有。<a id="a-8U"></a>问曰从何而得。<a id="a-8V"></a>答曰。<a id="a-8W"></a>有秃居士为我济办。<a id="a-8X"></a>时彼外道怒而告曰。<a id="a-8Y"></a>汝不知恩。<a id="a-8Z"></a>蒙彼惠给得免饥虚。<a id="a-8a"></a>乃出粗言云秃居士。<a id="a-8b"></a>然我见彼释子苾刍数有五百。<a id="a-8c"></a>获阿罗汉入般涅槃。<a id="a-8d"></a>我等群类外道之中。<a id="a-8e"></a>颇曾见有一涅槃不。<a id="a-8f"></a>作是语已说伽他曰。</p>
  <p id="a8g">云何汝身不陷地　　云何舌不百片裂</p>
  <p id="a8h">云何诸神见此事　　不以霹雳破汝身</p>
  <p id="a8i">野干每食师子残　　而常有念害师子</p>
  <p id="a8j">十力圣众以食济　　汝今见骂不知恩</p>
  <p id="a8k">彼定证得一切智　　于友非友心平等</p>
  <p id="a8l">汝等外道可恶人　　尚亦相依蒙济给</p>
  <p id="a8m">若人不识恩与义　　当知此类不如狗</p>
  <p id="a8n">狗于人处解施恩　　汝似恶蛇常吐毒</p>
  <p id="a8o">时彼露形外道说伽他已舍之而去。<a id="a-8p"></a>此是缘起尚未制戒。<a id="a-8q"></a>尔时世尊。<a id="a-8r"></a>于憍萨罗国人间游行。<a id="a-8s"></a>渐至室罗伐城。<a id="a-8t"></a>时此城中于一园处有五百女人。<a id="a-8u"></a>依此园林捻劫贝线以自活命。<a id="a-8v"></a>时诸女人。<a id="a-8w"></a>见佛世尊三十二相八十种好。<a id="a-8x"></a>诸功德法悉皆显现。<a id="a-8y"></a>身如火聚放大光明。<a id="a-8z"></a>亦如金轮映发灯炬。<a id="a-90"></a>尊重徐进如移宝山。<a id="a-91"></a>又如金幢庄以杂宝。<a id="a-92"></a>光明清净智无所畏。<a id="a-93"></a>时诸女人既见佛已心大欢喜。<a id="a-94"></a>譬如有人于十二年中勤修妙定。<a id="a-95"></a>忽然通悟心生悦乐。<a id="a-96"></a>如贫穷人遇珍宝藏。<a id="a-97"></a>如无子人获得子息。<a id="a-98"></a>如求王者得灌顶位。<a id="a-99"></a>女人欢喜复过于此。<a id="a-9A"></a>时诸女人便诣佛所。<a id="a-9B"></a>顶礼佛足退坐一面。<a id="a-9C"></a>尔时世尊。<a id="a-9D"></a>为彼女人演说妙法。<a id="a-9E"></a>示教利喜。<a id="a-9F"></a>既说法已默然而住。<a id="a-9G"></a>时诸女人更相谓曰。<a id="a-9H"></a>若佛世尊入王城已。<a id="a-9I"></a>暂求礼敬亦无由得。<a id="a-9J"></a>我等宜可即于今时。<a id="a-9K"></a>请佛及僧为受微供。<a id="a-9L"></a>作是议已俱从座起。<a id="a-9M"></a>各礼佛足白佛言。<a id="a-9N"></a>唯愿世尊及苾刍众。<a id="a-9O"></a>明当受我所设供养。<a id="a-9P"></a>于时世尊默然而受。<a id="a-9Q"></a>时诸女人见佛受已辞佛而去。<a id="a-9R"></a>诸女即便诣尊者阿难陀所。<a id="a-9S"></a>礼足已白言。<a id="a-9T"></a>王子。<a id="a-9U"></a>供佛僧众可费几多。<a id="a-9V"></a>阿难陀曰。<a id="a-9W"></a>可用五百金钱。<a id="a-9X"></a>时彼女人各留一钱以充供直。<a id="a-9Y"></a>作如是语。<a id="a-9Z"></a>王子。<a id="a-9a"></a>我等贫人无有器具及诸座席。<a id="a-9b"></a>唯愿王子。<a id="a-9c"></a>为办供设及诸所须。<a id="a-9d"></a>我等至时手自行食。<a id="a-9e"></a>阿难陀报曰。<a id="a-9f"></a>我当为作。<a id="a-9g"></a>时诸女人留钱而去。<a id="a-9h"></a>时给孤独长者闻佛世尊游化至此。<a id="a-9i"></a>往诣佛所礼佛足已在一面坐。<a id="a-9j"></a>佛为说法乃至默然而住。<a id="a-9k"></a>是时长者即从座起。<a id="a-9l"></a>整衣左肩合掌恭敬。<a id="a-9m"></a>而白佛言。<a id="a-9n"></a>唯愿世尊及苾刍众。<a id="a-9o"></a>明当就舍受我微供。<a id="a-9p"></a>世尊告曰。<a id="a-9q"></a>长者我已受彼五百女人明日请食。<a id="a-9r"></a>长者闻已心生随喜礼佛而去。<a id="a-9s"></a>时给孤独长者次往具寿阿难陀所。<a id="a-9t"></a>致敬礼足在一面坐。<a id="a-9u"></a>见彼金钱问言。<a id="a-9v"></a>尊者此是谁物。<a id="a-9w"></a>答曰。<a id="a-9x"></a>有五百女人留此金钱。<a id="a-9y"></a>明当请佛及僧一中供养。<a id="a-9z"></a>仁可持此金钱更添己物。<a id="a-A0"></a>营造妙供明日持来。<a id="a-A1"></a>长者于是持钱而去。<a id="a-A2"></a>既至家中更添己物。<a id="a-A3"></a>营办上供送至给园。<a id="a-A4"></a>时阿难陀遣使报诸女曰。<a id="a-A5"></a>营办既了可来行食。<a id="a-A6"></a>诸女俱至白阿难陀。<a id="a-A7"></a>仁是我等真善知识。<a id="a-A8"></a>幸见慈愍自手助我供佛及僧。<a id="a-A9"></a>时阿难陀即共行食。<a id="a-AA"></a>有二女人。<a id="a-AB"></a>一老一少。<a id="a-AC"></a>少是露形外道。<a id="a-AD"></a>来从乞食诸女报曰。<a id="a-AE"></a>此是王子之供。<a id="a-AF"></a>时露形女诣阿难陀从乞饮食。<a id="a-AG"></a>白言。<a id="a-AH"></a>王子。<a id="a-AI"></a>我等饥乏。<a id="a-AJ"></a>愿惠余餐阿难陀曰。<a id="a-AK"></a>坐与汝食彼二便坐时阿难陀授食之时。<a id="a-AL"></a>不善观察饼有相黏。<a id="a-AM"></a>老者与一。<a id="a-AN"></a>少者得二。<a id="a-AO"></a>于时老者既食饼已。<a id="a-AP"></a>问少者曰。<a id="a-AQ"></a>汝得几饼。<a id="a-AR"></a>报云得二。<a id="a-AS"></a>老者曰。<a id="a-AT"></a>王子与我一饼。<a id="a-AU"></a>汝便得二。<a id="a-AV"></a>定知于汝心生爱念。<a id="a-AW"></a>当自严饰。<a id="a-AX"></a>少者曰。<a id="a-AY"></a>勿作是语。<a id="a-AZ"></a>今此王子弃上宫闱出家厌俗。<a id="a-Aa"></a>脱屣尘劳如捐涕唾。<a id="a-Ab"></a>岂当于我垢秽容仪而生顾盻。<a id="a-Ac"></a>老母曰。<a id="a-Ad"></a>汝岂不知。<a id="a-Ae"></a>凡诸丈夫于女人处爱乐不同。<a id="a-Af"></a>观斯意况似求于汝。<a id="a-Ag"></a>时少欲苾刍闻是说已。<a id="a-Ah"></a>各生嫌耻作如是语。<a id="a-Ai"></a>云何苾刍自手与诸露形外道。<a id="a-Aj"></a>及余外道男女。<a id="a-Ak"></a>饮食饼果之类。<a id="a-Al"></a>时诸苾刍即以此缘具白世尊。<a id="a-Am"></a>世尊因此集苾刍众。<a id="a-An"></a>广说如前。<a id="a-Ao"></a>问答呵责。<a id="a-Ap"></a>种种方便赞寂静行毁不寂静。<a id="a-Aq"></a>告诸苾刍。<a id="a-Ar"></a>乃至我观十利。<a id="a-As"></a>为诸苾刍制其学处应如是说。</p>
  <p id="aAt">若复苾刍自手授与无衣外道。<a id="a-Au"></a>及余外道男女食者。<a id="a-Av"></a>波逸底迦。</p>
  <p id="aAw">若复苾刍者谓阿难陀。<a id="a-Ax"></a>自手等者。<a id="a-Ay"></a>谓以手授食。<a id="a-Az"></a>食义同前。<a id="a-B0"></a>无衣者谓是露形之俦。<a id="a-B1"></a>及余杂类外道。<a id="a-B2"></a>皆得波逸底迦。<a id="a-B3"></a>余义如上。<a id="a-B4"></a>此中犯相其事云何。<a id="a-B5"></a>若诸苾刍自手与诸外道男女食者。<a id="a-B6"></a>皆得堕罪。<a id="a-B7"></a>若是亲族。<a id="a-B8"></a>或是病人。<a id="a-B9"></a>与者无犯。<a id="a-BA"></a>或欲以食因缘除彼恶见与亦无犯。<a id="a-BB"></a>又无犯者。<a id="a-BC"></a>谓初犯人。<a id="a-BD"></a>或痴狂心乱痛恼所缠。</p>
  <p data-pb></p>
  <h2 id="aBE">观军学处第四十五</h2>
  <p id="aBF">佛在室罗筏城逝多林给孤独园。<a id="a-BG"></a>时憍萨罗国边隅反叛。<a id="a-BH"></a>胜光大王令一大将领兵征伐。<a id="a-BI"></a>其军至彼遂被他降。<a id="a-BJ"></a>如是再三皆被他破。<a id="a-BK"></a>是时大将归白王曰。<a id="a-BL"></a>叛者兵强王师力弱。<a id="a-BM"></a>自非大王亲临无由降伏。<a id="a-BN"></a>愿王整旆除彼不臣。<a id="a-BO"></a>时胜光王击鼓宣令敕国人曰。<a id="a-BP"></a>若有解武用者悉可从军。<a id="a-BQ"></a>无由放免。<a id="a-BR"></a>若不去者罚五百金钱。<a id="a-BS"></a>时六众苾刍闻兵欲去。<a id="a-BT"></a>共相告曰。<a id="a-BU"></a>难陀邬波难陀。<a id="a-BV"></a>我等宜去观大胜王军士何如。<a id="a-BW"></a>所发四兵堪能战不。<a id="a-BX"></a>便往路所见象军来。<a id="a-BY"></a>难陀问曰。<a id="a-BZ"></a>君向何处。<a id="a-Ba"></a>答言。<a id="a-Bb"></a>圣者。<a id="a-Bc"></a>今有边隅不臣。<a id="a-Bd"></a>王命我等欲去除其叛逆。<a id="a-Be"></a>难陀报曰。<a id="a-Bf"></a>痴人。<a id="a-Bg"></a>如此象军岂能降彼。<a id="a-Bh"></a>我观汝象其状如猪。<a id="a-Bi"></a>边隅大象形如山岳。<a id="a-Bj"></a>看汝形势有去无归。<a id="a-Bk"></a>汝可暂还与宗亲取别。<a id="a-Bl"></a>以苣胜水共相祭祀方可从军。<a id="a-Bm"></a>时彼诸人闻此语已。<a id="a-Bn"></a>情怀不乐在一边住。<a id="a-Bo"></a>次见马军来。<a id="a-Bp"></a>邬波难陀问曰。<a id="a-Bq"></a>君向何处。<a id="a-Br"></a>答言。<a id="a-Bs"></a>圣者。<a id="a-Bt"></a>今有边方不奉王命。<a id="a-Bu"></a>我等欲去征彼不臣。<a id="a-Bv"></a>报曰。<a id="a-Bw"></a>痴人。<a id="a-Bx"></a>如此马军岂能降彼。<a id="a-By"></a>我观汝马状如钝牛。<a id="a-Bz"></a>边隅之马其形若象。<a id="a-C0"></a>看汝形势有去无归。<a id="a-C1"></a>汝可还家。<a id="a-C2"></a>广如上说。<a id="a-C3"></a>次见车军来。<a id="a-C4"></a>六众见已问答同前。<a id="a-C5"></a>报曰。<a id="a-C6"></a>痴人。<a id="a-C7"></a>如此车军岂能降彼。<a id="a-C8"></a>我观汝车形状朽坏。<a id="a-C9"></a>彼车牢固形若峰楼。<a id="a-CA"></a>汝可还家。<a id="a-CB"></a>广如上说。<a id="a-CC"></a>次见步军来。<a id="a-CD"></a>六众见已问答同前。<a id="a-CE"></a>报曰。<a id="a-CF"></a>痴人。<a id="a-CG"></a>我观汝等兵士如缚草为人。<a id="a-CH"></a>彼之兵众如勇健药叉。<a id="a-CI"></a>汝可还家。<a id="a-CJ"></a>广如上说。<a id="a-CK"></a>时胜光王整军后至。<a id="a-CL"></a>见兵不进问曰。<a id="a-CM"></a>汝等军士何故不行。<a id="a-CN"></a>白言。<a id="a-CO"></a>大王。<a id="a-CP"></a>我等奉命出征恐成不利。<a id="a-CQ"></a>今秃沙门披割坏服出无义言。<a id="a-CR"></a>令我忧恼。<a id="a-CS"></a>王问是谁。<a id="a-CT"></a>答曰。<a id="a-CU"></a>圣者六众。<a id="a-CV"></a>王曰。<a id="a-CW"></a>彼是豪贵沙门随情出语。<a id="a-CX"></a>君等宜去不应采录。<a id="a-CY"></a>时胜光王便作是念。<a id="a-CZ"></a>勿使沙门数相恼乱。<a id="a-Ca"></a>命使者曰。<a id="a-Cb"></a>汝今可往诣世尊所。<a id="a-Cc"></a>顶礼足已当传我言。<a id="a-Cd"></a>敬问世尊。<a id="a-Ce"></a>少病少恼起居轻利气力调适女乐行不。<a id="a-Cf"></a>复传我语。<a id="a-Cg"></a>唯愿大德为诸圣众。<a id="a-Ch"></a>少有忆念为制学处。<a id="a-Ci"></a>勿令苾刍往观军阵。<a id="a-Cj"></a>时彼使人既奉王教往诣佛所。<a id="a-Ck"></a>礼佛足已在一面立。<a id="a-Cl"></a>白言。<a id="a-Cm"></a>世尊。<a id="a-Cn"></a>胜光大王故遣我来。<a id="a-Co"></a>礼世尊足敬问世尊。<a id="a-Cp"></a>少病少恼起居轻利气力调适安乐行不。<a id="a-Cq"></a>尔时世尊告使者曰。<a id="a-Cr"></a>胜光大王得安乐不。<a id="a-Cs"></a>汝身健不。<a id="a-Ct"></a>使者曰。<a id="a-Cu"></a>王有启白。<a id="a-Cv"></a>今诸圣众来观军阵。<a id="a-Cw"></a>极相扰恼。<a id="a-Cx"></a>唯愿世尊少有忆念为制学处。<a id="a-Cy"></a>勿令苾刍往观军阵。<a id="a-Cz"></a>尔时世尊闻使语已默然而许。<a id="a-D0"></a>时彼使者知佛许已礼足而去。<a id="a-D1"></a>世尊以此因缘集苾刍众。<a id="a-D2"></a>问六众曰。<a id="a-D3"></a>汝等实往观整装军耶。<a id="a-D4"></a>答言。<a id="a-D5"></a>实尔。<a id="a-D6"></a>世尊即便种种呵责。<a id="a-D7"></a>广说如前。<a id="a-D8"></a>乃至为十利故。<a id="a-D9"></a>与诸苾刍制其学处应如是说。</p>
  <p id="aDA">若复苾刍往观整装军者。<a id="a-DB"></a>波逸底迦。<a id="a-DC"></a>若复苾刍者谓是六众。<a id="a-DD"></a>余义如上。<a id="a-DE"></a>整装军者。<a id="a-DF"></a>谓将欲战整带甲胄装束军仪。<a id="a-DG"></a>有一类军谓唯有象有二类军谓兼以马。<a id="a-DH"></a>有三类军谓兼以车。<a id="a-DI"></a>有四类军谓兼以步。<a id="a-DJ"></a>往观者谓向其处。<a id="a-DK"></a>结罪如上。<a id="a-DL"></a>此中犯相其事云何。<a id="a-DM"></a>若苾刍观整装军者。<a id="a-DN"></a>得波逸底迦。<a id="a-DO"></a>若苾刍为行乞食路见军来。<a id="a-DP"></a>或时寺近大路。<a id="a-DQ"></a>或军入寺。<a id="a-DR"></a>或苾刍为王所唤。<a id="a-DS"></a>或夫人太子大臣及诸人等所请。<a id="a-DT"></a>设见军时。<a id="a-DU"></a>并皆无犯。<a id="a-DV"></a>若见军时不应说其好恶。<a id="a-DW"></a>又八难缘随一现前。<a id="a-DX"></a>见亦无犯。<a id="a-DY"></a>又无犯者。<a id="a-DZ"></a>谓最初犯人。<a id="a-Da"></a>或痴狂心乱痛恼所缠。</p>
  <p data-pb></p>
  <h2 id="aDb">军中过二宿学处第四十六</h2>
  <p id="aDc">佛在室罗伐城逝多林给孤独园。<a id="a-Dd"></a>时憍萨罗国边隅叛逆。<a id="a-De"></a>王命讨罚同前被破。<a id="a-Df"></a>大臣白王。<a id="a-Dg"></a>广说乃至罚钱五百。<a id="a-Dh"></a>于时大王亲帅军旅自往边城。<a id="a-Di"></a>至彼合围尚未降伏。<a id="a-Dj"></a>大臣白王曰。<a id="a-Dk"></a>给孤独长者有大福力。<a id="a-Dl"></a>彼若来者或可归降。<a id="a-Dm"></a>王曰。<a id="a-Dn"></a>此亦善哉。<a id="a-Do"></a>应与敕书命来至此。<a id="a-Dp"></a>令使赍敕至长者处。<a id="a-Dq"></a>长者奉敕顶戴而受。<a id="a-Dr"></a>白世尊已寻诣王营。<a id="a-Ds"></a>虽在军中彼仍不伏。<a id="a-Dt"></a>时给孤长者身形羸瘦。<a id="a-Du"></a>时王见已问言。<a id="a-Dv"></a>长者。<a id="a-Dw"></a>岂可长者忆男女耶。<a id="a-Dx"></a>长者答曰。<a id="a-Dy"></a>不思男女但思圣众。<a id="a-Dz"></a>时胜光王即便以书白诸僧众。<a id="a-E0"></a>今有少缘欲见圣众。<a id="a-E1"></a>使往众内宣王敕书。<a id="a-E2"></a>大众闻已即遣行筹。<a id="a-E3"></a>诸老宿苾刍作如是语。<a id="a-E4"></a>我年朽老不复堪行。<a id="a-E5"></a>其少年者亦云不堪。<a id="a-E6"></a>我岂至彼为他添瓶取水耶。<a id="a-E7"></a>为王说法我等不解。<a id="a-E8"></a>空往何益。<a id="a-E9"></a>时彼六众共相告曰。<a id="a-EA"></a>难陀邬波难陀。<a id="a-EB"></a>今既大师住世。<a id="a-EC"></a>我等亦存。<a id="a-ED"></a>无上正法广流化世。<a id="a-EE"></a>若大师涅槃弟子随灭。<a id="a-EF"></a>所有正教悉亦沦亡。<a id="a-EG"></a>我等今时幸有余力。<a id="a-EH"></a>于圣教辕当牵莫倦。<a id="a-EI"></a>遂即取筹赴王军所。<a id="a-EJ"></a>既至彼已为王说法。<a id="a-EK"></a>王大欢喜。<a id="a-EL"></a>夫人太子及大臣等悉为说法。<a id="a-EM"></a>咸皆欣庆。<a id="a-EN"></a>王命诸将曰。<a id="a-EO"></a>好整军兵共破边贼。<a id="a-EP"></a>六众闻已即相告曰。<a id="a-EQ"></a>我等岂能多日作他威仪。<a id="a-ER"></a>今可作自仪式随意而住。<a id="a-ES"></a>可共观彼大胜王所整军兵其状何似。<a id="a-ET"></a>便诣路所见象军来。<a id="a-EU"></a>告军人曰。<a id="a-EV"></a>君欲何为。<a id="a-EW"></a>报曰。<a id="a-EX"></a>欲战。<a id="a-EY"></a>告曰。<a id="a-EZ"></a>汝等此象其状若猪。<a id="a-Ea"></a>如何欲战。<a id="a-Eb"></a>便捉象牙扑之于地。<a id="a-Ec"></a>见马兵来。<a id="a-Ed"></a>同前问答。<a id="a-Ee"></a>此马如牛。<a id="a-Ef"></a>即便捉尾掷置一边。<a id="a-Eg"></a>见车兵来。<a id="a-Eh"></a>云此破车。<a id="a-Ei"></a>即便捉轴拔之路左。<a id="a-Ej"></a>见步兵来。<a id="a-Ek"></a>云如草人。<a id="a-El"></a>便扼其项掷之军外。<a id="a-Em"></a>时彼四兵既见陵辱无可奈何。<a id="a-En"></a>各在一边怀忧而住。<a id="a-Eo"></a>王仗后至问言。<a id="a-Ep"></a>卿等何故不行。<a id="a-Eq"></a>军人答曰。<a id="a-Er"></a>大王当知。<a id="a-Es"></a>我等岂能降伏叛逆。<a id="a-Et"></a>今秃沙门以恶身语极相折辱。<a id="a-Eu"></a>王曰。<a id="a-Ev"></a>是谁。<a id="a-Ew"></a>答云。<a id="a-Ex"></a>六众。<a id="a-Ey"></a>王曰。<a id="a-Ez"></a>卿等宜战。<a id="a-F0"></a>彼是豪贵沙门无劳采录。<a id="a-F1"></a>时胜光王便作是念。<a id="a-F2"></a>勿彼圣者数相恼乱。<a id="a-F3"></a>命使者曰。<a id="a-F4"></a>汝持我语往世尊处。<a id="a-F5"></a>如前广说。<a id="a-F6"></a>唯愿世尊为诸圣众少有忆念制其学处。<a id="a-F7"></a>勿复更令久住军内。<a id="a-F8"></a>使者便去。<a id="a-F9"></a>如前广说。<a id="a-FA"></a>问起居已辞佛而去尔时世尊以此因缘集苾刍众。<a id="a-FB"></a>问答同前。<a id="a-FC"></a>乃至我观十利。<a id="a-FD"></a>为诸苾刍制其学处应如是说。</p>
  <p id="aFE">若复苾刍有因缘往军中应齐二夜。<a id="a-FF"></a>若过宿者波逸底迦。</p>
  <p id="aFG">若复苾刍者谓是六众。<a id="a-FH"></a>余义如上。<a id="a-FI"></a>有缘者。<a id="a-FJ"></a>谓是王等乃至众庶所有请唤。<a id="a-FK"></a>军中者。<a id="a-FL"></a>谓军兵欲战。<a id="a-FM"></a>四兵如前。<a id="a-FN"></a>齐二夜者。<a id="a-FO"></a>二夜应宿过此不应。<a id="a-FP"></a>若过宿者波逸底迦。<a id="a-FQ"></a>此中犯相其事云何。<a id="a-FR"></a>若诸苾刍至军中过二夜而止宿者皆得波逸底迦。<a id="a-FS"></a>若其王等请留住宿及八难事。<a id="a-FT"></a>过宿无犯。<a id="a-FU"></a>又无犯者。<a id="a-FV"></a>谓最初犯人。<a id="a-FW"></a>或痴狂心乱痛恼所缠。</p>
  <p data-pb></p>
  <h2 id="aFX">扰乱军兵学处第四十七</h2>
  <p id="aFY">佛在室罗伐城逝多林给孤独园。<a id="a-FZ"></a>同前边隅叛逆。<a id="a-Fa"></a>王师既去令命给孤长者。<a id="a-Fb"></a>遣使白众。<a id="a-Fc"></a>对众行筹。<a id="a-Fd"></a>六众取筹。<a id="a-Fe"></a>乃至为其说法咸皆喜庆。<a id="a-Ff"></a>王整军兵将欲出战。<a id="a-Fg"></a>六众共行观兵何似为勇为怯。<a id="a-Fh"></a>遂于险林之处预先藏伏。<a id="a-Fi"></a>四兵欲至便作叫声。<a id="a-Fj"></a>所有军师逃走惊怖。<a id="a-Fk"></a>六众就问。<a id="a-Fl"></a>君等何惊。<a id="a-Fm"></a>答言。<a id="a-Fn"></a>贼城兵出。<a id="a-Fo"></a>我等逃窜。<a id="a-Fp"></a>六众报曰。<a id="a-Fq"></a>非是贼来。<a id="a-Fr"></a>是我笑耳。<a id="a-Fs"></a>若彼贼城知汝怯弱者。<a id="a-Ft"></a>每于日日绳系汝颈牵入城中。<a id="a-Fu"></a>我欲为汝安布军阵必望得胜。<a id="a-Fv"></a>诸人许可便与象军。<a id="a-Fw"></a>见小象时云此何所用。<a id="a-Fx"></a>便扑一边。<a id="a-Fy"></a>次与马军。<a id="a-Fz"></a>见患脚马此何所用。<a id="a-G0"></a>捉尾弃却。<a id="a-G1"></a>次与车军。<a id="a-G2"></a>见有旧车此何所用。<a id="a-G3"></a>即便捉轴弃在一边。<a id="a-G4"></a>次与步军。<a id="a-G5"></a>见[仁-二+達]额人云秃头人此何所用。<a id="a-G6"></a>便扼其项弃在一边舍之而去。<a id="a-G7"></a>时诸四兵既被辱已。<a id="a-G8"></a>各在一边怀忧而住。<a id="a-G9"></a>王仗既至问诸人曰。<a id="a-GA"></a>何不布阵。<a id="a-GB"></a>诸人答曰。<a id="a-GC"></a>臣等何有情赖欲布兵军求决胜事。<a id="a-GD"></a>王问何故。<a id="a-GE"></a>广答如前。<a id="a-GF"></a>乃至彼是豪贵苾刍。<a id="a-GG"></a>言何采录。<a id="a-GH"></a>卿等宜应自布军阵。<a id="a-GI"></a>王作是念。<a id="a-GJ"></a>勿令六众更为扰恼。<a id="a-GK"></a>我今宜可白世尊知。<a id="a-GL"></a>便命使者敬问世尊。<a id="a-GM"></a>述起居事已白佛言。<a id="a-GN"></a>世尊。<a id="a-GO"></a>六众苾刍久宿军中扰动兵众。<a id="a-GP"></a>唯愿世尊少有忆念为制学处。<a id="a-GQ"></a>令诸圣众虽过二夜在军中宿。<a id="a-GR"></a>勿观军士共相扰乱。<a id="a-GS"></a>使受王语往世尊处。<a id="a-GT"></a>皆悉白知。<a id="a-GU"></a>世尊默许。<a id="a-GV"></a>使去之后。<a id="a-GW"></a>佛集僧众问答呵责如前广说。<a id="a-GX"></a>乃至我观十利。<a id="a-GY"></a>为诸苾刍制立学处应如是说。</p>
  <p id="aGZ">若复苾刍在军中经二宿。<a id="a-Ga"></a>观整装军见先旗兵及看布阵者。<a id="a-Gb"></a>波逸底迦。</p>
  <p id="aGc">若复苾刍者谓是六众。<a id="a-Gd"></a>余义如上。<a id="a-Ge"></a>过二宿者谓过二日二夜。<a id="a-Gf"></a>整装军者。<a id="a-Gg"></a>谓将欲战往布阵处。<a id="a-Gh"></a>旗者有四种。<a id="a-Gi"></a>一师子旗。<a id="a-Gj"></a>二大牛旗。<a id="a-Gk"></a>三鲸鱼旗。<a id="a-Gl"></a>四金翅鸟旗。<a id="a-Gm"></a>兵有四种。<a id="a-Gn"></a>谓象马车步。<a id="a-Go"></a>阵有四种。<a id="a-Gp"></a>一槊刃势。<a id="a-Gq"></a>二车辕势。<a id="a-Gr"></a>三半月势。<a id="a-Gs"></a>四鹏翼势。<a id="a-Gt"></a>若观此等军阵之时。<a id="a-Gu"></a>苾刍便得波逸底迦罪。<a id="a-Gv"></a>此中犯相其事云何。<a id="a-Gw"></a>若苾刍二夜在军中。<a id="a-Gx"></a>若观四兵未着甲胄未执杖者。<a id="a-Gy"></a>得恶作罪。<a id="a-Gz"></a>若观整装者得波逸底迦。<a id="a-H0"></a>若其王等请留住者及八难事。<a id="a-H1"></a>见亦无犯。<a id="a-H2"></a>又无犯者。<a id="a-H3"></a>谓最初犯人。<a id="a-H4"></a>或痴狂心乱痛恼所缠。</p>
  <p data-pb></p>
  <h2 id="aH5">打苾刍学处第四十八</h2>
  <p id="aH6">佛在室罗伐城逝多林给孤独园。<a id="a-H7"></a>大目干连与十七众出家并受圆具。<a id="a-H8"></a>此十七众咸皆亲近六众苾刍共为狎习。<a id="a-H9"></a>时邬陀夷报言。<a id="a-HA"></a>汝等可来作如是如是事业。<a id="a-HB"></a>彼便答曰。<a id="a-HC"></a>仁等岂复是我亲教师轨范师耶。<a id="a-HD"></a>所有处分我不能作。<a id="a-HE"></a>时邬陀夷便搭一人报云。<a id="a-HF"></a>痴物汝等更复作何事业不受我言。<a id="a-HG"></a>时十七人悉皆仰倒啼泣。<a id="a-HH"></a>而言打我。<a id="a-HI"></a>诸苾刍见已问邬陀夷曰。<a id="a-HJ"></a>何故打彼少年。<a id="a-HK"></a>答曰。<a id="a-HL"></a>我唯打一。<a id="a-HM"></a>十七皆倒高声啼泣。<a id="a-HN"></a>苾刍问曰。<a id="a-HO"></a>彼唯打一何故总啼。<a id="a-HP"></a>报言。<a id="a-HQ"></a>上座若不总啼皆被打搭。<a id="a-HR"></a>少欲苾刍闻是事已。<a id="a-HS"></a>各生嫌贱作如是语。<a id="a-HT"></a>云何苾刍以嗔恚心打他苾刍。<a id="a-HU"></a>以此因缘往白世尊。<a id="a-HV"></a>世尊由此集苾刍众。<a id="a-HW"></a>问答呵责。<a id="a-HX"></a>乃至我观十利。<a id="a-HY"></a>为诸苾刍制其学处应如是说。</p>
  <p id="aHZ">若复苾刍嗔恚故不喜打苾刍者。<a id="a-Ha"></a>波逸底迦。<a id="a-Hb"></a>若复苾刍者谓邬陀夷。<a id="a-Hc"></a>余义如上。<a id="a-Hd"></a>嗔者谓恚缠心起忿恼时。<a id="a-He"></a>打者谓打搭也。<a id="a-Hf"></a>苾刍者。<a id="a-Hg"></a>谓此法中人已受圆具。<a id="a-Hh"></a>释罪如上。<a id="a-Hi"></a>此中犯相其事云何。<a id="a-Hj"></a>若苾刍以内身分。<a id="a-Hk"></a>或以外物。<a id="a-Hl"></a>或两俱兼。<a id="a-Hm"></a>云何内身。<a id="a-Hn"></a>苾刍以嗔恚心。<a id="a-Ho"></a>若以一指打苾刍时。<a id="a-Hp"></a>得一堕罪。<a id="a-Hq"></a>若二得二。<a id="a-Hr"></a>乃至以五指打时得五堕罪。<a id="a-Hs"></a>若以拳肘头肩胯膝乃至足指。<a id="a-Ht"></a>皆得堕罪。<a id="a-Hu"></a>是谓内身。<a id="a-Hv"></a>云何外物。<a id="a-Hw"></a>苾刍心嗔恚心将细草莛。<a id="a-Hx"></a>或以箭簳及余器具乃至枣核。<a id="a-Hy"></a>或掬芥子遥打掷他。<a id="a-Hz"></a>随一着时皆得堕罪。<a id="a-I0"></a>是谓外物。<a id="a-I1"></a>云何二俱。<a id="a-I2"></a>若苾刍手执刀杖打击前人。<a id="a-I3"></a>及余种种兵器之类。<a id="a-I4"></a>乃至帚莛树叶。<a id="a-I5"></a>随所著处皆得堕罪。<a id="a-I6"></a>是谓二俱。<a id="a-I7"></a>若为令彼怖。<a id="a-I8"></a>或为成就咒术打搭前人。<a id="a-I9"></a>此皆无犯。<a id="a-IA"></a>又无犯者。<a id="a-IB"></a>谓最初犯人。<a id="a-IC"></a>或痴狂心乱痛恼所缠。</p>
 </body>
</html>