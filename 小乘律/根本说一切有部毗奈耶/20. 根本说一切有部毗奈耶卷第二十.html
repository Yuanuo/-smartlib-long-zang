<!doctype html>
<html id="z3IBV0go3" data-ver="1059">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第二十</h1>
  <h2 id="a2">过量乞衣学处第七</h2>
  <p id="a3">尔时薄伽梵。<a id="a-4"></a>在室罗伐城逝多林给孤独园。<a id="a-5"></a>时邬波难陀作如是念。<a id="a-6"></a>我等所有经求之处。<a id="a-7"></a>皆由给孤独长者启请世尊制其学处。<a id="a-8"></a>我等假欲乞求狭小布巾尚无由得。<a id="a-9"></a>况宽大耶。<a id="a-A"></a>然佛世尊或因少欲苾刍乏衣服故有别开听。<a id="a-B"></a>我今宜应觅少欲者共相凭附。<a id="a-C"></a>或缘彼故少有所获。<a id="a-D"></a>即便随处求觅其人。<a id="a-E"></a>虽复周旋而未能见。<a id="a-F"></a>有人报云。<a id="a-G"></a>阿兰若中有四十众苾刍少欲而住。<a id="a-H"></a>即往诣彼寂静林中见四十众苾刍。<a id="a-I"></a>缝补破衣极生劳苦。<a id="a-J"></a>时邬波难陀报诸苾刍曰。<a id="a-K"></a>具寿。<a id="a-L"></a>我所闻事与见不同。<a id="a-M"></a>比谓仁等四十众苾刍在阿兰若中。<a id="a-N"></a>受诸静虑解脱胜乐。<a id="a-O"></a>宁知在此唯补破衣艰辛乱意。<a id="a-P"></a>诸苾刍曰。<a id="a-Q"></a>大德。<a id="a-R"></a>我被贼劫。<a id="a-S"></a>邬波难陀曰。<a id="a-T"></a>此不善事极受辛苦。<a id="a-U"></a>诸苾刍曰。<a id="a-V"></a>大德。<a id="a-W"></a>何故见忧。<a id="a-X"></a>邬波难陀曰。<a id="a-Y"></a>我不忧仁愍彼盗者。<a id="a-Z"></a>为贪心故枉行劫夺。<a id="a-a"></a>舍身之后当堕地狱。<a id="a-b"></a>设得为人受贫穷报。<a id="a-c"></a>诸具寿。<a id="a-d"></a>如世尊说。<a id="a-e"></a>汝等苾刍。<a id="a-f"></a>若人由行偷盗数习力故。<a id="a-g"></a>命终之后当生地狱受诸苦恼。<a id="a-h"></a>设得为人衣食阙乏。<a id="a-i"></a>缘此事故我出忧言。<a id="a-j"></a>然诸具寿。<a id="a-k"></a>徒劳艰苦缝此破衣。<a id="a-l"></a>新好叠布何不见乞。<a id="a-m"></a>诸人报曰。<a id="a-n"></a>谁舍三宝胜妙福田。<a id="a-o"></a>于我贫人辄肯相施。<a id="a-p"></a>报言具寿。<a id="a-q"></a>世尊每于处处赞叹仁等少欲知足。<a id="a-r"></a>有信心者皆乐供养。<a id="a-s"></a>何不求乞。<a id="a-t"></a>答曰我欲何处求乞衣耶。<a id="a-u"></a>邬波难陀曰。<a id="a-v"></a>若无乞处何不请觅劝化之人。<a id="a-w"></a>彼能为汝易得衣服。<a id="a-x"></a>答曰何处得有众所共识。<a id="a-y"></a>大德苾刍。<a id="a-z"></a>舍自善品为我求觅。<a id="a-10"></a>邬波难陀曰。<a id="a-11"></a>我等六众苾刍各有九弟子。<a id="a-12"></a>成六十人共为汝等求觅衣物。<a id="a-13"></a>汝若无违随我意者。<a id="a-14"></a>我等门人因此亦得多少衣服。<a id="a-15"></a>答曰共得衣服于我何违。<a id="a-16"></a>邬波难陀曰。<a id="a-17"></a>我等岂能自行乞食复觅衣耶。<a id="a-18"></a>若不辛苦得饱食者可为觅衣。<a id="a-19"></a>诸人报曰。<a id="a-1A"></a>此亦善哉。<a id="a-1B"></a>时邬波难陀还至寺已。<a id="a-1C"></a>洗足而进既至房中思惟。<a id="a-1D"></a>作何方便于此城中总能劝化。<a id="a-1E"></a>唯除给孤长者不入其舍。<a id="a-1F"></a>彼若见我常怀忿怒。<a id="a-1G"></a>我今宜可先往贫家次行富舍。<a id="a-1H"></a>后往胜光王宅。<a id="a-1I"></a>及行雨夫人并胜鬘夫人。<a id="a-1J"></a>仙授长者故旧居士。<a id="a-1K"></a>毗舍佉母善生夫妇。<a id="a-1L"></a>如是次第从彼乞求。<a id="a-1M"></a>时有长者请佛及僧家中设食。<a id="a-1N"></a>邬波难陀见已生念。<a id="a-1O"></a>告诸弟子曰。<a id="a-1P"></a>具寿。<a id="a-1Q"></a>明日汝等设有寺众差使作务皆不须受。<a id="a-1R"></a>报言我之二师少有驱使。<a id="a-1S"></a>既至明日令一弟子往唤四十众苾刍。<a id="a-1T"></a>仁等可来我为求衣。<a id="a-1U"></a>使者到彼见诸苾刍悉皆入定。<a id="a-1V"></a>使者便念谁能于此作粗犷心。<a id="a-1W"></a>不观后世触误定者令其惊觉。<a id="a-1X"></a>即便还至邬波难陀所。<a id="a-1Y"></a>报言。<a id="a-1Z"></a>阿遮利耶。<a id="a-1a"></a>彼皆入定谁能惊觉。<a id="a-1b"></a>时邬波难陀怒而告曰。<a id="a-1c"></a>痴人无智。<a id="a-1d"></a>汝今作此至诚。<a id="a-1e"></a>岂即尽诸烦恼。<a id="a-1f"></a>遂便自往至静虑堂。<a id="a-1g"></a>以脚踏门堂皆振动。<a id="a-1h"></a>彼从定起。<a id="a-1i"></a>问言大德何意如此。<a id="a-1j"></a>报言汝四十人欲求衣服。<a id="a-1k"></a>何故省事于此坐耶。<a id="a-1l"></a>来可共去。<a id="a-1m"></a>彼便报曰。<a id="a-1n"></a>且少时住待嚼齿木。<a id="a-1o"></a>邬波难陀曰。<a id="a-1p"></a>可来半路当嚼。<a id="a-1q"></a>四十苾刍即随而去。<a id="a-1r"></a>邬波难陀便与门人共为议曰。<a id="a-1s"></a>诸具寿。<a id="a-1t"></a>我等六众犹如白象。<a id="a-1u"></a>所至之处人皆竞集。<a id="a-1v"></a>我等不应老少依次群众而去。<a id="a-1w"></a>应可间杂前后别行。<a id="a-1x"></a>即随议前进既行半路嚼齿木已。<a id="a-1y"></a>入室罗伐市中贫人行内丛聚而住。<a id="a-1z"></a>铺主问曰。<a id="a-20"></a>圣者今日有忧恼事耶。<a id="a-21"></a>报云我有忧事。<a id="a-22"></a>汝等颇闻有四十众苾刍佛于处处赞叹称扬少欲知足不。<a id="a-23"></a>报言我闻。<a id="a-24"></a>邬波难陀曰此即其人。<a id="a-25"></a>悉皆被贼劫夺衣服。<a id="a-26"></a>铺人闻已各相告语。<a id="a-27"></a>诸君悉可持诸弓刀牌槊之类共执群贼。<a id="a-28"></a>六众告曰。<a id="a-29"></a>被劫已久贼散他方。<a id="a-2A"></a>诸人告曰。<a id="a-2B"></a>我欲何作。<a id="a-2C"></a>六众报曰可施与衣。<a id="a-2D"></a>时彼诸人即便收敛。<a id="a-2E"></a>新故叠衣持以相施。<a id="a-2F"></a>是时六众束成大担。<a id="a-2G"></a>令诸少年荷将归寺。<a id="a-2H"></a>次至富人行中共聚而立。<a id="a-2I"></a>彼同前问。<a id="a-2J"></a>此如前答。<a id="a-2K"></a>诸人各各将贵价衣持以相施。<a id="a-2L"></a>彼复还令送归寺内。<a id="a-2M"></a>次往胜光王所攒集而住。<a id="a-2N"></a>时王见问。<a id="a-2O"></a>答事同前。<a id="a-2P"></a>王便命彼毗卢宅迦曰。<a id="a-2Q"></a>汝今宜应总诸将帅可即急去擒彼贼军。<a id="a-2R"></a>六众白言。<a id="a-2S"></a>遭劫已久贼散他邦。<a id="a-2T"></a>王曰若尔圣者欲何所作。<a id="a-2U"></a>六众报曰可施与衣。<a id="a-2V"></a>时胜光王即便人别各与十三资具胜妙衣服。<a id="a-2W"></a>是时六众即令弟子同前担去。<a id="a-2X"></a>是时四十众苾刍告邬波难陀曰。<a id="a-2Y"></a>大德计所得衣。<a id="a-2Z"></a>我等周足勿复更乞。<a id="a-2a"></a>邬波难陀报曰。<a id="a-2b"></a>具寿。<a id="a-2c"></a>汝等皆是懒堕之人。<a id="a-2d"></a>岂不共我先有诚言。<a id="a-2e"></a>若于仁等无有违者。<a id="a-2f"></a>我亦因斯为诸弟子觅少衣服。<a id="a-2g"></a>何故自足更不肯求。<a id="a-2h"></a>时诸苾刍闻皆默然。<a id="a-2i"></a>尔时六众苾刍遂便将至行雨夫人胜鬘夫人。<a id="a-2j"></a>仙授故旧。<a id="a-2k"></a>毗舍佉母。<a id="a-2l"></a>善生夫妻处。<a id="a-2m"></a>各各问答具如上述。<a id="a-2n"></a>时彼皆与十三资具上妙衣服。<a id="a-2o"></a>所得衣处皆令弟子担向寺中。<a id="a-2p"></a>是时六众报诸人曰。<a id="a-2q"></a>世尊昨日与诸苾刍受他请食。<a id="a-2r"></a>若于食处少百人者。<a id="a-2s"></a>行便空缺为施主所怪。<a id="a-2t"></a>汝等当去满彼食行。<a id="a-2u"></a>亦当为我送其钵食。<a id="a-2v"></a>时彼六众遣诸人已。<a id="a-2w"></a>自往寺中选取上衣置之一处。<a id="a-2x"></a>其故破者为四十分。<a id="a-2y"></a>时四十人赴请食已还来寺中。<a id="a-2z"></a>六众食了告弟子曰。<a id="a-30"></a>汝可唤四十少欲人来。<a id="a-31"></a>彼皆来至。<a id="a-32"></a>邬波难陀曰。<a id="a-33"></a>具寿。<a id="a-34"></a>我是汝等守衣人耶。<a id="a-35"></a>宜各取衣。<a id="a-36"></a>彼见破衣共相瞻视。<a id="a-37"></a>六众告曰。<a id="a-38"></a>汝等何故两两相看。<a id="a-39"></a>彼便报曰。<a id="a-3A"></a>何因皆与破碎衣物。<a id="a-3B"></a>邬波难陀曰。<a id="a-3C"></a>此用重叠作僧伽胝。<a id="a-3D"></a>此缝作嗢多罗僧伽。<a id="a-3E"></a>及安呾婆娑僧脚崎等。<a id="a-3F"></a>足得充济何所嫌耶。<a id="a-3G"></a>若意不满相随更乞。<a id="a-3H"></a>答曰且得充足更勿求余。<a id="a-3I"></a>便各将此破碎之衣往兰若中随事缝补。<a id="a-3J"></a>于其城邑众皆普闻四十众苾刍。<a id="a-3K"></a>王及诸人七处皆得十三资具。<a id="a-3L"></a>时有苾刍至兰若中见诸苾刍。<a id="a-3M"></a>各自劬劳补破衣服。<a id="a-3N"></a>告言诸具寿我所闻事与见不同。<a id="a-3O"></a>林中苾刍问曰所言何义。<a id="a-3P"></a>报曰我闻仁等七处皆得十三资具。<a id="a-3Q"></a>何意今时还缝破物。<a id="a-3R"></a>诸苾刍报曰。<a id="a-3S"></a>仁但耳闻我自肩负。<a id="a-3T"></a>若尔何处得此破碎衣裳。<a id="a-3U"></a>时诸苾刍具以缘报。<a id="a-3V"></a>苾刍闻已极生嫌贱。<a id="a-3W"></a>遂至住处白诸苾刍。<a id="a-3X"></a>诸苾刍以缘白佛。<a id="a-3Y"></a>佛告诸苾刍。<a id="a-3Z"></a>乃至问四十众苾刍曰。<a id="a-3a"></a>汝等实尔受他施物不知足耶。<a id="a-3b"></a>实尔世尊。<a id="a-3c"></a>尔时世尊种种呵责。<a id="a-3d"></a>不顺正理心不调寂。<a id="a-3e"></a>赞叹称扬顺理调善。<a id="a-3f"></a>广说乃至。<a id="a-3g"></a>为诸苾刍。<a id="a-3h"></a>于毗奈耶制其学处应如是说。<a id="a-3i"></a>若复苾刍夺衣失衣。<a id="a-3j"></a>烧衣吹衣漂衣。<a id="a-3k"></a>从非亲居士居士妇乞衣。<a id="a-3l"></a>彼多施衣。<a id="a-3m"></a>苾刍若须应受上下二衣。<a id="a-3n"></a>若过受者泥萨只波逸底迦。<a id="a-3o"></a>言夺衣等文并如上。<a id="a-3p"></a>应受上下二衣者。<a id="a-3q"></a>有二种上下衣。<a id="a-3r"></a>一苾刍上下衣。<a id="a-3s"></a>二俗人上下衣。<a id="a-3t"></a>苾刍上下者。<a id="a-3u"></a>若是新衣两重作僧伽胝。<a id="a-3v"></a>竖三横五。<a id="a-3w"></a>若泥婆珊。<a id="a-3x"></a>竖二横五。<a id="a-3y"></a>俗人上下者。<a id="a-3z"></a>上衣长十二肘阔三肘。<a id="a-40"></a>下衣者长七肘阔二肘。<a id="a-41"></a>应受者谓作心领受。<a id="a-42"></a>若过受者谓过前数。<a id="a-43"></a>乞得衣时便犯舍堕释名舍悔广如前说。</p>
  <p id="a44">此中犯相其事云何。<a id="a-45"></a>若苾刍从他乞俗人上下衣。<a id="a-46"></a>时依量而得。<a id="a-47"></a>若更乞时得恶作罪。<a id="a-48"></a>得便舍堕。<a id="a-49"></a>若乞苾刍上下衣时。<a id="a-4A"></a>事亦同此。<a id="a-4B"></a>若从他乞俗人上下衣时。<a id="a-4C"></a>纵减俗量不应更乞。<a id="a-4D"></a>若有长不却还主。<a id="a-4E"></a>若从他乞苾刍上下衣时。<a id="a-4F"></a>若少不充苾刍衣量。<a id="a-4G"></a>应更从乞。<a id="a-4H"></a>若有长应却还主。<a id="a-4I"></a>若俗衣少更乞。<a id="a-4J"></a>若苾刍衣有长不还。<a id="a-4K"></a>得罪轻重准事应识。<a id="a-4L"></a>若元心拟过乞者。<a id="a-4M"></a>乞时得恶作罪。<a id="a-4N"></a>得物犯舍堕。<a id="a-4O"></a>犯舍堕已更得余物。<a id="a-4P"></a>悉皆同犯广说如前。<a id="a-4Q"></a>又无犯者最初犯人。<a id="a-4R"></a>或痴狂心乱痛恼所缠。</p>
  <p data-pb></p>
  <h2 id="a4S">知俗人共许与衣就乞学处第八</h2>
  <p id="a4T">佛在室罗伐城逝多林给孤独园。<a id="a-4U"></a>于此城中有一长者。<a id="a-4V"></a>先有自妻复行邪行。<a id="a-4W"></a>其妻告曰。<a id="a-4X"></a>仁者不应作此邪行之事。<a id="a-4Y"></a>其妻屡谏夫不随语。<a id="a-4Z"></a>妇起嗔嫌共余男子亦为私合。<a id="a-4a"></a>其夫每以家物赠彼私妇。<a id="a-4b"></a>其妻亦以家物遗彼邪夫。<a id="a-4c"></a>夫妇两人破散财物几将略尽。<a id="a-4d"></a>长者禀性暴恶打其婢使。<a id="a-4e"></a>常与弊衣恶食。<a id="a-4f"></a>告言由汝散我家资。<a id="a-4g"></a>婢曰我实久知破散所以。<a id="a-4h"></a>然而二俱家主不敢斥言。<a id="a-4i"></a>时彼夫妇知婢讥刺。<a id="a-4j"></a>俱怀惭愧并默无言。<a id="a-4k"></a>时邬波难陀知是事已。<a id="a-4l"></a>便往诣彼长者宅中。<a id="a-4m"></a>为彼夫妇毁呰破戒赞叹持戒。<a id="a-4n"></a>告言善男子善女人。<a id="a-4o"></a>如佛所说邪行之人。<a id="a-4p"></a>命终之后当堕地狱。<a id="a-4q"></a>若得为人妻不贞谨夫有邪念。<a id="a-4r"></a>若离邪行。<a id="a-4s"></a>命终之后得生天上。<a id="a-4t"></a>若生人趣妻室贞良夫不邪念。<a id="a-4u"></a>说伽他曰。</p>
  <p id="a4v">由听能知法　　闻法离众过</p>
  <p id="a4w">闻法舍恶友　　闻法得涅槃</p>
  <p id="a4x">时彼夫妇既闻法已俱舍邪行。<a id="a-4y"></a>时邬波难陀复为夫妇广述归敬殊胜功德。<a id="a-4z"></a>报言汝等二人更应善听。<a id="a-50"></a>如佛所说。</p>
  <p id="a51">若归佛陀者　　不堕于恶趣</p>
  <p id="a52">舍离于人身　　当得生天上</p>
  <p id="a53">若归达摩者　　不堕于恶趣</p>
  <p id="a54">舍离于人身　　当得生天上</p>
  <p id="a55">若归僧伽者　　不堕于恶趣</p>
  <p id="a56">舍离于人身　　当得生天上</p>
  <p id="a57">时彼二人闻法欢喜深生净信。<a id="a-58"></a>即便归依三宝。<a id="a-59"></a>复为赞叹五戒功德。<a id="a-5A"></a>汝等善听。<a id="a-5B"></a>如佛说有五种大施。<a id="a-5C"></a>何谓为五。<a id="a-5D"></a>若离杀生偷盗欲邪行妄语饮酒。<a id="a-5E"></a>是为五种大施。<a id="a-5F"></a>何故离此五事名为大施。<a id="a-5G"></a>由离五故得无所畏无诸怨结。<a id="a-5H"></a>妻室贞良言则信受常不骄逸。<a id="a-5I"></a>由此五故感无量乐常处人天。<a id="a-5J"></a>故名大施。<a id="a-5K"></a>时彼二人闻此法已。<a id="a-5L"></a>倍生深信受五学处。<a id="a-5M"></a>邬波难陀令彼二人住归戒已舍之而去。<a id="a-5N"></a>时彼长者。<a id="a-5O"></a>复于他日更以苦楚而打其婢。<a id="a-5P"></a>妻曰仁者我先未识业果之时常行苦楚。<a id="a-5Q"></a>今由圣者邬波难陀善知识故。<a id="a-5R"></a>令我识业异熟。<a id="a-5S"></a>不应更行苦楚。<a id="a-5T"></a>然诸世人自受业报。<a id="a-5U"></a>贵贱无恒谁是奴婢。<a id="a-5V"></a>从今已往勿行杖木。<a id="a-5W"></a>夫言贤首。<a id="a-5X"></a>善哉此说。<a id="a-5Y"></a>命其婢曰。<a id="a-5Z"></a>小女。<a id="a-5a"></a>汝可澡浴赐以新衣。<a id="a-5b"></a>告曰应勤家业施汝无畏。<a id="a-5c"></a>婢作是念。<a id="a-5d"></a>此二家长先皆不仁。<a id="a-5e"></a>好行楚罚苦虐于我。<a id="a-5f"></a>弊衣恶食尚不充躯。<a id="a-5g"></a>今者恩慈事同父母。<a id="a-5h"></a>复更思念。<a id="a-5i"></a>自从圣者邬波难陀入此舍后。<a id="a-5j"></a>仁心抚育更不打我。<a id="a-5k"></a>我今欲将何物报圣者恩。<a id="a-5l"></a>若于家中偷窃少物将报恩者。<a id="a-5m"></a>家主若知同前苦楚。<a id="a-5n"></a>既无得处但怀愧心。<a id="a-5o"></a>后于异时邬波难陀来为夫妇说法而去。<a id="a-5p"></a>时长者妇告其夫曰。<a id="a-5q"></a>仁岂不知圣者邬波难陀是我等善友。<a id="a-5r"></a>令舍恶业住善品中。<a id="a-5s"></a>归敬三尊受五学处。<a id="a-5t"></a>复能时时以法相授。<a id="a-5u"></a>我等宜应奉施多少。<a id="a-5v"></a>长者问曰欲作何事。<a id="a-5w"></a>妻曰施一白叠帔。<a id="a-5x"></a>其婢闻之便作是念。<a id="a-5y"></a>我以此言持报圣者。<a id="a-5z"></a>时邬波难陀旦入城中。<a id="a-60"></a>次第乞食至长者家。<a id="a-61"></a>婢见礼足。<a id="a-62"></a>告言圣者。<a id="a-63"></a>我有善言欲以相报。<a id="a-64"></a>问言何事。<a id="a-65"></a>婢曰我家长者及以夫人。<a id="a-66"></a>欲将上衣持奉大德。<a id="a-67"></a>邬波难陀闻已生念。<a id="a-68"></a>世间所有贪餮之人我当一数。<a id="a-69"></a>今闻获利实称本心。<a id="a-6A"></a>然此婢子虽有此言我更穷诘。<a id="a-6B"></a>便带嗔色报言。<a id="a-6C"></a>小女。<a id="a-6D"></a>汝以何缘辄弄于我。<a id="a-6E"></a>报言圣者岂敢相弄。<a id="a-6F"></a>邬波难陀报言。<a id="a-6G"></a>小女。<a id="a-6H"></a>若言实者家长设嗔我劝容恕。<a id="a-6I"></a>若其虚者多与汝杖还同昔日。<a id="a-6J"></a>报言圣者何事须疑。<a id="a-6K"></a>但入宅中自当知矣。<a id="a-6L"></a>时邬波难陀即入其舍。<a id="a-6M"></a>彼二夫妻见唱善来。<a id="a-6N"></a>敷座令坐。<a id="a-6O"></a>既礼足已。<a id="a-6P"></a>便取卑座跪而听法。<a id="a-6Q"></a>为说法已。<a id="a-6R"></a>告言长者。<a id="a-6S"></a>许与大叠我今欲见。<a id="a-6T"></a>时彼夫妻互相瞻视。<a id="a-6U"></a>邬波难陀见而问曰。<a id="a-6V"></a>何故仁等更互相看。<a id="a-6W"></a>彼二答曰。<a id="a-6X"></a>圣者此是我等私屏之言谁当告知。<a id="a-6Y"></a>岂复圣者了他心耶。<a id="a-6Z"></a>邬波难陀曰。<a id="a-6a"></a>我从少来持钵乞食齿落发白。<a id="a-6b"></a>于斯少事汝不信耶。<a id="a-6c"></a>时彼长者便授与衣。<a id="a-6d"></a>邬波难陀受其衣已周遍观察。<a id="a-6e"></a>即便翻手面带忧相。<a id="a-6f"></a>长者问曰圣者何意如此。<a id="a-6g"></a>报言长者汝有舍福无受用福。<a id="a-6h"></a>唯堪拂履或用帘窗。<a id="a-6i"></a>置在桁竿自然破坏。<a id="a-6j"></a>长者问曰欲何所为。<a id="a-6k"></a>报曰更求好者施我作衣。<a id="a-6l"></a>答言圣者更无可得。<a id="a-6m"></a>报言可买与我。<a id="a-6n"></a>答曰我无价直。<a id="a-6o"></a>报曰且为赊买后当还价。<a id="a-6p"></a>是时长者复看妻面。<a id="a-6q"></a>妻曰圣者邬波难陀于我等处诚有大恩。<a id="a-6r"></a>可为买衣遂所希望。<a id="a-6s"></a>时彼长者即将邬波难陀往至市中诣一铺所。<a id="a-6t"></a>邬波难陀便作是念。<a id="a-6u"></a>我令铺主发动高心出上衣服。<a id="a-6v"></a>报长者曰。<a id="a-6w"></a>略观此铺多是贫人。<a id="a-6x"></a>宁容得有上好白叠。<a id="a-6y"></a>应向余处别可求之。<a id="a-6z"></a>是时铺主闻此语已。<a id="a-70"></a>便起高心出好上叠。<a id="a-71"></a>报言圣者何故相轻试看此叠。<a id="a-72"></a>邬波难陀曰。<a id="a-73"></a>实诚好物。<a id="a-74"></a>其价如何。<a id="a-75"></a>商人报曰。<a id="a-76"></a>直五十迦利沙波拏。<a id="a-77"></a>邬波难陀曰。<a id="a-78"></a>三十当取。<a id="a-79"></a>商人曰谁当还价。<a id="a-7A"></a>报言长者相还。<a id="a-7B"></a>问长者曰何时当与。<a id="a-7C"></a>长者言某时当与。<a id="a-7D"></a>商人曰善随意将去。<a id="a-7E"></a>长者即便付与邬波难陀。<a id="a-7F"></a>时邬波难陀报言。<a id="a-7G"></a>长者无病长寿。<a id="a-7H"></a>今所施物是心璎珞是心资助。<a id="a-7I"></a>定慧庄严得人天道。<a id="a-7J"></a>乃至广说。<a id="a-7K"></a>邬波难陀便持此叠往逝多林。<a id="a-7L"></a>长者家贫不能依时还其叠价。<a id="a-7M"></a>商人遂立长者于赫日中不听其去。<a id="a-7N"></a>有知识见问言。<a id="a-7O"></a>何意住立日中。<a id="a-7P"></a>为有疟病为服酥耶。<a id="a-7Q"></a>报言我非疟病亦不服酥。<a id="a-7R"></a>债久不还被立于此。<a id="a-7S"></a>问言何时负债。<a id="a-7T"></a>岂汝祖父负他债耶。<a id="a-7U"></a>报言由我于释迦子生敬信心。<a id="a-7V"></a>以衣见施嫌恶不受。<a id="a-7W"></a>令买好者置此艰辛。<a id="a-7X"></a>时彼知友闻此事已便起讥嫌。<a id="a-7Y"></a>沙门释子贪求无厌。<a id="a-7Z"></a>诸苾刍闻已具以其事往白世尊。<a id="a-7a"></a>世尊以此因缘集苾刍众。<a id="a-7b"></a>广说乃至。<a id="a-7c"></a>佛告邬波难陀曰。<a id="a-7d"></a>汝实作如是不端严事。<a id="a-7e"></a>随他所施无知足心。<a id="a-7f"></a>更求好物令彼辛苦。<a id="a-7g"></a>白言实尔。<a id="a-7h"></a>世尊如前种种呵责。<a id="a-7i"></a>告诸苾刍。<a id="a-7j"></a>我今为诸弟子。<a id="a-7k"></a>于毗奈耶制其学处应如是说。</p>
  <p id="a7l">若复苾刍有非亲居士居士妇。<a id="a-7m"></a>共办衣价当买如是清净衣与某甲苾刍。<a id="a-7n"></a>及时应用。<a id="a-7o"></a>此苾刍先不受请因他告知。<a id="a-7p"></a>便诣彼家作如是语。<a id="a-7q"></a>善哉仁者为我所办衣价。<a id="a-7r"></a>可买如是清净衣。<a id="a-7s"></a>及时与我为好故。<a id="a-7t"></a>若得衣者泥萨只波逸底迦。<a id="a-7u"></a>若苾刍者谓邬波难陀。<a id="a-7v"></a>亲非亲等义如上说。<a id="a-7w"></a>言衣价者谓金银贝齿等。<a id="a-7x"></a>办者贮畜也。<a id="a-7y"></a>如是衣者谓七种如上。<a id="a-7z"></a>买者谓从他买。<a id="a-80"></a>言清净者。<a id="a-81"></a>谓得如是堪受用衣。<a id="a-82"></a>与者谓施衣时。<a id="a-83"></a>某甲者谓邬波难陀。<a id="a-84"></a>不受请者先未言许。<a id="a-85"></a>因他告知等者。<a id="a-86"></a>见他陈说往彼求衣。<a id="a-87"></a>强索其价为好故。<a id="a-88"></a>若得衣时便犯舍堕。<a id="a-89"></a>此中犯相其事云何。<a id="a-8A"></a>事有三种。<a id="a-8B"></a>谓价色量。<a id="a-8C"></a>云何为价。<a id="a-8D"></a>若苾刍从非亲人得五迦利沙波拏直衣。<a id="a-8E"></a>受时无犯。<a id="a-8F"></a>不受此衣更过索者。<a id="a-8G"></a>索时犯恶作。<a id="a-8H"></a>得时犯舍堕。<a id="a-8I"></a>如是乃至五十迦利沙波拏等。<a id="a-8J"></a>随觅随得。<a id="a-8K"></a>轻重准上应知。<a id="a-8L"></a>是谓为价。<a id="a-8M"></a>云何为色。<a id="a-8N"></a>苾刍得青色衣受时无犯。<a id="a-8O"></a>不受此衣更过索者。<a id="a-8P"></a>索时得恶作。<a id="a-8Q"></a>得时犯舍堕。<a id="a-8R"></a>如青既尔。<a id="a-8S"></a>乃至余色准此应知。<a id="a-8T"></a>是谓为色。</p>
  <p id="a8U">云何为量。<a id="a-8V"></a>若苾刍得五肘衣时受取无犯。<a id="a-8W"></a>不受此衣更过索者。<a id="a-8X"></a>同前得罪。<a id="a-8Y"></a>如是乃至多肘。<a id="a-8Z"></a>罪之轻重事并同前。<a id="a-8a"></a>是谓为量。<a id="a-8b"></a>此泥萨只衣舍衣方法事亦同前。<a id="a-8c"></a>无犯者若乞缕缋便得小片。<a id="a-8d"></a>若乞小片他与大衣。<a id="a-8e"></a>此皆无犯。<a id="a-8f"></a>又无犯者谓初犯人。<a id="a-8g"></a>或痴狂心乱痛恼所缠。</p>
  <p data-pb></p>
  <h2 id="a8h">知俗人别许与衣就乞学处第九</h2>
  <p id="a8i">佛在逝多林。<a id="a-8j"></a>时邬波难陀苾刍起犯因缘。<a id="a-8k"></a>长者及妇各与外人私通。<a id="a-8l"></a>因为说法舍恶修善。<a id="a-8m"></a>事并同前。<a id="a-8n"></a>但以二人各办衣价为异。<a id="a-8o"></a>令彼二价共为一衣。<a id="a-8p"></a>致使长者受大辛苦。<a id="a-8q"></a>苾刍以缘白佛。<a id="a-8r"></a>乃至为制学处应如是说。</p>
  <p id="a8s">若复苾刍有非亲居士居士妇。<a id="a-8t"></a>各为苾刍办衣价。<a id="a-8u"></a>买如是清净衣与某甲苾刍。<a id="a-8v"></a>此苾刍先不受请因他告知。<a id="a-8w"></a>便诣彼家作如是语。<a id="a-8x"></a>善哉仁者可共买如是清净衣。<a id="a-8y"></a>及时与我为好故。<a id="a-8z"></a>若得衣者泥萨只波逸底迦。<a id="a-90"></a>此中犯相三种不同。<a id="a-91"></a>并如前说。</p>
  <p data-pb></p>
  <h2 id="a92">过限索衣学处第十</h2>
  <p id="a93">佛在王舍城竹林园中。<a id="a-94"></a>时邬波难陀作如是念。<a id="a-95"></a>我等所有经求之处。<a id="a-96"></a>皆由给孤独长者启请世尊制其学处。<a id="a-97"></a>我等假欲乞求狭小布巾尚无由得。<a id="a-98"></a>况宽大耶。<a id="a-99"></a>然我昔时共行雨婆罗门。<a id="a-9A"></a>同一学堂从师受业。<a id="a-9B"></a>我宜往见。<a id="a-9C"></a>或容与我多少衣物。<a id="a-9D"></a>便就彼宅门人止之圣者勿进。<a id="a-9E"></a>报言贤首世尊制我五处不行。<a id="a-9F"></a>唱令家淫女家酒家王家屠脍家。<a id="a-9G"></a>此家岂是五处耶。<a id="a-9H"></a>门人报曰。<a id="a-9I"></a>圣者何须多作讥骂。<a id="a-9J"></a>斯非唱令淫女等家。<a id="a-9K"></a>然是婆罗门行雨之宅。<a id="a-9L"></a>报守门人曰。<a id="a-9M"></a>男子汝宜入舍报婆罗门云。<a id="a-9N"></a>大德邬波难陀今在门外须欲相见。<a id="a-9O"></a>门人曰。<a id="a-9P"></a>观斯意气似从胜光王断事处来。<a id="a-9Q"></a>报曰痴人为报者善。<a id="a-9R"></a>若更迟延必当令汝招大杖罚。<a id="a-9S"></a>门人自念看此形势全无怖惧。<a id="a-9T"></a>不同余者必有所由。<a id="a-9U"></a>当为报知勿受其辱。<a id="a-9V"></a>即便入报。<a id="a-9W"></a>大德邬波难陀今在门外云须相见。<a id="a-9X"></a>婆罗门曰。<a id="a-9Y"></a>唤大德入谁复相遮。<a id="a-9Z"></a>门人闻已便作是念。<a id="a-9a"></a>由此缘故豪望沙门全无怖意。<a id="a-9b"></a>即便唤入。<a id="a-9c"></a>婆罗门见遥唱善来敷座令坐。<a id="a-9d"></a>既坐定已发美妙音。<a id="a-9e"></a>赞叹施门殊胜功德。<a id="a-9f"></a>若邬波难陀发喜悦心赞布施者。<a id="a-9g"></a>诸有信心婆罗门等。<a id="a-9h"></a>听法之时作如是念。<a id="a-9i"></a>善哉妙法我等宜应割肉持施。<a id="a-9j"></a>时婆罗门闻法欢喜作如是语。<a id="a-9k"></a>大德坐夏了日我当奉施六十金钱。<a id="a-9l"></a>邬波难陀曰。<a id="a-9m"></a>贤首无病长寿即为咒愿。<a id="a-9n"></a>今所施物是心璎珞。<a id="a-9o"></a>乃至安隐涅槃即辞而去。<a id="a-9p"></a>时有二苾刍从室罗伐至王舍城。<a id="a-9q"></a>为礼佛故诣竹林中。<a id="a-9r"></a>是时世尊命具寿阿难陀曰。<a id="a-9s"></a>汝今宜往告诸苾刍。<a id="a-9t"></a>如来欲往憍萨罗国人间游行。<a id="a-9u"></a>若有情愿随从行者可料理衣服。<a id="a-9v"></a>时阿难陀受教而去。<a id="a-9w"></a>告诸苾刍宣世尊教。<a id="a-9x"></a>时二新来苾刍闻是语已忧心而住。<a id="a-9y"></a>邬波难陀问曰。<a id="a-9z"></a>汝二少年何意怀忧。<a id="a-A0"></a>彼二答曰。<a id="a-A1"></a>具寿阿难陀告诸苾刍。<a id="a-A2"></a>如来欲往憍萨罗国人间游行。<a id="a-A3"></a>若愿去者当料理衣服。<a id="a-A4"></a>大德我适来至犹未解息。<a id="a-A5"></a>如何更往室罗伐城。<a id="a-A6"></a>时邬波难陀闻已忧恼作如是念。<a id="a-A7"></a>我经多时才蒙少施。<a id="a-A8"></a>宁知更有障碍事生。<a id="a-A9"></a>至明旦已即便往诣婆罗门家。<a id="a-AA"></a>到已就座而坐作忧悒声说施功德。<a id="a-AB"></a>时婆罗门问言。<a id="a-AC"></a>大德前来说法美妙音声。<a id="a-AD"></a>今者似带忧色其声卑下。<a id="a-AE"></a>愿闻其故。<a id="a-AF"></a>邬波难陀曰。<a id="a-AG"></a>贤首我经多时才得相见。<a id="a-AH"></a>今时不久即欲别离。<a id="a-AI"></a>作是语已怀忧而住。<a id="a-AJ"></a>世有言曰。</p>
  <p id="aAK">摩揭陀人闻声解　　憍萨罗国睹形知</p>
  <p id="aAL">半字便了五王城　　待言方解余边国</p>
  <p id="aAM">时行雨婆罗门。<a id="a-AN"></a>闻邬波难陀所说便作是念。<a id="a-AO"></a>此不为我离别生忧。<a id="a-AP"></a>但为六十金钱而起愁恼。<a id="a-AQ"></a>报言。<a id="a-AR"></a>大德随仁何处作安居了。<a id="a-AS"></a>我当奉送六十金钱。<a id="a-AT"></a>邬波难陀曰。<a id="a-AU"></a>贤首无病长寿。<a id="a-AV"></a>善哉施心始终坚固。<a id="a-AW"></a>所为福利当招胜果即辞而去。<a id="a-AX"></a>尔时世尊大众围绕如余广说。<a id="a-AY"></a>至憍萨罗往室罗伐住逝多林。<a id="a-AZ"></a>时有商客从此城出。<a id="a-Aa"></a>将诸货物诣王舍城。<a id="a-Ab"></a>然王舍城古昔常法。<a id="a-Ac"></a>若于他处有大商旅至其国者。<a id="a-Ad"></a>王自看税或令行雨大臣。<a id="a-Ae"></a>是时行雨看税其物。<a id="a-Af"></a>报商客曰。<a id="a-Ag"></a>汝若还归室罗伐者当报我知。<a id="a-Ah"></a>答言尔。<a id="a-Ai"></a>商人交易既了诣大臣所。<a id="a-Aj"></a>报言。<a id="a-Ak"></a>我欲归国。<a id="a-Al"></a>即便付与六十金钱。<a id="a-Am"></a>告言。<a id="a-An"></a>此物汝可将与大德邬波难陀。<a id="a-Ao"></a>彼受物已作如是念。<a id="a-Ap"></a>若与行雨大臣先相识者。<a id="a-Aq"></a>彼定必是众所知识大德苾刍。<a id="a-Ar"></a>我当于彼少为利润令彼生喜。<a id="a-As"></a>可买细叠将向彼城。<a id="a-At"></a>往竹林中问苾刍曰。<a id="a-Au"></a>何者叠衣堪苾刍着。<a id="a-Av"></a>苾刍报曰。<a id="a-Aw"></a>贤首汝今岂欲施僧衣耶。<a id="a-Ax"></a>报言我无暇施。<a id="a-Ay"></a>然行雨大臣附我六十金钱与大德邬波难陀。<a id="a-Az"></a>我今欲以金钱买叠将去望称彼心。<a id="a-B0"></a>诸苾刍曰。<a id="a-B1"></a>汝今定当输其白叠并索金钱。<a id="a-B2"></a>商人念曰。<a id="a-B3"></a>今此苾刍或与彼仇隙。<a id="a-B4"></a>即便更诣余苾刍处具述前事。<a id="a-B5"></a>苾刍报曰。<a id="a-B6"></a>汝若不印金钱而将去者彼定索利。<a id="a-B7"></a>商人便念彼此语同事。<a id="a-B8"></a>须防虑往大臣所令其印署。<a id="a-B9"></a>大臣曰。<a id="a-BA"></a>我今信汝岂劳须印。<a id="a-BB"></a>商人曰。<a id="a-BC"></a>虽相委信商人之法事须详审。<a id="a-BD"></a>于时大臣便为印署。<a id="a-BE"></a>商人持往室罗伐城至逝多林。<a id="a-BF"></a>问苾刍曰。<a id="a-BG"></a>圣者邬波难陀房在何处。<a id="a-BH"></a>时诸苾刍示其住处。<a id="a-BI"></a>彼往不见。<a id="a-BJ"></a>问苾刍曰。<a id="a-BK"></a>大德邬波难陀今向何处。<a id="a-BL"></a>报言暂向寺外闲静之处。<a id="a-BM"></a>商人报曰。<a id="a-BN"></a>此之金钱是王舍大臣行雨所寄。<a id="a-BO"></a>可为领取彼来当与。<a id="a-BP"></a>苾刍报曰。<a id="a-BQ"></a>贤首汝颇曾见炬火发焰以头触之。<a id="a-BR"></a>商人即念此必与彼先有仇隙。<a id="a-BS"></a>即诣余苾刍处白言。<a id="a-BT"></a>大德。<a id="a-BU"></a>此之金钱是王舍大臣行雨所寄。<a id="a-BV"></a>与邬波难陀可为受取彼来当付。<a id="a-BW"></a>诸苾刍曰。<a id="a-BX"></a>若其不印而将来者。<a id="a-BY"></a>彼必定当从汝索利。<a id="a-BZ"></a>谁能为彼辄受此物汝自面付。<a id="a-Ba"></a>商人念曰。<a id="a-Bb"></a>所言相似此定是难我。<a id="a-Bc"></a>在家中待彼苾刍自解应答。<a id="a-Bd"></a>报苾刍曰。<a id="a-Be"></a>若邬波难陀还至此者可为报知。<a id="a-Bf"></a>我在某处必须物者可来取之。<a id="a-Bg"></a>言已舍去。<a id="a-Bh"></a>邬波难陀后来寺内。<a id="a-Bi"></a>苾刍告曰。<a id="a-Bj"></a>大德邬波难陀善哉世尊有如是说。<a id="a-Bk"></a>若具戒行意清净者。<a id="a-Bl"></a>随心所愿皆得成就。<a id="a-Bm"></a>仁者今日息意林中。<a id="a-Bn"></a>即便获得六十金钱远来供养。<a id="a-Bo"></a>邬波难陀告言。<a id="a-Bp"></a>具寿何处得有施主。<a id="a-Bq"></a>佛及大众千二百五十各与六十金钱。<a id="a-Br"></a>苾刍报曰。<a id="a-Bs"></a>唯仁独得不遍众僧。<a id="a-Bt"></a>邬波难陀曰。<a id="a-Bu"></a>谁能惠我六十金钱。<a id="a-Bv"></a>报曰是王舍城行雨大臣寄来奉施。<a id="a-Bw"></a>报曰彼是我旧知识。<a id="a-Bx"></a>先已有心与我此物。<a id="a-By"></a>谁为受之好观察不。<a id="a-Bz"></a>勿被揩损及以破落。<a id="a-C0"></a>是私铸物不堪受用。<a id="a-C1"></a>报言无人为受。<a id="a-C2"></a>邬波难陀曰。<a id="a-C3"></a>我比住在恶友之中。<a id="a-C4"></a>谁肯为受。<a id="a-C5"></a>作是语时。<a id="a-C6"></a>余人报曰。<a id="a-C7"></a>大德何事忧恼。<a id="a-C8"></a>商人留语我住某处。<a id="a-C9"></a>若须者可来取之。</p>
  <p id="aCA">时邬波难陀闻是语已。<a id="a-CB"></a>即取僧伽胝疾行而去往彼家中。<a id="a-CC"></a>时彼商人遥见急步即自念言。<a id="a-CD"></a>看此形势定是豪族沙门。<a id="a-CE"></a>问言仁是邬波难陀。<a id="a-CF"></a>答言是。<a id="a-CG"></a>即便取钱。<a id="a-CH"></a>报言此是大臣行雨所寄可领取之。<a id="a-CI"></a>即为广作咒愿。<a id="a-CJ"></a>商人曰此非我财勿为我咒。<a id="a-CK"></a>愿应可为彼行雨大臣。<a id="a-CL"></a>邬波难陀曰。<a id="a-CM"></a>损汝何事汝亦于我大有功劳。<a id="a-CN"></a>远从他方持物来至。<a id="a-CO"></a>借一小儿持钱将去。<a id="a-CP"></a>到市店所即遣归来。<a id="a-CQ"></a>圣者我无小儿。<a id="a-CR"></a>报言痴人远自王舍尚为持来。<a id="a-CS"></a>跬步之间不肯送去。<a id="a-CT"></a>即命小儿令送钱去。<a id="a-CU"></a>语小儿曰。<a id="a-CV"></a>当随后去不得余行。<a id="a-CW"></a>若其与汝饼果之直必不应取。<a id="a-CX"></a>是时小儿持钱随去至一店上。<a id="a-CY"></a>报言圣者此处安钱。<a id="a-CZ"></a>邬波难陀便作是念。<a id="a-Ca"></a>彼兴生人教此童子不令随我。<a id="a-Cb"></a>即报铺主曰。<a id="a-Cc"></a>贤首此之金钱且为收举。<a id="a-Cd"></a>报言圣者我有家长。<a id="a-Ce"></a>邬波难陀曰。<a id="a-Cf"></a>愿汝常不自由。<a id="a-Cg"></a>复更向一卖香童子处。<a id="a-Ch"></a>告言贤首暂寄此钱。<a id="a-Ci"></a>报言我之尊人出外不在。<a id="a-Cj"></a>邬波难陀曰。<a id="a-Ck"></a>愿汝家长更勿重来。<a id="a-Cl"></a>复更诣一卖香童子创发信心。<a id="a-Cm"></a>报曰贤首暂寄此钱。<a id="a-Cn"></a>报言我有大人不敢受寄。<a id="a-Co"></a>邬波难陀曰。<a id="a-Cp"></a>我言谓汝少有信心。<a id="a-Cq"></a>宁知更是信心罗刹。<a id="a-Cr"></a>若汝元无少许信者。<a id="a-Cs"></a>捉苾刍足倒曳门外。<a id="a-Ct"></a>彼遂无语。<a id="a-Cu"></a>报言圣者可安此处。<a id="a-Cv"></a>邬波难陀遂便归寺。<a id="a-Cw"></a>时诸商人先有制令。<a id="a-Cx"></a>若至日出不普集者罚金钱六十文。<a id="a-Cy"></a>母告童子曰。<a id="a-Cz"></a>汝当早去勿令他罚。<a id="a-D0"></a>时邬波难陀夜便生念起追悔心。<a id="a-D1"></a>卖香童子初发信心。<a id="a-D2"></a>或容于我讳所寄物既至天晓。<a id="a-D3"></a>将一小儿往彼店所。<a id="a-D4"></a>时彼店主闭门欲出。<a id="a-D5"></a>邬波难陀报言。<a id="a-D6"></a>贤首还我金钱。<a id="a-D7"></a>答言圣者此处商人先有制令。<a id="a-D8"></a>若至日出方来集者罚金钱六十文。<a id="a-D9"></a>少时且住赴集方还。<a id="a-DA"></a>邬波难陀曰。<a id="a-DB"></a>痴人我非汝仆使。<a id="a-DC"></a>自取已钱谁能脚疼于此久立。<a id="a-DD"></a>若不还我而便去者。<a id="a-DE"></a>违胜光王教更当罚汝六十金钱。<a id="a-DF"></a>彼闻是语即便嗔骂。<a id="a-DG"></a>捉其钱裹掷之于地。<a id="a-DH"></a>泥印便破。<a id="a-DI"></a>邬波难陀曰。<a id="a-DJ"></a>汝当且住我试解看。<a id="a-DK"></a>不揩缺不非私铸不。<a id="a-DL"></a>铺主报曰。<a id="a-DM"></a>仁岂捡看而付于我。<a id="a-DN"></a>邬波难陀曰。<a id="a-DO"></a>虽我不看何故印破。<a id="a-DP"></a>时彼铺主衔恨而默。<a id="a-DQ"></a>既至天晓集期便过。<a id="a-DR"></a>时诸商人来就家中。<a id="a-DS"></a>将彼六十金钱物去。<a id="a-DT"></a>其母报曰。<a id="a-DU"></a>汝作何事违他众制罚汝六十金钱。<a id="a-DV"></a>子报母曰。<a id="a-DW"></a>由与释子共为亲友。<a id="a-DX"></a>初发信芽即令摧折。<a id="a-DY"></a>便起嫌骂。<a id="a-DZ"></a>苾刍闻已具白世尊。<a id="a-Da"></a>世尊以此因缘集苾刍众。<a id="a-Db"></a>乃至广说问邬波难陀曰。<a id="a-Dc"></a>汝实作如是不端严事耶。<a id="a-Dd"></a>实尔大德。<a id="a-De"></a>佛以种种呵责。<a id="a-Df"></a>乃至我今为诸弟子。<a id="a-Dg"></a>于毗奈耶制其学处应如是说。<a id="a-Dh"></a>若复苾刍若王若大臣婆罗门居士等。<a id="a-Di"></a>遣使为苾刍送衣价。<a id="a-Dj"></a>彼使持衣价至苾刍所白言。<a id="a-Dk"></a>大德。<a id="a-Dl"></a>此物是某甲王大臣婆罗门居士等遣我送来。<a id="a-Dm"></a>大德哀愍为受是。<a id="a-Dn"></a>苾刍语彼使言。<a id="a-Do"></a>仁者。<a id="a-Dp"></a>此衣价我不应受。<a id="a-Dq"></a>若得顺时清净衣应受。<a id="a-Dr"></a>彼使白言。<a id="a-Ds"></a>大德。<a id="a-Dt"></a>有执事人不。<a id="a-Du"></a>苾刍言有。<a id="a-Dv"></a>若僧净人若邬波索迦。<a id="a-Dw"></a>此是苾刍执事人。<a id="a-Dx"></a>彼使往执事人所。<a id="a-Dy"></a>与衣价已语言。<a id="a-Dz"></a>汝可以此衣价买顺时清净衣。<a id="a-E0"></a>与某甲苾刍令其披服。<a id="a-E1"></a>彼使善教执事人已。<a id="a-E2"></a>还至苾刍所白言。<a id="a-E3"></a>大德。<a id="a-E4"></a>所示执事人我已与衣价。<a id="a-E5"></a>得清净衣应受。<a id="a-E6"></a>苾刍须衣应往执事人所。<a id="a-E7"></a>若二若三令彼忆念。<a id="a-E8"></a>告言。<a id="a-E9"></a>我须衣若得者善。<a id="a-EA"></a>若不得者乃至四五六返。<a id="a-EB"></a>往彼默然随处而住。<a id="a-EC"></a>若四五六返得衣者善。<a id="a-ED"></a>若不得衣过是求得衣者。<a id="a-EE"></a>泥萨只波逸底迦。<a id="a-EF"></a>若竟不得衣是苾刍应随彼送衣价处。<a id="a-EG"></a>若自往若遣可信人。<a id="a-EH"></a>往报言。<a id="a-EI"></a>仁为某甲苾刍送衣价。<a id="a-EJ"></a>彼苾刍竟不得衣。<a id="a-EK"></a>仁应知勿令失此是时。</p>
  <p id="aEL">言苾刍者谓邬波难陀。<a id="a-EM"></a>王者若男若女或复余人。<a id="a-EN"></a>以王法灌顶者悉名为王。<a id="a-EO"></a>大臣者执王政事相依而立。<a id="a-EP"></a>婆罗门者贵种多闻。<a id="a-EQ"></a>居士者谓在家富赡。<a id="a-ER"></a>等者诸余杂类。<a id="a-ES"></a>遣使者谓女男黄门。<a id="a-ET"></a>送衣价者谓金银钱等。<a id="a-EU"></a>彼使持衣价等者。<a id="a-EV"></a>谓持衣价到苾刍所。<a id="a-EW"></a>白言大德者谓命前人。<a id="a-EX"></a>此物是某甲等者。<a id="a-EY"></a>谓述来处愿为纳受。<a id="a-EZ"></a>是苾刍等者报不应受。<a id="a-Ea"></a>顺时清净者谓称理而得。<a id="a-Eb"></a>彼使语苾刍等者。<a id="a-Ec"></a>谓问执事人。<a id="a-Ed"></a>苾刍言有者指其人。<a id="a-Ee"></a>若僧净人者谓大众净人。<a id="a-Ef"></a>若邬波索迦者。<a id="a-Eg"></a>谓归依三宝受五学处。<a id="a-Eh"></a>彼使等者明使意也。<a id="a-Ei"></a>买者或买或织。<a id="a-Ej"></a>与某甲苾刍者指所与人。<a id="a-Ek"></a>言清净者谓堪受用。<a id="a-El"></a>善教已者谓善教示。<a id="a-Em"></a>具报苾刍若二若三等者。<a id="a-En"></a>出言往返数令彼忆念。<a id="a-Eo"></a>得者善者谓称求心。<a id="a-Ep"></a>若不得者乃至四五六返。<a id="a-Eq"></a>默然随处而住者。<a id="a-Er"></a>出默住数。<a id="a-Es"></a>言随处者有四处。<a id="a-Et"></a>一敝处二舍处三田处四店处。<a id="a-Eu"></a>敝谓作瓦器等或剃发处。<a id="a-Ev"></a>舍谓居宅。<a id="a-Ew"></a>田谓稻蔗等田。<a id="a-Ex"></a>店谓卖货处。<a id="a-Ey"></a>有六诘问。<a id="a-Ez"></a>见彼六言随事应诘。<a id="a-F0"></a>云何为六。<a id="a-F1"></a>若彼问云。<a id="a-F2"></a>仁今何缘得至苾刍。<a id="a-F3"></a>答云为彼事来。<a id="a-F4"></a>若云仁极善来此处应坐。<a id="a-F5"></a>答云为彼事来。<a id="a-F6"></a>若云食饭。<a id="a-F7"></a>答云为彼事来。<a id="a-F8"></a>若云啖饼。<a id="a-F9"></a>答云为彼事来。<a id="a-FA"></a>若云饮水。<a id="a-FB"></a>答云为彼事来。<a id="a-FC"></a>若于此六种随一事中。<a id="a-FD"></a>见他语时寻声即报。<a id="a-FE"></a>不徐缓答令彼前人不暇作余言者。<a id="a-FF"></a>是则不名圆满善好。<a id="a-FG"></a>六种诘问若随一事中。<a id="a-FH"></a>见他语时寻声未道。<a id="a-FI"></a>徐徐缓答令彼前人得有容暇作余语者。<a id="a-FJ"></a>是则名为圆满善好。<a id="a-FK"></a>六种诘问若作如是求时。<a id="a-FL"></a>得衣者善。<a id="a-FM"></a>若不得衣过是求得衣者。<a id="a-FN"></a>泥萨只波逸底迦。<a id="a-FO"></a>过者谓过三语六默而更往求得也。<a id="a-FP"></a>若竟不得衣从衣来处。<a id="a-FQ"></a>或自去或遣可信人去。<a id="a-FR"></a>言可信者。<a id="a-FS"></a>谓弟子门人是可委信。<a id="a-FT"></a>报彼令知遣其收取勿使虚失。<a id="a-FU"></a>此是还报法式。</p>
  <p id="aFV">若苾刍遣使报已。<a id="a-FW"></a>彼执事人来至苾刍所作如是语。<a id="a-FX"></a>圣者可受此衣价。<a id="a-FY"></a>苾刍应报彼曰。<a id="a-FZ"></a>此之衣价我已舍讫。<a id="a-Fa"></a>汝当还彼送衣来处。<a id="a-Fb"></a>如是报者善。<a id="a-Fc"></a>若取衣者犯舍堕。</p>
  <p id="aFd">若执事人作如是语。<a id="a-Fe"></a>圣者仁可受此衣价。<a id="a-Ff"></a>彼之施主我共平章令其心喜。<a id="a-Fg"></a>若如是者取衣无犯。<a id="a-Fh"></a>苾刍若不作如是次第受衣者。<a id="a-Fi"></a>皆犯舍堕。<a id="a-Fj"></a>既犯罪已舍悔之法。<a id="a-Fk"></a>广说如前。</p>
  <p id="aFl">此中犯相其事云何。<a id="a-Fm"></a>若人为施主人为使者人为给事。<a id="a-Fn"></a>如法得衣者无犯。<a id="a-Fo"></a>异斯舍堕。<a id="a-Fp"></a>若人为施主人为使者非人为给事。<a id="a-Fq"></a>如法得衣者无犯。<a id="a-Fr"></a>异斯恶作。<a id="a-Fs"></a>若人为施主非人为使者非人为给事。<a id="a-Ft"></a>同前恶作。<a id="a-Fu"></a>若人为施主非人为使者人为给事。<a id="a-Fv"></a>同前舍堕。<a id="a-Fw"></a>若非人为施主非人为使者非人为给事。<a id="a-Fx"></a>同前恶作。<a id="a-Fy"></a>若非人为施主非人为使者人为给事。<a id="a-Fz"></a>同前舍堕。<a id="a-G0"></a>若非人为施主人为使者人为给事。<a id="a-G1"></a>同前舍堕。<a id="a-G2"></a>若非人为施主人为使者非人为给事。<a id="a-G3"></a>同前恶作。<a id="a-G4"></a>若苾刍从非人乞衣价时。<a id="a-G5"></a>得恶作罪。<a id="a-G6"></a>得便舍堕。<a id="a-G7"></a>从龙乞衣价时得恶作罪。<a id="a-G8"></a>得便舍堕。<a id="a-G9"></a>若苾刍遣使往。<a id="a-GA"></a>或以书印乞时恶作。<a id="a-GB"></a>得便舍堕。<a id="a-GC"></a>又无犯者广说如前。</p>
  <p data-pb></p>
  <h2 id="aGD">用野蚕丝作敷具学处第十一</h2>
  <p id="aGE">摄颂曰。</p>
  <p id="aGF">高世耶纯黑　　分六尼师但</p>
  <p id="aGG">担毛浣金银　　纳质并买卖</p>
  <p id="aGH">佛在逝多林给孤独园。<a id="a-GI"></a>时诸苾刍作新野蚕丝卧具。<a id="a-GJ"></a>若自作若教人作。<a id="a-GK"></a>此物难得复是贵价。<a id="a-GL"></a>时诸苾刍为营造故多诸事业。<a id="a-GM"></a>妨废正修读诵作意。<a id="a-GN"></a>数数从彼婆罗门居士等乞野蚕丝。<a id="a-GO"></a>诸外道辈见而嫌贱作如是语。<a id="a-GP"></a>诸人当知此沙门释子是杀生者。<a id="a-GQ"></a>不舍害业自作使人用新野蚕丝作卧具。<a id="a-GR"></a>若用此者杀多有情。<a id="a-GS"></a>如何以好衣食施彼秃人断物命者。<a id="a-GT"></a>时诸苾刍闻是语已往白世尊。<a id="a-GU"></a>世尊以此因缘集苾刍众。<a id="a-GV"></a>问诸苾刍曰。<a id="a-GW"></a>汝等实用新野蚕丝作卧具耶。<a id="a-GX"></a>实尔世尊。<a id="a-GY"></a>佛言汝等难满难养。<a id="a-GZ"></a>不顺少欲知足之行。<a id="a-Ga"></a>种种呵责。<a id="a-Gb"></a>赞叹杜多功德少欲知足。<a id="a-Gc"></a>乃至我今为诸弟子。<a id="a-Gd"></a>于毗奈耶制其学处应如是说。<a id="a-Ge"></a>若复苾刍用新高世耶丝绵作敷具者。<a id="a-Gf"></a>泥萨只波逸底迦。</p>
  <p id="aGg">若复苾刍者谓此法中人。<a id="a-Gh"></a>新有二种。<a id="a-Gi"></a>一者新作。<a id="a-Gj"></a>二者新得。<a id="a-Gk"></a>此中新者谓新作也。<a id="a-Gl"></a>高世耶作敷具者。<a id="a-Gm"></a>有其二种。<a id="a-Gn"></a>一者贮褥。<a id="a-Go"></a>二者纡成。<a id="a-Gp"></a>此敷具言二种皆取作者。<a id="a-Gq"></a>谓自作教人得舍堕罪。<a id="a-Gr"></a>舍悔等法广说如前。</p>
  <p id="aGs">此中犯相其事云何。<a id="a-Gt"></a>苾刍料理高世耶时。<a id="a-Gu"></a>若于一茧若于小团若于大聚。<a id="a-Gv"></a>或披或擘或以弓弹而作敷具。<a id="a-Gw"></a>作时得恶作。<a id="a-Gx"></a>竟时得舍堕。<a id="a-Gy"></a>若苾刍乞高世耶时及料理时。<a id="a-Gz"></a>皆恶作成犯舍堕。<a id="a-H0"></a>若得先已成或旧用物。<a id="a-H1"></a>或是旧物更新料理而受用者。<a id="a-H2"></a>并皆无犯。<a id="a-H3"></a>又无犯者谓初犯人。<a id="a-H4"></a>或痴狂心乱痛恼所缠。</p>
 </body>
</html>