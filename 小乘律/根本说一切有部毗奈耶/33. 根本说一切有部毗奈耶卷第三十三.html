<!doctype html>
<html id="z3IBV1QoG" data-ver="926">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第三十三</h1>
  <h2 id="a2">与非亲苾刍尼作衣学处第二十五</h2>
  <p id="a3">尔时薄伽梵。<a id="a-4"></a>在室罗伐城逝多林给孤独园。<a id="a-5"></a>时笈多苾刍尼五衣破坏。<a id="a-6"></a>多有余衣。<a id="a-7"></a>便作是念。<a id="a-8"></a>谁当为我刺作大衣。<a id="a-9"></a>如是念时。<a id="a-A"></a>有余诸尼来至其所。<a id="a-B"></a>告言笈多何故似有忧色。<a id="a-C"></a>彼便报言。<a id="a-D"></a>姊妹我之五衣并多朽故。<a id="a-E"></a>而僧伽胝极是破碎。<a id="a-F"></a>我今多有叠衣。<a id="a-G"></a>不知欲遣谁作。<a id="a-H"></a>诸尼报曰。<a id="a-I"></a>汝岂持金钵从他乞食耶。<a id="a-J"></a>汝有圣者邬陀夷众所知识。<a id="a-K"></a>宁容忧念无人刺衣。<a id="a-L"></a>报言彼是尊德岂能为我。<a id="a-M"></a>答言或容为汝。<a id="a-N"></a>报曰彼定不能。<a id="a-O"></a>答言岂有将涉渡人闻水流声即脱靴履。<a id="a-P"></a>可持叠去。<a id="a-Q"></a>或能为刺。<a id="a-R"></a>是时笈多即持白叠。<a id="a-S"></a>往邬陀夷所礼足而坐。<a id="a-T"></a>时邬陀夷见其大叠报言。<a id="a-U"></a>笈多若人得此新好白叠。<a id="a-V"></a>刺作复僧伽胝衣随时受用。<a id="a-W"></a>修诸善品日有增益。<a id="a-X"></a>笈多曰。<a id="a-Y"></a>大德若须理合持奉。<a id="a-Z"></a>然我大衣极成破碎。<a id="a-a"></a>今将此叠凭为作衣。<a id="a-b"></a>时邬陀夷便作斯念。<a id="a-c"></a>我与刺者。<a id="a-d"></a>十二众尼若有刺衣皆来凭我。<a id="a-e"></a>我复何容为他劳苦。<a id="a-f"></a>若不刺者笈多见恨。<a id="a-g"></a>我今宜可作法刺之。<a id="a-h"></a>令如木釜一煮便坏。<a id="a-i"></a>不复更来令我缝刺。<a id="a-j"></a>报笈多曰。<a id="a-k"></a>可留叠去。<a id="a-l"></a>时六众苾刍来见大叠问言。<a id="a-m"></a>大德此是谁叠。<a id="a-n"></a>报言是所爱人物。<a id="a-o"></a>问言谁是所爱。<a id="a-p"></a>报是笈多。<a id="a-q"></a>若如是者我等共为即截其叠寻便刺了。<a id="a-r"></a>时邬陀夷持此大衣诣经行处。<a id="a-s"></a>以五色线刺作自身共笈多尼相抱之像。<a id="a-t"></a>便持大衣置房中架上笈多既至问衣成未。<a id="a-u"></a>报言衣始刺成。<a id="a-v"></a>汝即来至。<a id="a-w"></a>遂便以衣置彼肩上。<a id="a-x"></a>告曰乃至未染已来不得辄开。<a id="a-y"></a>开便获罪。<a id="a-z"></a>是时笈多持衣而去。<a id="a-10"></a>彼同伴尼告言。<a id="a-11"></a>笈多可将衣来。<a id="a-12"></a>我试为观。<a id="a-13"></a>不知尊者如何刺作。<a id="a-14"></a>笈多报曰。<a id="a-15"></a>汝可不闻圣者邬陀夷作如是语。<a id="a-16"></a>乃至未染已来勿辄开衣。<a id="a-17"></a>若开得罪既至寺内诸尼报曰。<a id="a-18"></a>我试看衣。<a id="a-19"></a>刺作何似。<a id="a-1A"></a>报言圣者邬陀夷作如是语。<a id="a-1B"></a>乃至未染已来不应辄开。<a id="a-1C"></a>若开得罪。<a id="a-1D"></a>时有得意苾刍尼强就肩上抽取大衣遂便开张。<a id="a-1E"></a>诸尼见已皆大讥笑作如是语。<a id="a-1F"></a>圣者邬陀夷久与笈多不能相见。<a id="a-1G"></a>今日始得交颈同居。<a id="a-1H"></a>时乔答弥大世主报诸尼曰。<a id="a-1I"></a>汝等头上无发腋下毛长。<a id="a-1J"></a>有何欢情而更谊笑。<a id="a-1K"></a>诸尼白言。<a id="a-1L"></a>圣者邬陀夷作非法事。<a id="a-1M"></a>由斯见笑。<a id="a-1N"></a>遂问其故。<a id="a-1O"></a>尼以事白。<a id="a-1P"></a>时大世主告诸尼曰。<a id="a-1Q"></a>彼常恶行亏损圣教。<a id="a-1R"></a>令法河岸日见崩隤。<a id="a-1S"></a>诸苾刍尼以此因缘白诸苾刍。<a id="a-1T"></a>诸苾刍众闻生嫌耻。<a id="a-1U"></a>具以白佛。<a id="a-1V"></a>佛告邬陀夷。<a id="a-1W"></a>汝实与非亲尼作衣耶。<a id="a-1X"></a>白言实尔大德。<a id="a-1Y"></a>世尊集诸苾刍。<a id="a-1Z"></a>种种呵责邬陀夷已。<a id="a-1a"></a>乃至制其学处应如是说。</p>
  <p id="a1b">若复苾刍与非亲苾刍尼作衣者。<a id="a-1c"></a>波逸底迦。</p>
  <p id="a1d">若复苾刍者谓邬陀夷。<a id="a-1e"></a>余义如上。<a id="a-1f"></a>此中犯相其事云何。<a id="a-1g"></a>得罪轻重六句同前。<a id="a-1h"></a>无犯如上。</p>
  <p data-pb></p>
  <h2 id="a1i">与苾刍尼同道行学处第二十六</h2>
  <p id="a1j">佛在室罗伐城逝多林给孤独园。<a id="a-1k"></a>时六众苾刍难陀邬波难陀。<a id="a-1l"></a>作如是念共相告曰。<a id="a-1m"></a>此诸黑钵用猕猴脂以涂其足。<a id="a-1n"></a>常游四方。<a id="a-1o"></a>将欲行时受他利养。<a id="a-1p"></a>行还之日复受供给。<a id="a-1q"></a>多人爱敬。<a id="a-1r"></a>我等犹若井蛙未曾游历。<a id="a-1s"></a>是故无缘得他利养。<a id="a-1t"></a>我今宜可告姊妹知。<a id="a-1u"></a>于日初分着衣持钵。<a id="a-1v"></a>往十二众苾刍尼处告言。<a id="a-1w"></a>姊妹汝等善住。<a id="a-1x"></a>我欲游方随处教化。<a id="a-1y"></a>时彼诸尼闻皆啼泣。<a id="a-1z"></a>邬陀夷问言。<a id="a-20"></a>姊妹何故啼泣。<a id="a-21"></a>答曰大德行矣给苑空虚。<a id="a-22"></a>报言姊妹大师处世百千圣众。<a id="a-23"></a>汝等何故辄谓空虚。<a id="a-24"></a>答曰诸黑钵者闻我名时尚不欢喜。<a id="a-25"></a>岂容至彼许我安坐。<a id="a-26"></a>赐以言谈为宣妙法。<a id="a-27"></a>邬波难陀曰。<a id="a-28"></a>若如是者可相随去。<a id="a-29"></a>吐罗难陀尼曰。<a id="a-2A"></a>苾刍与尼同一道行。<a id="a-2B"></a>是事合不。<a id="a-2C"></a>邬波难陀曰。<a id="a-2D"></a>道理合去。<a id="a-2E"></a>谁复相遮。<a id="a-2F"></a>多办路粮可相随去。<a id="a-2G"></a>时苾刍尼随言办讫。<a id="a-2H"></a>六众苾刍着衣持钵入城乞食。<a id="a-2I"></a>既得食已往尼寺中。<a id="a-2J"></a>十二众见白言。<a id="a-2K"></a>圣者可食小食。<a id="a-2L"></a>六众为受。<a id="a-2M"></a>所有路粮悉皆食尽。<a id="a-2N"></a>告诸尼曰。<a id="a-2O"></a>姊妹汝等造得路粮。<a id="a-2P"></a>应可将来观其好不。<a id="a-2Q"></a>尼便报曰。<a id="a-2R"></a>向者小食并是路粮。<a id="a-2S"></a>今已食尽。<a id="a-2T"></a>六众曰。<a id="a-2U"></a>若如是者何得长途共相支济。<a id="a-2V"></a>更可多作。<a id="a-2W"></a>若少乏者当受饥苦。<a id="a-2X"></a>彼更营办俱投商旅。<a id="a-2Y"></a>时有乞食苾刍亦欲随去。<a id="a-2Z"></a>诸人报曰。<a id="a-2a"></a>斯等六人并皆恶行。<a id="a-2b"></a>若同去者被恼不疑。<a id="a-2c"></a>乞食者曰。<a id="a-2d"></a>我不从彼受业亦不依止为师。<a id="a-2e"></a>彼以何缘而相恼乱。<a id="a-2f"></a>不受劝言遂即同去。<a id="a-2g"></a>是时六众既至界外。<a id="a-2h"></a>自相谓曰。<a id="a-2i"></a>我等何能久事容范。<a id="a-2j"></a>宜各随意作自威仪。<a id="a-2k"></a>是时难陀与难陀苾刍尼难陀弟子及尼弟子乃至求寂及求寂女。<a id="a-2l"></a>同在一处随路而行。<a id="a-2m"></a>其邬波难陀等亦复如是。<a id="a-2n"></a>时有婆罗门居士等。<a id="a-2o"></a>见其合杂作如是语。<a id="a-2p"></a>此是沙门妇此是男此是女此是儿妇此是孙子。<a id="a-2q"></a>与俗不殊。<a id="a-2r"></a>何有正法。<a id="a-2s"></a>邬波难陀闻而告曰。<a id="a-2t"></a>儜恶婆罗门。<a id="a-2u"></a>假令我今脚蹋汝咽。<a id="a-2v"></a>多畜妻子。<a id="a-2w"></a>法与非法何干汝事。<a id="a-2x"></a>时彼乞食苾刍闻已生念。<a id="a-2y"></a>我宁身死。<a id="a-2z"></a>谁能共此恶行之人共为游历。<a id="a-30"></a>遂即旋返至逝多林。<a id="a-31"></a>时诸苾刍见而问曰。<a id="a-32"></a>善来行李安乐不。<a id="a-33"></a>答言具寿宁有安乐。<a id="a-34"></a>我共六众同道而行。<a id="a-35"></a>彼行恶事亏损佛法。<a id="a-36"></a>问曰彼作何事。<a id="a-37"></a>即便具答。<a id="a-38"></a>少欲苾刍闻生嫌贱。<a id="a-39"></a>云何苾刍与尼同路人间游行。<a id="a-3A"></a>以此因缘具白世尊。<a id="a-3B"></a>世尊知已待六众至。<a id="a-3C"></a>集众问曰。<a id="a-3D"></a>汝等六人实作如是不端严事耶。<a id="a-3E"></a>答言实尔。<a id="a-3F"></a>世尊种种呵责。<a id="a-3G"></a>乃至制其学处应如是说。<a id="a-3H"></a>若复苾刍与苾刍尼同一道行者。<a id="a-3I"></a>波逸底迦。<a id="a-3J"></a>如是世尊为诸苾刍制学处已。<a id="a-3K"></a>佛在给孤独园。<a id="a-3L"></a>有众多苾刍尼在王舍城。<a id="a-3M"></a>于王园寺三月安居。<a id="a-3N"></a>夏既终已欲诣给园礼世尊足出求商旅。<a id="a-3O"></a>于商人中见有苾刍。<a id="a-3P"></a>遂相谓曰。<a id="a-3Q"></a>姊妹此有苾刍。<a id="a-3R"></a>不合同去。<a id="a-3S"></a>当更别求。<a id="a-3T"></a>诸商旅中皆有苾刍。<a id="a-3U"></a>复相告曰。<a id="a-3V"></a>我虽久觅皆有苾刍。<a id="a-3W"></a>不可同行。<a id="a-3X"></a>但遥望商旅随后而去。<a id="a-3Y"></a>时苾刍尼在后行时趁伴不及。<a id="a-3Z"></a>便被盗贼劫夺衣资。<a id="a-3a"></a>渐渐游行至室罗伐。<a id="a-3b"></a>诣苾刍尼寺。<a id="a-3c"></a>尼既见已告言。<a id="a-3d"></a>姊妹行李安乐不。<a id="a-3e"></a>答曰宁有安乐。<a id="a-3f"></a>在路遭贼劫我衣物。<a id="a-3g"></a>诸尼报曰。<a id="a-3h"></a>岂无商旅与同行耶。<a id="a-3i"></a>答言有。<a id="a-3j"></a>若尔何因遭贼。<a id="a-3k"></a>答有苾刍不合同去。<a id="a-3l"></a>缘斯在后。<a id="a-3m"></a>遂遭贼劫。<a id="a-3n"></a>诸尼曰。<a id="a-3o"></a>九十六种诸外道类。<a id="a-3p"></a>皆悉慈愍不弃女人。<a id="a-3q"></a>唯佛世尊独弃我等令无依怙。<a id="a-3r"></a>被贼劫夺。<a id="a-3s"></a>诸苾刍尼闻已诸白苾刍。<a id="a-3t"></a>诸苾刍白佛。<a id="a-3u"></a>佛言除时因缘。<a id="a-3v"></a>复于异时有众多苾刍。<a id="a-3w"></a>随逐商旅人间游行。<a id="a-3x"></a>饮食有阙。<a id="a-3y"></a>佛言应持路粮。<a id="a-3z"></a>如佛所教持路粮者。<a id="a-40"></a>诸苾刍不知遣谁持去。<a id="a-41"></a>佛言应令男净人或女净人。<a id="a-42"></a>此若无者。<a id="a-43"></a>令求寂男求寂女。<a id="a-44"></a>此若无者。<a id="a-45"></a>苾刍苾刍尼应更互持去更互授食。<a id="a-46"></a>又有众多苾刍。<a id="a-47"></a>人间游行有染患者诸。<a id="a-48"></a>苾刍弃之而去。<a id="a-49"></a>佛言不应弃去应可舆行苾刍力少不能持去。<a id="a-4A"></a>佛言若有苾刍尼应共舆去。<a id="a-4B"></a>苾刍近头尼在足处。<a id="a-4C"></a>便生染心。<a id="a-4D"></a>佛言苾刍近足尼在头边。<a id="a-4E"></a>行至村坊俱看病人。<a id="a-4F"></a>不行乞食遂阙饮食。<a id="a-4G"></a>佛言应留一人看守病者。<a id="a-4H"></a>余皆乞食。<a id="a-4I"></a>若苾刍尼病亦应准此将去。<a id="a-4J"></a>尔时世尊告诸苾刍曰。<a id="a-4K"></a>前是创制此是随开。<a id="a-4L"></a>乃至应如是说。</p>
  <p id="a4M">若复苾刍与苾刍尼共商旅期行者。<a id="a-4N"></a>除余时。<a id="a-4O"></a>波逸底迦。<a id="a-4P"></a>余时者谓有恐怖畏难处。<a id="a-4Q"></a>此是时。<a id="a-4R"></a>若复苾刍者谓是六众苾刍。<a id="a-4S"></a>尼者谓十二众。<a id="a-4T"></a>期者谓同结伴。<a id="a-4U"></a>行者谓涉路而去。<a id="a-4V"></a>除时因缘者。<a id="a-4W"></a>谓有难缘得同商旅。<a id="a-4X"></a>若无商旅不能得去。<a id="a-4Y"></a>恐怖畏难乃至结罪。<a id="a-4Z"></a>并如上说。<a id="a-4a"></a>此中犯相其事云何。<a id="a-4b"></a>若苾刍共苾刍尼商旅同路行时。<a id="a-4c"></a>若越半半拘卢舍。<a id="a-4d"></a>皆得恶作。<a id="a-4e"></a>满满拘卢舍。<a id="a-4f"></a>皆得堕罪。<a id="a-4g"></a>或从村诣野。<a id="a-4h"></a>或从野诣村。<a id="a-4i"></a>里数结罪。<a id="a-4j"></a>咸皆准此。<a id="a-4k"></a>又无犯者谓最初犯人。<a id="a-4l"></a>或痴狂心乱痛恼所缠。</p>
  <p data-pb></p>
  <h2 id="a4m">与苾刍尼同乘一船学处第二十七</h2>
  <p id="a4n">佛在室罗伐城逝多林给孤独园。<a id="a-4o"></a>时六众苾刍难陀邬波难陀共相谓曰。<a id="a-4p"></a>此诸黑钵用猕猴脂以涂其足。<a id="a-4q"></a>如是等广说如前。<a id="a-4r"></a>乃至告十二众知。<a id="a-4s"></a>彼便啼泣。<a id="a-4t"></a>令办路粮遂共同船男女交杂。<a id="a-4u"></a>诸人讥笑。<a id="a-4v"></a>诸苾刍闻以缘白佛。<a id="a-4w"></a>佛便呵责。<a id="a-4x"></a>乃至制其学处应如是说。</p>
  <p id="a4y">若复苾刍与苾刍尼同乘一船者。<a id="a-4z"></a>波逸底迦。<a id="a-50"></a>如是世尊为诸苾刍制学处已。<a id="a-51"></a>在给园中。<a id="a-52"></a>去斯不远有河。<a id="a-53"></a>名曰难渡。<a id="a-54"></a>于此河外有村。<a id="a-55"></a>名曰白鸽。<a id="a-56"></a>村有长者。<a id="a-57"></a>造立大寺修营既毕。<a id="a-58"></a>欲施与僧。<a id="a-59"></a>便请二部僧尼就彼设供。<a id="a-5A"></a>时有一尼勤修善品。<a id="a-5B"></a>作如是念我于今日不行乞食。<a id="a-5C"></a>且当作业。<a id="a-5D"></a>待至临中我当赴供。<a id="a-5E"></a>既修禅诵见日欲中。<a id="a-5F"></a>遂到河岸见诸苾刍先在船上。<a id="a-5G"></a>是时船主报言。<a id="a-5H"></a>圣者宜可上船。<a id="a-5I"></a>尼言贤首我不合去。<a id="a-5J"></a>宜待后船。<a id="a-5K"></a>船更回来。<a id="a-5L"></a>取人将去。<a id="a-5M"></a>复唤尼上。<a id="a-5N"></a>尼见苾刍复云在后船到彼岸系缆而去。<a id="a-5O"></a>时苾刍尼遂便叫唤船人。<a id="a-5P"></a>船人可来取我。<a id="a-5Q"></a>船人不肯。<a id="a-5R"></a>尼乃伫立河边见日过午。<a id="a-5S"></a>即便归寺。<a id="a-5T"></a>乃至食势尚存能为习诵。<a id="a-5U"></a>饥虚既逼倚卧一边。<a id="a-5V"></a>是时诸尼赴供回已。<a id="a-5W"></a>问此尼曰。<a id="a-5X"></a>圣者食是他物。<a id="a-5Y"></a>腹岂他耶。<a id="a-5Z"></a>多食贪餮饱闷而卧。<a id="a-5a"></a>报曰我不去食。<a id="a-5b"></a>何闷之有。<a id="a-5c"></a>问曰何因不食。<a id="a-5d"></a>具以其事告语诸尼。<a id="a-5e"></a>尼白苾刍。<a id="a-5f"></a>苾刍白佛。<a id="a-5g"></a>佛言除直渡。<a id="a-5h"></a>世尊以此因缘告诸苾刍曰。<a id="a-5i"></a>前是创制此是随开。<a id="a-5j"></a>为制学处应如是说。</p>
  <p id="a5k">若复苾刍与苾刍尼期乘一船。<a id="a-5l"></a>若沿波若溯流。<a id="a-5m"></a>除直渡。<a id="a-5n"></a>波逸底迦。</p>
  <p id="a5o">若复苾刍者谓是六众。<a id="a-5p"></a>余义如上。<a id="a-5q"></a>期乘一船者。<a id="a-5r"></a>谓共乘船过津济处。<a id="a-5s"></a>沿波者谓下水。<a id="a-5t"></a>溯流者谓上水。<a id="a-5u"></a>直渡者谓正趣傍岸。<a id="a-5v"></a>此中犯相其事云何。<a id="a-5w"></a>若苾刍共尼同乘船。<a id="a-5x"></a>计其远近得罪轻重同前道行。<a id="a-5y"></a>若篙棹折随流而去。<a id="a-5z"></a>或复柂折或避滩碛。<a id="a-60"></a>或柂师不用其语。<a id="a-61"></a>此皆无犯。<a id="a-62"></a>又无犯者谓初犯人。<a id="a-63"></a>或痴狂心乱痛恼所缠。</p>
  <p data-pb></p>
  <h2 id="a64">独与女人在屏处坐学处第二十八</h2>
  <p id="a65">在室罗伐城逝多林给孤独园。<a id="a-66"></a>时具寿邬陀夷。<a id="a-67"></a>于日初分着衣持钵入城乞食。<a id="a-68"></a>次至故二笈多之舍。<a id="a-69"></a>是时笈多遥见邬陀夷来。<a id="a-6A"></a>即为敷座告言。<a id="a-6B"></a>善来圣者可于此坐。<a id="a-6C"></a>即共笈多相对而坐。<a id="a-6D"></a>时邬陀夷。<a id="a-6E"></a>为其说法。<a id="a-6F"></a>忆昔同欢告笈多曰。<a id="a-6G"></a>汝忆昔日于彼园中或天祠处。<a id="a-6H"></a>敷设如是卧具。<a id="a-6I"></a>然如是灯明。<a id="a-6J"></a>食如是饮食。<a id="a-6K"></a>作如是欢戏不。<a id="a-6L"></a>答言我忆。<a id="a-6M"></a>时有乞食苾刍亦至笈多舍。<a id="a-6N"></a>笈多见已作如是念。<a id="a-6O"></a>我今若起与食恐绝言谈。<a id="a-6P"></a>即便撝手令去。<a id="a-6Q"></a>时邬陀夷见其撝手告言。<a id="a-6R"></a>笈多汝对我前情无羞耻。<a id="a-6S"></a>便与外人手相撝遣。<a id="a-6T"></a>报言圣者我实不与外人漫相撝遣。<a id="a-6U"></a>然有乞食苾刍欲来求食。<a id="a-6V"></a>我作是念。<a id="a-6W"></a>若起与食恐绝言谈遂以手撝。<a id="a-6X"></a>更无别意。<a id="a-6Y"></a>邬陀夷曰。<a id="a-6Z"></a>岂我为汝说四圣谛法而畏绝耶。<a id="a-6a"></a>然我于昔时常自举手。<a id="a-6b"></a>从他乞丐得斯产业。<a id="a-6c"></a>舍而出家。<a id="a-6d"></a>汝今不能助成福事惠施乞人。<a id="a-6e"></a>于时笈多即便重唤乞者。<a id="a-6f"></a>以上妙饭食授与满钵。<a id="a-6g"></a>时乞食者得食便去。<a id="a-6h"></a>其邬陀夷于此饭食讫归逝多林。<a id="a-6i"></a>彼乞食者便作是念。<a id="a-6j"></a>我今宜往大德邬陀夷所助其欢喜。<a id="a-6k"></a>往彼告言。<a id="a-6l"></a>大德当生庆喜。<a id="a-6m"></a>我于今日受仁妙供。<a id="a-6n"></a>邬陀夷曰。<a id="a-6o"></a>汝初入舍见作何事。<a id="a-6p"></a>答曰见以手遮。<a id="a-6q"></a>问曰后作何事。<a id="a-6r"></a>答曰彼出好食持以相施。<a id="a-6s"></a>报曰当尔之时我在舍内。<a id="a-6t"></a>令施汝食。<a id="a-6u"></a>问曰大德当时共女人一处坐耶。<a id="a-6v"></a>答言尔。</p>
  <p data-pb></p>
  <h2 id="a6w">与苾刍尼屏处坐学处第二十九</h2>
  <p id="a6x">佛在室罗伐城逝多林给孤独园。<a id="a-6y"></a>是时笈多既出家已次当授事。<a id="a-6z"></a>时诸尼众。<a id="a-70"></a>于日初分着衣持钵皆行乞食。<a id="a-71"></a>唯有笈多独在寺住时邬陀夷入城乞食。<a id="a-72"></a>至苾刍尼寺。<a id="a-73"></a>是时笈多躬为洒扫。<a id="a-74"></a>于寺门前遥见邬陀夷来。<a id="a-75"></a>告言。<a id="a-76"></a>善来圣者即便放彗。<a id="a-77"></a>前礼其足在一面立。<a id="a-78"></a>时邬陀夷便为说法。<a id="a-79"></a>说法既久忆昔同欢。<a id="a-7A"></a>告笈多曰。<a id="a-7B"></a>汝忆往日于彼园中。<a id="a-7C"></a>广说如前。<a id="a-7D"></a>乃至答言我忆。<a id="a-7E"></a>时有老病苾刍尼在门屋下坐。<a id="a-7F"></a>作如是念。<a id="a-7G"></a>此之二人乃至母嫁时事亦共评论。<a id="a-7H"></a>时既延久。<a id="a-7I"></a>笈多报曰。<a id="a-7J"></a>圣者应去。<a id="a-7K"></a>诸苾刍尼欲来入寺。<a id="a-7L"></a>见不扫除恐生嫌恨。<a id="a-7M"></a>我当扫洒。<a id="a-7N"></a>邬陀夷遂去。<a id="a-7O"></a>笈多扫洒诸尼见问。<a id="a-7P"></a>扫地何少。<a id="a-7Q"></a>答曰自汝去后我立不坐。<a id="a-7R"></a>老尼闻已报曰。<a id="a-7S"></a>仁等去后笈多不坐。<a id="a-7T"></a>其事实尔。<a id="a-7U"></a>然大德邬陀夷来至于此。<a id="a-7V"></a>立共笈多恣意言话。<a id="a-7W"></a>乃至母嫁亦并评章。<a id="a-7X"></a>诸苾刍尼问笈多曰。<a id="a-7Y"></a>实作如是不端严事耶。<a id="a-7Z"></a>答言实尔。<a id="a-7a"></a>诸尼闻已咸生嫌耻。<a id="a-7b"></a>云何苾刍与苾刍尼独在屏处立。<a id="a-7c"></a>以此因缘白诸苾刍。<a id="a-7d"></a>诸苾刍白佛。<a id="a-7e"></a>佛以此缘集苾刍众。<a id="a-7f"></a>问答呵责广说如前。<a id="a-7g"></a>乃至为制学处应如是说。<a id="a-7h"></a>若复苾刍独与一苾刍尼屏处坐者。<a id="a-7i"></a>波逸底迦。<a id="a-7j"></a>若复苾刍者谓邬陀夷。<a id="a-7k"></a>余义如上。<a id="a-7l"></a>释独等义广说如前。<a id="a-7m"></a>此中犯相立卧皆犯。<a id="a-7n"></a>余如前说。</p>
  <h2 id="a7o">知苾刍尼赞叹得食学处第三十</h2>
  <p id="a7p">佛在室罗伐城逝多林给孤独园。<a id="a-7q"></a>尔时具寿大迦摄波在城东园鹿子母舍。<a id="a-7r"></a>时迦摄波于晡后时从静虑起。<a id="a-7s"></a>往世尊所礼佛足已退坐一面。<a id="a-7t"></a>尔时佛告迦摄波曰。<a id="a-7u"></a>汝今年衰朽老。<a id="a-7v"></a>所著布粪扫衣极成重滞。<a id="a-7w"></a>此应弃舍。<a id="a-7x"></a>当随我教依众而住。<a id="a-7y"></a>受别请食及施主衣。<a id="a-7z"></a>应以刀截并染坏色而守持之。<a id="a-80"></a>时迦摄波奉教欢喜礼佛而去。<a id="a-81"></a>于此城中有一长者。<a id="a-82"></a>于长夜中作如是念。<a id="a-83"></a>善哉大迦摄波合受人天恭敬供养。<a id="a-84"></a>我当何时于己舍中得设微供延请来食。<a id="a-85"></a>长者闻佛令迦摄波依众而住并受别请。<a id="a-86"></a>往诣其所礼足已在一面坐。<a id="a-87"></a>时迦摄波为彼长者说微妙法示教利喜。<a id="a-88"></a>长者便念。<a id="a-89"></a>我若独请大德诣舍食者。<a id="a-8A"></a>或容不肯受。<a id="a-8B"></a>我今宜可通请四人。<a id="a-8C"></a>长者即从座起偏袒右肩合掌礼敬白言。<a id="a-8D"></a>圣者唯愿大德并已四人。<a id="a-8E"></a>明日就家受我微供。<a id="a-8F"></a>是时尊者默然受请。<a id="a-8G"></a>时彼长者见受请已礼足而去。<a id="a-8H"></a>既至舍已告其妻曰。<a id="a-8I"></a>贤首我于长夜作如是念。<a id="a-8J"></a>善哉大迦摄波合受人天恭敬供养。<a id="a-8K"></a>我当何时于已舍中得设微供延请来食。<a id="a-8L"></a>我于向者延请大德通已四人。<a id="a-8M"></a>明来我舍为受供养。<a id="a-8N"></a>彼已慈悲许受我请。<a id="a-8O"></a>贤首宜可多办清净上妙饮食。<a id="a-8P"></a>其妻闻已寻皆备办。<a id="a-8Q"></a>应合冷食今日修营。<a id="a-8R"></a>堪热食者明朝当作。<a id="a-8S"></a>时彼长者至明日清旦便作是念。<a id="a-8T"></a>我今若于三层舍下敷设坐席。<a id="a-8U"></a>乞食诸人共相諠闹。<a id="a-8V"></a>若在第三层上乌鸟乱飞恐污饮食宜于中层敷其座褥。</p>
  <p id="a8W">既敷设已即令使者往白。<a id="a-8X"></a>尊者迦摄波大德饮食已办。<a id="a-8Y"></a>幸愿知时。<a id="a-8Z"></a>如佛所说。<a id="a-8a"></a>若为先首受他请者应在前赴。<a id="a-8b"></a>时大迦摄波于日初分通已四人往长者舍。<a id="a-8c"></a>既至彼已便升中阁就坐而坐。<a id="a-8d"></a>是时长者礼尊者迦摄波足已在一面坐。<a id="a-8e"></a>时大迦摄波为其说法示教利喜。<a id="a-8f"></a>时吐罗难陀苾刍尼亦来乞食前入长者舍。<a id="a-8g"></a>告其妇曰。<a id="a-8h"></a>妙相无病长寿当施好食。<a id="a-8i"></a>长者妇见报言。<a id="a-8j"></a>圣者今日稍忙无暇相与。<a id="a-8k"></a>问言何为。<a id="a-8l"></a>答曰尊者大迦摄波一切人天皆恭敬供养。<a id="a-8m"></a>今我舍内聊设疏供。<a id="a-8n"></a>请彼四人来此受食。<a id="a-8o"></a>时将欲至仁可且去。<a id="a-8p"></a>尼便报曰。<a id="a-8q"></a>彼是外道出家至愚至钝。<a id="a-8r"></a>多有诸余释迦上族出家具戒。<a id="a-8s"></a>为大法师三藏俱明词辩无碍。<a id="a-8t"></a>何不供养乃施余人。<a id="a-8u"></a>时大迦摄波闻此语声作如是念。<a id="a-8v"></a>勿令此尼广为恶业故作謦欬。<a id="a-8w"></a>金声雅亮响遍宅中。<a id="a-8x"></a>尼闻妙音知是迦摄波作如是语。<a id="a-8y"></a>彼大龙象已至宅中。<a id="a-8z"></a>长者闻已遂作是念。<a id="a-90"></a>前云外道出家至愚至钝。<a id="a-91"></a>后更说云是大龙象。<a id="a-92"></a>便起怒心从阁而下。<a id="a-93"></a>彼下阁时急行震响。<a id="a-94"></a>尼闻行声便作是念。<a id="a-95"></a>听此行步响异寻常。<a id="a-96"></a>必当于我作无利事。<a id="a-97"></a>宜可急出勿令见我。<a id="a-98"></a>即抬裙急步疾出其舍。<a id="a-99"></a>长者告曰。<a id="a-9A"></a>秃沙门尼何故逃走。<a id="a-9B"></a>更不得来入我宅内。<a id="a-9C"></a>尼遥报曰。<a id="a-9D"></a>汝家如厕如狱停旃荼罗。<a id="a-9E"></a>我蒙国王同宫内人无有障碍。<a id="a-9F"></a>汝若触着我者当截汝双腕。<a id="a-9G"></a>长者告曰。<a id="a-9H"></a>秃沙门尼诸耆宿尼蒙王恩泽。<a id="a-9I"></a>非汝贪恚无识之人。<a id="a-9J"></a>且放汝去。<a id="a-9K"></a>长者自持种种上妙饮食竭诚供养。<a id="a-9L"></a>饭食既讫收钵澡手嚼齿木已。<a id="a-9M"></a>长者及妻卑席而坐。<a id="a-9N"></a>听说妙法。<a id="a-9O"></a>时大迦摄波为说法要示教利喜。<a id="a-9P"></a>从座而去。<a id="a-9Q"></a>至住处已往诣佛所。<a id="a-9R"></a>礼佛足已却坐一面。<a id="a-9S"></a>白佛言。<a id="a-9T"></a>世尊我蒙佛教令依众住受别请食。<a id="a-9U"></a>由斯乃是外道出家至愚至钝。<a id="a-9V"></a>复是佛弟子中为大龙象。<a id="a-9W"></a>我于今日得斯毁誉。<a id="a-9X"></a>大德我于长夜自居阑若赞住阑若。<a id="a-9Y"></a>自常乞食赞常乞食。<a id="a-9Z"></a>自居树下着粪扫衣。<a id="a-9a"></a>赞居树下着粪扫衣。<a id="a-9b"></a>佛告大迦摄波。<a id="a-9c"></a>汝见何利自居阑若赞叹阑若。<a id="a-9d"></a>自常乞食赞叹乞食。<a id="a-9e"></a>自居树下赞叹树下。<a id="a-9f"></a>自着粪扫衣赞叹粪扫衣。<a id="a-9g"></a>大迦摄波白佛言。<a id="a-9h"></a>世尊我见二利。<a id="a-9i"></a>云何为二。<a id="a-9j"></a>一者于现世中得安乐住。<a id="a-9k"></a>二者于未来世能与多人作大灯炬示其正路。<a id="a-9l"></a>时彼诸人咸共闻知作如是语。<a id="a-9m"></a>佛在世时有大德苾刍。<a id="a-9n"></a>舍俗出家净修梵行。<a id="a-9o"></a>大师所赞智者所称。<a id="a-9p"></a>自居阑若乃至示其正路。<a id="a-9q"></a>时诸苾刍等闻是事已各自策励。<a id="a-9r"></a>如说修行勤求出道。<a id="a-9s"></a>彼于长夜得安乐住。<a id="a-9t"></a>说是语已。<a id="a-9u"></a>佛告大迦摄波。<a id="a-9v"></a>善哉善哉汝能如是。<a id="a-9w"></a>于长夜中与未来世同梵行者作大饶益。<a id="a-9x"></a>哀愍世间人天等众。<a id="a-9y"></a>惠利一切令得解脱。<a id="a-9z"></a>迦摄波若有毁訾杜多行者。<a id="a-A0"></a>我毁其人。<a id="a-A1"></a>若有赞叹杜多行者。<a id="a-A2"></a>我赞其人。<a id="a-A3"></a>何以故。<a id="a-A4"></a>迦摄波我于长夜赞叹行此杜多功德。<a id="a-A5"></a>称扬显说诸行中最。<a id="a-A6"></a>迦摄波汝从今日常住阑若。<a id="a-A7"></a>赞叹他人住阑若处。<a id="a-A8"></a>乃至广说。<a id="a-A9"></a>汝等应当勤心修学时迦摄波奉教修习。<a id="a-AA"></a>此是缘起仍未制学处。</p>
  <p id="aAB">佛在室罗伐城逝多林给孤独园。<a id="a-AC"></a>时世饥馑乞求难得。<a id="a-AD"></a>时有净信婆罗门长者居士等。<a id="a-AE"></a>于诸大德尊宿苾刍。<a id="a-AF"></a>常为供养。<a id="a-AG"></a>时六众苾刍入城乞食。<a id="a-AH"></a>诣十二众尼所。<a id="a-AI"></a>时彼诸尼见六众至。<a id="a-AJ"></a>报言。<a id="a-AK"></a>圣者就座可食小食。<a id="a-AL"></a>邬波难陀曰。<a id="a-AM"></a>谁当授我。<a id="a-AN"></a>答言我等。<a id="a-AO"></a>报曰今日虽尔明朝遣谁。<a id="a-AP"></a>答曰我当还奉。<a id="a-AQ"></a>报言。<a id="a-AR"></a>姊妹说得此食未能支济。<a id="a-AS"></a>汝等若能顺我等意为饶益者。<a id="a-AT"></a>诸婆罗门等先所供给诸大苾刍种种供养。<a id="a-AU"></a>汝当劝彼回施于我。<a id="a-AV"></a>若能如是得好供给我当支济。<a id="a-AW"></a>时吐罗难陀尼白言。<a id="a-AX"></a>圣者我苾刍尼合作此事不。<a id="a-AY"></a>邬波难陀曰。<a id="a-AZ"></a>深是合作。<a id="a-Aa"></a>谁复相遮。<a id="a-Ab"></a>岂令我等受饿而死。<a id="a-Ac"></a>尼曰我等奉教。<a id="a-Ad"></a>时吐罗难陀苾刍尼入城乞食。<a id="a-Ae"></a>到彼尊者憍陈如施主之舍。<a id="a-Af"></a>至彼舍中作如是语。<a id="a-Ag"></a>仁比于谁以食供养。<a id="a-Ah"></a>答曰圣者憍陈如我常供养。<a id="a-Ai"></a>报曰。<a id="a-Aj"></a>汝若能于释种出家。<a id="a-Ak"></a>明闲三藏辩才无碍。<a id="a-Al"></a>是大法师为供养者。<a id="a-Am"></a>仁等必当获殊胜福。<a id="a-An"></a>彼便问曰。<a id="a-Ao"></a>谁是释种具斯众德。<a id="a-Ap"></a>报曰。<a id="a-Aq"></a>圣者难陀即其人也。<a id="a-Ar"></a>答曰我随教作。<a id="a-As"></a>长者遂便以憍陈如供养回与难陀。<a id="a-At"></a>如是诸余耆宿尊德所有供养。<a id="a-Au"></a>悉皆回与六众苾刍。<a id="a-Av"></a>尔时六众于日初分着衣持钵入城乞食。<a id="a-Aw"></a>至施食家受诸饮食。<a id="a-Ax"></a>饼果之类盛满角袋。<a id="a-Ay"></a>并持饭钵还归住处。<a id="a-Az"></a>诸苾刍见问曰。<a id="a-B0"></a>袋中盛满何处将来。<a id="a-B1"></a>报言。<a id="a-B2"></a>愿我姊妹无病长寿。<a id="a-B3"></a>缘彼教化我得美食。<a id="a-B4"></a>诸苾刍曰。<a id="a-B5"></a>具寿合遣诸尼教化饮食而受用耶。<a id="a-B6"></a>答曰。<a id="a-B7"></a>据何不合。<a id="a-B8"></a>深诚应理。<a id="a-B9"></a>岂我不食自饿而死。<a id="a-BA"></a>少欲苾刍闻生嫌贱。<a id="a-BB"></a>云何苾刍令苾刍尼教化饮食而受用耶。<a id="a-BC"></a>以此因缘具白世尊。<a id="a-BD"></a>世尊乃至广为问答。<a id="a-BE"></a>为制学处应如是说。</p>
  <p id="aBF">若复苾刍知苾刍尼赞叹因缘得食。<a id="a-BG"></a>食者。<a id="a-BH"></a>波逸底迦。<a id="a-BI"></a>如是世尊为诸苾刍制学处已。<a id="a-BJ"></a>室罗伐城有一长者。<a id="a-BK"></a>为二种业。<a id="a-BL"></a>一谓兴易。<a id="a-BM"></a>二谓营农。<a id="a-BN"></a>于旷野中耕地既讫下糠麦种。<a id="a-BO"></a>即于田处葺作小庐。<a id="a-BP"></a>复持钱财余处兴易。<a id="a-BQ"></a>时有乞食苾刍。<a id="a-BR"></a>人间游行至室罗伐。<a id="a-BS"></a>出城观望见彼小庐作如是念。<a id="a-BT"></a>此处闲静堪为止宿。<a id="a-BU"></a>即便每日入城乞食权停小卢。<a id="a-BV"></a>由人气故诸余鸟鹿不来侵损。<a id="a-BW"></a>复蒙时雨苗实极成。<a id="a-BX"></a>时彼长者他处经求安隐得至。<a id="a-BY"></a>藏举货物。<a id="a-BZ"></a>洗浴食已告其妇曰。<a id="a-Ba"></a>我于先时于某处田中下糠麦种。<a id="a-Bb"></a>遂出经求。<a id="a-Bc"></a>不知今时可得种不。<a id="a-Bd"></a>遂往田中见苗实成熟。<a id="a-Be"></a>便作是念。<a id="a-Bf"></a>我所种苗不作篱栅。<a id="a-Bg"></a>亦不使人而为守护。<a id="a-Bh"></a>何故今时非意成熟。<a id="a-Bi"></a>即便按行见有人迹。<a id="a-Bj"></a>寻踪而去至旧草庐。<a id="a-Bk"></a>窥户内观见乞食者加趺端坐宴默禅思。<a id="a-Bl"></a>长者便念。<a id="a-Bm"></a>我田得成由此人力。<a id="a-Bn"></a>遂前问曰。<a id="a-Bo"></a>圣者住斯。<a id="a-Bp"></a>答言如是。<a id="a-Bq"></a>长者告言。<a id="a-Br"></a>圣者此是我田。<a id="a-Bs"></a>幸可依住。<a id="a-Bt"></a>若须花叶及齿木者。<a id="a-Bu"></a>随意当取。<a id="a-Bv"></a>明就我家为受疏供。<a id="a-Bw"></a>苾刍报曰。<a id="a-Bx"></a>我是乞食人不受他请。<a id="a-By"></a>便不相许。<a id="a-Bz"></a>时彼长者礼足而去。<a id="a-C0"></a>既至家已报妇曰。<a id="a-C1"></a>贤首应料理仓库田麦极成。<a id="a-C2"></a>妇曰。<a id="a-C3"></a>仁诳我耶。<a id="a-C4"></a>夫曰我先下种不安篱栅。<a id="a-C5"></a>亦不使人而为守护。<a id="a-C6"></a>今极成熟。<a id="a-C7"></a>何事相诳。<a id="a-C8"></a>汝勿致疑妇问其故。<a id="a-C9"></a>答曰我于田边造一草室。<a id="a-CA"></a>有乞食者于彼居停。<a id="a-CB"></a>由其力故苗实成熟。<a id="a-CC"></a>妇曰。<a id="a-CD"></a>若如是者何不请来就舍受食。<a id="a-CE"></a>答曰我已言请彼不肯受。<a id="a-CF"></a>自云我是乞食之人。<a id="a-CG"></a>不受他请。<a id="a-CH"></a>妇曰彼乞食者。<a id="a-CI"></a>日历百家乞求辛苦方能满腹。<a id="a-CJ"></a>仁不殷勤所以不受。<a id="a-CK"></a>宜可更去苦相邀屈。<a id="a-CL"></a>必应为受。<a id="a-CM"></a>时彼长者闻妇劝已。<a id="a-CN"></a>遂便复去。<a id="a-CO"></a>至已礼足白言。<a id="a-CP"></a>圣者幸愿慈悲明当就宅受我微供。<a id="a-CQ"></a>苾刍报曰。<a id="a-CR"></a>长者我是乞食人。<a id="a-CS"></a>不受他请。<a id="a-CT"></a>长者报曰。<a id="a-CU"></a>愿当降意明至我家略受疏食。<a id="a-CV"></a>勿违所请。<a id="a-CW"></a>时乞食人见彼长者殷勤不已。<a id="a-CX"></a>遂默然受。<a id="a-CY"></a>长者见受礼足而去。<a id="a-CZ"></a>既至舍已告其妇曰。<a id="a-Ca"></a>贤首乞食。<a id="a-Cb"></a>苾刍已受我请明日许来。<a id="a-Cc"></a>应可为办上妙饮食。<a id="a-Cd"></a>其妇闻已即便备办。<a id="a-Ce"></a>堪冷食者今日预为。<a id="a-Cf"></a>须热食者明日营作。<a id="a-Cg"></a>是时有余乞食苾刍来至田中草室之内。<a id="a-Ch"></a>唤乞食者曰。<a id="a-Ci"></a>可来共行。<a id="a-Cj"></a>乞食报曰。<a id="a-Ck"></a>有别长者来请我食。<a id="a-Cl"></a>时至当赴。<a id="a-Cm"></a>不及相随。<a id="a-Cn"></a>余乞食者作如是语。<a id="a-Co"></a>汝大福德能获利养。<a id="a-Cp"></a>为物受请。<a id="a-Cq"></a>时至当行。<a id="a-Cr"></a>尔时吐罗难陀苾刍尼。<a id="a-Cs"></a>于日初分着衣持钵入城乞食。<a id="a-Ct"></a>巡次至彼设供之家。<a id="a-Cu"></a>便入其舍见长者妇报言。<a id="a-Cv"></a>妙相愿汝无病长寿。<a id="a-Cw"></a>当施我食。<a id="a-Cx"></a>妇人答曰。<a id="a-Cy"></a>圣者且去我有忧愁无容授食。<a id="a-Cz"></a>问曰何忧。<a id="a-D0"></a>答曰请乞食者许来就舍。<a id="a-D1"></a>今既不至恐其绝食。<a id="a-D2"></a>是故坏忧。<a id="a-D3"></a>尼便报曰。<a id="a-D4"></a>我若唤来与我食不。<a id="a-D5"></a>报言与食。<a id="a-D6"></a>尼曰我虽蒙食其伴如何。<a id="a-D7"></a>报言亦与。<a id="a-D8"></a>守寺之尼谁当与食。<a id="a-D9"></a>报言亦与。<a id="a-DA"></a>吐罗难陀便作是念。<a id="a-DB"></a>入城乞人今皆欲出。<a id="a-DC"></a>新来入者即是其人尼往城门遥望而住。<a id="a-DD"></a>其乞食者作如是念。<a id="a-DE"></a>我既受请不为乞食且修善品。<a id="a-DF"></a>时至当行。<a id="a-DG"></a>看时欲至。<a id="a-DH"></a>着衣持钵往赴城中。<a id="a-DI"></a>时吐罗难陀见而便念。<a id="a-DJ"></a>此之来者是受请人。<a id="a-DK"></a>即前问曰。<a id="a-DL"></a>圣者于某甲舍受其请耶。<a id="a-DM"></a>答言尔。<a id="a-DN"></a>尼曰我于彼家已相赞叹。<a id="a-DO"></a>报言。<a id="a-DP"></a>姊妹我先令汝相赞叹耶。<a id="a-DQ"></a>便作是念。<a id="a-DR"></a>如世尊说。<a id="a-DS"></a>若苾刍尼赞叹得食即不应食。<a id="a-DT"></a>我今宁可忍饥绝食。<a id="a-DU"></a>不缘此故而犯其罪。<a id="a-DV"></a>即欲回还。<a id="a-DW"></a>吐罗难陀见其欲去报言。<a id="a-DX"></a>圣者我不知仁名字氏族。<a id="a-DY"></a>云何辄尔共相赞叹。<a id="a-DZ"></a>时乞食者报言。<a id="a-Da"></a>姊妹若先是实后便妄语。<a id="a-Db"></a>若后是实前言是虚。<a id="a-Dc"></a>说是语已遂还本处。<a id="a-Dd"></a>尼极羞耻便行乞食。<a id="a-De"></a>时彼苾刍还归草室。<a id="a-Df"></a>乃至食力未尽。<a id="a-Dg"></a>已来修诸善品。<a id="a-Dh"></a>食力消已遂便倚卧。<a id="a-Di"></a>余乞食者来问之曰。<a id="a-Dj"></a>食是他物腹岂他耶。<a id="a-Dk"></a>答曰我何所作。<a id="a-Dl"></a>报曰。<a id="a-Dm"></a>多贪饱食。<a id="a-Dn"></a>遂使不能修诸善品。<a id="a-Do"></a>问谁贪饱食。<a id="a-Dp"></a>答曰汝是多贪。<a id="a-Dq"></a>报曰我不曾食。<a id="a-Dr"></a>问曰。<a id="a-Ds"></a>有何因缘。<a id="a-Dt"></a>时乞食者具以其事白诸苾刍。<a id="a-Du"></a>诸苾刍以缘白佛。<a id="a-Dv"></a>佛言。<a id="a-Dw"></a>除施主先有意受食无犯。<a id="a-Dx"></a>尔时世尊。<a id="a-Dy"></a>赞叹持戒呵破戒者。<a id="a-Dz"></a>告诸苾刍曰。<a id="a-E0"></a>前是创制此是随开。<a id="a-E1"></a>为诸苾刍制其学处应如是说。<a id="a-E2"></a>若复苾刍知苾刍尼赞叹因缘得食食。<a id="a-E3"></a>除施主先有意。<a id="a-E4"></a>波逸底迦。</p>
  <p id="aE5">若复苾刍者谓是六众。<a id="a-E6"></a>余义如上。<a id="a-E7"></a>苾刍尼者谓吐罗难陀。<a id="a-E8"></a>赞叹者有其二种。<a id="a-E9"></a>一赞叹持戒。<a id="a-EA"></a>二赞叹多闻。<a id="a-EB"></a>食有二种。<a id="a-EC"></a>已如上说。<a id="a-ED"></a>食者谓吞咽也。<a id="a-EE"></a>除施主先有意者。<a id="a-EF"></a>若施主先有心请此苾刍。<a id="a-EG"></a>设令赞叹食之无犯。<a id="a-EH"></a>此中犯相其事云何。<a id="a-EI"></a>如有众多苾刍受俗家请。<a id="a-EJ"></a>若苾刍尼先往其舍作如是语。<a id="a-EK"></a>仁等设供请何苾刍。<a id="a-EL"></a>报言某甲。<a id="a-EM"></a>尼曰欲行何麨。<a id="a-EN"></a>施主报曰。<a id="a-EO"></a>欲行粗糗。<a id="a-EP"></a>尼曰应与细糗。<a id="a-EQ"></a>彼苾刍或有证得预流果者。<a id="a-ER"></a>或得一来果者。<a id="a-ES"></a>或得不还果者。<a id="a-ET"></a>或有证得阿罗汉果者。<a id="a-EU"></a>尼曰欲行何酥。<a id="a-EV"></a>报曰羊酥。<a id="a-EW"></a>尼曰应与牛酥。<a id="a-EX"></a>彼苾刍得四果故。<a id="a-EY"></a>尼曰欲行何盐。<a id="a-EZ"></a>报言碱盐。<a id="a-Ea"></a>尼曰应与石盐。<a id="a-Eb"></a>彼苾刍得四果故。<a id="a-Ec"></a>若行醋浆应与酪浆。<a id="a-Ed"></a>乃至诸菜饼果悉皆劝与胜上好者。<a id="a-Ee"></a>欲与非时沙糖浆。<a id="a-Ef"></a>尼曰应与石蜜浆。<a id="a-Eg"></a>欲与粟米饭尼曰应与粳米饭。<a id="a-Eh"></a>欲与菜羹。<a id="a-Ei"></a>尼曰应与肉羹。<a id="a-Ej"></a>彼苾刍得四果故。<a id="a-Ek"></a>若诸苾刍知苾刍尼见彼施主行粗食时。<a id="a-El"></a>劝赞行好赞彼苾刍获得胜果。<a id="a-Em"></a>若苾刍知如是虚相赞叹。<a id="a-En"></a>食其食者皆得波逸底迦。<a id="a-Eo"></a>若苾刍尼赞叹苾刍。<a id="a-Ep"></a>云持三藏应与好食者。<a id="a-Eq"></a>得恶作罪。<a id="a-Er"></a>若苾刍实得诸果。<a id="a-Es"></a>实解三藏。<a id="a-Et"></a>尼虽赞叹食之无犯。<a id="a-Eu"></a>又无犯者谓最初犯人。<a id="a-Ev"></a>或痴狂心乱痛恼所缠。</p>
 </body>
</html>