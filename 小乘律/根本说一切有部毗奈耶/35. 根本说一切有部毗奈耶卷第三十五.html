<!doctype html>
<html id="z3IBV1VoI" data-ver="1019">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第三十五</h1>
  <h2 id="a2">施一食处过受学处第三十二</h2>
  <p id="a3">尔时薄伽梵在室罗伐城逝多林给孤独园。<a id="a-4"></a>于边方处大聚落中有一长者。<a id="a-5"></a>信心殷重。<a id="a-6"></a>为诸四方沙门婆罗门等造一住处。<a id="a-7"></a>若有于此停住者。<a id="a-8"></a>施以饮食。<a id="a-9"></a>尔时世尊于室罗伐城现大神变。<a id="a-A"></a>时诸外道皆被驱逐。<a id="a-B"></a>人天咸悉深心欢喜敬仰世尊。<a id="a-C"></a>然外道辈奔趣边方。<a id="a-D"></a>有六十露形外道至斯聚落。<a id="a-E"></a>诣长者所作如是语。<a id="a-F"></a>仁获法利仁获法利。<a id="a-G"></a>长者问曰。<a id="a-H"></a>仁等是何今来至此。<a id="a-I"></a>答曰。<a id="a-J"></a>我是出家人。<a id="a-K"></a>长者告曰。<a id="a-L"></a>善来我为四方沙门婆罗门等造此住处。<a id="a-M"></a>仁可于斯随意停息。<a id="a-N"></a>所须饮食我自供承。<a id="a-O"></a>时诸外道即于此住。<a id="a-P"></a>受长者供给。<a id="a-Q"></a>时室罗伐城有净信居士。<a id="a-R"></a>将诸贿货至此聚落。<a id="a-S"></a>亦于长者店铺停止。<a id="a-T"></a>便与长者情敦布素。<a id="a-U"></a>时彼长者手自授与露形外道饼果饮食。<a id="a-V"></a>长者令使命居士曰。<a id="a-W"></a>仁可暂来共我供养胜上福田。<a id="a-X"></a>居士闻已便作是念。<a id="a-Y"></a>此言殷重多是佛之弟子。<a id="a-Z"></a>我今宜往顶礼其足。<a id="a-a"></a>既至彼已见是无惭露形外道。<a id="a-b"></a>然而不能对面非毁。<a id="a-c"></a>遂默然而住。<a id="a-d"></a>时彼外道食了而去。<a id="a-e"></a>长者报居士曰。<a id="a-f"></a>好田好种岂不善乎。<a id="a-g"></a>居士答曰。<a id="a-h"></a>种实精好而田下恶。<a id="a-i"></a>碱卤硗确终无所收。<a id="a-j"></a>露形无惭常怀恶见。<a id="a-k"></a>长者报曰。<a id="a-l"></a>除斯之外有胜田耶。<a id="a-m"></a>居士曰有。<a id="a-n"></a>谓如来大师声闻弟子。<a id="a-o"></a>长者曰。<a id="a-p"></a>彼若来者我当四事而为供给。<a id="a-q"></a>时彼居士闻此语已默记于怀。<a id="a-r"></a>旧货既尽更收新物。<a id="a-s"></a>即便还至室罗伐城。<a id="a-t"></a>到市店中安置货物已。<a id="a-u"></a>往逝多林礼苾刍僧足。<a id="a-v"></a>然六众常法多于门首经行。<a id="a-w"></a>时邬波难陀在门外立。<a id="a-x"></a>遥见居士从远而来。<a id="a-y"></a>遂便迎接告言。<a id="a-z"></a>善来居士。<a id="a-10"></a>犹如初月久而方现。<a id="a-11"></a>比于何处兴易经求。<a id="a-12"></a>居士答曰。<a id="a-13"></a>敬礼阿遮利耶我比在某聚落。<a id="a-14"></a>彼有长者造一住处。<a id="a-15"></a>招携四方诸沙门等。<a id="a-16"></a>并好饮食常为供养。<a id="a-17"></a>于佛弟子情怀渴仰。<a id="a-18"></a>邬波难陀闻已便念。<a id="a-19"></a>若更有余黑钵之类闻此语者。<a id="a-1A"></a>当在我前至彼住处。<a id="a-1B"></a>我今宜可责彼居士勿使语人。<a id="a-1C"></a>告曰居士。<a id="a-1D"></a>汝常谓我不习禅思不勤读诵。<a id="a-1E"></a>恒念衣食以自活耶。<a id="a-1F"></a>居士便念。<a id="a-1G"></a>世间多贪不知厌足。<a id="a-1H"></a>邬波难陀是当一数。<a id="a-1I"></a>此闻我告尚起讥嫌。<a id="a-1J"></a>况复诸余大德之类。<a id="a-1K"></a>闻我此说重责何疑。<a id="a-1L"></a>于是默然不复陈告。<a id="a-1M"></a>时邬波难陀见长者去。<a id="a-1N"></a>往语六众苾刍曰。<a id="a-1O"></a>具寿。<a id="a-1P"></a>我等何能久受辛苦于此居住。<a id="a-1Q"></a>诸人告曰。<a id="a-1R"></a>大德颇有好消息耶。<a id="a-1S"></a>答言。<a id="a-1T"></a>具寿亦有多少邬陀夷曰。<a id="a-1U"></a>消息如何。<a id="a-1V"></a>邬波难陀曰。<a id="a-1W"></a>于某聚落有一长者。<a id="a-1X"></a>以信施心造一住处。<a id="a-1Y"></a>并以饮食供养四方沙门婆罗门。<a id="a-1Z"></a>无碍受用。<a id="a-1a"></a>宜可共行受其供养。<a id="a-1b"></a>诸人问曰。<a id="a-1c"></a>岂可六人悉皆往彼。<a id="a-1d"></a>报言。<a id="a-1e"></a>并去理亦何伤。<a id="a-1f"></a>即六人俱行诣彼聚落。<a id="a-1g"></a>时露形外道共相谓曰。<a id="a-1h"></a>我等宜应暂出观化。<a id="a-1i"></a>必有好处移就彼方。<a id="a-1j"></a>便留一人令其看守。<a id="a-1k"></a>余皆悉去。</p>
  <p id="a1l">是时六众渐次游行到彼聚落。<a id="a-1m"></a>至长者家。<a id="a-1n"></a>既相见已告长者曰。<a id="a-1o"></a>愿无病长寿。<a id="a-1p"></a>长者问曰。<a id="a-1q"></a>仁等是何。<a id="a-1r"></a>答曰。<a id="a-1s"></a>是佛世尊声闻弟子。<a id="a-1t"></a>长者告曰。<a id="a-1u"></a>善来圣者我比翘心愿见佛众。<a id="a-1v"></a>仁今得至。<a id="a-1w"></a>深称本怀。<a id="a-1x"></a>我有宿心造一住处。<a id="a-1y"></a>并设饮食。<a id="a-1z"></a>意为四方沙门婆罗门等作停止处。<a id="a-20"></a>仁今可住。<a id="a-21"></a>六众报曰。<a id="a-22"></a>彼处颇有床座卧褥被枕以不。<a id="a-23"></a>答曰先无。<a id="a-24"></a>六众曰。<a id="a-25"></a>彼若无者岂地上坐耶。<a id="a-26"></a>长者即送诸床座并以褥席。<a id="a-27"></a>是时六人往彼舍中。<a id="a-28"></a>时一外道见而告曰。<a id="a-29"></a>汝沙门释子何故辄来。<a id="a-2A"></a>此舍非是汝等住处。<a id="a-2B"></a>报言。<a id="a-2C"></a>外道非汝住处。<a id="a-2D"></a>是何言欤。<a id="a-2E"></a>汝若默者得容且住。<a id="a-2F"></a>若更出言必见治罚。<a id="a-2G"></a>外道便念。<a id="a-2H"></a>此有六人我唯单己。<a id="a-2I"></a>谁能共彼以相御敌。<a id="a-2J"></a>勿令见辱宜当走避。<a id="a-2K"></a>六人日日恒于长者家食。<a id="a-2L"></a>后时长者有缘须往余处。<a id="a-2M"></a>白六众曰。<a id="a-2N"></a>我有少缘诣某聚落。<a id="a-2O"></a>仁当如旧于我舍中受其供养。<a id="a-2P"></a>至我回还长者即告家人曰。<a id="a-2Q"></a>汝等如常供养圣者。<a id="a-2R"></a>至我回还勿令阙乏。<a id="a-2S"></a>长者便去。<a id="a-2T"></a>六众如常受食。<a id="a-2U"></a>时邬陀夷报邬波难陀曰。<a id="a-2V"></a>谁能默然无语于长时中依他轨范。<a id="a-2W"></a>宜当显露作自威仪。<a id="a-2X"></a>邬波难陀曰。<a id="a-2Y"></a>斯亦善哉。<a id="a-2Z"></a>时诸女人来授饮食。<a id="a-2a"></a>邬陀夷告难陀邬波难陀曰。<a id="a-2b"></a>汝等观此美女。<a id="a-2c"></a>眼耳口鼻腰髀手足悉皆端正真堪受用。<a id="a-2d"></a>女人闻已各并着惭潜居室内。<a id="a-2e"></a>待其食了取器而去。<a id="a-2f"></a>长者事了回还至家。<a id="a-2g"></a>问家人曰。<a id="a-2h"></a>汝等自我去来供养福田无亏乏不。<a id="a-2i"></a>家人报曰。<a id="a-2j"></a>何用如是恶福田耶。<a id="a-2k"></a>长者问曰。<a id="a-2l"></a>何出粗言。<a id="a-2m"></a>女人答曰。<a id="a-2n"></a>比见痴狂调弄舞乐之流出粗鄙言。<a id="a-2o"></a>无如仁家福田所出之语。<a id="a-2p"></a>长者曰。<a id="a-2q"></a>彼作何事。<a id="a-2r"></a>答曰。<a id="a-2s"></a>此出鄙言。<a id="a-2t"></a>调弄倡优所未曾说。<a id="a-2u"></a>我等闻已惭耻疚怀。<a id="a-2v"></a>长者便念。<a id="a-2w"></a>凡是女人乐观男子。<a id="a-2x"></a>露形之类遂彼染心。<a id="a-2y"></a>由此因缘情生爱乐。<a id="a-2z"></a>沙门释子轨式端严衣服覆形。<a id="a-30"></a>女人不乐。<a id="a-31"></a>即便告曰。<a id="a-32"></a>外道露形汝等乐见。<a id="a-33"></a>沙门覆体情不欲观。<a id="a-34"></a>其妻报曰。<a id="a-35"></a>若不信者当令自验。<a id="a-36"></a>长者便念。<a id="a-37"></a>我试自观察其虚实。<a id="a-38"></a>数日停住告六众曰。<a id="a-39"></a>圣者我尚有事暂须出行。<a id="a-3A"></a>仁等如常可受供给。<a id="a-3B"></a>即于密室潜形窥觇。<a id="a-3C"></a>六众时至就其食处。<a id="a-3D"></a>长者之妻躬自授食。<a id="a-3E"></a>六众同前出言调戏。<a id="a-3F"></a>可观此女面首端正眉目纤长。<a id="a-3G"></a>形仪合度实堪爱念。<a id="a-3H"></a>长者闻已作如是念。<a id="a-3I"></a>如妇女言非福田也。<a id="a-3J"></a>我今不应顿绝供给。<a id="a-3K"></a>宜设方便令其自去。<a id="a-3L"></a>及至明日减其一饼。<a id="a-3M"></a>阐陀告难陀邬波难陀。<a id="a-3N"></a>今朝饼果何意疏薄。<a id="a-3O"></a>难陀曰。<a id="a-3P"></a>具寿我于日日持其残饼布施贫儿。<a id="a-3Q"></a>从今已去不复当与。<a id="a-3R"></a>至第二日更除一饼。<a id="a-3S"></a>阿说迦曰。<a id="a-3T"></a>具寿今朝饼果全见空疏。<a id="a-3U"></a>邬波难陀曰。<a id="a-3V"></a>我比食竟钵有余饼。<a id="a-3W"></a>从今已去无复遗余。<a id="a-3X"></a>如是渐减。<a id="a-3Y"></a>乃至但有赤饼醋浆以充其食。<a id="a-3Z"></a>补奈伐素曰。<a id="a-3a"></a>具寿。<a id="a-3b"></a>饮食既尽。<a id="a-3c"></a>我等可行。<a id="a-3d"></a>邬陀夷曰。<a id="a-3e"></a>具寿。<a id="a-3f"></a>既绝望心。<a id="a-3g"></a>今应行矣。<a id="a-3h"></a>未去之顷。<a id="a-3i"></a>时语彼防守外道曰。<a id="a-3j"></a>我等好食断绝事由于汝。<a id="a-3k"></a>汝可出去。<a id="a-3l"></a>彼便出外游行。<a id="a-3m"></a>逢见诸余先出外道。<a id="a-3n"></a>问曰。<a id="a-3o"></a>仁等比来四出求觅。<a id="a-3p"></a>颇得多少好门徒不。<a id="a-3q"></a>诸人告曰。<a id="a-3r"></a>令汝看守因何出行。<a id="a-3s"></a>答曰。<a id="a-3t"></a>彼驱出我。<a id="a-3u"></a>问是何人。<a id="a-3v"></a>曰是沙门释子。<a id="a-3w"></a>问曰。<a id="a-3x"></a>现有几人。<a id="a-3y"></a>答曰。<a id="a-3z"></a>唯有六人。<a id="a-40"></a>外道议曰。<a id="a-41"></a>我等六十岂可不能禁六人耶。<a id="a-42"></a>打令熟手驱之令出。<a id="a-43"></a>时彼上座告诸人曰。<a id="a-44"></a>我今共去至彼舍中。<a id="a-45"></a>我若发声道作事时。<a id="a-46"></a>汝等诸人十人捉一。<a id="a-47"></a>好打令熟曳出村隅。<a id="a-48"></a>作此平章共入村内。<a id="a-49"></a>上座告曰。<a id="a-4A"></a>我等先当见彼长者。<a id="a-4B"></a>既至彼已问其安不。<a id="a-4C"></a>寻便问曰。<a id="a-4D"></a>长者仁之住处本为于谁。<a id="a-4E"></a>答曰。<a id="a-4F"></a>我造住处无准的心。<a id="a-4G"></a>在中住者供给饮食。<a id="a-4H"></a>外道曰。<a id="a-4I"></a>长者中平意无偏党。<a id="a-4J"></a>即俱至常住处。<a id="a-4K"></a>问言。<a id="a-4L"></a>汝沙门释子此非住处。<a id="a-4M"></a>宜应急出。<a id="a-4N"></a>勿更居停。<a id="a-4O"></a>若不出者与汝毒手。<a id="a-4P"></a>邬波难陀闻而告曰。<a id="a-4Q"></a>拔发外道出无义言。<a id="a-4R"></a>沙门释子此非住处。<a id="a-4S"></a>若非我者岂属汝耶。<a id="a-4T"></a>时彼露形怒而告曰。<a id="a-4U"></a>汝等作事。<a id="a-4V"></a>时诸外道十人捉一。<a id="a-4W"></a>即便打搭。<a id="a-4X"></a>难陀告曰。<a id="a-4Y"></a>具寿各各自当护其眼耳。<a id="a-4Z"></a>无令损瞎为同梵行者所嗤。<a id="a-4a"></a>告外道曰。<a id="a-4b"></a>行者可打肩膊及以腰胯。<a id="a-4c"></a>时诸外道打棒疲劳手足皆困。<a id="a-4d"></a>遂便停歇。<a id="a-4e"></a>阐陀告曰。<a id="a-4f"></a>诸具寿次我作事。<a id="a-4g"></a>时彼六人俱有大力。<a id="a-4h"></a>展右手时扑五外道。<a id="a-4i"></a>次舒左手复倒五人。<a id="a-4j"></a>或以锡杖或以手足。<a id="a-4k"></a>拳打脚蹴恣意熟捶。<a id="a-4l"></a>邬陀夷曰。<a id="a-4m"></a>诸具寿当护本罪。<a id="a-4n"></a>莫使命断。<a id="a-4o"></a>勿令我等得波罗市迦。<a id="a-4p"></a>既熟打已悉皆推出。<a id="a-4q"></a>诸婆罗门等见已相告。<a id="a-4r"></a>汝观释子共外道斗。<a id="a-4s"></a>必定天神当下大雨。<a id="a-4t"></a>是时六众驱外道已。<a id="a-4u"></a>诃说迦曰。<a id="a-4v"></a>诸具寿我今战胜不。<a id="a-4w"></a>辱僧徒宜可俱行诣室罗伐。<a id="a-4x"></a>尔时南方有一外道论师。<a id="a-4y"></a>名邬陀夷。<a id="a-4z"></a>是卢迦臾多说无后世为求论议来至室罗伐城。<a id="a-50"></a>入逝多林。<a id="a-51"></a>诣尊者了教憍陈如处作如是语。<a id="a-52"></a>苾刍我曾师边受少学业。<a id="a-53"></a>欲于仁处共立论端。<a id="a-54"></a>时尊者憍陈如报言。<a id="a-55"></a>婆罗门诸乐论议者。<a id="a-56"></a>汝可共论。<a id="a-57"></a>此之言谈非我所爱。<a id="a-58"></a>时婆罗门遍皆至彼诸大德所。<a id="a-59"></a>尊者马胜。<a id="a-5A"></a>尊者贤善。<a id="a-5B"></a>尊者大名。<a id="a-5C"></a>尊者名称。<a id="a-5D"></a>尊者圆满。<a id="a-5E"></a>尊者无垢。<a id="a-5F"></a>尊者牛王。<a id="a-5G"></a>尊者妙臂等。<a id="a-5H"></a>既至其所求申论议。<a id="a-5I"></a>皆如尊者憍陈如不共言论。<a id="a-5J"></a>次至具寿舍利子所作如是语。<a id="a-5K"></a>苾刍我前曾习少多学业。<a id="a-5L"></a>欲于仁处共立论端。<a id="a-5M"></a>时舍利子闻其语已作如是念。<a id="a-5N"></a>试观此人有善根不。<a id="a-5O"></a>即便观见有少善根。<a id="a-5P"></a>虽有善根缘在谁处。<a id="a-5Q"></a>即观此人与我相属。<a id="a-5R"></a>复更思念。<a id="a-5S"></a>更有如斯有情之类。<a id="a-5T"></a>因观论议能受化不。<a id="a-5U"></a>观知更有彼受化者。<a id="a-5V"></a>何时当集。<a id="a-5W"></a>知至第七日皆来集会。<a id="a-5X"></a>即于是日少立论宗。<a id="a-5Y"></a>尚留余义。<a id="a-5Z"></a>于六日中悉皆如是。<a id="a-5a"></a>至第七日四远咸闻。<a id="a-5b"></a>南方论师是无后世外道。<a id="a-5c"></a>来至于此。<a id="a-5d"></a>与舍利子共相击论竟无胜负。<a id="a-5e"></a>时有百千万亿有情。<a id="a-5f"></a>皆生喜乐。<a id="a-5g"></a>或有先世善根之所警觉咸来集会。<a id="a-5h"></a>时舍利子知众既集。<a id="a-5i"></a>观时复至。<a id="a-5j"></a>即以深法伏彼外道令使无言。<a id="a-5k"></a>时彼外道既被屈已。<a id="a-5l"></a>起敬信心。<a id="a-5m"></a>合掌恭敬作如是白。<a id="a-5n"></a>大德我愿于善说法律而为出家。<a id="a-5o"></a>并受圆具成苾刍性。<a id="a-5p"></a>于世尊所而修梵行。<a id="a-5q"></a>时舍利子即与出家。<a id="a-5r"></a>并受圆具教其法式。<a id="a-5s"></a>彼便专心自励断诸烦恼证阿罗汉。<a id="a-5t"></a>三明六通具八解脱。<a id="a-5u"></a>得如实知我生已尽。<a id="a-5v"></a>梵行已立。<a id="a-5w"></a>所作已办不受后有。<a id="a-5x"></a>心无障碍如手撝空。<a id="a-5y"></a>刀割香涂爱憎不起。<a id="a-5z"></a>观金与土等无有异。<a id="a-60"></a>于诸名利无不弃舍。<a id="a-61"></a>释梵诸天悉皆恭敬。<a id="a-62"></a>是时大众咸生希有作如是言。<a id="a-63"></a>诸人当知。<a id="a-64"></a>此大论师人无敌者。<a id="a-65"></a>今舍利子以无碍辩令其降伏。<a id="a-66"></a>与授学处证阿罗汉果。<a id="a-67"></a>诸来大众敬信倍常。<a id="a-68"></a>时舍利子。<a id="a-69"></a>知诸大众意乐随眠界性差别。<a id="a-6A"></a>当机说法。<a id="a-6B"></a>遂令十二亿有情。<a id="a-6C"></a>或证燸顶忍法世第一法。<a id="a-6D"></a>或得预流果乃至出家。<a id="a-6E"></a>获得阿罗汉果。<a id="a-6F"></a>时诸大众或发声闻心。<a id="a-6G"></a>或发独觉心。<a id="a-6H"></a>或发无上大菩提心者。<a id="a-6I"></a>皆于三宝深生敬信。<a id="a-6J"></a>时舍利子。<a id="a-6K"></a>于日初分摧彼外道。<a id="a-6L"></a>于食后时六众苾刍从彼聚落来至给园。<a id="a-6M"></a>时诸苾刍既相见已告言。<a id="a-6N"></a>善来具寿。<a id="a-6O"></a>比者隔阔。<a id="a-6P"></a>从何处来。<a id="a-6Q"></a>报言。<a id="a-6R"></a>从某处大聚落来。<a id="a-6S"></a>诸人告曰。<a id="a-6T"></a>仁等薄福不睹大事。<a id="a-6U"></a>近舍利子。<a id="a-6V"></a>降伏南方论师外道。<a id="a-6W"></a>令其舍俗得阿罗汉。<a id="a-6X"></a>巨亿徒众获果发心。</p>
  <p id="a6Y">尔时六众闻是语已报言。<a id="a-6Z"></a>诸具寿此未希有。<a id="a-6a"></a>何以故。<a id="a-6b"></a>其舍利子是第二大法将。<a id="a-6c"></a>助佛转法轮。<a id="a-6d"></a>伏一外道何足可称。<a id="a-6e"></a>假令舍利子被他屈时。<a id="a-6f"></a>尚有大师共相救济。<a id="a-6g"></a>未为奇特。<a id="a-6h"></a>我等所作实成希有。<a id="a-6i"></a>以我六人降六十外道。<a id="a-6j"></a>苾刍问曰。<a id="a-6k"></a>以何明术。<a id="a-6l"></a>难陀报曰。<a id="a-6m"></a>纯用棒术。<a id="a-6n"></a>又问曰。<a id="a-6o"></a>说何法义。<a id="a-6p"></a>答曰。<a id="a-6q"></a>以身说法。<a id="a-6r"></a>问曰。<a id="a-6s"></a>为当并死为命存耶。<a id="a-6t"></a>答曰。<a id="a-6u"></a>当时命在。<a id="a-6v"></a>至于今日死活宁知。<a id="a-6w"></a>时诸苾刍。<a id="a-6x"></a>具问知已各生嫌贱。<a id="a-6y"></a>云何苾刍作极恶事。<a id="a-6z"></a>理应羞耻。<a id="a-70"></a>而更因斯反生骄逸。<a id="a-71"></a>时诸苾刍。<a id="a-72"></a>以此因缘具白世尊。<a id="a-73"></a>尔时世尊。<a id="a-74"></a>集诸苾刍问六众曰。<a id="a-75"></a>汝等实作如是不端严事损我法耶。<a id="a-76"></a>白言实尔大德。<a id="a-77"></a>世尊种种呵责。<a id="a-78"></a>广说如前。<a id="a-79"></a>乃至为制学处应如是说。</p>
  <p id="a7A">若复苾刍于外道住处得经一宿一食。<a id="a-7B"></a>若更受者波逸底迦。<a id="a-7C"></a>如是世尊为诸苾刍制学处已。<a id="a-7D"></a>时彼信心居士。<a id="a-7E"></a>还持商货到前聚落。<a id="a-7F"></a>至旧长者店上安置。<a id="a-7G"></a>长者犹尚供养露形。<a id="a-7H"></a>还令使来唤彼居士。<a id="a-7I"></a>共为随喜与福田食。<a id="a-7J"></a>居士闻已便作是念。<a id="a-7K"></a>我试往观。<a id="a-7L"></a>多是世尊声闻弟子。<a id="a-7M"></a>于彼见已仍是外道露形无有羞耻。<a id="a-7N"></a>居士不能对面有所言说。<a id="a-7O"></a>默尔而住。<a id="a-7P"></a>露形食已从座而去。<a id="a-7Q"></a>时彼长者报居士曰。<a id="a-7R"></a>好田好种广说如前。<a id="a-7S"></a>胜上田者。<a id="a-7T"></a>谓是世尊声闻弟子。<a id="a-7U"></a>长者闻已作如是语。<a id="a-7V"></a>知识莫道彼字。<a id="a-7W"></a>我不愿闻。<a id="a-7X"></a>何况欲见。<a id="a-7Y"></a>问曰彼已来耶。<a id="a-7Z"></a>答曰已来。<a id="a-7a"></a>又问是何人。<a id="a-7b"></a>答言六众。<a id="a-7c"></a>居士曰。<a id="a-7d"></a>彼至于此作何事耶。<a id="a-7e"></a>长者具报其事。<a id="a-7f"></a>居士曰。<a id="a-7g"></a>汝往大海收假琉璃。<a id="a-7h"></a>长者曰。<a id="a-7i"></a>岂复世尊有好弟子。<a id="a-7j"></a>居士曰有。<a id="a-7k"></a>长者曰。<a id="a-7l"></a>彼字何等。<a id="a-7m"></a>答曰。<a id="a-7n"></a>谓舍利子大目干连等。<a id="a-7o"></a>仁若见者必起殊胜信敬之心。<a id="a-7p"></a>获希有事。<a id="a-7q"></a>长者曰。<a id="a-7r"></a>彼若来者我当供养。<a id="a-7s"></a>居士便念。<a id="a-7t"></a>我若还彼当白世尊。<a id="a-7u"></a>时彼居士交易既了。<a id="a-7v"></a>更取余货还室罗伐城。<a id="a-7w"></a>安货物已往诣佛所。<a id="a-7x"></a>顶礼佛足白佛言。<a id="a-7y"></a>世尊于某聚落有一长者。<a id="a-7z"></a>彼为四方沙门婆罗门等造一住处。<a id="a-80"></a>若有来者施其饮食。<a id="a-81"></a>于佛弟子情怀钦慕。<a id="a-82"></a>善哉世尊为愍彼故。<a id="a-83"></a>令苾刍往遂彼信心。<a id="a-84"></a>世尊尔时默然许之。<a id="a-85"></a>是时居士知佛许已礼辞而去。<a id="a-86"></a>尔时世尊作如是念。<a id="a-87"></a>谁于长者及其眷属并诸人众有宿缘耶。<a id="a-88"></a>即便观知。<a id="a-89"></a>唯舍利子于彼有缘。<a id="a-8A"></a>能令受化。<a id="a-8B"></a>告舍利子曰。<a id="a-8C"></a>汝可往某聚落度彼长者及其眷属并诸人众。<a id="a-8D"></a>时舍利子从佛闻已。<a id="a-8E"></a>即奉佛教将五百苾刍。<a id="a-8F"></a>以为围绕诣彼聚落。<a id="a-8G"></a>既至彼已。<a id="a-8H"></a>便于长者施食之处而为停息。<a id="a-8I"></a>长者闻有尊者舍利子。<a id="a-8J"></a>将五百徒众来至住处。<a id="a-8K"></a>即便往诣舍利子所。<a id="a-8L"></a>顶礼双足在一面坐。<a id="a-8M"></a>时舍利子为彼长者宣说妙法。<a id="a-8N"></a>示教利喜默然而住。</p>
  <p id="a8O">时彼长者即从座起。<a id="a-8P"></a>整衣左肩合掌稽首。<a id="a-8Q"></a>白言。<a id="a-8R"></a>大德并诸大众。<a id="a-8S"></a>明就我家哀受微供。<a id="a-8T"></a>时舍利子默然受之。<a id="a-8U"></a>长者见舍利子默然受已。<a id="a-8V"></a>礼足而去。<a id="a-8W"></a>即于其夜具办种种上妙饮食。<a id="a-8X"></a>至天明已。<a id="a-8Y"></a>敷设座席安大水瓶。<a id="a-8Z"></a>即命使者往白舍利子及诸大众。<a id="a-8a"></a>饮食已办。<a id="a-8b"></a>幸愿知时。<a id="a-8c"></a>时舍利子于日初分着衣持钵。<a id="a-8d"></a>并诸大众诣长者家就座而坐。<a id="a-8e"></a>时彼长者见众坐定。<a id="a-8f"></a>自手行食悉令饱满。<a id="a-8g"></a>时舍利子知众食已澡漱复讫。<a id="a-8h"></a>便收钵器。<a id="a-8i"></a>是时长者自持小席。<a id="a-8j"></a>于上座前合掌而坐。<a id="a-8k"></a>白舍利子曰。<a id="a-8l"></a>大德当为说法。<a id="a-8m"></a>时舍利子报长者曰。<a id="a-8n"></a>若乐闻法者。<a id="a-8o"></a>可于广博显敞之处多敷座席。<a id="a-8p"></a>击鼓唱令普告诸人。<a id="a-8q"></a>仁等若乐闻妙法者。<a id="a-8r"></a>明当总集听。<a id="a-8s"></a>大德舍利子宣扬法义。<a id="a-8t"></a>作如是语教长者已。<a id="a-8u"></a>为彼长者随时咒愿说伽他曰。</p>
  <p id="a8v">所为布施者　　必获其义利</p>
  <p id="a8w">若为乐故施　　后必得安乐</p>
  <p id="a8x">如是等颂。<a id="a-8y"></a>教以福利资及存亡。<a id="a-8z"></a>普为有情离障解脱。<a id="a-90"></a>为咒愿已从座而去。<a id="a-91"></a>然此长者于大聚落中最为称首。<a id="a-92"></a>如尊者教。<a id="a-93"></a>遂于空地多敷座席。<a id="a-94"></a>击鼓宣令咸皆告知。<a id="a-95"></a>明日尊者法将舍利子为说妙法。<a id="a-96"></a>若仁等乐闻咸皆普集。<a id="a-97"></a>当希见谛不于生死久没轮回。<a id="a-98"></a>时尊者舍利子至明日已。<a id="a-99"></a>于小食时与诸僧众。<a id="a-9A"></a>就法场处升座而坐。<a id="a-9B"></a>无量百千大众云集。<a id="a-9C"></a>诸有情辈皆生喜乐。<a id="a-9D"></a>或有先世善根之所警觉令乐听法。<a id="a-9E"></a>时舍利子知诸大众意乐。<a id="a-9F"></a>随眠界性差别。<a id="a-9G"></a>称机说法。<a id="a-9H"></a>遂令彼长者并诸眷属及百千有情。<a id="a-9I"></a>得四善根获四胜果。<a id="a-9J"></a>于三菩提随缘发趣。<a id="a-9K"></a>于三宝处敬信弥隆。<a id="a-9L"></a>时舍利子久为说法背发风劳。<a id="a-9M"></a>复为佛先制戒。<a id="a-9N"></a>时过不食。<a id="a-9O"></a>时彼长者请舍利子及大众曰。<a id="a-9P"></a>愿于我舍留神久住。<a id="a-9Q"></a>当以四事共相供给。<a id="a-9R"></a>时舍利子报长者曰。<a id="a-9S"></a>以汝为缘佛为苾刍当制学处。<a id="a-9T"></a>我今欲去。</p>
  <p id="a9U">尔时舍利子。<a id="a-9V"></a>身带风疾断食饥虚。<a id="a-9W"></a>将诸大众诣室罗伐。<a id="a-9X"></a>既至彼已。<a id="a-9Y"></a>时诸苾刍问舍利子弟子曰。<a id="a-9Z"></a>善来具寿行李安不报言。<a id="a-9a"></a>有安不安。<a id="a-9b"></a>彼问何故。<a id="a-9c"></a>答曰。<a id="a-9d"></a>我邬波驮耶广为济度。<a id="a-9e"></a>斯成安乐。<a id="a-9f"></a>然说法时久。<a id="a-9g"></a>背缠风疾。<a id="a-9h"></a>一日不食遂涉长途。<a id="a-9i"></a>此不安乐。<a id="a-9j"></a>时诸苾刍闻是事已以缘白佛。<a id="a-9k"></a>佛言。<a id="a-9l"></a>听诸苾刍应畜偃带以自安息。<a id="a-9m"></a>又施食处应除病缘。<a id="a-9n"></a>尔时世尊。<a id="a-9o"></a>赞持戒者如前广说。<a id="a-9p"></a>告诸苾刍。<a id="a-9q"></a>前是创制此是随开。<a id="a-9r"></a>应如是说。<a id="a-9s"></a>若复苾刍于外道住处得经一宿一食。<a id="a-9t"></a>除病因缘。<a id="a-9u"></a>若过者波逸底迦。</p>
  <p id="a9v">若复苾刍者谓是六众。<a id="a-9w"></a>余义如上。<a id="a-9x"></a>于外道住处者。<a id="a-9y"></a>谓彼施主以其住处先与外道。<a id="a-9z"></a>此处应受一食。<a id="a-A0"></a>除病因缘者。<a id="a-A1"></a>若有病缘过食无犯。<a id="a-A2"></a>若无病者过食得堕罪。<a id="a-A3"></a>余并同前。<a id="a-A4"></a>此中犯相其事云何。<a id="a-A5"></a>若苾刍于别住处已受一食。<a id="a-A6"></a>若更经宿得恶作罪。<a id="a-A7"></a>若受食者便得堕罪。<a id="a-A8"></a>若于此宿余处受食。<a id="a-A9"></a>宿时恶作食时无犯。<a id="a-AA"></a>若于余处宿此处食。<a id="a-AB"></a>宿时无过食得堕罪。<a id="a-AC"></a>若余处宿余处食。<a id="a-AD"></a>暂来此者无犯。<a id="a-AE"></a>若此处所是多人共作。<a id="a-AF"></a>或施主见留。<a id="a-AG"></a>或是亲族造此住处。<a id="a-AH"></a>过食无犯。<a id="a-AI"></a>又无犯者谓最初犯人。<a id="a-AJ"></a>或痴狂心乱痛恼所缠。</p>
  <p data-pb></p>
  <h2 id="aAK">过三钵受食学处第三十三</h2>
  <p id="aAL">佛在室罗伐城逝多林给孤独园。<a id="a-AM"></a>尔时北方有大商主。<a id="a-AN"></a>来至此城郭外停止。<a id="a-AO"></a>六众闻之共相告曰。<a id="a-AP"></a>难陀邬波难陀。<a id="a-AQ"></a>我闻北方有大商主。<a id="a-AR"></a>来至此城郭外停息。<a id="a-AS"></a>我今暂往就彼相看。<a id="a-AT"></a>必有容者少多劝化。<a id="a-AU"></a>难陀报曰。<a id="a-AV"></a>此亦善哉。<a id="a-AW"></a>即便俱往。<a id="a-AX"></a>自相告曰。<a id="a-AY"></a>彼诸商人若唤我等食者。<a id="a-AZ"></a>应可报云。<a id="a-Aa"></a>我有饮食且得充济。<a id="a-Ab"></a>若施衣者是要所须。<a id="a-Ac"></a>既到彼已问言。<a id="a-Ad"></a>商主自远而至不疲劳耶。<a id="a-Ae"></a>答言。<a id="a-Af"></a>圣者劳此相问。<a id="a-Ag"></a>六众曰必有容者暂可听法。<a id="a-Ah"></a>时彼商主恭敬合掌即便听法。<a id="a-Ai"></a>既闻法已商人请曰。<a id="a-Aj"></a>圣者可于此食。<a id="a-Ak"></a>答言。<a id="a-Al"></a>贤首我自充济不劳辛苦。<a id="a-Am"></a>便于他日更复相看为其说法。<a id="a-An"></a>商主殷勤请其受食。<a id="a-Ao"></a>复还报曰。<a id="a-Ap"></a>我不须食。<a id="a-Aq"></a>后于异时商人议曰。<a id="a-Ar"></a>此处乏草。<a id="a-As"></a>当向某村逐草放牧。<a id="a-At"></a>即将牛马往诣彼方。<a id="a-Au"></a>是时六众明日还去。<a id="a-Av"></a>就彼商人欲为说法。<a id="a-Aw"></a>既至彼已不见商人。<a id="a-Ax"></a>怀忧而住。<a id="a-Ay"></a>时有人来问言。<a id="a-Az"></a>大德何故忧愁。<a id="a-B0"></a>邬波难陀曰。<a id="a-B1"></a>此有商人是我相识资货丰赡。<a id="a-B2"></a>不见告辞舍我而去。<a id="a-B3"></a>报言。<a id="a-B4"></a>圣者彼非全去。<a id="a-B5"></a>为此乏草暂往某村。<a id="a-B6"></a>逐草放牧兼卖货物。<a id="a-B7"></a>不久还来。<a id="a-B8"></a>邬波难陀曰。<a id="a-B9"></a>愿汝无病长寿。<a id="a-BA"></a>作是语已即往彼村。<a id="a-BB"></a>遥见商人说伽他曰。</p>
  <p id="aBC">边方险路不应往　　设令去者勿居停</p>
  <p id="aBD">非但处所不堪行　　彼人勿共为亲友</p>
  <p id="aBE">山险居人初见好　　如金揩石创鲜明</p>
  <p id="aBF">中方居者则不然　　始终不动如山岳</p>
  <p id="aBG">时诸商人闻此语已。<a id="a-BH"></a>答圣者曰。<a id="a-BI"></a>何因致恨苦见讥诮六众曰。<a id="a-BJ"></a>贤首已与仁等略申情义。<a id="a-BK"></a>废我善品频为说法。<a id="a-BL"></a>何不言别遂即私来。<a id="a-BM"></a>答言。<a id="a-BN"></a>圣者非我长来。<a id="a-BO"></a>随草故尔。<a id="a-BP"></a>如其归日还至室罗伐城。<a id="a-BQ"></a>相与告别。<a id="a-BR"></a>阐陀曰。<a id="a-BS"></a>贤首更可暂来听我说法。<a id="a-BT"></a>时彼诸人即共敬礼。<a id="a-BU"></a>各取卑座坐而听法。<a id="a-BV"></a>为说法已。<a id="a-BW"></a>商主曰。<a id="a-BX"></a>圣者可于此食。<a id="a-BY"></a>答曰不须。<a id="a-BZ"></a>时彼商主告诸人曰。<a id="a-Ba"></a>仁等数请受食皆言不须。<a id="a-Bb"></a>岂非圣者乏少衣服。<a id="a-Bc"></a>仁等宜应随己所有以衣奉施诸人报曰。<a id="a-Bd"></a>斯亦善哉遂便人人各以一张上好毛緂持用奉施。<a id="a-Be"></a>阐陀便与咒愿。<a id="a-Bf"></a>此之施物福利无边。<a id="a-Bg"></a>邬陀夷既得物已告言。<a id="a-Bh"></a>贤首汝比频频请我受食。<a id="a-Bi"></a>今可将来。<a id="a-Bj"></a>是何供养。<a id="a-Bk"></a>时彼商人即持饼果罗列目前。<a id="a-Bl"></a>邬陀夷便舒大钵报言。<a id="a-Bm"></a>贤首可着此中。<a id="a-Bn"></a>商主意念。<a id="a-Bo"></a>此钵绝大。<a id="a-Bp"></a>若与满者可足六人充一中食。<a id="a-Bq"></a>即盛以满钵奉邬陀夷。<a id="a-Br"></a>时马胜苾刍复更舒钵。<a id="a-Bs"></a>还与满钵。<a id="a-Bt"></a>乃至六人悉皆舒钵。<a id="a-Bu"></a>商人俯仰咸并与之。<a id="a-Bv"></a>所有路粮无不罄尽。<a id="a-Bw"></a>乃至釜中饮食亦用相供。<a id="a-Bx"></a>时诸商人告苾刍曰。<a id="a-By"></a>圣者我所现作多少路粮。<a id="a-Bz"></a>并皆罄尽。<a id="a-C0"></a>时诸商人报苾刍曰。<a id="a-C1"></a>我欲令人相逐往至城中更觅路粮。<a id="a-C2"></a>仁当看买回还之日幸给援人。<a id="a-C3"></a>勿使中途致遭贼盗。<a id="a-C4"></a>难陀报曰。<a id="a-C5"></a>当为汝看。<a id="a-C6"></a>时彼商人遣人随去。<a id="a-C7"></a>既至寺已马胜报曰。<a id="a-C8"></a>贤首可为我作如是事业。<a id="a-C9"></a>随言为作。<a id="a-CA"></a>寻复告言。<a id="a-CB"></a>为作此事。<a id="a-CC"></a>如是展转至日将暮。<a id="a-CD"></a>告言。<a id="a-CE"></a>男子汝可归还。<a id="a-CF"></a>时彼使人出城而去。<a id="a-CG"></a>途经险处为贼所劫。<a id="a-CH"></a>既入营中。<a id="a-CI"></a>诸人问曰。<a id="a-CJ"></a>路粮何似。<a id="a-CK"></a>报言。<a id="a-CL"></a>几将失命。<a id="a-CM"></a>宁有路粮。<a id="a-CN"></a>问曰。<a id="a-CO"></a>岂不圣者与汝援人。<a id="a-CP"></a>答曰。<a id="a-CQ"></a>准理即是彼令贼劫。<a id="a-CR"></a>问其何故。<a id="a-CS"></a>答曰。<a id="a-CT"></a>彼至寺中令我作务。<a id="a-CU"></a>凭看市易总不言及。<a id="a-CV"></a>至日将暮方遣出城。<a id="a-CW"></a>由此夜行遂遭贼劫。<a id="a-CX"></a>时诸商人闻是语已咸共讥嫌。<a id="a-CY"></a>此诸释子失沙门行。<a id="a-CZ"></a>云何委寄反被相欺。<a id="a-Ca"></a>此是缘起尚未制戒。</p>
  <p id="aCb">佛在室罗伐城逝多林给孤独园。<a id="a-Cc"></a>时此城中有一长者。<a id="a-Cd"></a>娶妻未久便诞一女。<a id="a-Ce"></a>眇其右目。<a id="a-Cf"></a>后渐长大。<a id="a-Cg"></a>同年女伴皆并娉人唯此一女眇目无相。<a id="a-Ch"></a>其年虽大人无娶者。<a id="a-Ci"></a>于此城内复有居士。<a id="a-Cj"></a>于同望族娶女为妻。<a id="a-Ck"></a>未经多时妻遂身死。<a id="a-Cl"></a>更娶第二亦复身亡。<a id="a-Cm"></a>如是乃至第七娶妻。<a id="a-Cn"></a>悉皆身死。<a id="a-Co"></a>时人并皆唤为妨妇。<a id="a-Cp"></a>即因此事以立其名。<a id="a-Cq"></a>时妨妇长者更欲娶妻人皆不与。<a id="a-Cr"></a>作如是语。<a id="a-Cs"></a>我今岂可令女死耶。<a id="a-Ct"></a>我不能与。<a id="a-Cu"></a>复求寡妇欲娶为妻。<a id="a-Cv"></a>彼便告曰。<a id="a-Cw"></a>我于己命岂不吝惜入汝舍乎。<a id="a-Cx"></a>时彼长者求妻不得。<a id="a-Cy"></a>躬自营劳检校家事。<a id="a-Cz"></a>后于异时有旧知识。<a id="a-D0"></a>来至其家。<a id="a-D1"></a>见其作务告曰。<a id="a-D2"></a>仁何所为。<a id="a-D3"></a>答曰。<a id="a-D4"></a>我营家事。<a id="a-D5"></a>彼便告曰。<a id="a-D6"></a>何意仁今自知家务。<a id="a-D7"></a>曰已娶七妇皆悉身亡。<a id="a-D8"></a>无第二人可知家业。<a id="a-D9"></a>友人报曰。<a id="a-DA"></a>何不求余。<a id="a-DB"></a>答言。<a id="a-DC"></a>比日虽求人不见与。<a id="a-DD"></a>皆云我岂不惜女耶。<a id="a-DE"></a>娉向汝家令其早死。<a id="a-DF"></a>若如是者何不更求诸余寡妇。<a id="a-DG"></a>长者具以事答。<a id="a-DH"></a>虽求寡妇亦不肯来。<a id="a-DI"></a>知友曰。<a id="a-DJ"></a>某家有女。<a id="a-DK"></a>眇其右目。<a id="a-DL"></a>何不见求。<a id="a-DM"></a>答曰。<a id="a-DN"></a>彼亦不与。<a id="a-DO"></a>知友曰。<a id="a-DP"></a>试往求之。<a id="a-DQ"></a>或容相许。<a id="a-DR"></a>是时长者便诣彼家。<a id="a-DS"></a>至已问家长曰。<a id="a-DT"></a>比得安不。<a id="a-DU"></a>彼问。<a id="a-DV"></a>何意得来。<a id="a-DW"></a>答曰。<a id="a-DX"></a>欲求娶仁女。<a id="a-DY"></a>问曰。<a id="a-DZ"></a>何女。<a id="a-Da"></a>答曰。<a id="a-Db"></a>眇右目者。<a id="a-Dc"></a>父曰。<a id="a-Dd"></a>随意为婚。<a id="a-De"></a>问曰。<a id="a-Df"></a>欲取何日。<a id="a-Dg"></a>父曰。<a id="a-Dh"></a>某日吉辰。<a id="a-Di"></a>可得成礼。<a id="a-Dj"></a>既见许已欢喜而去。<a id="a-Dk"></a>还至家中待其吉日。<a id="a-Dl"></a>时彼知友既劝喻已作如是念。<a id="a-Dm"></a>我令知友觅眇目女共为婚媾。<a id="a-Dn"></a>是所不应。<a id="a-Do"></a>彼有恶相勿令至舍妨我知识。<a id="a-Dp"></a>时彼知友作是念已。<a id="a-Dq"></a>诣长者所问曰。<a id="a-Dr"></a>得眇目女不。<a id="a-Ds"></a>答言。<a id="a-Dt"></a>求得。<a id="a-Du"></a>是时知友说伽他曰。</p>
  <p id="aDv">波罗舍条将净齿　　若人头向西出眠</p>
  <p id="aDw">眇右目女娶为妻　　此亦能亏天帝释</p>
  <p id="aDx">两恶相逢必有损　　譬如刀石共相投</p>
  <p id="aDy">夫妇皆是妨害人　　若娶定当遭死事</p>
  <p id="aDz">说是语已报长者曰。<a id="a-E0"></a>女眇右目是妨不疑。<a id="a-E1"></a>仁若娶者恐遭夭丧。<a id="a-E2"></a>宜可弃之。<a id="a-E3"></a>我有一妹。<a id="a-E4"></a>比者孀居。<a id="a-E5"></a>若相应者共为偶匹。<a id="a-E6"></a>长者曰。<a id="a-E7"></a>已有言交不可即弃。<a id="a-E8"></a>宜设方便勿失彼情。<a id="a-E9"></a>知识曰善。<a id="a-EA"></a>时眇目父母。<a id="a-EB"></a>欲至吉辰即为营办种种会设。<a id="a-EC"></a>六众苾刍共彼长者先是相识。<a id="a-ED"></a>六众便于小食时着衣持钵入城乞食。<a id="a-EE"></a>至长者家见其营造奇妙饼食。<a id="a-EF"></a>难陀问曰。<a id="a-EG"></a>姊妹作何节会。<a id="a-EH"></a>其母报曰。<a id="a-EI"></a>圣者。<a id="a-EJ"></a>仁外甥女欲娉他宗。<a id="a-EK"></a>将至吉辰为斯营办。<a id="a-EL"></a>难陀答曰。<a id="a-EM"></a>姊妹。<a id="a-EN"></a>我于今日得尝少多不。<a id="a-EO"></a>母曰。<a id="a-EP"></a>圣者。<a id="a-EQ"></a>此是仁物。<a id="a-ER"></a>岂待他授。<a id="a-ES"></a>难陀报曰。<a id="a-ET"></a>余时惠施自是常途。<a id="a-EU"></a>今日珍羞且与多少。<a id="a-EV"></a>时彼妇女禀性宽恕。<a id="a-EW"></a>遂将饼食尽授六人。<a id="a-EX"></a>既受得已即为咒愿。<a id="a-EY"></a>无病长寿。<a id="a-EZ"></a>从舍而出。<a id="a-Ea"></a>时彼长者来见饼无。<a id="a-Eb"></a>问言。<a id="a-Ec"></a>何故。<a id="a-Ed"></a>妇曰。<a id="a-Ee"></a>有福田来。<a id="a-Ef"></a>我皆持施。<a id="a-Eg"></a>仁今可往报彼夫家。<a id="a-Eh"></a>更待他辰别为营办。<a id="a-Ei"></a>长者报曰。<a id="a-Ej"></a>彼定不肯延至他日。<a id="a-Ek"></a>且先嫁女。<a id="a-El"></a>后设宗亲。<a id="a-Em"></a>妇曰。<a id="a-En"></a>彼既妨妻。<a id="a-Eo"></a>谁当与女。<a id="a-Ep"></a>令待余日一时总费。<a id="a-Eq"></a>长者既受妇劝便向夫家。<a id="a-Er"></a>报言。<a id="a-Es"></a>贤首。<a id="a-Et"></a>我家营办所拟宗亲。<a id="a-Eu"></a>六众福田并皆持去。<a id="a-Ev"></a>现未能办。<a id="a-Ew"></a>可待后时。<a id="a-Ex"></a>其人报曰。<a id="a-Ey"></a>已卜吉辰不能移转。<a id="a-Ez"></a>若依旧日我娶为妻。<a id="a-F0"></a>若更在后必当见弃。<a id="a-F1"></a>长者还家以言告妇。<a id="a-F2"></a>妇曰。<a id="a-F3"></a>彼多妨妻。<a id="a-F4"></a>谁卒与女。<a id="a-F5"></a>留至他日方共交婚。<a id="a-F6"></a>妇即渐办饼食遂过先期。<a id="a-F7"></a>夫家闻已。<a id="a-F8"></a>遂娶知友之妹孀居寡妇以为妻室。<a id="a-F9"></a>其妇饼食既办。<a id="a-FA"></a>更令长者往命成婚。<a id="a-FB"></a>报夫家曰。<a id="a-FC"></a>我饼食皆办。<a id="a-FD"></a>可为亲礼。<a id="a-FE"></a>彼人答曰。<a id="a-FF"></a>前期既过我不须女。<a id="a-FG"></a>长者发怒引至官司。<a id="a-FH"></a>断官准理。<a id="a-FI"></a>长者不如。<a id="a-FJ"></a>还报其妇。<a id="a-FK"></a>妇便大哭。<a id="a-FL"></a>我女久居今始欲嫁。<a id="a-FM"></a>事缘六众弃不成婚。<a id="a-FN"></a>邻伍闻之共生嫌贱。<a id="a-FO"></a>六众苾刍失沙门法坏清净众。<a id="a-FP"></a>令成婚女为夫所弃。<a id="a-FQ"></a>诸苾刍闻以缘白佛。<a id="a-FR"></a>佛便集众问彼六人。<a id="a-FS"></a>呵责同前。<a id="a-FT"></a>乃至为制学处。<a id="a-FU"></a>应如是说。</p>
  <p id="aFV">若复众多苾刍往俗家中。<a id="a-FW"></a>有净信婆罗门居士。<a id="a-FX"></a>殷勤请与饼麨。<a id="a-FY"></a>苾刍须者应两三钵受。<a id="a-FZ"></a>若过受者波逸底迦。<a id="a-Fa"></a>既受得已还至住处。<a id="a-Fb"></a>若有苾刍应共分食。<a id="a-Fc"></a>此是时。</p>
  <p id="aFd">若复苾刍者谓六众也。<a id="a-Fe"></a>过二已去。<a id="a-Ff"></a>名曰众多。<a id="a-Fg"></a>俗家谓白衣家婆罗门等。<a id="a-Fh"></a>往者谓到其所。<a id="a-Fi"></a>净信者。<a id="a-Fj"></a>谓信三宝深心归敬殷勤者谓心至极。<a id="a-Fk"></a>请者谓发言延。<a id="a-Fl"></a>请麨饼者谓所施食。<a id="a-Fm"></a>须者谓情乐也。<a id="a-Fn"></a>两三钵者钵有三种。<a id="a-Fo"></a>谓上中下。<a id="a-Fp"></a>上者谓受摩揭陀国二升米饭。<a id="a-Fq"></a>中者谓受一升半米饭。<a id="a-Fr"></a>小者谓受一升米饭。<a id="a-Fs"></a>应两三钵受者。<a id="a-Ft"></a>指其限齐。<a id="a-Fu"></a>还至住处者谓至寺中。<a id="a-Fv"></a>若有苾刍应共分食者。<a id="a-Fw"></a>谓与同梵行者共相分布。<a id="a-Fx"></a>若过受得波逸底迦者。<a id="a-Fy"></a>释罪如前。<a id="a-Fz"></a>此中犯相其事云何。<a id="a-G0"></a>若苾刍以三大钵受他食时。<a id="a-G1"></a>得恶作罪。<a id="a-G2"></a>若吞啖者得波逸底迦。<a id="a-G3"></a>若以二大钵一中钵受他食时。<a id="a-G4"></a>同得恶作罪。<a id="a-G5"></a>吞啖之时得波逸底迦。<a id="a-G6"></a>若以二大钵一小钵受他食时。<a id="a-G7"></a>得恶作罪。<a id="a-G8"></a>吞啖之时得波逸底迦。<a id="a-G9"></a>若以二中钵一大钵受他食时。<a id="a-GA"></a>得罪轻重同前。<a id="a-GB"></a>要而言之。<a id="a-GC"></a>若苾刍乃至取他食时。<a id="a-GD"></a>过四升半米饭分量已上。<a id="a-GE"></a>皆得波逸底迦。<a id="a-GF"></a>若取一大钵一中钵一小钵。<a id="a-GG"></a>或惟二大。<a id="a-GH"></a>或二中一小。<a id="a-GI"></a>或二小一大。<a id="a-GJ"></a>或二小一中。<a id="a-GK"></a>或三中。<a id="a-GL"></a>或三小等。<a id="a-GM"></a>此皆无犯。<a id="a-GN"></a>又若施主任取多少者。<a id="a-GO"></a>取亦无犯。<a id="a-GP"></a>又无犯者谓最初犯人。<a id="a-GQ"></a>或痴狂心乱痛恼所缠。</p>
 </body>
</html>