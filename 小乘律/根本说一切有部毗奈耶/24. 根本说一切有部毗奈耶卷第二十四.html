<!doctype html>
<html id="z3IBV0mo7" data-ver="891">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第二十四</h1>
  <h2 id="a2">阿兰若六夜学处第二十七</h2>
  <p id="a3">尔时薄伽梵在室罗伐城逝多林给孤独园。<a id="a-4"></a>去斯不远有一聚落。<a id="a-5"></a>彼有长者大富饶财多诸仆使。<a id="a-6"></a>彼有净信心意乐贤善。<a id="a-7"></a>彼为僧伽造一住处。<a id="a-8"></a>其状高大有妙石门。<a id="a-9"></a>周匝栏楯悉皆严饰。<a id="a-A"></a>生天梯蹬见者欢喜。<a id="a-B"></a>于此住处请六十苾刍。<a id="a-C"></a>夏安居已随意而去。<a id="a-D"></a>时彼施主见寺空虚令人守护。<a id="a-E"></a>勿使贼徒盗床褥等。<a id="a-F"></a>是时复有六十苾刍人间游行。<a id="a-G"></a>届斯聚落求觅停处。<a id="a-H"></a>时有一人报苾刍曰。<a id="a-I"></a>圣者。<a id="a-J"></a>何不住寺耶。<a id="a-K"></a>答言贤首。<a id="a-L"></a>何有寺耶。<a id="a-M"></a>答言村外林中有好住处。<a id="a-N"></a>苾刍便往见。<a id="a-O"></a>守护人彼遥见已。<a id="a-P"></a>告言善来善来。<a id="a-Q"></a>即便以次给与房舍并及床褥。<a id="a-R"></a>倚枕坐床并三木拒。<a id="a-S"></a>告言圣者。<a id="a-T"></a>可先滤水。<a id="a-U"></a>我今暂往白长者知。<a id="a-V"></a>至已告曰。<a id="a-W"></a>长者今仁福德倍更增长。<a id="a-X"></a>有六十客苾刍来至寺所。<a id="a-Y"></a>长者闻已即便惊喜。<a id="a-Z"></a>报家人曰。<a id="a-a"></a>汝等今可取酥蜜沙糖石榴石蜜蒲萄胡椒干姜荜茇。<a id="a-b"></a>堪作非时浆物持往寺中。<a id="a-c"></a>今客僧伽来至住处。<a id="a-d"></a>欲作非时浆令其饱饮。<a id="a-e"></a>家人闻已咸将至寺。<a id="a-f"></a>时诸苾刍既滤水已各住。<a id="a-g"></a>威仪随处而住。<a id="a-h"></a>是时长者便往寺中遥见苾刍。<a id="a-i"></a>如莲花丛充满寺内。<a id="a-j"></a>倍益信心极加归向。<a id="a-k"></a>说伽他曰。</p>
  <p id="al">若村若林中　　若高若下处</p>
  <p id="am">僧伽居住者　　令生爱乐心</p>
  <p id="an">作非时浆调和既了自手授与。<a id="a-o"></a>诸苾刍众饱饮浆已。<a id="a-p"></a>礼僧伽足自执香炉。<a id="a-q"></a>引诸僧众出绕制底还归寺中。<a id="a-r"></a>居上座前长跪而住。<a id="a-s"></a>上座为彼而作咒愿。<a id="a-t"></a>愿已长者白言。<a id="a-u"></a>明日中时唯愿圣众就我宅中哀受微供。<a id="a-v"></a>苾刍许之。<a id="a-w"></a>礼足而去。<a id="a-x"></a>彼于明日办诸美膳供养僧伽。<a id="a-y"></a>僧伽食已各归住处。<a id="a-z"></a>复于中后设非时浆。<a id="a-10"></a>既澡潄已为说妙法。<a id="a-11"></a>上座复与咒愿。<a id="a-12"></a>是时长者手执香炉。<a id="a-13"></a>于上座前白大众曰。<a id="a-14"></a>圣者。<a id="a-15"></a>此之住处我不为身亦不为亲属。<a id="a-16"></a>然本意者但为僧伽造斯住处。<a id="a-17"></a>愿见哀愍于此夏安居。<a id="a-18"></a>诸苾刍告长者曰。<a id="a-19"></a>法主世尊今现在室罗伐城。<a id="a-1A"></a>于时时中闻说授记。<a id="a-1B"></a>某甲苾刍证阿罗汉。<a id="a-1C"></a>某甲苾刍成不净观。<a id="a-1D"></a>胜光大王末利夫人。<a id="a-1E"></a>仙授世主毗舍佉母。<a id="a-1F"></a>及余长者婆罗门等并悉敬信。<a id="a-1G"></a>我等至彼若法若义皆同受用。<a id="a-1H"></a>我等欲往。<a id="a-1I"></a>长者白言。<a id="a-1J"></a>受法义利唯仁所知。<a id="a-1K"></a>衣食资身我愿供给。<a id="a-1L"></a>愿少留心于此停住。<a id="a-1M"></a>四事供养当无阙乏。<a id="a-1N"></a>上座告言。<a id="a-1O"></a>诸具寿如世尊说。<a id="a-1P"></a>若其施主有敬信者。<a id="a-1Q"></a>应须悲愍增长信心。<a id="a-1R"></a>我今欲于此住既作留意。<a id="a-1S"></a>即便于此内外观察。<a id="a-1T"></a>遂见香花满树美果丰枝。<a id="a-1U"></a>清沼茂林皆可爱乐。<a id="a-1V"></a>上座告曰。<a id="a-1W"></a>诸具寿今此住处花果丰盈。<a id="a-1X"></a>若前安居果实未熟。<a id="a-1Y"></a>我等宜作后安居。<a id="a-1Z"></a>作是议已便后安居。<a id="a-1a"></a>时彼长者唯造一寺。<a id="a-1b"></a>所有福业皆在其中。<a id="a-1c"></a>于此聚落及余村坊更无别寺。<a id="a-1d"></a>诸人福业亦皆臻凑。<a id="a-1e"></a>时诸苾刍于此安居多获利养。<a id="a-1f"></a>随意事了犹未分散。<a id="a-1g"></a>时有迦栗底迦贼。<a id="a-1h"></a>共相议曰。<a id="a-1i"></a>我等当作何业于一岁中。<a id="a-1j"></a>不假劬劳丰足衣食。<a id="a-1k"></a>有作是说。<a id="a-1l"></a>我等宜应偷苾刍物。<a id="a-1m"></a>余贼报曰。<a id="a-1n"></a>彼一日中过百门阃。<a id="a-1o"></a>辛苦乞索仅得充躯。<a id="a-1p"></a>彼何所有。<a id="a-1q"></a>中有一贼谙委苾刍。<a id="a-1r"></a>告诸人曰。<a id="a-1s"></a>汝不知彼大有财物。<a id="a-1t"></a>所以然知此造寺长者信心淳善。<a id="a-1u"></a>唯造一寺所有福业皆在其中。<a id="a-1v"></a>于此聚落及余村坊更无别寺。<a id="a-1w"></a>诸人福业亦皆臻凑。<a id="a-1x"></a>时诸苾刍于此安居多获利养。<a id="a-1y"></a>若不信者可共亲观。<a id="a-1z"></a>诸人报曰。<a id="a-20"></a>若尔汝可先观我当后去。<a id="a-21"></a>报言我且先行。<a id="a-22"></a>即便整理衣服缓步从容。<a id="a-23"></a>口诵伽他旋行制底便入寺内。<a id="a-24"></a>于时门所有一莫诃罗苾刍。<a id="a-25"></a>彼贼见已礼足而问。<a id="a-26"></a>圣者此是谁寺。<a id="a-27"></a>房宇庄严令人爱乐。<a id="a-28"></a>愿生天者是其梯蹬苾刍报言。<a id="a-29"></a>贤首是某甲长者之所兴建。<a id="a-2A"></a>问言圣者。<a id="a-2B"></a>此是毗诃罗为是毗伽多。<a id="a-2C"></a>苾刍问曰。<a id="a-2D"></a>何谓毗诃罗何谓毗伽多。<a id="a-2E"></a>报曰若资具充满是毗诃罗。<a id="a-2F"></a>若所须阙乏是毗伽多苾刍报曰。<a id="a-2G"></a>贤首若如是者。<a id="a-2H"></a>此是毗诃罗非毗伽多。<a id="a-2I"></a>于此住处资产丰足。<a id="a-2J"></a>贼便报曰。<a id="a-2K"></a>圣者。<a id="a-2L"></a>若足食者不应餐土。<a id="a-2M"></a>若足衣者不着树皮。<a id="a-2N"></a>仁之衣服应有多少。<a id="a-2O"></a>时莫诃罗禀性愚直便携贼手共进房中报言。<a id="a-2P"></a>汝观架上衣物。<a id="a-2Q"></a>重复问言。<a id="a-2R"></a>圣者。<a id="a-2S"></a>此是仁物为僧祇耶。<a id="a-2T"></a>报言贤首。<a id="a-2U"></a>是我私物。<a id="a-2V"></a>问言圣者。<a id="a-2W"></a>仁是上座为是法师。<a id="a-2X"></a>报言贤首。<a id="a-2Y"></a>我非上座亦非法师。<a id="a-2Z"></a>我是沙弥在僧之末。<a id="a-2a"></a>报曰仁所有物我已知之。<a id="a-2b"></a>然于众家有卧具不。<a id="a-2c"></a>报言贤首。<a id="a-2d"></a>我在最下尚七事具足。<a id="a-2e"></a>何况僧家。<a id="a-2f"></a>问言圣者。<a id="a-2g"></a>众家厨内煮食之物。<a id="a-2h"></a>为用瓦器为铜釜耶。<a id="a-2i"></a>苾刍即便示其库屋告言。<a id="a-2j"></a>于此库中充满铜器。<a id="a-2k"></a>既知此已贼便欲去。<a id="a-2l"></a>报言圣者。<a id="a-2m"></a>向来废仁善品妨我家业。<a id="a-2n"></a>今且辞去后更咨参。<a id="a-2o"></a>报言好去。<a id="a-2p"></a>贼乃礼足而行诣诸贼所告曰。<a id="a-2q"></a>我于彼寺观察财物如陆地舟。<a id="a-2r"></a>宜可偷窃。<a id="a-2s"></a>中有一人告诸贼曰。<a id="a-2t"></a>我曾闻说有六十人善闲弓矢。<a id="a-2u"></a>于此出家不可造次辄为偷窃。<a id="a-2v"></a>若众集听经方可入寺。<a id="a-2w"></a>别人问曰。<a id="a-2x"></a>不知何日众聚听经。<a id="a-2y"></a>其谙委僧人告诸贼曰。<a id="a-2z"></a>八日已过月半当诵。<a id="a-30"></a>即便屈指数日而住。<a id="a-31"></a>至十四日上座自说波罗提木叉。<a id="a-32"></a>为长净事已令诵经者升师子座。<a id="a-33"></a>才始发端诵伽他曰。</p>
  <p id="a34">佛在给园中　　能断诸缠惑</p>
  <p id="a35">诸根皆寂定　　告众如是言</p>
  <p id="a36">于时贼徒扣门而唤。<a id="a-37"></a>苾刍问曰。<a id="a-38"></a>汝是何人。<a id="a-39"></a>报言圣者。<a id="a-3A"></a>我是善男子时诸苾刍便作是念或聚落人来此听法我为开门。<a id="a-3B"></a>其门既开贼徒竞入争取财物。<a id="a-3C"></a>苾刍告曰。<a id="a-3D"></a>汝向报言是善男子。<a id="a-3E"></a>今来入寺便窃我财。<a id="a-3F"></a>贼言圣者。<a id="a-3G"></a>我有二名。<a id="a-3H"></a>在外名善男子入寺名贼。<a id="a-3I"></a>苾刍告曰。<a id="a-3J"></a>作汝名者非是好人。<a id="a-3K"></a>偷得物已即便出寺。<a id="a-3L"></a>苾刍议曰。<a id="a-3M"></a>具寿如世尊说凡[穀-禾+牛]乳者不应令尽。<a id="a-3N"></a>今此长者若见遭贼出物供寺。<a id="a-3O"></a>复与我等定当倾竭。<a id="a-3P"></a>宜往室罗伐城同梵行处求觅衣服。<a id="a-3Q"></a>共相谓曰。<a id="a-3R"></a>我等形露如何涉途。<a id="a-3S"></a>一人告曰。<a id="a-3T"></a>昼入草丛夜当涉路。<a id="a-3U"></a>不白长者于是便行。<a id="a-3V"></a>渐至室罗伐城。<a id="a-3W"></a>彼诸苾刍初夜后夜警觉定思勤修善品。<a id="a-3X"></a>见露形者来至门前慞惶顾望。<a id="a-3Y"></a>彼诸苾刍遥问之曰。<a id="a-3Z"></a>汝露形拔发之辈因何至斯。<a id="a-3a"></a>此僧伽住非汝住处。<a id="a-3b"></a>答言具寿。<a id="a-3c"></a>我是苾刍非露形外道。<a id="a-3d"></a>复问曰岂有如是形相苾刍。<a id="a-3e"></a>答曰被贼偷劫欲使何为。<a id="a-3f"></a>问曰汝名何等。<a id="a-3g"></a>答曰我名佛护法护僧护等。<a id="a-3h"></a>彼便答曰。<a id="a-3i"></a>善来善来诸具寿。<a id="a-3j"></a>即为开门。<a id="a-3k"></a>彼便入寺。<a id="a-3l"></a>或与三衣或有与裙。<a id="a-3m"></a>或与僧脚崎或与漉水罗。<a id="a-3n"></a>或与腰绦或与波怛罗。<a id="a-3o"></a>随其所有皆共周给。<a id="a-3p"></a>时诸苾刍以缘白佛。<a id="a-3q"></a>佛言若诸苾刍住阿兰若处者。<a id="a-3r"></a>于三衣中应留一衣置俗舍内。<a id="a-3s"></a>如佛所教。<a id="a-3t"></a>兰若苾刍。<a id="a-3u"></a>于三衣中应留一衣置俗舍内。</p>
  <p id="a3v">时诸苾刍如佛所教以衣置村。<a id="a-3w"></a>由前制戒还往村中与衣共宿。<a id="a-3x"></a>时婆罗门居士告言。<a id="a-3y"></a>圣者仁等何意于此宿耶。<a id="a-3z"></a>报言此有我衣。<a id="a-40"></a>彼便报曰。<a id="a-41"></a>我等岂可盗此衣耶。<a id="a-42"></a>若不相信宜可持去。<a id="a-43"></a>时诸苾刍以缘白佛。<a id="a-44"></a>佛言不应彼宿。<a id="a-45"></a>时诸苾刍明相未出往至村中。<a id="a-46"></a>见诸女人露形而卧。<a id="a-47"></a>彼便问曰。<a id="a-48"></a>何故圣者未晓而来。<a id="a-49"></a>苾刍报曰此有我衣。<a id="a-4A"></a>彼便报曰。<a id="a-4B"></a>我等岂可盗此衣耶。<a id="a-4C"></a>若不相信宜可持去。<a id="a-4D"></a>时诸苾刍以缘白佛。<a id="a-4E"></a>佛言不应夜往。<a id="a-4F"></a>时诸苾刍便至村外待明相出。<a id="a-4G"></a>遂被贼盗虎狼师子之所惊怖。<a id="a-4H"></a>时诸苾刍以缘白佛。<a id="a-4I"></a>佛言应于寺中待明相出。<a id="a-4J"></a>时诸苾刍有三宝事须出界外。<a id="a-4K"></a>皆不敢去。<a id="a-4L"></a>云我有衣寄俗舍内。<a id="a-4M"></a>苾刍白佛。<a id="a-4N"></a>佛言阿兰若苾刍。<a id="a-4O"></a>应齐六夜得向余处离衣而宿。<a id="a-4P"></a>时六众苾刍出界外遂经七宿。<a id="a-4Q"></a>诸苾刍告曰。<a id="a-4R"></a>具寿。<a id="a-4S"></a>佛听出界离衣六夜。<a id="a-4T"></a>仁等何因故经七宿。<a id="a-4U"></a>答言具寿。<a id="a-4V"></a>遣经六夜至第七夜。<a id="a-4W"></a>岂饮酒啖蒜耶。<a id="a-4X"></a>少欲苾刍闻此说已共生嫌贱作如是语。<a id="a-4Y"></a>佛听六夜得离衣宿。<a id="a-4Z"></a>云何苾刍遂经七宿。<a id="a-4a"></a>时诸苾刍以缘白佛。<a id="a-4b"></a>尔时世尊以此因缘乃至告诸苾刍。<a id="a-4c"></a>广说如上制其学处。<a id="a-4d"></a>应如是说。</p>
  <p id="a4e">若复众多苾刍在阿兰若处住。<a id="a-4f"></a>作后安居有惊怖畏难处。<a id="a-4g"></a>苾刍欲于三衣中随留一衣置村舍内。<a id="a-4h"></a>若苾刍有缘须出阿兰若界者。<a id="a-4i"></a>得齐六夜离衣而宿。<a id="a-4j"></a>若过者泥萨只波逸底迦。</p>
  <p id="a4k">若复众多苾刍者。<a id="a-4l"></a>众多谓三人已去。<a id="a-4m"></a>苾刍谓是六众。<a id="a-4n"></a>在阿兰若住处者。<a id="a-4o"></a>去村五百弓。<a id="a-4p"></a>有一拘卢舍名阿兰若处。<a id="a-4q"></a>四拘卢舍名一踰膳那。<a id="a-4r"></a>从七极微至踰膳那。<a id="a-4s"></a>有十八种差别。<a id="a-4t"></a>如前广说。<a id="a-4u"></a>住处者谓是寺也。<a id="a-4v"></a>后安居者。<a id="a-4w"></a>谓从六月十六日为始。<a id="a-4x"></a>有惊怖畏难处者。<a id="a-4y"></a>惊谓恐有贼来。<a id="a-4z"></a>怖谓虎豹狼等。<a id="a-50"></a>畏难谓蚊虻蛇蝎风热等事。<a id="a-51"></a>言苾刍欲于三衣中随留一衣置村舍内者。<a id="a-52"></a>三衣谓是僧伽胝嗢呾罗僧伽安呾婆娑。<a id="a-53"></a>村者谓有街衢巷陌可识。<a id="a-54"></a>置者安也。<a id="a-55"></a>若有缘须出界者。<a id="a-56"></a>谓有三宝事或别人事。<a id="a-57"></a>出界者谓离常住处所有分齐。<a id="a-58"></a>得六夜者谓得至六夜。<a id="a-59"></a>离衣而宿。<a id="a-5A"></a>谓望村内所寄之衣。<a id="a-5B"></a>若过谓至七日明相出时。<a id="a-5C"></a>犯舍堕罪舍悔法式广说如上。<a id="a-5D"></a>此中犯相其事云何。<a id="a-5E"></a>若苾刍于三衣中欲留一衣置村舍内。<a id="a-5F"></a>从阿兰若界离过六夜。<a id="a-5G"></a>得舍堕罪。<a id="a-5H"></a>若有八难随一事来。<a id="a-5I"></a>舍去无犯。<a id="a-5J"></a>又无犯者谓初犯人。<a id="a-5K"></a>或痴狂心乱痛恼所缠。</p>
  <p data-pb></p>
  <h2 id="a5L">预前求过后用雨浴衣学处第二十八</h2>
  <p id="a5M">尔时佛在室罗伐城逝多林给孤独园。<a id="a-5N"></a>如佛所言苾刍应求雨浴衣。<a id="a-5O"></a>时六众苾刍预前求觅过后而用。<a id="a-5P"></a>事务繁杂妨废正修。<a id="a-5Q"></a>少欲苾刍遂生嫌贱。<a id="a-5R"></a>云何汝等故违佛言。<a id="a-5S"></a>以缘白佛。<a id="a-5T"></a>尔时世尊以此因缘乃至告诸苾刍。<a id="a-5U"></a>制其学处。<a id="a-5V"></a>应如是说。</p>
  <p id="a5W">若复苾刍春残一月在应求雨浴衣。<a id="a-5X"></a>齐后半月来应持用。<a id="a-5Y"></a>若苾刍未至春残一月。<a id="a-5Z"></a>求雨浴衣至后半月。<a id="a-5a"></a>仍持用者泥萨只波逸底迦。</p>
  <p id="a5b">若复苾刍者谓六众也。<a id="a-5c"></a>若复更有如是流类。<a id="a-5d"></a>春残一月者。<a id="a-5e"></a>谓去安居有一月在。<a id="a-5f"></a>即是从四月十六日至五月十五日。<a id="a-5g"></a>应求雨浴衣者。<a id="a-5h"></a>谓洗浴物。<a id="a-5i"></a>齐后半月来应持用者。<a id="a-5j"></a>指用分齐。<a id="a-5k"></a>谓有半月在当作随意事。<a id="a-5l"></a>谓从八月一日已去。<a id="a-5m"></a>若苾刍未至春残一月。<a id="a-5n"></a>便预求雨浴衣至后半月。<a id="a-5o"></a>尚持用者得罪同前。<a id="a-5p"></a>舍悔法式广如上说。<a id="a-5q"></a>此中犯相其事云何。<a id="a-5r"></a>若苾刍欲作前安居。<a id="a-5s"></a>即于春残一月求雨浴衣。<a id="a-5t"></a>若苾刍欲作后安居者。<a id="a-5u"></a>便作是念。<a id="a-5v"></a>彼尚求衣我何不求。<a id="a-5w"></a>若求得者犯舍堕罪。<a id="a-5x"></a>若苾刍作后安居。<a id="a-5y"></a>彼持雨浴衣至八月尽仍尚持衣。<a id="a-5z"></a>若前安居人作如是念。<a id="a-60"></a>彼尚持衣至八月尽我何不持。<a id="a-61"></a>若持者得舍堕罪。<a id="a-62"></a>若苾刍各依自夏求衣。<a id="a-63"></a>持衣者无犯。<a id="a-64"></a>又无犯者最初犯人。<a id="a-65"></a>或痴狂心乱痛恼所缠。</p>
  <p data-pb></p>
  <h2 id="a66">回众物入己学处第二十九</h2>
  <p id="a67">尔时佛在释迦处贩苇人聚落。<a id="a-68"></a>尔时有一长者自起信心深生爱敬。<a id="a-69"></a>造一住处施与别人圣者罗怙罗。<a id="a-6A"></a>时罗怙罗于此寺中时时住止。<a id="a-6B"></a>因有缘务须往室罗伐城。<a id="a-6C"></a>是时长者闻具寿罗怙罗舍其住处。<a id="a-6D"></a>执持衣钵往室罗伐城。<a id="a-6E"></a>时彼长者见寺空虚。<a id="a-6F"></a>即便以寺舍入僧伽。<a id="a-6G"></a>时具寿罗怙罗事缘既了。<a id="a-6H"></a>即便还来诣旧住处。<a id="a-6I"></a>闻说长者以其住处施与僧伽。<a id="a-6J"></a>罗怙罗闻斯事已往诣佛所。<a id="a-6K"></a>礼双足已在一面住。<a id="a-6L"></a>即以上缘具白世尊。<a id="a-6M"></a>我今欲如之何。<a id="a-6N"></a>于时世尊告罗怙罗曰。<a id="a-6O"></a>汝今可诣长者之处作如是语。<a id="a-6P"></a>长者岂于我所。<a id="a-6Q"></a>见身语业有不善处生嫌贱耶。<a id="a-6R"></a>时罗怙罗承佛教已。<a id="a-6S"></a>即便往诣长者之处作如是语。<a id="a-6T"></a>长者。<a id="a-6U"></a>岂于我所。<a id="a-6V"></a>见身语业有不善处生嫌贱耶。<a id="a-6W"></a>是时长者即便礼足作如是语。<a id="a-6X"></a>我实不于圣者之所。<a id="a-6Y"></a>见身语业有不善处起嫌贱心。<a id="a-6Z"></a>时罗怙罗咒愿长者无病长寿。<a id="a-6a"></a>即便舍去还诣佛所。<a id="a-6b"></a>顶礼佛足在一面住。<a id="a-6c"></a>白佛言。<a id="a-6d"></a>世尊我承佛教至长者所。<a id="a-6e"></a>告言长者。<a id="a-6f"></a>岂于我所见身语业有不善处生嫌贱耶。<a id="a-6g"></a>长者答我云。<a id="a-6h"></a>圣者。<a id="a-6i"></a>我实不于圣者之所见身语业有不善处生嫌贱心。<a id="a-6j"></a>于时具寿阿难陀在于佛后执扇扇佛。<a id="a-6k"></a>世尊即告具寿阿难陀曰。<a id="a-6l"></a>汝今宜往贩苇人聚落。<a id="a-6m"></a>告诸苾刍悉令集在常食堂中。<a id="a-6n"></a>时具寿阿难陀。<a id="a-6o"></a>奉命而去具宣佛教。<a id="a-6p"></a>彼苾刍众皆令集在常食堂中已。<a id="a-6q"></a>还诣佛所顶礼佛足在一面立。<a id="a-6r"></a>白佛言。<a id="a-6s"></a>世尊。<a id="a-6t"></a>彼聚落中诸苾刍众。<a id="a-6u"></a>我奉佛教皆已集在常食堂中。<a id="a-6v"></a>唯愿知之。<a id="a-6w"></a>尔时世尊诣彼堂中于所设座就之而坐。<a id="a-6x"></a>告诸苾刍曰。<a id="a-6y"></a>若有施主以所施物施一别人。<a id="a-6z"></a>后时复回此物施一别人。<a id="a-70"></a>此则施者非法。<a id="a-71"></a>受者亦非法。<a id="a-72"></a>名不净受用。<a id="a-73"></a>如是若更回与二人。<a id="a-74"></a>或与三人或与僧伽。<a id="a-75"></a>斯等皆名施不如法受不如法不净受用。<a id="a-76"></a>汝等苾刍若有施主。<a id="a-77"></a>以所施物施二别人。<a id="a-78"></a>后时复回此物施一别人。<a id="a-79"></a>此则施者受者俱名非法。<a id="a-7A"></a>所有受用皆是不净。<a id="a-7B"></a>如是若更回与二人三人。<a id="a-7C"></a>或与僧伽。<a id="a-7D"></a>施者受者俱名非法。<a id="a-7E"></a>所有受用皆是不净。<a id="a-7F"></a>汝等苾刍若有施主。<a id="a-7G"></a>以所施物施三别人。<a id="a-7H"></a>后时复回此物施一二三人。<a id="a-7I"></a>或与僧伽。<a id="a-7J"></a>施者受者俱名非法。<a id="a-7K"></a>所有受用皆是不净。<a id="a-7L"></a>汝等苾刍若有施主。<a id="a-7M"></a>以所施物施与僧伽。<a id="a-7N"></a>后时复回此物施与一二三人。<a id="a-7O"></a>与余僧伽。<a id="a-7P"></a>施者受者俱名非法。<a id="a-7Q"></a>所有受用皆是不净。<a id="a-7R"></a>汝等苾刍若其僧伽破为二部。<a id="a-7S"></a>先施此部复将此物回与彼部。<a id="a-7T"></a>乃至皆是不净受用。<a id="a-7U"></a>汝等苾刍若施一人不回与一人。<a id="a-7V"></a>施者受者皆名如法。<a id="a-7W"></a>所有受用皆名清净。<a id="a-7X"></a>如是若施二人三人僧伽。<a id="a-7Y"></a>此部更不回与余者。<a id="a-7Z"></a>乃至受用皆名清净。<a id="a-7a"></a>如上广说。<a id="a-7b"></a>汝等苾刍前是施后非施。<a id="a-7c"></a>汝等苾刍地属于王物属于主。<a id="a-7d"></a>所有衣钵等物应嘱苾刍。<a id="a-7e"></a>施主所有施寺等物。<a id="a-7f"></a>若有破落应自修补。<a id="a-7g"></a>不应持此回施余人。<a id="a-7h"></a>汝等苾刍应与罗怙罗先所住处。<a id="a-7i"></a>时诸苾刍既奉佛教。<a id="a-7j"></a>即便授与罗怙罗先时住处。<a id="a-7k"></a>此是缘起。<a id="a-7l"></a>然佛世尊尚未制戒。</p>
  <p id="a7m">佛在室罗伐城逝多林给孤独园。<a id="a-7n"></a>有一乞食比丘。<a id="a-7o"></a>与一长者受三归依并五学处。<a id="a-7p"></a>后于异时复为长者赞说七种有事福业。<a id="a-7q"></a>长者白言。<a id="a-7r"></a>圣者我今随力欲作少多有事福业。<a id="a-7s"></a>苾刍问曰。<a id="a-7t"></a>欲作何事。<a id="a-7u"></a>白言。<a id="a-7v"></a>我欲供佛及僧苾刍。<a id="a-7w"></a>报曰颇有少许衣物施不。<a id="a-7x"></a>白言圣者。<a id="a-7y"></a>我是贫人但有一双白叠。<a id="a-7z"></a>圣者可为我往称我名号。<a id="a-80"></a>请佛及僧明日垂慈来我舍食时乞食。<a id="a-81"></a>苾刍便往园中见诸苾刍并皆详集。<a id="a-82"></a>时乞食苾刍称长者名。<a id="a-83"></a>请佛及僧明当就舍受其供养。<a id="a-84"></a>时诸苾刍共相谓曰。<a id="a-85"></a>此乞食人今于俗家成教化者。<a id="a-86"></a>时有问曰。<a id="a-87"></a>彼长者家为有施物为无施物。<a id="a-88"></a>报言彼是贫人有一双叠欲持奉施。<a id="a-89"></a>时邬波难陀闻已作是念。<a id="a-8A"></a>彼人请佛及僧以一双叠拟将奉施。<a id="a-8B"></a>彼必定是贵价之衣。<a id="a-8C"></a>我若不能夺此衣者。<a id="a-8D"></a>我更不名邬波难陀矣。<a id="a-8E"></a>作是念已。<a id="a-8F"></a>即于其夜辛苦至明。<a id="a-8G"></a>既天晓已即便着衣持钵到长者所。<a id="a-8H"></a>见彼长者备办饮食。<a id="a-8I"></a>问言长者。<a id="a-8J"></a>欲作何事。<a id="a-8K"></a>报言我今具膳供佛及僧。<a id="a-8L"></a>邬波难陀报言。<a id="a-8M"></a>长者如佛善说。<a id="a-8N"></a>若有众生于日初分以身语心修诸善业。<a id="a-8O"></a>当知是人名初分善。<a id="a-8P"></a>若有众生于日中时以身语心修诸善业。<a id="a-8Q"></a>当知是人名中分善。<a id="a-8R"></a>若有众生于日暮时以身语心修诸善业。<a id="a-8S"></a>当知是人名后分善。<a id="a-8T"></a>仁今获得三业初善。<a id="a-8U"></a>由供佛僧自手营办。<a id="a-8V"></a>长者颇有多少施耶。<a id="a-8W"></a>答言我家贫薄但有一双白叠。<a id="a-8X"></a>报言长者。<a id="a-8Y"></a>暂可将来我观其状。<a id="a-8Z"></a>时彼长者即便取衣。<a id="a-8a"></a>报言长者。<a id="a-8b"></a>新物善哉。<a id="a-8c"></a>然而长者有舍施福无受用福。<a id="a-8d"></a>何以故。<a id="a-8e"></a>佛之徒众有千二百五十人。<a id="a-8f"></a>得汝一衣更待获得千二百四十九衣已方可共分。<a id="a-8g"></a>汝今此衣于桁竿上而取销尽。<a id="a-8h"></a>又如佛说。<a id="a-8i"></a>若时僧伽得少食利。<a id="a-8j"></a>如小树叶平等行之。<a id="a-8k"></a>若得少衣应为灯炷平等共分。<a id="a-8l"></a>长者汝所施衣若共分张形状如是。<a id="a-8m"></a>何有受用之福利耶。<a id="a-8n"></a>长者报曰。<a id="a-8o"></a>圣者。<a id="a-8p"></a>我今作何方便。<a id="a-8q"></a>令得施福及受用福。<a id="a-8r"></a>邬波难陀报长者曰。<a id="a-8s"></a>汝若能于释种之中有出家者。<a id="a-8t"></a>明闲三藏为大法师。<a id="a-8u"></a>善能敷演辩才无碍。<a id="a-8v"></a>汝将此衣持施彼者便能具足惠施之福及受用福。<a id="a-8w"></a>长者报言。<a id="a-8x"></a>圣者。<a id="a-8y"></a>何处得有如此福田我当奉施。<a id="a-8z"></a>邬波难陀曰。<a id="a-90"></a>我即其人。<a id="a-91"></a>是时长者便礼其足以衣授与。<a id="a-92"></a>报言圣者。<a id="a-93"></a>愿慈愍故为受此衣。<a id="a-94"></a>邬波难陀报言。<a id="a-95"></a>长者。<a id="a-96"></a>汝虽解施未体其仪。<a id="a-97"></a>当待片时佛僧食讫。<a id="a-98"></a>持此白叠在上座前。<a id="a-99"></a>告大众言随喜。<a id="a-9A"></a>然后当施于我。<a id="a-9B"></a>长者报曰。<a id="a-9C"></a>我如是作。<a id="a-9D"></a>时彼长者即便洒拭庭宇敷以座席。<a id="a-9E"></a>布列香花门安水器。<a id="a-9F"></a>即令使者命佛及僧。<a id="a-9G"></a>白言时至。<a id="a-9H"></a>尔时世尊及苾刍僧伽。<a id="a-9I"></a>于日初分执持衣钵。<a id="a-9J"></a>往长者家依次而坐。<a id="a-9K"></a>时彼长者见众坐已。<a id="a-9L"></a>便以种种香美饮食。<a id="a-9M"></a>自手供奉佛及大众。<a id="a-9N"></a>既饱食已长者即便持其白叠。<a id="a-9O"></a>于大众前口唱随喜施与邬波难陀。<a id="a-9P"></a>尔时世尊自为咒愿已。<a id="a-9Q"></a>从坐起去便即归寺。<a id="a-9R"></a>时藏衣苾刍告授事人曰。<a id="a-9S"></a>可于邬波难陀处索取白叠。<a id="a-9T"></a>授事往索。<a id="a-9U"></a>告言大德。<a id="a-9V"></a>今日施物可与我来。<a id="a-9W"></a>邬波难陀答言。<a id="a-9X"></a>具寿。<a id="a-9Y"></a>汝为持叠至寺。<a id="a-9Z"></a>还我来耶。<a id="a-9a"></a>报言不还。<a id="a-9b"></a>邬波难陀曰。<a id="a-9c"></a>何意不还。<a id="a-9d"></a>彼便答曰。<a id="a-9e"></a>是大众物。<a id="a-9f"></a>邬波难陀告言。<a id="a-9g"></a>具寿。<a id="a-9h"></a>汝之衣钵何故不与。<a id="a-9i"></a>将我衣钵持施僧伽我不与汝。<a id="a-9j"></a>彼乞食苾刍在长者家。<a id="a-9k"></a>告长者曰。<a id="a-9l"></a>仁今何意此处雷鸣彼处下雨。<a id="a-9m"></a>长者答言。<a id="a-9n"></a>圣者我有何过。<a id="a-9o"></a>苾刍报曰。<a id="a-9p"></a>汝先以叠拟施众僧。<a id="a-9q"></a>何因食讫回与邬波难陀。<a id="a-9r"></a>长者答曰。<a id="a-9s"></a>我欲如何。<a id="a-9t"></a>大德邬波难陀来至我所作如是言。<a id="a-9u"></a>汝有施福无受用福。<a id="a-9v"></a>何以故。<a id="a-9w"></a>佛之徒众有千二百五十人。<a id="a-9x"></a>得汝一衣更待获得一千二百四十九衣已方可共分。<a id="a-9y"></a>汝今此衣于桁竿上而取销尽。<a id="a-9z"></a>并陈佛说均分衣食如小叶灯炷。<a id="a-A0"></a>乃至广说。<a id="a-A1"></a>求好大德当施此衣。<a id="a-A2"></a>我即其人。<a id="a-A3"></a>宜唱随喜当施我叠。<a id="a-A4"></a>我闻此说如言便与岂有过耶。<a id="a-A5"></a>时乞食苾刍闻此语已便往寺内。<a id="a-A6"></a>余苾刍见告曰。<a id="a-A7"></a>汝乞食人长时教化得一施主。<a id="a-A8"></a>彼便此处震雷别处下雨。<a id="a-A9"></a>乞食者告曰。<a id="a-AA"></a>我与长者俱有何过。<a id="a-AB"></a>然有一人往至其家报长者云。<a id="a-AC"></a>汝有施福无受用福。<a id="a-AD"></a>广说如上。<a id="a-AE"></a>乃至唱随喜已当施于我。<a id="a-AF"></a>时彼长者随言而作。<a id="a-AG"></a>我及于彼何有过耶。<a id="a-AH"></a>时有少欲苾刍闻此语已极生嫌贱。<a id="a-AI"></a>云何苾刍知他施僧物自回入己。<a id="a-AJ"></a>时诸苾刍以缘白佛。<a id="a-AK"></a>尔时世尊即以此缘集苾刍众。<a id="a-AL"></a>问邬波难陀曰。<a id="a-AM"></a>汝实回僧物用入己耶。<a id="a-AN"></a>白言实尔。<a id="a-AO"></a>乃至广说。<a id="a-AP"></a>我今为诸苾刍制其学处应如是说。</p>
  <p id="aAQ">若复苾刍知他与众物自回入己者。<a id="a-AR"></a>泥萨只波逸底迦。<a id="a-AS"></a>若复苾刍者谓邬波难陀。<a id="a-AT"></a>若更有斯类。<a id="a-AU"></a>知者或自知或因他告。<a id="a-AV"></a>僧伽者谓佛声闻。<a id="a-AW"></a>众物者有二种物。<a id="a-AX"></a>谓食利物衣利物。<a id="a-AY"></a>此处所言谓是衣利。<a id="a-AZ"></a>回者物定属他化将入己。<a id="a-Aa"></a>泥萨只波逸底迦。<a id="a-Ab"></a>舍悔法式广如上说。<a id="a-Ac"></a>此中犯相其事云何。<a id="a-Ad"></a>若苾刍知属一苾刍物自回入己。<a id="a-Ae"></a>回时得恶作。<a id="a-Af"></a>得便舍堕。<a id="a-Ag"></a>如是乃至知属二人三人或属僧伽。<a id="a-Ah"></a>自回入己得罪同前。</p>
  <p id="aAi">若苾刍知属一苾刍物。<a id="a-Aj"></a>回与他一人。<a id="a-Ak"></a>回时得恶作。<a id="a-Al"></a>得时亦恶作。<a id="a-Am"></a>如是乃至知属一人。<a id="a-An"></a>回与二人三人。<a id="a-Ao"></a>或回与僧伽自回入己。<a id="a-Ap"></a>得罪同前。</p>
  <p id="aAq">若苾刍知属僧伽物回与一人。<a id="a-Ar"></a>回时得恶作。<a id="a-As"></a>得时亦恶作。<a id="a-At"></a>如是乃至知属僧伽回与二人三人。<a id="a-Au"></a>回时恶作。<a id="a-Av"></a>得时亦恶作。</p>
  <p id="aAw">若苾刍知属一僧伽物回与余僧伽。<a id="a-Ax"></a>回时恶作。<a id="a-Ay"></a>得时亦恶作。<a id="a-Az"></a>若知与苾刍僧伽回与苾刍尼僧伽。<a id="a-B0"></a>知与苾刍尼僧伽回与苾刍僧伽。<a id="a-B1"></a>知与二部僧伽物回与苾刍僧伽。<a id="a-B2"></a>知与二部僧伽回与苾刍尼僧伽。<a id="a-B3"></a>若知苾刍僧伽物回与二部僧伽。<a id="a-B4"></a>知与苾刍尼僧伽物回与二部僧伽。<a id="a-B5"></a>若其僧伽破为二部。<a id="a-B6"></a>知与此部回与彼部。<a id="a-B7"></a>或知与此寺回与彼寺。<a id="a-B8"></a>知与此房回与彼房。<a id="a-B9"></a>知与此廊回与彼廊。<a id="a-BA"></a>或于房廊更互回与。<a id="a-BB"></a>或与此柱间回与彼柱间。<a id="a-BC"></a>或柱间物回与门处。<a id="a-BD"></a>或以门物回与阁上。<a id="a-BE"></a>如是广说。<a id="a-BF"></a>乃至展转相回皆得恶作。<a id="a-BG"></a>若苾刍知与此佛像物回与余佛像。<a id="a-BH"></a>若知与此窣睹波物回与余窣睹波。<a id="a-BI"></a>若知与踏道初蹬回与第二第三。<a id="a-BJ"></a>或回与塔身或与檐级。<a id="a-BK"></a>或此畔物回与余畔。<a id="a-BL"></a>或回与覆钵。<a id="a-BM"></a>或回与方台轮相初级。<a id="a-BN"></a>乃至宝瓶法轮立柱。<a id="a-BO"></a>或复从此回至下基。<a id="a-BP"></a>如上回互皆得恶作罪。<a id="a-BQ"></a>若王力使回者皆无犯。<a id="a-BR"></a>若与此贫人物回与彼贫人。<a id="a-BS"></a>得恶作罪。<a id="a-BT"></a>若觅不得者回与无犯。<a id="a-BU"></a>若苾刍与此傍生食回与彼傍生。<a id="a-BV"></a>得恶作罪。<a id="a-BW"></a>若觅不得回与无犯。<a id="a-BX"></a>若拟与傍生物回将与人。<a id="a-BY"></a>拟与人物回与傍生。<a id="a-BZ"></a>得恶作罪。<a id="a-Ba"></a>若与出家物回与俗人。<a id="a-Bb"></a>或复翻此。<a id="a-Bc"></a>得恶作罪。<a id="a-Bd"></a>若觅不得者无犯。<a id="a-Be"></a>如是女男半释迦苾刍尼及下三众。<a id="a-Bf"></a>若多若少与此彼更相回。<a id="a-Bg"></a>互准前应说。<a id="a-Bh"></a>若觅不得虽违本心与余无犯。<a id="a-Bi"></a>又无犯者谓最初犯人。<a id="a-Bj"></a>或痴狂心乱痛恼所缠。</p>
  <p data-pb></p>
  <h2 id="aBk">服过七日药学处第三十</h2>
  <p id="aBl">尔时佛在王舍城竹林中住。<a id="a-Bm"></a>尔时具寿毕邻陀子弟子门人。<a id="a-Bn"></a>所有诸药自触令他触。<a id="a-Bo"></a>或与饮食细末相杂。<a id="a-Bp"></a>或更互相和。<a id="a-Bq"></a>或自类相杂糅在一处不知应舍不舍。<a id="a-Br"></a>时与非时任情取食。<a id="a-Bs"></a>诸有少欲苾刍见是事已。<a id="a-Bt"></a>起嫌贱心作如是语。<a id="a-Bu"></a>云何苾刍所有诸药自触令他触。<a id="a-Bv"></a>或与饮食相杂。<a id="a-Bw"></a>或更互相和。<a id="a-Bx"></a>或自类相杂糅在一处舍与不舍。<a id="a-By"></a>亦复不知时与非时任情取食。<a id="a-Bz"></a>时诸苾刍以缘白佛。<a id="a-C0"></a>佛以此缘集苾刍众。<a id="a-C1"></a>知而故问。<a id="a-C2"></a>广说乃至问毕邻陀子弟子门人。<a id="a-C3"></a>汝等实尔。<a id="a-C4"></a>所有诸药自触令他触。<a id="a-C5"></a>或与饮食相杂。<a id="a-C6"></a>或更互相和。<a id="a-C7"></a>或自类相杂糅在一处舍与不舍。<a id="a-C8"></a>亦复不知时与非时任情取食耶。<a id="a-C9"></a>白佛言。<a id="a-CA"></a>实尔大德。<a id="a-CB"></a>于时世尊以种种呵责。<a id="a-CC"></a>多欲不足难养难满。<a id="a-CD"></a>赞叹少欲知足易养易满。<a id="a-CE"></a>知量而受修杜多行。<a id="a-CF"></a>告诸苾刍曰。<a id="a-CG"></a>广说乃至我观十利。<a id="a-CH"></a>为诸弟子制其学处应如是说。<a id="a-CI"></a>如世尊说。<a id="a-CJ"></a>听诸病苾刍所有诸药随意服食。<a id="a-CK"></a>谓酥油糖蜜。<a id="a-CL"></a>于七日中应自守持触宿而服。<a id="a-CM"></a>若苾刍过七日服者。<a id="a-CN"></a>泥萨只波逸底迦。<a id="a-CO"></a>如世尊者。<a id="a-CP"></a>谓如来应正等觉。<a id="a-CQ"></a>说者有所晓示也。<a id="a-CR"></a>病苾刍者。<a id="a-CS"></a>谓此法中苾刍身婴疾病。<a id="a-CT"></a>所有诸药随乐服食者。<a id="a-CU"></a>谓与病状相宜。<a id="a-CV"></a>清净堪食。<a id="a-CW"></a>酥者谓诸酥。<a id="a-CX"></a>油谓诸油。<a id="a-CY"></a>糖谓沙糖。<a id="a-CZ"></a>蜜谓蜂蜜。<a id="a-Ca"></a>于七日者谓七日夜。<a id="a-Cb"></a>自守持之触宿而食者。<a id="a-Cc"></a>谓得自取而食。<a id="a-Cd"></a>过七日者谓越限齐也。<a id="a-Ce"></a>泥萨只波逸底迦者。<a id="a-Cf"></a>此物应舍其罪应说悔故。<a id="a-Cg"></a>名泥萨只波逸底迦。<a id="a-Ch"></a>此中犯相其事云何。<a id="a-Ci"></a>若苾刍月一日得药。<a id="a-Cj"></a>此药即应于七日内自作守持。<a id="a-Ck"></a>或可舍或与余人。<a id="a-Cl"></a>若不持不舍不与余人。<a id="a-Cm"></a>至八日明相出时。<a id="a-Cn"></a>得泥萨只波逸底迦。<a id="a-Co"></a>若苾刍一日不得药。<a id="a-Cp"></a>二日不得三日得。<a id="a-Cq"></a>乃至七日得此药。<a id="a-Cr"></a>即应于七日内自作守持。<a id="a-Cs"></a>或可舍或与人。<a id="a-Ct"></a>若不持不舍不与余人。<a id="a-Cu"></a>至八日明相出。<a id="a-Cv"></a>得舍堕罪。<a id="a-Cw"></a>若苾刍一日得药二日亦得。<a id="a-Cx"></a>于七日内此初日药应守持。<a id="a-Cy"></a>二日药或舍或与余人。<a id="a-Cz"></a>或第二日药自作守持。<a id="a-D0"></a>初日药或舍或与余人。<a id="a-D1"></a>若不持不舍不与余人。<a id="a-D2"></a>至八日明相出时。<a id="a-D3"></a>得舍堕罪。<a id="a-D4"></a>若苾刍如于一日二日相对作法。<a id="a-D5"></a>如是二日三日乃至六七日相对作法。<a id="a-D6"></a>余如上法。<a id="a-D7"></a>若苾刍月一日得众多药。<a id="a-D8"></a>此药即应于七日内自作守持。<a id="a-D9"></a>或舍或与人。<a id="a-DA"></a>若不持不舍不与余人。<a id="a-DB"></a>至第八日明相出时。<a id="a-DC"></a>得舍堕罪。<a id="a-DD"></a>若苾刍如于一日如是乃至七日得众多药。<a id="a-DE"></a>此药应于七日内自作守持。<a id="a-DF"></a>或舍或与人。<a id="a-DG"></a>若不持不舍不与余人。<a id="a-DH"></a>至第八日明相出时。<a id="a-DI"></a>得舍堕罪。<a id="a-DJ"></a>若苾刍一日得众多药。<a id="a-DK"></a>二日亦得众多药。<a id="a-DL"></a>此初日药于七日内应守持。<a id="a-DM"></a>二日药或舍或与人。<a id="a-DN"></a>或第二日药自作守持。<a id="a-DO"></a>初日药或舍或与人。<a id="a-DP"></a>若不舍不与余人。<a id="a-DQ"></a>至第八日明相出时。<a id="a-DR"></a>得舍堕罪。<a id="a-DS"></a>若苾刍一日不得众多药。<a id="a-DT"></a>二日亦不得众多药。<a id="a-DU"></a>乃至第六第七日方得众多药。<a id="a-DV"></a>第六日药于七日内应守持。<a id="a-DW"></a>第七日药或舍与人。<a id="a-DX"></a>若不舍不与人。<a id="a-DY"></a>至第八日明相出时。<a id="a-DZ"></a>得舍堕罪。<a id="a-Da"></a>若苾刍所有诸药自触令他触。<a id="a-Db"></a>或与饮食细末相触。<a id="a-Dc"></a>或更互相和或同类相杂糅在一处不能分别者。<a id="a-Dd"></a>此药即应与寺家净人或施求寂。<a id="a-De"></a>若复苾刍于此诸药不自触不令他触。<a id="a-Df"></a>不与饮食细末相触。<a id="a-Dg"></a>亦不更互相和。<a id="a-Dh"></a>亦不同类相杂。<a id="a-Di"></a>亦不糅在一处。<a id="a-Dj"></a>舍与不舍时与非时能善分别。<a id="a-Dk"></a>于七日内自为守持自取服食。<a id="a-Dl"></a>应如是守持。<a id="a-Dm"></a>应在午前当净洗手受取其药。<a id="a-Dn"></a>对一同梵行者作如是说。</p>
  <p id="aDo">具寿存念我苾刍某甲有此病缘。<a id="a-Dp"></a>清净医药我今守持。<a id="a-Dq"></a>于七日内自服及同梵行者。<a id="a-Dr"></a>第二第三亦如是说。<a id="a-Ds"></a>若已服一日即告同梵行者云。<a id="a-Dt"></a>我此病药已服一日。<a id="a-Du"></a>余有六日在我当服之。<a id="a-Dv"></a>如是乃至七日皆应告知。<a id="a-Dw"></a>若满七日已尚有余药。<a id="a-Dx"></a>应舍与净人或与求寂。<a id="a-Dy"></a>若不舍者至第八日明相出时。<a id="a-Dz"></a>犯舍堕罪。<a id="a-E0"></a>若苾刍有舍堕药不舍与人。<a id="a-E1"></a>不为间隔罪不说悔。<a id="a-E2"></a>若更得余药悉犯舍堕。<a id="a-E3"></a>由前染故。<a id="a-E4"></a>若苾刍犯舍堕。<a id="a-E5"></a>药虽已舍讫未为间隔罪未说悔。<a id="a-E6"></a>若更得余药皆犯舍堕。<a id="a-E7"></a>由前染故。<a id="a-E8"></a>若苾刍犯舍堕药虽已舍讫已为间隔罪未说悔。<a id="a-E9"></a>若更得余药皆犯舍堕。<a id="a-EA"></a>若苾刍药犯舍堕未为三事。<a id="a-EB"></a>若更得余衣钵网络腰绦。<a id="a-EC"></a>但是沙门所畜资具活命之物。<a id="a-ED"></a>若受畜者皆犯舍堕。<a id="a-EE"></a>由前染故。<a id="a-EF"></a>若苾刍犯舍堕药已舍已为间隔罪已说悔。<a id="a-EG"></a>更得余药者无犯。<a id="a-EH"></a>又无犯者最初犯人。<a id="a-EI"></a>或痴狂心乱痛恼所缠。</p>
  <p id="aEJ">诸大德我已说三十泥萨只波逸底迦法。<a id="a-EK"></a>今问诸大德是中清净不。<a id="a-EL"></a>如是三说。<a id="a-EM"></a>诸大德是中清净默然故我今如是持。</p>
 </body>
</html>