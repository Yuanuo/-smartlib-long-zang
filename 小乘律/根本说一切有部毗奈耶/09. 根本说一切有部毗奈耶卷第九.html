<!doctype html>
<html id="z3IBV0Pns" data-ver="1089">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第九</h1>
  <h2 id="a2">妄说自得上人法学处第四之一</h2>
  <p id="a3">摄颂曰。</p>
  <p id="a4">最初劫比罗　　渔人众五百</p>
  <p id="a5">苾刍住兰若　　自显记相违</p>
  <p id="a6">尔时薄伽梵。<a id="a-7"></a>在广严城猕猴池侧高阁堂中。<a id="a-8"></a>时有五百渔人。<a id="a-9"></a>于胜慧河边结侣而住。<a id="a-A"></a>时彼渔人有二大网。<a id="a-B"></a>一名小足。<a id="a-C"></a>二名大足。<a id="a-D"></a>买鱼人少便用小足。<a id="a-E"></a>买鱼人多即用大足。<a id="a-F"></a>若大节会即二网俱张。<a id="a-G"></a>彼于异时广严城中有大节会。<a id="a-H"></a>买鱼者众二网俱施。<a id="a-I"></a>分五百人以为二朋。<a id="a-J"></a>各持一网。<a id="a-K"></a>施小足者多获鱼鳖鼋鼍之类。<a id="a-L"></a>岸上委积如大谷聚。<a id="a-M"></a>时有摩竭大鱼海中眠睡。<a id="a-N"></a>随潮泛滥遂入胜慧河中。<a id="a-O"></a>持大足者即便网得。<a id="a-P"></a>时二百五十人共牵其网。<a id="a-Q"></a>网逼鱼身即便睡觉。<a id="a-R"></a>曳网并人随流而去。<a id="a-S"></a>各大惊叫告小足人曰。<a id="a-T"></a>我等并网并被鱼牵。<a id="a-U"></a>仁可俱来共我相济。<a id="a-V"></a>彼既闻已俱来共牵。<a id="a-W"></a>五百诸人与网同去不能持得。<a id="a-X"></a>时五百人发声大叫。<a id="a-Y"></a>告随近人曰。<a id="a-Z"></a>诸人当知我五百人及大足网。<a id="a-a"></a>并被鱼牵随流而下。<a id="a-b"></a>共来相济。<a id="a-c"></a>时近住者若放牛羊人采樵苏人。<a id="a-d"></a>正道活命人。<a id="a-e"></a>邪道活命人。<a id="a-f"></a>及余诸人。<a id="a-g"></a>百千万众俱来牵网。<a id="a-h"></a>时彼诸人身体伤损其网破裂。<a id="a-i"></a>极大艰辛方牵上岸。<a id="a-j"></a>其摩竭鱼有一十八头三十六眼。<a id="a-k"></a>或有人头或有象头。<a id="a-l"></a>或有马头骆驼头驴头牛头猕猴头师子头虎头豹头熊头罴头猫头鹿头水牛头猪头狗头鱼头。<a id="a-m"></a>于时四远诸人递相告语。<a id="a-n"></a>胜慧河侧五百渔人张大足网。<a id="a-o"></a>捕得一鱼牵在岸上。<a id="a-p"></a>其形奇大有十八头三十六眼。<a id="a-q"></a>诸人闻已。<a id="a-r"></a>时有无量百千俱胝那庾多众竞集河所。<a id="a-s"></a>或有情生喜乐往彼观瞻。<a id="a-t"></a>或有先世善根警悟令去。<a id="a-u"></a>广严城内外道六师。<a id="a-v"></a>亦生喜乐共至鱼所。<a id="a-w"></a>大众云集注目详观。<a id="a-x"></a>共相告曰。<a id="a-y"></a>仁等各并识此头不。<a id="a-z"></a>生希有心指撝而住。<a id="a-10"></a>诸佛常法观察世间。<a id="a-11"></a>无不见闻无不知者。<a id="a-12"></a>恒起大悲饶益一切。<a id="a-13"></a>于救护中最为第一最为雄猛。<a id="a-14"></a>无有二言依定慧住。<a id="a-15"></a>显发三明善修三学善调三业。<a id="a-16"></a>度四瀑流安四神足。<a id="a-17"></a>于长夜中修四摄行。<a id="a-18"></a>舍除五盖远离五支超越五道。<a id="a-19"></a>六根具足六度圆满。<a id="a-1A"></a>七财普施开七觉花。<a id="a-1B"></a>离世八法示八正路。<a id="a-1C"></a>永断九结明闲九定。<a id="a-1D"></a>充满十力名闻十方。<a id="a-1E"></a>诸自在中最为殊胜。<a id="a-1F"></a>得诸无畏降伏魔怨。<a id="a-1G"></a>震大雷音作师子吼。<a id="a-1H"></a>昼夜六时常以佛眼观察世间。<a id="a-1I"></a>谁增谁减。<a id="a-1J"></a>谁遭苦厄谁向恶趣。<a id="a-1K"></a>谁陷欲泥谁堪受化。<a id="a-1L"></a>作何方便拔济令出。<a id="a-1M"></a>无圣财者令得圣财。<a id="a-1N"></a>以智安膳那破无明膜。<a id="a-1O"></a>无善根者令种善根。<a id="a-1P"></a>有善根者令其增长。<a id="a-1Q"></a>置人天路安隐无碍趣涅槃城。<a id="a-1R"></a>如有说言。</p>
  <p id="a1S">假使大海潮　　或失于期限</p>
  <p id="a1T">佛于所化者　　济度不过时</p>
  <p id="a1U">如母有一儿　　常护其身命</p>
  <p id="a1V">佛于所化者　　愍念过于彼</p>
  <p id="a1W">佛于诸有情　　慈念不舍离</p>
  <p id="a1X">思济其苦难　　如母牛随犊</p>
  <p id="a1Y">尔时世尊作如是念。<a id="a-1Z"></a>此摩竭鱼今遭苦厄。<a id="a-1a"></a>于先佛所已植善根。<a id="a-1b"></a>我因鱼故施大教网化度有情宜往。<a id="a-1c"></a>胜慧河侧诸佛。<a id="a-1d"></a>常法未入涅槃安住于世。<a id="a-1e"></a>为欲怜愍所化有情时。<a id="a-1f"></a>往奈洛迦傍生饿鬼人天诸趣。<a id="a-1g"></a>或往尸林或往河处。<a id="a-1h"></a>今由此事世尊欲往胜慧河边。<a id="a-1i"></a>即便微笑口中出五色光。<a id="a-1j"></a>或时下照或复上升。<a id="a-1k"></a>其光下者至无间狱并余地狱。<a id="a-1l"></a>若受炎热皆得清凉。<a id="a-1m"></a>若处寒冰便获温暖。<a id="a-1n"></a>彼诸有情各得安乐。<a id="a-1o"></a>皆作是念。<a id="a-1p"></a>我与汝等为从地狱死生余处耶。<a id="a-1q"></a>尔时世尊。<a id="a-1r"></a>令彼有情生信心已复现余相。<a id="a-1s"></a>彼见相已皆作是念。<a id="a-1t"></a>我等不于此死而生余处。<a id="a-1u"></a>然我必由无上大圣威德力故。<a id="a-1v"></a>令我身心现受安乐。<a id="a-1w"></a>既生敬信能灭诸苦。<a id="a-1x"></a>于人天趣受胜妙身。<a id="a-1y"></a>当为法器见真谛理。<a id="a-1z"></a>其上升者至色究竟天。<a id="a-20"></a>光中演说苦空无常无我等法。<a id="a-21"></a>并说二伽他曰。</p>
  <p id="a22">汝当于佛教　　勤求出离道</p>
  <p id="a23">能破生死军　　如象摧草舍</p>
  <p id="a24">于佛法律中　　勇进常修学</p>
  <p id="a25">能舍于生死　　得尽苦边际</p>
  <p id="a26">时彼光明遍照三千大千世界还至佛所。<a id="a-27"></a>若佛世尊说过去事光从背入。<a id="a-28"></a>若说未来事光从胸入。<a id="a-29"></a>若说地狱事光从足下入。<a id="a-2A"></a>若说傍生事光从足跟入。<a id="a-2B"></a>若说饿鬼事光从足指入。<a id="a-2C"></a>若说人事光从膝入。<a id="a-2D"></a>若说力轮王事光从左手掌入。<a id="a-2E"></a>若说转轮王事光从右手掌入。<a id="a-2F"></a>若说天事光从脐入。<a id="a-2G"></a>若说声闻事光从口入。<a id="a-2H"></a>若说独觉事光从眉间入。<a id="a-2I"></a>若说阿耨多罗三藐三菩提事光从顶入。<a id="a-2J"></a>是时光明绕佛三匝从脐而入。<a id="a-2K"></a>时具寿阿难陀合掌恭敬而白佛言。<a id="a-2L"></a>世尊如来应正等觉。<a id="a-2M"></a>熙怡微笑非无因缘。<a id="a-2N"></a>即说伽他而请佛曰。</p>
  <p id="a2O">口出种种妙光明　　流满大千非一相</p>
  <p id="a2P">周遍十方诸刹土　　如日光照尽虚空</p>
  <p id="a2Q">佛是众生最胜因　　能除憍慢及忧戚</p>
  <p id="a2R">无缘不启于金口　　微笑当必演希奇</p>
  <p id="a2S">安详审谛牟尼尊　　乐欲闻者能为说</p>
  <p id="a2T">如师子王发妙吼　　愿为我等决疑心</p>
  <p id="a2U">如大海内妙山王　　若无因缘不摇动</p>
  <p id="a2V">自在慈悲现微笑　　为渴仰者说因缘</p>
  <p id="a2W">尔时世尊告阿难陀曰。<a id="a-2X"></a>如是如是阿难陀非无因缘。<a id="a-2Y"></a>如来应正等觉辄现微笑。<a id="a-2Z"></a>汝今应可告诸苾刍。<a id="a-2a"></a>如来欲往河岸游行。<a id="a-2b"></a>若诸具寿。<a id="a-2c"></a>乐欲随从如来去者当可持衣时。<a id="a-2d"></a>具寿阿难陀承佛教已。<a id="a-2e"></a>告诸苾刍曰。<a id="a-2f"></a>诸具寿。<a id="a-2g"></a>佛今欲往河岸游行。<a id="a-2h"></a>若诸具寿。<a id="a-2i"></a>乐随从者当可持衣。<a id="a-2j"></a>时诸苾刍既奉教已俱来佛所。<a id="a-2k"></a>尔时世尊往胜慧河。<a id="a-2l"></a>自调伏故调伏围绕。<a id="a-2m"></a>自寂静故寂静围绕。<a id="a-2n"></a>解脱解脱围绕。<a id="a-2o"></a>安隐安隐围绕。<a id="a-2p"></a>善顺善顺围绕。<a id="a-2q"></a>阿罗汉阿罗汉围绕。<a id="a-2r"></a>离欲离欲围绕。<a id="a-2s"></a>端严端严围绕。<a id="a-2t"></a>如栴檀林旃檀围绕。<a id="a-2u"></a>犹如象王众象围绕。<a id="a-2v"></a>如师子王师子围绕。<a id="a-2w"></a>如大牛王诸牛围绕。<a id="a-2x"></a>犹如鹅王诸鹅围绕。<a id="a-2y"></a>如妙翅鸟诸鸟围绕。<a id="a-2z"></a>如婆罗门学徒围绕。<a id="a-30"></a>犹如大医病者围绕。<a id="a-31"></a>如大将军兵众围绕。<a id="a-32"></a>如大导师行旅围绕。<a id="a-33"></a>犹如商主贾客围绕。<a id="a-34"></a>如大长者人众围绕。<a id="a-35"></a>如大国王诸臣围绕。<a id="a-36"></a>如转轮王千子围绕。<a id="a-37"></a>犹如明月众星围绕。<a id="a-38"></a>犹如日轮千光围绕。<a id="a-39"></a>如持国天王乾闼婆众围绕。<a id="a-3A"></a>如增长天王拘畔荼众围绕。<a id="a-3B"></a>如丑目天王龙众围绕。<a id="a-3C"></a>如多闻天王药叉众围绕。<a id="a-3D"></a>如净妙王阿苏罗众围绕。<a id="a-3E"></a>犹如帝释三十三天围绕。<a id="a-3F"></a>如梵天王梵众围绕。<a id="a-3G"></a>犹如大海湛然安静。<a id="a-3H"></a>犹如大云叆叇垂布。<a id="a-3I"></a>犹如象王屏息狂醉。<a id="a-3J"></a>调伏诸根威仪寂静。<a id="a-3K"></a>三十二相而为庄饰。<a id="a-3L"></a>八十种好以自严身。<a id="a-3M"></a>圆光一寻朗踰千日。<a id="a-3N"></a>安步徐进如移宝山。<a id="a-3O"></a>十力四无畏大悲三念住。<a id="a-3P"></a>无量功德皆悉圆满。<a id="a-3Q"></a>诸大声闻尊者阿慎若憍陈如。<a id="a-3R"></a>尊者马胜。<a id="a-3S"></a>尊者婆瑟波。<a id="a-3T"></a>尊者大名。<a id="a-3U"></a>尊者无灭。<a id="a-3V"></a>尊者舍利子。<a id="a-3W"></a>尊者大目连。<a id="a-3X"></a>尊者迦摄波。<a id="a-3Y"></a>尊者阿难陀。<a id="a-3Z"></a>尊者颉离伐底。<a id="a-3a"></a>如是等诸大声闻。<a id="a-3b"></a>及诸苾刍众共往河侧。<a id="a-3c"></a>时诸大众遥见世尊并苾刍众自远而来。<a id="a-3d"></a>诸不信者共相议曰。<a id="a-3e"></a>诸人当知。<a id="a-3f"></a>我闻沙门瞿答摩断诸喜乐。<a id="a-3g"></a>彼亦爱好来观此鱼。<a id="a-3h"></a>诸敬信者便作是说。<a id="a-3i"></a>诸人应知。<a id="a-3j"></a>如佛世尊久除喜乐。<a id="a-3k"></a>岂非今日缘此鱼故。<a id="a-3l"></a>为诸大众降大慈悲。<a id="a-3m"></a>欲说希奇微妙之法。<a id="a-3n"></a>共说颂曰。</p>
  <p id="a3o">牟尼久舍喜乐心　　无信之人生诽谤</p>
  <p id="a3p">最胜今来于此处　　必为时众说微言</p>
  <p id="a3q">是时大众见世尊至悉皆惊起。<a id="a-3r"></a>由佛世尊为菩萨时。<a id="a-3s"></a>于师僧父母尊重之处常起恭敬故。<a id="a-3t"></a>尔时世尊入大众中。<a id="a-3u"></a>在苾刍前就座而坐。<a id="a-3v"></a>便告五百渔人曰。<a id="a-3w"></a>贤首汝等先身曾作恶业。<a id="a-3x"></a>由此缘故生在卑贱渔捕人中。<a id="a-3y"></a>汝今更复手执刀网。<a id="a-3z"></a>为杀害业而自活命。<a id="a-40"></a>今于此死何处受生。<a id="a-41"></a>渔人请曰。<a id="a-42"></a>我今不知欲何所作。<a id="a-43"></a>世尊告曰。<a id="a-44"></a>汝今宜可放鱼鳖等水族之类。<a id="a-45"></a>彼白佛言。<a id="a-46"></a>如世尊教即便放舍。<a id="a-47"></a>尔时世尊以神通力。<a id="a-48"></a>令鱼鳖等如游于水入胜慧河。<a id="a-49"></a>唯摩竭鱼独留不去。<a id="a-4A"></a>忆前生事能作人语。<a id="a-4B"></a>共佛酬答。<a id="a-4C"></a>尔时世尊告摩竭鱼曰。<a id="a-4D"></a>汝是劫比罗不。<a id="a-4E"></a>答言我是劫比罗。<a id="a-4F"></a>世尊复问。<a id="a-4G"></a>汝曾作身语意恶行不。<a id="a-4H"></a>答言曾作。<a id="a-4I"></a>汝颇知此三种恶行招恶异熟不。<a id="a-4J"></a>答言我知。<a id="a-4K"></a>汝知此业自身受不。<a id="a-4L"></a>答言现受。<a id="a-4M"></a>谁是汝恶知识。<a id="a-4N"></a>答言我母。<a id="a-4O"></a>彼生何处。<a id="a-4P"></a>答言生捺洛迦。<a id="a-4Q"></a>汝生何趣。<a id="a-4R"></a>答言在傍生中。<a id="a-4S"></a>于此死已当生何处。<a id="a-4T"></a>答言我于此死生捺洛迦。<a id="a-4U"></a>时摩竭鱼作是语已即便啼泣。<a id="a-4V"></a>尔时世尊说伽他曰。</p>
  <p id="a4W">汝堕傍生趣　　我今无奈何</p>
  <p id="a4X">处在无暇中　　啼泣当何益</p>
  <p id="a4Y">我今悲愍汝　　汝宜发善心</p>
  <p id="a4Z">厌离傍生身　　当得升天上</p>
  <p id="a4a">时摩竭鱼闻是语已。<a id="a-4b"></a>于世尊所深生敬信。<a id="a-4c"></a>世尊即为说三句法。<a id="a-4d"></a>告言贤首。</p>
  <p id="a4e">诸行皆无常　　诸法悉无我</p>
  <p id="a4f">寂静即涅槃　　是名三法印</p>
  <p id="a4g">是时大会各生希有。<a id="a-4h"></a>共相议曰。<a id="a-4i"></a>何意此鱼。<a id="a-4j"></a>世尊垂问令忆宿世。<a id="a-4k"></a>复为人语共佛酬答。<a id="a-4l"></a>诸人当知。<a id="a-4m"></a>大圣如来威德尊重。<a id="a-4n"></a>我等庸微不敢咨问。<a id="a-4o"></a>我宜共诣尊者阿难陀处。<a id="a-4p"></a>问其所由如说信受。<a id="a-4q"></a>时敬信者即便共诣阿难陀所白言。<a id="a-4r"></a>尊者。<a id="a-4s"></a>何意此鱼善解人言。<a id="a-4t"></a>共佛世尊论宿命事。<a id="a-4u"></a>时阿难陀报诸人曰。<a id="a-4v"></a>汝今宜往请问世尊。<a id="a-4w"></a>诸人答曰。<a id="a-4x"></a>如来世尊威德严重。<a id="a-4y"></a>我等庸愚不敢轻触。<a id="a-4z"></a>阿难陀曰。<a id="a-50"></a>我亦同汝惧佛威严。<a id="a-51"></a>今为汝等略问其事。<a id="a-52"></a>时具寿阿难陀即从座起往世尊所。<a id="a-53"></a>礼双足已在一面立白言。<a id="a-54"></a>世尊。<a id="a-55"></a>此鱼何缘能解人语。<a id="a-56"></a>共佛世尊论宿命事。<a id="a-57"></a>尔时世尊告阿难陀曰。<a id="a-58"></a>汝今欲闻此摩竭鱼宿世缘不。<a id="a-59"></a>时阿难陀白言。<a id="a-5A"></a>世尊。<a id="a-5B"></a>我等乐闻。<a id="a-5C"></a>今正是时。<a id="a-5D"></a>唯愿为说此鱼宿世所有因缘。<a id="a-5E"></a>我等苾刍及诸大众。<a id="a-5F"></a>得闻法已信受奉持。<a id="a-5G"></a>佛告阿难陀。<a id="a-5H"></a>汝当谛听至极作意善思念之。<a id="a-5I"></a>于过去世此贤劫中人寿二万岁时。<a id="a-5J"></a>有佛世尊出现于世。<a id="a-5K"></a>号迦摄波如来应正遍知明行圆满善逝世间解无上士调御丈夫天人师佛薄迦梵。<a id="a-5L"></a>在婆罗痆斯城仙人堕处施鹿林中。<a id="a-5M"></a>与大苾刍众二万人俱。<a id="a-5N"></a>时彼城中王名讫栗枳。<a id="a-5O"></a>时世安乐谷稼丰稔。<a id="a-5P"></a>人民众多畜产滋盛。<a id="a-5Q"></a>无有斗诤兵甲休息。<a id="a-5R"></a>亦无病苦及诸贼盗。<a id="a-5S"></a>正法理国为大法王。<a id="a-5T"></a>于其国中有婆罗门童子。<a id="a-5U"></a>言从本国远诣南方。<a id="a-5V"></a>彼有婆罗门。<a id="a-5W"></a>博通众艺善解四明。<a id="a-5X"></a>远近诸方皆来归凑。<a id="a-5Y"></a>是时童子便诣其所。<a id="a-5Z"></a>到已致敬于一面坐。<a id="a-5a"></a>彼婆罗门曰。<a id="a-5b"></a>善来童子。<a id="a-5c"></a>汝从何来何所求觅。<a id="a-5d"></a>答言我从中国来。<a id="a-5e"></a>欲于大师足下亲承道业。<a id="a-5f"></a>师问之曰。<a id="a-5g"></a>欲学何书。<a id="a-5h"></a>答曰学四明论。<a id="a-5i"></a>报言善哉应如是学。<a id="a-5j"></a>此是婆罗门所应作事。<a id="a-5k"></a>是时童子即便受学。<a id="a-5l"></a>凡诸学者至休假日。<a id="a-5m"></a>或往河池沐浴。<a id="a-5n"></a>或往城市观望。<a id="a-5o"></a>或采香薪以充祭祀。<a id="a-5p"></a>是时童子至休假日。<a id="a-5q"></a>与诸学徒共采薪木。<a id="a-5r"></a>便于路中共相问曰。<a id="a-5s"></a>君等皆是婆罗门姓从何处来。<a id="a-5t"></a>一人报曰。<a id="a-5u"></a>我从东方来。<a id="a-5v"></a>一人曰。<a id="a-5w"></a>我从西国来。<a id="a-5x"></a>一人曰。<a id="a-5y"></a>我从北方来。<a id="a-5z"></a>时彼童子曰。<a id="a-60"></a>我从中国来。<a id="a-61"></a>诸人问曰。<a id="a-62"></a>诸余方国我并略闻。<a id="a-63"></a>中国轨仪未曾见说。<a id="a-64"></a>即说颂曰。</p>
  <p id="a65">智慧出东方　　两舌在西国</p>
  <p id="a66">敬顺生南国　　恶口居北方</p>
  <p id="a67">时诸学徒问童子曰。<a id="a-68"></a>汝之中国其事云何。<a id="a-69"></a>童子答曰。<a id="a-6A"></a>我之中国特胜诸方。<a id="a-6B"></a>甘蔗香稻果实充足。<a id="a-6C"></a>畜产丰饶快乐安隐。<a id="a-6D"></a>人物繁多咸重慈济。<a id="a-6E"></a>聪明福德技艺过人。<a id="a-6F"></a>有弶伽河吉祥清洁。<a id="a-6G"></a>于河两岸其水平流。<a id="a-6H"></a>有十八处仙人住止。<a id="a-6I"></a>各大精苦现得升天。<a id="a-6J"></a>复问之曰。<a id="a-6K"></a>中国之地颇有聪睿辩才。<a id="a-6L"></a>善能谈论如我师不。<a id="a-6M"></a>答曰。<a id="a-6N"></a>现今中国有一论师。<a id="a-6O"></a>如师子王自在无碍。<a id="a-6P"></a>我师见之自怀惭耻。<a id="a-6Q"></a>时彼童子赞美中方。<a id="a-6R"></a>诸人既闻悉皆乐往。<a id="a-6S"></a>时诸童子各持薪木至本师舍。<a id="a-6T"></a>安置薪已诣其师处。<a id="a-6U"></a>各白师曰。<a id="a-6V"></a>此之童子赞美中方。<a id="a-6W"></a>令我诸人悉皆乐去。<a id="a-6X"></a>其师报曰。<a id="a-6Y"></a>方国美妙人皆甚言。<a id="a-6Z"></a>但可耳闻无宜即去。<a id="a-6a"></a>诸徒曰。<a id="a-6b"></a>彼童子说现今中国有一论师。<a id="a-6c"></a>如师子王自在无碍。<a id="a-6d"></a>我师若见必怀惭耻。<a id="a-6e"></a>其师报曰。<a id="a-6f"></a>地丰珍宝人多俊乂。<a id="a-6g"></a>我岂自说区宇之内。<a id="a-6h"></a>唯我一人更无胜者。<a id="a-6i"></a>复白师曰。<a id="a-6j"></a>若如是者我今乐去。<a id="a-6k"></a>一遍观方国。<a id="a-6l"></a>二洗沐仙河。<a id="a-6m"></a>于大论师伏膺受业。<a id="a-6n"></a>降伏诸论谈吐激扬发起名誉多获财利。<a id="a-6o"></a>时婆罗门性少缘务爱愍学徒。<a id="a-6p"></a>报诸人曰。<a id="a-6q"></a>汝等宜应将我资具。<a id="a-6r"></a>鹿皮疏服三拒君持。<a id="a-6s"></a>并祠祀器我今与汝。<a id="a-6t"></a>俱去寻师。<a id="a-6u"></a>彼便受教共往中国。<a id="a-6v"></a>所至城邑兴大论场。<a id="a-6w"></a>诸来论者皆被挫折。<a id="a-6x"></a>坏其车舆怀惭而归。<a id="a-6y"></a>或以灰瓶打其头上。<a id="a-6z"></a>如教射处乌鸟散飞。<a id="a-70"></a>或有缯盖幢幡远近迎接。<a id="a-71"></a>咸称弟子随从而行。<a id="a-72"></a>时婆罗门渐次游行。<a id="a-73"></a>所过城邑皆为上首。<a id="a-74"></a>至婆罗痆斯城便自生念。<a id="a-75"></a>我今何故舍其根本而取枝条。<a id="a-76"></a>凡有聪明解激论者。<a id="a-77"></a>及余学士咸在王庭。<a id="a-78"></a>我今宜应自诣王所。<a id="a-79"></a>作是念已即便往诣讫栗枳王。<a id="a-7A"></a>既至王所为王咒愿。<a id="a-7B"></a>愿王降伏诸怨长命无病。<a id="a-7C"></a>作是言已在一面坐。<a id="a-7D"></a>而启王曰。<a id="a-7E"></a>大王当知。<a id="a-7F"></a>我于本国颇亦寻师。<a id="a-7G"></a>曾习少多书论文字。<a id="a-7H"></a>欲于王所建立论端。<a id="a-7I"></a>敢共诸人略申激难。<a id="a-7J"></a>王既闻已命大臣曰。<a id="a-7K"></a>今我国中有谈论者。<a id="a-7L"></a>堪与此人共为酬对不。<a id="a-7M"></a>白言有。<a id="a-7N"></a>问在何处。<a id="a-7O"></a>白言在某聚落。<a id="a-7P"></a>有婆罗门名劫比罗设摩。<a id="a-7Q"></a>善解四明及余书论。<a id="a-7R"></a>能立己义善破他宗。<a id="a-7S"></a>大智聪明如火腾焰。<a id="a-7T"></a>于众人中而为上首。<a id="a-7U"></a>王曰。<a id="a-7V"></a>可唤将来。<a id="a-7W"></a>大臣奉教便唤论师。<a id="a-7X"></a>既至王所。<a id="a-7Y"></a>咒愿同前。<a id="a-7Z"></a>在一面坐。<a id="a-7a"></a>大臣启曰。<a id="a-7b"></a>此是所唤解论大师。<a id="a-7c"></a>王曰善哉大师。<a id="a-7d"></a>颇能对我与婆罗门共相问难不。<a id="a-7e"></a>答曰我能。<a id="a-7f"></a>王敕臣曰。<a id="a-7g"></a>卿今宜可严饰论场。<a id="a-7h"></a>立敌两朋善为处置。<a id="a-7i"></a>大臣奉教严饰。<a id="a-7j"></a>王便整驾亲至论所。<a id="a-7k"></a>王既坐已。<a id="a-7l"></a>大臣启曰。<a id="a-7m"></a>大王。<a id="a-7n"></a>欲遣谁作前宗。<a id="a-7o"></a>王曰。<a id="a-7p"></a>婆罗门远自南国。<a id="a-7q"></a>主客之礼请作前宗。<a id="a-7r"></a>彼婆罗门便立论宗。<a id="a-7s"></a>申说巧词有五百颂。<a id="a-7t"></a>辩捷明利听者罕知。<a id="a-7u"></a>时劫比罗设摩一闻悟会便斥是非。<a id="a-7v"></a>此是相违此是不定此不成就。<a id="a-7w"></a>时婆罗门既被破已默然而住。<a id="a-7x"></a>凡论议者不能酬答即堕负处。<a id="a-7y"></a>时王见胜便大欢喜。<a id="a-7z"></a>问言。<a id="a-80"></a>大师住在何处。<a id="a-81"></a>白言大王。<a id="a-82"></a>在某聚落。<a id="a-83"></a>报言。<a id="a-84"></a>大师善为谈论。<a id="a-85"></a>彼之聚落用赏论功。<a id="a-86"></a>即便谢王欢喜而去。<a id="a-87"></a>既获富盛遂取新妻。<a id="a-88"></a>未久之间便诞一息。<a id="a-89"></a>初生之日黄发被头。<a id="a-8A"></a>三七既终广召亲族。<a id="a-8B"></a>欲为儿子建立嘉名。<a id="a-8C"></a>父告亲曰。<a id="a-8D"></a>今我此儿欲立何字。<a id="a-8E"></a>宗亲告曰。<a id="a-8F"></a>此是劫比罗设摩儿。<a id="a-8G"></a>又初生之时发作劫比罗色。<a id="a-8H"></a>应与此子名劫比罗。<a id="a-8I"></a>既为立字抚育滋养。<a id="a-8J"></a>哺以乳酪间以诸酥。<a id="a-8K"></a>随时服玩胜妙之物。<a id="a-8L"></a>便速长大如莲华出池。<a id="a-8M"></a>既成立已便教习学书印算数。<a id="a-8N"></a>俗务取与皆悉明了。<a id="a-8O"></a>次教婆罗门威仪法式。<a id="a-8P"></a>执灰执土及持瓶器。<a id="a-8Q"></a>洗沐之法清净轨仪。<a id="a-8R"></a>瓮声蓬声四明诸论。<a id="a-8S"></a>所谓颉力明论。<a id="a-8T"></a>耶树明论。<a id="a-8U"></a>娑摩明论。<a id="a-8V"></a>阿闼明论。<a id="a-8W"></a>自解祠祀教他祠祀。<a id="a-8X"></a>自解读诵教他读诵。<a id="a-8Y"></a>施物受财。<a id="a-8Z"></a>所有方轨明此六事。<a id="a-8a"></a>成大婆罗门博通众典。<a id="a-8b"></a>显发自宗斥破他论。<a id="a-8c"></a>聪敏智慧如大明炬。<a id="a-8d"></a>后于异时劫比罗设摩。<a id="a-8e"></a>教五百婆罗门子诵婆罗门典。<a id="a-8f"></a>时子劫比罗亦教习学。<a id="a-8g"></a>便白父曰。<a id="a-8h"></a>颉利遮字其义云何。<a id="a-8i"></a>父告之曰。<a id="a-8j"></a>汝所问字其义甚深。<a id="a-8k"></a>先师共传卒难解了。<a id="a-8l"></a>复问父曰。<a id="a-8m"></a>岂古大师无义而说。<a id="a-8n"></a>然我忖度少有依希。<a id="a-8o"></a>其父闻已便即思念。<a id="a-8p"></a>世间之人皆欲子胜。<a id="a-8q"></a>今劫比罗道艺胜我。<a id="a-8r"></a>当以五百童子而委付之。<a id="a-8s"></a>便告子曰。<a id="a-8t"></a>汝今道艺胜我。<a id="a-8u"></a>此五百人汝当教诲。<a id="a-8v"></a>即依父命教五百人。<a id="a-8w"></a>父舍学徒无复余事。<a id="a-8x"></a>随心所乐在处游行。<a id="a-8y"></a>彼于异时往施鹿林所诣一苾刍白言。<a id="a-8z"></a>圣者。<a id="a-90"></a>此之文句其义云何。<a id="a-91"></a>苾刍答曰。<a id="a-92"></a>贤首。<a id="a-93"></a>汝今不应作如是问。<a id="a-94"></a>若作此问义不周悉。<a id="a-95"></a>应如是问方得圆满。<a id="a-96"></a>时婆罗门既被教诃便即生念。<a id="a-97"></a>我所致问尚不堪任。<a id="a-98"></a>况能与之共为敌论。<a id="a-99"></a>于苾刍处生敬信心。<a id="a-9A"></a>于时时中请就家食。<a id="a-9B"></a>时婆罗门后便染患。<a id="a-9C"></a>告其子曰。<a id="a-9D"></a>日月所临处更无余人与汝等者。<a id="a-9E"></a>我命终后于诸论场汝无疑惧。<a id="a-9F"></a>唯除迦摄波佛声闻弟子。<a id="a-9G"></a>何以故。<a id="a-9H"></a>彼宗宽广甚深难测。<a id="a-9I"></a>世论不能伏俗智不能知。<a id="a-9J"></a>众一其心不求名利。<a id="a-9K"></a>故汝不应共为论激。<a id="a-9L"></a>子言甚善。<a id="a-9M"></a>时婆罗门所患渐增。<a id="a-9N"></a>虽加汤药日就羸困。<a id="a-9O"></a>如有说云。</p>
  <p id="a9P">积聚皆销散　　崇高必堕落</p>
  <p id="a9Q">合会终别离　　有命咸归死</p>
  <p id="a9R">时婆罗门即便命终。<a id="a-9S"></a>其子与诸眷属。<a id="a-9T"></a>以五彩缯舆送至尸林。<a id="a-9U"></a>以火焚讫怀忧而住。<a id="a-9V"></a>诸余论师闻彼父死。<a id="a-9W"></a>共相告曰。<a id="a-9X"></a>仁等当知。<a id="a-9Y"></a>彼善论波罗门今已身死。<a id="a-9Z"></a>我等宜往诣讫栗枳王请申论事。<a id="a-9a"></a>即便共往。<a id="a-9b"></a>既至王所咒愿王已。<a id="a-9c"></a>便启王曰。<a id="a-9d"></a>我等曾于师边少学文字。<a id="a-9e"></a>敢欲亲对王所建立论端。<a id="a-9f"></a>王告臣曰。<a id="a-9g"></a>卿今宜往命彼论师。<a id="a-9h"></a>大臣答曰。<a id="a-9i"></a>彼师已死。<a id="a-9j"></a>王曰。<a id="a-9k"></a>由此缘故。<a id="a-9l"></a>如场中鸟雀今并竞来。<a id="a-9m"></a>然彼大师颇有儿息及兄弟耶。<a id="a-9n"></a>大臣白言。<a id="a-9o"></a>有子名劫比罗。<a id="a-9p"></a>王曰。<a id="a-9q"></a>宜可命来。<a id="a-9r"></a>奉命便唤。<a id="a-9s"></a>既至王所。<a id="a-9t"></a>咒愿王已在一面坐。<a id="a-9u"></a>大臣白王。<a id="a-9v"></a>此是大师之子名劫比罗。<a id="a-9w"></a>王言善来。<a id="a-9x"></a>今有诸方论师远近咸萃。<a id="a-9y"></a>欲于我所兴建论端。<a id="a-9z"></a>汝能共彼相酬对不。<a id="a-A0"></a>便白王曰。<a id="a-A1"></a>敢申论难。<a id="a-A2"></a>便立论场令其激难。<a id="a-A3"></a>王便整驾亲观得失。<a id="a-A4"></a>即令诸来论人并为宗主。<a id="a-A5"></a>遣劫比罗共为敌论。<a id="a-A6"></a>所有诘问随事穷研。<a id="a-A7"></a>诸立论人咸皆杜口。<a id="a-A8"></a>凡论义不答即堕负处。<a id="a-A9"></a>时王既见无碍辩才。<a id="a-AA"></a>极生希有而叹之曰。<a id="a-AB"></a>此儿年在弱岁德冠群英。<a id="a-AC"></a>欢喜惊嗟特异优赏。<a id="a-AD"></a>令乘大象灌顶称尊号曰论王。<a id="a-AE"></a>众所瞻仰。<a id="a-AF"></a>其劫比罗母遥生忧念。<a id="a-AG"></a>岂我小儿为性轻躁。<a id="a-AH"></a>被夺封邑无面归耶。<a id="a-AI"></a>作是思惟怀愁而住。<a id="a-AJ"></a>时劫比罗既蒙灌顶为大论王。<a id="a-AK"></a>群彦相随共还本宅。<a id="a-AL"></a>其母匆遽而告之曰。<a id="a-AM"></a>汝已摧破诸论师不。<a id="a-AN"></a>便报母曰。<a id="a-AO"></a>并已破讫。<a id="a-AP"></a>唯除迦葉波佛声闻弟子。<a id="a-AQ"></a>其母即便回面挥手。<a id="a-AR"></a>时劫比罗即白母曰。<a id="a-AS"></a>何意慈尊回面挥手。<a id="a-AT"></a>母曰汝今知不。<a id="a-AU"></a>所有封邑犹未能安。<a id="a-AV"></a>终被苾刍共相侵夺。<a id="a-AW"></a>汝今宜往折彼沙门。<a id="a-AX"></a>便白母曰。<a id="a-AY"></a>慈父亡日诫以遗言。<a id="a-AZ"></a>日月光临更无余人与汝等者。<a id="a-Aa"></a>我命终后于诸论场汝无疑惧。<a id="a-Ab"></a>唯除迦摄波佛声闻弟子。<a id="a-Ac"></a>何以故。<a id="a-Ad"></a>彼宗宽广甚深难测。<a id="a-Ae"></a>世论不能伏俗智不能知。<a id="a-Af"></a>众一其心不求名利。<a id="a-Ag"></a>汝勿共论。<a id="a-Ah"></a>母便报曰。<a id="a-Ai"></a>汝父在日是沙门奴。<a id="a-Aj"></a>岂汝今时还作奴也。<a id="a-Ak"></a>宜可即行挫其锋锐。<a id="a-Al"></a>劫比罗禀性仁孝。<a id="a-Am"></a>无违母言。<a id="a-An"></a>便往鹿园于其中路逢一苾刍。<a id="a-Ao"></a>即便问言。<a id="a-Ap"></a>苾刍从何处来。<a id="a-Aq"></a>报言。<a id="a-Ar"></a>仙人堕处施鹿林来。<a id="a-As"></a>问曰。<a id="a-At"></a>仙人堕处有几许苾刍。<a id="a-Au"></a>答曰。<a id="a-Av"></a>强逾二万。<a id="a-Aw"></a>问曰。<a id="a-Ax"></a>苾刍之众其数已多。<a id="a-Ay"></a>所有经典未知多少。<a id="a-Az"></a>报曰。<a id="a-B0"></a>苾刍经典总有三藏。<a id="a-B1"></a>问曰。<a id="a-B2"></a>其一一藏数量如何。<a id="a-B3"></a>报言。<a id="a-B4"></a>一藏颂有十万。<a id="a-B5"></a>问曰在家俗侣颇得闻不。<a id="a-B6"></a>报言。<a id="a-B7"></a>得闻二藏谓论及经。<a id="a-B8"></a>毗奈耶教是出家轨式。<a id="a-B9"></a>俗不合闻。<a id="a-BA"></a>劫比罗便作是念。<a id="a-BB"></a>其激论法不许他知。<a id="a-BC"></a>作斯念已白苾刍曰。<a id="a-BD"></a>仁今为我且说少多佛家要义。<a id="a-BE"></a>苾刍便念。<a id="a-BF"></a>此婆罗门是论难者。<a id="a-BG"></a>为称量我而发斯问。<a id="a-BH"></a>为当不解而见请耶。<a id="a-BI"></a>我今试之。<a id="a-BJ"></a>诵伽他曰。</p>
  <p id="aBK">何处流当止　　何处道应行</p>
  <p id="aBL">世间苦乐事　　何处当穷尽</p>
  <p id="aBM">说伽他已而报之曰。<a id="a-BN"></a>婆罗门汝当为我解斯颂义。<a id="a-BO"></a>时劫比罗于诸明处周遍思量。<a id="a-BP"></a>尽其慧解莫测其义。<a id="a-BQ"></a>云何流止。<a id="a-BR"></a>云何道行。<a id="a-BS"></a>即便四顾勿有余人见闻于我。<a id="a-BT"></a>遂作是念。<a id="a-BU"></a>若于此处有证义人。<a id="a-BV"></a>即令我身交被挫折。<a id="a-BW"></a>便行矫诈报苾刍曰。<a id="a-BX"></a>我观此颂宗绪绵长其义深远。<a id="a-BY"></a>汝宜且向婆罗痆斯。<a id="a-BZ"></a>我有少缘当行鹿苑。<a id="a-Ba"></a>不可仓卒为陈其义。<a id="a-Bb"></a>后时重会解亦不难。<a id="a-Bc"></a>既言别已诣鹿林中。<a id="a-Bd"></a>见诸苾刍读诵禅思勤求出道。<a id="a-Be"></a>深生敬信即自思念。<a id="a-Bf"></a>谁复不顾后世情怀惨毒。<a id="a-Bg"></a>于斯智者兴觅过心共申狂论。<a id="a-Bh"></a>作是念已遂还本居。<a id="a-Bi"></a>母见问曰。<a id="a-Bj"></a>汝已摧破迦摄波弟子。<a id="a-Bk"></a>即白母曰。<a id="a-Bl"></a>看母意趣欲得亡失现居封邑。<a id="a-Bm"></a>母告子曰。<a id="a-Bn"></a>所说何义。<a id="a-Bo"></a>儿即报曰。<a id="a-Bp"></a>试往鹿林路逢苾刍。<a id="a-Bq"></a>并悉如前具报于母。<a id="a-Br"></a>母既闻已报曰。<a id="a-Bs"></a>若如是者汝今宜可学于佛法。<a id="a-Bt"></a>白言。<a id="a-Bu"></a>欲学何事。<a id="a-Bv"></a>报曰。<a id="a-Bw"></a>彼论义法不教俗旅。<a id="a-Bx"></a>汝可出家从其受学。<a id="a-By"></a>复白母曰。<a id="a-Bz"></a>宁容胜族于杂类中。<a id="a-C0"></a>为小因缘投出家也。<a id="a-C1"></a>母报之曰。<a id="a-C2"></a>待学得已后当归俗。<a id="a-C3"></a>岂于头上生蔓草耶。<a id="a-C4"></a>其儿禀性仁孝。<a id="a-C5"></a>被母驱逼便欲出家。<a id="a-C6"></a>遂至鹿林到苾刍处告言。<a id="a-C7"></a>大德。<a id="a-C8"></a>我欲出家。<a id="a-C9"></a>时彼苾刍便作是念。<a id="a-CA"></a>此婆罗门善能激论。<a id="a-CB"></a>若出家者绍隆佛法。<a id="a-CC"></a>作是念已。<a id="a-CD"></a>报曰。<a id="a-CE"></a>善哉随汝意乐。<a id="a-CF"></a>荣名富盛皆悉无常。<a id="a-CG"></a>能舍出家斯为最善。<a id="a-CH"></a>劫比罗曰。<a id="a-CI"></a>我于此处人皆识知。<a id="a-CJ"></a>可往他乡方为出俗。<a id="a-CK"></a>苾刍言善。<a id="a-CL"></a>遂即将往余方。<a id="a-CM"></a>与其出家并受圆具。<a id="a-CN"></a>便教习学三藏俱明。<a id="a-CO"></a>为大法师词辩无滞。<a id="a-CP"></a>若阐诵经法必升众宝师子之座。<a id="a-CQ"></a>吹双蠡振大鼓。<a id="a-CR"></a>王及士庶悉皆云集。<a id="a-CS"></a>闻者欢喜。<a id="a-CT"></a>时劫比罗便自生念。<a id="a-CU"></a>我之勤学其功已成。<a id="a-CV"></a>宜往婆罗痆斯迦摄波佛所。<a id="a-CW"></a>亲奉大师承事供养。<a id="a-CX"></a>既至城已。<a id="a-CY"></a>母闻子来即便寻觅至鹿林中。<a id="a-CZ"></a>见子问曰。<a id="a-Ca"></a>汝已摧伏迦摄波佛沙门弟子耶。<a id="a-Cb"></a>便白母曰。<a id="a-Cc"></a>我虽解教而未证果。<a id="a-Cd"></a>彼诸弟子教证俱明。<a id="a-Ce"></a>我复何能辄相摧折。<a id="a-Cf"></a>其母报曰。<a id="a-Cg"></a>汝必须摧。<a id="a-Ch"></a>被母驱催不能自免。<a id="a-Ci"></a>便白母曰。<a id="a-Cj"></a>若闻庄严宝座击鼓吹螺。<a id="a-Ck"></a>大众集时母当来至。<a id="a-Cl"></a>母报言善。<a id="a-Cm"></a>时至我来。<a id="a-Cn"></a>后于异时劫比罗次升法座。<a id="a-Co"></a>大众皆集。<a id="a-Cp"></a>母闻鼓震惊往鹿林。<a id="a-Cq"></a>于高座边默尔而住。<a id="a-Cr"></a>是时法师便升高座。<a id="a-Cs"></a>初演正法后杂邪言。<a id="a-Ct"></a>时诸苾刍闻而告曰。<a id="a-Cu"></a>具寿汝莫谤毁佛教建魔帜摧法幢。<a id="a-Cv"></a>舍此身已当生恶趣。<a id="a-Cw"></a>即无言对便下高座。<a id="a-Cx"></a>遂白母曰。<a id="a-Cy"></a>见此事不。<a id="a-Cz"></a>答言见。<a id="a-D0"></a>劫比罗曰。<a id="a-D1"></a>岂不已言。<a id="a-D2"></a>我但解教。<a id="a-D3"></a>彼教证俱闲。<a id="a-D4"></a>岂我于彼能为挫折。<a id="a-D5"></a>母曰。<a id="a-D6"></a>我当教汝激论方便。<a id="a-D7"></a>汝若更为说法之时。<a id="a-D8"></a>先谈正法后述邪宗。<a id="a-D9"></a>彼诸苾刍作诃谏言。<a id="a-DA"></a>引善恶事不听语者。<a id="a-DB"></a>汝当口陈刀剑出不义言。<a id="a-DC"></a>彼诸沙门畏恶名称即自默然。<a id="a-DD"></a>时俗诸人谓其堕负。<a id="a-DE"></a>便报母曰。<a id="a-DF"></a>是好方便。<a id="a-DG"></a>见升座时母当重来。<a id="a-DH"></a>报言好。<a id="a-DI"></a>便于后时同前屈请。<a id="a-DJ"></a>吹螺击鼓七众俱集。<a id="a-DK"></a>其母遂来于座后边默然而坐。</p>
  <p id="aDL">时劫比罗即升高座准式诵经。<a id="a-DM"></a>初诵正经后陈邪法。<a id="a-DN"></a>时诸苾刍告言。<a id="a-DO"></a>具寿汝勿破正兴邪。<a id="a-DP"></a>乃至当生恶趣。<a id="a-DQ"></a>便忆母言口出刀剑。<a id="a-DR"></a>报苾刍曰。<a id="a-DS"></a>汝口如象口何所识知。<a id="a-DT"></a>若法非法律非律。<a id="a-DU"></a>汝如马口如骆驼口驴口牛口猕猴口师子口虎口豹口熊口罴口猫口鹿口水牛口猪口狗口鱼口愚人口。<a id="a-DV"></a>汝复宁知法及非法。<a id="a-DW"></a>时诸苾刍共相告曰。<a id="a-DX"></a>此既口陈刀剑我等宜行。<a id="a-DY"></a>其不忍者悉皆舍去。<a id="a-DZ"></a>其容忍者在座而听。<a id="a-Da"></a>作如是念。<a id="a-Db"></a>若陈正法我宜听之。<a id="a-Dc"></a>若说邪宗彼当受苦。<a id="a-Dd"></a>时劫比罗于学无学诸圣苾刍。<a id="a-De"></a>作十八种恶口骂詈便下高座。<a id="a-Df"></a>白其母曰。<a id="a-Dg"></a>母今喜不。<a id="a-Dh"></a>母告子曰。<a id="a-Di"></a>我今大喜宜可共归。<a id="a-Dj"></a>劫比罗曰。<a id="a-Dk"></a>我不能归。<a id="a-Dl"></a>我于迦摄波佛无上正觉教法之中情所爱尚。<a id="a-Dm"></a>母曰。<a id="a-Dn"></a>汝岂不闻婆罗门典。<a id="a-Do"></a>父母言教不可辄违。<a id="a-Dp"></a>汝今即应共我归舍。<a id="a-Dq"></a>便报母曰。<a id="a-Dr"></a>我不能去。<a id="a-Ds"></a>若我流转于生死中。<a id="a-Dt"></a>愿莫重遭如是之母。<a id="a-Du"></a>由恶知识故。<a id="a-Dv"></a>令我于学无学圣人之所出粗犷言。<a id="a-Dw"></a>缘此恶业必定当来招苦异熟。<a id="a-Dx"></a>是时彼母既唤不得。<a id="a-Dy"></a>便于婆罗痆斯街衢巷陌人众之处作如是语。<a id="a-Dz"></a>诸人当知。<a id="a-E0"></a>迦摄波弟子强夺我儿。<a id="a-E1"></a>仁当助我。<a id="a-E2"></a>诸人闻已其敬信者共相安抚。<a id="a-E3"></a>不信之人便生调弄。<a id="a-E4"></a>是时老母耻辱缠怀便欧热血。<a id="a-E5"></a>因即命过生奈洛迦。<a id="a-E6"></a>劫比罗苾刍由作十八种恶口。<a id="a-E7"></a>骂学无学人及诸苾刍故。<a id="a-E8"></a>命终之后生摩竭鱼中。<a id="a-E9"></a>其形可恶。<a id="a-EA"></a>时诸大众闻佛说已。<a id="a-EB"></a>共相谓曰。<a id="a-EC"></a>诸人当知。<a id="a-ED"></a>彼劫比罗苾刍。<a id="a-EE"></a>为大法师辩才无碍善能说法。<a id="a-EF"></a>令百千众闻者欢喜。<a id="a-EG"></a>但由恶口生恶道中。<a id="a-EH"></a>我等命终当生何处。<a id="a-EI"></a>作是思惟怀忧而住。<a id="a-EJ"></a>尔时世尊。<a id="a-EK"></a>观察大众意乐烦恼根性差别。<a id="a-EL"></a>随其所宜而为说法。<a id="a-EM"></a>既闻法已。<a id="a-EN"></a>有得暖顶忍世间第一法。<a id="a-EO"></a>或得预流一来不还果者。<a id="a-EP"></a>或有出家尽诸有漏获阿罗汉。<a id="a-EQ"></a>或于声闻菩提。<a id="a-ER"></a>或于独觉菩提。<a id="a-ES"></a>或于无上菩提心生希愿。<a id="a-ET"></a>复令大众于三宝所生极信心。<a id="a-EU"></a>尔时世尊。<a id="a-EV"></a>为大利益。<a id="a-EW"></a>广调伏已舍之而去。<a id="a-EX"></a>时摩竭大鱼便自生念。<a id="a-EY"></a>我今不应于世尊所闻三句法而更食耶。<a id="a-EZ"></a>即便断食。<a id="a-Ea"></a>傍生之趣火力增强饥渴所逼。<a id="a-Eb"></a>于世尊所敬重逾深。<a id="a-Ec"></a>即便命过生四大王众天。<a id="a-Ed"></a>凡生天者若男若女。<a id="a-Ee"></a>即生三念。<a id="a-Ef"></a>我从何死今于何生。<a id="a-Eg"></a>由作何业。<a id="a-Eh"></a>便忆前身。<a id="a-Ei"></a>我于傍生趣死。<a id="a-Ej"></a>今生四大王众天。<a id="a-Ek"></a>由于佛所生敬信故。<a id="a-El"></a>时彼天子便作是念。<a id="a-Em"></a>我今不应留住经宿。<a id="a-En"></a>方见世尊。<a id="a-Eo"></a>是时天子作是念已即庄严身。<a id="a-Ep"></a>具诸璎珞光明殊妙。<a id="a-Eq"></a>便以衣角盛妙天花。<a id="a-Er"></a>所谓嗢钵罗花。<a id="a-Es"></a>钵头摩花拘物头花。<a id="a-Et"></a>分陀利迦花曼陀罗花。<a id="a-Eu"></a>过初夜分来诣佛所。<a id="a-Ev"></a>便布天花供养佛已。<a id="a-Ew"></a>顶礼双足在一面坐。<a id="a-Ex"></a>是彼天子光明赫奕。<a id="a-Ey"></a>周遍照耀高阁堂中。<a id="a-Ez"></a>尔时世尊。<a id="a-F0"></a>随彼天子意乐根性。<a id="a-F1"></a>为其说法令悟谛理。<a id="a-F2"></a>是时天子既闻法已。<a id="a-F3"></a>即于座上得预流果。<a id="a-F4"></a>既见谛已白世尊曰。<a id="a-F5"></a>大德。<a id="a-F6"></a>由佛世尊令我证得解脱之果。<a id="a-F7"></a>此非父母人王天众沙门婆罗门亲友眷属之所能作。<a id="a-F8"></a>我遇世尊善知识故。<a id="a-F9"></a>于地狱傍生饿鬼趣中拔济令出。<a id="a-FA"></a>安置人天胜妙之处。<a id="a-FB"></a>当尽生死得涅槃路。<a id="a-FC"></a>干竭血海超越骨山。<a id="a-FD"></a>无始积集萨迦耶见。<a id="a-FE"></a>以金刚智杵而摧碎之得预流果。<a id="a-FF"></a>我今归依佛法僧宝。<a id="a-FG"></a>唯愿世尊证知我是邬波索迦始从今日。<a id="a-FH"></a>乃至命存受五学处。<a id="a-FI"></a>不杀生乃至不饮酒。<a id="a-FJ"></a>即于佛前而说颂曰。</p>
  <p id="aFK">我由佛力故　　永闭三恶道</p>
  <p id="aFL">得生胜妙天　　长归涅槃路</p>
  <p id="aFM">我依世尊故　　令得清净眼</p>
  <p id="aFN">证见真谛理　　当尽苦海际</p>
  <p id="aFO">佛超于人天　　离生老死患</p>
  <p id="aFP">有海中难遇　　我逢今得果</p>
  <p id="aFQ">我以庄严身　　净心礼佛足</p>
  <p id="aFR">右绕除怨者　　今往赴天宫</p>
  <p id="aFS">时摩竭鱼天子既称所愿。<a id="a-FT"></a>犹如商主多获财利。<a id="a-FU"></a>亦如农夫多收稼穑。<a id="a-FV"></a>如勇健者降伏怨敌。<a id="a-FW"></a>如重病人除去众疾。<a id="a-FX"></a>时彼天子辞佛而去便往天宫。</p>
  <p id="aFY">时诸苾刍于初后夜。<a id="a-FZ"></a>警觉专心思惟而住。<a id="a-Fa"></a>见世尊处有大光明便生疑念。<a id="a-Fb"></a>至天晓已白世尊曰。<a id="a-Fc"></a>于昨夜中岂有梵世诸天及天帝释或四天王。<a id="a-Fd"></a>或有诸余威德天众来礼世尊耶。<a id="a-Fe"></a>世尊告曰。<a id="a-Ff"></a>诸苾刍非是梵天及余天众。<a id="a-Fg"></a>汝等苾刍岂不见彼摩竭大鱼有十八头。<a id="a-Fh"></a>我为彼说三句妙法。<a id="a-Fi"></a>苾刍白佛。<a id="a-Fj"></a>我等皆见。<a id="a-Fk"></a>佛言。<a id="a-Fl"></a>彼于中夜来至我所。<a id="a-Fm"></a>我为说法得见谛已还诣天宫。<a id="a-Fn"></a>时诸苾刍复白佛言。<a id="a-Fo"></a>此前身摩竭鱼天子。<a id="a-Fp"></a>曾作何业得生四天王处。<a id="a-Fq"></a>复由何业亲于佛所证四真谛。<a id="a-Fr"></a>世尊告曰。<a id="a-Fs"></a>诸苾刍彼鱼天子自所作业。<a id="a-Ft"></a>增长时熟缘变现前。<a id="a-Fu"></a>犹如瀑流不可回转。<a id="a-Fv"></a>决定感报无余代受。<a id="a-Fw"></a>汝诸苾刍。<a id="a-Fx"></a>彼鱼天子凡所自作恶业。<a id="a-Fy"></a>不于外界地水火风令其受报。<a id="a-Fz"></a>然于自身蕴界处中而受异熟。<a id="a-G0"></a>即说颂曰。</p>
  <p id="aG1">假令经百劫　　所作业不亡</p>
  <p id="aG2">因缘会遇时　　果报还自受</p>
  <p id="aG3">汝诸苾刍。<a id="a-G4"></a>有生受业有后受业。<a id="a-G5"></a>云何生受业。<a id="a-G6"></a>此于前身为摩竭鱼。<a id="a-G7"></a>由于我边起敬信心故。<a id="a-G8"></a>彼业异熟生在四大王众天。<a id="a-G9"></a>是名生受业。<a id="a-GA"></a>云何后受业。<a id="a-GB"></a>即劫比罗于迦摄波佛正等正觉教法之中而为出家。<a id="a-GC"></a>读诵受持为人演说。<a id="a-GD"></a>于蕴界处十二缘生及处非处悉皆善巧。<a id="a-GE"></a>由彼积集善根业力得生天上。<a id="a-GF"></a>今于我所见四真谛。<a id="a-GG"></a>是名后受业。<a id="a-GH"></a>苾刍当知。<a id="a-GI"></a>若纯黑业得纯黑异熟。<a id="a-GJ"></a>若纯白业得纯白异熟。<a id="a-GK"></a>若黑白杂业得杂异熟。<a id="a-GL"></a>是故苾刍应离纯黑及黑白杂业。<a id="a-GM"></a>当勤修学纯白之业。<a id="a-GN"></a>时诸苾刍闻佛说已欢喜信受。</p>
  <p id="aGO">时彼五百渔人共相告曰。<a id="a-GP"></a>仁等亲闻彼劫比罗。<a id="a-GQ"></a>为大法师善解三藏。<a id="a-GR"></a>辩才无碍化百千人。<a id="a-GS"></a>能令闻者悉生欢喜。<a id="a-GT"></a>但由恶口堕傍生中。<a id="a-GU"></a>我等常为恶业无有慈悲。<a id="a-GV"></a>广杀有情以自活命。<a id="a-GW"></a>我等死后何处受生。<a id="a-GX"></a>我等今时若不生在下贱家者。<a id="a-GY"></a>亦于如来善说法律而为出家。<a id="a-GZ"></a>发勇猛心勤求不倦。<a id="a-Ga"></a>超度四轭越四瀑流。<a id="a-Gb"></a>作是语已。<a id="a-Gc"></a>各以手支颊怀忧而住。<a id="a-Gd"></a>诸佛常法未入涅槃安住于世。<a id="a-Ge"></a>为欲怜愍所化有情。<a id="a-Gf"></a>昼夜六时常以佛眼观诸世间。<a id="a-Gg"></a>广说如上。<a id="a-Gh"></a>诸大声闻亦复如是。<a id="a-Gi"></a>时具寿舍利子。<a id="a-Gj"></a>以声闻慧眼观察世间。<a id="a-Gk"></a>便见五百渔人心生厌离怀忧而住。<a id="a-Gl"></a>即便往诣五百人所。<a id="a-Gm"></a>而告之曰。<a id="a-Gn"></a>贤首何意汝等以手支颊怀忧而住。<a id="a-Go"></a>时诸渔人答言。<a id="a-Gp"></a>圣者我今云何得不愁苦。<a id="a-Gq"></a>我等亲闻彼劫比罗。<a id="a-Gr"></a>为大法师善解三藏。<a id="a-Gs"></a>演说无滞化百千人。<a id="a-Gt"></a>能令闻者悉生欢喜。<a id="a-Gu"></a>但由恶口堕傍生中。<a id="a-Gv"></a>我等常为恶业无有慈悲。<a id="a-Gw"></a>广杀有情以自活命。<a id="a-Gx"></a>我等死后何处受生。<a id="a-Gy"></a>我等今时若不生在下贱家者。<a id="a-Gz"></a>亦于如来善说法律而为出家。<a id="a-H0"></a>发勇猛心勤求不倦。<a id="a-H1"></a>超四轭越四流。<a id="a-H2"></a>斯我无分宁不忧苦。<a id="a-H3"></a>是时舍利子而告之曰。<a id="a-H4"></a>贤首牟尼法主圣教之中。<a id="a-H5"></a>不以家门氏族为胜。<a id="a-H6"></a>但以正行为先。<a id="a-H7"></a>即说颂曰。</p>
  <p id="aH8">如来教法中　　不问于族姓</p>
  <p id="aH9">但观过去世　　所作善恶业</p>
  <p id="aHA">若汝等情有希愿。<a id="a-HB"></a>于佛法中欲求出家。<a id="a-HC"></a>并受近圆为苾刍者。<a id="a-HD"></a>汝等宜应往世尊所求请出家。<a id="a-HE"></a>世尊知时满汝所愿。<a id="a-HF"></a>诸人白言圣者若得如是。<a id="a-HG"></a>我当请佛而求出家。<a id="a-HH"></a>时舍利子遂将五百善男子。<a id="a-HI"></a>往诣佛所礼佛足已在一面坐。<a id="a-HJ"></a>白佛言。<a id="a-HK"></a>世尊。<a id="a-HL"></a>大德此五百善男子深心希愿。<a id="a-HM"></a>于善说法律求欲出家。<a id="a-HN"></a>并受近圆而为苾刍。<a id="a-HO"></a>唯愿世尊为怜愍故。<a id="a-HP"></a>与其出家并受近圆。<a id="a-HQ"></a>尔时世尊告五百人曰。<a id="a-HR"></a>善来苾刍。<a id="a-HS"></a>可修梵行。<a id="a-HT"></a>于佛言下须发自落。<a id="a-HU"></a>法衣着身瓶钵在手。<a id="a-HV"></a>威仪具足如百岁苾刍。<a id="a-HW"></a>颂曰。</p>
  <p id="aHX">世尊唱善来　　发落衣钵具</p>
  <p id="aHY">诸根咸寂定　　随念悉皆成</p>
 </body>
</html>