<!doctype html>
<html id="z3IBV1foO" data-ver="1092">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第四十一</h1>
  <h2 id="a2">恐怖苾刍学处第六十六</h2>
  <p id="a3">尔时薄伽梵。<a id="a-4"></a>在室罗伐城逝多林给孤独园。<a id="a-5"></a>时具寿大目干连度十七众。<a id="a-6"></a>出家并受近圆已。<a id="a-7"></a>此十七人便与六众而为共住。<a id="a-8"></a>于六众边受学法义。<a id="a-9"></a>自相谓曰。<a id="a-A"></a>我等无知不闲经典。<a id="a-B"></a>常被六众之所轻忽。<a id="a-C"></a>宜各策励勤为习诵。<a id="a-D"></a>六众知已。<a id="a-E"></a>时邬陀夷便于初夜彼诵习时。<a id="a-F"></a>即反披毛緂作可畏声。<a id="a-G"></a>云药叉来欲害于汝。<a id="a-H"></a>共相恐怖。<a id="a-I"></a>时十七众各大惊惶。<a id="a-J"></a>复于他日其十七。<a id="a-K"></a>人恨相恐惧。<a id="a-L"></a>即便共打邬陀夷几将命断。<a id="a-M"></a>以油涂身委顿而卧。<a id="a-N"></a>苾刍见已问言何故。<a id="a-O"></a>答曰我为少许戏笑之事致斯困辱。<a id="a-P"></a>以缘具告。<a id="a-Q"></a>少欲苾刍闻是语已共生嫌贱。<a id="a-R"></a>云何苾刍怖他苾刍令生不乐。<a id="a-S"></a>诸苾刍以缘白佛。<a id="a-T"></a>佛言乃至我观十利。<a id="a-U"></a>为诸苾刍制其学处应如是说。</p>
  <p id="aV">若复苾刍若自恐怖若教人恐怖他苾刍。<a id="a-W"></a>下至戏笑者。<a id="a-X"></a>波逸底迦。</p>
  <p id="aY">若复苾刍者谓邬陀夷。<a id="a-Z"></a>余义如上。<a id="a-a"></a>他苾刍者谓此法中人。<a id="a-b"></a>此中犯相其事云何。<a id="a-c"></a>若苾刍为恐怖他意。<a id="a-d"></a>便作种种可畏形状。<a id="a-e"></a>所谓诸杂色类如烧杌树。<a id="a-f"></a>或复作诸鬼神等像。<a id="a-g"></a>云来食汝断汝命根。<a id="a-h"></a>随彼苾刍怖与不怖。<a id="a-i"></a>而此苾刍得波逸底迦罪。<a id="a-j"></a>若苾刍作恐怖他意。<a id="a-k"></a>便作种种可畏诸声。<a id="a-l"></a>所谓师子虎豹及诸鬼神等声。<a id="a-m"></a>云来食汝。<a id="a-n"></a>余并同前。<a id="a-o"></a>若苾刍作恐怖他意。<a id="a-p"></a>便作种种可畏诸气。<a id="a-q"></a>所谓大小便气或鬼神等气。<a id="a-r"></a>云此诸物欲来害汝。<a id="a-s"></a>余并同前。<a id="a-t"></a>若苾刍作恐怖他意。<a id="a-u"></a>作不可意触。<a id="a-v"></a>所谓粗鞕席荐及诸鬼神恶触之事。<a id="a-w"></a>云来害汝。<a id="a-x"></a>余并同前。<a id="a-y"></a>若苾刍作恐怖他意。<a id="a-z"></a>便作种种可爱之色。<a id="a-10"></a>所谓国王大臣长者居士天神等像。<a id="a-11"></a>云此来害汝。<a id="a-12"></a>随彼苾刍怖与不怖。<a id="a-13"></a>得恶作罪。<a id="a-14"></a>若作可爱声。<a id="a-15"></a>所谓琵琶笙笛天龙等声。<a id="a-16"></a>云此诸声欲来害汝。<a id="a-17"></a>若作可爱气。<a id="a-18"></a>所谓栴檀沉水龙脑郁金天龙等气。<a id="a-19"></a>欲来害汝。<a id="a-1A"></a>若作可爱触。<a id="a-1B"></a>谓缯彩细叠等上妙诸触。<a id="a-1C"></a>及天龙等触。<a id="a-1D"></a>云此诸触欲来害汝。<a id="a-1E"></a>随彼苾刍怖与不怖。<a id="a-1F"></a>皆得恶作罪。<a id="a-1G"></a>若欲令前人生厌离心。<a id="a-1H"></a>为说捺洛迦傍生饿鬼人天诸趣所有苦乐之事。<a id="a-1I"></a>令发怖心者。<a id="a-1J"></a>此皆无犯。<a id="a-1K"></a>又无犯者。<a id="a-1L"></a>谓最初犯人。<a id="a-1M"></a>广说如上。</p>
  <p data-pb></p>
  <h2 id="a1N">藏他苾刍等衣钵学处第六十七</h2>
  <p id="a1O">佛在室罗伐城逝多林给孤独园。<a id="a-1P"></a>时有长者。<a id="a-1Q"></a>请佛及僧就舍而食。<a id="a-1R"></a>诸苾刍赴请。<a id="a-1S"></a>世尊不去。<a id="a-1T"></a>六众苾刍与十七众在后徐行至一池所。<a id="a-1U"></a>六众即便告十七众曰。<a id="a-1V"></a>具寿。<a id="a-1W"></a>未须急去。<a id="a-1X"></a>且共入池徐徐澡浴。<a id="a-1Y"></a>既入池已告十七众曰。<a id="a-1Z"></a>共汝俱没谁后出头。<a id="a-1a"></a>十七众既没。<a id="a-1b"></a>六众即便疾出。<a id="a-1c"></a>取彼衣裳藏草丛下急行而去。<a id="a-1d"></a>十七众良久方始出头。<a id="a-1e"></a>四顾瞻望不见衣服。<a id="a-1f"></a>各处而住。<a id="a-1g"></a>时尊者舍利子及大目干连。<a id="a-1h"></a>人间游行回至于此。<a id="a-1i"></a>诸人遥见知是其师。<a id="a-1j"></a>白言邬波驮耶。<a id="a-1k"></a>我等俱被六众藏置衣裳。<a id="a-1l"></a>无缘得往俗家受供。<a id="a-1m"></a>我等今者知欲云何。<a id="a-1n"></a>时大目连即为观察。<a id="a-1o"></a>见其衣服藏草丛下。<a id="a-1p"></a>遂取衣裳与十七众。<a id="a-1q"></a>彼着衣已往赴请处。<a id="a-1r"></a>既到坐次令苾刍起。<a id="a-1s"></a>苾刍怪问。<a id="a-1t"></a>何故后来共相纷扰。<a id="a-1u"></a>十七众答诸人曰。<a id="a-1v"></a>大德。<a id="a-1w"></a>我向无邬波驮耶者。<a id="a-1x"></a>我等悉皆绝食终日。<a id="a-1y"></a>问言何故。<a id="a-1z"></a>即以事具答。<a id="a-20"></a>少欲苾刍闻生嫌耻。<a id="a-21"></a>云何苾刍藏他衣服共相恼乱。<a id="a-22"></a>时诸苾刍还至寺内。<a id="a-23"></a>以缘白佛。<a id="a-24"></a>佛言乃至我观十利。<a id="a-25"></a>为诸苾刍制其学处。<a id="a-26"></a>应如是说。</p>
  <p id="a27">若复苾刍知是苾刍苾刍尼若正学女求寂求寂女。<a id="a-28"></a>衣钵及余资具。<a id="a-29"></a>若自藏若教人藏者。<a id="a-2A"></a>波逸底迦。<a id="a-2B"></a>如是世尊为诸苾刍制学处已。<a id="a-2C"></a>时有苾刍寄余苾刍衣。<a id="a-2D"></a>苾刍但藏自衣不藏他衣。<a id="a-2E"></a>时有贼至盗他衣去。<a id="a-2F"></a>苾刍因此衣服废阙。<a id="a-2G"></a>佛言除时因缘。<a id="a-2H"></a>藏者无犯。<a id="a-2I"></a>前是创制此是随开。<a id="a-2J"></a>应如是说。</p>
  <p id="a2K">若复苾刍自藏苾刍苾刍尼。<a id="a-2L"></a>若正学女求寂求寂女衣钵及余资具。<a id="a-2M"></a>若教人藏。<a id="a-2N"></a>除余缘故。<a id="a-2O"></a>波逸底迦。</p>
  <p id="a2P">若复苾刍者谓是六众。<a id="a-2Q"></a>余义如上。<a id="a-2R"></a>苾刍等五众并此法中人。<a id="a-2S"></a>衣有七种。<a id="a-2T"></a>腰绦有三。<a id="a-2U"></a>及所余文并如上说。<a id="a-2V"></a>此中犯相其事云何。<a id="a-2W"></a>若苾刍自藏他苾刍等衣钵资具。<a id="a-2X"></a>若教人藏。<a id="a-2Y"></a>咸得堕罪。<a id="a-2Z"></a>除余缘故者。<a id="a-2a"></a>谓八难等。<a id="a-2b"></a>并皆无犯。<a id="a-2c"></a>又无犯者谓初犯人。<a id="a-2d"></a>广如上说。</p>
  <p data-pb></p>
  <h2 id="a2e">受他寄衣不问主辄着学处第六十八</h2>
  <p id="a2f">佛在室罗伐城逝多林给孤独园。<a id="a-2g"></a>时邬陀夷断诸烦恼惑证阿罗汉已。<a id="a-2h"></a>广说如余。<a id="a-2i"></a>难陀邬波难陀依众而住。<a id="a-2j"></a>时邬波难陀年衰朽老。<a id="a-2k"></a>弟子门人无承事者。<a id="a-2l"></a>衣裳垢腻欲为浣染。<a id="a-2m"></a>持与弟子告言。<a id="a-2n"></a>此衣我无所用与汝将去。<a id="a-2o"></a>时彼弟子心贪衣故。<a id="a-2p"></a>即取浣染料理讫。<a id="a-2q"></a>尔时世尊欲往人间游行。<a id="a-2r"></a>弟子即便持所浣衣寄亲教师。<a id="a-2s"></a>随佛而去。<a id="a-2t"></a>邬波难陀后取其衣。<a id="a-2u"></a>着用垢腻举之旧处。<a id="a-2v"></a>如是乃至世尊还来。<a id="a-2w"></a>时有施主。<a id="a-2x"></a>请佛及僧就舍而食。<a id="a-2y"></a>时邬波难陀弟子作如是念。<a id="a-2z"></a>我今宜取新浣染衣俗舍而食。<a id="a-30"></a>开袋见衣悉皆垢腻不堪披服。<a id="a-31"></a>便着随宜破弊之衣往赴请处。<a id="a-32"></a>余苾刍问。<a id="a-33"></a>何意着此垢衣而来受供。<a id="a-34"></a>即以事白。<a id="a-35"></a>少欲苾刍闻生嫌耻。<a id="a-36"></a>云何苾刍受他寄衣。<a id="a-37"></a>不问辄着。<a id="a-38"></a>以缘白佛。<a id="a-39"></a>佛言乃至我观十利。<a id="a-3A"></a>为诸苾刍制其学处。<a id="a-3B"></a>应如是说。</p>
  <p id="a3C">若复苾刍受他寄衣。<a id="a-3D"></a>后时不问主辄自着用者。<a id="a-3E"></a>波逸底迦。<a id="a-3F"></a>若复苾刍者谓邬波难陀。<a id="a-3G"></a>余义如上。<a id="a-3H"></a>不问主者。<a id="a-3I"></a>谓随自意不从借着。<a id="a-3J"></a>此中犯相其事云何。<a id="a-3K"></a>若苾刍受他寄衣不问而用者结罪同前。<a id="a-3L"></a>若是得意相知或是闻用欢喜虽复不问着用无犯。<a id="a-3M"></a>又无犯者。<a id="a-3N"></a>谓初犯人。<a id="a-3O"></a>广说如上。</p>
  <p data-pb></p>
  <h2 id="a3P">以众教罪谤清净苾刍学处第六十九</h2>
  <p id="a3Q">佛在王舍城羯兰铎迦池竹林园中。<a id="a-3R"></a>时具寿实力子住鹫峰山。<a id="a-3S"></a>于积石池边经行游履。<a id="a-3T"></a>时嗢钵罗苾刍尼。<a id="a-3U"></a>遥见尊者来申礼敬。<a id="a-3V"></a>彼苾刍尼剃发未久。<a id="a-3W"></a>低头礼拜欲起之时。<a id="a-3X"></a>头戴实力子大衣而起。<a id="a-3Y"></a>乃至友地二苾刍见斯事已。<a id="a-3Z"></a>遂还住处告诸苾刍曰。<a id="a-3a"></a>诸具寿欲令我等于何人处生信仰心。<a id="a-3b"></a>而我自见实力子共嗢钵罗苾刍尼身相摩触。<a id="a-3c"></a>广说其事。<a id="a-3d"></a>时诸苾刍闻已白佛。<a id="a-3e"></a>佛告诸苾刍。<a id="a-3f"></a>汝等善当究问。<a id="a-3g"></a>彼二苾刍何所见云何见。<a id="a-3h"></a>以何事故。<a id="a-3i"></a>汝等往彼见身相触。<a id="a-3j"></a>时诸苾刍奉佛教已。<a id="a-3k"></a>问彼二人所见虚实。<a id="a-3l"></a>彼二答言。<a id="a-3m"></a>诸具寿我等实不见。<a id="a-3n"></a>实力子与嗢钵罗尼身相摩触。<a id="a-3o"></a>但见礼拜以头举衣。<a id="a-3p"></a>我有嗔恨忿心故作是说。<a id="a-3q"></a>少欲苾刍闻是语已共生嫌耻。<a id="a-3r"></a>云何苾刍于清净无犯之人。<a id="a-3s"></a>以无根僧伽伐尸沙法谤。<a id="a-3t"></a>即以缘白佛。<a id="a-3u"></a>佛言乃至我观十利。<a id="a-3v"></a>为诸苾刍制其学处。<a id="a-3w"></a>应如是说。</p>
  <p id="a3x">若复苾刍嗔恚故。<a id="a-3y"></a>知彼苾刍清净无犯。<a id="a-3z"></a>以无根僧伽伐尸沙法谤者。<a id="a-40"></a>波逸底迦。</p>
  <p id="a41">若复苾刍者谓友地二人。<a id="a-42"></a>余义如上。<a id="a-43"></a>嗔恚者谓怀忿恨。<a id="a-44"></a>清净苾刍者谓实力子。<a id="a-45"></a>无根者。<a id="a-46"></a>谓无三根见闻疑事。<a id="a-47"></a>余如上说。<a id="a-48"></a>此中犯相其事云何。<a id="a-49"></a>谓知清净人以无根法谤。<a id="a-4A"></a>十事成犯。<a id="a-4B"></a>五事无犯。<a id="a-4C"></a>云何为十。<a id="a-4D"></a>谓不见其事不闻不疑。<a id="a-4E"></a>便作如是虚诳解想。<a id="a-4F"></a>实无见等。<a id="a-4G"></a>妄言我有见闻疑。<a id="a-4H"></a>作是说时得波逸底迦。<a id="a-4I"></a>或闻而忘或疑而忘。<a id="a-4J"></a>作如是解作如是想。<a id="a-4K"></a>而云我闻疑不忘。<a id="a-4L"></a>作是说时得波逸底迦。<a id="a-4M"></a>或闻而信或闻不信。<a id="a-4N"></a>而言我见或闻而疑。<a id="a-4O"></a>或闻不疑或但自疑。<a id="a-4P"></a>而云我见。<a id="a-4Q"></a>作是说时得波逸底迦。<a id="a-4R"></a>是谓十事成犯。<a id="a-4S"></a>云何五事无犯。<a id="a-4T"></a>谓彼不见不闻不疑。<a id="a-4U"></a>有见等解有见等想。<a id="a-4V"></a>作如是语。<a id="a-4W"></a>我见闻疑者无犯。<a id="a-4X"></a>或闻而忘或疑而忘。<a id="a-4Y"></a>有闻疑想而言闻等。<a id="a-4Z"></a>亦无有犯。<a id="a-4a"></a>如谤清净人时。<a id="a-4b"></a>十事成犯。<a id="a-4c"></a>五事无犯。<a id="a-4d"></a>若谤清净似不清净人。<a id="a-4e"></a>亦复如是。<a id="a-4f"></a>若谤不清净人。<a id="a-4g"></a>十一事成犯。<a id="a-4h"></a>六事无犯。<a id="a-4i"></a>云何十一。<a id="a-4j"></a>谓不见不闻不疑。<a id="a-4k"></a>作如是解作如是想。<a id="a-4l"></a>实无见等。<a id="a-4m"></a>妄言我有见闻疑。<a id="a-4n"></a>作如是说时得波逸底迦。<a id="a-4o"></a>或见而忘或闻而忘或疑而忘。<a id="a-4p"></a>作如是解作如是想。<a id="a-4q"></a>而云见闻疑不忘。<a id="a-4r"></a>作如是说时得波逸底迦。<a id="a-4s"></a>或闻而信或闻不信。<a id="a-4t"></a>而言我见或闻而疑。<a id="a-4u"></a>或闻不疑或但自疑。<a id="a-4v"></a>而云我见。<a id="a-4w"></a>作是说时得波逸底迦。<a id="a-4x"></a>是谓十一事成犯。<a id="a-4y"></a>云何六事无犯。<a id="a-4z"></a>谓彼不见不闻不疑。<a id="a-50"></a>有见等解有见等想。<a id="a-51"></a>作如是说。<a id="a-52"></a>我有闻疑者无犯。<a id="a-53"></a>或见而忘或闻而忘或疑而忘。<a id="a-54"></a>有见等解有见等想。<a id="a-55"></a>而言见闻。<a id="a-56"></a>等亦皆无犯。<a id="a-57"></a>是谓六事无犯。<a id="a-58"></a>又无犯者谓初犯人。<a id="a-59"></a>广说如上。</p>
  <p data-pb></p>
  <h2 id="a5A">与女人同道行学处第七十</h2>
  <p id="a5B">佛在王舍城羯兰铎迦池竹林园中。<a id="a-5C"></a>时此城中有一织师。<a id="a-5D"></a>禀性粗犷难为共住。<a id="a-5E"></a>诸余织师知其性恶不共婚娶。<a id="a-5F"></a>便往室罗伐城。<a id="a-5G"></a>娶织师女为妻。<a id="a-5H"></a>将归故里住王城中。<a id="a-5I"></a>常加苦楚镇无乐意。<a id="a-5J"></a>时彼邻家有一老母。<a id="a-5K"></a>其女诣之告云。<a id="a-5L"></a>阿母我远嫁此得恶夫婿。<a id="a-5M"></a>恒加杖楚无有乐心。<a id="a-5N"></a>我欲逃走。<a id="a-5O"></a>其事如何。<a id="a-5P"></a>母默无对。<a id="a-5Q"></a>其女出外见有苾刍往室罗伐。<a id="a-5R"></a>即与相随寻路而去。<a id="a-5S"></a>是时织师寻踪急逐。<a id="a-5T"></a>见一苾刍共妇随路。<a id="a-5U"></a>织师遥见待至一村。<a id="a-5V"></a>唤诸相识共打苾刍几将至死。<a id="a-5W"></a>少得稣息渐至室罗伐城。<a id="a-5X"></a>苾刍见问行李安乐不。<a id="a-5Y"></a>答言宁有安乐。<a id="a-5Z"></a>遂问其故。<a id="a-5a"></a>具答所由。<a id="a-5b"></a>诸苾刍曰。<a id="a-5c"></a>汝合与女人更无男子随路行耶。<a id="a-5d"></a>报云只由不合遭斯厄难。<a id="a-5e"></a>少欲苾刍闻生讥耻。<a id="a-5f"></a>云何苾刍与无男子女人随路而去。<a id="a-5g"></a>以缘白佛。<a id="a-5h"></a>佛言乃至我观十利。<a id="a-5i"></a>为诸苾刍制其学处。<a id="a-5j"></a>应如是说。</p>
  <p id="a5k">若复苾刍共女人同道行更无男子。<a id="a-5l"></a>乃至一村间者。<a id="a-5m"></a>波逸底迦。<a id="a-5n"></a>若复苾刍者谓此法中人。<a id="a-5o"></a>余义如上。<a id="a-5p"></a>女人者谓堪行淫境。<a id="a-5q"></a>更无男子者但有二人。<a id="a-5r"></a>道谓旷远路。<a id="a-5s"></a>此中犯相其事云何。<a id="a-5t"></a>若苾刍独与女人于迥远路相随而去者。<a id="a-5u"></a>得波逸底迦。<a id="a-5v"></a>若一村间有一拘卢舍。<a id="a-5w"></a>如是至七。<a id="a-5x"></a>若未满拘卢舍。<a id="a-5y"></a>皆得恶作。<a id="a-5z"></a>若满皆得堕罪。<a id="a-60"></a>或从村至野。<a id="a-61"></a>或从野至村。<a id="a-62"></a>里数得罪与上相似。<a id="a-63"></a>若于其处他遣女人为引导者无犯。<a id="a-64"></a>或时苾刍迷于道路。<a id="a-65"></a>女人来为指授者。<a id="a-66"></a>此亦无犯。<a id="a-67"></a>又无犯者谓初犯人。<a id="a-68"></a>广说如上。</p>
  <p id="a69">第八摄颂曰。</p>
  <p id="a6A">贼徒年未满　　掘地请违教</p>
  <p id="a6B">窃听默然去　　不敬酒非时</p>
  <p data-pb></p>
  <h2 id="a6C">与贼同行学处第七十一</h2>
  <p id="a6D">佛在室罗伐城逝多林给孤独园。<a id="a-6E"></a>有一苾刍。<a id="a-6F"></a>于王舍城竹林中住。<a id="a-6G"></a>为夏安居。<a id="a-6H"></a>时彼苾刍夏了作衣竟。<a id="a-6I"></a>欲往室罗伐城礼世尊足。<a id="a-6J"></a>出求商旅。<a id="a-6K"></a>时有商人欲向室罗伐城。<a id="a-6L"></a>此之商人是偷税者。<a id="a-6M"></a>苾刍不知共相随去。<a id="a-6N"></a>欲至税所便取余路偷道而行。<a id="a-6O"></a>时彼税官伺知偷路。<a id="a-6P"></a>遂便捉获俱缚将来。<a id="a-6Q"></a>知苾刍无过即便放去。<a id="a-6R"></a>既得脱已渐至给园。<a id="a-6S"></a>诸苾刍见问言。<a id="a-6T"></a>善来行李安乐不。<a id="a-6U"></a>答言何有安乐。<a id="a-6V"></a>问言何故。<a id="a-6W"></a>具以事答。<a id="a-6X"></a>诸苾刍问言。<a id="a-6Y"></a>具寿岂合与贼相随而行。<a id="a-6Z"></a>答曰只由不合见斯难苦。<a id="a-6a"></a>少欲苾刍闻生嫌耻。<a id="a-6b"></a>云何苾刍与贼同道行。<a id="a-6c"></a>以缘白佛。<a id="a-6d"></a>佛言乃至我观十利。<a id="a-6e"></a>为诸苾刍制其学处。<a id="a-6f"></a>应如是说。</p>
  <p id="a6g">若复苾刍与贼商旅共同道行。<a id="a-6h"></a>乃至一村间者。<a id="a-6i"></a>波逸底迦。<a id="a-6j"></a>若复苾刍者谓此法中人。<a id="a-6k"></a>与贼者。<a id="a-6l"></a>谓破坏村坊及偷关税。<a id="a-6m"></a>同道行者。<a id="a-6n"></a>谓迥远处共为伴侣。<a id="a-6o"></a>乃至一村间得波逸底迦。<a id="a-6p"></a>此中犯相其事云何。<a id="a-6q"></a>若苾刍与贼同行者。<a id="a-6r"></a>得波逸底迦。<a id="a-6s"></a>若一村间有一拘卢舍。<a id="a-6t"></a>乃至七村。<a id="a-6u"></a>广说如上。<a id="a-6v"></a>皆得堕罪。<a id="a-6w"></a>若以贼为防援引导人者。<a id="a-6x"></a>同行无犯。<a id="a-6y"></a>或迷失道彼来指示者。<a id="a-6z"></a>虽同道去此亦无犯。<a id="a-70"></a>又无犯者谓初犯人。<a id="a-71"></a>广说如上。</p>
  <p data-pb></p>
  <h2 id="a72">与减年者受近圆学处第七十二</h2>
  <p id="a73">佛在室罗伐城逝多林给孤独园。<a id="a-74"></a>时大目干连与十七众出家受近圆。<a id="a-75"></a>时诸童子既近圆已。<a id="a-76"></a>通夜不食而至天明。<a id="a-77"></a>饥火所烧身形羸瘦。<a id="a-78"></a>遂便啼泣。<a id="a-79"></a>尔时世尊。<a id="a-7A"></a>闻边房中有小童子啼泣声。<a id="a-7B"></a>告阿难陀曰。<a id="a-7C"></a>边房之内何意有童子啼泣声。<a id="a-7D"></a>时阿难陀。<a id="a-7E"></a>白言世尊。<a id="a-7F"></a>是十七众出家近圆。<a id="a-7G"></a>无非时食忍饥不堪。<a id="a-7H"></a>因此啼泣。<a id="a-7I"></a>世尊告曰。<a id="a-7J"></a>岂诸苾刍与减年者而受近圆成苾刍性耶。<a id="a-7K"></a>白言世尊。<a id="a-7L"></a>与受近圆。<a id="a-7M"></a>佛告阿难陀。<a id="a-7N"></a>若人未满二十。<a id="a-7O"></a>不能忍受寒热饥渴。<a id="a-7P"></a>乃至巡家乞食皆并不能。<a id="a-7Q"></a>以此缘故。<a id="a-7R"></a>乃至我观十利。<a id="a-7S"></a>为诸苾刍制其学处。<a id="a-7T"></a>应如是说。<a id="a-7U"></a>若复苾刍知年未满二十。<a id="a-7V"></a>与受近圆成苾刍性者。<a id="a-7W"></a>波逸底迦。<a id="a-7X"></a>此非近圆诸苾刍得罪。</p>
  <p id="a7Y">若复苾刍者。<a id="a-7Z"></a>谓此法中人。<a id="a-7a"></a>余义如上。<a id="a-7b"></a>未满二十者。<a id="a-7c"></a>谓减年人不堪进具。<a id="a-7d"></a>言成苾刍性者。<a id="a-7e"></a>虽以白四羯磨法受而不成苾刍。<a id="a-7f"></a>此非近圆。<a id="a-7g"></a>诸苾刍得罪者。<a id="a-7h"></a>谓除本师所余诸人皆得恶作罪。<a id="a-7i"></a>此中犯相其事云何。</p>
  <p id="a7j">若人年未满二十作未满想。<a id="a-7k"></a>欲受近圆。<a id="a-7l"></a>诸苾刍问言。<a id="a-7m"></a>汝满二十未。<a id="a-7n"></a>答言未满。<a id="a-7o"></a>若苾刍与受近圆者。<a id="a-7p"></a>此人元不得戒。<a id="a-7q"></a>本师犯堕罪。<a id="a-7r"></a>余人得恶作。<a id="a-7s"></a>若余人共住同受用者。<a id="a-7t"></a>亦皆恶作。</p>
  <p id="a7u">若人未满二十作未满想。<a id="a-7v"></a>欲受近圆。<a id="a-7w"></a>诸苾刍问言。<a id="a-7x"></a>汝年满二十未。<a id="a-7y"></a>答言我自忆知心无疑惑。<a id="a-7z"></a>未满二十。<a id="a-80"></a>诸苾刍与受近圆。<a id="a-81"></a>此人不得戒。<a id="a-82"></a>得罪同前。<a id="a-83"></a>若人年未满二十。<a id="a-84"></a>作年满想。<a id="a-85"></a>欲受近圆。<a id="a-86"></a>诸苾刍问言。<a id="a-87"></a>汝满二十未。<a id="a-88"></a>答言我满二十。<a id="a-89"></a>诸苾刍与受近圆。<a id="a-8A"></a>此人得戒成苾刍性。<a id="a-8B"></a>本师无犯。<a id="a-8C"></a>余人亦无犯。</p>
  <p id="a8D">若人年未满二十。<a id="a-8E"></a>作年满想。<a id="a-8F"></a>欲受近圆。<a id="a-8G"></a>诸苾刍问言。<a id="a-8H"></a>汝满二十未。<a id="a-8I"></a>答言我自忆知心无疑惑。<a id="a-8J"></a>年满二十。<a id="a-8K"></a>诸苾刍与受近圆。<a id="a-8L"></a>此人得戒成苾刍性。<a id="a-8M"></a>本师无犯。<a id="a-8N"></a>余人亦无犯。</p>
  <p id="a8O">若人未满二十。<a id="a-8P"></a>然不自知心无疑惑。<a id="a-8Q"></a>欲受近圆。<a id="a-8R"></a>诸苾刍亦不曾问。<a id="a-8S"></a>设有问时亦不酬答。<a id="a-8T"></a>然诸苾刍与受近圆。<a id="a-8U"></a>此人得戒成苾刍性。<a id="a-8V"></a>本师有犯。<a id="a-8W"></a>余人亦有犯。<a id="a-8X"></a>共住等无犯。</p>
  <p id="a8Y">若人满二十作不满想。<a id="a-8Z"></a>欲受近圆。<a id="a-8a"></a>诸苾刍问言。<a id="a-8b"></a>汝满二十未。<a id="a-8c"></a>答言未满。<a id="a-8d"></a>时诸苾刍与受近圆。<a id="a-8e"></a>此人得戒成苾刍性。<a id="a-8f"></a>本师及众并皆有犯。<a id="a-8g"></a>共住等无犯。</p>
  <p id="a8h">若人年满二十作不满想。<a id="a-8i"></a>欲受近圆。<a id="a-8j"></a>诸苾刍问言。<a id="a-8k"></a>汝年满二十未。<a id="a-8l"></a>答言我自忆知心无疑惑。<a id="a-8m"></a>未满二十。<a id="a-8n"></a>诸苾刍与受近圆。<a id="a-8o"></a>此人得戒。<a id="a-8p"></a>本师有犯。<a id="a-8q"></a>余人亦有犯。<a id="a-8r"></a>共住等无犯。</p>
  <p id="a8s">若人年满二十。<a id="a-8t"></a>作满二十想。<a id="a-8u"></a>欲受近圆。<a id="a-8v"></a>诸苾刍问言。<a id="a-8w"></a>汝年满二十未。<a id="a-8x"></a>答言满二十。<a id="a-8y"></a>诸苾刍与受近圆。<a id="a-8z"></a>此人得戒。<a id="a-90"></a>本师及众并皆无犯。</p>
  <p id="a91">若人年满三十作满二十想。<a id="a-92"></a>欲受近圆。<a id="a-93"></a>诸苾刍问言。<a id="a-94"></a>汝满二十未。<a id="a-95"></a>答言我自忆知心无疑惑。<a id="a-96"></a>年满二十。<a id="a-97"></a>诸苾刍与受近圆。<a id="a-98"></a>此人得戒。<a id="a-99"></a>诸苾刍无犯。</p>
  <p id="a9A">若人年满二十。<a id="a-9B"></a>然不自知心无疑惑。<a id="a-9C"></a>欲受近圆。<a id="a-9D"></a>诸苾刍不问。<a id="a-9E"></a>设问彼复不答。<a id="a-9F"></a>诸苾刍与受近圆。<a id="a-9G"></a>此人得戒。<a id="a-9H"></a>诸苾刍有犯。<a id="a-9I"></a>共往等无犯。<a id="a-9J"></a>同前广说。<a id="a-9K"></a>此中初二非受近圆。<a id="a-9L"></a>若与善苾刍同在一处。<a id="a-9M"></a>若二若三为褒洒陀。<a id="a-9N"></a>是贼住故此应灭摈。<a id="a-9O"></a>若人年未满二十作满二十想。<a id="a-9P"></a>此成近圆。<a id="a-9Q"></a>有亲属来问言。<a id="a-9R"></a>此人年未满二十。<a id="a-9S"></a>谁与受具者。<a id="a-9T"></a>应与此人计胎中月及闰月。<a id="a-9U"></a>若满者善。<a id="a-9V"></a>若不满者退为求寂。<a id="a-9W"></a>更与受戒。<a id="a-9X"></a>若不退为求寂。<a id="a-9Y"></a>不更受戒者。<a id="a-9Z"></a>与善苾刍同在一处。<a id="a-9a"></a>若二若三为褒洒陀。<a id="a-9b"></a>是贼住故此应灭摈。<a id="a-9c"></a>若人年十九而与近圆。<a id="a-9d"></a>若未经一岁便自忆知未满二十。<a id="a-9e"></a>应计胎中月及闰月。<a id="a-9f"></a>若满者善。<a id="a-9g"></a>若不满者。<a id="a-9h"></a>应退为求寂更与近圆。<a id="a-9i"></a>若不尔者。<a id="a-9j"></a>与善苾刍同在一处。<a id="a-9k"></a>若二若三为褒洒陀。<a id="a-9l"></a>此应灭摈。<a id="a-9m"></a>若经一岁而忆知者。<a id="a-9n"></a>名善受近圆。<a id="a-9o"></a>汝诸苾刍。<a id="a-9p"></a>若人于善说法律出家近圆成苾刍性。<a id="a-9q"></a>难值遇故。<a id="a-9r"></a>若人年十八而与近圆。<a id="a-9s"></a>若未一岁忆未满者。<a id="a-9t"></a>应退为求寂更与近圆。<a id="a-9u"></a>若不尔者。<a id="a-9v"></a>与善苾刍同在一处。<a id="a-9w"></a>若二若三为褒洒陀。<a id="a-9x"></a>此应灭摈。<a id="a-9y"></a>若经一岁忆未满者。<a id="a-9z"></a>计胎中月及闰月。<a id="a-A0"></a>满者善。<a id="a-A1"></a>若不满者。<a id="a-A2"></a>应移其处更与近圆。<a id="a-A3"></a>若不尔者同前灭摈。<a id="a-A4"></a>若经二岁方忆知者。<a id="a-A5"></a>此即名为善受近圆。<a id="a-A6"></a>广说如上。<a id="a-A7"></a>圣教难遇故。<a id="a-A8"></a>若人未满二十而有疑心。<a id="a-A9"></a>此应为作忆念计其年月实满不满。<a id="a-AA"></a>除去疑情。<a id="a-AB"></a>若未满者。<a id="a-AC"></a>应以胎闰而为计之。<a id="a-AD"></a>若满者善。<a id="a-AE"></a>若不满者广说如前。<a id="a-AF"></a>若人年满二十作不满想。<a id="a-AG"></a>希求具戒与受近圆。<a id="a-AH"></a>名为善受。<a id="a-AI"></a>若人年满二十作年满想。<a id="a-AJ"></a>希求具戒受近圆。<a id="a-AK"></a>名为善受。<a id="a-AL"></a>又无犯者谓初犯人。<a id="a-AM"></a>或痴狂心乱痛恼所缠。</p>
  <p data-pb></p>
  <h2 id="aAN">坏生地学处第七十三</h2>
  <p id="aAO">佛在室罗伐城逝多林给孤独园。<a id="a-AP"></a>时六众苾刍自手掘地或教人掘。<a id="a-AQ"></a>或造堤防或损蚁封等。<a id="a-AR"></a>诸外道见皆共讥嫌。<a id="a-AS"></a>云何出家苾刍作诸俗务。<a id="a-AT"></a>掘地害命情无悲愍。<a id="a-AU"></a>少欲苾刍闻已白佛。<a id="a-AV"></a>佛集苾刍以种种方便赞叹持戒少欲知足。<a id="a-AW"></a>呵责多欲作无益事。<a id="a-AX"></a>广说乃至我观十利。<a id="a-AY"></a>为诸苾刍制其学处。<a id="a-AZ"></a>应如是说。</p>
  <p id="aAa">若复苾刍自手掘地若教人掘者。<a id="a-Ab"></a>波逸底迦。<a id="a-Ac"></a>若复苾刍者谓是六众。<a id="a-Ad"></a>余义如上。<a id="a-Ae"></a>自他同前。<a id="a-Af"></a>地者有其二种。<a id="a-Ag"></a>谓生地非生地。<a id="a-Ah"></a>云何生地。<a id="a-Ai"></a>谓性是生地。<a id="a-Aj"></a>或因发掘于三月中经天大雨。<a id="a-Ak"></a>是名生地。<a id="a-Al"></a>若无雨者。<a id="a-Am"></a>经六月后方名为生。<a id="a-An"></a>释罪如上。<a id="a-Ao"></a>此中犯相其事云何。</p>
  <p id="aAp">摄颂曰。</p>
  <p id="aAq">生想举地皮　　钉橛并画地</p>
  <p id="aAr">牛粪崩河岸　　泥墙湿性连</p>
  <p id="aAs">画壁青衣损　　砂石土相和</p>
  <p id="aAt">吉辰无净人　　钉杙深四指</p>
  <p id="aAu">若苾刍掘损生地。<a id="a-Av"></a>得波逸底迦。<a id="a-Aw"></a>若非生地者得恶作罪。<a id="a-Ax"></a>若苾刍举地皮时。<a id="a-Ay"></a>若与地性相连者。<a id="a-Az"></a>波逸底迦。<a id="a-B0"></a>若不相连者得恶作罪。<a id="a-B1"></a>若苾刍钉橛者波逸底迦。<a id="a-B2"></a>若拔橛者得恶作罪。<a id="a-B3"></a>若苾刍辄画地者得恶作罪。<a id="a-B4"></a>若轻为记数者无犯。<a id="a-B5"></a>若苾刍牛粪着地而发起者。<a id="a-B6"></a>得恶作罪。<a id="a-B7"></a>若但取牛粪者无犯。<a id="a-B8"></a>若苾刍崩河岸时损生地者。<a id="a-B9"></a>波逸底迦。<a id="a-BA"></a>若有璺裂而崩堕者。<a id="a-BB"></a>得恶作罪。<a id="a-BC"></a>若苾刍摇动河池中泥者。<a id="a-BD"></a>得恶作罪。<a id="a-BE"></a>若瓨在泥处而擎起者。<a id="a-BF"></a>得恶作罪。<a id="a-BG"></a>若墙上钉杙者。<a id="a-BH"></a>波逸底迦。<a id="a-BI"></a>若牛粪着墙发举者。<a id="a-BJ"></a>得恶作罪。<a id="a-BK"></a>若推墙壁与湿性相连者。<a id="a-BL"></a>得波逸底迦。<a id="a-BM"></a>若有璺裂者得恶作罪。<a id="a-BN"></a>若画壁得恶作罪。<a id="a-BO"></a>若作记数想者无犯。<a id="a-BP"></a>若墙上生青衣损动者。<a id="a-BQ"></a>得恶作罪。<a id="a-BR"></a>若掘石地石少土多者。<a id="a-BS"></a>得波逸底迦罪。<a id="a-BT"></a>若土少者得恶作罪。<a id="a-BU"></a>若纯石者无犯。<a id="a-BV"></a>若掘砂地砂少土多者。<a id="a-BW"></a>得波逸底迦。<a id="a-BX"></a>若砂多者得恶作。<a id="a-BY"></a>若纯砂者无犯。<a id="a-BZ"></a>若营作苾刍欲定基时。<a id="a-Ba"></a>得好星候吉辰无有净人。<a id="a-Bb"></a>应自以橛钉地欲记疆界。<a id="a-Bc"></a>深四指者无犯。<a id="a-Bd"></a>又无犯者。<a id="a-Be"></a>谓初犯人如上。</p>
  <p data-pb></p>
  <h2 id="aBf">过四月索食学处第七十四</h2>
  <p id="aBg">佛于释迦处人间游行。<a id="a-Bh"></a>渐至劫比罗城在多根树园。<a id="a-Bi"></a>时释迦大名知佛来至。<a id="a-Bj"></a>便往佛所顶礼佛足在一面坐。<a id="a-Bk"></a>佛为说法示教利喜。<a id="a-Bl"></a>即从座起合掌向佛。<a id="a-Bm"></a>白言世尊。<a id="a-Bn"></a>愿佛及僧慈悲哀愍。<a id="a-Bo"></a>受我三月饮食供养。<a id="a-Bp"></a>并及一切所须之物。<a id="a-Bq"></a>世尊默然而受。<a id="a-Br"></a>见佛受已从座而去。<a id="a-Bs"></a>既至宅中告家人曰。<a id="a-Bt"></a>我请佛僧三月供养。<a id="a-Bu"></a>汝等当办勿令有阙。<a id="a-Bv"></a>时六众苾刍闻是事已便作是念。<a id="a-Bw"></a>我等云何于三月中啖好饮食。<a id="a-Bx"></a>常得消化身轻安隐无病苦耶。<a id="a-By"></a>即往医人处问其方药。<a id="a-Bz"></a>医人告曰。<a id="a-C0"></a>先食油腻后当痢下。<a id="a-C1"></a>虽多食啖而能消化。<a id="a-C2"></a>时邬波难陀闻斯语已。<a id="a-C3"></a>皆如医教于三月中常啖好食。<a id="a-C4"></a>三月既了尚从厨人索好美食。<a id="a-C5"></a>谓肉羹等。<a id="a-C6"></a>从索不得。<a id="a-C7"></a>时彼厨人往报大名施主。<a id="a-C8"></a>时彼闻已便起讥嫌。<a id="a-C9"></a>少欲苾刍闻是语已极生嫌耻。<a id="a-CA"></a>云何苾刍受他请了非分强索。<a id="a-CB"></a>以缘白佛。<a id="a-CC"></a>佛言汝等勿复从他施主。<a id="a-CD"></a>强为乞索因生忿恼。<a id="a-CE"></a>汝等当听。<a id="a-CF"></a>乃往过去于静林中。<a id="a-CG"></a>在大池侧有一仙人。<a id="a-CH"></a>跏趺而坐系念思惟。<a id="a-CI"></a>时有龙子从池中出。<a id="a-CJ"></a>以身绕仙为遮寒苦。<a id="a-CK"></a>并复报云。<a id="a-CL"></a>仁何所须。<a id="a-CM"></a>如是日日常以身绕。<a id="a-CN"></a>时彼仙人由斯恼故。<a id="a-CO"></a>遂婴疾病怀忧而住。<a id="a-CP"></a>有余仙人来至其所。<a id="a-CQ"></a>问言何故身体衰羸顿至如是。<a id="a-CR"></a>以事具答。<a id="a-CS"></a>彼仙告曰。<a id="a-CT"></a>龙子若来。<a id="a-CU"></a>顶有明珠。<a id="a-CV"></a>应可从乞。<a id="a-CW"></a>彼惜珠故不复更来。<a id="a-CX"></a>仙人闻已见彼龙来。<a id="a-CY"></a>即从乞珠殷勤不已。<a id="a-CZ"></a>龙遂远去。<a id="a-Ca"></a>说伽他曰。</p>
  <p id="aCb">饮食及衣服　　皆由珠所致</p>
  <p id="aCc">仁虽强乞求　　我实不能与</p>
  <p id="aCd">汝从我乞珠　　出言如利剑</p>
  <p id="aCe">亦如大石压　　从今更不来</p>
  <p id="aCf">汝诸苾刍。<a id="a-Cg"></a>彼之龙子是傍生类。<a id="a-Ch"></a>闻强乞求因即远去。<a id="a-Ci"></a>何况于人。<a id="a-Cj"></a>是故汝等不应从他强为乞觅。<a id="a-Ck"></a>复次汝应更听。<a id="a-Cl"></a>于往昔时有一仙人。<a id="a-Cm"></a>于大林中修习静虑。<a id="a-Cn"></a>时此林中多诸飞鸟。<a id="a-Co"></a>鸣声喧聒令彼仙人心不能定。<a id="a-Cp"></a>有余仙人来至其所。<a id="a-Cq"></a>见不得定。<a id="a-Cr"></a>问言。<a id="a-Cs"></a>何故不定。<a id="a-Ct"></a>即以事答。<a id="a-Cu"></a>彼仙告曰。<a id="a-Cv"></a>仁今可于夜中然大炬火。<a id="a-Cw"></a>于彼林下作如是语。<a id="a-Cx"></a>汝等可与我翼。<a id="a-Cy"></a>并与我卵及小鸟儿。<a id="a-Cz"></a>以充食用。<a id="a-D0"></a>时彼诸鸟闻是语已。<a id="a-D1"></a>衔卵将儿移向诸处。<a id="a-D2"></a>汝诸苾刍彼是鸟类。<a id="a-D3"></a>闻强乞时尚皆远去。<a id="a-D4"></a>况复于人。<a id="a-D5"></a>尔时世尊广引譬喻种种呵责已。<a id="a-D6"></a>告诸苾刍。<a id="a-D7"></a>乃至我观十利。<a id="a-D8"></a>为诸苾刍制其学处应如是说。</p>
  <p id="aD9">若复苾刍有四月请须时应受。<a id="a-DA"></a>若过受者波逸底迦。<a id="a-DB"></a>如是世尊制学处已。<a id="a-DC"></a>渐次游行至王舍城。<a id="a-DD"></a>住竹林园中至坐夏时。<a id="a-DE"></a>影胜大王请佛及僧三月供养。<a id="a-DF"></a>时具寿毕邻陀跋蹉姊夫复请供养。<a id="a-DG"></a>毕邻陀跋蹉遂便白佛。<a id="a-DH"></a>佛言今我随开。<a id="a-DI"></a>若别别请者。<a id="a-DJ"></a>苾刍应受无犯。<a id="a-DK"></a>复有客苾刍来。<a id="a-DL"></a>作如是念。<a id="a-DM"></a>我不被王请。<a id="a-DN"></a>遂行乞食。<a id="a-DO"></a>王因见之问言。<a id="a-DP"></a>我请众僧何因乞食。<a id="a-DQ"></a>答言我不受请。<a id="a-DR"></a>王曰诸有苾刍我更请之。<a id="a-DS"></a>以事白佛。<a id="a-DT"></a>佛言若更请者苾刍应受。<a id="a-DU"></a>时诸苾刍作如是念。<a id="a-DV"></a>王务繁多或容废忘。<a id="a-DW"></a>我行乞食。<a id="a-DX"></a>王复遥见。<a id="a-DY"></a>我已更请何意乞食。<a id="a-DZ"></a>苾刍告曰。<a id="a-Da"></a>王法事繁或容废忘。<a id="a-Db"></a>王曰我更殷勤重请。<a id="a-Dc"></a>愿受我食。<a id="a-Dd"></a>以事白佛。<a id="a-De"></a>佛言若殷勤重请当可受之。<a id="a-Df"></a>时影胜王请佛僧食。<a id="a-Dg"></a>时既满已巡行乞食。<a id="a-Dh"></a>王复遥见。<a id="a-Di"></a>何因圣者仍行乞食。<a id="a-Dj"></a>白言王请食了。<a id="a-Dk"></a>是以行乞。<a id="a-Dl"></a>王曰我今常请。<a id="a-Dm"></a>时诸苾刍以事白佛。<a id="a-Dn"></a>佛言若常请者苾刍应受。<a id="a-Do"></a>尔时世尊赞叹持戒少欲。<a id="a-Dp"></a>呵责多欲。<a id="a-Dq"></a>告诸苾刍曰前是创制此是随开。<a id="a-Dr"></a>为诸弟子重制学处。<a id="a-Ds"></a>应如是说。</p>
  <p id="aDt">若复苾刍有四月请须时应受。<a id="a-Du"></a>若过受者除余时。<a id="a-Dv"></a>波逸底迦。<a id="a-Dw"></a>余时者。<a id="a-Dx"></a>谓别请更请。<a id="a-Dy"></a>殷勤请常请。<a id="a-Dz"></a>此是时。<a id="a-E0"></a>若苾刍者谓邬波难陀。<a id="a-E1"></a>四月者谓齐四月。<a id="a-E2"></a>请者谓他延请。<a id="a-E3"></a>受者谓许其事。<a id="a-E4"></a>若过者谓过期限。<a id="a-E5"></a>除余时者谓别请时。<a id="a-E6"></a>即是不及余人。<a id="a-E7"></a>更请。<a id="a-E8"></a>谓数数更请。<a id="a-E9"></a>殷勤请者。<a id="a-EA"></a>谓更殷勤尽心而请。<a id="a-EB"></a>常请者。<a id="a-EC"></a>谓是长时延请。<a id="a-ED"></a>此是时者。<a id="a-EE"></a>谓随开时。<a id="a-EF"></a>释罪如上。<a id="a-EG"></a>此中犯相其事云何。<a id="a-EH"></a>若苾刍他请粗食从索美好。<a id="a-EI"></a>索时恶作。<a id="a-EJ"></a>食便堕罪。<a id="a-EK"></a>若他与好食从索粗者。<a id="a-EL"></a>索时恶作。<a id="a-EM"></a>食时无犯。<a id="a-EN"></a>如与乳等时便从索酪等。<a id="a-EO"></a>索时恶作。<a id="a-EP"></a>食时堕罪。<a id="a-EQ"></a>若病者无犯。<a id="a-ER"></a>若苾刍巡家乞食。<a id="a-ES"></a>女人见已持食而出。<a id="a-ET"></a>若苾刍情有所希者。<a id="a-EU"></a>应告彼女曰。<a id="a-EV"></a>更不须饭。<a id="a-EW"></a>若女返问。<a id="a-EX"></a>圣者更何所须者。<a id="a-EY"></a>此即是请随所须者。<a id="a-EZ"></a>当就觅之无犯。<a id="a-Ea"></a>又无犯者谓初犯人。<a id="a-Eb"></a>广说如上。</p>
  <p data-pb></p>
  <h2 id="aEc">遮传教学处第七十五</h2>
  <p id="aEd">佛在王舍城羯兰铎迦池竹林园中。<a id="a-Ee"></a>世尊法尔若制二部共学处时。<a id="a-Ef"></a>即二部僧伽并皆须集。<a id="a-Eg"></a>此之学处是二部共有。<a id="a-Eh"></a>然尼众不集。<a id="a-Ei"></a>佛告具寿阿难陀。<a id="a-Ej"></a>汝可语朱荼半托迦。<a id="a-Ek"></a>汝当持此学处诣苾刍尼众而为宣告。<a id="a-El"></a>时阿难陀即往朱荼半托迦所。<a id="a-Em"></a>具陈佛语。<a id="a-En"></a>时朱荼半托迦奉佛教已。<a id="a-Eo"></a>便往尼寺欲宣佛教。<a id="a-Ep"></a>于其中路见六众苾刍。<a id="a-Eq"></a>便告之曰。<a id="a-Er"></a>具寿。<a id="a-Es"></a>佛为二部僧伽今制学处。<a id="a-Et"></a>六众问曰。<a id="a-Eu"></a>是何学处。<a id="a-Ev"></a>即为陈说。</p>
  <p id="aEw">若复苾刍有四月请须时应受。<a id="a-Ex"></a>若过受者除余时。<a id="a-Ey"></a>波逸底迦。<a id="a-Ez"></a>若有别请更请殷勤请者常请者。<a id="a-F0"></a>此是时。<a id="a-F1"></a>既为说已报六众曰。<a id="a-F2"></a>具寿。<a id="a-F3"></a>此之学处应当修学。<a id="a-F4"></a>六众报曰。<a id="a-F5"></a>汝是愚痴不分明不善好。<a id="a-F6"></a>我今岂能用汝之言行斯学处。<a id="a-F7"></a>我若见余苾刍善闲三藏者。<a id="a-F8"></a>当随彼言受行学处。<a id="a-F9"></a>作是骂已遂便舍去。<a id="a-FA"></a>时半托迦又至十二众苾刍尼处。<a id="a-FB"></a>彼亦如是作非法言。<a id="a-FC"></a>余众苾刍苾刍尼闻已欢喜。<a id="a-FD"></a>顶受奉行。<a id="a-FE"></a>时半托迦还住处已。<a id="a-FF"></a>即以此事白诸苾刍。<a id="a-FG"></a>时少欲者闻是语已以缘白佛。<a id="a-FH"></a>佛言乃至我观十利。<a id="a-FI"></a>为诸苾刍制其学处。<a id="a-FJ"></a>应如是说。</p>
  <p id="aFK">若复苾刍闻诸苾刍作如是语。<a id="a-FL"></a>具寿。<a id="a-FM"></a>仁今当习如是学处。<a id="a-FN"></a>彼作是语。<a id="a-FO"></a>我实不能用汝愚痴不分明不善解者所说之言受行学处。<a id="a-FP"></a>我若见余善闲三藏。<a id="a-FQ"></a>当随彼言而受行者。<a id="a-FR"></a>波逸底迦。<a id="a-FS"></a>若彼苾刍实欲求解者。<a id="a-FT"></a>当问三藏。<a id="a-FU"></a>此是时。<a id="a-FV"></a>若复苾刍者谓六众也。<a id="a-FW"></a>余义如上。<a id="a-FX"></a>具寿。<a id="a-FY"></a>仁今当习如是学处者。<a id="a-FZ"></a>谓是所传学处。<a id="a-Fa"></a>不能用汝愚痴等者。<a id="a-Fb"></a>谓思其恶思说其恶说作其恶作。<a id="a-Fc"></a>名之为愚。<a id="a-Fd"></a>若不持经律论。<a id="a-Fe"></a>名之为痴。<a id="a-Ff"></a>若于三藏不了其义。<a id="a-Fg"></a>名不分明。<a id="a-Fh"></a>若于三藏不善决择。<a id="a-Fi"></a>名不善解。<a id="a-Fj"></a>余文易知。<a id="a-Fk"></a>乃至释罪皆如上说。<a id="a-Fl"></a>此中犯相其事云何。<a id="a-Fm"></a>若有苾刍告余苾刍作如是语。<a id="a-Fn"></a>具寿。<a id="a-Fo"></a>仁可习行如是学处。<a id="a-Fp"></a>彼便报云。<a id="a-Fq"></a>我不能用汝语。<a id="a-Fr"></a>便以愚等四事一一说时。<a id="a-Fs"></a>皆得堕罪。<a id="a-Ft"></a>若彼前人是实愚等。<a id="a-Fu"></a>说时无犯。<a id="a-Fv"></a>又无犯者谓初犯人。<a id="a-Fw"></a>广说如上。</p>
  <p data-pb></p>
  <h2 id="aFx">默听斗诤学处第七十六</h2>
  <p id="aFy">佛在室罗伐城逝多林给孤独园。<a id="a-Fz"></a>时邬陀夷断众结惑证阿罗汉。<a id="a-G0"></a>具寿阐陀向憍闪毗省缘而坐。<a id="a-G1"></a>阿说迦补捺伐素俱并命终。<a id="a-G2"></a>难陀邬波难陀。<a id="a-G3"></a>依大众住。<a id="a-G4"></a>时十七众见是事已。<a id="a-G5"></a>各生勇决报怨之心。<a id="a-G6"></a>共作是议。<a id="a-G7"></a>于六众内极相欺恼者。<a id="a-G8"></a>邬波难陀常为初首。<a id="a-G9"></a>我等应与作舍置羯磨。<a id="a-GA"></a>便向食堂所共为筹议。<a id="a-GB"></a>时邬波难陀诣其窗所侧耳而听闻彼议论。<a id="a-GC"></a>即入堂中苦为克责。<a id="a-GD"></a>作如是语。<a id="a-GE"></a>我必当为汝等作大治罚。<a id="a-GF"></a>汝等岂可不闻古仙颂曰。</p>
  <p id="aGG">譬如绊象皮绳朽　　风吹日曝已多时</p>
  <p id="aGH">虽复无力可如初　　五百群羊尚可缚</p>
  <p id="aGI">时十七众知邬波难陀觉其事已。<a id="a-GJ"></a>便出共诣温堂之所评论其事。<a id="a-GK"></a>欲为舍置。<a id="a-GL"></a>时邬波难陀复于屏处听其言说。<a id="a-GM"></a>便入堂中更为害语。<a id="a-GN"></a>时彼十七便往上阁。<a id="a-GO"></a>邬波难陀住在中阁。<a id="a-GP"></a>彼在中阁。<a id="a-GQ"></a>邬波难陀住在阁下。<a id="a-GR"></a>彼在房内。<a id="a-GS"></a>邬波难陀遂居檐下。<a id="a-GT"></a>或复翻此。<a id="a-GU"></a>彼在门屋下。<a id="a-GV"></a>邬波难陀即在门隅。<a id="a-GW"></a>或时翻此。<a id="a-GX"></a>时十七众共作是议。<a id="a-GY"></a>我等不能为彼老人作舍置羯磨。<a id="a-GZ"></a>唐捐辛苦宜就其所共作忏摩。<a id="a-Ga"></a>便至其所请见容恕。<a id="a-Gb"></a>既愧谢已。<a id="a-Gc"></a>问言大德。<a id="a-Gd"></a>因何得知我等欲为大德作其舍置。<a id="a-Ge"></a>彼便一一具答其事。<a id="a-Gf"></a>汝所至处我随后听。<a id="a-Gg"></a>少欲苾刍闻是语已共生嫌耻。<a id="a-Gh"></a>云何苾刍知他苾刍有斗诤事共作评论。<a id="a-Gi"></a>而便。<a id="a-Gj"></a>窃往侧听其语。<a id="a-Gk"></a>作如是念。<a id="a-Gl"></a>随彼筹议我当发举。<a id="a-Gm"></a>时诸苾刍以缘白佛。<a id="a-Gn"></a>佛言乃至我观十利为诸苾刍制其学处。<a id="a-Go"></a>应如是说。</p>
  <p id="aGp">若复苾刍知余苾刍评论事生。<a id="a-Gq"></a>求过纷扰诤竞而住。<a id="a-Gr"></a>默然往彼听其所说。<a id="a-Gs"></a>作如是念。<a id="a-Gt"></a>我欲听已当令斗乱。<a id="a-Gu"></a>以此为缘者。<a id="a-Gv"></a>波逸底迦。</p>
  <p id="aGw">若复苾刍。<a id="a-Gx"></a>谓邬波难陀。<a id="a-Gy"></a>余义如上。<a id="a-Gz"></a>余苾刍者。<a id="a-H0"></a>谓此法中人。<a id="a-H1"></a>言评论事者。<a id="a-H2"></a>谓初见不可意事始作评论。<a id="a-H3"></a>言求过者。<a id="a-H4"></a>谓求觅过愆更相道说。<a id="a-H5"></a>纷扰者。<a id="a-H6"></a>谓情不含忍发举其事。<a id="a-H7"></a>诤竞者。<a id="a-H8"></a>以此诤事入斗诤门。<a id="a-H9"></a>自结朋党共相扶扇。<a id="a-HA"></a>斗诤而住默而听者。<a id="a-HB"></a>谓窃听其言随彼所说。<a id="a-HC"></a>斗乱者。<a id="a-HD"></a>欲令纷竞不止息也。<a id="a-HE"></a>释罪如上。<a id="a-HF"></a>此中犯相其事云何。<a id="a-HG"></a>若苾刍在于上阁共为议论。<a id="a-HH"></a>有余苾刍升阁之时。<a id="a-HI"></a>应蹈阶道作声。<a id="a-HJ"></a>或謦欬或弹指若不作如是事升阁之时。<a id="a-HK"></a>但闻言声未解其义。<a id="a-HL"></a>得恶作罪。<a id="a-HM"></a>若解言义便得堕罪。<a id="a-HN"></a>广说如前。<a id="a-HO"></a>乃至门屋轻重之罪随事应知。<a id="a-HP"></a>若经行处若静林中。<a id="a-HQ"></a>亦准事应识。<a id="a-HR"></a>若有苾刍随路行时共为筹议。<a id="a-HS"></a>苾刍后来。<a id="a-HT"></a>所有行法皆准升阁应知。<a id="a-HU"></a>若不作者。<a id="a-HV"></a>得罪轻重如上。<a id="a-HW"></a>若苾刍先无仇隙。<a id="a-HX"></a>遇尔闻之。<a id="a-HY"></a>或复听已欲令斗诤。<a id="a-HZ"></a>方便殄息者无犯。<a id="a-Ha"></a>又无犯者谓初犯人。<a id="a-Hb"></a>广说如上。</p>
 </body>
</html>