<!doctype html>
<html id="z3IBV0voA" data-ver="839">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第二十七</h1>
  <h2 id="a2">向未圆具人说粗罪学处第七</h2>
  <p id="a3">尔时薄伽梵在室罗伐城逝多林给孤独园。<a id="a-4"></a>时有众多苾刍或老或少。<a id="a-5"></a>由未离欲烦恼现前行于非法。<a id="a-6"></a>遂犯僧伽伐尸沙。<a id="a-7"></a>后于明解律藏者就之听习。<a id="a-8"></a>识知罪已各生追悔求欲除罪。<a id="a-9"></a>即便如法行其遍住及摩那[卑*也]。<a id="a-A"></a>便为众僧供给饮水或为扇凉。<a id="a-B"></a>或于世尊发爪窣堵波所。<a id="a-C"></a>以新瞿昧耶而涂拭之。<a id="a-D"></a>并余作务。<a id="a-E"></a>时有信敬婆罗门居士等。<a id="a-F"></a>见而议曰。<a id="a-G"></a>世间有人善别宝玉。<a id="a-H"></a>观诸宝物非伪滥者。<a id="a-I"></a>方收举之。<a id="a-J"></a>此诸苾刍亦复如是。<a id="a-K"></a>善知因果收诸福业。<a id="a-L"></a>虽年老耄亲为众僧供给饮水。<a id="a-M"></a>并诸作务而不辞劳。<a id="a-N"></a>然此六众唯自养身不修胜福。<a id="a-O"></a>彼诸人众作轻贱时。<a id="a-P"></a>六众闻已告诸人曰。<a id="a-Q"></a>汝等谓彼情乐福故而供给耶。<a id="a-R"></a>然彼非是好心自修福业。<a id="a-S"></a>但是僧众与治罚事令其营作。<a id="a-T"></a>诸人问曰。<a id="a-U"></a>彼有何过众与治罚。<a id="a-V"></a>六众报曰。<a id="a-W"></a>此老苾刍自作如是如是非法之事。<a id="a-X"></a>时彼婆罗门居士闻行非法。<a id="a-Y"></a>各生嫌耻作如是语。<a id="a-Z"></a>斯等老宿尚作非理。<a id="a-a"></a>诸余年少有罪何疑。<a id="a-b"></a>诸老苾刍于食后时。<a id="a-c"></a>复于窣睹波所同前涂拭。<a id="a-d"></a>是时六众诣彼老宿苾刍弟子求寂处。<a id="a-e"></a>问言具寿汝等二师今何处去。<a id="a-f"></a>弟子答曰。<a id="a-g"></a>大德。<a id="a-h"></a>我之师主修诸福业。<a id="a-i"></a>彼便问曰修何福耶。<a id="a-j"></a>答曰于世尊发爪窣睹波处。<a id="a-k"></a>以细软牛粪而为涂拭。<a id="a-l"></a>彼弟子等问六众曰。<a id="a-m"></a>大德仁等何不修福。<a id="a-n"></a>六众报曰。<a id="a-o"></a>汝等知不非汝二师自心求福。<a id="a-p"></a>于窣睹波所而为供养。<a id="a-q"></a>但是僧众与苦治罚令其受行。<a id="a-r"></a>弟子问曰。<a id="a-s"></a>我之师主作何罪过而受治罚。<a id="a-t"></a>彼便答曰。<a id="a-u"></a>汝之师主自作如是如是非法之事。<a id="a-v"></a>时彼老宿苾刍既出罪已。<a id="a-w"></a>令诸求寂作众事业。<a id="a-x"></a>彼便报曰。<a id="a-y"></a>师等何不自为。<a id="a-z"></a>师曰我不应作。<a id="a-10"></a>求寂报曰。<a id="a-11"></a>师等尚作如是如是非法之事。<a id="a-12"></a>斯等作业何不合耶。<a id="a-13"></a>师便报曰。<a id="a-14"></a>虽有斯过我等如法皆已说除。<a id="a-15"></a>然此罪事谁向汝说。<a id="a-16"></a>求寂报曰。<a id="a-17"></a>是六众苾刍。<a id="a-18"></a>时诸少欲苾刍闻生嫌贱。<a id="a-19"></a>云何苾刍于未圆具人说他粗罪。<a id="a-1A"></a>时诸苾刍以此因缘具白世尊。<a id="a-1B"></a>世尊告诸苾刍。<a id="a-1C"></a>广说乃至问六众曰。<a id="a-1D"></a>汝等苾刍实向未圆具人说他粗罪不。<a id="a-1E"></a>白佛言。<a id="a-1F"></a>大德实尔。<a id="a-1G"></a>于时世尊以种种呵责。<a id="a-1H"></a>乃至非出家者之所应作。<a id="a-1I"></a>既呵责已告诸苾刍曰。<a id="a-1J"></a>我观十利为诸苾刍制其学处应如是说。</p>
  <p id="a1K">若复苾刍知他苾刍有粗恶罪。<a id="a-1L"></a>向未受近圆人说者。<a id="a-1M"></a>波逸底迦。<a id="a-1N"></a>如是世尊为诸苾刍制学处已。<a id="a-1O"></a>室罗伐城有苾刍名曰广额。<a id="a-1P"></a>有苾刍尼名曰松干。<a id="a-1Q"></a>时此二人于诸俗舍作污家事现不善相。<a id="a-1R"></a>遂使诸人不生敬信。<a id="a-1S"></a>时诸苾刍以此因缘具白世尊。<a id="a-1T"></a>世尊告曰。<a id="a-1U"></a>汝诸苾刍应差苾刍于诸俗家告语诸人。<a id="a-1V"></a>云广额苾刍松干苾刍尼所作非法。<a id="a-1W"></a>若苾刍不具五法即不应差。<a id="a-1X"></a>设差亦不应遣去。<a id="a-1Y"></a>云何为五。<a id="a-1Z"></a>有爱恚痴怖不知说与未说。<a id="a-1a"></a>若具五法应差。<a id="a-1b"></a>设差应去。<a id="a-1c"></a>如是应敷座鸣揵稚。<a id="a-1d"></a>众既集已以言告知。<a id="a-1e"></a>先当问能汝某甲能往诸俗家。<a id="a-1f"></a>说广额苾刍松干苾刍尼所行非法不。<a id="a-1g"></a>彼答言能。<a id="a-1h"></a>次一苾刍为白羯磨。<a id="a-1i"></a>应如是作。</p>
  <p id="a1j">大德僧伽听。<a id="a-1k"></a>此广额苾刍松干苾刍尼。<a id="a-1l"></a>于诸俗家作诸非法。<a id="a-1m"></a>遂令诸人不生敬信。<a id="a-1n"></a>此苾刍某甲能往诸俗家。<a id="a-1o"></a>说广额苾刍松干苾刍尼所行非法。<a id="a-1p"></a>若僧伽时至。<a id="a-1q"></a>听者僧伽应许。<a id="a-1r"></a>僧伽今差此苾刍某甲。<a id="a-1s"></a>于诸俗家说广额苾刍松干苾刍尼所行非法。<a id="a-1t"></a>白如是。<a id="a-1u"></a>次作羯磨。</p>
  <p id="a1v">大德僧伽听。<a id="a-1w"></a>此广额苾刍松干苾刍尼。<a id="a-1x"></a>于诸俗家作诸非法。<a id="a-1y"></a>遂令诸人不生敬信。<a id="a-1z"></a>此苾刍某甲能往俗家。<a id="a-20"></a>说广额苾刍松干苾刍尼所行非法。<a id="a-21"></a>僧伽今差苾刍某甲。<a id="a-22"></a>于诸俗家为说过人。<a id="a-23"></a>于诸俗家说广额苾刍松干苾刍尼所行非法。<a id="a-24"></a>若诸具寿许此苾刍某甲。<a id="a-25"></a>于诸俗家为说过人。<a id="a-26"></a>于诸俗家说广额苾刍松干苾刍尼所行非法者默然。<a id="a-27"></a>若不许者说。<a id="a-28"></a>僧伽今已许。<a id="a-29"></a>差此苾刍某甲。<a id="a-2A"></a>于诸俗家为说过者。<a id="a-2B"></a>向诸俗家说广额苾刍松干苾刍尼所行非法由其默然故。<a id="a-2C"></a>我今如是持。</p>
  <p id="a2D">汝等苾刍我今为彼。<a id="a-2E"></a>于诸俗家说过苾刍制其行法。<a id="a-2F"></a>彼苾刍应至俗家作如是语。<a id="a-2G"></a>诸仁当听。<a id="a-2H"></a>有污俗家者有污出家者。<a id="a-2I"></a>譬如田畦稻谷滋茂。<a id="a-2J"></a>便遭霜雹遂令苗稼尽见摧残。<a id="a-2K"></a>又如甘蔗茎干敷荣。<a id="a-2L"></a>遭赤节病遂令损坏无有遗余。<a id="a-2M"></a>仁等当知。<a id="a-2N"></a>彼二罪恶之人亦复如是。<a id="a-2O"></a>仁等莫与共为杂住亏损圣教。<a id="a-2P"></a>当知此人自身损坏。<a id="a-2Q"></a>犹如焦种不复生芽。<a id="a-2R"></a>今于圣教法律之中不能增长。<a id="a-2S"></a>汝等当观如来应供正遍知。<a id="a-2T"></a>及观上座尊者解了憍陈如。<a id="a-2U"></a>尊者婆涩波。<a id="a-2V"></a>尊者无胜。<a id="a-2W"></a>尊者贤善。<a id="a-2X"></a>尊者大名。<a id="a-2Y"></a>尊者名称。<a id="a-2Z"></a>尊者圆满。<a id="a-2a"></a>尊者无垢。<a id="a-2b"></a>尊者牛王。<a id="a-2c"></a>尊者善臂。<a id="a-2d"></a>尊者身子。<a id="a-2e"></a>尊者大目干连。<a id="a-2f"></a>尊者俱耻罗。<a id="a-2g"></a>尊者大准陀。<a id="a-2h"></a>尊者大迦多演那。<a id="a-2i"></a>尊者嗢频蠡迦摄。<a id="a-2j"></a>尊者那地迦摄。<a id="a-2k"></a>尊者伽耶迦摄。<a id="a-2l"></a>尊者大迦摄。<a id="a-2m"></a>尊者难提。<a id="a-2n"></a>如是等诸大苾刍。<a id="a-2o"></a>汝当观察。<a id="a-2p"></a>时彼告令苾刍应于俗家如是告已。<a id="a-2q"></a>即出其舍。<a id="a-2r"></a>时广额苾刍闻斯事已。<a id="a-2s"></a>便作是念。<a id="a-2t"></a>众僧为我差彼苾刍。<a id="a-2u"></a>向俗家中说我过失。<a id="a-2v"></a>即便诣彼苾刍处作如是语。<a id="a-2w"></a>汝于俗家说我过失耶。<a id="a-2x"></a>彼便报曰。<a id="a-2y"></a>我得众僧如法教令。<a id="a-2z"></a>广额答曰。<a id="a-30"></a>我于是事随合不合当破汝腹决取中肠。<a id="a-31"></a>绕逝多林令使周匝。<a id="a-32"></a>斩截汝首悬在寺门。<a id="a-33"></a>若破油瓶众人共见。<a id="a-34"></a>彼闻是语即大惊怖。<a id="a-35"></a>告诸苾刍曰。<a id="a-36"></a>广额于我欲相屠害。<a id="a-37"></a>遂以上事具告众知。<a id="a-38"></a>我今不能更于俗舍陈说其事。<a id="a-39"></a>时诸苾刍即以此缘具白世尊。<a id="a-3A"></a>世尊告曰。<a id="a-3B"></a>彼之痴人能欺别人不能欺众。<a id="a-3C"></a>由是僧伽应作单白详说其过。<a id="a-3D"></a>敷座鸣揵稚众既集已。<a id="a-3E"></a>应言告知令一苾刍应如是作。</p>
  <p id="a3F">大德僧伽听。<a id="a-3G"></a>此广额苾刍松干苾刍尼。<a id="a-3H"></a>于诸俗家作非法事。<a id="a-3I"></a>遂令多人不生敬信。<a id="a-3J"></a>今无别人能于俗舍说其过咎。<a id="a-3K"></a>若僧伽时至。<a id="a-3L"></a>僧伽听许。<a id="a-3M"></a>僧伽今若见广额苾刍松干苾刍尼。<a id="a-3N"></a>于诸俗家作非法处。<a id="a-3O"></a>即应于彼说其过失。<a id="a-3P"></a>当作是语。<a id="a-3Q"></a>仁等当知。<a id="a-3R"></a>此罪恶苾刍及苾刍尼。<a id="a-3S"></a>亏损圣教。<a id="a-3T"></a>当知此人自身损坏。<a id="a-3U"></a>犹如焦种不复生芽。<a id="a-3V"></a>今于圣教法律之中不能增长。<a id="a-3W"></a>汝等当观如来应正遍知。<a id="a-3X"></a>及观上座解了憍陈如等。<a id="a-3Y"></a>诸大苾刍所有行迹。<a id="a-3Z"></a>白如是。</p>
  <p id="a3a">如佛所教。<a id="a-3b"></a>令诸大众于彼行处普告俗家。<a id="a-3c"></a>时诸苾刍于诸俗家。<a id="a-3d"></a>随知不知悉皆告语。<a id="a-3e"></a>遂令众人不生敬信。<a id="a-3f"></a>使乞食者饮食难求。<a id="a-3g"></a>即以此缘具白世尊。<a id="a-3h"></a>世尊告曰。<a id="a-3i"></a>于诸俗家知彼苾刍苾刍尼行恶行处。<a id="a-3j"></a>当说其过。<a id="a-3k"></a>勿于不知处由此。<a id="a-3l"></a>当知除僧羯磨。<a id="a-3m"></a>尔时世尊赞叹持戒。<a id="a-3n"></a>随时宣说少欲法已。<a id="a-3o"></a>告诸苾刍曰。<a id="a-3p"></a>前是创制此是随开。<a id="a-3q"></a>乃至应如是说。</p>
  <p id="a3r">若复苾刍知他苾刍有粗恶罪。<a id="a-3s"></a>向未近圆人说。<a id="a-3t"></a>除僧羯磨。<a id="a-3u"></a>波逸底迦。</p>
  <p id="a3v">若复苾刍者。<a id="a-3w"></a>谓是六众余义如上。<a id="a-3x"></a>言圆具者有其二种。<a id="a-3y"></a>谓苾刍苾刍尼余名未具。<a id="a-3z"></a>言粗恶者有二种。<a id="a-40"></a>谓波罗市迦因起。<a id="a-41"></a>及僧伽伐尸沙因起。<a id="a-42"></a>此粗恶者有二种相。<a id="a-43"></a>一自性粗恶。<a id="a-44"></a>二因起粗恶。<a id="a-45"></a>言告语者谓彰露其事。<a id="a-46"></a>除僧羯磨者。<a id="a-47"></a>谓除大众为其作法。<a id="a-48"></a>波逸底迦义如上。<a id="a-49"></a>此中犯相其事云何。<a id="a-4A"></a>若苾刍于不知俗家作不知想。<a id="a-4B"></a>疑向彼说他粗恶罪者。<a id="a-4C"></a>得堕罪。<a id="a-4D"></a>若苾刍于知俗家作不知想。<a id="a-4E"></a>疑向彼说者。<a id="a-4F"></a>得恶作罪。<a id="a-4G"></a>无犯者于不知俗家作先知想。<a id="a-4H"></a>若大众详说其事。<a id="a-4I"></a>或时人众普悉知闻。<a id="a-4J"></a>犹如壁画人所共观。<a id="a-4K"></a>非我独知说皆无过。<a id="a-4L"></a>又无犯者最初犯人。<a id="a-4M"></a>或痴狂心乱痛恼所缠。</p>
  <p data-pb></p>
  <h2 id="a4N">实得上人法向未圆具人说学处第八</h2>
  <p id="a4O">尔时佛在广严城猕猴池侧高阁堂中。<a id="a-4P"></a>时有五百渔人。<a id="a-4Q"></a>于胜慧河边结侣而住。<a id="a-4R"></a>彼诸渔人有二大网。<a id="a-4S"></a>一名小足。<a id="a-4T"></a>二名大足。<a id="a-4U"></a>广说如前。<a id="a-4V"></a>第四波罗市迦。<a id="a-4W"></a>乃至此五百人悉皆出家。<a id="a-4X"></a>精勤修习得阿罗汉。<a id="a-4Y"></a>尔时世尊在竹林聚落。<a id="a-4Z"></a>时逢饥馑乞食难得。<a id="a-4a"></a>奉世尊教随处安居。<a id="a-4b"></a>彼诸苾刍俱往本村而作安居。<a id="a-4c"></a>各生是念。<a id="a-4d"></a>我等前时以不实事共相赞叹遂被呵责。<a id="a-4e"></a>我等今逢时世饥馑乞食难求。<a id="a-4f"></a>各以实德共相赞叹足得充济。<a id="a-4g"></a>遂至亲族所作如是言。<a id="a-4h"></a>乃至告云汝诸眷属大获善利。<a id="a-4i"></a>汝聚落中得有如是胜妙。<a id="a-4j"></a>僧众于此安居。<a id="a-4k"></a>此苾刍得无常想。<a id="a-4l"></a>于无常苦想。<a id="a-4m"></a>广说乃至得八解脱。<a id="a-4n"></a>后于异时彼诸眷属来相看问。<a id="a-4o"></a>时诸苾刍见眷属来。<a id="a-4p"></a>便即更互共相赞叹。<a id="a-4q"></a>汝诸眷属大获善利。<a id="a-4r"></a>近汝聚落得有如是胜上。<a id="a-4s"></a>僧众于此安居。<a id="a-4t"></a>此苾刍得无常想。<a id="a-4u"></a>广说乃至得阿罗汉果得八解脱。<a id="a-4v"></a>时诸眷属既闻说已。<a id="a-4w"></a>白言圣者。<a id="a-4x"></a>仁等证得如是胜果。<a id="a-4y"></a>答言皆得。<a id="a-4z"></a>时俗诸人闻得果者咸生爱乐。<a id="a-50"></a>于自父母妻子亲属而不拯济。<a id="a-51"></a>于诸苾刍各以饮食共相供给。<a id="a-52"></a>然佛住世与诸弟子二时大集。<a id="a-53"></a>一谓五月十五日欲安居时。<a id="a-54"></a>二谓八月十五日随意了时。<a id="a-55"></a>广说如前。<a id="a-56"></a>乃至诸苾刍三月既满作衣已竟。<a id="a-57"></a>颜色憔悴形容羸瘦。<a id="a-58"></a>执持衣钵往竹林村。<a id="a-59"></a>欲礼佛足既至村已。<a id="a-5A"></a>时具寿阿难陀遥见诸苾刍来。<a id="a-5B"></a>于同梵行者起怜念意。<a id="a-5C"></a>遂唱善来即前迎接。<a id="a-5D"></a>为持衣钵锡杖君持并余杂物沙门资具。<a id="a-5E"></a>又问具寿仁等何处安居而得来至。<a id="a-5F"></a>我于佛栗氏聚落三月安居。<a id="a-5G"></a>今来至此。<a id="a-5H"></a>阿难陀曰。<a id="a-5I"></a>仁等于彼安居三月之内。<a id="a-5J"></a>乞求饮食不劳苦耶。<a id="a-5K"></a>答曰。<a id="a-5L"></a>虽于彼处得安乐住。<a id="a-5M"></a>然乞饮食甚大艰辛。<a id="a-5N"></a>时阿难陀即便报曰。<a id="a-5O"></a>实尔具寿。<a id="a-5P"></a>目验衰羸容色憔悴。<a id="a-5Q"></a>准知饮食定是难求。<a id="a-5R"></a>时捕鱼村五百苾刍既安居了。<a id="a-5S"></a>执持衣钵亦至此村。<a id="a-5T"></a>颜色鲜好容貌肥盛。<a id="a-5U"></a>时阿难陀即便迎接如前具问。<a id="a-5V"></a>于安居处饮食易求安乐行不。<a id="a-5W"></a>报言。<a id="a-5X"></a>我于彼住实得安乐。<a id="a-5Y"></a>所求饮食易得不难。<a id="a-5Z"></a>阿难陀曰。<a id="a-5a"></a>具寿目验肥充容色光泽。<a id="a-5b"></a>准知饮食定是易求。<a id="a-5c"></a>时阿难陀具问其事。<a id="a-5d"></a>彼便答曰。<a id="a-5e"></a>我于眷属所自相赞叹云。<a id="a-5f"></a>此苾刍得无常想。<a id="a-5g"></a>乃至得八解脱。<a id="a-5h"></a>阿难陀问曰。<a id="a-5i"></a>所陈之事为实为虚。<a id="a-5j"></a>答言是实。<a id="a-5k"></a>问言具寿仁等岂合为少饮食以己所得上人之法向人说耶。<a id="a-5l"></a>即以此缘具白世尊。<a id="a-5m"></a>世尊。<a id="a-5n"></a>因此集苾刍众。<a id="a-5o"></a>知而故问广说如前。<a id="a-5p"></a>汝诸苾刍为饮食故。<a id="a-5q"></a>以己所得向未圆具人说耶。<a id="a-5r"></a>彼白佛言。<a id="a-5s"></a>实尔大德。<a id="a-5t"></a>尔时世尊。<a id="a-5u"></a>即便种种呵责诸苾刍已。<a id="a-5v"></a>乃至制其学处应如是说。</p>
  <p id="a5w">若复苾刍实得上人法。<a id="a-5x"></a>向未近圆人说者。<a id="a-5y"></a>波逸底迦。<a id="a-5z"></a>若复苾刍者。<a id="a-60"></a>谓五百渔人苾刍。<a id="a-61"></a>余义如上。<a id="a-62"></a>实得者谓其事是实。<a id="a-63"></a>上人法等者。<a id="a-64"></a>并如前。<a id="a-65"></a>第四他胜及次前广说。<a id="a-66"></a>此中犯相其事云何。</p>
  <p id="a67">摄颂曰。</p>
  <p id="a68">见想阿兰若　　舍中受妙座</p>
  <p id="a69">能知于自相　　方便显其身</p>
  <p id="a6A">若苾刍无虚妄心作实有想。<a id="a-6B"></a>对未圆具人作如是语。<a id="a-6C"></a>我见诸天龙药叉健达婆紧捺罗莫呼洛伽阿苏罗毕丽多毕舍遮鸠槃荼羯吒布单那者。<a id="a-6D"></a>得波逸底迦。<a id="a-6E"></a>若云我见粪扫鬼者。<a id="a-6F"></a>突色讫里多。<a id="a-6G"></a>若苾刍无虚妄心作实解想。<a id="a-6H"></a>对未圆具人作如是语。<a id="a-6I"></a>我闻天声乃至羯吒布单那声者。<a id="a-6J"></a>得波逸底迦。<a id="a-6K"></a>若云我闻粪扫鬼声者。<a id="a-6L"></a>得恶作罪。<a id="a-6M"></a>若苾刍无虚妄心。<a id="a-6N"></a>作实解想作如是语。<a id="a-6O"></a>我诣天处乃至羯吒布单那处者。<a id="a-6P"></a>得堕落罪。<a id="a-6Q"></a>若云诣粪扫鬼处者。<a id="a-6R"></a>得恶作罪。<a id="a-6S"></a>此等如前第四波罗市迦。<a id="a-6T"></a>咸应广说。<a id="a-6U"></a>于中别者。<a id="a-6V"></a>前他胜罪此云堕落。<a id="a-6W"></a>前云粗罪此云恶作。<a id="a-6X"></a>又无犯者谓最初犯人。<a id="a-6Y"></a>或痴狂心乱痛恼所缠。</p>
  <p data-pb></p>
  <h2 id="a6Z">谤回众利物学处第九</h2>
  <p id="a6a">尔时佛在王舍城羯兰铎迦池竹林园中。<a id="a-6b"></a>尔时实力子苾刍。<a id="a-6c"></a>被众差令分张卧具及知食次。<a id="a-6d"></a>彼有信心意乐贤善。<a id="a-6e"></a>为众捡校劳苦无辞。<a id="a-6f"></a>自己所有资生之物。<a id="a-6g"></a>于三宝田中及上行苾刍处悉皆施与。<a id="a-6h"></a>如是施已自己三衣并皆朽故。<a id="a-6i"></a>时诸苾刍见此事已共相议曰。<a id="a-6j"></a>此具寿实力子被众差令分张卧具及知食次。<a id="a-6k"></a>彼有信心意乐贤善。<a id="a-6l"></a>为众捡校劳苦无辞。<a id="a-6m"></a>自己所有资生之物。<a id="a-6n"></a>于三宝田中及上行苾刍处悉皆施与。<a id="a-6o"></a>如是施已自己三衣并皆朽故。<a id="a-6p"></a>若其有人施僧伽衣者。<a id="a-6q"></a>当以此衣与实力子。<a id="a-6r"></a>于时僧伽得好白氎。<a id="a-6s"></a>时诸苾刍即以此缘具白世尊。<a id="a-6t"></a>世尊告曰。<a id="a-6u"></a>汝诸苾刍应作单白和众与实力子。<a id="a-6v"></a>此衣诚无过咎。<a id="a-6w"></a>应如是作。<a id="a-6x"></a>敷座席鸣揵稚如常集僧。<a id="a-6y"></a>应如是作。</p>
  <p id="a6z">大德僧伽听。<a id="a-70"></a>此实力子有信敬心意乐贤善。<a id="a-71"></a>为众捡挍无辞劳苦。<a id="a-72"></a>自己所有资生之物。<a id="a-73"></a>于三宝田中及上行苾刍悉皆施尽。<a id="a-74"></a>如是施已。<a id="a-75"></a>自己三衣并皆朽故。<a id="a-76"></a>今时僧伽得好白氎。<a id="a-77"></a>若僧伽时至。<a id="a-78"></a>僧伽听许。<a id="a-79"></a>僧伽今详许将此白[疊*毛]与实力子。<a id="a-7A"></a>白如是。</p>
  <p id="a7B">时诸苾刍如佛所教便为单白。<a id="a-7C"></a>以僧白氎与实力子。<a id="a-7D"></a>然具寿实力子与友地二苾刍。<a id="a-7E"></a>积代怨仇业缘未绝。<a id="a-7F"></a>于苾刍前作嫌毁言。<a id="a-7G"></a>诸具寿何因众僧能得利养。<a id="a-7H"></a>随亲识处而回与之。<a id="a-7I"></a>时诸苾刍闻是语已告言。<a id="a-7J"></a>具寿作白之时。<a id="a-7K"></a>汝岂不集同心许耶。<a id="a-7L"></a>答言同集。<a id="a-7M"></a>诸苾刍曰。<a id="a-7N"></a>若尔何意作嫌毁言。<a id="a-7O"></a>答曰。<a id="a-7P"></a>岂可啼哭亦不得耶。<a id="a-7Q"></a>时诸少欲苾刍。<a id="a-7R"></a>闻生嫌耻众共非斥。<a id="a-7S"></a>云何苾刍先共同心后便异说。<a id="a-7T"></a>言诸具寿众僧得利随亲厚处回与别人。<a id="a-7U"></a>时诸苾刍即以此缘具白世尊。<a id="a-7V"></a>世尊告曰。<a id="a-7W"></a>汝友地二人实作此语。<a id="a-7X"></a>诸具寿众僧得利随亲厚处回与别人。<a id="a-7Y"></a>彼二白言。<a id="a-7Z"></a>实尔大德。<a id="a-7a"></a>尔时世尊种种呵责已。<a id="a-7b"></a>广说如上。<a id="a-7c"></a>乃至我今为诸苾刍制其学处应如是说。</p>
  <p id="a7d">若复苾刍先同心许后作是说。<a id="a-7e"></a>诸具寿以僧利物随亲厚处回与别人者。<a id="a-7f"></a>波逸底迦。</p>
  <p id="a7g">若复苾刍者。<a id="a-7h"></a>谓友地二人。<a id="a-7i"></a>余义如上。<a id="a-7j"></a>先同心许者。<a id="a-7k"></a>谓先许其事。<a id="a-7l"></a>后作是说者。<a id="a-7m"></a>谓于后时作如是语。<a id="a-7n"></a>随亲厚者。<a id="a-7o"></a>何谓苾刍亲厚。<a id="a-7p"></a>谓亲教师与弟子。<a id="a-7q"></a>弟子与亲教师。<a id="a-7r"></a>又轨范师。<a id="a-7s"></a>与依止弟子。<a id="a-7t"></a>依止弟子与轨范师。<a id="a-7u"></a>同亲教师同轨范师及余亲友。<a id="a-7v"></a>是众僧者谓佛弟子。<a id="a-7w"></a>物利者有二种。<a id="a-7x"></a>一衣物利。<a id="a-7y"></a>二饮食利。<a id="a-7z"></a>此中利者谓是衣利。<a id="a-80"></a>已至众中回与者。<a id="a-81"></a>谓以僧物转与别人。<a id="a-82"></a>波逸底迦者义并如上。<a id="a-83"></a>此中犯相其事云何。<a id="a-84"></a>若苾刍随有多少众僧利物。<a id="a-85"></a>先同心许后作是说。<a id="a-86"></a>诸具寿随亲厚以众僧利物回与别人者。<a id="a-87"></a>皆得波逸底迦。<a id="a-88"></a>若僧实不与辄自回与者。<a id="a-89"></a>说时无犯。<a id="a-8A"></a>又无犯者最初犯人。<a id="a-8B"></a>或痴狂心乱痛恼所缠。</p>
  <p data-pb></p>
  <h2 id="a8C">轻呵戒学处第十</h2>
  <p id="a8D">尔时佛在室罗伐城逝多林给孤独园。<a id="a-8E"></a>佛告诸苾刍。<a id="a-8F"></a>汝等半月半月应说波罗底木叉经。<a id="a-8G"></a>时诸苾刍随佛所教。<a id="a-8H"></a>半月说波罗底木叉经。<a id="a-8I"></a>时六众苾刍闻说四波罗市迦时。<a id="a-8J"></a>默然无语。<a id="a-8K"></a>说僧迦伐尸沙时。<a id="a-8L"></a>二不定时。<a id="a-8M"></a>三十泥萨只波逸底迦。<a id="a-8N"></a>九十波逸底迦。<a id="a-8O"></a>四波罗底提舍尼。<a id="a-8P"></a>众多学法七灭诤法。<a id="a-8Q"></a>时六众苾刍作如是语。<a id="a-8R"></a>诸具寿若知其事及识其人。<a id="a-8S"></a>何故于我所有疮疣数更伤损。<a id="a-8T"></a>仁等于此小随小戒。<a id="a-8U"></a>半月半月数宣说时。<a id="a-8V"></a>令诸苾刍心生忧恼发起追悔。<a id="a-8W"></a>时诸苾刍闻是语已。<a id="a-8X"></a>报言。<a id="a-8Y"></a>具寿我今不为汝等。<a id="a-8Z"></a>每于半月说别解脱经。<a id="a-8a"></a>然而我等奉大师教是故说耳。<a id="a-8b"></a>于时六众虽闻此语仍嫌毁未休。<a id="a-8c"></a>云何用说此小随小戒。<a id="a-8d"></a>令诸苾刍心生忧恼发起追悔。<a id="a-8e"></a>诸苾刍报曰。<a id="a-8f"></a>若不用闻者汝等先来作何过失心生追悔。<a id="a-8g"></a>时诸少欲苾刍皆生嫌耻作如是语。<a id="a-8h"></a>云何汝等于半月中。<a id="a-8i"></a>闻说四波罗市迦时默然无说。<a id="a-8j"></a>及说僧伽伐尸沙乃至七灭诤法。<a id="a-8k"></a>便作是语。<a id="a-8l"></a>诸具寿若知其事及识其人。<a id="a-8m"></a>广说如前。<a id="a-8n"></a>乃至发起追悔。<a id="a-8o"></a>时诸苾刍即以此缘具白世尊。<a id="a-8p"></a>世尊告曰。<a id="a-8q"></a>汝等六众说戒之时实作此语。<a id="a-8r"></a>广问其事。<a id="a-8s"></a>答言。<a id="a-8t"></a>实尔大德。<a id="a-8u"></a>世尊种种呵责已。<a id="a-8v"></a>乃至制其学处应如是说。</p>
  <p id="a8w">若复苾刍半月半月说戒经时。<a id="a-8x"></a>作如是语。<a id="a-8y"></a>具寿何用说此小随小学处。<a id="a-8z"></a>为说是戒时令诸苾刍心生恶作恼悔怀忧。<a id="a-90"></a>若作如是轻呵戒者。<a id="a-91"></a>波逸底伽。<a id="a-92"></a>若复苾刍者谓是六众。<a id="a-93"></a>余义如上。<a id="a-94"></a>言半月者谓一月分两。<a id="a-95"></a>戒者。<a id="a-96"></a>谓从四他胜终至七灭诤。<a id="a-97"></a>经者是次第相应义。<a id="a-98"></a>说者谓宣说。<a id="a-99"></a>时具寿等者。<a id="a-9A"></a>谓叙述其情彰忧恼状。<a id="a-9B"></a>轻呵戒者。<a id="a-9C"></a>谓出毁语以告前人。<a id="a-9D"></a>堕义如上。<a id="a-9E"></a>此中犯相其事云何。<a id="a-9F"></a>若苾刍每于半月说四波罗市迦时。<a id="a-9G"></a>说僧伽伐尸沙。<a id="a-9H"></a>乃至说七灭诤时作如是语。<a id="a-9I"></a>具寿何须说此小随小戒。<a id="a-9J"></a>令诸苾刍心生恶作者。<a id="a-9K"></a>得波逸底迦。<a id="a-9L"></a>或生恼悔忧热。<a id="a-9M"></a>或云思忆俗事。<a id="a-9N"></a>或云不乐出家。<a id="a-9O"></a>或云归俗作斯等语皆得堕罪。<a id="a-9P"></a>如是应知。<a id="a-9Q"></a>于余十六事处及杂事处。<a id="a-9R"></a>尼陀那处。<a id="a-9S"></a>目得迦等处。<a id="a-9T"></a>及于律教相应经处。<a id="a-9U"></a>及余经处。<a id="a-9V"></a>说此等时若苾刍作如是语。<a id="a-9W"></a>具寿何用说此小随小戒。<a id="a-9X"></a>说此之时令诸苾刍生恶作者。<a id="a-9Y"></a>得波逸底迦。<a id="a-9Z"></a>若余经处宣说之时作如是语。<a id="a-9a"></a>具寿何用依此经中。<a id="a-9b"></a>说如是事令人恼悔等者。<a id="a-9c"></a>得恶作罪。<a id="a-9d"></a>又无犯者谓最初犯人。<a id="a-9e"></a>或痴狂心乱痛恼所缠。</p>
  <p id="a9f">第二摄颂曰。</p>
  <p id="a9g">种子轻恼教　　安床草蓐牵</p>
  <p id="a9h">强住脱脚床　　浇草应三二</p>
  <p data-pb></p>
  <h2 id="a9i">坏生种学处第十一</h2>
  <p id="a9j">尔时佛在室罗伐城逝多林给孤独园。<a id="a-9k"></a>尔时有一莫诃罗苾刍。<a id="a-9l"></a>愚昧无识欲为僧伽造立大寺。<a id="a-9m"></a>遂便斩伐胜妙大树。<a id="a-9n"></a>时有天神依树而住。<a id="a-9o"></a>是时此天过初夜分身光超绝。<a id="a-9p"></a>来诣佛所顶礼佛足在一面坐。<a id="a-9q"></a>此天身光周遍辉耀逝多园林。<a id="a-9r"></a>白佛言。<a id="a-9s"></a>世尊有一年老苾刍。<a id="a-9t"></a>愚昧无识不解时宜。<a id="a-9u"></a>欲为僧伽造立大寺。<a id="a-9v"></a>遂便斩伐形胜大树。<a id="a-9w"></a>此树是我久所依止舍宅之处。<a id="a-9x"></a>大德今既时属严冬。<a id="a-9y"></a>寒风裂竹幼稚男女夜无所依。<a id="a-9z"></a>惟愿世尊慈悲鉴察我欲何计。<a id="a-A0"></a>尔时世尊。<a id="a-A1"></a>即便命彼余大树神而告之曰。<a id="a-A2"></a>汝所住处可见容此无依天神。<a id="a-A3"></a>时彼树神奉教安置尔时世尊至天晓已。<a id="a-A4"></a>集诸苾刍于如常座。<a id="a-A5"></a>安详坐已告诸苾刍。<a id="a-A6"></a>于昨夜中有一树神光明超绝。<a id="a-A7"></a>来至我所礼我足已在一面坐。<a id="a-A8"></a>由天身光周遍辉耀逝多园林。<a id="a-A9"></a>作如是白。<a id="a-AA"></a>世尊有一年老莫诃罗苾刍。<a id="a-AB"></a>愚昧无识不解时宜。<a id="a-AC"></a>欲为僧伽造立大寺。<a id="a-AD"></a>遂便斩伐形胜大树。<a id="a-AE"></a>此树是我久所依止舍宅之处。<a id="a-AF"></a>大德今既时属严冬。<a id="a-AG"></a>寒风裂竹幼稚男女夜无所依。<a id="a-AH"></a>唯愿世尊慈悲鉴察我于今时欲作何计。<a id="a-AI"></a>汝等苾刍此莫诃罗所为非法。<a id="a-AJ"></a>伐彼天神形胜大树。<a id="a-AK"></a>令彼天神共相嫌贱。<a id="a-AL"></a>乖释子法。<a id="a-AM"></a>佛作是念。<a id="a-AN"></a>由此苾刍斩伐大树有罪过生。<a id="a-AO"></a>以此为缘从今已后苾刍不应斩伐其树。<a id="a-AP"></a>若斩伐者得越法罪。<a id="a-AQ"></a>此是缘起犹未制戒。<a id="a-AR"></a>佛在旷野林。<a id="a-AS"></a>如世尊教苾刍不应斩伐诸树。<a id="a-AT"></a>时诸授事苾刍缘斯事故。<a id="a-AU"></a>于诸营造咸皆废阙。<a id="a-AV"></a>于时世尊知而故问具寿阿难陀曰。<a id="a-AW"></a>何故授事苾刍所有营作悉皆停息。<a id="a-AX"></a>时阿难陀白佛言。<a id="a-AY"></a>世尊。<a id="a-AZ"></a>佛在室罗伐城。<a id="a-Aa"></a>告诸苾刍不应斩伐诸树。<a id="a-Ab"></a>由此缘故无木可求。<a id="a-Ac"></a>遂废营作。<a id="a-Ad"></a>佛告阿难陀。<a id="a-Ae"></a>营作苾刍所有行法。<a id="a-Af"></a>我今说之。<a id="a-Ag"></a>凡授事人为营作故将伐树时。<a id="a-Ah"></a>于七八日前在彼树下作曼茶罗。<a id="a-Ai"></a>布列香花设诸祭食诵三启经。<a id="a-Aj"></a>耆宿苾刍应作特欹拏咒愿。<a id="a-Ak"></a>说十善道赞叹善业。<a id="a-Al"></a>复应告语。<a id="a-Am"></a>若于此树旧住天神。<a id="a-An"></a>应向余处别求居止。<a id="a-Ao"></a>此树今为佛法僧宝有所营作。<a id="a-Ap"></a>过七八日已应斩伐之。<a id="a-Aq"></a>若伐树时有异相现者。<a id="a-Ar"></a>应为赞叹施舍功德说悭贪过。<a id="a-As"></a>若仍现异相者即不应伐。<a id="a-At"></a>若无别相者应可伐之。<a id="a-Au"></a>若营作苾刍如我所制不依行者。<a id="a-Av"></a>得越法罪。<a id="a-Aw"></a>此亦缘起仍未制戒。</p>
  <p id="aAx">佛在室罗伐城逝多林给孤独园。<a id="a-Ay"></a>尔时六众苾刍自作使人斩伐树木及诸生草乃至华果。<a id="a-Az"></a>随取而用。<a id="a-B0"></a>于时诸外道等见是事已。<a id="a-B1"></a>各生嫌耻作如是议。<a id="a-B2"></a>此诸沙门释子自作使人斩伐草木。<a id="a-B3"></a>然我俗流婆罗门等乃至佣人。<a id="a-B4"></a>亦自作使人斩伐诸树及杀草等。<a id="a-B5"></a>释子沙门亦作其事虽复出家与俗何别。<a id="a-B6"></a>谁当供养如是秃沙门耶。<a id="a-B7"></a>时诸苾刍即以此缘具白世尊。<a id="a-B8"></a>世尊以此因缘集苾刍众。<a id="a-B9"></a>问答呵责广说如前。<a id="a-BA"></a>为诸苾刍制其学处应如是说。</p>
  <p id="aBB">若复苾刍自坏种子有情村。<a id="a-BC"></a>及令他坏者。<a id="a-BD"></a>波逸底迦。</p>
  <p id="aBE">若复苾刍者谓六众也。<a id="a-BF"></a>余义如上。<a id="a-BG"></a>种子村者。<a id="a-BH"></a>有五种子。<a id="a-BI"></a>一根种。<a id="a-BJ"></a>二茎种。<a id="a-BK"></a>三节种。<a id="a-BL"></a>四开种。<a id="a-BM"></a>五子种。<a id="a-BN"></a>云何根种。<a id="a-BO"></a>谓香附子菖蒲黄姜白姜乌头附子等。<a id="a-BP"></a>此物皆由种根乃生。<a id="a-BQ"></a>故名根种。<a id="a-BR"></a>云何茎种。<a id="a-BS"></a>谓石榴树柳树蒲萄树菩提树乌昙跋罗树溺屈路陀树等。<a id="a-BT"></a>此等皆由茎生。<a id="a-BU"></a>故名茎种。<a id="a-BV"></a>云何节种。<a id="a-BW"></a>谓甘蔗竹[竺-二+韋]等。<a id="a-BX"></a>此等皆由节上而生。<a id="a-BY"></a>故名节种。<a id="a-BZ"></a>云何开种。<a id="a-Ba"></a>谓兰香芸荽橘柚等子。<a id="a-Bb"></a>此等诸子皆由开裂乃生。<a id="a-Bc"></a>故名开种。<a id="a-Bd"></a>云何子种。<a id="a-Be"></a>谓稻麦大麦诸豆芥等。<a id="a-Bf"></a>此等诸子由子故生。<a id="a-Bg"></a>故名子种。<a id="a-Bh"></a>斯等总名种子村。<a id="a-Bi"></a>云何有情村。<a id="a-Bj"></a>有情者。<a id="a-Bk"></a>谓蛗螽蛱蝶蚊虻蜣螂蚁子蛇蝎及诸蜂等。<a id="a-Bl"></a>此等有情皆依草树木而为窟宅。<a id="a-Bm"></a>若苾刍于草树木若拔若破若斫截。<a id="a-Bn"></a>皆波逸底迦。<a id="a-Bo"></a>义如前说。<a id="a-Bp"></a>此中犯相其事云何。<a id="a-Bq"></a>摄颂曰。</p>
  <p id="aBr">根等生种想　　斫树草及花</p>
  <p id="aBs">树等经行处　　青苔瓶架等</p>
  <p id="aBt">若苾刍于根种作根种想。<a id="a-Bu"></a>生作生想。<a id="a-Bv"></a>自斫教人斫。<a id="a-Bw"></a>得波逸底迦。<a id="a-Bx"></a>若疑波逸底迦。<a id="a-By"></a>若干物作生想。<a id="a-Bz"></a>疑俱得恶作罪。<a id="a-C0"></a>若苾刍于根种作茎种想。<a id="a-C1"></a>生想及疑。<a id="a-C2"></a>自斫教人斫。<a id="a-C3"></a>皆得波逸底迦。<a id="a-C4"></a>若干物作生想。<a id="a-C5"></a>疑断坏之时。<a id="a-C6"></a>皆得恶作罪。<a id="a-C7"></a>如是根种望节种开种及子种皆有四番。<a id="a-C8"></a>准前应作。<a id="a-C9"></a>又以茎种自望。<a id="a-CA"></a>及望余四各有四番。<a id="a-CB"></a>若想若疑。<a id="a-CC"></a>俱得堕及恶作。<a id="a-CD"></a>准事广说。<a id="a-CE"></a>若苾刍于五种子自作使人投着火中。<a id="a-CF"></a>作如是念。<a id="a-CG"></a>令此种子悉皆损坏。<a id="a-CH"></a>得五堕罪。<a id="a-CI"></a>若不损坏者得五恶作罪。<a id="a-CJ"></a>若苾刍于五种子自作使人投着水中。<a id="a-CK"></a>亦如前说。<a id="a-CL"></a>若苾刍以五种子安着臼中。<a id="a-CM"></a>以杵捣筑令子损坏。<a id="a-CN"></a>得五堕罪。<a id="a-CO"></a>若不坏者得五恶作。<a id="a-CP"></a>若苾刍以五种子置干燥地。<a id="a-CQ"></a>或安热处灰汁瞿昧耶及干土等。<a id="a-CR"></a>和糅一处令其损坏。<a id="a-CS"></a>随事得罪轻重如前。<a id="a-CT"></a>若苾刍以五种子置在羹臛饼汁之中。<a id="a-CU"></a>令其损坏。<a id="a-CV"></a>得罪同前。<a id="a-CW"></a>若苾刍以一方便斫树断时。<a id="a-CX"></a>得一恶作得一堕罪。<a id="a-CY"></a>若以一下斫两树。<a id="a-CZ"></a>断时。<a id="a-Ca"></a>得一恶作得二堕罪。<a id="a-Cb"></a>苾刍若以一斫断多树时。<a id="a-Cc"></a>得一恶作众多堕罪。<a id="a-Cd"></a>苾刍若以二斫断一树时。<a id="a-Ce"></a>得二恶作一堕罪。<a id="a-Cf"></a>若以二斫断二树时。<a id="a-Cg"></a>得二恶作二堕罪。<a id="a-Ch"></a>若以二斫断多树时。<a id="a-Ci"></a>得二恶作众多堕罪。<a id="a-Cj"></a>若以多斫断一树时。<a id="a-Ck"></a>得多恶作一堕罪。<a id="a-Cl"></a>若以多斫断二树时。<a id="a-Cm"></a>得多恶作二堕罪。<a id="a-Cn"></a>若以多斫断多树时。<a id="a-Co"></a>得多恶作及多堕罪。<a id="a-Cp"></a>如树既尔。<a id="a-Cq"></a>若于生草及莲花等。<a id="a-Cr"></a>准事得罪多少同前。<a id="a-Cs"></a>若苾刍拔树根者得堕罪。<a id="a-Ct"></a>若树皴皮及不坚湿处坏得恶作。<a id="a-Cu"></a>若坏坚湿处及伤破处。<a id="a-Cv"></a>皆得堕罪。<a id="a-Cw"></a>若苾刍损树草生叶得堕罪。<a id="a-Cx"></a>若损黄叶得恶作罪。<a id="a-Cy"></a>若损未开花得堕罪。<a id="a-Cz"></a>若花已开坏得恶作。<a id="a-D0"></a>若果未熟坏得堕罪。<a id="a-D1"></a>若已熟者坏得恶作。<a id="a-D2"></a>若于生草地处以热汤浇。<a id="a-D3"></a>及牛粪泥等倾泻其上令损坏者。<a id="a-D4"></a>皆得堕罪。<a id="a-D5"></a>若不坏者皆得恶作。<a id="a-D6"></a>若作倾泻物心无损坏意者。<a id="a-D7"></a>悉皆无犯。<a id="a-D8"></a>若苾刍于生草地经行之时。<a id="a-D9"></a>起如是念令草损坏者。<a id="a-DA"></a>随所坏草皆得堕罪。<a id="a-DB"></a>若但作经行心者无犯。<a id="a-DC"></a>若于生草地牵柴曳席。<a id="a-DD"></a>欲令坏者得堕罪。<a id="a-DE"></a>若无坏心者无犯。<a id="a-DF"></a>若于青苔地经行之时。<a id="a-DG"></a>同前有犯无犯。<a id="a-DH"></a>若于此地牵柴曳席。<a id="a-DI"></a>及余诸物得罪同前。<a id="a-DJ"></a>若于水中举浮萍叶。<a id="a-DK"></a>及青苔时乃至未离水来。<a id="a-DL"></a>得恶作罪。<a id="a-DM"></a>离水得堕。<a id="a-DN"></a>若拔地菌得恶作罪。<a id="a-DO"></a>若苾刍于瓶瓨等处及衣服上。<a id="a-DP"></a>若褥席等及衣架等处。<a id="a-DQ"></a>有青衣白醭生者。<a id="a-DR"></a>若作损坏心皆得恶作。<a id="a-DS"></a>若令人知净方受用者无犯。<a id="a-DT"></a>若五生种令人知净者。<a id="a-DU"></a>亦皆无犯。<a id="a-DV"></a>又无犯者最初犯人。<a id="a-DW"></a>或痴狂心乱痛恼所缠。</p>
 </body>
</html>