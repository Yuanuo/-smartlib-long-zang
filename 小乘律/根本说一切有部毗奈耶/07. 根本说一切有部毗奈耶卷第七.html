<!doctype html>
<html id="z3IBV05nq" data-ver="932">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第七</h1>
  <h2 id="a2">断人命学处第三之二</h2>
  <p id="a3">尔时薄伽梵。<a id="a-4"></a>在室罗伐城逝多林给孤独园。<a id="a-5"></a>时彼城中有一长者。<a id="a-6"></a>于同类族娶女为妻。<a id="a-7"></a>欢娱未久便诞一息。<a id="a-8"></a>年渐长大母遂身亡。<a id="a-9"></a>其父于后更娶继室。<a id="a-A"></a>于时长者告后妻曰。<a id="a-B"></a>汝颇能于不亲生子。<a id="a-C"></a>而存养育同苦乐不。<a id="a-D"></a>答言我能。<a id="a-E"></a>未经多月妇遂有娠。<a id="a-F"></a>便生恶念我若生子。<a id="a-G"></a>当以彼儿用充仆使。<a id="a-H"></a>不应令彼起傲慢心。<a id="a-I"></a>便给粗衣恶食加以鞭杖苦楚。<a id="a-J"></a>子告父曰。<a id="a-K"></a>父今知不。<a id="a-L"></a>继亲于我以恶衣食而见济给。<a id="a-M"></a>数加鞭杖苦楚非常。<a id="a-N"></a>父报子曰。<a id="a-O"></a>我当为汝诫敕于母不使更然。<a id="a-P"></a>便告妻曰。<a id="a-Q"></a>贤首我于先时已相告语。<a id="a-R"></a>能于不亲生子而存养育同苦乐不。<a id="a-S"></a>汝答言能。<a id="a-T"></a>何故今时不顺前语。<a id="a-U"></a>便于此子以恶衣食而见济给。<a id="a-V"></a>数加鞭杖苦楚非常。<a id="a-W"></a>答言。<a id="a-X"></a>我为教诏欲令胜进。<a id="a-Y"></a>恐有世人怪笑于我实无异心。<a id="a-Z"></a>夫曰。<a id="a-a"></a>汝不须教更不得以恶衣食加诸楚毒令生怨苦。<a id="a-b"></a>报云更不如是。<a id="a-c"></a>不久之间便诞一子。<a id="a-d"></a>遂于前子倍生恶意同前苦楚。<a id="a-e"></a>子便生念我父于母不能止遏。<a id="a-f"></a>还复踵前苦治于我。<a id="a-g"></a>今可舍出家。<a id="a-h"></a>便至父所白言。<a id="a-i"></a>继亲于我不垂愍念。<a id="a-j"></a>父虽止遏尚不慈怜。<a id="a-k"></a>今欲出家愿见听许。<a id="a-l"></a>岂能于此受苦命终。<a id="a-m"></a>长者便念我此后妇为性不仁。<a id="a-n"></a>虽频劝诫仍不悛改。<a id="a-o"></a>从彼出家冀全其命。<a id="a-p"></a>便告子曰。<a id="a-q"></a>我今放汝随意出家。<a id="a-r"></a>蒙父许已往逝多林。<a id="a-s"></a>投一苾刍而请出家。<a id="a-t"></a>时彼苾刍与出家已。<a id="a-u"></a>并授圆具告言。<a id="a-v"></a>具寿凡出家人有二种业。<a id="a-w"></a>所谓禅诵。<a id="a-x"></a>我比修定。<a id="a-y"></a>汝乐何业。<a id="a-z"></a>白言。<a id="a-10"></a>邬波驮耶我乐读诵。<a id="a-11"></a>报曰善哉汝学三藏。<a id="a-12"></a>彼便生念三藏教法文义深广。<a id="a-13"></a>我之本师心乐静虑。<a id="a-14"></a>谁当于此教授我耶。<a id="a-15"></a>我今宜可别往他处。<a id="a-16"></a>白师曰。<a id="a-17"></a>欲往他方习学三藏。<a id="a-18"></a>报言甚善随汝意去。<a id="a-19"></a>时彼弟子辞往他方。<a id="a-1A"></a>遍学三藏博通文义。<a id="a-1B"></a>为大法师词辩分明演说无碍。<a id="a-1C"></a>便自思念。<a id="a-1D"></a>如世尊说父母于子有大劬劳。<a id="a-1E"></a>护持长养资以乳哺。<a id="a-1F"></a>赡部洲中教示我者最为第一。<a id="a-1G"></a>假使其子左肩担父右肩担母。<a id="a-1H"></a>经于百年不生疲倦。<a id="a-1I"></a>或满大地末尼真珠琉璃珂贝璧玉珊瑚金银马瑙牟萨罗宝赤珠右旋。<a id="a-1J"></a>如是诸珍咸持供养令受安乐。<a id="a-1K"></a>虽作此事亦未能报父母之恩。<a id="a-1L"></a>若父母无信心者令住正信。<a id="a-1M"></a>若无戒者令持禁戒。<a id="a-1N"></a>若性悭者令行惠施。<a id="a-1O"></a>无智慧者令起智慧。<a id="a-1P"></a>子能如是于父母处劝喻策励。<a id="a-1Q"></a>令安住者方曰报恩。<a id="a-1R"></a>然而我父于三宝中未生信敬。<a id="a-1S"></a>我今宜往为说法要。<a id="a-1T"></a>便持衣钵往室罗伐城。<a id="a-1U"></a>渐次游行既至本国住逝多林。<a id="a-1V"></a>名称普闻众人赞仰。<a id="a-1W"></a>彼长者子既出家已。<a id="a-1X"></a>便游他国博通三藏还逝多林。<a id="a-1Y"></a>时彼长者既闻此说心生欢慰。<a id="a-1Z"></a>我子出家远游他国遍闲三藏。<a id="a-1a"></a>今得旋归住逝多林。<a id="a-1b"></a>我今宜往共申喜庆。<a id="a-1c"></a>即便往诣逝多林中。<a id="a-1d"></a>遂见其子告曰。<a id="a-1e"></a>善来苾刍自汝离我遍闲佛教。<a id="a-1f"></a>今还故居我深喜悦。<a id="a-1g"></a>作是语已在一面坐。<a id="a-1h"></a>时彼苾刍为说种种微妙句义。<a id="a-1i"></a>其父闻法起深信心。<a id="a-1j"></a>为受三归并五学处。<a id="a-1k"></a>时彼长者即请苾刍明当就食。<a id="a-1l"></a>彼默然受。<a id="a-1m"></a>父礼而去中路生念。<a id="a-1n"></a>我向仓卒不善思量。<a id="a-1o"></a>请子归家明当设食。<a id="a-1p"></a>我妇为人禀性疏慢。<a id="a-1q"></a>勿于我子无敬重心今欲如何。<a id="a-1r"></a>复更思念已为言请不可重收。<a id="a-1s"></a>我今宜可善言诱喻勿令嗔忿。<a id="a-1t"></a>至家告曰。<a id="a-1u"></a>贤首有子逃亡身死出家。<a id="a-1v"></a>此之三事为一为异。<a id="a-1w"></a>报言三事无异。<a id="a-1x"></a>告曰贤首。<a id="a-1y"></a>汝之前子离我出俗为善苾刍。<a id="a-1z"></a>游适他方妙闲三藏今者来至逝多林中。<a id="a-20"></a>其妻报曰。<a id="a-21"></a>若如是者何不请来就舍而食。<a id="a-22"></a>答言我已请讫。<a id="a-23"></a>宜应具办美膳。<a id="a-24"></a>时彼妇人心生喜悦冷热随时悉皆具办。<a id="a-25"></a>旦令使者往逝多林。<a id="a-26"></a>白言大德。<a id="a-27"></a>饮食已备宜可知时。<a id="a-28"></a>时彼苾刍于日初分。<a id="a-29"></a>执持衣钵行诣父舍。<a id="a-2A"></a>到已洗足于所设座就之而坐。<a id="a-2B"></a>洗手涤钵。<a id="a-2C"></a>长者及妻自手授与上妙饮食。<a id="a-2D"></a>食既饱满澡漱已盛钵器。<a id="a-2E"></a>时彼父母礼足而坐听说法要。<a id="a-2F"></a>时彼继母闻说法已深生敬信。<a id="a-2G"></a>请受三归并五学处。<a id="a-2H"></a>尔时彼家既受化已。<a id="a-2I"></a>诸苾刍苾刍尼皆来集会。<a id="a-2J"></a>犹如渴者奔骤泉池。<a id="a-2K"></a>但有舍施修营咸于二部僧处。<a id="a-2L"></a>长者异时身婴重病。<a id="a-2M"></a>子闻父患便作是念。<a id="a-2N"></a>我当为父说法冀得痊除。<a id="a-2O"></a>如是时时到其父所。<a id="a-2P"></a>白言父于今时勿复忧虑。<a id="a-2Q"></a>所以者何。<a id="a-2R"></a>父今因我为善知识。<a id="a-2S"></a>归佛法僧受五学处。<a id="a-2T"></a>布施持戒广修诸福。<a id="a-2U"></a>舍此苦身当生善道。<a id="a-2V"></a>天堂解脱如隔轻幔。<a id="a-2W"></a>答言实尔。<a id="a-2X"></a>我因子故发信敬心。<a id="a-2Y"></a>舍此身已冀生胜处。<a id="a-2Z"></a>时子苾刍为说法已舍之而去。<a id="a-2a"></a>父作是念。<a id="a-2b"></a>我子善闲三藏为大法师。<a id="a-2c"></a>智慧聪敏辩才无碍。<a id="a-2d"></a>有所宣陈并皆真实。<a id="a-2e"></a>我今病重苦恼非常。<a id="a-2f"></a>宜可方便自断其命。<a id="a-2g"></a>复更思念我今病重。<a id="a-2h"></a>何有余人能为断命。<a id="a-2i"></a>其家有婢名波利迦。<a id="a-2j"></a>粗壮愚钝。<a id="a-2k"></a>复生是念。<a id="a-2l"></a>此波利迦必能杀我。<a id="a-2m"></a>更无别人能作斯事。<a id="a-2n"></a>去此不远有居士子为婚娶事。<a id="a-2o"></a>时长者妇被召相看。<a id="a-2p"></a>将波利迦随后而去。<a id="a-2q"></a>婚姻既了。<a id="a-2r"></a>时长者妻告波利迦曰。<a id="a-2s"></a>汝宜还家警觉长者勿令昼睡。<a id="a-2t"></a>待我辞别随后即行。<a id="a-2u"></a>其婢承命归家至长者所。<a id="a-2v"></a>长者告曰汝何处来。<a id="a-2w"></a>波利迦具以事白。<a id="a-2x"></a>问言婚姻好不。<a id="a-2y"></a>答曰善好。<a id="a-2z"></a>告曰我今与汝作此婚姻。<a id="a-30"></a>汝意喜不。<a id="a-31"></a>答言甚喜。<a id="a-32"></a>复告曰随我所言汝皆作者知汝心喜。<a id="a-33"></a>答曰。<a id="a-34"></a>随言皆作。<a id="a-35"></a>长者曰。<a id="a-36"></a>今有非人入我腹内汝为我出。<a id="a-37"></a>问曰。<a id="a-38"></a>欲于何处令鬼出耶。<a id="a-39"></a>报曰。<a id="a-3A"></a>先从脚按次腨及膝乃至胸颈。<a id="a-3B"></a>宜可急扼虽动勿放。<a id="a-3C"></a>时彼愚婢承言即作。<a id="a-3D"></a>长者被扼既急便生悔心。<a id="a-3E"></a>若波利迦得重相放斯为极善。<a id="a-3F"></a>时波利迦忆先言教。<a id="a-3G"></a>虽见动摇不肯相放。<a id="a-3H"></a>因斯苦剧遂即命终。<a id="a-3I"></a>时有天人。<a id="a-3J"></a>见此事已于虚空中说迦他曰。</p>
  <p id="a3K">若被愚人扼　　或时遭鳖咬</p>
  <p id="a3L">波利迦急按　　岂有得全生</p>
  <p id="a3M">既命终已便以衾叠通身而覆。<a id="a-3N"></a>长者妇归问其婢曰。<a id="a-3O"></a>令汝前来警觉长者。<a id="a-3P"></a>何故不看令其昼睡。<a id="a-3Q"></a>时妇即便手摇病人欲令警觉。<a id="a-3R"></a>其婢报曰。<a id="a-3S"></a>不须警觉。<a id="a-3T"></a>我为大家于长者腹中按出恶鬼。<a id="a-3U"></a>由斯暂得安隐眠睡。<a id="a-3V"></a>时长者妇遂作是念。<a id="a-3W"></a>我试观察此之恶鬼其状如何。<a id="a-3X"></a>举衾视之见已命过。<a id="a-3Y"></a>便作是念。<a id="a-3Z"></a>非是我夫自断其命。<a id="a-3a"></a>定是前妻之子解三藏者。<a id="a-3b"></a>由彼为其说如是法。<a id="a-3c"></a>父勿忧虑。<a id="a-3d"></a>所以者何。<a id="a-3e"></a>父今因我为善知识故。<a id="a-3f"></a>归佛法僧受五学处。<a id="a-3g"></a>布施持戒广修诸福。<a id="a-3h"></a>舍此苦身当生善道。<a id="a-3i"></a>天堂解脱如隔轻幔。<a id="a-3j"></a>今既身死必得生天。<a id="a-3k"></a>苾刍若来我当共活。<a id="a-3l"></a>所有家务令其检校。<a id="a-3m"></a>作是念已忧苦缠怀。<a id="a-3n"></a>具饰凶仪送尸林野。<a id="a-3o"></a>焚烧事毕忧恨而住。<a id="a-3p"></a>时三藏子闻父身亡便作是念。<a id="a-3q"></a>一切诸行皆悉无常。<a id="a-3r"></a>我今宜往为彼继亲宣说法要。<a id="a-3s"></a>既至家已。<a id="a-3t"></a>其母遥见即便骂言。<a id="a-3u"></a>汝前妇儿今得来至。<a id="a-3v"></a>由解三藏说生天法令父命终。<a id="a-3w"></a>今可还家与我共活。<a id="a-3x"></a>所有家务汝并知之。<a id="a-3y"></a>时彼苾刍闻是语已。<a id="a-3z"></a>心怀愧耻舍之而去。<a id="a-40"></a>便生悔恨作如是念。<a id="a-41"></a>岂非我今是劝死耶。<a id="a-42"></a>即以此事告诸苾刍。<a id="a-43"></a>诸苾刍白佛。<a id="a-44"></a>佛言。<a id="a-45"></a>诸苾刍彼苾刍无犯。<a id="a-46"></a>然诸苾刍不应对彼重病人前说如是法。<a id="a-47"></a>能令病者闻已乐死。<a id="a-48"></a>若苾刍说如是法。<a id="a-49"></a>令彼病人欲求死者得越法罪。<a id="a-4A"></a>此是缘起未制学处。</p>
  <p id="a4B">佛在广严城胜慧河侧娑罗雉林。<a id="a-4C"></a>为诸苾刍说不净观赞修不净观。<a id="a-4D"></a>汝诸苾刍应修不净观。<a id="a-4E"></a>由于此观修习多修习故得大果利。<a id="a-4F"></a>如世尊说教诸苾刍。<a id="a-4G"></a>修不净观得大果利。<a id="a-4H"></a>时诸苾刍便修不净观。<a id="a-4I"></a>既修习已于脓血身深生厌患。<a id="a-4J"></a>或持刀自杀或服毒药。<a id="a-4K"></a>或以绳自缢或自坠高崖。<a id="a-4L"></a>或展转相害。<a id="a-4M"></a>有一苾刍于脓血身深生厌离。<a id="a-4N"></a>便往诣彼鹿杖梵志沙门所作如是言。<a id="a-4O"></a>汝来贤首与汝衣钵。<a id="a-4P"></a>当断我命。<a id="a-4Q"></a>是时梵志即断其命。<a id="a-4R"></a>便持血刀往胜慧河侧就水而洗。<a id="a-4S"></a>时有天魔从水涌出。<a id="a-4T"></a>告梵志曰。<a id="a-4U"></a>善哉贤首汝今所作多获福德。<a id="a-4V"></a>汝于沙门具戒具德。<a id="a-4W"></a>未度者令度未脱者令脱。<a id="a-4X"></a>未安者令安未涅槃者令得涅槃。<a id="a-4Y"></a>更有余利得彼衣钵。<a id="a-4Z"></a>时彼梵志转更增益罪恶之见。<a id="a-4a"></a>便作是念我今实尔获诸功德。<a id="a-4b"></a>能于沙门具戒行者。<a id="a-4c"></a>度脱安乐至涅槃处。<a id="a-4d"></a>复有余利获彼衣钵。<a id="a-4e"></a>时彼梵志便挟利刀。<a id="a-4f"></a>诣僧住处及余房院经行之所。<a id="a-4g"></a>而告之曰。<a id="a-4h"></a>若有苾刍具足戒行。<a id="a-4i"></a>我当度脱安乐令至涅槃。<a id="a-4j"></a>时有一苾刍厌耻自身。<a id="a-4k"></a>便出房外告梵志曰。<a id="a-4l"></a>贤首我未度脱安乐涅槃。<a id="a-4m"></a>汝当令我得涅槃处。<a id="a-4n"></a>时彼梵志即便就杀。<a id="a-4o"></a>如是二三乃至六十。<a id="a-4p"></a>苾刍悉皆断命。<a id="a-4q"></a>尔时苾刍众渐减少。<a id="a-4r"></a>佛于十五日褒洒陀时。<a id="a-4s"></a>于如常座既安坐已观苾刍众。<a id="a-4t"></a>告具寿阿难陀曰。<a id="a-4u"></a>何故苾刍数渐减少存者无几。<a id="a-4v"></a>时阿难陀白世尊曰。<a id="a-4w"></a>佛于一时为诸苾刍赞修不净观。<a id="a-4x"></a>若于此观修习多修习者得大果利。<a id="a-4y"></a>时诸苾刍便修不净观已。<a id="a-4z"></a>于脓血身深生厌患。<a id="a-50"></a>或有自杀或求他断命。<a id="a-51"></a>魔来劝喻乃至杀尽六十苾刍。<a id="a-52"></a>由此缘故僧众减少。<a id="a-53"></a>佛告诸苾刍。<a id="a-54"></a>展转教杀是事实不。<a id="a-55"></a>白佛言。<a id="a-56"></a>世尊实尔。<a id="a-57"></a>尔时世尊告诸苾刍。<a id="a-58"></a>汝所为非。<a id="a-59"></a>非沙门非随顺行是不清净。<a id="a-5A"></a>非出家者所应为事。<a id="a-5B"></a>作种种呵责已。<a id="a-5C"></a>告诸苾刍曰。<a id="a-5D"></a>我观十利。<a id="a-5E"></a>从摄取于僧乃至正法久住利益人天。<a id="a-5F"></a>我今为诸声闻弟子。<a id="a-5G"></a>于毗奈耶制其学处应如是说。<a id="a-5H"></a>若复苾刍若人若人胎。<a id="a-5I"></a>故自手断其命。<a id="a-5J"></a>或持刀授与或自持刀。<a id="a-5K"></a>或求持刀者。<a id="a-5L"></a>若劝死赞死。<a id="a-5M"></a>语言咄男子。<a id="a-5N"></a>何用此罪累不净恶活为。<a id="a-5O"></a>汝今宁死死胜生。<a id="a-5P"></a>随自心念以余言说劝赞令死。<a id="a-5Q"></a>彼因死者。<a id="a-5R"></a>此苾刍亦得波罗市迦。<a id="a-5S"></a>不应共住。<a id="a-5T"></a>苾刍义如上。<a id="a-5U"></a>言人者谓于母腹已具六根。<a id="a-5V"></a>所谓眼耳鼻舌身意。<a id="a-5W"></a>人胎者谓初入母腹。<a id="a-5X"></a>但有三根谓身命意。<a id="a-5Y"></a>故者谓是故心非错误等。<a id="a-5Z"></a>自手者谓自手行杀。<a id="a-5a"></a>断命者令彼命根不得相续。<a id="a-5b"></a>或持刀授与者。<a id="a-5c"></a>若知彼人欲得自杀。<a id="a-5d"></a>便以大刀剃刀刺刀等。<a id="a-5e"></a>而安其处欲令自害。<a id="a-5f"></a>或自持刀者。<a id="a-5g"></a>谓自力劣不能行杀。<a id="a-5h"></a>但自执刀令他捉手而断人命。<a id="a-5i"></a>或求持刀者。<a id="a-5j"></a>谓觅男女半择迦等命其行杀。<a id="a-5k"></a>言劝死者于三种人劝之令死。<a id="a-5l"></a>谓破戒人持戒人及以病人。</p>
  <p id="a5m">云何劝破戒。<a id="a-5n"></a>如有苾刍于破戒苾刍有所求觅。<a id="a-5o"></a>若衣钵络囊水罗绦带。<a id="a-5p"></a>及余沙门命缘资具。<a id="a-5q"></a>时彼苾刍作如是念。<a id="a-5r"></a>若彼破戒命存在者。<a id="a-5s"></a>彼衣钵等无由能得。<a id="a-5t"></a>我应诣彼劝之令死。<a id="a-5u"></a>即便往彼作如是言。<a id="a-5v"></a>具寿知不。<a id="a-5w"></a>汝今破戒作诸罪业。<a id="a-5x"></a>身语意三常造众恶。<a id="a-5y"></a>具寿乃至汝命得长存者。<a id="a-5z"></a>所作恶业转更增多。<a id="a-60"></a>由恶增故于彼长时受地狱苦。<a id="a-61"></a>若破戒者闻此语已作如是问。<a id="a-62"></a>具寿我今欲何所作。<a id="a-63"></a>彼便报曰。<a id="a-64"></a>应可舍身自断其命。<a id="a-65"></a>若彼苾刍或可舍身或时自杀。<a id="a-66"></a>彼苾刍得波罗市迦。<a id="a-67"></a>若破戒苾刍不受劝者。<a id="a-68"></a>彼苾刍得窣吐罗底也。<a id="a-69"></a>时劝死者虽说如前。<a id="a-6A"></a>劝死语已心生追悔。<a id="a-6B"></a>便往诣彼破戒苾刍所作如是言。<a id="a-6C"></a>具寿当知我前所说。<a id="a-6D"></a>犹如愚小不善分别不审思量。<a id="a-6E"></a>仓卒而说。<a id="a-6F"></a>具寿若能亲近善友说除先罪。<a id="a-6G"></a>汝之所作三业不善。<a id="a-6H"></a>由彼力故而得清净。<a id="a-6I"></a>由清净故舍此身已当生天上。<a id="a-6J"></a>若破戒者或问彼曰。<a id="a-6K"></a>具寿我今欲何所作。<a id="a-6L"></a>答言汝勿舍身汝勿自杀。<a id="a-6M"></a>若不自杀者彼苾刍得窣吐罗底也。<a id="a-6N"></a>若破戒人虽闻前语。<a id="a-6O"></a>不用其言而便自杀。<a id="a-6P"></a>其劝死者亦得窣吐罗底也。<a id="a-6Q"></a>是谓苾刍劝破戒人死。</p>
  <p id="a6R">云何劝持戒人死。<a id="a-6S"></a>如有苾刍于持戒苾刍有所求觅。<a id="a-6T"></a>若衣钵等广说。<a id="a-6U"></a>乃至即便往彼作如是言。<a id="a-6V"></a>具寿知不汝既持戒修诸善法。<a id="a-6W"></a>又能展手施恒常施爱乐施广大施分布施。<a id="a-6X"></a>具寿汝有此福必生天上。<a id="a-6Y"></a>若持戒人闻此语已作如是问。<a id="a-6Z"></a>具寿我今欲何所作。<a id="a-6a"></a>彼便报曰。<a id="a-6b"></a>应可舍身自断其命若彼苾刍闻是语已便自断命。<a id="a-6c"></a>彼苾刍得波罗市迦。<a id="a-6d"></a>若持戒苾刍不受劝者。<a id="a-6e"></a>彼苾刍得窣吐罗底也。<a id="a-6f"></a>时劝死者虽说如是。<a id="a-6g"></a>劝死语已心生追悔。<a id="a-6h"></a>便往诣彼持戒苾刍所作如是言。<a id="a-6i"></a>具寿当知我前所说。<a id="a-6j"></a>犹如愚小不善分别不审思量。<a id="a-6k"></a>仓卒而说。<a id="a-6l"></a>具寿既能持戒修诸善法。<a id="a-6m"></a>乃至必生天上。<a id="a-6n"></a>若持戒者或问彼曰。<a id="a-6o"></a>我今欲何所作。<a id="a-6p"></a>报言具寿汝勿舍身汝勿自杀。<a id="a-6q"></a>若不自杀者。<a id="a-6r"></a>彼苾刍得窣吐罗底也。<a id="a-6s"></a>若虽闻前语不用其言而便自杀。<a id="a-6t"></a>彼苾刍亦得窣吐罗底也。<a id="a-6u"></a>是谓苾刍劝持戒人死。</p>
  <p id="a6v">云何劝病人死。<a id="a-6w"></a>如有苾刍于病苾刍有所希求。<a id="a-6x"></a>若衣钵等命缘资具。<a id="a-6y"></a>时彼苾刍作如是念。<a id="a-6z"></a>彼重病人命存在者。<a id="a-70"></a>彼衣钵等无由能得。<a id="a-71"></a>我应往彼劝之令死。<a id="a-72"></a>即便往彼作如是言。<a id="a-73"></a>具寿知不。<a id="a-74"></a>汝既重病极受苦恼。<a id="a-75"></a>汝若久存病转增剧常受辛苦。<a id="a-76"></a>若病苾刍闻此语已作如是问。<a id="a-77"></a>我今欲何所作彼便报曰。<a id="a-78"></a>应可舍身自断其命。<a id="a-79"></a>若病苾刍闻是语已。<a id="a-7A"></a>恐更辛苦便自断命。<a id="a-7B"></a>彼苾刍得波罗市迦。<a id="a-7C"></a>若病苾刍不受劝者。<a id="a-7D"></a>彼苾刍得窣吐罗底也。<a id="a-7E"></a>时彼苾刍虽说如前。<a id="a-7F"></a>劝死方便已心生追悔。<a id="a-7G"></a>便往诣彼病苾刍所作如是言。<a id="a-7H"></a>具寿当知我前所说。<a id="a-7I"></a>犹如愚小不善分别不审思量仓卒而说。<a id="a-7J"></a>具寿汝今宜可觅善知识。<a id="a-7K"></a>能为汝求应病之药供给饮食。<a id="a-7L"></a>如法相看随顺不逆。<a id="a-7M"></a>若能尔者不久便当病愈安乐。<a id="a-7N"></a>气力平复随意游行。<a id="a-7O"></a>若病苾刍或问彼曰。<a id="a-7P"></a>具寿汝今令我欲何所作。<a id="a-7Q"></a>报言汝勿舍身汝勿自杀。<a id="a-7R"></a>若不自杀者彼苾刍得窣吐罗底也。<a id="a-7S"></a>若病苾刍虽闻前语。<a id="a-7T"></a>不用其言而便自杀。<a id="a-7U"></a>彼苾刍亦得窣吐罗罪。<a id="a-7V"></a>是谓苾刍劝病者死。<a id="a-7W"></a>言赞死者。<a id="a-7X"></a>若有苾刍于乐死人前作赞死语。<a id="a-7Y"></a>咄男子者是呼召言。<a id="a-7Z"></a>汝今何用如是罪累。<a id="a-7a"></a>乃至死胜于生者。<a id="a-7b"></a>皆是出轻毁言。<a id="a-7c"></a>随自心念者。<a id="a-7d"></a>谓随自心而生异念。<a id="a-7e"></a>以余言说者。<a id="a-7f"></a>谓以众多方便劝彼令死。<a id="a-7g"></a>赞者于病人前说赞美言。<a id="a-7h"></a>欲令必死心无所顾。<a id="a-7i"></a>若彼由此方便而命终者。<a id="a-7j"></a>谓彼苾刍由此所说方便而致命终。<a id="a-7k"></a>不由余事。<a id="a-7l"></a>谓非此余善心等事。<a id="a-7m"></a>苾刍者。<a id="a-7n"></a>谓有苾刍性。<a id="a-7o"></a>苾刍性者。<a id="a-7p"></a>谓受圆具广如上说。<a id="a-7q"></a>波罗市迦义亦如上。<a id="a-7r"></a>此中犯相其事云何。<a id="a-7s"></a>摄颂曰。</p>
  <p id="a7t">有时以内身　　或用于外物</p>
  <p id="a7u">或内外二合　　是名为杀相</p>
  <p id="a7v">云何内身杀。<a id="a-7w"></a>谓若苾刍有杀心。<a id="a-7x"></a>若以一指打彼女男半择迦等。<a id="a-7y"></a>由此方便而命终者。<a id="a-7z"></a>此苾刍得波罗市迦。<a id="a-80"></a>或当时不死。<a id="a-81"></a>由此为缘后乃死者。<a id="a-82"></a>此苾刍亦得波罗市迦。<a id="a-83"></a>若当时不死后亦不死者。<a id="a-84"></a>得窣吐罗底也。<a id="a-85"></a>如以一指若以五指。<a id="a-86"></a>拳腕头肩及余身分。<a id="a-87"></a>乃至足指而打于彼欲令断命。<a id="a-88"></a>若彼死者此苾刍得波罗市迦。<a id="a-89"></a>若当时不死后由此死者。<a id="a-8A"></a>苾刍亦得波罗市迦。<a id="a-8B"></a>若不死者得窣吐罗底也。<a id="a-8C"></a>是名内身行杀。<a id="a-8D"></a>云何外物杀。<a id="a-8E"></a>若苾刍有杀心以竹铁等箭。<a id="a-8F"></a>射彼女男半择迦等。<a id="a-8G"></a>由此方便而命终者。<a id="a-8H"></a>此苾刍得波罗市迦。<a id="a-8I"></a>不即命终后方死者。<a id="a-8J"></a>亦得波罗市迦。<a id="a-8K"></a>若当时不死后亦不死者。<a id="a-8L"></a>得窣吐罗底也。<a id="a-8M"></a>若矛槊轮镩及余兵刃。<a id="a-8N"></a>乃至枣核遥掷彼人。<a id="a-8O"></a>作杀害心欲令其死。<a id="a-8P"></a>由此方便而命终者。<a id="a-8Q"></a>此苾刍得波罗市迦。<a id="a-8R"></a>不即命终后方死者亦得波罗市迦。<a id="a-8S"></a>若当时不死后亦不死者。<a id="a-8T"></a>得窣吐罗底也。<a id="a-8U"></a>是名外物杀。<a id="a-8V"></a>云何内外合杀若苾刍。<a id="a-8W"></a>有杀心手执大刀杀彼女男半择迦等。<a id="a-8X"></a>由此方便而命终者。<a id="a-8Y"></a>此苾刍得波罗市迦。<a id="a-8Z"></a>不即命终后方死者。<a id="a-8a"></a>亦得波罗市迦。<a id="a-8b"></a>若当时不死后亦不死者。<a id="a-8c"></a>得窣吐罗底也。<a id="a-8d"></a>如大刀既尔。<a id="a-8e"></a>诸余两刃半刃槊杖之类。<a id="a-8f"></a>乃至草莛打斫于彼。<a id="a-8g"></a>作杀害心欲令其死。<a id="a-8h"></a>由此方便而命终者。<a id="a-8i"></a>得波罗市迦。<a id="a-8j"></a>或得窣吐罗底也。<a id="a-8k"></a>广如上说。<a id="a-8l"></a>是名内外合杀。</p>
  <p id="a8m">摄颂曰。</p>
  <p id="a8n">若以毒药粖　　及在二依处</p>
  <p id="a8o">或时以诸酒　　机关等害人</p>
  <p id="a8p">云何以毒药杀。<a id="a-8q"></a>若苾刍有杀心。<a id="a-8r"></a>若以毒药若毒和食。<a id="a-8s"></a>谓饼饭等。<a id="a-8t"></a>杀女男半择迦。<a id="a-8u"></a>由此方便而命终者。<a id="a-8v"></a>得波罗市迦。<a id="a-8w"></a>或得窣吐罗底也。<a id="a-8x"></a>广说如上。<a id="a-8y"></a>是名毒药杀。</p>
  <p id="a8z">云何毒粖杀。<a id="a-90"></a>若苾刍有杀心。<a id="a-91"></a>以诸毒粖或用摩身。<a id="a-92"></a>或将洗浴或和涂香。<a id="a-93"></a>或坌香鬘或杂香烟。<a id="a-94"></a>杀彼女男半择迦等。<a id="a-95"></a>由此方便而命终者。<a id="a-96"></a>此苾刍得波罗市迦。<a id="a-97"></a>或得窣吐罗底也。<a id="a-98"></a>广说如上。<a id="a-99"></a>是名毒粖杀。</p>
  <p id="a9A">云何依处杀。<a id="a-9B"></a>此有二种。<a id="a-9C"></a>一因地稽留。<a id="a-9D"></a>二因木稽留。<a id="a-9E"></a>何谓因地稽留。<a id="a-9F"></a>若苾刍有杀心。<a id="a-9G"></a>掘地作阱于内置机。<a id="a-9H"></a>羁绊其脚欲杀男女半择迦。<a id="a-9I"></a>因此而死。<a id="a-9J"></a>或放师子虎豹雕鹫鸟等而啖食之。<a id="a-9K"></a>或以风吹日曝形质销尽。<a id="a-9L"></a>或令饥渴羸瘦。<a id="a-9M"></a>由此方便而命终者。<a id="a-9N"></a>此苾刍得波罗市迦。<a id="a-9O"></a>若不死者得窣吐罗底也。<a id="a-9P"></a>余如上说。<a id="a-9Q"></a>如脚既尔。<a id="a-9R"></a>若胫若髀若腰若胸。<a id="a-9S"></a>乃至于颈而为羁绊。<a id="a-9T"></a>或时欲令师子等食。<a id="a-9U"></a>乃至饥渴羸瘦。<a id="a-9V"></a>由此方便而命终者。<a id="a-9W"></a>得波罗市迦或窣吐罗底也。<a id="a-9X"></a>广如上说。<a id="a-9Y"></a>是名因地稽留杀。</p>
  <p id="a9Z">云何因木稽留杀。<a id="a-9a"></a>若苾刍故心欲杀女男半择迦等。<a id="a-9b"></a>或于大木若柱若橛。<a id="a-9c"></a>以湿绳索而系其足。<a id="a-9d"></a>因此而死。<a id="a-9e"></a>或时欲令师子等食乃至饥渴销瘦。<a id="a-9f"></a>由此方便而命终者。<a id="a-9g"></a>得波罗市迦或窣吐罗底也。<a id="a-9h"></a>广如上说。<a id="a-9i"></a>是名因木稽留杀。</p>
  <p id="a9j">云何酒醉杀。<a id="a-9k"></a>若苾刍故心欲杀女男半择迦等。<a id="a-9l"></a>与米酒令饮。<a id="a-9m"></a>因此致死。<a id="a-9n"></a>或令师子等食。<a id="a-9o"></a>乃至饥渴羸瘦。<a id="a-9p"></a>由此方便而致命终。<a id="a-9q"></a>得波罗市迦或窣吐罗底也。<a id="a-9r"></a>广如上说。<a id="a-9s"></a>如米酒既尔。<a id="a-9t"></a>乃至根茎花叶果酒。<a id="a-9u"></a>或咒其酒或以药酒。<a id="a-9v"></a>饮令心乱痴无所识。<a id="a-9w"></a>由此方便而致命终。<a id="a-9x"></a>或由醉故欲令王贼怨家而断其命。<a id="a-9y"></a>得波罗市迦或窣吐罗底也。<a id="a-9z"></a>广如上说。<a id="a-A0"></a>是名以酒杀。</p>
  <p id="aA1">云何机弓杀。<a id="a-A2"></a>若苾刍故心欲杀女男半择迦等。<a id="a-A3"></a>便设机弓施以铁箭。<a id="a-A4"></a>或安诸刀等置于路侧。<a id="a-A5"></a>若彼女男及半择迦从此而过。<a id="a-A6"></a>便截手足或复斩头及余身分。<a id="a-A7"></a>由此方便而致命终者。<a id="a-A8"></a>此苾刍得波罗市迦或窣吐罗底也。<a id="a-A9"></a>如机弓既尔。<a id="a-AA"></a>若作蹋发及余机关欲断人命事罪同前。</p>
  <p id="aAB">摄颂曰。</p>
  <p id="aAC">若起全半尸　　堕胎并作咒</p>
  <p id="aAD">推落及水火　　遣使寒热杀</p>
  <p id="aAE">云何起尸杀。<a id="a-AF"></a>若苾刍故心欲杀女男半择迦等。<a id="a-AG"></a>便于黑月十四日诣尸林所。<a id="a-AH"></a>觅新死尸乃至蚁子未伤损者。<a id="a-AI"></a>便以黄土揩拭香水洗尸。<a id="a-AJ"></a>以新叠一双遍覆身体。<a id="a-AK"></a>以酥涂足诵咒咒之。<a id="a-AL"></a>于时死尸频申欲起。<a id="a-AM"></a>安在两轮车上。<a id="a-AN"></a>以二铜铃系于颈下。<a id="a-AO"></a>以两刃刀置于手中。<a id="a-AP"></a>其尸即起。<a id="a-AQ"></a>便问咒师曰。<a id="a-AR"></a>汝欲令我杀害谁耶。<a id="a-AS"></a>咒师报曰。<a id="a-AT"></a>汝颇识彼某甲女男半择迦不。<a id="a-AU"></a>答言我识。<a id="a-AV"></a>报曰汝可往彼断其命根。<a id="a-AW"></a>若命断者苾刍得波罗市迦。<a id="a-AX"></a>若于彼家以诸药草而为鬘带。<a id="a-AY"></a>横系门上及置水瓶。<a id="a-AZ"></a>或门系牸牛并同色犊子。<a id="a-Aa"></a>或系牸羊并同色羊羔。<a id="a-Ab"></a>或家有磨药石并有石轴。<a id="a-Ac"></a>或门有因陀罗[木*戈]。<a id="a-Ad"></a>或火常不灭。<a id="a-Ae"></a>或家安形像或有佛真身。<a id="a-Af"></a>或转轮王或转轮王母或怀轮王胎。<a id="a-Ag"></a>或有菩萨或有菩萨母或有怀菩萨胎。<a id="a-Ah"></a>或将欲诵戒或正诵戒时。<a id="a-Ai"></a>或将欲诵四阿笈摩经或正诵时。<a id="a-Aj"></a>若复大经欲诵正诵。<a id="a-Ak"></a>谓小空大空经增五增三经幻网经影胜王迎佛经胜幡经。<a id="a-Al"></a>若有如是等事守护之时。<a id="a-Am"></a>彼所起尸不能得入者。<a id="a-An"></a>此苾刍皆得窣吐罗底也。<a id="a-Ao"></a>或不善解起尸之法。<a id="a-Ap"></a>起尸却来。<a id="a-Aq"></a>杀其咒师。<a id="a-Ar"></a>此苾刍得窣吐罗底也。<a id="a-As"></a>若咒师苾刍杀彼起尸。<a id="a-At"></a>亦得窣吐罗底也。</p>
  <p id="aAu">云何起半尸事并同前。<a id="a-Av"></a>于中别者。<a id="a-Aw"></a>车但一轮一铃系颈刀唯一刃。<a id="a-Ax"></a>乃至结罪广如上说。<a id="a-Ay"></a>云何堕胎杀。<a id="a-Az"></a>苾刍欲杀怀胎母不欲杀子。<a id="a-B0"></a>即便蹂蹋其腹。<a id="a-B1"></a>若母死非胎者。<a id="a-B2"></a>苾刍得波罗市迦。<a id="a-B3"></a>若胎死非母者。<a id="a-B4"></a>得窣吐罗底也。<a id="a-B5"></a>若二俱死。<a id="a-B6"></a>于母得波罗市迦。<a id="a-B7"></a>若二俱不死。<a id="a-B8"></a>得窣吐罗底也。<a id="a-B9"></a>若苾刍欲杀于胎不欲杀母。<a id="a-BA"></a>即便蹂蹋其腹。<a id="a-BB"></a>若胎死非母。<a id="a-BC"></a>苾刍得波罗市迦。<a id="a-BD"></a>若母死非胎。<a id="a-BE"></a>得窣吐罗底也。<a id="a-BF"></a>若二俱死。<a id="a-BG"></a>得波罗市迦。<a id="a-BH"></a>若二俱不死。<a id="a-BI"></a>得窣吐罗底也。</p>
  <p id="aBJ">云何作咒杀。<a id="a-BK"></a>若苾刍有杀心。<a id="a-BL"></a>起方便欲杀女男半择迦。<a id="a-BM"></a>作曼荼罗安置火炉。<a id="a-BN"></a>燃火投木口诵禁咒。<a id="a-BO"></a>作如是念。<a id="a-BP"></a>若烧木尽令彼女男半择迦命根即断。<a id="a-BQ"></a>若火中木才始烧半彼命断者。<a id="a-BR"></a>此苾刍得窣吐罗底也。<a id="a-BS"></a>若木烧尽彼命终者。<a id="a-BT"></a>得波罗市迦。<a id="a-BU"></a>若苾刍有杀心。<a id="a-BV"></a>起方便欲杀女男半择迦。<a id="a-BW"></a>以油麻芥子各一升置于臼中捣之。<a id="a-BX"></a>口诵禁咒作如是念。<a id="a-BY"></a>若臼中物捣若成末令彼命终。<a id="a-BZ"></a>未末已来彼命终者。<a id="a-Ba"></a>此苾刍得窣吐罗底也。<a id="a-Bb"></a>若碎成末彼命终者。<a id="a-Bc"></a>苾刍得波罗市迦。<a id="a-Bd"></a>若苾刍有杀心。<a id="a-Be"></a>起方便以黄牛乳一升置于器中。<a id="a-Bf"></a>以指搅乳口诵禁咒。<a id="a-Bg"></a>作如是念。<a id="a-Bh"></a>若器中乳尽变成血。<a id="a-Bi"></a>即令彼人命根断绝。<a id="a-Bj"></a>若乳未尽成血彼命终者。<a id="a-Bk"></a>得窣吐罗底也。<a id="a-Bl"></a>若尽成血彼命终者。<a id="a-Bm"></a>得波罗市迦。</p>
  <p id="aBn">若苾刍欲杀人。<a id="a-Bo"></a>起方便以五色线刺僧伽胝。<a id="a-Bp"></a>口诵禁咒作如是念。<a id="a-Bq"></a>作此衣了令彼命终。<a id="a-Br"></a>若衣未了彼命终者。<a id="a-Bs"></a>得窣吐罗底也。<a id="a-Bt"></a>衣了死者得波罗市迦。<a id="a-Bu"></a>若苾刍欲杀人。<a id="a-Bv"></a>起方便以指画地。<a id="a-Bw"></a>口诵禁咒作如是念。<a id="a-Bx"></a>画满七数令彼命终。<a id="a-By"></a>若未满七彼命终者。<a id="a-Bz"></a>得窣吐罗底也。<a id="a-C0"></a>满七死者得彼罗市迦。<a id="a-C1"></a>是名作咒杀。<a id="a-C2"></a>云何推堕杀。<a id="a-C3"></a>若苾刍欲杀人。<a id="a-C4"></a>于崖岸危险等处推彼令堕。<a id="a-C5"></a>由此死者得波罗市迦。<a id="a-C6"></a>当时不死后因此死。<a id="a-C7"></a>亦得波罗市迦。<a id="a-C8"></a>当时不死后亦不死。<a id="a-C9"></a>得窣吐罗底也。<a id="a-CA"></a>如崖既尔。<a id="a-CB"></a>或于墙树处或于象马车舆床座。<a id="a-CC"></a>头肩腰背髀膝腨足。<a id="a-CD"></a>及余身分而推堕时。<a id="a-CE"></a>由此死者得波罗市迦。<a id="a-CF"></a>若当时不死后因此死。<a id="a-CG"></a>亦得波罗市迦。<a id="a-CH"></a>若当时不死后亦不死。<a id="a-CI"></a>得窣吐罗底也。<a id="a-CJ"></a>是名推堕杀。<a id="a-CK"></a>云何于水杀。<a id="a-CL"></a>若苾刍欲杀人推置水中。<a id="a-CM"></a>因此死者得波罗市迦。<a id="a-CN"></a>不死者窣吐罗底也。<a id="a-CO"></a>广如上说。<a id="a-CP"></a>水谓河海池井泉。<a id="a-CQ"></a>乃至以水一掬投彼口中令死。<a id="a-CR"></a>是名于水杀。</p>
  <p id="aCS">云何于火杀。<a id="a-CT"></a>若苾刍欲杀人推置火中。<a id="a-CU"></a>因此而死。<a id="a-CV"></a>苾刍得波罗市迦。<a id="a-CW"></a>广如上说。<a id="a-CX"></a>火谓若烧村林城邑。<a id="a-CY"></a>乃至以火炭置彼口中令死。<a id="a-CZ"></a>是名火杀。</p>
  <p id="aCa">云何驱使杀。<a id="a-Cb"></a>若苾刍欲杀人。<a id="a-Cc"></a>即遣其人向险难处。<a id="a-Cd"></a>而致死者。<a id="a-Ce"></a>得波罗市迦或窣吐罗底也。<a id="a-Cf"></a>广如上说。<a id="a-Cg"></a>险难处者。<a id="a-Ch"></a>谓贼怨家虎豹师子等处。<a id="a-Ci"></a>使人经过令其致死。<a id="a-Cj"></a>是名驱使杀。</p>
  <p id="aCk">云何寒冻杀。<a id="a-Cl"></a>若苾刍欲杀人。<a id="a-Cm"></a>于极寒时猛风严烈。<a id="a-Cn"></a>若昼安置阴中。<a id="a-Co"></a>若夜置于露地。<a id="a-Cp"></a>令坐湿草因此而死。<a id="a-Cq"></a>苾刍得波罗市迦或窣吐罗底也。<a id="a-Cr"></a>广如上说。<a id="a-Cs"></a>是名寒冻杀。</p>
  <p id="aCt">云何炎热杀。<a id="a-Cu"></a>若苾刍欲杀人。<a id="a-Cv"></a>于极热时身生沸疮。<a id="a-Cw"></a>若昼置于露地。<a id="a-Cx"></a>若夜安密室中。<a id="a-Cy"></a>熏以烟火覆以席荐及毛緂等。<a id="a-Cz"></a>因此而死。<a id="a-D0"></a>苾刍得波罗市迦或窣吐罗底也。<a id="a-D1"></a>广如上说。<a id="a-D2"></a>是名炎热杀。</p>
  <p id="aD3">摄颂曰。</p>
  <p id="aD4">浴室及温堂　　迦留不观座</p>
  <p id="aD5">施醋有二别　　十七恼令亡</p>
  <p id="aD6">兰若老苾刍　　重轻随事识</p>
  <p id="aD7">云何浴室事。<a id="a-D8"></a>尔时。<a id="a-D9"></a>世尊。<a id="a-DA"></a>住旷野林中。<a id="a-DB"></a>是时有一乞食苾刍。<a id="a-DC"></a>于得意居士家。<a id="a-DD"></a>时时往诣为说妙法。<a id="a-DE"></a>令彼居士生敬信心。<a id="a-DF"></a>为受三归并五学处。<a id="a-DG"></a>后时复往为说七有事福业。<a id="a-DH"></a>居士白言。<a id="a-DI"></a>圣者我欲为僧作有依福业事。<a id="a-DJ"></a>苾刍答曰。<a id="a-DK"></a>甚善此事应作。<a id="a-DL"></a>白言圣者欲何所作。<a id="a-DM"></a>答言僧今现无浴室。<a id="a-DN"></a>宜可为作。<a id="a-DO"></a>白言圣者我有财物无捡校人。<a id="a-DP"></a>答言我为捡校修营福业。<a id="a-DQ"></a>白言甚善。<a id="a-DR"></a>时彼居士多与财物任其营作。<a id="a-DS"></a>苾刍即为修造。<a id="a-DT"></a>时旷野林中有大节会。<a id="a-DU"></a>诸佣作人皆不来集。<a id="a-DV"></a>时彼苾刍召彼佣人而告之曰。<a id="a-DW"></a>贤首汝等今日何故不来。<a id="a-DX"></a>白言圣者今日诸人为大欢会。<a id="a-DY"></a>缘此。<a id="a-DZ"></a>不来报曰。<a id="a-Da"></a>贤首诸有福人可为欢会。<a id="a-Db"></a>汝等客作活命何欢会耶。<a id="a-Dc"></a>汝来为作倍与价直。<a id="a-Dd"></a>白言圣者彼有福人常为欢会。<a id="a-De"></a>我佣力者时复一逢。<a id="a-Df"></a>设令两倍酬我价直亦不能作。<a id="a-Dg"></a>言已便去。<a id="a-Dh"></a>时彼居士作如是念。<a id="a-Di"></a>我今往观所作福业为至几何。<a id="a-Dj"></a>晨旦往观并未营作。<a id="a-Dk"></a>到苾刍所礼已。<a id="a-Dl"></a>白言圣者。<a id="a-Dm"></a>何意佣人今日不作。<a id="a-Dn"></a>报言居士。<a id="a-Do"></a>彼不肯作。<a id="a-Dp"></a>白言何意。<a id="a-Dq"></a>报曰。<a id="a-Dr"></a>彼佣力人作如是语。<a id="a-Ds"></a>今日世人共为欢会。<a id="a-Dt"></a>我不能作。<a id="a-Du"></a>居士白言。<a id="a-Dv"></a>圣者彼客作人有何欢会。<a id="a-Dw"></a>岂非圣者不酬价直彼不肯耶。<a id="a-Dx"></a>报言居士我酬一倍仍不肯作。<a id="a-Dy"></a>便报我言。<a id="a-Dz"></a>诸有福人常为欢会。<a id="a-E0"></a>我佣力者时复一逢。<a id="a-E1"></a>设与两倍亦不能作。<a id="a-E2"></a>居士言。<a id="a-E3"></a>圣者我修此福不为自身不为亲属。<a id="a-E4"></a>善哉圣者为我助成勿令废阙。<a id="a-E5"></a>时彼苾刍以事白佛。<a id="a-E6"></a>佛言。<a id="a-E7"></a>事未了者令诸苾刍助彼修造。<a id="a-E8"></a>时诸苾刍依世尊教。<a id="a-E9"></a>即助营造展转掷甎。<a id="a-EA"></a>执不牢固甎遂堕落。<a id="a-EB"></a>打苾刍头因而致死。<a id="a-EC"></a>时诸苾刍。<a id="a-ED"></a>心生追悔作如是言。<a id="a-EE"></a>诸具寿此乞食者。<a id="a-EF"></a>多事营为强自辛苦。<a id="a-EG"></a>我之所爱同梵行者非分致死。<a id="a-EH"></a>共生疑念。<a id="a-EI"></a>岂非缘此我等共犯波罗市迦耶。<a id="a-EJ"></a>时诸苾刍以此因缘具白世尊。<a id="a-EK"></a>世尊告曰。<a id="a-EL"></a>汝诸苾刍皆无有犯。<a id="a-EM"></a>然诸苾刍不应展转掷甎。<a id="a-EN"></a>应以手相授。<a id="a-EO"></a>若甎有璺裂告知方授。<a id="a-EP"></a>不尔者得越法罪。<a id="a-EQ"></a>佛言。<a id="a-ER"></a>应助作业。<a id="a-ES"></a>时诸苾刍尽日而作。<a id="a-ET"></a>诸婆罗门居士等咸生讥议。<a id="a-EU"></a>云何苾刍终日作业犹若佣人。<a id="a-EV"></a>时诸苾刍以此因缘具白世尊。<a id="a-EW"></a>世尊告曰。<a id="a-EX"></a>不应终日而作。<a id="a-EY"></a>应可半日营其事业。<a id="a-EZ"></a>时诸苾刍于炎夏时午后营作。<a id="a-Ea"></a>于寒冬时午前而作。<a id="a-Eb"></a>佛言不应。<a id="a-Ec"></a>尔于寒冬时午后而作。<a id="a-Ed"></a>于炎夏时午前而作。<a id="a-Ee"></a>彼诸苾刍临至食时方休作务。<a id="a-Ef"></a>泥土污身便行乞食。<a id="a-Eg"></a>诸不信者见而讥笑曰。<a id="a-Eh"></a>圣者仁等作务过佣力人。<a id="a-Ei"></a>彼客作者未至食时尚知休息。<a id="a-Ej"></a>仁等营为临食方止。<a id="a-Ek"></a>时诸苾刍以此因缘具白世尊。<a id="a-El"></a>世尊告曰。<a id="a-Em"></a>准量日时早须休作。<a id="a-En"></a>若乞食者当整容仪方行乞食。<a id="a-Eo"></a>若僧食者亦应豫办赴常食处。<a id="a-Ep"></a>如世尊言。<a id="a-Eq"></a>整理威仪方行乞食及赴食处者。<a id="a-Er"></a>诸苾刍不知何者是豫整威仪。<a id="a-Es"></a>佛言。<a id="a-Et"></a>乃至得洗手足。<a id="a-Eu"></a>并洗钵器已来是名豫办。<a id="a-Ev"></a>凡诸苾刍若营造时。<a id="a-Ew"></a>所有行法我今为说。<a id="a-Ex"></a>若捡校人者。<a id="a-Ey"></a>知彼诸人晨朝执作宜办小食。<a id="a-Ez"></a>若午后时为觅非时浆及涂手足油。<a id="a-F0"></a>若捡校人不依教者得越法罪。<a id="a-F1"></a>是名浴室事。</p>
 </body>
</html>