<!doctype html>
<html id="z3IBV1ioQ" data-ver="1013">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第四十三</h1>
  <h2 id="a2">非时入聚落不嘱苾刍学处第八十之余</h2>
  <p id="a3">尔时邬陀夷既得果已便作是念。<a id="a-4"></a>世尊慈父于我实有大恩。<a id="a-5"></a>今作何事而能报德。<a id="a-6"></a>除利有情余无报者。<a id="a-7"></a>时邬陀夷遂即随缘而行教化。<a id="a-8"></a>尔时世尊告诸苾刍曰。<a id="a-9"></a>我诸弟子声闻众中。<a id="a-A"></a>教化有情令得圣果者。<a id="a-B"></a>邬陀夷为第一。</p>
  <p id="aC">摄颂曰。</p>
  <p id="aD">大天大髻珠　　医人僧众腹</p>
  <p id="aE">梯受用两倍　　暴恶及童年</p>
  <p id="aF">钵及相扑人　　是谓十三事</p>
  <p id="aG">广化十八亿　　咸令出苦津</p>
  <p id="aH">大天者。<a id="a-I"></a>时具寿邬陀夷作如是念。<a id="a-J"></a>今诸有情谁系属我先受教化。<a id="a-K"></a>观见一婆罗门承事大天堪任济度。<a id="a-L"></a>时邬陀夷于日初分执持衣钵。<a id="a-M"></a>入室罗伐城次行乞食。<a id="a-N"></a>见彼婆罗门备设供养。<a id="a-O"></a>觅婆罗门与其饮食。<a id="a-P"></a>高声唱言。<a id="a-Q"></a>谁是婆罗门。<a id="a-R"></a>我当与食。<a id="a-S"></a>邬陀夷曰。<a id="a-T"></a>我是婆罗门吾之大师。<a id="a-U"></a>是最上婆罗门。<a id="a-V"></a>彼人报曰。<a id="a-W"></a>汝非婆罗门。<a id="a-X"></a>是秃头沙门。<a id="a-Y"></a>邬陀夷曰。<a id="a-Z"></a>我今共汝往问大天。<a id="a-a"></a>我是婆罗门不。<a id="a-b"></a>二人共往至大天像所。<a id="a-c"></a>邬陀夷问曰。<a id="a-d"></a>我是婆罗门不。<a id="a-e"></a>时大天像出言告曰。<a id="a-f"></a>圣者邬陀夷实是婆罗门。<a id="a-g"></a>其师更是最胜大婆罗门。<a id="a-h"></a>彼见大天像语。<a id="a-i"></a>便大惊怪叹未曾有。<a id="a-j"></a>于佛教中深生敬信。<a id="a-k"></a>即请邬陀夷宅中供养。<a id="a-l"></a>饭食讫即为说法示教利喜。<a id="a-m"></a>彼闻法已见真谛获初果。<a id="a-n"></a>归依三宝受五学处。<a id="a-o"></a>至尽形寿不杀生等。<a id="a-p"></a>白言圣者我愿尽形寿。<a id="a-q"></a>供给一切所须之物饮食衣服卧具医药。<a id="a-r"></a>幸为纳受。<a id="a-s"></a>告曰我于余人化缘未尽。<a id="a-t"></a>不应受此。<a id="a-u"></a>说是语已从座而去。</p>
  <p id="av">大髻者。<a id="a-w"></a>时具寿邬陀夷复于他日。<a id="a-x"></a>观诸有情谁堪受化。<a id="a-y"></a>见一婆罗门亦事大天不信三宝。<a id="a-z"></a>知堪受化。<a id="a-10"></a>即于晨朝执持衣钵入室罗伐城。<a id="a-11"></a>见彼婆罗门同前设食。<a id="a-12"></a>觅婆罗门情希供养。<a id="a-13"></a>唱言谁是婆罗门。<a id="a-14"></a>我当与食。<a id="a-15"></a>邬陀夷曰。<a id="a-16"></a>我是婆罗门。<a id="a-17"></a>吾之大师是最上婆罗门。<a id="a-18"></a>彼人报曰。<a id="a-19"></a>汝非婆罗门。<a id="a-1A"></a>是秃沙门。<a id="a-1B"></a>若真婆罗门不作如是形相。<a id="a-1C"></a>邬陀夷曰。<a id="a-1D"></a>婆罗门相其状如何。<a id="a-1E"></a>答曰婆罗门者其髻高大犹如冠帽。<a id="a-1F"></a>邬陀夷曰。<a id="a-1G"></a>若如是者我即其人。<a id="a-1H"></a>以手摩顶大髻如冠忽然自现。<a id="a-1I"></a>彼人见已深生信仰。<a id="a-1J"></a>发希有心请入受食。<a id="a-1K"></a>食已为其说法示教利喜。<a id="a-1L"></a>其婆罗门及妇俱获初果。<a id="a-1M"></a>既得果已归三宝受学处。<a id="a-1N"></a>奉四事至尽形。<a id="a-1O"></a>尊者告曰。<a id="a-1P"></a>我有化缘舍之而去。</p>
  <p id="a1Q">往买珠者。<a id="a-1R"></a>时具寿邬陀夷复于他日。<a id="a-1S"></a>观诸有情谁堪受化。<a id="a-1T"></a>见一婆罗门亦事大天不信三宝。<a id="a-1U"></a>知堪受化。<a id="a-1V"></a>即于晨朝持衣钵入城中。<a id="a-1W"></a>至婆罗门家门外而立。<a id="a-1X"></a>知彼妇意欲得好珠。<a id="a-1Y"></a>即便化身为卖珠者。<a id="a-1Z"></a>入其舍内示彼好珠。<a id="a-1a"></a>光彩鲜明形状可爱。<a id="a-1b"></a>告言我卖此珠。<a id="a-1c"></a>汝若须者随意当取。<a id="a-1d"></a>时婆罗门问其价直。<a id="a-1e"></a>邬陀夷曰。<a id="a-1f"></a>随汝所酬。<a id="a-1g"></a>彼少还价百分未一。<a id="a-1h"></a>邬陀夷即取其价。<a id="a-1i"></a>时彼夫妇怪未曾有。<a id="a-1j"></a>私自叹曰。<a id="a-1k"></a>何意贵珠而取贱价。<a id="a-1l"></a>邬陀夷知其根熟便复本形。<a id="a-1m"></a>时彼夫妇倍深信敬。<a id="a-1n"></a>遂以上妙饮食供养。<a id="a-1o"></a>食已澡漱。<a id="a-1p"></a>为说施颂复演深法。<a id="a-1q"></a>夫妇闻已皆证初果归依受戒。<a id="a-1r"></a>尽形供养广说如前。<a id="a-1s"></a>时邬陀夷舍之而去。</p>
  <p id="a1t">医人者。<a id="a-1u"></a>时室罗伐城有婆罗门。<a id="a-1v"></a>于三宝中心无信敬。<a id="a-1w"></a>身婴疾苦绵历多年。<a id="a-1x"></a>所有医人无不弃舍。<a id="a-1y"></a>云是恶病不可疗治。<a id="a-1z"></a>时婆罗门更不求医。<a id="a-20"></a>端然待死。<a id="a-21"></a>邬陀夷观彼机堪受化。<a id="a-22"></a>持衣钵入城中。<a id="a-23"></a>到彼家立门外。<a id="a-24"></a>化作医人。<a id="a-25"></a>报言我善医疗。<a id="a-26"></a>家人唤入。<a id="a-27"></a>病者告曰。<a id="a-28"></a>我病多时诸医皆弃。<a id="a-29"></a>但知守死无可归依。<a id="a-2A"></a>化医报曰。<a id="a-2B"></a>汝不须忧。<a id="a-2C"></a>咒术良药力不思议。<a id="a-2D"></a>须臾之间令得平复。<a id="a-2E"></a>病人闻已深生欣庆。<a id="a-2F"></a>邬陀夷即为诵咒称三宝名。<a id="a-2G"></a>彼婆罗门既闻咒已众病皆除。<a id="a-2H"></a>平复如故。<a id="a-2I"></a>尊者见已还复本形。<a id="a-2J"></a>彼家夫妇倍生敬信叹未曾有。<a id="a-2K"></a>办妙饮食请受供养。<a id="a-2L"></a>食已说法俱证初果。<a id="a-2M"></a>为受归戒广说如前。<a id="a-2N"></a>乃至舍之而去。<a id="a-2O"></a>僧众者。<a id="a-2P"></a>时室罗伐城有一婆罗门。<a id="a-2Q"></a>于三宝所不生信敬。<a id="a-2R"></a>大富多财。<a id="a-2S"></a>禀性悭吝无心舍施。<a id="a-2T"></a>乐多积聚。<a id="a-2U"></a>时邬陀夷知彼根熟。<a id="a-2V"></a>数往其舍频从乞求。<a id="a-2W"></a>虽劳去来竟无所得。<a id="a-2X"></a>后于他日执持衣钵。<a id="a-2Y"></a>还入彼家空钵而出。<a id="a-2Z"></a>适到门首彼婆罗门从外而入。<a id="a-2a"></a>问言苾刍于我舍中有所得不。<a id="a-2b"></a>尊者见彼无信敬心密言告曰。<a id="a-2c"></a>汝既自无将何见与。<a id="a-2d"></a>彼闻嗔怒报言。<a id="a-2e"></a>沙门我有财食皆能周赡。<a id="a-2f"></a>汝之眷属何意言无辄相轻贱。<a id="a-2g"></a>答曰若如是者明日我来就汝受食。<a id="a-2h"></a>婆罗门曰。<a id="a-2i"></a>斯诚善事。<a id="a-2j"></a>时邬陀夷更诣余家。<a id="a-2k"></a>乞得食已还至本处。<a id="a-2l"></a>食讫礼佛白言。<a id="a-2m"></a>世尊有婆罗门不信三宝。<a id="a-2n"></a>禀性悭吝积聚为务。<a id="a-2o"></a>无舍施心。<a id="a-2p"></a>今日忽然言请于我佛及僧众明朝来食。<a id="a-2q"></a>佛默然受。<a id="a-2r"></a>彼婆罗门既至明日。<a id="a-2s"></a>于其舍内初无营办。<a id="a-2t"></a>时给孤独及余长者。<a id="a-2u"></a>闻请佛僧。<a id="a-2v"></a>皆往彼宅见无备办。<a id="a-2w"></a>告婆罗门曰。<a id="a-2x"></a>汝请邬陀夷并其眷属。<a id="a-2y"></a>即是佛及僧众来汝宅中受一时食。<a id="a-2z"></a>汝今何故无营办耶。<a id="a-30"></a>答言我不与食。<a id="a-31"></a>诸人告曰。<a id="a-32"></a>若于今日佛及僧众来汝家中。<a id="a-33"></a>不施食者。<a id="a-34"></a>胜光大王必见治罚不相容舍。<a id="a-35"></a>时婆罗门闻已大惧。<a id="a-36"></a>复缘宿世善根现前开发。<a id="a-37"></a>遂多出物备办上供。<a id="a-38"></a>拟施佛僧。<a id="a-39"></a>尔时世尊于日初分大众围绕往到彼宅就所敷座安详而坐。<a id="a-3A"></a>时婆罗门亲自奉献上妙饮食。<a id="a-3B"></a>佛僧食已澡漱讫。<a id="a-3C"></a>从座而去。<a id="a-3D"></a>时邬陀夷独留而坐。<a id="a-3E"></a>为彼夫妇演说妙法。<a id="a-3F"></a>即于座上俱得见谛。<a id="a-3G"></a>归依三宝受五学处。<a id="a-3H"></a>广说如前。</p>
  <p id="a3I">腹者。<a id="a-3J"></a>室罗伐城有婆罗门。<a id="a-3K"></a>亦于三宝无敬信心。<a id="a-3L"></a>其妇端正罕有俦匹。<a id="a-3M"></a>其人于妇极生爱念。<a id="a-3N"></a>曾不许人辄入其宅。<a id="a-3O"></a>时邬陀夷同前观察堪受化者。<a id="a-3P"></a>见彼夫妇解脱时至。<a id="a-3Q"></a>执持衣钵次第乞食。<a id="a-3R"></a>到彼门前欲入其舍。<a id="a-3S"></a>时婆罗门见而不许。<a id="a-3T"></a>遂去小便。<a id="a-3U"></a>时邬陀夷令彼小便出不停息。<a id="a-3V"></a>即入其舍面见其妇。<a id="a-3W"></a>其妇慢心不相瞻视。<a id="a-3X"></a>邬陀夷化其妇肠令出腹外。<a id="a-3Y"></a>时婆罗门来见惊怖生厌恶心。<a id="a-3Z"></a>遂礼尊者请求忏谢。<a id="a-3a"></a>邬陀夷即摄神变。<a id="a-3b"></a>令彼妇身平复如故。<a id="a-3c"></a>夫妇二人叹未曾有。<a id="a-3d"></a>邬陀夷因为说法。<a id="a-3e"></a>言身不净无可保爱。<a id="a-3f"></a>夫妇闻法俱证初果。<a id="a-3g"></a>广说如前。</p>
  <p id="a3h">升梯者。<a id="a-3i"></a>室罗伐城有婆罗门。<a id="a-3j"></a>其妇端正。<a id="a-3k"></a>妇心不信敬。<a id="a-3l"></a>邬陀夷念谁当受教。<a id="a-3m"></a>观彼夫妇宿世善根。<a id="a-3n"></a>系属于我机缘堪化。<a id="a-3o"></a>便持衣钵往到彼家。<a id="a-3p"></a>时婆罗门有事先出。<a id="a-3q"></a>尊者即入其舍。<a id="a-3r"></a>彼妇遥见避之入室。<a id="a-3s"></a>尊者随入。<a id="a-3t"></a>妇遂升梯而上高阁。<a id="a-3u"></a>尊者亦上。<a id="a-3v"></a>其妇即便推梯令竖。<a id="a-3w"></a>是时尊者因堕于地入灭尽定。<a id="a-3x"></a>时妇遥观无有喘息。<a id="a-3y"></a>谓之已死。<a id="a-3z"></a>正梯而下以手擎持。<a id="a-40"></a>虽尽气力竟不能动。<a id="a-41"></a>便命家人共来擎举。<a id="a-42"></a>亦不移动。<a id="a-43"></a>时婆罗门从外而来。<a id="a-44"></a>惊怪其事略问知已。<a id="a-45"></a>即自扶持亦不能举。<a id="a-46"></a>其家惶怖设计无由。<a id="a-47"></a>时有婆罗门邬波索迦。<a id="a-48"></a>是其知识。<a id="a-49"></a>从外而至。<a id="a-4A"></a>见是尊者邬陀夷告主人曰。<a id="a-4B"></a>此非已死。<a id="a-4C"></a>是入胜定为相济拔来至汝家。<a id="a-4D"></a>故现化耳。<a id="a-4E"></a>宜可殷勤求哀忏谢。<a id="a-4F"></a>时婆罗门执足顶礼求哀忏悔。<a id="a-4G"></a>尊者出定因为说法。<a id="a-4H"></a>便获初果广说如前。</p>
  <p id="a4I">受用者。<a id="a-4J"></a>室罗伐城有婆罗门。<a id="a-4K"></a>娶族望女以为妻室。<a id="a-4L"></a>仪容挺特好自夸谈。<a id="a-4M"></a>时邬陀夷观知此妇根机时熟堪任受化。<a id="a-4N"></a>执持衣钵随缘入城至其宅内。<a id="a-4O"></a>时婆罗门有缘已出。<a id="a-4P"></a>其妇傲慢虽见苾刍一无所施。<a id="a-4Q"></a>亦不共语。<a id="a-4R"></a>尊者顺彼机缘宿世之事。<a id="a-4S"></a>说伽他曰。</p>
  <p id="a4T">汝今受用昔时业　　现在无心行舍施</p>
  <p id="a4U">曾见美女泪沾襟　　不久还当自啼泣</p>
  <p id="a4V">为说颂已出门而去。<a id="a-4W"></a>于时彼妇不闲句义。<a id="a-4X"></a>便作是念。<a id="a-4Y"></a>此之沙门骂詈于我。<a id="a-4Z"></a>心怀嗔恼。<a id="a-4a"></a>婆罗门还见问曰。<a id="a-4b"></a>有何苦耶。<a id="a-4c"></a>妇曰向有沙门来骂辱我。<a id="a-4d"></a>彼若活者我命不全。<a id="a-4e"></a>其夫闻已怒目叱吒手援利剑逐彼苾刍欲断其命。<a id="a-4f"></a>时邬陀夷遥见彼来。<a id="a-4g"></a>化为小室闭户而坐。<a id="a-4h"></a>其婆罗门唤令开户。<a id="a-4i"></a>尊者告曰。<a id="a-4j"></a>汝可弃剑我当为开。<a id="a-4k"></a>婆罗门即作是念。<a id="a-4l"></a>但得相及拳打令死。<a id="a-4m"></a>便放其剑。<a id="a-4n"></a>以极嗔心急唤开户。<a id="a-4o"></a>尊者报曰。<a id="a-4p"></a>舍此嗔怒暴恶之意当为汝开。<a id="a-4q"></a>闻已窃念。<a id="a-4r"></a>此是圣人知我恶意。<a id="a-4s"></a>便自悔责舍除害心。<a id="a-4t"></a>即为开户。<a id="a-4u"></a>其人入已为说妙法。<a id="a-4v"></a>便获初果受三归五戒。<a id="a-4w"></a>告言我于汝妇无恶骂詈。<a id="a-4x"></a>为说伽他令思往事。<a id="a-4y"></a>彼愚不解更起嗔心。<a id="a-4z"></a>今可谛听当为汝说。<a id="a-50"></a>乃往昔时有一贫女。<a id="a-51"></a>见他美女绮饰庄严。<a id="a-52"></a>仆从自随众人爱敬。<a id="a-53"></a>贫女懊恼啼泣作如是念。<a id="a-54"></a>我今以何方便可得如是随意事耶。<a id="a-55"></a>时有邬波斯迦。<a id="a-56"></a>是其知友。<a id="a-57"></a>告曰。<a id="a-58"></a>汝何忧苦。<a id="a-59"></a>女以事白。<a id="a-5A"></a>答曰忧恼无益。<a id="a-5B"></a>他之果报从因所生贫女问曰。<a id="a-5C"></a>其因者何。<a id="a-5D"></a>答曰于胜福田施以饮食。<a id="a-5E"></a>至诚发愿必获其果。<a id="a-5F"></a>时有独觉圣人来从乞食。<a id="a-5G"></a>女持食施。<a id="a-5H"></a>心有所希。<a id="a-5I"></a>时彼独觉为现神变。<a id="a-5J"></a>贫女生信即发愿言。<a id="a-5K"></a>愿我以此供养善根。<a id="a-5L"></a>所生之处莫遭贫苦。<a id="a-5M"></a>若得人身端正姝妙见者欢喜。<a id="a-5N"></a>受用无阙。<a id="a-5O"></a>汝归由先施业发愿力故。<a id="a-5P"></a>获端正报受用丰足。<a id="a-5Q"></a>生胜族中人所爱重。<a id="a-5R"></a>今乃不信当何得耶。<a id="a-5S"></a>时婆罗门既获胜果。<a id="a-5T"></a>复闻宿世因缘之事。<a id="a-5U"></a>便请尊者还其本居。<a id="a-5V"></a>为设种种上妙饮食。<a id="a-5W"></a>食已为说法要。<a id="a-5X"></a>妇闻法已亦证初果。<a id="a-5Y"></a>求受三归五戒。<a id="a-5Z"></a>广说如前。</p>
  <p id="a5a">两倍者。<a id="a-5b"></a>室罗伐城有婆罗门。<a id="a-5c"></a>其家巨富情怀悭吝。<a id="a-5d"></a>有事他行。<a id="a-5e"></a>即便支计妻食之分。<a id="a-5f"></a>余有库藏泥封而去。<a id="a-5g"></a>时邬陀夷知妇堪化。<a id="a-5h"></a>入其舍从乞食。<a id="a-5i"></a>妇持己食一升米饭以施。<a id="a-5j"></a>苾刍。<a id="a-5k"></a>回视器中食还如旧。<a id="a-5l"></a>时邬陀夷复于明日更将一伴来至其舍。<a id="a-5m"></a>妇人见已二俱请食还同昨日饭器无减。<a id="a-5n"></a>明将四人。<a id="a-5o"></a>如是倍增至六十四人来。<a id="a-5p"></a>皆施食一升米饭。<a id="a-5q"></a>不减如常。<a id="a-5r"></a>此六十四人。<a id="a-5s"></a>日日来食。<a id="a-5t"></a>余人见之心生嫉妒。<a id="a-5u"></a>夫至告曰。<a id="a-5v"></a>汝妇在家多为费损。<a id="a-5w"></a>常于日日食设。<a id="a-5x"></a>百人看此所为汝家当破。<a id="a-5y"></a>时婆罗门闻斯语已。<a id="a-5z"></a>还至家中呵责其妇。<a id="a-60"></a>何故我暂不在广为破费。<a id="a-61"></a>妇便告曰。<a id="a-62"></a>仁不须嗔。<a id="a-63"></a>所留我分持以供僧。<a id="a-64"></a>于余库物一无亏损。<a id="a-65"></a>其夫闻已深怪所言。<a id="a-66"></a>心欲试之验其虚实。<a id="a-67"></a>时邬陀夷欲至食时。<a id="a-68"></a>还将尔许苾刍来入。<a id="a-69"></a>同前食讫饭器仍满。<a id="a-6A"></a>婆罗门见已倍生希有深发信心。<a id="a-6B"></a>即请众僧广设供养。<a id="a-6C"></a>食已说法。<a id="a-6D"></a>于时夫妇俱见真谛。<a id="a-6E"></a>为受归戒。<a id="a-6F"></a>舍之而去。</p>
  <p id="a6G">暴恶者。<a id="a-6H"></a>室罗伐城有婆罗门。<a id="a-6I"></a>妇性暴恶。<a id="a-6J"></a>至节会日。<a id="a-6K"></a>其婆罗门作如是念。<a id="a-6L"></a>今日定有诸亲识来。<a id="a-6M"></a>对彼亲宾妇若骂詈深为丑恶。<a id="a-6N"></a>作是念已便携稚子避向余村。<a id="a-6O"></a>邬陀夷观知彼妇化缘时至。<a id="a-6P"></a>持衣钵到彼家。<a id="a-6Q"></a>见彼妇人料理饮食。<a id="a-6R"></a>尊者去之不远而住。<a id="a-6S"></a>妇人告曰。<a id="a-6T"></a>尔欲觅食。<a id="a-6U"></a>假令努眼大若钵盂。<a id="a-6V"></a>食终难得。<a id="a-6W"></a>是时尊者即开两眼大若钵盂。<a id="a-6X"></a>妇人又曰。<a id="a-6Y"></a>设使汝身分为两叚。<a id="a-6Z"></a>我亦不与。<a id="a-6a"></a>尊者化身即为两叚。<a id="a-6b"></a>于时婢使告妇人曰。<a id="a-6c"></a>若杀苾刍犯国刑法。<a id="a-6d"></a>当为官婢役使终身。<a id="a-6e"></a>其妇惊怖欲持死尸弃深坑内。<a id="a-6f"></a>尊者入灭尽定不能移动。<a id="a-6g"></a>即便执足恳到忏谢。<a id="a-6h"></a>愿复本形。<a id="a-6i"></a>饼食任取。<a id="a-6j"></a>尊者即起从其索饼。<a id="a-6k"></a>妇人欲觅恶者施与。<a id="a-6l"></a>观察笼中悉皆是好。<a id="a-6m"></a>随将一个持与苾刍。<a id="a-6n"></a>诸饼皆出。<a id="a-6o"></a>问尊者曰。<a id="a-6p"></a>岂总将耶。<a id="a-6q"></a>报曰我同梵行乃有多人。<a id="a-6r"></a>汝自往行斯为大善。<a id="a-6s"></a>妇人持饼往给孤独长者家。<a id="a-6t"></a>见佛僧众俨然而坐。<a id="a-6u"></a>妇人持饼人各与一饼仍不尽。<a id="a-6v"></a>妇人见已叹未曾有深生敬信。<a id="a-6w"></a>因为说法便获初果。<a id="a-6x"></a>还至宅中见饼如旧。<a id="a-6y"></a>婆罗门知节会日过。<a id="a-6z"></a>与子俱来。<a id="a-70"></a>见妇容仪详审沉默。<a id="a-71"></a>观其所作有异常时。<a id="a-72"></a>说伽他曰。</p>
  <p id="a73">汝先志猖狂　　何因今意别</p>
  <p id="a74">我观尔所作　　与昔事不同</p>
  <p id="a75">其妇答曰。</p>
  <p id="a76">我昔不是狂　　今非有别意</p>
  <p id="a77">但由世尊教　　见谛预真流</p>
  <p id="a78">其妇即以上事具白。<a id="a-79"></a>其夫婆罗门闻已。<a id="a-7A"></a>叹未曾有倍深敬信。<a id="a-7B"></a>遂往逝多林。<a id="a-7C"></a>请邬陀夷及佛僧众明当就食。<a id="a-7D"></a>邬陀夷受已为白佛僧。<a id="a-7E"></a>如常广说。<a id="a-7F"></a>乃至佛僧食已还归住处。<a id="a-7G"></a>时邬陀夷独留其舍为说法要。<a id="a-7H"></a>令证道果得见真谛。<a id="a-7I"></a>是时夫妇乃至尽形延请供养。<a id="a-7J"></a>尊者不受。<a id="a-7K"></a>其妇白言。<a id="a-7L"></a>我设一座。<a id="a-7M"></a>唯愿尊者余处乞食就此而食。<a id="a-7N"></a>尊者哀愍为受而去。</p>
  <p id="a7O">童年者室罗伐城有五百婆罗门子。<a id="a-7P"></a>至节会日各持饮食。<a id="a-7Q"></a>诣园林中欲为聚集。<a id="a-7R"></a>时邬陀夷便作是念。<a id="a-7S"></a>今复何人堪应受化。<a id="a-7T"></a>知彼五百婆罗门子根机将熟。<a id="a-7U"></a>即于晨朝持衣钵入园中。<a id="a-7V"></a>就彼少年聚集之处。<a id="a-7W"></a>诸人见已自相问曰。<a id="a-7X"></a>此之苾刍是何种族而作出家。<a id="a-7Y"></a>有委知者答众人曰。<a id="a-7Z"></a>此是婆罗门种。<a id="a-7a"></a>舍高贵族而作沙门。<a id="a-7b"></a>诸人闻已问尊者曰。<a id="a-7c"></a>仁是大臣之子族胄高胜。<a id="a-7d"></a>云何舍弃于此杂类卑下人中。<a id="a-7e"></a>食无简别坐无次第而为出家。<a id="a-7f"></a>尊者答曰。<a id="a-7g"></a>世间婆罗门有名无义。<a id="a-7h"></a>我所投者。<a id="a-7i"></a>无上大师及诸圣众能除罪恶。<a id="a-7j"></a>此即皆是真婆罗门。<a id="a-7k"></a>时彼少年闻是语已抚手而笑。<a id="a-7l"></a>于时尊者以神通力。<a id="a-7m"></a>令诸年少头上花缨悉皆变为葱蒜鬘带。<a id="a-7n"></a>所有饼食尽作牛皮诸杂肴馔俱成牛肉。<a id="a-7o"></a>乳及饮浆尽变为酒。<a id="a-7p"></a>此等皆非婆罗门种食用之物。<a id="a-7q"></a>时彼尊者。<a id="a-7r"></a>于己钵中变作种种清净饭食。<a id="a-7s"></a>告诸人曰。<a id="a-7t"></a>汝观我钵及以身形。<a id="a-7u"></a>比汝所为。<a id="a-7v"></a>谁是清净谁无简别。<a id="a-7w"></a>时诸少年闻是语已。<a id="a-7x"></a>各各循省自知鄙恶。<a id="a-7y"></a>即相谓曰。<a id="a-7z"></a>是彼尊者以神通力。<a id="a-80"></a>令我花缨及诸食饮并成杂恶不堪食啖。<a id="a-81"></a>我等今时更无别计。<a id="a-82"></a>宜当就彼以申忏谢。<a id="a-83"></a>即俱礼足白言。<a id="a-84"></a>圣者我辈愚痴肉眼无识。<a id="a-85"></a>恃己族姓出鄙恶言。<a id="a-86"></a>于圣者所辄相轻触。<a id="a-87"></a>唯愿慈悲受我忏谢。<a id="a-88"></a>异口同音说伽他曰。</p>
  <p id="a89">皮肉血便利　　苦乐根不殊</p>
  <p id="a8A">咸同垢秽身　　云何四姓别</p>
  <p id="a8B">若身离诸恶　　口亦无过犯</p>
  <p id="a8C">心极清净者　　名真婆罗门</p>
  <p id="a8D">胜妙法庄严　　善调修梵行</p>
  <p id="a8E">能除众恶业　　是真婆罗门</p>
  <p id="a8F">时邬陀夷闻说伽陀知其根熟。<a id="a-8G"></a>便为说法示教利喜。<a id="a-8H"></a>五百童子即于座上断烦恼见真谛。<a id="a-8I"></a>身及饮食清净如旧。<a id="a-8J"></a>各受归戒。<a id="a-8K"></a>广说如前。</p>
  <p id="a8L">钵者。<a id="a-8M"></a>室罗伐城有婆罗门。<a id="a-8N"></a>善持咒术不信三宝。<a id="a-8O"></a>常以咒力驱策鬼神。<a id="a-8P"></a>令其驾车随意游涉。<a id="a-8Q"></a>时邬陀夷复观有情。<a id="a-8R"></a>谁堪引接能入真谛。<a id="a-8S"></a>见此婆罗门根器将熟。<a id="a-8T"></a>即持衣钵往趣其家。<a id="a-8U"></a>见婆罗门诵咒使神御车将出。<a id="a-8V"></a>暂还下车旋液方去。<a id="a-8W"></a>尊者令其小便出不停止。<a id="a-8X"></a>即解其咒放彼鬼神。<a id="a-8Y"></a>时婆罗门少顷来至。<a id="a-8Z"></a>见鬼神皆散车不能动。<a id="a-8a"></a>虽诵咒术悉皆无验。<a id="a-8b"></a>事穷失计。<a id="a-8c"></a>告苾刍曰。<a id="a-8d"></a>由汝解咒所作不成。<a id="a-8e"></a>今欲遣谁给侍于我。<a id="a-8f"></a>尊者取钵开示告曰。<a id="a-8g"></a>此当与汝作给侍人。<a id="a-8h"></a>婆罗门曰。<a id="a-8i"></a>此黑铁盂如何侍我。<a id="a-8j"></a>尊者曰。<a id="a-8k"></a>随汝所念皆从此出。<a id="a-8l"></a>彼闻是语即试思念。<a id="a-8m"></a>百味饮食才念之时。<a id="a-8n"></a>众味具足满此钵中。<a id="a-8o"></a>彼见斯事叹未曾有。<a id="a-8p"></a>告言大圣斯之妙术愿当惠我。<a id="a-8q"></a>尊者即说伽他而告之曰。</p>
  <p id="a8r">明咒不惠人　　以咒换方与</p>
  <p id="a8s">或时得供给　　或多获珍财</p>
  <p id="a8t">若不如是者　　纵死不传授</p>
  <p id="a8u">时婆罗门闻伽他已。<a id="a-8v"></a>为求咒故审谛思惟。<a id="a-8w"></a>知神咒力有不思议。<a id="a-8x"></a>既不授人何缘能得。<a id="a-8y"></a>白尊者曰。<a id="a-8z"></a>我无妙术可共相换。<a id="a-90"></a>复无珍财持用供奉。<a id="a-91"></a>但有身力以相给侍。<a id="a-92"></a>幸愿慈悲教我明咒。<a id="a-93"></a>尊者报曰。<a id="a-94"></a>尔欲得者可于如来。<a id="a-95"></a>善说法律而为出家。<a id="a-96"></a>我当与汝如意神咒。<a id="a-97"></a>彼为咒故依教出家。<a id="a-98"></a>剃除须发着法服已。<a id="a-99"></a>白师言邬波驮耶授我明咒。<a id="a-9A"></a>师曰汝可受之。<a id="a-9B"></a>弟子曰何谓也。<a id="a-9C"></a>师曰所谓诸行皆无常。<a id="a-9D"></a>一切法无我。<a id="a-9E"></a>涅槃真寂灭。<a id="a-9F"></a>此是钵中明咒。<a id="a-9G"></a>于三夜中汝勤修习必有神验。<a id="a-9H"></a>于此句义当善思惟。<a id="a-9I"></a>时彼弟子为求验故冀有成功。<a id="a-9J"></a>于日夜中一心相续思三句法。<a id="a-9K"></a>妙解真源众惑断除证阿罗汉。<a id="a-9L"></a>便诣师处礼足白言。<a id="a-9M"></a>我今实得无上明咒。<a id="a-9N"></a>我生已尽梵行已立不受后有。<a id="a-9O"></a>如实而知。<a id="a-9P"></a>邬陀夷曰。<a id="a-9Q"></a>善哉善哉。<a id="a-9R"></a>汝是真报佛恩自他俱利。<a id="a-9S"></a>于三有海不复轮回。</p>
  <p id="a9T">相扑者。<a id="a-9U"></a>尔时有一壮士。<a id="a-9V"></a>从南方来。<a id="a-9W"></a>欲于中国求人捔力。<a id="a-9X"></a>至室罗伐城于城门下脱衣拍髀。<a id="a-9Y"></a>高声大叫。<a id="a-9Z"></a>我从远来觅人相扑。<a id="a-9a"></a>若有能者可来接手。<a id="a-9b"></a>时此城中无人对敌。<a id="a-9c"></a>时邬陀夷知此壮士堪任受化。<a id="a-9d"></a>于晨朝时执持衣钵欲行乞食。<a id="a-9e"></a>至城门下见斯壮士告言。<a id="a-9f"></a>男子汝是壮儿欲求相扑。<a id="a-9g"></a>答曰如是。<a id="a-9h"></a>邬陀夷曰。<a id="a-9i"></a>汝当共我相扑为当共。<a id="a-9j"></a>我所扑得者而相扑乎。<a id="a-9k"></a>壮士答曰。<a id="a-9l"></a>仁扑得者我且扑之。<a id="a-9m"></a>邬陀夷曰。<a id="a-9n"></a>彼有强力汝不能禁。<a id="a-9o"></a>壮士曰。<a id="a-9p"></a>要待对敌方知强弱。<a id="a-9q"></a>邬陀夷曰。<a id="a-9r"></a>贪嗔痴三是我所伏。<a id="a-9s"></a>汝试扑之。<a id="a-9t"></a>壮士曰。<a id="a-9u"></a>此有大力欺一切人。<a id="a-9v"></a>我何方便能为彼敌。<a id="a-9w"></a>邬陀夷曰。<a id="a-9x"></a>先可出家方能对敌。<a id="a-9y"></a>即剃发染衣思降三毒。<a id="a-9z"></a>未久之顷。<a id="a-A0"></a>结惑皆除证阿罗汉。<a id="a-A1"></a>诣邬陀夷所白言。<a id="a-A2"></a>大师我已降伏三种。<a id="a-A3"></a>壮士四事究竟广如上说。<a id="a-A4"></a>如是邬陀夷苾刍于室罗伐城。<a id="a-A5"></a>教化十八亿家皆令解脱。</p>
  <p id="aA6">尔时邬陀夷化暴恶女令得见谛。<a id="a-A7"></a>广说如前。<a id="a-A8"></a>乃至为受食座。<a id="a-A9"></a>未久之顷时暴恶女为儿娶妻。<a id="a-AA"></a>身婴疾病临死之时告家人曰。<a id="a-AB"></a>我死之后随有何事。<a id="a-AC"></a>勿废圣者邬陀夷食座。<a id="a-AD"></a>说是语已须臾命终。<a id="a-AE"></a>彼婆罗门随次而终。<a id="a-AF"></a>其子忧感经时渐舍。<a id="a-AG"></a>便弃其妇求学他方。<a id="a-AH"></a>妻于后时烦恼增盛。<a id="a-AI"></a>乃与贼帅密行非法。<a id="a-AJ"></a>尊者每至其家于座而食。<a id="a-AK"></a>观知此妇性多烦恼。<a id="a-AL"></a>常为演说离欲之法。<a id="a-AM"></a>彼妇便念。<a id="a-AN"></a>尊者圣力能了他心。<a id="a-AO"></a>知我与人有私通事。<a id="a-AP"></a>我夫若至必当告知。<a id="a-AQ"></a>今我宜应预断其命。<a id="a-AR"></a>即诈现病相告使女曰。<a id="a-AS"></a>我今有疾。<a id="a-AT"></a>汝今可往白尊者知屈来至宅。<a id="a-AU"></a>使女往报。<a id="a-AV"></a>是时尊者不预观察。<a id="a-AW"></a>来至其家。<a id="a-AX"></a>固留至夜令唤贼帅。<a id="a-AY"></a>至便告曰。<a id="a-AZ"></a>若此苾刍命得存者。<a id="a-Aa"></a>我终不活。<a id="a-Ab"></a>时彼贼帅恐其事露。<a id="a-Ac"></a>忿怒持刀断尊者命。<a id="a-Ad"></a>将其尸骸弃粪聚中。<a id="a-Ae"></a>此是尊者先所作业今时果熟还于自身蕴器处受。<a id="a-Af"></a>非于余处。<a id="a-Ag"></a>乃至广说。</p>
  <p id="aAh">尔时世尊于十五日褒洒陀时在众中坐。<a id="a-Ai"></a>大众皆集唯邬陀夷一人不到。<a id="a-Aj"></a>时知座者白言。<a id="a-Ak"></a>不见尊者邬陀夷。<a id="a-Al"></a>诸佛世尊得无忘念。<a id="a-Am"></a>即告众曰。<a id="a-An"></a>我说邬陀夷教化人中最为第一。<a id="a-Ao"></a>今已被杀弃粪聚中。<a id="a-Ap"></a>汝等应为长净。<a id="a-Aq"></a>时诸苾刍为长净已。<a id="a-Ar"></a>佛言汝等应可俱行。<a id="a-As"></a>与邬陀夷为最后供养设利罗。</p>
  <p id="aAt">尔时世尊大众围绕夜至城门。<a id="a-Au"></a>放大光明遍满城邑。<a id="a-Av"></a>其门自开。<a id="a-Aw"></a>皆谓天晓。<a id="a-Ax"></a>诸人咸起。<a id="a-Ay"></a>其警夜者知天未明。<a id="a-Az"></a>时胜光王及胜鬘夫人等惊怪其事。<a id="a-B0"></a>门人奏曰。<a id="a-B1"></a>今佛世尊及诸圣众俱至门首。<a id="a-B2"></a>时王闻已总命群臣。<a id="a-B3"></a>胜鬘夫人。<a id="a-B4"></a>部领宫内城中士女。<a id="a-B5"></a>并悉奔驰俱到城门。<a id="a-B6"></a>礼世尊足。<a id="a-B7"></a>王先稽首白佛言。<a id="a-B8"></a>世尊以何因缘无上大师躬至于此。<a id="a-B9"></a>佛告大王。<a id="a-BA"></a>邬陀夷苾刍教化人中我说第一。<a id="a-BB"></a>今被他杀弃粪聚中。<a id="a-BC"></a>我今故来为彼焚身作供养事。<a id="a-BD"></a>时胜光王闻是事已。<a id="a-BE"></a>及胜鬘夫人。<a id="a-BF"></a>便以四宝庄校丧舆。<a id="a-BG"></a>躬从如来至粪聚所。<a id="a-BH"></a>出尊者尸香汤洗浴置宝舆中。<a id="a-BI"></a>奏众伎乐幢幡满路香烟遍空。<a id="a-BJ"></a>王及大臣倾城士女。<a id="a-BK"></a>从佛及僧送出城外。<a id="a-BL"></a>至一空处积众香木。<a id="a-BM"></a>灌洒苏油以火焚之。<a id="a-BN"></a>诵无常经毕。<a id="a-BO"></a>取舍利罗置金瓶内。<a id="a-BP"></a>于四衢路侧建窣堵波。<a id="a-BQ"></a>种种香花及众音乐。<a id="a-BR"></a>庄严供养昔未曾有。<a id="a-BS"></a>王及中宫并诸士庶。<a id="a-BT"></a>佛及圣众各还本所。<a id="a-BU"></a>尔时世尊至住处已告诸苾刍。<a id="a-BV"></a>此由非时行招斯大过。<a id="a-BW"></a>广说乃至我观十利。<a id="a-BX"></a>为诸苾刍制其学处应如是说。</p>
  <p id="aBY">若复苾刍非时入聚落者。<a id="a-BZ"></a>波逸底迦。<a id="a-Ba"></a>如是世尊为诸苾刍制学处已。<a id="a-Bb"></a>非时不得入聚落。<a id="a-Bc"></a>时诸苾刍有看病人。<a id="a-Bd"></a>遂阙瞻视。<a id="a-Be"></a>知僧事者僧事废阙。<a id="a-Bf"></a>以事白佛。<a id="a-Bg"></a>佛言有苾刍者嘱授应去。<a id="a-Bh"></a>应告彼曰。<a id="a-Bi"></a>具寿存念。<a id="a-Bj"></a>我有看病因缘。<a id="a-Bk"></a>或为众事须非时入聚落。<a id="a-Bl"></a>白具寿知。<a id="a-Bm"></a>彼答云奥箄迦。<a id="a-Bn"></a>时有苾刍于俗舍内先寄衣钵。<a id="a-Bo"></a>其舍非时忽然火起。<a id="a-Bp"></a>苾刍即便往取衣钵。<a id="a-Bq"></a>行至中途作如是念。<a id="a-Br"></a>我不嘱授非时入聚落。<a id="a-Bs"></a>是所不应。<a id="a-Bt"></a>遂即回还觅人嘱授须臾之顷衣钵烧尽时诸苾刍以缘白佛。<a id="a-Bu"></a>佛言除因缘故。<a id="a-Bv"></a>告诸苾刍。<a id="a-Bw"></a>前是创制此是随开。<a id="a-Bx"></a>应如是说。<a id="a-By"></a>若复苾刍非时入聚落。<a id="a-Bz"></a>不嘱余苾刍。<a id="a-C0"></a>除余缘故。<a id="a-C1"></a>波逸底迦。<a id="a-C2"></a>若复苾刍者谓此法中人。<a id="a-C3"></a>余义如上。<a id="a-C4"></a>言非时者有二分齐。<a id="a-C5"></a>谓从过午至明相未出。<a id="a-C6"></a>聚落义如上。<a id="a-C7"></a>入者谓至聚落。<a id="a-C8"></a>余苾刍者。<a id="a-C9"></a>谓于其处现有苾刍而不告语。<a id="a-CA"></a>除时因缘者谓有难缘。<a id="a-CB"></a>余义如上。<a id="a-CC"></a>此中罪相其事云何。<a id="a-CD"></a>若苾刍于非时作非时想疑。<a id="a-CE"></a>得根本罪。<a id="a-CF"></a>于时作非时想疑。<a id="a-CG"></a>得恶作罪。<a id="a-CH"></a>余二无犯。<a id="a-CI"></a>又无犯者广说如上。</p>
  <p id="aCJ">尔时胜鬘夫人。<a id="a-CK"></a>知尊者邬陀夷枉被贼师所杀。<a id="a-CL"></a>殷勤白王令捕贼师。<a id="a-CM"></a>为护未来诸苾刍故。<a id="a-CN"></a>时王即敕有司严加掩捕。<a id="a-CO"></a>获贼师已。<a id="a-CP"></a>王遣将贼投热油釜中而断其命。<a id="a-CQ"></a>贼之伴侣有五百人。<a id="a-CR"></a>皆截其手。<a id="a-CS"></a>彼私通女以其头发系不调马足。<a id="a-CT"></a>放令蹋。<a id="a-CU"></a>死时诸苾刍咸皆有疑白佛言。<a id="a-CV"></a>世尊。<a id="a-CW"></a>彼之贼师曾作何业杀邬陀夷受苦而死。<a id="a-CX"></a>及私通女五百贼徒皆被刑戮。<a id="a-CY"></a>佛告诸苾刍。<a id="a-CZ"></a>由彼王等于先世中自所作业。<a id="a-Ca"></a>还当自受。<a id="a-Cb"></a>非于余处有物代受。<a id="a-Cc"></a>如余广说。<a id="a-Cd"></a>汝等应听。<a id="a-Ce"></a>乃往古昔于婆罗痆斯城王名梵摩达多。<a id="a-Cf"></a>其王大臣聪明博识有五百弟子。<a id="a-Cg"></a>为贪利故遂至王前诈陈预梦。<a id="a-Ch"></a>云我梦见当于十二年中天不降雨。<a id="a-Ci"></a>国土荒乱人民饥馑王位将危。<a id="a-Cj"></a>王曰若如是者事当奈何。<a id="a-Ck"></a>欲作何计得免灾厄。<a id="a-Cl"></a>大臣白曰。<a id="a-Cm"></a>应杀五百头牛作耶慎。<a id="a-Cn"></a>若大会设婆罗门。<a id="a-Co"></a>方免灾难。<a id="a-Cp"></a>王遂出教总集五百头牛俱在一处。<a id="a-Cq"></a>牛大吼叫。<a id="a-Cr"></a>王闻其声便生悲愍。<a id="a-Cs"></a>告大臣曰。<a id="a-Ct"></a>岂俱杀此诸牛命耶。<a id="a-Cu"></a>臣测王意白言。<a id="a-Cv"></a>大王。<a id="a-Cw"></a>观此群牛欲杀之时。<a id="a-Cx"></a>有行淫者其牛合死。<a id="a-Cy"></a>时将设会总察诸牛。<a id="a-Cz"></a>遂有特牛牸牛共为淫事。<a id="a-D0"></a>大臣曰此应合杀。<a id="a-D1"></a>彼五百弟子一时举手云此牛合死。<a id="a-D2"></a>其大臣妇亦云合死。<a id="a-D3"></a>遂杀二牛以供设会。<a id="a-D4"></a>汝等苾刍往时大臣者即贼师是。<a id="a-D5"></a>其大臣妇者即私通女是。<a id="a-D6"></a>五百弟子者即贼伴五百人是。<a id="a-D7"></a>往时二牛即胜光王及胜鬘夫人是。<a id="a-D8"></a>昔时被杀今还杀彼。<a id="a-D9"></a>汝等苾刍凡诸有情自所作业果报不亡。<a id="a-DA"></a>虽经多劫缘合还受。<a id="a-DB"></a>是故当知。<a id="a-DC"></a>勿为恶业修诸善品。</p>
  <p id="aDD">复次诸苾刍汝等当听。<a id="a-DE"></a>其邬陀夷先作何业由彼业力。<a id="a-DF"></a>今被他杀弃粪聚中。<a id="a-DG"></a>乃往古昔于一聚落有捕猎人。<a id="a-DH"></a>以屠杀为业而自活命。<a id="a-DI"></a>彼时有一独觉。<a id="a-DJ"></a>来至林所而暂停息。<a id="a-DK"></a>当是之日彼捕猎人一无所获。<a id="a-DL"></a>便生怪念。<a id="a-DM"></a>我从昔来于此林中多获禽兽。<a id="a-DN"></a>何故今日而无所得。<a id="a-DO"></a>遂见人踪随迹而去。<a id="a-DP"></a>见一独觉端居而坐。<a id="a-DQ"></a>是时猎者作如是念。<a id="a-DR"></a>由此人来我无所得。<a id="a-DS"></a>遂生嗔忿。<a id="a-DT"></a>即满张弓放以毒箭中其禁处。<a id="a-DU"></a>独觉圣者见此愚人起悲愍心。<a id="a-DV"></a>为现神变腾空上踊犹若鹅王。<a id="a-DW"></a>时彼猎人见神通已深生追悼。<a id="a-DX"></a>发言仰告。<a id="a-DY"></a>我愚痴人不识贤圣。<a id="a-DZ"></a>愿纵身下受我忏谢。<a id="a-Da"></a>时彼圣者为哀愍故。<a id="a-Db"></a>放身而下受其忏谢。<a id="a-Dc"></a>因即命终。<a id="a-Dd"></a>时彼猎人以火焚形。<a id="a-De"></a>取其舍利起窣睹波。<a id="a-Df"></a>种种供养因发大愿。<a id="a-Dg"></a>勿缘此罪令我当来受地狱报。<a id="a-Dh"></a>于未来世当得逢遇殊胜大师亲承供养。<a id="a-Di"></a>汝等苾刍往时猎人者即邬陀夷是。<a id="a-Dj"></a>由昔杀他今还被杀。</p>
  <p id="aDk">复次诸苾刍汝等当听。<a id="a-Dl"></a>此邬陀夷先作何业得阿罗汉亲事于我。<a id="a-Dm"></a>被杀之后弃粪聚中。<a id="a-Dn"></a>佛与僧众王及大臣。<a id="a-Do"></a>胜鬘夫人并诸宫女城中士庶。<a id="a-Dp"></a>俱至尸边庄严宝舆移至胜处。<a id="a-Dq"></a>焚烧既讫取设利罗造窣睹波盛兴供养。<a id="a-Dr"></a>乃往古昔有一瓦师见一独觉身婴疾病。<a id="a-Ds"></a>为乞食故次到其家。<a id="a-Dt"></a>时彼瓦师不识贤圣。<a id="a-Du"></a>遂便捉咽推出弃粪聚中。<a id="a-Dv"></a>彼身无力因即命过。<a id="a-Dw"></a>有余独觉乘空而度。<a id="a-Dx"></a>见其尸骸纵身而下。<a id="a-Dy"></a>以诸香花随时供养。<a id="a-Dz"></a>瓦师见已具问其故。<a id="a-E0"></a>知是圣人便生忧悔。<a id="a-E1"></a>我是愚痴不识贤圣。<a id="a-E2"></a>自知无力能如法焚烧。<a id="a-E3"></a>遂即白王共为礼葬。<a id="a-E4"></a>王闻大圣非理涅槃。<a id="a-E5"></a>总命群官及后宫婇女城中士庶。<a id="a-E6"></a>人物骈阗各持苏油并诸香水。<a id="a-E7"></a>至圣者所焚身供养。<a id="a-E8"></a>时彼瓦师作金色瓶盛其余骨。<a id="a-E9"></a>置杂彩舆往四衢道侧。<a id="a-EA"></a>造窣睹波随力供养。<a id="a-EB"></a>遂发弘愿。<a id="a-EC"></a>我之所作无间重业。<a id="a-ED"></a>勿缘此故堕捺落迦。<a id="a-EE"></a>以此殷重供养之业。<a id="a-EF"></a>于未来世当得遭遇殊胜大师。<a id="a-EG"></a>亲承教旨不生疲厌。<a id="a-EH"></a>获得如是神通自在。<a id="a-EI"></a>汝等苾刍彼时瓦师即邬陀夷。<a id="a-EJ"></a>由昔所作恶业余报。<a id="a-EK"></a>于五百生中常被他杀投之粪聚。<a id="a-EL"></a>由彼供养发愿力故。<a id="a-EM"></a>今值遇我成阿罗汉。<a id="a-EN"></a>由此业故虽涅槃后。<a id="a-EO"></a>我与大众王及人民。<a id="a-EP"></a>悉皆云集焚身供养。<a id="a-EQ"></a>汝等当知。<a id="a-ER"></a>又何缘故此邬陀夷教化人中最为第一。<a id="a-ES"></a>于过去世迦摄波佛时。<a id="a-ET"></a>邬陀夷于彼出家。<a id="a-EU"></a>为大法师善能说法。<a id="a-EV"></a>教化有情无量亿数。<a id="a-EW"></a>由彼业力于诸众中教化第一。<a id="a-EX"></a>是故诸苾刍当观如是善恶之报。<a id="a-EY"></a>如影随形终不亡失。<a id="a-EZ"></a>善业勤修恶事当舍。<a id="a-Ea"></a>应如是学。</p>
  <p id="aEb">第九摄颂曰。</p>
  <p id="aEc">食明相今知　　针筒床脚量</p>
  <p id="aEd">贮花并坐具　　疮雨大师衣</p>
  <p data-pb></p>
  <h2 id="aEe">食前食后行诣余家不嘱授学处第八十一</h2>
  <p id="aEf">尔时薄伽梵。<a id="a-Eg"></a>在室罗伐城逝多林给孤独园。<a id="a-Eh"></a>时此城中有一长者。<a id="a-Ei"></a>大富多财受用丰足。<a id="a-Ej"></a>时具寿邬波难陀因行乞食至长者家。<a id="a-Ek"></a>长者即便持饭施与。<a id="a-El"></a>因为说法。<a id="a-Em"></a>施食之人获五功德。<a id="a-En"></a>谓寿命色力安乐词辩。<a id="a-Eo"></a>长者闻已深心欢喜。<a id="a-Ep"></a>顶礼其足归依三宝受五学处。<a id="a-Eq"></a>时邬波难陀复于他日至长者家。<a id="a-Er"></a>长者白言。<a id="a-Es"></a>圣者。<a id="a-Et"></a>我今因大德为善知识故。<a id="a-Eu"></a>欲请佛及僧就舍而食。<a id="a-Ev"></a>唯愿圣者为我白知。<a id="a-Ew"></a>时邬波难陀还至住处。<a id="a-Ex"></a>称长者名为请佛僧。<a id="a-Ey"></a>时邬波难陀即于晨朝至长者宅。<a id="a-Ez"></a>报长者曰。<a id="a-F0"></a>我有缘事暂至余家。<a id="a-F1"></a>我若不来不须行食。<a id="a-F2"></a>作是语已舍之而去。<a id="a-F3"></a>尔时世尊。<a id="a-F4"></a>知彼长者不闲法式不来告白。<a id="a-F5"></a>即便自将大众诣长者家就其食处。<a id="a-F6"></a>时诸苾刍报长者曰。<a id="a-F7"></a>应唱随意。<a id="a-F8"></a>长者即便报言。<a id="a-F9"></a>圣者我为大众设斯座褥。<a id="a-FA"></a>佛言此即便是作随意讫。<a id="a-FB"></a>宜应就坐。<a id="a-FC"></a>佛及大众坐时既久。<a id="a-FD"></a>日复将中不见行食。</p>
  <p id="aFE">佛告阿难陀曰。<a id="a-FF"></a>汝告长者。<a id="a-FG"></a>日时既至应可行食。<a id="a-FH"></a>日时过者食何所为。<a id="a-FI"></a>具寿阿难陀奉教而告长者。<a id="a-FJ"></a>报曰圣者邬波难陀今未来到。<a id="a-FK"></a>如是至三。<a id="a-FL"></a>阿难陀曰。<a id="a-FM"></a>若邬波难陀不来者不欲行食耶。<a id="a-FN"></a>报言如是。<a id="a-FO"></a>具寿阿难陀以事白佛。<a id="a-FP"></a>尔时世尊说伽他曰。</p>
  <p id="aFQ">由他悉皆苦　　自由便受乐</p>
  <p id="aFR">共有皆阙事　　智者不应为</p>
  <p id="aFS">时欲将中邬波难陀方始来至。<a id="a-FT"></a>遂便行食。<a id="a-FU"></a>时诸苾刍有啖少许。<a id="a-FV"></a>有不食者。<a id="a-FW"></a>佛为长者说施颂已从座而去。<a id="a-FX"></a>邬波难陀即于此住不往寺中。<a id="a-FY"></a>当时是十五日众僧欲作褒洒陀。<a id="a-FZ"></a>唯邬波难陀不来赴集。<a id="a-Fa"></a>复无持欲人。<a id="a-Fb"></a>众皆久坐妨废法事。<a id="a-Fc"></a>求觅不得令众疲劳。<a id="a-Fd"></a>时诸苾刍共生嫌贱作如是语。<a id="a-Fe"></a>云何苾刍受食家请。<a id="a-Ff"></a>食前食后而不速来。<a id="a-Fg"></a>久住俗舍。<a id="a-Fh"></a>以缘白佛。<a id="a-Fi"></a>佛言食前食后有此过生。<a id="a-Fj"></a>乃至我观十利。<a id="a-Fk"></a>为诸弟子制其学处。<a id="a-Fl"></a>应如是说。</p>
  <p id="aFm">若复苾刍受食家请。<a id="a-Fn"></a>食前食后行诣余家者。<a id="a-Fo"></a>波逸底迦。</p>
  <p id="aFp">如是世尊为诸苾刍制其学已。<a id="a-Fq"></a>时有看病苾刍废其瞻视。<a id="a-Fr"></a>知僧事者捡校有阙。<a id="a-Fs"></a>时诸苾刍以缘白佛。<a id="a-Ft"></a>佛闻此已告诸苾刍。<a id="a-Fu"></a>前是创制今复随开。<a id="a-Fv"></a>应如是说。</p>
  <p id="aFw">若复苾刍受食家请。<a id="a-Fx"></a>食前食后行诣余家。<a id="a-Fy"></a>不嘱授者。<a id="a-Fz"></a>波逸底迦。</p>
  <p id="aG0">若复苾刍者谓邬波难陀。<a id="a-G1"></a>余义如上。<a id="a-G2"></a>食家请者谓被他唤食家义如上。<a id="a-G3"></a>食前者谓是午前。<a id="a-G4"></a>若出行时过二家者。<a id="a-G5"></a>便得堕罪。<a id="a-G6"></a>食后者谓过午已后。<a id="a-G7"></a>若出行时过三家者。<a id="a-G8"></a>便得堕罪。<a id="a-G9"></a>不嘱授者谓不报人。<a id="a-GA"></a>应嘱施主云我往某处。<a id="a-GB"></a>或嘱苾刍云向某处。<a id="a-GC"></a>结罪如上。<a id="a-GD"></a>此中犯相其事云何。<a id="a-GE"></a>若苾刍受食家请。<a id="a-GF"></a>食前行过二家。<a id="a-GG"></a>食后行过三家。<a id="a-GH"></a>不嘱授得堕罪。<a id="a-GI"></a>若不以此苾刍为先首而请唤者无犯。<a id="a-GJ"></a>又无犯者谓初犯人。<a id="a-GK"></a>广说如上。</p>
 </body>
</html>