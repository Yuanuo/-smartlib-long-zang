<!doctype html>
<html id="z3IBV0oo8" data-ver="957">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第二十五</h1>
  <h2 id="a2">九十波逸底迦法</h2>
  <p id="a3">总摄颂曰。</p>
  <p id="a4">故妄及种子　　不差并数食</p>
  <p id="a5">虫水命伴行　　傍生贼徒食</p>
  <p id="a6">初别摄颂曰。</p>
  <p id="a7">妄毁及离间　　发举说同声</p>
  <p id="a8">说罪得上人　　随亲辄轻毁</p>
  <p data-pb></p>
  <h2 id="a9">故妄语学处第一</h2>
  <p id="aA">尔时佛在王舍城羯兰铎迦池竹林园中。<a id="a-B"></a>尔时具寿罗怙罗于此城侧温泉林住。<a id="a-C"></a>时有众多敬信婆罗门居士等。<a id="a-D"></a>来诣其所问言。<a id="a-E"></a>大德。<a id="a-F"></a>世尊今者住在何处。<a id="a-G"></a>若佛世尊在竹林中。<a id="a-H"></a>时罗怙罗即便报云在鹫峰山。<a id="a-I"></a>若在鹫峰山。<a id="a-J"></a>报云在竹林中。<a id="a-K"></a>若在毕钵罗窟。<a id="a-L"></a>报云在西尼迦窟。<a id="a-M"></a>若在西尼迦窟。<a id="a-N"></a>报云在毕钵罗窟。<a id="a-O"></a>时彼诸人欲求礼佛不能得见。<a id="a-P"></a>身体疲倦极生劳苦。<a id="a-Q"></a>诣罗怙罗处。<a id="a-R"></a>时罗怙罗问诸人曰。<a id="a-S"></a>仁等。<a id="a-T"></a>得见世尊不。<a id="a-U"></a>答言不见。<a id="a-V"></a>诸人报云。<a id="a-W"></a>圣者何因故恼我等。<a id="a-X"></a>答言实尔。<a id="a-Y"></a>我故相恼。<a id="a-Z"></a>时彼诸人各生嫌贱。<a id="a-a"></a>时诸苾刍以缘白佛。<a id="a-b"></a>尔时世尊闻是语已。<a id="a-c"></a>于日初分执持衣钵。<a id="a-d"></a>入王舍城次第乞食。<a id="a-e"></a>还至本处饭食讫。<a id="a-f"></a>于食后时即便往诣温泉林所罗怙罗住处。<a id="a-g"></a>时罗怙罗遥见佛来。<a id="a-h"></a>为佛敷座即安置瓶水并洗足器。<a id="a-i"></a>净洗足手已往迎世尊。<a id="a-j"></a>收取上衣白言。<a id="a-k"></a>善来世尊愿于此坐。<a id="a-l"></a>佛便就座坐已即取瓶水自洗双足。<a id="a-m"></a>于洗足器倾去多水余留小许。<a id="a-n"></a>告罗怙罗曰。<a id="a-o"></a>汝见器中留少水不。<a id="a-p"></a>白佛言。<a id="a-q"></a>大德。<a id="a-r"></a>我已见之。<a id="a-s"></a>佛言。<a id="a-t"></a>罗怙罗若苾刍故心妄语。<a id="a-u"></a>无有惭耻亦无追悔。<a id="a-v"></a>我观如是愚痴之人。<a id="a-w"></a>说为乏少沙门之法。<a id="a-x"></a>世尊复以器中少水总泻于地。<a id="a-y"></a>告罗怙罗曰。<a id="a-z"></a>汝见少水尽弃于地不。<a id="a-10"></a>白佛言。<a id="a-11"></a>大德。<a id="a-12"></a>我已见之。<a id="a-13"></a>佛言。<a id="a-14"></a>罗怙罗若苾刍故心妄语。<a id="a-15"></a>无有惭耻亦无追悔。<a id="a-16"></a>我观如是愚痴之人。<a id="a-17"></a>说为弃尽沙门之法。<a id="a-18"></a>世尊复以其器倾侧至地。<a id="a-19"></a>告罗怙罗曰。<a id="a-1A"></a>汝见此器倾侧不。<a id="a-1B"></a>白佛言。<a id="a-1C"></a>大德。<a id="a-1D"></a>我已见之。<a id="a-1E"></a>佛言。<a id="a-1F"></a>罗怙罗若苾刍故心妄语无有惭耻亦无追悔。<a id="a-1G"></a>我观如是愚痴之人。<a id="a-1H"></a>说为倾侧沙门之法。<a id="a-1I"></a>世尊复以其器覆之于地。<a id="a-1J"></a>告罗怙罗曰。<a id="a-1K"></a>汝见此器覆在地不。<a id="a-1L"></a>白佛言。<a id="a-1M"></a>大德。<a id="a-1N"></a>我已见之。<a id="a-1O"></a>佛言。<a id="a-1P"></a>罗怙罗若苾刍故心妄语。<a id="a-1Q"></a>无有惭耻亦无追悔。<a id="a-1R"></a>我观如是愚痴之人。<a id="a-1S"></a>说为倾覆沙门之法。<a id="a-1T"></a>复次罗怙罗如醉象王有大力势。<a id="a-1U"></a>牙如车轴肥壮勇猛善能斗战。<a id="a-1V"></a>往战场中共他战时。<a id="a-1W"></a>四足两牙尾及脊胁悉皆作用。<a id="a-1X"></a>唯有其鼻卷而不出。<a id="a-1Y"></a>罗怙罗此象为护命故不用其鼻以摧。<a id="a-1Z"></a>彼军象师即念。<a id="a-1a"></a>此之象王护惜身命。<a id="a-1b"></a>罗怙罗若彼象王共斗之时。<a id="a-1c"></a>出鼻战者是时象师即知此象不吝躯命。<a id="a-1d"></a>自军他军遇便残害无恶不作。<a id="a-1e"></a>如是罗怙罗若复苾刍故心妄语。<a id="a-1f"></a>无有惭耻亦无追悔。<a id="a-1g"></a>我说是人无恶不造。<a id="a-1h"></a>尔时世尊说伽他曰。</p>
  <p id="a1i">若人违实法　　故作虚诳语</p>
  <p id="a1j">乃至命终来　　无恶而不造</p>
  <p id="a1k">宁吞热铁丸　　犹如猛火焰</p>
  <p id="a1l">不以破戒口　　啖他信心食</p>
  <p id="a1m">尔时世尊复告罗怙罗曰。<a id="a-1n"></a>于汝意云何。<a id="a-1o"></a>何意世人手执明镜。<a id="a-1p"></a>罗怙罗白佛言。<a id="a-1q"></a>世尊。<a id="a-1r"></a>彼执镜者为观己面善恶之相。<a id="a-1s"></a>佛告罗怙罗。<a id="a-1t"></a>如是如是汝之所有身业造作。<a id="a-1u"></a>应当数数善自观察。<a id="a-1v"></a>我今欲起如是身业。<a id="a-1w"></a>此之身业为害自身并害他身。<a id="a-1x"></a>是不善事是苦恶业。<a id="a-1y"></a>能于未来感苦异熟耶。<a id="a-1z"></a>为不害自身并不害他。<a id="a-20"></a>是胜善事是安乐业。<a id="a-21"></a>能于未来感乐异熟耶。<a id="a-22"></a>罗怙罗若汝作此观察之时。<a id="a-23"></a>即能了知此之身业。<a id="a-24"></a>我今欲作能损自他。<a id="a-25"></a>是不善事是苦恶业。<a id="a-26"></a>能于未来感苦异熟。<a id="a-27"></a>此之身业应当检摄即不应作。<a id="a-28"></a>罗怙罗若汝作此观察之时。<a id="a-29"></a>即能了知此之身业。<a id="a-2A"></a>我今欲作能益自他。<a id="a-2B"></a>是胜善事是安隐业。<a id="a-2C"></a>能于未来感乐异熟。<a id="a-2D"></a>此之身业应当发起修其善事。<a id="a-2E"></a>复次。<a id="a-2F"></a>佛告罗怙罗。<a id="a-2G"></a>汝之所有身业造作。<a id="a-2H"></a>应当数数善自观察。<a id="a-2I"></a>我今正作如是身业。<a id="a-2J"></a>此之身业能害自他当受苦报。<a id="a-2K"></a>即不应作。<a id="a-2L"></a>若益自他当受乐报。<a id="a-2M"></a>便应修学。<a id="a-2N"></a>复次佛告罗怙罗。<a id="a-2O"></a>汝之所有身业造作。<a id="a-2P"></a>应当数数善自观察。<a id="a-2Q"></a>我曾已作如是身业。<a id="a-2R"></a>此之身业能害自他当受苦报。<a id="a-2S"></a>所有罪业应对佛前至诚恳恻说所作罪。<a id="a-2T"></a>或于清净同梵行者前。<a id="a-2U"></a>说其愆咎发露说悔。<a id="a-2V"></a>将来禁戒更不重犯。<a id="a-2W"></a>若作善业能益自他。<a id="a-2X"></a>当受乐报应发欢喜心。<a id="a-2Y"></a>于日夜中庆其所作勿为放逸。<a id="a-2Z"></a>罗怙罗如于身业欲作。<a id="a-2a"></a>正作已作三时观察。<a id="a-2b"></a>当知语业意业亦复如是。<a id="a-2c"></a>罗怙罗当知过去未来及以现在。<a id="a-2d"></a>所有行业皆由意生。<a id="a-2e"></a>应数观察弃舍妄念常起善心。<a id="a-2f"></a>罗怙罗。<a id="a-2g"></a>若有沙门婆罗门等。<a id="a-2h"></a>于身语意业现起之时。<a id="a-2i"></a>应善观察令极清净。<a id="a-2j"></a>常多修习相应而住。<a id="a-2k"></a>罗怙罗如于现在观察三业。<a id="a-2l"></a>令极清净相应而住。<a id="a-2m"></a>过去未来亦复如是。<a id="a-2n"></a>是故汝今于三业中恒善观察。<a id="a-2o"></a>令极清净相应而住勿为放逸。<a id="a-2p"></a>尔时世尊说伽他曰。</p>
  <p id="a2q">罗怙汝当知　　常观察三业</p>
  <p id="a2r">不令造众恶　　是顺诸佛教</p>
  <p id="a2s">此是声闻业　　汝今应可修</p>
  <p id="a2t">修习此行时　　长善息诸恶</p>
  <p id="a2u">尔时世尊为罗怙罗示教利喜说是法已。<a id="a-2v"></a>时罗怙罗礼佛双足欢喜奉行。<a id="a-2w"></a>于时世尊从座而去。<a id="a-2x"></a>此是缘起尚未制戒。</p>
  <p id="a2y">佛在逝多林。<a id="a-2z"></a>尔时法手苾刍是释迦子于此而住。<a id="a-30"></a>善能言说降伏他论。<a id="a-31"></a>于时中国有一摩纳缚迦。<a id="a-32"></a>为求学故往诣南方。<a id="a-33"></a>事广如前第四波罗市迦劫比罗因缘中具说。<a id="a-34"></a>时摩纳缚迦所事师主。<a id="a-35"></a>是南方婆罗门博通诸论。<a id="a-36"></a>与摩纳缚迦及诸弟子渐次游行。<a id="a-37"></a>经诸城邑遂到室罗伐城。<a id="a-38"></a>时彼城中有一婆罗门为众之首。<a id="a-39"></a>闻有南方大论师至告诸学徒曰。<a id="a-3A"></a>汝等知不有婆罗门是南方大论师。<a id="a-3B"></a>今来至此欲求敌论。<a id="a-3C"></a>若彼论师于诸论中而立义者。<a id="a-3D"></a>汝等各随所习共相酬对。<a id="a-3E"></a>若能破彼斯曰善哉。<a id="a-3F"></a>若不能者宜当引彼往释子中令与论议。<a id="a-3G"></a>若其论师能破释子。<a id="a-3H"></a>此即是我婆罗门胜。<a id="a-3I"></a>若其释子伏得彼者。<a id="a-3J"></a>斯亦是我婆罗门胜。<a id="a-3K"></a>何以故。<a id="a-3L"></a>能令八方震大名称。<a id="a-3M"></a>云南方有一大婆罗门。<a id="a-3N"></a>善解四明妙通八术。<a id="a-3O"></a>来求激论至室罗伐城。<a id="a-3P"></a>城中有人能摧彼论。<a id="a-3Q"></a>我等诸人亦非堕。<a id="a-3R"></a>负时彼论师于晨朝时以衣裹腹。<a id="a-3S"></a>手执炬火入室罗伐城。<a id="a-3T"></a>时彼城中婆罗门子问言。<a id="a-3U"></a>大师何故以衣裹腹。<a id="a-3V"></a>论师报曰。<a id="a-3W"></a>所受学业满我腹中。<a id="a-3X"></a>恐其破裂故以衣裹。<a id="a-3Y"></a>又问何因于白日中手执炬火。<a id="a-3Z"></a>论师报曰。<a id="a-3a"></a>我见诸人愚痴闇昧。<a id="a-3b"></a>今辉智炬令使开明。<a id="a-3c"></a>论师即便共彼学徒更相问难。<a id="a-3d"></a>有激论处人咸杜口。<a id="a-3e"></a>城中学士悉皆受屈。<a id="a-3f"></a>诸人白言。<a id="a-3g"></a>大师何故辱自朋耶。<a id="a-3h"></a>论师报曰。<a id="a-3i"></a>岂可于此更有他朋也。<a id="a-3j"></a>诸人云有。<a id="a-3k"></a>论师曰彼是何人。<a id="a-3l"></a>报曰是沙门释子。<a id="a-3m"></a>近日方兴于四姓中独称尊胜。<a id="a-3n"></a>多闻辩说人所共知。<a id="a-3o"></a>师今可往共彼言论。<a id="a-3p"></a>问曰彼居何处。<a id="a-3q"></a>报言在此城中逝多林内。<a id="a-3r"></a>问曰于彼众中谁为第一激论之王。<a id="a-3s"></a>报曰彼皆博识聪睿词辩分明。<a id="a-3t"></a>作是语时法手。<a id="a-3u"></a>苾刍遇有他缘因届其所。<a id="a-3v"></a>诸人见来告论师曰。<a id="a-3w"></a>大师今可且置诸余沙门释子。<a id="a-3x"></a>宜应可共此法手苾刍以申论难。<a id="a-3y"></a>论师即便正视苾刍。<a id="a-3z"></a>告诸人曰。<a id="a-40"></a>略观此相定是论主。<a id="a-41"></a>即往就之告言。<a id="a-42"></a>苾刍我于先师颇曾少学。<a id="a-43"></a>欲共仁者聊叙论端。<a id="a-44"></a>苾刍报曰。<a id="a-45"></a>斯诚大善我比有心欲求论难。<a id="a-46"></a>何当遇敌得尽虚怀。<a id="a-47"></a>仁既远来深适吾愿。<a id="a-48"></a>随意当作。<a id="a-49"></a>论师问曰何日对谈。<a id="a-4A"></a>苾刍报曰明日可作。<a id="a-4B"></a>欲在何处。<a id="a-4C"></a>于某花园。<a id="a-4D"></a>共作期已舍之而去。<a id="a-4E"></a>时彼论师既共期已。<a id="a-4F"></a>即于此夜研核两宗。<a id="a-4G"></a>预设科条讨寻征斥。<a id="a-4H"></a>思惟不睡迄至天明。<a id="a-4I"></a>时法手苾刍作如是念。<a id="a-4J"></a>我若破得此论师者。<a id="a-4K"></a>亦未能免巡百家门食方满腹。<a id="a-4L"></a>若婆罗门傥摧我者。<a id="a-4M"></a>我之所有名称花冠悉皆隐没。<a id="a-4N"></a>时婆罗门即于晨旦趣彼花园。<a id="a-4O"></a>伫望苾刍欲其来至。<a id="a-4P"></a>然而法手不赴前期。<a id="a-4Q"></a>久待不来遂还城内。<a id="a-4R"></a>是时法手斟酌过期便入城中次行乞食。<a id="a-4S"></a>彼婆罗门见而问曰。<a id="a-4T"></a>苾刍何故不赴花园。<a id="a-4U"></a>报曰何处花园。<a id="a-4V"></a>婆罗门曰。<a id="a-4W"></a>仁岂不忆昨日共期云于其处将兴往复。<a id="a-4X"></a>法手报曰。<a id="a-4Y"></a>我忘其事。<a id="a-4Z"></a>婆罗门作是念。<a id="a-4a"></a>我于通夜思构论端。<a id="a-4b"></a>苾刍乃云我不曾忆。<a id="a-4c"></a>复作是念。<a id="a-4d"></a>然此苾刍无过二种。<a id="a-4e"></a>一是情识愚憃二是才辩过人。<a id="a-4f"></a>复报之曰。<a id="a-4g"></a>明日赴期。<a id="a-4h"></a>报云如是。<a id="a-4i"></a>彼婆罗门明至期时便赴园内。<a id="a-4j"></a>淹留相待还复不来。<a id="a-4k"></a>企望踌躇覆归城邑。<a id="a-4l"></a>是时法手知过期已入城乞食。<a id="a-4m"></a>彼婆罗门见而复问。<a id="a-4n"></a>苾刍何故还不赴期。<a id="a-4o"></a>法手报曰。<a id="a-4p"></a>我岂风病耶。<a id="a-4q"></a>岂唯论议一事更无余业。<a id="a-4r"></a>然我每于晨旦承事大师。<a id="a-4s"></a>所未闻法敬心听受。<a id="a-4t"></a>门徒之辈复自教诏。<a id="a-4u"></a>还往贵人逢迎说法。<a id="a-4v"></a>婆罗门曰。<a id="a-4w"></a>苾刍不应故心妄语。<a id="a-4x"></a>答曰我实如是。<a id="a-4y"></a>由此法手苾刍共他论者许期往赴。<a id="a-4z"></a>而故食言令彼论师屡劳往返。<a id="a-50"></a>诸外道辈闻斯事已各生嫌贱。<a id="a-51"></a>君等应知释子沙门故心妄语。<a id="a-52"></a>共他论者结契园中。<a id="a-53"></a>故作虚言令彼论者空劳往复。<a id="a-54"></a>诸苾刍闻已具白世尊。<a id="a-55"></a>佛以此缘集苾刍众。<a id="a-56"></a>问法手曰。<a id="a-57"></a>汝实作如是故妄语事。<a id="a-58"></a>共他期契。<a id="a-59"></a>故心不往耶。<a id="a-5A"></a>答言实尔。<a id="a-5B"></a>世尊。<a id="a-5C"></a>尔时种种呵责。<a id="a-5D"></a>乃至我今为诸苾刍。<a id="a-5E"></a>制其学处应如是说。</p>
  <p id="a5F">若复苾刍故妄语者。<a id="a-5G"></a>波逸底迦。<a id="a-5H"></a>若复苾刍者谓是法手。<a id="a-5I"></a>义如上说。<a id="a-5J"></a>故者谓是故心了知其事。<a id="a-5K"></a>妄语者有九种妄语。<a id="a-5L"></a>八七六五四三二种差别不同。<a id="a-5M"></a>云何九种妄语。<a id="a-5N"></a>谓以无根他胜。<a id="a-5O"></a>僧伽伐尸沙波逸底迦提舍尼。<a id="a-5P"></a>突色讫里多。<a id="a-5Q"></a>以无根破戒。<a id="a-5R"></a>破见。<a id="a-5S"></a>破威仪。<a id="a-5T"></a>破正命。<a id="a-5U"></a>而作妄语。<a id="a-5V"></a>云何八种妄语。<a id="a-5W"></a>谓以无根他胜。<a id="a-5X"></a>僧伽伐尸沙。<a id="a-5Y"></a>波逸底迦。<a id="a-5Z"></a>提舍尼。<a id="a-5a"></a>突色讫里多。<a id="a-5b"></a>以无根见闻疑。<a id="a-5c"></a>云何七种妄语。<a id="a-5d"></a>谓以无根破戒。<a id="a-5e"></a>破见。<a id="a-5f"></a>破威仪。<a id="a-5g"></a>破正命。<a id="a-5h"></a>以无根见闻疑。<a id="a-5i"></a>云何六种妄语。<a id="a-5j"></a>若苾刍欲作妄语。<a id="a-5k"></a>生如是念我当妄语。<a id="a-5l"></a>正妄语时。<a id="a-5m"></a>作如是念我正妄语。<a id="a-5n"></a>若妄语竟。<a id="a-5o"></a>作如是念我已妄语。<a id="a-5p"></a>以无根见闻疑。<a id="a-5q"></a>云何五种妄语。<a id="a-5r"></a>谓以无根五部罪而作妄语。<a id="a-5s"></a>云何四种妄语。<a id="a-5t"></a>谓以无根破戒。<a id="a-5u"></a>破见。<a id="a-5v"></a>破威仪。<a id="a-5w"></a>破正命。<a id="a-5x"></a>云何三种妄语。<a id="a-5y"></a>谓以无根见闻疑。<a id="a-5z"></a>又有三种妄语。<a id="a-60"></a>作如是念。<a id="a-61"></a>我当妄语。<a id="a-62"></a>我正妄语。<a id="a-63"></a>我已妄语。<a id="a-64"></a>云何二种妄语。<a id="a-65"></a>谓我正妄语。<a id="a-66"></a>我已妄语。<a id="a-67"></a>无有一种成妄语者。<a id="a-68"></a>复有五种妄语。<a id="a-69"></a>何者是耶。<a id="a-6A"></a>自有妄语得波罗市迦。<a id="a-6B"></a>有得僧伽伐尸沙。<a id="a-6C"></a>有得窣吐罗底也。<a id="a-6D"></a>有得波逸底迦。<a id="a-6E"></a>有得突色讫里多。<a id="a-6F"></a>云何妄语得波罗市迦。<a id="a-6G"></a>若苾刍实不得上人法自称言得。<a id="a-6H"></a>此之妄语得波罗市迦。<a id="a-6I"></a>云何妄语得僧伽伐尸沙。<a id="a-6J"></a>若苾刍知彼苾刍清净无犯。<a id="a-6K"></a>而无根他胜法谤。<a id="a-6L"></a>此之妄语得僧伽伐尸沙。<a id="a-6M"></a>云何妄语得窣吐罗底也。<a id="a-6N"></a>若苾刍在僧众中故心妄语。<a id="a-6O"></a>非法说法。<a id="a-6P"></a>法说非法。<a id="a-6Q"></a>非律说律。<a id="a-6R"></a>律说非律。<a id="a-6S"></a>此之妄语得窣吐罗底也。<a id="a-6T"></a>云何妄语得突色讫里多。<a id="a-6U"></a>若苾刍半月半月作褒洒陀。<a id="a-6V"></a>诵戒经时彼问清净不。<a id="a-6W"></a>而实不清净自知有犯。<a id="a-6X"></a>作覆藏心默然而住。<a id="a-6Y"></a>此之妄语得突色讫里多。<a id="a-6Z"></a>除向所说四种妄语。<a id="a-6a"></a>诸余妄语悉得波逸底迦。<a id="a-6b"></a>波逸底迦者是烧煮堕落义。<a id="a-6c"></a>谓犯罪者堕在地狱傍生饿鬼恶道之中受烧煮苦。<a id="a-6d"></a>又此罪若不殷勤说除。<a id="a-6e"></a>便能障碍所有善法。<a id="a-6f"></a>此有诸义故名波逸底迦。<a id="a-6g"></a>此中犯相其事云何。<a id="a-6h"></a>内摄颂曰。</p>
  <p id="a6i">若实不见闻　　不觉不知想</p>
  <p id="a6j">及疑而异说　　是妄语应知</p>
  <p id="a6k">若苾刍不见不闻不觉不知。<a id="a-6l"></a>作如是想如是忍可。<a id="a-6m"></a>便云我见我闻我觉我知。<a id="a-6n"></a>如是说时语语皆得波逸底迦罪。<a id="a-6o"></a>若苾刍曾见闻觉知而忘其事。<a id="a-6p"></a>作如是想如是忍可。<a id="a-6q"></a>不忆其事而云不忘。<a id="a-6r"></a>语语皆得波逸底迦罪。<a id="a-6s"></a>若实见闻觉知后遂生疑。<a id="a-6t"></a>彼作此想如是忍可言于见等无有疑心。<a id="a-6u"></a>语语说时皆得波逸底迦。<a id="a-6v"></a>若实不见闻觉知有见等想。<a id="a-6w"></a>彼作此解后言我实有见等。<a id="a-6x"></a>语语说时皆得本罪。<a id="a-6y"></a>若实不见而有闻觉知。<a id="a-6z"></a>彼作此想如是忍可。<a id="a-70"></a>后言我见无有闻等。<a id="a-71"></a>语语说时皆得本罪。<a id="a-72"></a>若实不闻而有见觉知。<a id="a-73"></a>彼作此想如是忍可。<a id="a-74"></a>后言我闻无见觉知。<a id="a-75"></a>语语说时皆得本罪。<a id="a-76"></a>若实不觉而有见闻知。<a id="a-77"></a>彼作此想如是忍可。<a id="a-78"></a>后言我觉无见闻知。<a id="a-79"></a>语语说时皆得本罪。<a id="a-7A"></a>若实不知而有见闻觉。<a id="a-7B"></a>作如是想如是忍可。<a id="a-7C"></a>后言我知无见闻觉。<a id="a-7D"></a>语语说时皆得本罪。<a id="a-7E"></a>若实见而忘闻觉知不忘。<a id="a-7F"></a>彼作此想。<a id="a-7G"></a>后言我见不忘闻觉知亦不忘。<a id="a-7H"></a>语语说时皆得本罪。<a id="a-7I"></a>若实闻而忘见觉知不忘。<a id="a-7J"></a>彼作此想。<a id="a-7K"></a>后言我闻不忘见觉知亦不忘。<a id="a-7L"></a>语语说时皆得本罪。</p>
  <p id="a7M">若实觉而忘见闻知不忘。<a id="a-7N"></a>彼作此想。<a id="a-7O"></a>后言我觉不忘见闻知亦不忘。<a id="a-7P"></a>语语说时皆得本罪。<a id="a-7Q"></a>若实知而忘见闻觉不忘。<a id="a-7R"></a>彼作此想。<a id="a-7S"></a>后言我知不忘见闻觉亦不忘。<a id="a-7T"></a>语语说时皆得本罪。<a id="a-7U"></a>若实见而疑闻觉知不疑。<a id="a-7V"></a>彼作此想。<a id="a-7W"></a>后言我见不疑闻觉知疑。<a id="a-7X"></a>语语说时皆得本罪。<a id="a-7Y"></a>若实闻而疑见觉知不疑。<a id="a-7Z"></a>彼作此想。<a id="a-7a"></a>后言我闻不疑见觉知疑。<a id="a-7b"></a>语语说时皆得本罪。<a id="a-7c"></a>若实觉而疑见闻知不疑。<a id="a-7d"></a>彼作此想。<a id="a-7e"></a>后言我觉不疑见闻知疑。<a id="a-7f"></a>语语说时皆得本罪。<a id="a-7g"></a>若实知而疑见闻觉不疑。<a id="a-7h"></a>彼作此想。<a id="a-7i"></a>后言我知不疑见闻觉疑。<a id="a-7j"></a>语语说时皆得本罪。<a id="a-7k"></a>若实不见而作不见想。<a id="a-7l"></a>有闻觉知作闻觉知想彼作此想。<a id="a-7m"></a>后言我见不闻觉知。<a id="a-7n"></a>说时得本罪。<a id="a-7o"></a>若实不闻作不闻想。<a id="a-7p"></a>有见觉知作见觉知想。<a id="a-7q"></a>彼作此想后言我闻不见觉知。<a id="a-7r"></a>说时得本罪。<a id="a-7s"></a>若实不觉作不觉想。<a id="a-7t"></a>有见闻知作见闻知想。<a id="a-7u"></a>彼作此想。<a id="a-7v"></a>后言我觉不见闻知。<a id="a-7w"></a>说时得本罪。<a id="a-7x"></a>若实不知作不知想。<a id="a-7y"></a>有见闻觉想。<a id="a-7z"></a>彼作此想。<a id="a-80"></a>后言我知不见闻觉。<a id="a-81"></a>说时得本罪。<a id="a-82"></a>若实见闻觉知。<a id="a-83"></a>彼作此想。<a id="a-84"></a>后言我不见闻觉知。<a id="a-85"></a>说时得本罪。<a id="a-86"></a>若实见闻觉知而不忘其事。<a id="a-87"></a>彼作此想。<a id="a-88"></a>后言我见闻觉知而忘其事。<a id="a-89"></a>说时得本罪。<a id="a-8A"></a>若实见闻觉知而无疑心。<a id="a-8B"></a>彼作此想。<a id="a-8C"></a>后言我见闻觉知而有疑心。<a id="a-8D"></a>说时得本罪。<a id="a-8E"></a>若实见闻觉知有见闻觉知想。<a id="a-8F"></a>彼作此想。<a id="a-8G"></a>后言我不见闻觉知。<a id="a-8H"></a>说时得本罪。<a id="a-8I"></a>若实见不闻觉知。<a id="a-8J"></a>彼作此想。<a id="a-8K"></a>后言我不见然有闻觉知。<a id="a-8L"></a>说时得本罪。<a id="a-8M"></a>若实闻不见觉知。<a id="a-8N"></a>彼作此想。<a id="a-8O"></a>后言我不闻然见觉知。<a id="a-8P"></a>说时得本罪。<a id="a-8Q"></a>若实觉不见闻知。<a id="a-8R"></a>彼作此想。<a id="a-8S"></a>后言我不觉然见闻知。<a id="a-8T"></a>说时得本罪。<a id="a-8U"></a>若实知不见闻觉。<a id="a-8V"></a>彼作此想。<a id="a-8W"></a>后言我不知然见闻觉。<a id="a-8X"></a>说时得本罪。</p>
  <p id="a8Y">若实见不忘闻觉知忘。<a id="a-8Z"></a>彼作此想。<a id="a-8a"></a>后言我见而忘闻觉知不忘。<a id="a-8b"></a>说时得本罪。<a id="a-8c"></a>若实闻不忘见觉知忘。<a id="a-8d"></a>彼作此想。<a id="a-8e"></a>后言我闻而忘见觉知不忘。<a id="a-8f"></a>说时得本罪。<a id="a-8g"></a>若实觉不忘见闻知忘。<a id="a-8h"></a>彼作此想。<a id="a-8i"></a>后言我觉而忘见闻知不忘。<a id="a-8j"></a>说时得本罪。<a id="a-8k"></a>若实知不忘见闻觉忘。<a id="a-8l"></a>彼作此想。<a id="a-8m"></a>后言我知而忘见闻觉不忘。<a id="a-8n"></a>说时得本罪。<a id="a-8o"></a>若实见不疑闻觉知有疑。<a id="a-8p"></a>彼作此想。<a id="a-8q"></a>后言我见有疑闻觉知不疑。<a id="a-8r"></a>说时得本罪。<a id="a-8s"></a>若实闻不疑见觉知有疑。<a id="a-8t"></a>彼作此想。<a id="a-8u"></a>后言我闻有疑见觉知不疑。<a id="a-8v"></a>说时得本罪。<a id="a-8w"></a>若实觉不疑见闻知有疑。<a id="a-8x"></a>彼作此想。<a id="a-8y"></a>后言我觉有疑见闻知不疑。<a id="a-8z"></a>说时得本罪。<a id="a-90"></a>若实知不疑见闻觉有疑。<a id="a-91"></a>彼作此想。<a id="a-92"></a>后言我知有疑见闻觉不疑。<a id="a-93"></a>说时得本罪。<a id="a-94"></a>若实见作见想。<a id="a-95"></a>不闻不觉不知作不闻不觉不知想。<a id="a-96"></a>彼作此想。<a id="a-97"></a>后言我不见然有闻觉知。<a id="a-98"></a>说时得本罪。<a id="a-99"></a>若实闻想不见觉知作不见觉知想。<a id="a-9A"></a>彼作此想。<a id="a-9B"></a>后言我不闻然有见觉知。<a id="a-9C"></a>说时得本罪。<a id="a-9D"></a>若实觉作觉想。<a id="a-9E"></a>不见闻知作不见闻知想。<a id="a-9F"></a>彼作此想。<a id="a-9G"></a>后言我不觉然有见闻知。<a id="a-9H"></a>说时得本罪。<a id="a-9I"></a>若实知作知想。<a id="a-9J"></a>不见闻觉作不见闻觉想。<a id="a-9K"></a>彼作此想。<a id="a-9L"></a>后言我不知然有见闻觉。<a id="a-9M"></a>说时得本罪。<a id="a-9N"></a>若苾刍凡所有语违心而说。<a id="a-9O"></a>皆得波逸底迦罪。<a id="a-9P"></a>若不违心而说者皆无犯。<a id="a-9Q"></a>又无犯者最初犯人。<a id="a-9R"></a>或痴狂心乱痛恼所缠。</p>
  <p data-pb></p>
  <h2 id="a9S">毁呰语学处第二</h2>
  <p id="a9T">尔时佛在室罗伐城逝多林给孤独园。<a id="a-9U"></a>时六众苾刍于诸苾刍作毁呰语。<a id="a-9V"></a>云眇目癵躄背伛侏儒太长太粗。<a id="a-9W"></a>聋盲喑哑柺行肿脚。<a id="a-9X"></a>秃臂大头哆唇齵齿。<a id="a-9Y"></a>是时六众苾刍作如是等毁呰语。<a id="a-9Z"></a>时诸苾刍闻已惭赧忧愁不乐。<a id="a-9a"></a>读诵思惟悉皆废阙怀忧而住。<a id="a-9b"></a>时有少欲苾刍。<a id="a-9c"></a>见其事已咸生嫌贱作轻毁言。<a id="a-9d"></a>云何苾刍于苾刍处而作毁呰。<a id="a-9e"></a>云眇目等如上所说。<a id="a-9f"></a>时诸苾刍以缘白佛。<a id="a-9g"></a>尔时世尊以此因缘集苾刍众。<a id="a-9h"></a>乃至问六众曰。<a id="a-9i"></a>汝等实作毁呰之语。<a id="a-9j"></a>恼诸苾刍云眇目等耶。<a id="a-9k"></a>六众答曰。<a id="a-9l"></a>实尔大德。<a id="a-9m"></a>世尊即便种种呵责。<a id="a-9n"></a>广说如上。<a id="a-9o"></a>乃至此非沙门所应作事。<a id="a-9p"></a>所以者何。<a id="a-9q"></a>汝等当听。<a id="a-9r"></a>往古世时于聚落中有一长者。<a id="a-9s"></a>娶妻未久欢爱同居。<a id="a-9t"></a>便生一女年渐长大。<a id="a-9u"></a>长者单身躬为耕垦。<a id="a-9v"></a>时有居士之子父母俱丧。<a id="a-9w"></a>常于林野贩樵为业。<a id="a-9x"></a>时居士子持其樵檐来至耕处。<a id="a-9y"></a>田头树下弃檐息肩。<a id="a-9z"></a>见彼长者躬自耕作。<a id="a-A0"></a>就而问曰。<a id="a-A1"></a>阿舅何故衰年自营辛苦。<a id="a-A2"></a>应居村落翻在田畴。<a id="a-A3"></a>报言善来外甥。<a id="a-A4"></a>我无兄弟复无子息。<a id="a-A5"></a>不自躬耕衣食宁济。<a id="a-A6"></a>彼便报曰。<a id="a-A7"></a>阿舅我且代耕仁当暂息。<a id="a-A8"></a>即便执犁代其耕作。<a id="a-A9"></a>遂至日午家中食来。<a id="a-AA"></a>唤言外甥可来共食。<a id="a-AB"></a>亦既食已。<a id="a-AC"></a>报言阿舅宜可还家。<a id="a-AD"></a>然我未知舅之宅处。<a id="a-AE"></a>至日晡后当出村外路首相迎。<a id="a-AF"></a>长者闻已即便归舍。<a id="a-AG"></a>时居士子耕至日晚。<a id="a-AH"></a>牛放青稊躬持草檐并取柴束。<a id="a-AI"></a>驱畜而归至彼村隅。<a id="a-AJ"></a>长者迎见遂即相将到其宅所。<a id="a-AK"></a>时居士子扫除厂庘布以干土。<a id="a-AL"></a>并设火烟多与牛草。<a id="a-AM"></a>长者见已作如是念。<a id="a-AN"></a>我由此儿今受安乐。<a id="a-AO"></a>我之小女当与为妻。<a id="a-AP"></a>令其食已。<a id="a-AQ"></a>报云外甥当住于此勤修家业。<a id="a-AR"></a>此之小女授汝为妻。<a id="a-AS"></a>报言甚善。<a id="a-AT"></a>即依处分营作生业。<a id="a-AU"></a>时彼长者家有二牛每令驱使。<a id="a-AV"></a>大者为性调善。<a id="a-AW"></a>小者禀识贪餮。<a id="a-AX"></a>虽复拘制犯暴是常。<a id="a-AY"></a>童子发愤放石遥打折其一角。<a id="a-AZ"></a>因即立号名为秃角。<a id="a-Aa"></a>后于他日尚犯田苗同前不止。<a id="a-Ab"></a>便放镰斫遂截其尾。<a id="a-Ac"></a>因即名为秃尾秃角。<a id="a-Ad"></a>后于异时居士子告长者言。<a id="a-Ae"></a>阿舅先所许亲幸可作之。<a id="a-Af"></a>尔时长者言好。<a id="a-Ag"></a>便告妻日。<a id="a-Ah"></a>贤首衣服璎珞当可办之。<a id="a-Ai"></a>小女不久欲为婚娶。<a id="a-Aj"></a>妻便问曰。<a id="a-Ak"></a>曾未与人如何办具。<a id="a-Al"></a>长者报曰。<a id="a-Am"></a>吾已与人。<a id="a-An"></a>妻曰是谁。<a id="a-Ao"></a>报云。<a id="a-Ap"></a>此居士子。<a id="a-Aq"></a>妻曰。<a id="a-Ar"></a>此人宗族本不委知。<a id="a-As"></a>如白胡椒莫了生处。<a id="a-At"></a>如何以女辄为婚戚。<a id="a-Au"></a>凡婚姻者亲属还往饮啖追呼。<a id="a-Av"></a>氏族相应我方与女。<a id="a-Aw"></a>报其妻曰。<a id="a-Ax"></a>贤首。<a id="a-Ay"></a>此居士子自至我家。<a id="a-Az"></a>由斯代劳得受安乐。<a id="a-B0"></a>此若无者还婴辛苦不免躬耕。<a id="a-B1"></a>妻报夫曰。<a id="a-B2"></a>我实不能将所爱女与客作人。<a id="a-B3"></a>世间之人多用妻语。<a id="a-B4"></a>是时长者便作是念。<a id="a-B5"></a>我若报云不与女者。<a id="a-B6"></a>作人今日便舍我去。<a id="a-B7"></a>我还不免自执耕犁。<a id="a-B8"></a>今且宜应诡设方便勿令即去。<a id="a-B9"></a>时彼作人复于异时告长者曰。<a id="a-BA"></a>家长宜应作婚姻事。<a id="a-BB"></a>长者报曰。<a id="a-BC"></a>外甥我之亲族其数宽广。<a id="a-BD"></a>聚集之时多须饮食。<a id="a-BE"></a>宜待秋熟稻谷。<a id="a-BF"></a>收成既收谷已复告成婚。<a id="a-BG"></a>报言外甥事须沙糖宜待甘蔗。<a id="a-BH"></a>收已。<a id="a-BI"></a>复告成婚。<a id="a-BJ"></a>报言外甥饼面是资。<a id="a-BK"></a>当待麦熟。<a id="a-BL"></a>既收麦已。<a id="a-BM"></a>复告成婚。<a id="a-BN"></a>报言外甥陈稻将尽。<a id="a-BO"></a>可待新粳。<a id="a-BP"></a>时居士子见作推延遂生此念。<a id="a-BQ"></a>无容田实总一时成。<a id="a-BR"></a>看此事由便成诳我。<a id="a-BS"></a>成今宜可往告众人。<a id="a-BT"></a>若不与者经官取定便对众人。<a id="a-BU"></a>告云阿舅可作婚姻。<a id="a-BV"></a>诸人闻已告长者曰。<a id="a-BW"></a>许言已久何不为婚。<a id="a-BX"></a>是时长者怒而告曰。<a id="a-BY"></a>诸君当知。<a id="a-BZ"></a>此是我舍客作之人。<a id="a-Ba"></a>我以何缘与女婚娶。<a id="a-Bb"></a>诸人皆然。<a id="a-Bc"></a>时居士子便作是念。<a id="a-Bd"></a>我不得钱复不得妇。<a id="a-Be"></a>虚淹岁序靡见成功。<a id="a-Bf"></a>我今宜可损害其人方随意去。<a id="a-Bg"></a>便将二牛半日驱使。<a id="a-Bh"></a>多与杖捶系之枯树。<a id="a-Bi"></a>暴以烈日方欲言归。<a id="a-Bj"></a>近劫初时畜解人语。<a id="a-Bk"></a>其牛既遭苦楚。<a id="a-Bl"></a>大牛便告居士子曰。<a id="a-Bm"></a>咄男子汝先于我共相爱念。<a id="a-Bn"></a>恩同父母知我劬劳。<a id="a-Bo"></a>何故今时多行杖楚系之枯树。<a id="a-Bp"></a>暴以烈日弃我还家。<a id="a-Bq"></a>我于汝处有何[億-音+(夫*夫)]过。<a id="a-Br"></a>男子报曰。<a id="a-Bs"></a>汝无有咎。<a id="a-Bt"></a>然汝曹主于我有过。<a id="a-Bu"></a>牛曰彼有何过。<a id="a-Bv"></a>男子报曰。<a id="a-Bw"></a>先许我女今者违信。<a id="a-Bx"></a>牛曰何不经官。<a id="a-By"></a>男子报曰为无证人。<a id="a-Bz"></a>牛便报曰。<a id="a-C0"></a>我等为汝而作证人。<a id="a-C1"></a>男子曰。<a id="a-C2"></a>为作人语为作牛音。<a id="a-C3"></a>牛曰不作人语。<a id="a-C4"></a>我当现相令人表知。<a id="a-C5"></a>汝当为盟令人表信。<a id="a-C6"></a>汝当引我为证令人表知。<a id="a-C7"></a>索我两牛系于厂内莫与水草。<a id="a-C8"></a>满七日已。<a id="a-C9"></a>可于地中多水草处放我令出。<a id="a-CA"></a>乃至傍人来睹信。<a id="a-CB"></a>验我等噤口不啖水草。<a id="a-CC"></a>我现相貌令王大臣信汝言实我当饮啖。<a id="a-CD"></a>是时男子闻是计已。<a id="a-CE"></a>即便俱解放茂草中。<a id="a-CF"></a>自诣王所致敬白王。<a id="a-CG"></a>大王。<a id="a-CH"></a>某村长者许女为婚。<a id="a-CI"></a>使役多年今乃翻悔。<a id="a-CJ"></a>王唤长者问其虚实。<a id="a-CK"></a>长者白云。<a id="a-CL"></a>我实不许。<a id="a-CM"></a>王问男子汝有证不。<a id="a-CN"></a>白王言有。<a id="a-CO"></a>王曰。<a id="a-CP"></a>为人为非人。<a id="a-CQ"></a>白言非人。<a id="a-CR"></a>王曰是何。<a id="a-CS"></a>白言是牛。<a id="a-CT"></a>王曰。<a id="a-CU"></a>为作人语为余语耶。<a id="a-CV"></a>白言。<a id="a-CW"></a>不作人语。<a id="a-CX"></a>王曰。<a id="a-CY"></a>如何成证。<a id="a-CZ"></a>白言。<a id="a-Ca"></a>彼有实信令人表知。<a id="a-Cb"></a>其牛于七日中系在厂内莫与水草。<a id="a-Cc"></a>满七日已可于地中多水草处放牛令出。<a id="a-Cd"></a>我引为证必有奇相。<a id="a-Ce"></a>乃至大王未信已来牛终不食。<a id="a-Cf"></a>此若虚者我当死罪。<a id="a-Cg"></a>王命臣曰。<a id="a-Ch"></a>当依此言看其证验。<a id="a-Ci"></a>大臣奉教便取二牛。<a id="a-Cj"></a>系之厂内不与水草。<a id="a-Ck"></a>时秃尾秃角报大牛曰。<a id="a-Cl"></a>岂期颠倒唯独我等日出西方。<a id="a-Cm"></a>幽闭厂中不闻水草。<a id="a-Cn"></a>大牛报曰。<a id="a-Co"></a>岂非我许居士子为作保证。<a id="a-Cp"></a>于七日中自饿而住。<a id="a-Cq"></a>乃至王未信来不食水草。<a id="a-Cr"></a>秃尾秃角报大牛曰。<a id="a-Cs"></a>若放我者逢石尚啖况水草耶。<a id="a-Ct"></a>大牛报曰。<a id="a-Cu"></a>此居士子爱念我等事同父母。<a id="a-Cv"></a>岂得违信误彼人耶。<a id="a-Cw"></a>秃尾秃角曰。<a id="a-Cx"></a>虽实爱念恩同二亲。<a id="a-Cy"></a>然常唤我为秃尾秃角。<a id="a-Cz"></a>我闻唤时即欲以角决破其腹。<a id="a-D0"></a>大牛闻已默尔而住。<a id="a-D1"></a>彼居士子时复来看。<a id="a-D2"></a>问其牛曰得安隐不。<a id="a-D3"></a>大牛报曰。<a id="a-D4"></a>我且安隐汝不安隐。<a id="a-D5"></a>居士子曰何意如此。<a id="a-D6"></a>大牛曰。<a id="a-D7"></a>此秃尾秃角作如是言。<a id="a-D8"></a>若放我者逢石尚啖况水草乎。<a id="a-D9"></a>居士子曰。<a id="a-DA"></a>若如是者我于今夜当急逃走。<a id="a-DB"></a>对王为诳命在须臾。<a id="a-DC"></a>大牛报曰。<a id="a-DD"></a>汝不须走。<a id="a-DE"></a>当与秃尾秃角穿鼻安绳。<a id="a-DF"></a>其纼促系我角。<a id="a-DG"></a>放出之日。<a id="a-DH"></a>若彼违信食水草时。<a id="a-DI"></a>我以双角举鼻令上。<a id="a-DJ"></a>汝即报言。<a id="a-DK"></a>今此二牛告第五护世。<a id="a-DL"></a>世人共许有五种拥护者。<a id="a-DM"></a>谓地水火风日。<a id="a-DN"></a>时居士子遂与穿鼻。<a id="a-DO"></a>秃尾秃角报大牛曰。<a id="a-DP"></a>仁当观此苦虐于我。<a id="a-DQ"></a>大牛曰。<a id="a-DR"></a>与着璎珞何苦之有。<a id="a-DS"></a>便以拘纼系大者头。<a id="a-DT"></a>至七日已王及诸臣亲共观视多水草田放二牛出。<a id="a-DU"></a>秃尾秃角既见水草即便欲食。<a id="a-DV"></a>是时大牛遂以双角举小牛鼻向日而望。<a id="a-DW"></a>王问臣曰。<a id="a-DX"></a>何意二牛向日而望。<a id="a-DY"></a>时有智臣。<a id="a-DZ"></a>白言大王。<a id="a-Da"></a>今此二牛。<a id="a-Db"></a>意欲启王说如是事非直我二为证。<a id="a-Dc"></a>亦兼告彼第五护世。<a id="a-Dd"></a>明明白日助我证知。<a id="a-De"></a>王见是事极生希有。<a id="a-Df"></a>报诸臣曰畜生无知尚能为人而作保证。<a id="a-Dg"></a>事既非虚宜以彼女共为婚戚。<a id="a-Dh"></a>便放二牛俱食水草。<a id="a-Di"></a>时居士子既得胜已娶女为妻。<a id="a-Dj"></a>佛告诸苾刍。<a id="a-Dk"></a>汝等当知。<a id="a-Dl"></a>在傍生趣闻毁呰言尚怀害念。<a id="a-Dm"></a>况复于人。<a id="a-Dn"></a>是故苾刍不应恶语毁呰他人。<a id="a-Do"></a>此是缘起犹未制戒。<a id="a-Dp"></a>尔时世尊复告诸苾刍。<a id="a-Dq"></a>作毁呰语时于现在世所作事业不能成就。<a id="a-Dr"></a>汝等当听。<a id="a-Ds"></a>乃往古昔于一村中有长者住。<a id="a-Dt"></a>以行车为业。<a id="a-Du"></a>彼有二牸牛。<a id="a-Dv"></a>一名欢喜。<a id="a-Dw"></a>二名美味。<a id="a-Dx"></a>于春阳时各生一子。<a id="a-Dy"></a>毛色斑驳。<a id="a-Dz"></a>既渐长大。<a id="a-E0"></a>欢喜之子其角广长。<a id="a-E1"></a>美味之儿头秃无角。<a id="a-E2"></a>是时长者为其立字。<a id="a-E3"></a>一名欢喜长角。<a id="a-E4"></a>二名美味秃头。<a id="a-E5"></a>及其壮盛俱有气力。<a id="a-E6"></a>后于异时诸行车人。<a id="a-E7"></a>各因饮牛共集池所。<a id="a-E8"></a>作如是言谁牛最胜。<a id="a-E9"></a>各云我牛胜。<a id="a-EA"></a>长者答云。<a id="a-EB"></a>我牛极胜。<a id="a-EC"></a>诸人报曰。<a id="a-ED"></a>何以得知汝牛极胜。<a id="a-EE"></a>长者曰。<a id="a-EF"></a>可于峻阪令牵重车。<a id="a-EG"></a>共立盟言。<a id="a-EH"></a>赌金钱五百。<a id="a-EI"></a>作是要已便将己牛于峻阪处牵其重车。<a id="a-EJ"></a>时彼长者便唤牛曰。<a id="a-EK"></a>欢喜长角宜可疾牵。<a id="a-EL"></a>美味秃头亦当急挽。<a id="a-EM"></a>时秃头牛闻毁呰语。<a id="a-EN"></a>即便却住不肯挽车。<a id="a-EO"></a>长者大怒便以粗杖而栲楚之。<a id="a-EP"></a>余人报曰。<a id="a-EQ"></a>汝今岂欲杀此牛耶。<a id="a-ER"></a>既其不如宜当放却。<a id="a-ES"></a>是时长者便输五百金钱极大忿怒。<a id="a-ET"></a>于其二牛多与杖埵系之枯树。<a id="a-EU"></a>畜解人语已如上说。<a id="a-EV"></a>是时二牛告长者曰。<a id="a-EW"></a>仁先养我事同父母。<a id="a-EX"></a>我有何过遂行楚毒。<a id="a-EY"></a>长者报曰。<a id="a-EZ"></a>令由汝故罚我五百金钱。<a id="a-Ea"></a>欢喜长角报长者曰。<a id="a-Eb"></a>由汝口过自罚金钱。<a id="a-Ec"></a>我等何咎。<a id="a-Ed"></a>长者曰。<a id="a-Ee"></a>我口何过。<a id="a-Ef"></a>牛便报曰。<a id="a-Eg"></a>何故对众人前毁辱于我。<a id="a-Eh"></a>不言好称唤作秃头。<a id="a-Ei"></a>若言好名不毁呰我者。<a id="a-Ej"></a>更于峻阪牵倍重载。<a id="a-Ek"></a>共立盟要倍赌金钱一千。<a id="a-El"></a>长者报曰。<a id="a-Em"></a>汝今更欲倍罚我耶。<a id="a-En"></a>牛曰。<a id="a-Eo"></a>勿毁呰我定当尽力。<a id="a-Ep"></a>后于异时各因饮牛事如前说。<a id="a-Eq"></a>长者答云。<a id="a-Er"></a>我牛极胜。<a id="a-Es"></a>诸人报曰。<a id="a-Et"></a>岂汝今时更求重罚。<a id="a-Eu"></a>长者报言。<a id="a-Ev"></a>设更罚我君等何失。<a id="a-Ew"></a>宜于峻阪倍驾重车赌金钱一千。<a id="a-Ex"></a>明为要契即如言契以牛牵车令上峻阪。<a id="a-Ey"></a>便唤牛曰。<a id="a-Ez"></a>欢喜宜可急牵。<a id="a-F0"></a>美味当须疾挽。<a id="a-F1"></a>二牛闻已便生喜悦。<a id="a-F2"></a>尽力牵车令至平地。<a id="a-F3"></a>既其得胜便获金钱一千。<a id="a-F4"></a>时有天神于虚空中说伽他曰。</p>
  <p id="aF5">虽有极重载　　居在峻阪下</p>
  <p id="aF6">二牛心若喜　　能牵出此车</p>
  <p id="aF7">若陈顺意语　　二牛闻庆悦</p>
  <p id="aF8">牵车出不难　　主获千金赏</p>
  <p id="aF9">是故常爱语　　勿作逆耳言</p>
  <p id="aFA">若出爱语时　　无罪常安乐</p>
  <p id="aFB">佛告诸苾刍。<a id="a-FC"></a>彼傍生类闻毁呰时。<a id="a-FD"></a>尚能为主。<a id="a-FE"></a>作无利益。<a id="a-FF"></a>何况于人。<a id="a-FG"></a>是故苾刍不应于他作毁呰语。<a id="a-FH"></a>尔时世尊种种呵责诸苾刍已。<a id="a-FI"></a>广说如前。<a id="a-FJ"></a>我今为诸弟子制其学处应如是说。</p>
  <p id="aFK">若复苾刍毁呰语故波逸底迦。<a id="a-FL"></a>苾刍义如上。<a id="a-FM"></a>毁呰语者。<a id="a-FN"></a>谓于他人为毁辱事出言彰表。<a id="a-FO"></a>他领解时。<a id="a-FP"></a>得波逸底迦罪。<a id="a-FQ"></a>广说如上。</p>
 </body>
</html>