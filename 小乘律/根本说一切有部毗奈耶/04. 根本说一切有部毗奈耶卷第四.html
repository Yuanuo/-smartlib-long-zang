<!doctype html>
<html id="z3IBV00nn" data-ver="926">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第四</h1>
  <h2 id="a2">不与取学处第二之三</h2>
  <p id="a3">尔时薄伽梵。<a id="a-4"></a>在室罗伐城逝多林给孤独园。<a id="a-5"></a>为诸苾刍说供养法门。<a id="a-6"></a>而说颂曰。</p>
  <p id="a7">若人不作福　　常受于苦报</p>
  <p id="a8">若能修福者　　今世后世乐</p>
  <p id="a9">时诸苾刍既闻斯说多行乞丐。<a id="a-A"></a>于佛法僧广兴供养。<a id="a-B"></a>时佛教法渐更增广。<a id="a-C"></a>于此城中有一长者。<a id="a-D"></a>娶妻未久诞生一子。<a id="a-E"></a>既渐长大遂便出家。<a id="a-F"></a>时诸苾刍作如是念。<a id="a-G"></a>今此城中多有苾刍。<a id="a-H"></a>乞求难得。<a id="a-I"></a>我今宜可行诣余方。<a id="a-J"></a>为佛法僧而兴供养。<a id="a-K"></a>便于他处随意乞求。<a id="a-L"></a>多获种种缯彩之物。<a id="a-M"></a>盛满衣袋还室罗伐。<a id="a-N"></a>路次税关。<a id="a-O"></a>税人问曰。<a id="a-P"></a>圣者。<a id="a-Q"></a>颇有税物不。<a id="a-R"></a>答言贤首。<a id="a-S"></a>我无税物告言且住可将物来。<a id="a-T"></a>试为观察。<a id="a-U"></a>才披衣袋见杂色物填满袋中。<a id="a-V"></a>税官告曰。<a id="a-W"></a>若此袋盛不合税者。<a id="a-X"></a>岂待驼负方输税耶。<a id="a-Y"></a>苾刍告曰。<a id="a-Z"></a>贤首。<a id="a-a"></a>此非我物。<a id="a-b"></a>问言谁物。<a id="a-c"></a>答言一是佛物。<a id="a-d"></a>二是法物。<a id="a-e"></a>三是僧物。<a id="a-f"></a>报言我复宁知佛法僧事。<a id="a-g"></a>但须与税方任前行。<a id="a-h"></a>久住稽留取其税直放之而去。<a id="a-i"></a>遂至室罗伐城心生追悔。<a id="a-j"></a>白诸苾刍。<a id="a-k"></a>苾刍白佛。<a id="a-l"></a>佛言此人无犯不应但作此语。<a id="a-m"></a>云是三宝物。<a id="a-n"></a>应对税官作如是说。<a id="a-o"></a>赞佛法僧。<a id="a-p"></a>云何赞佛。<a id="a-q"></a>所谓薄伽梵如来应正等觉明行足善逝世间解无上士调御丈夫天人师佛世尊。<a id="a-r"></a>是名赞佛。<a id="a-s"></a>云何赞法。<a id="a-t"></a>所谓世尊善说法要。<a id="a-u"></a>于现法中得无热恼。<a id="a-v"></a>随机演说令趣涅槃。<a id="a-w"></a>内证三明智慧圆满。<a id="a-x"></a>是谓赞法。<a id="a-y"></a>云何赞僧。<a id="a-z"></a>世尊所有声闻弟子。<a id="a-10"></a>安住正理直心恭敬。<a id="a-11"></a>随顺胜法于众僧中。<a id="a-12"></a>有得预流向预流果者。<a id="a-13"></a>有得一来向一来果者。<a id="a-14"></a>有得不还向不还果者。<a id="a-15"></a>有得阿罗汉向阿罗汉果者。<a id="a-16"></a>此八大人皆尸罗圆满。<a id="a-17"></a>三摩地圆满。<a id="a-18"></a>般若圆满。<a id="a-19"></a>解脱圆满。<a id="a-1A"></a>解脱知见圆满。<a id="a-1B"></a>是合归依是应恭敬。<a id="a-1C"></a>是诸世间胜上福田。<a id="a-1D"></a>是谓赞僧。<a id="a-1E"></a>如是赞叹三宝之时放去者善。<a id="a-1F"></a>若不放者应与税直而去。<a id="a-1G"></a>若不与者得窣吐罗罪。<a id="a-1H"></a>时有苾刍供养三宝故。<a id="a-1I"></a>持诸杂物过税关处。<a id="a-1J"></a>虽对税者赞叹三宝。<a id="a-1K"></a>然此税官不肯虚放。<a id="a-1L"></a>从索税直。<a id="a-1M"></a>是时苾刍随持一分而授与之。<a id="a-1N"></a>佛言应可均分不应偏与。<a id="a-1O"></a>苾刍均物。<a id="a-1P"></a>时节延迟遂失商旅。<a id="a-1Q"></a>便被盗贼虎豹所伤。<a id="a-1R"></a>佛言不应在路而作分判。<a id="a-1S"></a>随持一分与彼税官。<a id="a-1T"></a>至住处已均分其物。<a id="a-1U"></a>若异此者得越法罪。</p>
  <p id="a1V">佛在室罗伐城给孤独园。<a id="a-1W"></a>于此城中有一苾刍。<a id="a-1X"></a>明解三藏众所识知。<a id="a-1Y"></a>善能说法辩才无滞。<a id="a-1Z"></a>游行人间至王舍城。<a id="a-1a"></a>三月安居竟。<a id="a-1b"></a>欲求商旅往室罗伐城礼世尊足。<a id="a-1c"></a>时有商主欲持财货往室罗伐。<a id="a-1d"></a>苾刍闻已诣商主处。<a id="a-1e"></a>为说三种胜福业事。<a id="a-1f"></a>谓施戒修。<a id="a-1g"></a>说此法时令彼商主心生敬信。<a id="a-1h"></a>遂请苾刍家中供养。<a id="a-1i"></a>并持妙叠而奉上之。<a id="a-1j"></a>便礼双足作如是语。<a id="a-1k"></a>圣者。<a id="a-1l"></a>令我欲作何事。<a id="a-1m"></a>苾刍曰。<a id="a-1n"></a>贤首。<a id="a-1o"></a>我今欲往室罗伐城礼世尊足。<a id="a-1p"></a>可于我所起悲愍心而为护念。<a id="a-1q"></a>答言极善。<a id="a-1r"></a>便与商主随路而行。<a id="a-1s"></a>商主告曰仁为乞食我为修福。<a id="a-1t"></a>从王舍城乃至室罗伐。<a id="a-1u"></a>于此中间衣服饮食卧具医药。<a id="a-1v"></a>所有资缘幸不须虑。<a id="a-1w"></a>苾刍许之。<a id="a-1x"></a>路次税关商主所有财货并输税讫。<a id="a-1y"></a>便作是念。<a id="a-1z"></a>我物输讫。<a id="a-20"></a>圣者白叠犹未输税。<a id="a-21"></a>若索税者物从我出。<a id="a-22"></a>应取彼叠安我物中。<a id="a-23"></a>告苾刍曰。<a id="a-24"></a>圣者白叠可见与我。<a id="a-25"></a>答曰仁所施物情生悔耶。<a id="a-26"></a>答曰我无悔心。<a id="a-27"></a>然我之物已输税讫。<a id="a-28"></a>仁叠未输。<a id="a-29"></a>若索税者物从我出。<a id="a-2A"></a>答曰贤首。<a id="a-2B"></a>世尊已制学处。<a id="a-2C"></a>苾刍有物持过税关。<a id="a-2D"></a>不输直者犯根本罪。<a id="a-2E"></a>是时商主便念。<a id="a-2F"></a>察斯意趣不肯与叠。<a id="a-2G"></a>我自知时。<a id="a-2H"></a>告言圣者。<a id="a-2I"></a>我于今朝情有扰乱不及营食。<a id="a-2J"></a>仁可入村随缘求觅。<a id="a-2K"></a>苾刍闻语行诣村中。<a id="a-2L"></a>商主取叠安己物中。<a id="a-2M"></a>既至税所。<a id="a-2N"></a>税人问曰。<a id="a-2O"></a>圣者。<a id="a-2P"></a>仁衣袋中有税物不。<a id="a-2Q"></a>苾刍曰我有一叠。<a id="a-2R"></a>答曰将来试为观察。<a id="a-2S"></a>苾刍开袋不见其叠。<a id="a-2T"></a>便现愁容反手而叹。<a id="a-2U"></a>是时税者告苾刍曰。<a id="a-2V"></a>何故愁颜反手长叹。<a id="a-2W"></a>苾刍曰我有一叠被贼偷去。<a id="a-2X"></a>税者曰何但仁被贼偷。<a id="a-2Y"></a>我亦被偷。<a id="a-2Z"></a>由失此物我无所得。<a id="a-2a"></a>是时苾刍过税处已。<a id="a-2b"></a>商主告曰。<a id="a-2c"></a>何故忧愁情有不乐。<a id="a-2d"></a>答曰。<a id="a-2e"></a>仁有施福无受用福。<a id="a-2f"></a>答曰何意如此。<a id="a-2g"></a>苾刍曰仁所施叠被贼将去。<a id="a-2h"></a>答曰非贼将去。<a id="a-2i"></a>我恐税处从索税直。<a id="a-2j"></a>权将此物安我货中。<a id="a-2k"></a>必若须者我今见授。<a id="a-2l"></a>答曰贤首。<a id="a-2m"></a>宁被贼偷。<a id="a-2n"></a>不由此故令我犯罪。<a id="a-2o"></a>答曰圣者。<a id="a-2p"></a>仁于此物不起三业岂有罪耶。<a id="a-2q"></a>苾刍闻已心生悔恨。<a id="a-2r"></a>次至室罗伐城。<a id="a-2s"></a>诸苾刍曰。<a id="a-2t"></a>善来具寿。<a id="a-2u"></a>行李安不。<a id="a-2v"></a>苾刍具以事告诸苾刍。<a id="a-2w"></a>诸苾刍白佛。<a id="a-2x"></a>佛言彼苾刍无犯。<a id="a-2y"></a>然于行路所有轨式。<a id="a-2z"></a>我今说之。<a id="a-30"></a>行路苾刍入村乞食。<a id="a-31"></a>所有衣物应作记验。<a id="a-32"></a>回还之时应好观察。<a id="a-33"></a>若不依者得越法罪。<a id="a-34"></a>佛在给孤独园。<a id="a-35"></a>有二苾刍。<a id="a-36"></a>一老一少。<a id="a-37"></a>共为伴侣人间游行。<a id="a-38"></a>老者多有衣物资生之具。<a id="a-39"></a>少者资具寡少。<a id="a-3A"></a>于时老者欲至税关。<a id="a-3B"></a>物合输税。<a id="a-3C"></a>作是念。<a id="a-3D"></a>我有可税之物。<a id="a-3E"></a>若彼问时我若言无。<a id="a-3F"></a>得故妄语。<a id="a-3G"></a>若我道有。<a id="a-3H"></a>必索税直。<a id="a-3I"></a>作何方便免斯二事。<a id="a-3J"></a>即作是念。<a id="a-3K"></a>可持我物与彼少年。<a id="a-3L"></a>待过税关我当自取。<a id="a-3M"></a>语彼少年曰。<a id="a-3N"></a>可暂借我擎物。<a id="a-3O"></a>少年便念。<a id="a-3P"></a>岂非。<a id="a-3Q"></a>老人身生疲惓令我持物。<a id="a-3R"></a>遂便受取在前而去。<a id="a-3S"></a>税者问曰。<a id="a-3T"></a>圣者有可税物不。<a id="a-3U"></a>答言我无税物。<a id="a-3V"></a>税官放过。<a id="a-3W"></a>老者空手随后而至。<a id="a-3X"></a>税官不问过税所已语言。<a id="a-3Y"></a>具寿。<a id="a-3Z"></a>还我衣钵。<a id="a-3a"></a>少年问曰。<a id="a-3b"></a>上座。<a id="a-3c"></a>今者劳已歇耶。<a id="a-3d"></a>答曰我不为劳。<a id="a-3e"></a>令汝持物但为我有税物。<a id="a-3f"></a>作如是念。<a id="a-3g"></a>若彼税官问我有税物不。<a id="a-3h"></a>我若言无得故妄语。<a id="a-3i"></a>若言有者定输税直。<a id="a-3j"></a>为此方便令汝持物行过税所。<a id="a-3k"></a>今既过已当可相还。<a id="a-3l"></a>若如是者。<a id="a-3m"></a>上座自身得免税直。<a id="a-3n"></a>令我得罪。<a id="a-3o"></a>答曰汝不相知何因得罪。<a id="a-3p"></a>时少苾刍心生悔恨。<a id="a-3q"></a>至室罗伐城到毗诃罗。<a id="a-3r"></a>诸苾刍见告言。<a id="a-3s"></a>善来具寿。<a id="a-3t"></a>行路安乐不。<a id="a-3u"></a>答曰何有安乐。<a id="a-3v"></a>问言何意。<a id="a-3w"></a>具以上缘告诸苾刍。<a id="a-3x"></a>诸苾刍白佛。<a id="a-3y"></a>佛言彼苾刍无犯。<a id="a-3z"></a>然诸苾刍行路之时。<a id="a-40"></a>若不问知不应为他持物。<a id="a-41"></a>若为持时应须具问。<a id="a-42"></a>此中无有可税物不。<a id="a-43"></a>如是问者善。<a id="a-44"></a>若不问者得越法罪。</p>
  <p id="a45">佛言不应持可税物而过税关。<a id="a-46"></a>若持过者得越法罪。<a id="a-47"></a>时有六十苾刍。<a id="a-48"></a>人间游行至一聚落。<a id="a-49"></a>有一长者。<a id="a-4A"></a>大富饶财多诸受用。<a id="a-4B"></a>深怀敬信见诸苾刍请就家食。<a id="a-4C"></a>食已人各施一双白叠。<a id="a-4D"></a>苾刍告曰。<a id="a-4E"></a>长者佛遮我等持税物过关。<a id="a-4F"></a>云何我今得取此物。<a id="a-4G"></a>长者默然不复施与。<a id="a-4H"></a>时诸苾刍为咒愿已。<a id="a-4I"></a>随路而去。<a id="a-4J"></a>至室罗伐已。<a id="a-4K"></a>诸苾刍告言。<a id="a-4L"></a>善来具寿行路安乐不。<a id="a-4M"></a>答曰行路安乐然有施主延请我等就宅而食。<a id="a-4N"></a>食竟人各欲施一双白叠。<a id="a-4O"></a>我等不受。<a id="a-4P"></a>由佛制戒不听苾刍持税物过关。<a id="a-4Q"></a>因失斯利。<a id="a-4R"></a>诸苾刍闻已白佛。<a id="a-4S"></a>佛言应受。<a id="a-4T"></a>受已应染。<a id="a-4U"></a>时有苾刍得物欲染。<a id="a-4V"></a>为求染汁柴盆釜器因此延迟遂失商旅。<a id="a-4W"></a>被虎狼等。<a id="a-4X"></a>之所伤害。<a id="a-4Y"></a>时诸苾刍以缘白佛。<a id="a-4Z"></a>佛言应以水洒捩令破裂随意持去。<a id="a-4a"></a>既至税所。<a id="a-4b"></a>仍不免税。<a id="a-4c"></a>佛言应用水洗或以牛粪汁而为坏色。<a id="a-4d"></a>仍不免税。<a id="a-4e"></a>佛言乃至应截缕缋。<a id="a-4f"></a>若有难缘。<a id="a-4g"></a>我所开者。<a id="a-4h"></a>于无难时即不应用。<a id="a-4i"></a>若常用者得越法罪。</p>
  <p id="a4j">佛在室罗伐城给孤独园。<a id="a-4k"></a>时有苾刍在王舍城。<a id="a-4l"></a>夏三月安居竟未及分衣。<a id="a-4m"></a>欲向室罗伐城礼世尊足。<a id="a-4n"></a>时诸苾刍告曰。<a id="a-4o"></a>何事忩遽待分衣利方可游行。<a id="a-4p"></a>时彼苾刍情不乐住。<a id="a-4q"></a>有一苾刍便将一叠赠之而去。<a id="a-4r"></a>彼受叠已便作是念。<a id="a-4s"></a>我若坏色。<a id="a-4t"></a>无暇得与同梵行者而为告别。<a id="a-4u"></a>应与知识苾刍令其坏色。<a id="a-4v"></a>便持此叠与彼令染。<a id="a-4w"></a>报云为我染讫安衣袋中。<a id="a-4x"></a>我暂巡房与苾刍别。<a id="a-4y"></a>时彼知识情怀懒惰不能为染。<a id="a-4z"></a>还依本色安着袋中。<a id="a-50"></a>时彼苾刍持衣而去。<a id="a-51"></a>行至税处。<a id="a-52"></a>时彼税人问苾刍曰。<a id="a-53"></a>圣者。<a id="a-54"></a>颇有多少可税物不。<a id="a-55"></a>苾刍报曰。<a id="a-56"></a>贤首。<a id="a-57"></a>我无税物。<a id="a-58"></a>税官曰但且将来试为观察。<a id="a-59"></a>彼便将示。<a id="a-5A"></a>才开衣袋见一大叠。<a id="a-5B"></a>报言圣者。<a id="a-5C"></a>仁于善说法律之中以信出家。<a id="a-5D"></a>宁容为一张叠故作妄语。<a id="a-5E"></a>报言贤首。<a id="a-5F"></a>我实不知。<a id="a-5G"></a>然我临途他与我叠。<a id="a-5H"></a>我持此叠令知识者为我坏色安衣袋中。<a id="a-5I"></a>我与诸人共为告别。<a id="a-5J"></a>彼怀懒惰不作坏色而安袋中。<a id="a-5K"></a>税人答曰。<a id="a-5L"></a>彼非仁知识是我知识。<a id="a-5M"></a>由此缘故令我得物。<a id="a-5N"></a>可还税直随意前行。<a id="a-5O"></a>时彼苾刍与直而去。<a id="a-5P"></a>心怀悔恨顺路而行。<a id="a-5Q"></a>至室罗伐城苾刍住处。<a id="a-5R"></a>诸苾刍见而告曰。<a id="a-5S"></a>善来具寿。<a id="a-5T"></a>行路安乐不。<a id="a-5U"></a>答曰何有安乐。<a id="a-5V"></a>诸苾刍曰如何不乐。<a id="a-5W"></a>具以上事告诸苾刍。<a id="a-5X"></a>诸苾刍白佛。<a id="a-5Y"></a>佛言此苾刍无犯然此苾刍应问彼苾刍然后取物。<a id="a-5Z"></a>应问彼言。<a id="a-5a"></a>与我染未。<a id="a-5b"></a>若不问而取者。<a id="a-5c"></a>得越法罪。</p>
  <p id="a5d">佛在室罗伐城给孤独园。<a id="a-5e"></a>时六众苾刍难陀向邬波难陀。<a id="a-5f"></a>作如是语。<a id="a-5g"></a>彼诸黑钵者。<a id="a-5h"></a>皆以猕猴脂用涂其足。<a id="a-5i"></a>若欲行时多获利养。<a id="a-5j"></a>回还之时复受客利。<a id="a-5k"></a>众人爱念悉皆敬重。<a id="a-5l"></a>我等事同井蛙不曾出入。<a id="a-5m"></a>我等如何能获利养。<a id="a-5n"></a>得使众人皆共钦仰。<a id="a-5o"></a>我今宜去同诸苾刍。<a id="a-5p"></a>邬波难陀问曰。<a id="a-5q"></a>欲何处去。<a id="a-5r"></a>难陀答曰。<a id="a-5s"></a>我今且去求觅商旅。<a id="a-5t"></a>遂遇商旅欲诣北方。<a id="a-5u"></a>告曰仁等欲何所诣。<a id="a-5v"></a>答曰我等欲向北方。<a id="a-5w"></a>难陀报曰。<a id="a-5x"></a>我愿同行。<a id="a-5y"></a>商人曰北方居处其地硗确。<a id="a-5z"></a>多有恶犬人性粗疏。<a id="a-60"></a>仁等于彼未能爱乐。<a id="a-61"></a>难陀曰土地虽恶情乐观方。<a id="a-62"></a>商人曰若乐去者可共同行。<a id="a-63"></a>难陀邬波难陀。<a id="a-64"></a>遂与商旅同至北方。<a id="a-65"></a>初到之时心便不乐。<a id="a-66"></a>遂于清旦行诣廛中。<a id="a-67"></a>时彼商人俱来礼足。<a id="a-68"></a>问言圣者。<a id="a-69"></a>北方何似生爱乐不。<a id="a-6A"></a>报言贤首。<a id="a-6B"></a>我初到时情生不乐。<a id="a-6C"></a>商人曰岂不先时以事相报。<a id="a-6D"></a>北方居处其地硗确。<a id="a-6E"></a>多有恶犬人性粗疏。<a id="a-6F"></a>仁等于彼未能爱乐。<a id="a-6G"></a>圣者今既不乐欲还中国耶。<a id="a-6H"></a>报商人曰。<a id="a-6I"></a>我今欲还。<a id="a-6J"></a>商人曰。<a id="a-6K"></a>我近至此。<a id="a-6L"></a>未有交易不及即还。<a id="a-6M"></a>有余知识交易已了欲归中国。<a id="a-6N"></a>仁可随去。<a id="a-6O"></a>我今将仁投寄知识。<a id="a-6P"></a>难陀曰善。<a id="a-6Q"></a>即入商营随路而去。<a id="a-6R"></a>六众性畏风尘。<a id="a-6S"></a>或前或后。<a id="a-6T"></a>商旅前去。<a id="a-6U"></a>别遇贾客从中国来。<a id="a-6V"></a>共相慰问。<a id="a-6W"></a>仁自何方。<a id="a-6X"></a>答云我从中国。<a id="a-6Y"></a>又问中国交易得利多少。<a id="a-6Z"></a>于诸关税无疲劳耶。<a id="a-6a"></a>答言中国交易虽多获利。<a id="a-6b"></a>然于关戍索税极多。<a id="a-6c"></a>事同劫贼实言相告终不见容。<a id="a-6d"></a>所有货物尽夺将去。<a id="a-6e"></a>时北方商人。<a id="a-6f"></a>闻此语已各怀忧恼。<a id="a-6g"></a>以手柱颐沉吟路傍。<a id="a-6h"></a>是时六众寻后来至。<a id="a-6i"></a>问商人曰。<a id="a-6j"></a>诸君何为以手拄颐怀愁而住。<a id="a-6k"></a>商人曰。<a id="a-6l"></a>圣者我等。<a id="a-6m"></a>常为寒热饥渴所逼。<a id="a-6n"></a>蚊虻风雨蛇虺所害。<a id="a-6o"></a>勤劳辛苦无暂休息。<a id="a-6p"></a>欲求财物安乐受用。<a id="a-6q"></a>由是我等远诣中国。<a id="a-6r"></a>今闻商旅传彼消息。<a id="a-6s"></a>中国兴易获利虽多。<a id="a-6t"></a>然关税处皆被欺夺。<a id="a-6u"></a>事同劫贼。<a id="a-6v"></a>所有资货侵掠皆尽。<a id="a-6w"></a>我等闻此宁得不忧。<a id="a-6x"></a>六众报曰。<a id="a-6y"></a>仁等是我知识何事须忧。<a id="a-6z"></a>商人曰。<a id="a-70"></a>圣者。<a id="a-71"></a>岂能为我启白王知不枉输税。<a id="a-72"></a>六众曰我亦不能为君启王。<a id="a-73"></a>然室罗伐城王有制令。<a id="a-74"></a>其不知者不从索税。<a id="a-75"></a>有十八大门三十六小门。<a id="a-76"></a>于彼小门我当共入。<a id="a-77"></a>商人闻已欢喜而去。<a id="a-78"></a>去城不远有一聚落。<a id="a-79"></a>于彼停住。<a id="a-7A"></a>六众报曰。<a id="a-7B"></a>人等且应歇息驼马。<a id="a-7C"></a>待至日暮方可入城。<a id="a-7D"></a>时室罗伐掌税诸人。<a id="a-7E"></a>闻有北方商旅欲至于城门处。<a id="a-7F"></a>祭祀药叉守门而住。<a id="a-7G"></a>六众告曰。<a id="a-7H"></a>今既日暮可趣小门共入城内。<a id="a-7I"></a>是时商旅争驱鞍驮俱入城中。<a id="a-7J"></a>既至天明。<a id="a-7K"></a>于市店上张设北方货物。<a id="a-7L"></a>时有一人不及前徒从大门入。<a id="a-7M"></a>税官见已问曰。<a id="a-7N"></a>尔从何来。<a id="a-7O"></a>答曰我从某聚落来。<a id="a-7P"></a>问曰我闻北方有大商旅在彼居停。<a id="a-7Q"></a>其事虚实。<a id="a-7R"></a>报云彼即是我同伴商旅。<a id="a-7S"></a>我独在后彼已入城。<a id="a-7T"></a>税官闻已心生忿恼。<a id="a-7U"></a>作如是言。<a id="a-7V"></a>我在城门伫立而待。<a id="a-7W"></a>曾不见过。<a id="a-7X"></a>何处入耶。<a id="a-7Y"></a>彼人报曰。<a id="a-7Z"></a>若不信者与我同行。<a id="a-7a"></a>至廛肆中目验虚实。<a id="a-7b"></a>是时税官即共彼人行至店中。<a id="a-7c"></a>见诸商客出北方货罗列交易。<a id="a-7d"></a>税人见已问曰。<a id="a-7e"></a>谁将汝等入此城耶。<a id="a-7f"></a>答言我足。<a id="a-7g"></a>报云我亦知君足行而入。<a id="a-7h"></a>我今欲问谁将君入入在何门答言我从私门。<a id="a-7i"></a>问曰我今与仁义同亲友。<a id="a-7j"></a>幸可实言谁相引导。<a id="a-7k"></a>答云圣者六众。<a id="a-7l"></a>税官闻已便起讥嫌骂云。<a id="a-7m"></a>此释迦子是大恶贼非真沙门。<a id="a-7n"></a>知是他财方便偷盗。<a id="a-7o"></a>诸苾刍闻已白佛。<a id="a-7p"></a>佛言苾刍不应教他私路不输税直。<a id="a-7q"></a>若教他者得越法罪。<a id="a-7r"></a>是时税官便作斯念。<a id="a-7s"></a>此之六众皆是豪侠沙门。<a id="a-7t"></a>应共结亲知令其心喜。<a id="a-7u"></a>邬波难陀日初分时。<a id="a-7v"></a>执持衣钵入城乞食。<a id="a-7w"></a>是时税官见而往就。<a id="a-7x"></a>作如是语。<a id="a-7y"></a>我畔睇圣者。<a id="a-7z"></a>邬波难陀答曰。<a id="a-80"></a>贤首。<a id="a-81"></a>愿尔无病长寿。<a id="a-82"></a>税官问曰。<a id="a-83"></a>钵中有食不。<a id="a-84"></a>我欲暂看。<a id="a-85"></a>报曰贤首。<a id="a-86"></a>汝欲于我钵中觅税物耶。<a id="a-87"></a>圣者我自盟誓实无此心。<a id="a-88"></a>若有美味当惠少许。<a id="a-89"></a>我欲食之。<a id="a-8A"></a>报曰岂见河水而倒流乎。<a id="a-8B"></a>仁应与我非我与仁。<a id="a-8C"></a>圣者我戏言耳。<a id="a-8D"></a>愿过我舍。<a id="a-8E"></a>邬波难陀即至其家。<a id="a-8F"></a>彼以上妙食满钵授与。<a id="a-8G"></a>顶礼双足作如是白。<a id="a-8H"></a>圣者我是大德给侍之人。<a id="a-8I"></a>有事当告。<a id="a-8J"></a>我悉奉行。<a id="a-8K"></a>报曰贤首。<a id="a-8L"></a>愿无病长寿舍之而去。</p>
  <p id="a8M">尔时六众苾刍凡在住处多游门首。<a id="a-8N"></a>意欲为诸来往沙门婆罗门宣说法要。<a id="a-8O"></a>有论议者当折伏之。<a id="a-8P"></a>我等六众名称远闻利养增广。<a id="a-8Q"></a>时邬波难陀所居之房与路相近。<a id="a-8R"></a>于高阁上初夜后夜警觉思惟。<a id="a-8S"></a>时有偷税人。<a id="a-8T"></a>去寺不远夜行而过。<a id="a-8U"></a>时邬波难陀明解声相。<a id="a-8V"></a>既闻商旅行过之声与常不同。<a id="a-8W"></a>而遥问曰。<a id="a-8X"></a>行者是谁。<a id="a-8Y"></a>彼便默尔。<a id="a-8Z"></a>遂疾下重阁诣行人处。<a id="a-8a"></a>而问之曰。<a id="a-8b"></a>君等何人夜行而过。<a id="a-8c"></a>报言圣者我是偷税商人。<a id="a-8d"></a>邬波难陀报言。<a id="a-8e"></a>痴人。<a id="a-8f"></a>胜光大王恒于此寺供养众僧。<a id="a-8g"></a>常令充足。<a id="a-8h"></a>上座憍陈如。<a id="a-8i"></a>亲自为王而作咒愿。<a id="a-8j"></a>愿大王所有资生受用珍玩。<a id="a-8k"></a>未有者令有。<a id="a-8l"></a>已有者常令增广。<a id="a-8m"></a>汝有货物合大路入城。<a id="a-8n"></a>今既夜行欲偷税直。<a id="a-8o"></a>我今岂得舍而不言。<a id="a-8p"></a>我当与汝作无利事。<a id="a-8q"></a>时彼商人惧而告曰。<a id="a-8r"></a>圣者。<a id="a-8s"></a>仁怀大慈愿见容恕。<a id="a-8t"></a>我于圣者不敢忘恩。<a id="a-8u"></a>报曰汝等欲何所作。<a id="a-8v"></a>答曰有少食直我当持奉。<a id="a-8w"></a>报曰汝若能与随汝意去。<a id="a-8x"></a>彼行稍远自相议曰。<a id="a-8y"></a>胜光大王所有税直我尚不与。<a id="a-8z"></a>况此邬波难陀无发秃人。<a id="a-90"></a>我能还彼饮食直耶。<a id="a-91"></a>即便夜入室罗伐城。<a id="a-92"></a>旦诣廛中货易而去。<a id="a-93"></a>时邬波难陀疾疾食竟。<a id="a-94"></a>门前洗钵顾望四方。<a id="a-95"></a>时有少年苾刍。<a id="a-96"></a>见彼四顾。<a id="a-97"></a>问曰。<a id="a-98"></a>上座何故瞻视四方。<a id="a-99"></a>报言具寿。<a id="a-9A"></a>我有知识商人。<a id="a-9B"></a>持诸货物入室罗伐城。<a id="a-9C"></a>我今望彼。<a id="a-9D"></a>少年报曰。<a id="a-9E"></a>上座食时彼人已去。<a id="a-9F"></a>时邬波难陀心生忿怒作如是念。<a id="a-9G"></a>我亦被欺彼无知人。<a id="a-9H"></a>以拳投刃以针刺石。<a id="a-9I"></a>我于彼辈所应作者当自知之。<a id="a-9J"></a>时彼贾人不久还来。<a id="a-9K"></a>同前捉得告言。<a id="a-9L"></a>我亦被汝之所调诳。<a id="a-9M"></a>白言圣者。<a id="a-9N"></a>我于前时有少急事。<a id="a-9O"></a>不遑就礼。<a id="a-9P"></a>愿重相容。<a id="a-9Q"></a>前后之恩悉皆报谢。<a id="a-9R"></a>报言贤首。<a id="a-9S"></a>若实与者随汝意去。<a id="a-9T"></a>既去稍远同前议曰。<a id="a-9U"></a>胜光大王我不与税。<a id="a-9V"></a>岂秃沙门我能相与。<a id="a-9W"></a>邬波难陀作如是念。<a id="a-9X"></a>前已许我不来报恩。<a id="a-9Y"></a>无更于今还复相诳。<a id="a-9Z"></a>作是念已早起持钵。<a id="a-9a"></a>诣市廛内见彼商人。<a id="a-9b"></a>交易财贿现彼相貌。<a id="a-9c"></a>商人报曰。<a id="a-9d"></a>圣者。<a id="a-9e"></a>物未出手待交易讫。<a id="a-9f"></a>不敢违命愿且相容。<a id="a-9g"></a>贾人交易持货而去不过寺门。<a id="a-9h"></a>邬波难陀疾归住处。<a id="a-9i"></a>食讫洗钵广说如前。<a id="a-9j"></a>乃至商人已去。<a id="a-9k"></a>邬波难陀闻是语已。<a id="a-9l"></a>转增忿恨攘臂怒曰。<a id="a-9m"></a>无识小人更复调我。<a id="a-9n"></a>若更见者我当执缚。<a id="a-9o"></a>令彼终身不为贾客。<a id="a-9p"></a>时经未久还复重来。<a id="a-9q"></a>邬波难陀同前捉得。<a id="a-9r"></a>告曰汝等数数诡诳于我。<a id="a-9s"></a>今我所作令汝知之。<a id="a-9t"></a>白言大德。<a id="a-9u"></a>愿见容恕。<a id="a-9v"></a>我等贾人事多闹乱。<a id="a-9w"></a>虽复失期更不敢尔。<a id="a-9x"></a>前二恩直并及此回。<a id="a-9y"></a>待货易讫一时俱送。<a id="a-9z"></a>邬波难陀遂生念曰。<a id="a-A0"></a>我若苦言彼便知觉。<a id="a-A1"></a>作是念已告曰贤首。<a id="a-A2"></a>能实与不。<a id="a-A3"></a>报言定与。<a id="a-A4"></a>若如是者汝等且住。<a id="a-A5"></a>我先为汝观其道路。<a id="a-A6"></a>勿令汝等致招罪责我得恶名。<a id="a-A7"></a>去寺不远商人被贼。<a id="a-A8"></a>彼诸商人随语而住。<a id="a-A9"></a>邬波难陀疾往诣彼税官之处。<a id="a-AA"></a>窃听其言。<a id="a-AB"></a>是时税人警觉而坐。<a id="a-AC"></a>共相议曰。<a id="a-AD"></a>我等如何得不愁恼。<a id="a-AE"></a>多有贾人数数偷税。<a id="a-AF"></a>从小门入不输其利。<a id="a-AG"></a>计会时至王性暴烈必不容许。<a id="a-AH"></a>我之妻子及余亲属定当狱死。<a id="a-AI"></a>时邬波难陀至众人所告曰仁等何故怀忧报言圣者。<a id="a-AJ"></a>我等宁得不忧。<a id="a-AK"></a>多有贾人数数偷税。<a id="a-AL"></a>从小门入不输利直。<a id="a-AM"></a>计会时至王性暴烈不许。<a id="a-AN"></a>分疏。<a id="a-AO"></a>具述如上。<a id="a-AP"></a>邬波难陀告曰。<a id="a-AQ"></a>痴人。<a id="a-AR"></a>谁令汝作掌税官人唯合多与杖木常令负土。<a id="a-AS"></a>或复担樵。<a id="a-AT"></a>如何于偷税人不能夺取财物。<a id="a-AU"></a>彼便白言。<a id="a-AV"></a>圣者。<a id="a-AW"></a>室罗伐城王旧有令。<a id="a-AX"></a>知者税不知者不税。<a id="a-AY"></a>无极重税云何总夺。<a id="a-AZ"></a>邬波难陀曰。<a id="a-Aa"></a>汝无智人。<a id="a-Ab"></a>室罗伐城有极重税知而方税。<a id="a-Ac"></a>彼便白言。<a id="a-Ad"></a>我等久作税官常索税直唯闻知而取税。<a id="a-Ae"></a>不闻有极重税。<a id="a-Af"></a>我今如何作极重税。<a id="a-Ag"></a>邬波难陀曰。<a id="a-Ah"></a>汝等宜住。<a id="a-Ai"></a>我旦回还放偷税贼。<a id="a-Aj"></a>汝当捉取总夺其财。<a id="a-Ak"></a>贾人若云室罗伐城知而方税无极重税者。<a id="a-Al"></a>汝等当告。<a id="a-Am"></a>有极重税知而方税。<a id="a-An"></a>若云我等久为商客。<a id="a-Ao"></a>不曾闻有极重税。<a id="a-Ap"></a>今有极重税生。<a id="a-Aq"></a>君等可来共往廛中诣平断处。<a id="a-Ar"></a>若作是语者必莫随言。<a id="a-As"></a>应可将向王处。<a id="a-At"></a>若王作如是语。<a id="a-Au"></a>我久为王不闻室罗伐城有极重税。<a id="a-Av"></a>何故今时有极重税生。<a id="a-Aw"></a>应白王曰。<a id="a-Ax"></a>古昔大王梵摩达多。<a id="a-Ay"></a>与诸商贾及聚落人共为制令。<a id="a-Az"></a>若从某园某天祠处或众人集处。<a id="a-B0"></a>而入城者。<a id="a-B1"></a>知而方税不知无税。<a id="a-B2"></a>若不从此园及天祠处众人集处而入城者。<a id="a-B3"></a>合极重税总没其物。<a id="a-B4"></a>若言此制今何所在者。<a id="a-B5"></a>当报王曰。<a id="a-B6"></a>在某库内安某箱中。<a id="a-B7"></a>于赤铜鍱上分明书记。<a id="a-B8"></a>王当遣取亲自检之。<a id="a-B9"></a>是时税官依邬波难陀语。<a id="a-BA"></a>即便夺彼贾人所有财货。<a id="a-BB"></a>贾人曰君等何故强夺我财。<a id="a-BC"></a>室罗伐城知而方税无极重税。<a id="a-BD"></a>宜依分数取已放我。<a id="a-BE"></a>税官告曰。<a id="a-BF"></a>室罗伐城偷路贾人当极重税。<a id="a-BG"></a>我不放汝。<a id="a-BH"></a>贾人报曰。<a id="a-BI"></a>我等久为商客。<a id="a-BJ"></a>唯闻此城知而取税无极重税。<a id="a-BK"></a>如何今日有极重税生。<a id="a-BL"></a>今可相随诣平断处。<a id="a-BM"></a>税官告曰。<a id="a-BN"></a>我不能向寻常断处。<a id="a-BO"></a>可将汝等直向王所。<a id="a-BP"></a>时诸贾人高声大唤。<a id="a-BQ"></a>诣平断处。<a id="a-BR"></a>告诸人曰。<a id="a-BS"></a>诸君知不。<a id="a-BT"></a>我有财货并被夺去。<a id="a-BU"></a>愿见救济。<a id="a-BV"></a>时平断人共诣王所。<a id="a-BW"></a>而白王曰。<a id="a-BX"></a>今有贾客来至城中。<a id="a-BY"></a>所有财货并被税官收夺。<a id="a-BZ"></a>将去愿王准法而见救济。<a id="a-Ba"></a>是时大王命近臣曰。<a id="a-Bb"></a>唤税官来。<a id="a-Bc"></a>奉命追至。<a id="a-Bd"></a>王曰汝等何意于彼贾人尽夺财货。<a id="a-Be"></a>皆白王曰。<a id="a-Bf"></a>此等诸人是偷税者。<a id="a-Bg"></a>室罗伐城有极重罚。<a id="a-Bh"></a>由此缘故我等税人尽取其物。<a id="a-Bi"></a>王曰我久为王。<a id="a-Bj"></a>不知此城有极重罚。<a id="a-Bk"></a>何意今时有极重罚。<a id="a-Bl"></a>宜可依实而取税直放贾人去。<a id="a-Bm"></a>税官白言。<a id="a-Bn"></a>古昔大王梵摩达多。<a id="a-Bo"></a>与诸商贾及聚落人共为制令。<a id="a-Bp"></a>具说如前。<a id="a-Bq"></a>王告税官曰。<a id="a-Br"></a>若是我父所作教令。<a id="a-Bs"></a>是帝释令是梵王令。<a id="a-Bt"></a>斯为定量。<a id="a-Bu"></a>便告掌库人曰。<a id="a-Bv"></a>将铜鍱敕来。<a id="a-Bw"></a>奉教取来对王读讫。<a id="a-Bx"></a>王闻父令悲不自胜。<a id="a-By"></a>泣而言曰。<a id="a-Bz"></a>若我先王所作教令。<a id="a-C0"></a>是帝释令是梵王令。<a id="a-C1"></a>总夺财货斯为善取。<a id="a-C2"></a>时诸贾人遂便绝望啼泣而出。<a id="a-C3"></a>便问税官曰。<a id="a-C4"></a>谁报仁等道我来耶。<a id="a-C5"></a>彼便报曰。<a id="a-C6"></a>无人见语我自闻知。<a id="a-C7"></a>然我昔来非不知有。<a id="a-C8"></a>为怀悲愍不能尽夺。<a id="a-C9"></a>汝今过分我不能忍。<a id="a-CA"></a>贾人报曰。<a id="a-CB"></a>仁等何处得有悲心。<a id="a-CC"></a>今我与君事同知友。<a id="a-CD"></a>幸当见报谁先语君。<a id="a-CE"></a>彼见苦言便告之曰。<a id="a-CF"></a>圣者六众相告。<a id="a-CG"></a>时彼贾人咸共讥骂出诸恶言。<a id="a-CH"></a>此释迦子是大恶贼非真沙门。<a id="a-CI"></a>如是教他夺我财物。<a id="a-CJ"></a>诸苾刍闻已白佛。<a id="a-CK"></a>佛言苾刍不应教他夺贾人物。<a id="a-CL"></a>若教夺者得越法罪。</p>
  <p id="aCM">摄颂曰。</p>
  <p id="aCN">无足及二足　　四足并多足</p>
  <p id="aCO">若盗如是类　　轻重准应知</p>
  <p id="aCP">言无足者。<a id="a-CQ"></a>谓蛇蛭鳝。<a id="a-CR"></a>此之三种是弄蛇人王家医人。<a id="a-CS"></a>及山野人之所贮畜。<a id="a-CT"></a>何谓弄蛇人。<a id="a-CU"></a>谓取其蛇弄以活命。<a id="a-CV"></a>何谓王家医人。<a id="a-CW"></a>谓诸医人以蛭疗病而为活命。<a id="a-CX"></a>何谓山野人。<a id="a-CY"></a>如山中人。<a id="a-CZ"></a>取无足虫与药令吐。<a id="a-Ca"></a>瓦中熟爆以供饮酒。<a id="a-Cb"></a>若苾刍盗此等虫时。<a id="a-Cc"></a>应准其价。<a id="a-Cd"></a>满五得根本罪。<a id="a-Ce"></a>不满得方便罪。</p>
  <p id="aCf">言二足者。<a id="a-Cg"></a>谓人及鸟。<a id="a-Ch"></a>若盗人时有三方便。<a id="a-Ci"></a>期处定时现相。<a id="a-Cj"></a>云何期处。<a id="a-Ck"></a>报彼人云。<a id="a-Cl"></a>汝若见我在某园中。<a id="a-Cm"></a>或众人集处或在天祠。<a id="a-Cn"></a>当尔之时知事成就。<a id="a-Co"></a>是谓期处。<a id="a-Cp"></a>云何定时。<a id="a-Cq"></a>汝若晨朝或午时或晡时。<a id="a-Cr"></a>遥见我者知事成就。<a id="a-Cs"></a>是谓定时。<a id="a-Ct"></a>云何现相。<a id="a-Cu"></a>汝若见我新剃须发。<a id="a-Cv"></a>着赤色衣持钵执锡盛满苏油沙糖石蜜。<a id="a-Cw"></a>见此相时知事成就。<a id="a-Cx"></a>是谓现相。<a id="a-Cy"></a>如是盗时应准其价得罪同前。<a id="a-Cz"></a>若盗鸟时有二方便。<a id="a-D0"></a>谓从地擎举。<a id="a-D1"></a>若空中堕落。<a id="a-D2"></a>云何擎举。<a id="a-D3"></a>鸟在地上擎举偷去。<a id="a-D4"></a>满不满如上说。<a id="a-D5"></a>云何空堕如捕鸟人火燎原泽。<a id="a-D6"></a>为欲取鸟被烟火逼。<a id="a-D7"></a>时堕在苾刍经行之处或门屋前若苾刍盗心取时。<a id="a-D8"></a>满不满如上说。</p>
  <p id="aD9">云何四足。<a id="a-DA"></a>谓象马驼驴牛羊獐鹿猪兔等。<a id="a-DB"></a>若欲盗时有二方便。<a id="a-DC"></a>谓从群处。<a id="a-DD"></a>或于系处。<a id="a-DE"></a>苾刍于象群中盗象去时。<a id="a-DF"></a>齐眼见处来得窣吐罗底也。<a id="a-DG"></a>至不见处得根本罪。<a id="a-DH"></a>云何系处若象系柱若树若墙栅内。<a id="a-DI"></a>苾刍解放得罪如上盗象既尔。<a id="a-DJ"></a>自余马等苾刍盗时如前应知。</p>
  <p id="aDK">云何多足。<a id="a-DL"></a>所谓蛴螬蝗蛾诸蜂蚁蝎等。<a id="a-DM"></a>此中所须者谓于三处。<a id="a-DN"></a>谓断事官。<a id="a-DO"></a>守城者。<a id="a-DP"></a>海商客。<a id="a-DQ"></a>何谓断事官谓断事人畜养多足。<a id="a-DR"></a>谓蜂蝎等贮在瓮内。<a id="a-DS"></a>见被罚人不臣伏时令以手足内彼瓮中。<a id="a-DT"></a>彼蜇痛时疾臣其事。<a id="a-DU"></a>或多出钱物。<a id="a-DV"></a>何谓守城者。<a id="a-DW"></a>谓掌城者。<a id="a-DX"></a>于坏瓮内多贮诸蜂。<a id="a-DY"></a>若怨敌来与之共战若不退者。<a id="a-DZ"></a>可于城头放其蜂瓮。<a id="a-Da"></a>贼被蜂蜇四散逃走。<a id="a-Db"></a>何谓海商客。<a id="a-Dc"></a>谓人入海为求珍货。<a id="a-Dd"></a>坯瓦器中多养诸蜂以防急难。<a id="a-De"></a>贼来共战。<a id="a-Df"></a>若胜者善。<a id="a-Dg"></a>若不如者。<a id="a-Dh"></a>便持蜂瓮遥掷贼船不能复战四散而去。</p>
  <p id="aDi">摄颂曰。</p>
  <p id="aDj">旃荼罗及苏陀夷　　取衣比身无盗想</p>
  <p id="aDk">师牟不语婆苏多　　作自己分持小钵</p>
  <p id="aDl">月护知他欲取衣　　难胜持将得粗罪</p>
  <p id="aDm">南国中方不相领　　拾得他物速应还</p>
  <p id="aDn">佛在室罗伐城逝多林给孤独园有二苾刍共为知友。<a id="a-Do"></a>得意相亲同住一处一名旃荼罗。<a id="a-Dp"></a>二名苏陀夷。<a id="a-Dq"></a>其栴荼罗众所识知。<a id="a-Dr"></a>有大福德而形矬小。<a id="a-Ds"></a>多有衣钵网络腰绦等。<a id="a-Dt"></a>其苏陀夷少有知识。<a id="a-Du"></a>其形长大但有三衣。<a id="a-Dv"></a>而复故弊形体多露。<a id="a-Dw"></a>诸苾刍告曰。<a id="a-Dx"></a>具寿。<a id="a-Dy"></a>汝今少欲衣破露形。<a id="a-Dz"></a>为有利养为无利养。<a id="a-E0"></a>答言无利。<a id="a-E1"></a>彼便报曰。<a id="a-E2"></a>何不乞求。<a id="a-E3"></a>答言谁当舍彼佛法僧田而施于我。<a id="a-E4"></a>彼便报曰。<a id="a-E5"></a>其栴荼罗苾刍是汝亲友。<a id="a-E6"></a>多诸知识。<a id="a-E7"></a>有长衣钵网络腰绦。<a id="a-E8"></a>何不从觅。<a id="a-E9"></a>答言彼不肯与。<a id="a-EA"></a>复问汝已从彼而乞求耶。<a id="a-EB"></a>答言未乞报曰岂闻水声而便脱鞋耶。<a id="a-EC"></a>汝宜乞求。<a id="a-ED"></a>彼应见惠。<a id="a-EE"></a>既被劝喻便。<a id="a-EF"></a>诣栴荼罗处。<a id="a-EG"></a>彼行不在。<a id="a-EH"></a>便作是念。<a id="a-EI"></a>此栴荼罗其形短小。<a id="a-EJ"></a>取彼僧伽胝我试量度。<a id="a-EK"></a>若与我身量得相似者我当从觅。<a id="a-EL"></a>若不相当何事忓忤。<a id="a-EM"></a>便入彼房观其衣物。<a id="a-EN"></a>于衣笐上见僧伽胝。<a id="a-EO"></a>即便取彼便看长短。<a id="a-EP"></a>时栴荼罗从外忽至。<a id="a-EQ"></a>见而报曰。<a id="a-ER"></a>汝以贼心取我衣着。<a id="a-ES"></a>得波罗市迦。<a id="a-ET"></a>答言具寿我无盗心取此衣物。<a id="a-EU"></a>但作是念。<a id="a-EV"></a>栴荼罗其形卑小。<a id="a-EW"></a>取彼僧伽胝试复量度。<a id="a-EX"></a>若与我身量得相称者我当从觅。<a id="a-EY"></a>若不应量者。<a id="a-EZ"></a>何用如是烦恼资具耶。<a id="a-Ea"></a>彼便报曰。<a id="a-Eb"></a>具寿。<a id="a-Ec"></a>不须强讳谩作分疏。<a id="a-Ed"></a>汝以贼心取我衣着。<a id="a-Ee"></a>得波罗市迦闻。<a id="a-Ef"></a>此语已便生追悔。<a id="a-Eg"></a>岂非我犯重罪耶。<a id="a-Eh"></a>告诸苾刍。<a id="a-Ei"></a>诸苾刍白佛。<a id="a-Ej"></a>佛言苾刍汝以何心。<a id="a-Ek"></a>彼便以实具白世尊。<a id="a-El"></a>佛言此苾刍若作量度心者无犯。<a id="a-Em"></a>然诸苾刍。<a id="a-En"></a>不应非亲友处为亲友想。<a id="a-Eo"></a>有三种亲友。<a id="a-Ep"></a>谓下中上。<a id="a-Eq"></a>于下亲友作下心委寄。<a id="a-Er"></a>若中亲友作中下心委寄。<a id="a-Es"></a>若上亲友作上中下心委寄。<a id="a-Et"></a>若苾刍于非亲友。<a id="a-Eu"></a>作亲友心相委寄者。<a id="a-Ev"></a>得越法罪。</p>
 </body>
</html>