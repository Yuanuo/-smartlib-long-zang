<!doctype html>
<html id="z3IBV06nr" data-ver="927">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第八</h1>
  <h2 id="a2">断人命学处第三之三</h2>
  <p id="a3">云何温堂事。</p>
  <p id="a4">尔时薄伽梵在旷野林中。<a id="a-5"></a>苾刍造温堂事同浴室。<a id="a-6"></a>于中别者。<a id="a-7"></a>如世尊言。<a id="a-8"></a>事未了者应可令诸苾刍相助营作。<a id="a-9"></a>时诸苾刍于温堂处助其营作。<a id="a-A"></a>共舁材木安置梁栋。<a id="a-B"></a>匠人在下遥共持举。<a id="a-C"></a>移木之时苾刍手脱。<a id="a-D"></a>大木堕落打匠人头。<a id="a-E"></a>因此致死。<a id="a-F"></a>时诸苾刍心生追悔。<a id="a-G"></a>作如是言。<a id="a-H"></a>诸具寿此乞食人多事营为强作辛苦。<a id="a-I"></a>缘此营作打杀匠人。<a id="a-J"></a>岂非我等犯波罗市迦耶。<a id="a-K"></a>以此因缘具白世尊。<a id="a-L"></a>世尊告曰。<a id="a-M"></a>汝等无犯。<a id="a-N"></a>然诸苾刍不应辄举力不禁物。<a id="a-O"></a>必有事缘须移转者。<a id="a-P"></a>应间着俗人众共扶举。<a id="a-Q"></a>若举若放相告同时。<a id="a-R"></a>若苾刍不依教者得越法罪。<a id="a-S"></a>如世尊言。<a id="a-T"></a>苾刍不应辄移重物力不禁者。<a id="a-U"></a>诸苾刍不知齐何是应举物。<a id="a-V"></a>佛言。<a id="a-W"></a>若俗人一担之重。<a id="a-X"></a>苾刍应分两人。<a id="a-Y"></a>违者得越法罪。<a id="a-Z"></a>是谓温堂事。</p>
  <p id="aa">云何黑迦留陀夷。<a id="a-b"></a>佛在室罗伐城给孤独园。<a id="a-c"></a>时具寿黑迦留陀夷。<a id="a-d"></a>教化旃荼女人令生敬信。<a id="a-e"></a>为受三归并五学处。<a id="a-f"></a>时彼女人顶礼足已请言。<a id="a-g"></a>圣者若有药食资缘阙乏我皆奉施。<a id="a-h"></a>时迦留陀夷不肯为受。<a id="a-i"></a>告女人曰。<a id="a-j"></a>大妹世尊之教普利为首。<a id="a-k"></a>我今意欲饶益多人。<a id="a-l"></a>女人白言。<a id="a-m"></a>圣者若不见许受我所请。<a id="a-n"></a>我今欲为圣者敷设妙座。<a id="a-o"></a>每乞食来常于此坐食讫而去。<a id="a-p"></a>答言可尔。<a id="a-q"></a>常于日日就彼坐食。<a id="a-r"></a>食已便去。<a id="a-s"></a>时迦留陀夷别有因缘。<a id="a-t"></a>须诣他处便作是念。<a id="a-u"></a>我今宜往报妹令知。<a id="a-v"></a>即便诣彼告言。<a id="a-w"></a>大妹我今欲往人间游行。<a id="a-x"></a>汝自将爱。<a id="a-y"></a>白言圣者幸可早归。<a id="a-z"></a>勿于他处久为留滞令我愁忆。<a id="a-10"></a>告已还逝多林将欲行去。<a id="a-11"></a>尔时世尊欲人间游行。<a id="a-12"></a>命具寿阿难陀曰。<a id="a-13"></a>汝可告诸苾刍。<a id="a-14"></a>我欲人间游行。<a id="a-15"></a>乃至广说。<a id="a-16"></a>时阿难陀告诸苾刍曰。<a id="a-17"></a>诸大德。<a id="a-18"></a>世尊。<a id="a-19"></a>今欲人间游行。<a id="a-1A"></a>若诸大德。<a id="a-1B"></a>乐欲行者应可料理衣服。<a id="a-1C"></a>时迦留陀夷闻斯语已作如是念。<a id="a-1D"></a>随佛行者有十八种利益。<a id="a-1E"></a>一无王怖。<a id="a-1F"></a>二无贼怖。<a id="a-1G"></a>三无水怖。<a id="a-1H"></a>四无火怖。<a id="a-1I"></a>五无敌国怖。<a id="a-1J"></a>六无师子虎狼恶兽等怖。<a id="a-1K"></a>七无关寨怖。<a id="a-1L"></a>八无津税怖。<a id="a-1M"></a>九无阙防援怖。<a id="a-1N"></a>十无人怖。<a id="a-1O"></a>十一无非人怖。<a id="a-1P"></a>十二于时时间得见诸天。<a id="a-1Q"></a>十三得闻天声。<a id="a-1R"></a>十四见大光明。<a id="a-1S"></a>十五闻授记音。<a id="a-1T"></a>十六共受妙法。<a id="a-1U"></a>十七共受饮食。<a id="a-1V"></a>十八身无病苦。<a id="a-1W"></a>时迦留陀夷念曰。<a id="a-1X"></a>随佛多益。<a id="a-1Y"></a>我今宜应从佛行化。<a id="a-1Z"></a>即便不去。<a id="a-1a"></a>时旃荼舍有别女人诞生一息。<a id="a-1b"></a>是时旃荼告别女曰。<a id="a-1c"></a>汝可洗浴孩儿以新白叠严饰其身。<a id="a-1d"></a>置仙人座上。<a id="a-1e"></a>令儿长命。<a id="a-1f"></a>彼便依教置于座中。<a id="a-1g"></a>时迦留陀夷乞得食已诣旃荼舍。<a id="a-1h"></a>然阿罗汉不豫观察圣智不行。<a id="a-1i"></a>便于旧座放身而坐。<a id="a-1j"></a>时孩儿母忙怖告曰。<a id="a-1k"></a>圣者座有孩儿。<a id="a-1l"></a>彼便急起儿已命绝。<a id="a-1m"></a>其母见已即便号哭。<a id="a-1n"></a>时迦留陀夷报言。<a id="a-1o"></a>大妹汝勿啼哭汝之孩儿植短命业。<a id="a-1p"></a>如世尊说。<a id="a-1q"></a>诸行无常是生灭法。<a id="a-1r"></a>然我今者理应啼泣。<a id="a-1s"></a>虽得阿罗汉果不善观察。<a id="a-1t"></a>大师世尊。<a id="a-1u"></a>以我为缘。<a id="a-1v"></a>于诸弟子当制学处。<a id="a-1w"></a>以此因缘告诸苾刍。<a id="a-1x"></a>诸苾刍白佛。<a id="a-1y"></a>佛告诸苾刍。<a id="a-1z"></a>迦留陀夷无犯。<a id="a-20"></a>然诸苾刍往俗舍中。<a id="a-21"></a>不善观座不应辄坐。<a id="a-22"></a>不观而坐得越法罪。<a id="a-23"></a>是名迦留陀夷事。</p>
  <p id="a24">云何施醋二缘事。<a id="a-25"></a>佛在室罗伐城给孤独园。<a id="a-26"></a>于此城中有二长者。<a id="a-27"></a>大富饶财多诸仆使。<a id="a-28"></a>是时二人共为知友得意相亲。<a id="a-29"></a>于后渐渐二俱贫悴。<a id="a-2A"></a>二人议曰。<a id="a-2B"></a>昔日富乐今时贫苦何用活为。<a id="a-2C"></a>我今宜可俱共出家。<a id="a-2D"></a>便于善说法律之中。<a id="a-2E"></a>剃除须发修出离行。<a id="a-2F"></a>后于异时一人染患一相看侍。<a id="a-2G"></a>其病渐羸不能复起。<a id="a-2H"></a>便问病者曰。<a id="a-2I"></a>具寿在俗之日曾病苦不。<a id="a-2J"></a>报言曾有。<a id="a-2K"></a>问曰何药对治。<a id="a-2L"></a>答言曾饮盐醋。<a id="a-2M"></a>若尔今者何不饮之。<a id="a-2N"></a>答言我饮。<a id="a-2O"></a>彼即为觅盐醋与之令饮。<a id="a-2P"></a>饮已便死。<a id="a-2Q"></a>时彼苾刍因生追悔。<a id="a-2R"></a>将非我与不相宜药令彼命过犯他胜耶。<a id="a-2S"></a>以此因缘告诸苾刍。<a id="a-2T"></a>诸苾刍白佛。<a id="a-2U"></a>佛告诸苾刍。<a id="a-2V"></a>彼苾刍无犯。<a id="a-2W"></a>然诸苾刍不问医人。<a id="a-2X"></a>不应辄与病人药服。<a id="a-2Y"></a>若无医人应问苾刍曾是医者。<a id="a-2Z"></a>此若无者应问曾与医人为知识者。<a id="a-2a"></a>此若无者应问曾遭病人。<a id="a-2b"></a>此若无者应问耆旧苾刍。<a id="a-2c"></a>若苾刍不问医人乃至耆旧。<a id="a-2d"></a>辄以自意与病人药。<a id="a-2e"></a>得越法罪。<a id="a-2f"></a>时诸苾刍共生疑念。<a id="a-2g"></a>俱往白佛言。<a id="a-2h"></a>世尊。<a id="a-2i"></a>有何因缘。<a id="a-2j"></a>彼病苾刍。<a id="a-2k"></a>醋先是药今服便死。<a id="a-2l"></a>佛言。<a id="a-2m"></a>彼昔在家是痰癊病今是风热。<a id="a-2n"></a>由此缘故昔药今非。</p>
  <p id="a2o">佛在室罗伐城给孤独园。<a id="a-2p"></a>时彼摩揭陀影胜王得见谛已。<a id="a-2q"></a>与八万诸天并摩揭陀国婆罗门居士无量百千众俱。<a id="a-2r"></a>时影胜王于王舍城击鼓宣令。<a id="a-2s"></a>普告王城及外来者。<a id="a-2t"></a>诸人当知。<a id="a-2u"></a>于我国中居住之者不应作贼。<a id="a-2v"></a>若作贼者当远流摈。<a id="a-2w"></a>所失之直我以库物而用酬填。</p>
  <p id="a2x">尔时世尊。<a id="a-2y"></a>为胜光王说少年轻令生信已。<a id="a-2z"></a>时胜光王于憍萨罗国击鼓宣令。<a id="a-30"></a>普告城邑及四方客曰。<a id="a-31"></a>诸人当知。<a id="a-32"></a>于我国中现居住者不应作贼。<a id="a-33"></a>若作贼者当断其命。<a id="a-34"></a>所失之直我以库物而用酬填。<a id="a-35"></a>于时摩揭陀及憍萨罗两境之贼。<a id="a-36"></a>闻斯令已咸悉投彼二国中间随处而住。<a id="a-37"></a>时二国人皆共闻知。<a id="a-38"></a>多有贼徒在两界中群聚而住。<a id="a-39"></a>邀诸商旅劫物杀人。<a id="a-3A"></a>时摩揭陀有诸商人。<a id="a-3B"></a>欲往憍萨罗国。<a id="a-3C"></a>闻此事已遂多觅援人。<a id="a-3D"></a>持诸贿货随路而去。<a id="a-3E"></a>过摩揭国界入憍萨罗境。<a id="a-3F"></a>是时商人告诸人曰。<a id="a-3G"></a>仁等当知。<a id="a-3H"></a>我闻憍萨罗胜光王雄猛暴烈。<a id="a-3I"></a>我设遭贼能以库物共相酬补。<a id="a-3J"></a>此防援人可放归去。<a id="a-3K"></a>时防援人告别而返。<a id="a-3L"></a>时诸贼侣于其要路安伺候人。<a id="a-3M"></a>时伺候人见诸防援悉皆去已。<a id="a-3N"></a>报贼徒曰。<a id="a-3O"></a>援人已去。<a id="a-3P"></a>君等宜行入商旅中夺其财物。<a id="a-3Q"></a>是时诸贼于险林中便破商旅。<a id="a-3R"></a>或断其命或伤支体。<a id="a-3S"></a>或有逃走往至室罗伐城。<a id="a-3T"></a>尘土坌身便诣王所。<a id="a-3U"></a>白言大王我等商人今至王国财物皆失。<a id="a-3V"></a>王曰何意。<a id="a-3W"></a>白言大王于王国境被贼劫夺。<a id="a-3X"></a>时胜光王即便敕语毗卢宅迦太子曰。<a id="a-3Y"></a>汝可急往擒彼贼徒并所盗物。<a id="a-3Z"></a>太子既奉敕已。<a id="a-3a"></a>严整四兵象马车步。<a id="a-3b"></a>于险要处寻知贼徒。<a id="a-3c"></a>时彼群贼不觉兵至。<a id="a-3d"></a>于一林中共分财物。<a id="a-3e"></a>于时大子掩其不备。<a id="a-3f"></a>或有当时斩杀。<a id="a-3g"></a>或有逃窜林野。<a id="a-3h"></a>余所擒获得六十人。<a id="a-3i"></a>贼既破已。<a id="a-3j"></a>太子便将六十贼徒并所得物送至王所。<a id="a-3k"></a>致敬已白大王曰。<a id="a-3l"></a>此是贼徒并所盗物。<a id="a-3m"></a>王问贼曰。<a id="a-3n"></a>尔岂不闻我宣教令。<a id="a-3o"></a>若作贼者当断其命。<a id="a-3p"></a>所失之直我以库物而用酬填。<a id="a-3q"></a>贼言并闻。<a id="a-3r"></a>王曰。<a id="a-3s"></a>汝若闻者何因作贼夺彼商人。<a id="a-3t"></a>白言大王若不作贼贫穷不活。<a id="a-3u"></a>王曰若尔但取其物。<a id="a-3v"></a>何故杀人。<a id="a-3w"></a>白言欲令其怖是故须杀。<a id="a-3x"></a>王曰若尔我今有法令汝恐怖。<a id="a-3y"></a>曾所未见今日见之。<a id="a-3z"></a>王性暴虐敕大臣曰。<a id="a-40"></a>今可将此贼徒至彼屠所斩其手足。<a id="a-41"></a>被贼商客以我库物而用酬填。<a id="a-42"></a>大臣奉教将诸贼侣。<a id="a-43"></a>往至尸林斩其手足。<a id="a-44"></a>所盗之物依数酬与。<a id="a-45"></a>如世尊说告诸苾刍。<a id="a-46"></a>汝等当知。<a id="a-47"></a>于自他损恼自他安乐应善观察。<a id="a-48"></a>何以故。<a id="a-49"></a>汝诸苾刍自他损恼自他安乐。<a id="a-4A"></a>斯等皆是可厌离处。</p>
  <p id="a4B">时诸苾刍忆持佛语。<a id="a-4C"></a>为生厌故多往尸林。<a id="a-4D"></a>时有诸苾刍尼亦诣尸林。<a id="a-4E"></a>见诸群贼手足皆断。<a id="a-4F"></a>时有一人亦在尸林。<a id="a-4G"></a>共观群贼作如是语。<a id="a-4H"></a>若有好心愍斯苦者。<a id="a-4I"></a>可以盐醋与之令饮于此。<a id="a-4J"></a>死已当更受生饮母新乳。<a id="a-4K"></a>时诸苾刍尼中有一苾刍尼。<a id="a-4L"></a>名曰圆满。<a id="a-4M"></a>粗壮愚直。<a id="a-4N"></a>闻此语已便作是念。<a id="a-4O"></a>我于善说法律之中得为出家。<a id="a-4P"></a>云何我今舍斯福聚。<a id="a-4Q"></a>我今宜可求觅盐醋而施与之。<a id="a-4R"></a>时苾刍尼俱还住处。<a id="a-4S"></a>圆满独诣城中求得盐醋。<a id="a-4T"></a>满一大瓨并瓦瓯六十。<a id="a-4U"></a>持还贼所。<a id="a-4V"></a>时彼诸贼为苦婴缠。<a id="a-4W"></a>饥渴所逼求活无路。<a id="a-4X"></a>见苾刍尼便作是语。<a id="a-4Y"></a>善哉圣者我为渴逼。<a id="a-4Z"></a>愿以瓨水见相救济。<a id="a-4a"></a>时苾刍尼作求福心。<a id="a-4b"></a>先与瓯已次行盐醋。<a id="a-4c"></a>人皆满器得已便饮。<a id="a-4d"></a>皆悉命终。<a id="a-4e"></a>时苾刍尼暮方还寺寺门已闭。<a id="a-4f"></a>即便扣唤。<a id="a-4g"></a>寺尼问曰。<a id="a-4h"></a>扣门者谁。<a id="a-4i"></a>报言我是圆满。<a id="a-4j"></a>问言汝今何故日暮方还。<a id="a-4k"></a>报言姊妹随喜姊妹随喜。<a id="a-4l"></a>诸苾刍尼问曰。<a id="a-4m"></a>汝作何事为得阿罗汉果。<a id="a-4n"></a>为得不还一来预流果耶。<a id="a-4o"></a>或为僧伽造住处耶。<a id="a-4p"></a>或为僧伽求得饮食妙衣服耶。<a id="a-4q"></a>报言姊妹。<a id="a-4r"></a>仁等更无所作。<a id="a-4s"></a>唯求饮食衣服。<a id="a-4t"></a>苾刍尼问曰。<a id="a-4u"></a>此皆无者汝作何事。<a id="a-4v"></a>圆满报曰。<a id="a-4w"></a>仁等于尸林处。<a id="a-4x"></a>岂不见彼斩手截足六十人乎。<a id="a-4y"></a>答言我见。<a id="a-4z"></a>圆满曰。<a id="a-50"></a>我为教化多得盐醋。<a id="a-51"></a>人各饱饮悉已命终。<a id="a-52"></a>于当生处饮母新乳。<a id="a-53"></a>诸苾刍尼闻而告曰。<a id="a-54"></a>痴人以他胜罪填满腹中。<a id="a-55"></a>而令我等共生随喜。<a id="a-56"></a>于时圆满闻已追悔。<a id="a-57"></a>便作是念。<a id="a-58"></a>将非我犯他胜罪耶。<a id="a-59"></a>以此因缘告诸苾刍。<a id="a-5A"></a>诸苾刍白佛。<a id="a-5B"></a>佛言。<a id="a-5C"></a>此苾刍尼无犯。<a id="a-5D"></a>若有故心令他死者。<a id="a-5E"></a>得他胜罪。<a id="a-5F"></a>然诸苾刍尼不应于病人处而与其醋令饮命终应作是心。<a id="a-5G"></a>此之病人由斯药故。<a id="a-5H"></a>令得早差者无犯。<a id="a-5I"></a>若苾刍苾刍尼作如是念。<a id="a-5J"></a>由此药故当令命终。<a id="a-5K"></a>若因死者得他胜罪。</p>
  <p id="a5L">佛在室罗伐城给孤独园。<a id="a-5M"></a>时具寿大目连。<a id="a-5N"></a>将十七众童子与其出家并授圆具。<a id="a-5O"></a>以邬波离为首。<a id="a-5P"></a>此十七人若有一人为知事者。<a id="a-5Q"></a>彼之十六尽皆相助。<a id="a-5R"></a>彼于异时有法事起通夜诵经。<a id="a-5S"></a>是十七人共来捡校。<a id="a-5T"></a>复于别日僧伽有浴室事起。<a id="a-5U"></a>彼亦详来共相借助。<a id="a-5V"></a>复于别日中有一人合知寺事。<a id="a-5W"></a>即于是日庄严寺宇。<a id="a-5X"></a>时知事人专心看守。<a id="a-5Y"></a>中有一人作如是念。<a id="a-5Z"></a>我困且眠。<a id="a-5a"></a>彼十六人岂可不能守护。<a id="a-5b"></a>时十六人各生是念。<a id="a-5c"></a>我困且眠。<a id="a-5d"></a>其十六人并皆熟睡。<a id="a-5e"></a>唯有一知事者。<a id="a-5f"></a>通夜捡校不得眠睡。<a id="a-5g"></a>既至天明屏灯树开寺门。<a id="a-5h"></a>扫洒房庭观水净不。<a id="a-5i"></a>瞻日时候敷设床座。<a id="a-5j"></a>窣堵波处烧香普熏。<a id="a-5k"></a>于寺上阁便鸣揵稚。<a id="a-5l"></a>时十六人闻揵稚声方始眠觉。<a id="a-5m"></a>各各从房持钵而出。<a id="a-5n"></a>见彼一人周慞驰走捡校寺事。<a id="a-5o"></a>时十六人共相谓曰。<a id="a-5p"></a>诸具寿岂无一人助斯营作。<a id="a-5q"></a>时有一人作如是语。<a id="a-5r"></a>我生是念。<a id="a-5s"></a>我困且眠。<a id="a-5t"></a>余十六人岂可不能捡校。<a id="a-5u"></a>诸人悉皆作如是语。<a id="a-5v"></a>详闻此已共相谓曰。<a id="a-5w"></a>此之一人于我等处。<a id="a-5x"></a>凡有所作常为先首。<a id="a-5y"></a>我不相助彼定生嗔。<a id="a-5z"></a>我等食竟从乞欢喜。<a id="a-60"></a>食已详至其所俱共忏摩。<a id="a-61"></a>其少年者即便礼足。<a id="a-62"></a>若老大者手抚其肩。<a id="a-63"></a>告言具寿。<a id="a-64"></a>汝可容恕。<a id="a-65"></a>时彼默然而不应对。<a id="a-66"></a>有亲友者以指击枥。<a id="a-67"></a>彼笑而告曰。<a id="a-68"></a>施喜施喜。<a id="a-69"></a>诸人各念此好方便。<a id="a-6A"></a>若一若二。<a id="a-6B"></a>乃至诸人悉共击枥。<a id="a-6C"></a>时彼风气上冲即便命殒。<a id="a-6D"></a>诸人见死悲号大哭。<a id="a-6E"></a>时诸苾刍怪而问之。<a id="a-6F"></a>何谓汝今共聚啼哭。<a id="a-6G"></a>彼便报曰。<a id="a-6H"></a>大德我曹昔日有十七众。<a id="a-6I"></a>今但十六宁不悲啼又我得意同梵行死。<a id="a-6J"></a>有爱别离苦。<a id="a-6K"></a>复有他胜罪。<a id="a-6L"></a>云何得不悲恼。<a id="a-6M"></a>时诸苾刍闻已而去。<a id="a-6N"></a>彼十六人各在一边怀忧而住。<a id="a-6O"></a>有余苾刍知其同伴击枥致死。<a id="a-6P"></a>见而责曰。<a id="a-6Q"></a>具寿汝十七众。<a id="a-6R"></a>如烧草火疾燃疾灭。<a id="a-6S"></a>或时戏乐或复忧愁。<a id="a-6T"></a>彼为忧火燎心。<a id="a-6U"></a>虽闻此语竟不酬对。<a id="a-6V"></a>时诸苾刍以缘白佛。<a id="a-6W"></a>佛言彼诸苾刍无杀心故无犯。<a id="a-6X"></a>然诸苾刍不应相击枥。<a id="a-6Y"></a>若击枥者得越法罪。</p>
  <p id="a6Z">佛在室罗伐城给孤独园。<a id="a-6a"></a>去此不远有一聚落。<a id="a-6b"></a>彼有长者。<a id="a-6c"></a>大富饶财多诸仆使。<a id="a-6d"></a>有净信心意乐贤善。<a id="a-6e"></a>彼为僧伽造一住处。<a id="a-6f"></a>其状高大有妙石门。<a id="a-6g"></a>廊宇周环悉皆严饰。<a id="a-6h"></a>见者欢喜。<a id="a-6i"></a>于此住处请六十苾刍夏安居竟。<a id="a-6j"></a>作随意事已任缘而去。<a id="a-6k"></a>时彼施主见寺空虚令人守护。<a id="a-6l"></a>恐有贼徒盗床褥等。<a id="a-6m"></a>复有六十苾刍人间游行。<a id="a-6n"></a>届斯聚落求觅停处。<a id="a-6o"></a>时有一人报苾刍曰。<a id="a-6p"></a>圣者。<a id="a-6q"></a>何不住寺。<a id="a-6r"></a>报言贤首。<a id="a-6s"></a>何处有寺。<a id="a-6t"></a>答曰村外林中有好住处。<a id="a-6u"></a>苾刍便往见守护人。<a id="a-6v"></a>彼遥见已告言善来。<a id="a-6w"></a>即给与房舍床褥被枕。<a id="a-6x"></a>及小坐床并三柜木。<a id="a-6y"></a>告言圣者。<a id="a-6z"></a>可先滤水。<a id="a-70"></a>我今暂往白长者知。<a id="a-71"></a>告长者曰。<a id="a-72"></a>仁今福德倍更增长。<a id="a-73"></a>有六十客苾刍来至寺所。<a id="a-74"></a>长者闻已惊喜交集。<a id="a-75"></a>报家人曰。<a id="a-76"></a>汝等可取酥蜜沙糖石榴石蜜。<a id="a-77"></a>蒲萄胡椒干姜荜茇。<a id="a-78"></a>堪作非时浆物持往寺中。<a id="a-79"></a>有客僧伽来至住处。<a id="a-7A"></a>欲作非时浆令其饱饮。<a id="a-7B"></a>家人闻已如所处分咸将至寺。<a id="a-7C"></a>时诸苾刍既滤水已。<a id="a-7D"></a>各任威仪随处而住。<a id="a-7E"></a>是时长者便往寺中。<a id="a-7F"></a>遥见苾刍如莲花丛充满寺内。<a id="a-7G"></a>倍益信心深加归向。<a id="a-7H"></a>说伽他曰。</p>
  <p id="a7I">若村若林中　　若高若下处</p>
  <p id="a7J">众僧居住者　　令生爱乐心</p>
  <p id="a7K">作非时浆。<a id="a-7L"></a>调和既讫。<a id="a-7M"></a>自手授与。<a id="a-7N"></a>诸苾刍众饱饮浆已。<a id="a-7O"></a>尔时长者礼众僧足自执香炉。<a id="a-7P"></a>引诸僧众出绕制底。<a id="a-7Q"></a>还归住处在上座前长跪而住。<a id="a-7R"></a>上坐为说法要。<a id="a-7S"></a>长者白言。<a id="a-7T"></a>明日中时唯愿圣众。<a id="a-7U"></a>就我宅中哀受微供。<a id="a-7V"></a>苾刍许之。<a id="a-7W"></a>礼足而去。<a id="a-7X"></a>彼于明日办诸美膳供养众僧。<a id="a-7Y"></a>众僧食已为其咒愿方归住处。<a id="a-7Z"></a>复于中后设非时浆。<a id="a-7a"></a>既澡漱已长者手执香炉。<a id="a-7b"></a>于上座前白大众曰。<a id="a-7c"></a>圣者。<a id="a-7d"></a>此之住处。<a id="a-7e"></a>我不为身亦不为亲属。<a id="a-7f"></a>然本意者但为四方僧伽造立。<a id="a-7g"></a>愿见哀愍于此夏安居。<a id="a-7h"></a>诸苾刍告长者曰。<a id="a-7i"></a>世尊法主今现住在室罗伐城。<a id="a-7j"></a>于时时中闻说授记。<a id="a-7k"></a>某甲苾刍证阿罗汉。<a id="a-7l"></a>某甲苾刍成不净观。<a id="a-7m"></a>胜光大王胜鬘夫人仙授世主毗舍佉母。<a id="a-7n"></a>及余长者婆罗门等并皆敬信。<a id="a-7o"></a>我等往彼若法若食皆同受用。<a id="a-7p"></a>我等欲往。<a id="a-7q"></a>长者白言。<a id="a-7r"></a>受法义利惟仁所知。<a id="a-7s"></a>衣食资身我愿供给。<a id="a-7t"></a>幸可留心于此停住。<a id="a-7u"></a>四事供养当无阙乏。<a id="a-7v"></a>上座告言。<a id="a-7w"></a>诸具寿。<a id="a-7x"></a>如世尊说。<a id="a-7y"></a>若其施主有敬信者。<a id="a-7z"></a>应须悲愍增长信心。<a id="a-80"></a>我今欲于此住既作留意。<a id="a-81"></a>即便于此内外观察。<a id="a-82"></a>遂见香花满树美果盈枝。<a id="a-83"></a>清沼茂林皆可爱乐。<a id="a-84"></a>上座告曰。<a id="a-85"></a>诸具寿。<a id="a-86"></a>今此住处花果丰盈。<a id="a-87"></a>若前安居果实未熟。<a id="a-88"></a>我等宜可作后安居。<a id="a-89"></a>既筹议已遂后安居。<a id="a-8A"></a>时彼长者唯造一寺。<a id="a-8B"></a>所有福业皆在其中。<a id="a-8C"></a>于此聚落及余村坊更无别寺。<a id="a-8D"></a>诸人福业亦皆臻凑。<a id="a-8E"></a>时诸苾刍于此安居。<a id="a-8F"></a>多获利养随意事讫于此而住。<a id="a-8G"></a>时有迦栗底迦贼。<a id="a-8H"></a>共相议曰。<a id="a-8I"></a>我等当作何业。<a id="a-8J"></a>于一岁中不假劬劳衣食丰足。<a id="a-8K"></a>有作是说。<a id="a-8L"></a>我等宜应偷苾刍物。<a id="a-8M"></a>余贼报曰。<a id="a-8N"></a>彼一日中过百门阃。<a id="a-8O"></a>辛苦乞索仅得充躯。<a id="a-8P"></a>彼何所有。<a id="a-8Q"></a>中有一贼谙委苾刍。<a id="a-8R"></a>告诸人曰。<a id="a-8S"></a>汝等不知彼大有物。<a id="a-8T"></a>所以知有。<a id="a-8U"></a>此造寺长者信心淳善唯造一寺。<a id="a-8V"></a>所有福业皆在其中。<a id="a-8W"></a>于此聚落及余村坊更无别寺。<a id="a-8X"></a>诸人福业亦皆臻凑。<a id="a-8Y"></a>时诸苾刍于此安居多获利养。<a id="a-8Z"></a>若不信者可共亲观。<a id="a-8a"></a>诸人报曰。<a id="a-8b"></a>若尔汝可先行我当后去。<a id="a-8c"></a>报言善好。<a id="a-8d"></a>即便整理衣服。<a id="a-8e"></a>缓步从容口诵伽他。<a id="a-8f"></a>旋行制底便入寺内。</p>
  <p id="a8g">时门首有莫诃罗苾刍。<a id="a-8h"></a>贼见礼足而问。<a id="a-8i"></a>圣者。<a id="a-8j"></a>此是谁寺。<a id="a-8k"></a>房宇庄严令人爱乐。<a id="a-8l"></a>愿生天者是其梯蹬。<a id="a-8m"></a>苾刍报言。<a id="a-8n"></a>贤首。<a id="a-8o"></a>是某长者之所兴建。<a id="a-8p"></a>问言圣者。<a id="a-8q"></a>此是毗诃罗为是毗伽多苾刍问曰。<a id="a-8r"></a>何谓毗诃罗。<a id="a-8s"></a>何谓毗伽多。<a id="a-8t"></a>报曰若资具充满是毗诃罗。<a id="a-8u"></a>所须阙乏是毗伽多。<a id="a-8v"></a>苾刍报言。<a id="a-8w"></a>贤首。<a id="a-8x"></a>若如是者。<a id="a-8y"></a>此是毗诃罗非毗伽多。<a id="a-8z"></a>于此住处资产丰盈受用具足。<a id="a-90"></a>贼便报曰。<a id="a-91"></a>圣者。<a id="a-92"></a>若足饭者不应餐土。<a id="a-93"></a>若足衣者不着树皮。<a id="a-94"></a>仁之衣服应有多少。<a id="a-95"></a>时莫诃罗禀性愚直。<a id="a-96"></a>便携贼手共进房中。<a id="a-97"></a>报言汝观架上衣物多少。<a id="a-98"></a>问言圣者。<a id="a-99"></a>此是仁物为僧物耶。<a id="a-9A"></a>报言贤首。<a id="a-9B"></a>是我私物。<a id="a-9C"></a>问言圣者。<a id="a-9D"></a>仁是上座为是法师。<a id="a-9E"></a>报言贤首。<a id="a-9F"></a>我非上座亦非法师。<a id="a-9G"></a>我是求寂居僧之下。<a id="a-9H"></a>报曰仁所有物我已知之。<a id="a-9I"></a>然于众库有贮积不。<a id="a-9J"></a>报言贤首。<a id="a-9K"></a>我居最下尚什物丰足何况僧中。<a id="a-9L"></a>报言圣者。<a id="a-9M"></a>大众厨内煮食之物。<a id="a-9N"></a>为用瓦器为铜釜耶。<a id="a-9O"></a>苾刍即便将示库屋。<a id="a-9P"></a>告言于此库中充满铜器。<a id="a-9Q"></a>既知此已贼便欲出。<a id="a-9R"></a>报言圣者。<a id="a-9S"></a>向来废仁善品妨我生业。<a id="a-9T"></a>今且辞去后更申礼报言善。<a id="a-9U"></a>贼乃礼足而去。<a id="a-9V"></a>诣诸贼所告曰。<a id="a-9W"></a>我于彼寺亲已观察。<a id="a-9X"></a>财物丰赡如富商客。<a id="a-9Y"></a>宜可偷取。<a id="a-9Z"></a>中有一人告诸贼曰。<a id="a-9a"></a>我曾闻说。<a id="a-9b"></a>有六十人善闲弓矢。<a id="a-9c"></a>于此出家不可造次辄为偷劫。<a id="a-9d"></a>若众集听经方可入寺。<a id="a-9e"></a>诸人问曰。<a id="a-9f"></a>不知何日当欲诵经。<a id="a-9g"></a>其谙委人告诸贼曰。<a id="a-9h"></a>八日已过月半当诵。<a id="a-9i"></a>即便屈指数日而住。<a id="a-9j"></a>至十五日。<a id="a-9k"></a>上座自说波罗底木叉。<a id="a-9l"></a>为长净已。<a id="a-9m"></a>令诵经者升师子座。<a id="a-9n"></a>才诵伽他曰。</p>
  <p id="a9o">佛在给园中　　能断一切惑</p>
  <p id="a9p">诸根皆寂定　　告众如是言</p>
  <p id="a9q">我于人天众　　宣示微妙法</p>
  <p id="a9r">闻已如说行　　得尽苦边际</p>
  <p id="a9s">于时贼徒扣门而唤。<a id="a-9t"></a>苾刍问曰。<a id="a-9u"></a>汝是何人。<a id="a-9v"></a>报言圣者。<a id="a-9w"></a>我是善男子。<a id="a-9x"></a>时诸苾刍便作是念。<a id="a-9y"></a>或聚落人来此听法。<a id="a-9z"></a>我为开门。<a id="a-A0"></a>其门既开贼徒竞入争取财物。<a id="a-A1"></a>苾刍告曰。<a id="a-A2"></a>汝向报言是善男子。<a id="a-A3"></a>今来入寺便窃我财。<a id="a-A4"></a>贼便报言。<a id="a-A5"></a>圣者。<a id="a-A6"></a>我有二名。<a id="a-A7"></a>在外名善男子。<a id="a-A8"></a>入寺名劫贼。<a id="a-A9"></a>苾刍告曰。<a id="a-AA"></a>作汝名者非是好人。<a id="a-AB"></a>偷得物已即便出寺。</p>
  <p id="aAC">时诸苾刍既遭贼已。<a id="a-AD"></a>共相议曰。<a id="a-AE"></a>诸具寿。<a id="a-AF"></a>如世尊说。<a id="a-AG"></a>凡[(殼-一)/牛]乳者不应令尽。<a id="a-AH"></a>今此长者若见遭贼。<a id="a-AI"></a>出物供寺复与我等定当倾竭。<a id="a-AJ"></a>宜往室罗伐城同梵行处求觅衣服。<a id="a-AK"></a>曰我等形露如何涉途。<a id="a-AL"></a>一人告曰。<a id="a-AM"></a>昼入草丛夜当涉路。<a id="a-AN"></a>不白长者于是便行。<a id="a-AO"></a>渐至室罗伐城。<a id="a-AP"></a>彼诸苾刍初夜后夜。<a id="a-AQ"></a>警觉思惟勤修善品。<a id="a-AR"></a>见露形者来至门前慞惶顾望。<a id="a-AS"></a>彼诸苾刍遥问之曰。<a id="a-AT"></a>汝等露形拔发之辈因何至斯。<a id="a-AU"></a>此是毗诃罗非汝住处。<a id="a-AV"></a>答言具寿。<a id="a-AW"></a>我是苾刍非露形外道。<a id="a-AX"></a>复问曰。<a id="a-AY"></a>岂有如是形相。<a id="a-AZ"></a>苾刍答曰。<a id="a-Aa"></a>被贼偷劫。<a id="a-Ab"></a>问曰汝名何等。<a id="a-Ac"></a>答曰我名佛护法护僧护等。<a id="a-Ad"></a>彼便答曰。<a id="a-Ae"></a>善来善来。<a id="a-Af"></a>具寿。<a id="a-Ag"></a>即为开门。<a id="a-Ah"></a>彼便入寺。<a id="a-Ai"></a>或以三衣或以二裙。<a id="a-Aj"></a>或僧脚崎。<a id="a-Ak"></a>或漉水罗。<a id="a-Al"></a>或钵腰绦。<a id="a-Am"></a>随其所有皆共周给。<a id="a-An"></a>时诸苾刍以缘白佛。<a id="a-Ao"></a>佛言凡于夜中未善谙识。<a id="a-Ap"></a>不应辄与开门。<a id="a-Aq"></a>可问种族名字。<a id="a-Ar"></a>若体悉者方为开门。<a id="a-As"></a>然诵经时应令苾刍而为守护。<a id="a-At"></a>若知贼至应现惊怖。<a id="a-Au"></a>作叱喝相勿与开门。<a id="a-Av"></a>作如是语。<a id="a-Aw"></a>将揵稚来。<a id="a-Ax"></a>并及椎杵时轮僧伽胝七条五条衣袋搭钩绦索等物来。<a id="a-Ay"></a>闻是语声贼便惊去。<a id="a-Az"></a>若众首上座所有行法。<a id="a-B0"></a>我今制之。<a id="a-B1"></a>凡欲众集诵经之时。<a id="a-B2"></a>上座应问知事人曰。<a id="a-B3"></a>门已闭未。<a id="a-B4"></a>寺内遍看不差守护人未。<a id="a-B5"></a>请诵经人未。<a id="a-B6"></a>大小行处并扫拭未。<a id="a-B7"></a>若众上座如前所制。<a id="a-B8"></a>不依行者得越法罪。</p>
  <p id="aB9">尔时给孤独园旧住苾刍。<a id="a-BA"></a>告被贼苾刍曰。<a id="a-BB"></a>诸具寿。<a id="a-BC"></a>我等随有多少衣钵共相分给。<a id="a-BD"></a>犹未周赡。<a id="a-BE"></a>然被贼之处造寺长者信心淳厚。<a id="a-BF"></a>宜应往彼重为相见。<a id="a-BG"></a>必以衣服共相济给。<a id="a-BH"></a>闻此语已便共筹议。<a id="a-BI"></a>诸具寿同梵行者善哉此说。<a id="a-BJ"></a>然我等辈前来匆遽不白长者。<a id="a-BK"></a>今可更去告彼令知。<a id="a-BL"></a>或容见济多少衣服。<a id="a-BM"></a>即便至长者处。<a id="a-BN"></a>长者见已礼而问曰。<a id="a-BO"></a>圣者。<a id="a-BP"></a>何不相告遂即他行。<a id="a-BQ"></a>苾刍报曰。<a id="a-BR"></a>长者。<a id="a-BS"></a>如世尊说。<a id="a-BT"></a>夫[(殼-一)/牛]乳者应留少许。<a id="a-BU"></a>当时我等作如是念。<a id="a-BV"></a>寺今遭贼。<a id="a-BW"></a>长者见已出物供寺复给我等。<a id="a-BX"></a>必致倾竭恐相恼触。<a id="a-BY"></a>故不白知便往室罗伐城。<a id="a-BZ"></a>于同梵行处求觅衣服。<a id="a-Ba"></a>长者白言。<a id="a-Bb"></a>圣者。<a id="a-Bc"></a>寺中遭贼岂我家内亦遭贼耶。<a id="a-Bd"></a>善哉圣者为哀愍我重来相见。<a id="a-Be"></a>既倍生恭敬。<a id="a-Bf"></a>人别各奉十三资具。<a id="a-Bg"></a>彼贼闻已还复重来。<a id="a-Bh"></a>便于夜中诵经之时扣门而唤。<a id="a-Bi"></a>时诸苾刍知是贼至。<a id="a-Bj"></a>共相告言。<a id="a-Bk"></a>诸具寿。<a id="a-Bl"></a>昔时矫贼今更再来。<a id="a-Bm"></a>宜依佛教作大惊咤。<a id="a-Bn"></a>莫与开门。<a id="a-Bo"></a>即便高声唱言。<a id="a-Bp"></a>急将揵稚槌棒时轮僧伽胝七条五条衣袋搭钩绦索物来。<a id="a-Bq"></a>诸贼闻已便大惊惶奔走而散。<a id="a-Br"></a>时有诸天说伽陀曰。</p>
  <p id="aBs">两足牟尼能说教　　令诸弟子恐怖贼</p>
  <p id="aBt">口出惊唤善防身　　五百群寇皆奔散</p>
  <p id="aBu">时谙悉苾刍者。<a id="a-Bv"></a>告贼伴曰。<a id="a-Bw"></a>仁等何故辄自惊。<a id="a-Bx"></a>走贼徒答曰。<a id="a-By"></a>汝岂不闻。<a id="a-Bz"></a>有六十人出家皆善弓矢。<a id="a-C0"></a>如何我等不奔走耶。<a id="a-C1"></a>然而我辈先不曾闻揵稚棒等。<a id="a-C2"></a>如是器仗必当相杀。<a id="a-C3"></a>彼便答曰。<a id="a-C4"></a>此等皆非是实器仗。<a id="a-C5"></a>诸贼问曰。<a id="a-C6"></a>此是何物。<a id="a-C7"></a>报曰揵稚木鸣以集僧。<a id="a-C8"></a>棒槌是打揵稚物。<a id="a-C9"></a>时轮用观日影。<a id="a-CA"></a>僧伽胝等及以绦索是衣服所须。<a id="a-CB"></a>袋拟盛贮三衣。<a id="a-CC"></a>搭钩开门之钥我等不应惊怖还可共偷。<a id="a-CD"></a>于时群贼悉皆复寺。<a id="a-CE"></a>彼有贼帅登梯而上。<a id="a-CF"></a>是时寺内有摩诃罗苾刍为守护者。<a id="a-CG"></a>见彼升梯便作是念。<a id="a-CH"></a>此之顽贼劫我衣钵令使露形。<a id="a-CI"></a>今若纵舍还令我等露形而住。<a id="a-CJ"></a>我当与彼现恐怖相。<a id="a-CK"></a>即便除行取揵稚木打贼头上。<a id="a-CL"></a>贼被木打落梯而死。<a id="a-CM"></a>摩诃罗即便大唤。<a id="a-CN"></a>有贼有贼。<a id="a-CO"></a>时诸苾刍便废听经争升上阁。<a id="a-CP"></a>问言贼在何处。<a id="a-CQ"></a>摩诃罗报曰。<a id="a-CR"></a>于此寺边升梯而上。<a id="a-CS"></a>我示惊怖并已逃奔。<a id="a-CT"></a>诸人报曰。<a id="a-CU"></a>令贼逃奔斯为甚善。<a id="a-CV"></a>天晓开门寻贼上处。<a id="a-CW"></a>便见贼头流血而死。<a id="a-CX"></a>众既见已各怀惊怖。<a id="a-CY"></a>共相告曰。<a id="a-CZ"></a>前非遭贼今是遭贼。<a id="a-Ca"></a>由打杀人遂令我辈犯他胜罪。<a id="a-Cb"></a>时诸苾刍便生追悔。<a id="a-Cc"></a>以缘白佛。<a id="a-Cd"></a>佛言汝等无犯。<a id="a-Ce"></a>然诸苾刍不应作如是心打彼身上。<a id="a-Cf"></a>其所掷物可在傍边或于背后。<a id="a-Cg"></a>欲令恐怖作惊呼声。<a id="a-Ch"></a>若苾刍作如是心打彼身者。<a id="a-Ci"></a>得越法罪云何老苾刍。</p>
  <p id="aCj">佛在室罗伐给孤独园。<a id="a-Ck"></a>于此城中有一长者。<a id="a-Cl"></a>于同类族娶女为妻。<a id="a-Cm"></a>后诞一男年渐长大。<a id="a-Cn"></a>是时长者赀财损失。<a id="a-Co"></a>亲族乖离其妻既亡。<a id="a-Cp"></a>便告子曰。<a id="a-Cq"></a>我今衰老不复能知家中事业。<a id="a-Cr"></a>我欲别汝情希出家。<a id="a-Cs"></a>子白父曰。<a id="a-Ct"></a>若如是者我亦出家。<a id="a-Cu"></a>父报子曰。<a id="a-Cv"></a>斯亦善哉。<a id="a-Cw"></a>遂即父子相随诣给园中。<a id="a-Cx"></a>至一苾刍处。<a id="a-Cy"></a>即礼足已白言。<a id="a-Cz"></a>圣者。<a id="a-D0"></a>我欲出家。<a id="a-D1"></a>苾刍问曰。<a id="a-D2"></a>岂此童子亦愿出家。<a id="a-D3"></a>答曰亦愿。<a id="a-D4"></a>问无障难俱与出家。<a id="a-D5"></a>佛教常式老者受利小者知事。<a id="a-D6"></a>是时父子二人常被驱役。<a id="a-D7"></a>子白父曰。<a id="a-D8"></a>我被众欺常令作务为无学业。<a id="a-D9"></a>今可共往他方受习经典。<a id="a-DA"></a>父言善哉。<a id="a-DB"></a>与汝同去。<a id="a-DC"></a>所到之处为其年小。<a id="a-DD"></a>还被驱驰即令知事。<a id="a-DE"></a>子白父曰。<a id="a-DF"></a>室罗伐城虽令知事。<a id="a-DG"></a>然法主世尊亲在于彼。<a id="a-DH"></a>于时时中闻说授记。<a id="a-DI"></a>某甲苾刍证阿罗汉。<a id="a-DJ"></a>某甲苾刍成不净观。<a id="a-DK"></a>胜光大王胜鬘夫人仙授世主毗舍佉母。<a id="a-DL"></a>及余长者婆罗门等。<a id="a-DM"></a>并皆敬信。<a id="a-DN"></a>我等至彼若法若食皆同受用。<a id="a-DO"></a>今欲还彼。<a id="a-DP"></a>便弃余方至室罗伐。<a id="a-DQ"></a>欲到住处午时既逼。<a id="a-DR"></a>闻揵稚声便报父曰。<a id="a-DS"></a>揵稚声促宜应急往。<a id="a-DT"></a>父老疲困不能速行。<a id="a-DU"></a>其子强推令其进路。<a id="a-DV"></a>子作是念。<a id="a-DW"></a>推行有益复更强推。<a id="a-DX"></a>是时老父面覆于地尘土满口。<a id="a-DY"></a>因即命终。<a id="a-DZ"></a>子见父死遂大号哭。<a id="a-Da"></a>置之路左持其衣钵往逝多林。<a id="a-Db"></a>诸苾刍见告言。<a id="a-Dc"></a>善来摩诃罗子。<a id="a-Dd"></a>汝之老父今在何处。<a id="a-De"></a>彼便啼哭。<a id="a-Df"></a>苾刍问曰。<a id="a-Dg"></a>具寿。<a id="a-Dh"></a>何故啼哭。<a id="a-Di"></a>报言我父已死。<a id="a-Dj"></a>诸苾刍告曰。<a id="a-Dk"></a>具寿。<a id="a-Dl"></a>诸行无常是生灭法。<a id="a-Dm"></a>汝于善说法律舍家出家。<a id="a-Dn"></a>当自裁抑勿生忧苦。<a id="a-Do"></a>报言我推父倒地。<a id="a-Dp"></a>因即命终。<a id="a-Dq"></a>我当杀父。<a id="a-Dr"></a>苾刍报曰。<a id="a-Ds"></a>如汝所言深合啼哭。<a id="a-Dt"></a>一得无间罪。<a id="a-Du"></a>二得波罗市迦。<a id="a-Dv"></a>在阿鼻地狱长时受苦。<a id="a-Dw"></a>时诸苾刍以缘白佛。<a id="a-Dx"></a>佛言彼无有犯。<a id="a-Dy"></a>然诸苾刍不应在行路中有困乏者强推令去。<a id="a-Dz"></a>我今为诸行路苾刍制其行法。<a id="a-E0"></a>若道行时见疲极者。<a id="a-E1"></a>当与按摩解劳。<a id="a-E2"></a>为擎衣钵及诸资具。<a id="a-E3"></a>能去者善。<a id="a-E4"></a>若不能去当可先行。<a id="a-E5"></a>至住处已洗钵请叶。<a id="a-E6"></a>观察无虫可为请食。<a id="a-E7"></a>不能来者持食往迎勿令绝食。<a id="a-E8"></a>若在非时送非时浆。<a id="a-E9"></a>道行苾刍如我所制。<a id="a-EA"></a>不依行者得越法罪。<a id="a-EB"></a>时诸苾刍悉皆有疑。<a id="a-EC"></a>俱往白佛言。<a id="a-ED"></a>世尊。<a id="a-EE"></a>何因缘故彼摩诃罗子。<a id="a-EF"></a>断父命根非无间罪。<a id="a-EG"></a>亦非波罗市迦。<a id="a-EH"></a>佛言。<a id="a-EI"></a>汝诸苾刍此人非但今日杀父无罪。<a id="a-EJ"></a>于往昔时已曾杀父不得重罪。<a id="a-EK"></a>汝等应听。<a id="a-EL"></a>于过去世一聚落中有浣衣人。<a id="a-EM"></a>唯有一子年渐长大。<a id="a-EN"></a>时聚落中有大节会。<a id="a-EO"></a>时人多并洗濯衣服。<a id="a-EP"></a>是时父子多得垢衣。<a id="a-EQ"></a>父告子曰。<a id="a-ER"></a>既洗多衣不能归食。<a id="a-ES"></a>汝可持饭向彼池边。<a id="a-ET"></a>子于后时持食而去。<a id="a-EU"></a>父既食已告其子曰。<a id="a-EV"></a>汝当浣衣我困且眠。<a id="a-EW"></a>即便睡着。<a id="a-EX"></a>然父头上无发。<a id="a-EY"></a>多有蚊虫来唼其顶。<a id="a-EZ"></a>子浣衣已来至父边。<a id="a-Ea"></a>见其头上多有蚊蚋。<a id="a-Eb"></a>即便为拂。<a id="a-Ec"></a>蚊子贪血打去还来。<a id="a-Ed"></a>怒而言曰。<a id="a-Ee"></a>今我存在。<a id="a-Ef"></a>岂使蚊虫饮我父血。<a id="a-Eg"></a>将浣衣棒以打蚊虫。<a id="a-Eh"></a>蚊虽散飞父头遂破。<a id="a-Ei"></a>因而命绝。<a id="a-Ej"></a>于时有天说伽陀曰。</p>
  <p id="aEk">宁与智者为怨恶　　不共愚人结亲友</p>
  <p id="aEl">犹如痴子拂蚊虫　　棒打父头因命过</p>
  <p id="aEm">汝诸苾刍勿生异念。<a id="a-En"></a>彼时浣衣老人者即莫诃罗是。<a id="a-Eo"></a>彼时子者即推父苾刍是。<a id="a-Ep"></a>往时虽复杀父非无间罪。<a id="a-Eq"></a>今时亦尔。<a id="a-Er"></a>虽断父命非无间罪。<a id="a-Es"></a>不犯波罗市迦。<a id="a-Et"></a>又无犯者。<a id="a-Eu"></a>最初未制戒。<a id="a-Ev"></a>痴狂心乱痛恼所缠。<a id="a-Ew"></a>故断人命学处了。</p>
 </body>
</html>