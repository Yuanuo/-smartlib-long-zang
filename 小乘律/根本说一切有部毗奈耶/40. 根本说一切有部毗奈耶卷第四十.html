<!doctype html>
<html id="z3IBV1eoN" data-ver="1024">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶卷第四十</h1>
  <h2 id="a2">捉宝学处第五十九</h2>
  <p id="a3">尔时薄伽梵。<a id="a-4"></a>在王舍城鹫峰山。<a id="a-5"></a>于日初分执持衣钵。<a id="a-6"></a>下鹫峰山入城乞食。<a id="a-7"></a>将尊者阿难陀以为侍者。<a id="a-8"></a>于时遇天大雨水荡崖崩。<a id="a-9"></a>见劫初人所安伏藏光色晃耀。<a id="a-A"></a>世尊告阿难陀曰。<a id="a-B"></a>汝应观此。<a id="a-C"></a>是大黑蛇是大害毒。<a id="a-D"></a>阿难陀曰。<a id="a-E"></a>是可畏毒。<a id="a-F"></a>作是语时。<a id="a-G"></a>去斯不远有一贫人。<a id="a-H"></a>常采根果以自活命。<a id="a-I"></a>闻称毒声便生是念。<a id="a-J"></a>我试往观。<a id="a-K"></a>所云害毒其状如何。<a id="a-L"></a>勿令于夜蜇害于我。<a id="a-M"></a>既至其所见是伏藏光彩外发。<a id="a-N"></a>于时贫人见已欣喜窃生是念。<a id="a-O"></a>愿此毒蛇恒蜇于我。<a id="a-P"></a>父母妻子所有眷属。<a id="a-Q"></a>亦不辞痛。<a id="a-R"></a>遂将叶盖。<a id="a-S"></a>细细持归渐兴宅舍。<a id="a-T"></a>以供衣食。<a id="a-U"></a>共诸亲族随意受用。<a id="a-V"></a>便大富盛。<a id="a-W"></a>时未生怨杀父自立。<a id="a-X"></a>便令使者遍观国邑谁有多财。<a id="a-Y"></a>时彼使人见得伏藏者。<a id="a-Z"></a>舍宅昌炽衣食丰盈。<a id="a-a"></a>奴婢牛羊有异常日。<a id="a-b"></a>便问之曰。<a id="a-c"></a>汝于昔时贫无衣食。<a id="a-d"></a>何故今日忽然富盛。<a id="a-e"></a>岂非窃得王家伏藏耶。<a id="a-f"></a>即便执捉送至王所。<a id="a-g"></a>王便问曰。<a id="a-h"></a>汝今卒富得我伏藏耶。<a id="a-i"></a>彼便拒讳。<a id="a-j"></a>王曰。<a id="a-k"></a>此违我命准法当死。<a id="a-l"></a>所有眷属并收系狱。<a id="a-m"></a>此应断命。<a id="a-n"></a>时彼狱官即将其人欲往刑戮。<a id="a-o"></a>于其路中作如是语。<a id="a-p"></a>阿难陀此是大黑蛇是大害毒。<a id="a-q"></a>阿难陀曰。<a id="a-r"></a>是可畏毒。<a id="a-s"></a>然王国法。<a id="a-t"></a>将刑之人所有语言必须反奏。<a id="a-u"></a>见是语已即白王知。<a id="a-v"></a>王曰可唤将来。<a id="a-w"></a>既至王所。<a id="a-x"></a>王自问曰。<a id="a-y"></a>如汝所言有何义理。<a id="a-z"></a>彼人具陈昔事。<a id="a-10"></a>王于尔时于世尊所创发信心。<a id="a-11"></a>问彼人曰。<a id="a-12"></a>咄男子汝信佛语。<a id="a-13"></a>答言大王我实深信。<a id="a-14"></a>时王闻已泪落沾衣。<a id="a-15"></a>报彼人曰。<a id="a-16"></a>此物与汝眷属皆放。<a id="a-17"></a>时彼男子既得脱已喜不自胜。<a id="a-18"></a>作如是念。<a id="a-19"></a>我之所有富盛家业皆由世尊之所致也。<a id="a-1A"></a>我今宜应礼世尊足。<a id="a-1B"></a>请佛僧众就舍而食。<a id="a-1C"></a>广说乃至食已闻法。<a id="a-1D"></a>即于座上见四谛法获预流果。<a id="a-1E"></a>广如余说。<a id="a-1F"></a>此是缘起尚未制戒。</p>
  <p id="a1G">佛在王舍城鹫峰山。<a id="a-1H"></a>时邬波难陀于日初分执持衣钵入城乞食。<a id="a-1I"></a>于路见教射人不申礼敬。<a id="a-1J"></a>巡家渐次至教射堂中。<a id="a-1K"></a>见无师主唯有诸徒。<a id="a-1L"></a>邬波难陀告诸人曰。<a id="a-1M"></a>汝等学射徒费日功未能成就。<a id="a-1N"></a>即自执弓箭在右而射。<a id="a-1O"></a>放箭皆中。<a id="a-1P"></a>告言汝等当觅上好师匠而学技能。<a id="a-1Q"></a>邬波难陀告已而出。<a id="a-1R"></a>时彼射师还至堂中。<a id="a-1S"></a>诸人见时不致恭敬。<a id="a-1T"></a>问曰汝等何故傲慢异常。<a id="a-1U"></a>诸人报曰。<a id="a-1V"></a>我废生业欲学技能。<a id="a-1W"></a>看此形势似空费日。<a id="a-1X"></a>师问其故。<a id="a-1Y"></a>诸人具以事答。<a id="a-1Z"></a>师闻语已便往寺中觅邬波难陀。<a id="a-1a"></a>见已礼足作如是语。<a id="a-1b"></a>阿遮利耶斯乃是我活命之缘。<a id="a-1c"></a>幸愿慈悲勿相破坏。<a id="a-1d"></a>邬波难陀报言。<a id="a-1e"></a>痴人。<a id="a-1f"></a>弓射之术是我技能。<a id="a-1g"></a>汝将活命无束修礼。<a id="a-1h"></a>其人礼而谢曰。<a id="a-1i"></a>事已往者请勿致责。<a id="a-1j"></a>自今已去谨随上命。<a id="a-1k"></a>即便货卖教射之具。<a id="a-1l"></a>所得之物送与邬波难陀。<a id="a-1m"></a>至射堂中忧怀而住。<a id="a-1n"></a>亲友见问。<a id="a-1o"></a>何故忧愁。<a id="a-1p"></a>彼以事答。<a id="a-1q"></a>时人闻已便生讥议。<a id="a-1r"></a>沙门释子所作非法。<a id="a-1s"></a>云何令他教射之人遂至贫乏。<a id="a-1t"></a>此亦缘起尚未制戒。<a id="a-1u"></a>缘起同前。<a id="a-1v"></a>入城乞食。<a id="a-1w"></a>时邬波难陀乃至巡家至教乐堂中。<a id="a-1x"></a>见师不在自取乐器具奏八音。<a id="a-1y"></a>广说如前。<a id="a-1z"></a>乃至其人货卖乐具遂至贫乏。<a id="a-20"></a>此亦缘起尚未制戒。</p>
  <p id="a21">尔时世尊随缘施化。<a id="a-22"></a>从王舍城至广严城。<a id="a-23"></a>住高阁堂中。<a id="a-24"></a>时邬波难陀于日初分时执持衣钵入城乞食。<a id="a-25"></a>于其中路见栗姑毗多诸童男。<a id="a-26"></a>以璎珞具置在一边而共游戏。<a id="a-27"></a>邬波难陀见其璎珞。<a id="a-28"></a>谓药叉物遂即收取。<a id="a-29"></a>时诸童子见取璎珞。<a id="a-2A"></a>便各竞来牵其手足。<a id="a-2B"></a>咸以尘土而散掷之。<a id="a-2C"></a>遂还璎珞。<a id="a-2D"></a>邬波难陀尘土坌身方还入寺。<a id="a-2E"></a>苾刍见问。<a id="a-2F"></a>岂与童子而共戏乎。<a id="a-2G"></a>邬波难陀具以事答。<a id="a-2H"></a>此亦缘起尚未制戒。</p>
  <p id="a2I">佛在广严城。<a id="a-2J"></a>乃至六众苾刍入城乞食。<a id="a-2K"></a>路次栗姑毗园。<a id="a-2L"></a>便入园中见诸戏具。<a id="a-2M"></a>即取鼓乐如法击奏。<a id="a-2N"></a>犹如净饭王所奏音乐。<a id="a-2O"></a>及未生怨战鼓之响。<a id="a-2P"></a>时城内人闻斯声已皆大惊怖。<a id="a-2Q"></a>作如是语。<a id="a-2R"></a>定是未生怨王来袭我国。<a id="a-2S"></a>即严兵革出大城门共相拒敌。<a id="a-2T"></a>是时六众便弃鼓乐俱出园外。<a id="a-2U"></a>诸人见六众来。<a id="a-2V"></a>问言圣者。<a id="a-2W"></a>未生怨王所有兵众今在何处。<a id="a-2X"></a>六众曰彼未生怨何因至此。<a id="a-2Y"></a>问曰若不来者彼之战鼓因何响振。<a id="a-2Z"></a>六众答曰。<a id="a-2a"></a>此是我等聊为戏笑。<a id="a-2b"></a>非是王军。<a id="a-2c"></a>余人报曰。<a id="a-2d"></a>仁可急去。<a id="a-2e"></a>勿住此中。<a id="a-2f"></a>栗姑毗来必是相辱。<a id="a-2g"></a>即还入寺。<a id="a-2h"></a>诸苾刍问。<a id="a-2i"></a>何故空钵而归。<a id="a-2j"></a>具以事答。<a id="a-2k"></a>少欲苾刍闻是语已共生嫌贱。<a id="a-2l"></a>云何苾刍共作如是不端严事。<a id="a-2m"></a>乃至白佛。<a id="a-2n"></a>广说如前。<a id="a-2o"></a>佛言我观十利。<a id="a-2p"></a>制其学处应如是说。</p>
  <p id="a2q">若复苾刍宝及宝类。<a id="a-2r"></a>若自捉教人捉者。<a id="a-2s"></a>波逸底迦。</p>
  <p id="a2t">尔时世尊。<a id="a-2u"></a>从广严城至憍萨罗国室罗伐城。<a id="a-2v"></a>住逝多林给孤独园。<a id="a-2w"></a>时毗舍佉鹿子母。<a id="a-2x"></a>闻佛来至欲申敬礼。<a id="a-2y"></a>具诸璎珞周遍严身。<a id="a-2z"></a>禀性怀惭耻将见佛。<a id="a-30"></a>遂脱璎珞付其从者。<a id="a-31"></a>着鲜白服入见世尊。<a id="a-32"></a>礼佛足已听闻妙法。<a id="a-33"></a>从座而去。<a id="a-34"></a>时彼从者以其璎珞置花树下。<a id="a-35"></a>遂忘归家。<a id="a-36"></a>时阿难陀见其璎珞便作是念。<a id="a-37"></a>世尊所制由此当开。<a id="a-38"></a>即便收取自往白佛。<a id="a-39"></a>佛言。<a id="a-3A"></a>善哉善哉。<a id="a-3B"></a>阿难陀。<a id="a-3C"></a>我虽未许汝已知时。<a id="a-3D"></a>若说戒时应云除时因缘。<a id="a-3E"></a>复于异时毗舍佉问从者曰。<a id="a-3F"></a>将璎珞来。<a id="a-3G"></a>报言寺中树下忘不持来。<a id="a-3H"></a>报云往取。<a id="a-3I"></a>子闻语已白其母曰。<a id="a-3J"></a>岂如库内令彼取来。<a id="a-3K"></a>寺中多人彼物定失。<a id="a-3L"></a>母曰我在生来物不遗失。<a id="a-3M"></a>汝但往取。<a id="a-3N"></a>必定应得。<a id="a-3O"></a>从者承命遂往寺中。<a id="a-3P"></a>阿难陀见之便授璎珞。<a id="a-3Q"></a>从者持至。<a id="a-3R"></a>母告子曰。<a id="a-3S"></a>我不失财。<a id="a-3T"></a>斯言非谬。<a id="a-3U"></a>子作是念。<a id="a-3V"></a>我当试验其事实不。<a id="a-3W"></a>便取其母金印指环投于井中。<a id="a-3X"></a>汲水之时随水而得。<a id="a-3Y"></a>其子复将掷于江内。<a id="a-3Z"></a>鱼见吞食。<a id="a-3a"></a>渔人获得诣市卖之。<a id="a-3b"></a>家人买归破腹而得。<a id="a-3c"></a>复以金囊弃之于路。<a id="a-3d"></a>时人见者皆谓是蛇避之而去。<a id="a-3e"></a>子还收取。<a id="a-3f"></a>既作如是多种试验。<a id="a-3g"></a>方知其母不失于物。<a id="a-3h"></a>复有苾刍行至寺外。<a id="a-3i"></a>见遗金囊持之而去。<a id="a-3j"></a>后有人来苾刍报曰。<a id="a-3k"></a>此是汝囊不。<a id="a-3l"></a>彼人言是。<a id="a-3m"></a>便与。<a id="a-3n"></a>持去。<a id="a-3o"></a>次有一人急走而来。<a id="a-3p"></a>问苾刍曰。<a id="a-3q"></a>见我金囊不。<a id="a-3r"></a>报曰我已与他将去。<a id="a-3s"></a>其人闻已懊恼命终。<a id="a-3t"></a>世尊知已告诸苾刍。<a id="a-3u"></a>不应如是辄即与人。<a id="a-3v"></a>应问记验相应者与。<a id="a-3w"></a>不同者勿与。<a id="a-3x"></a>复有苾刍。<a id="a-3y"></a>见盛金囊弃之而去。<a id="a-3z"></a>佛言不应弃去。<a id="a-40"></a>应以叶覆。<a id="a-41"></a>彼以叶覆弃之而去。<a id="a-42"></a>佛言不应弃去。<a id="a-43"></a>可以物盖。<a id="a-44"></a>应于其处七八日中来去看守。<a id="a-45"></a>有人来认。<a id="a-46"></a>问相当者应可与之。<a id="a-47"></a>若不相当者将归寺中可贮僧库。<a id="a-48"></a>经五六月若有主来认。<a id="a-49"></a>相当应与。<a id="a-4A"></a>无主来者。<a id="a-4B"></a>应将此物买牢器物而举用之。<a id="a-4C"></a>后有主认。<a id="a-4D"></a>若记同者应将物示。<a id="a-4E"></a>此是汝物买得。<a id="a-4F"></a>随意将去。<a id="a-4G"></a>若索利者应报彼云。<a id="a-4H"></a>汝物合失。<a id="a-4I"></a>得本应喜。<a id="a-4J"></a>何不知恩更求利物。<a id="a-4K"></a>尔时世尊以此因缘集。<a id="a-4L"></a>苾刍众。<a id="a-4M"></a>赞叹持戒告曰。<a id="a-4N"></a>前是创制此是随开。<a id="a-4O"></a>乃至我观十利。<a id="a-4P"></a>为诸苾刍制其学处。<a id="a-4Q"></a>应如是说。</p>
  <p id="a4R">若复苾刍宝及宝类。<a id="a-4S"></a>若自捉教人捉。<a id="a-4T"></a>除在寺内及白衣舍。<a id="a-4U"></a>波逸底迦。<a id="a-4V"></a>若在寺内及白衣舍见宝及宝类。<a id="a-4W"></a>应作是念然后当取。<a id="a-4X"></a>若有认者我当与之。<a id="a-4Y"></a>此是时。</p>
  <p id="a4Z">若复苾刍者谓六众也。<a id="a-4a"></a>宝谓七宝。<a id="a-4b"></a>宝类者。<a id="a-4c"></a>谓诸兵器弓刀之属。<a id="a-4d"></a>及音乐具鼓笛之流。<a id="a-4e"></a>自捉使人及以结罪。<a id="a-4f"></a>广如上说。<a id="a-4g"></a>苾刍在寺中及以俗舍。<a id="a-4h"></a>若见宝等。<a id="a-4i"></a>听作是念然后收取。<a id="a-4j"></a>若有主来我当持与。<a id="a-4k"></a>此中犯相其事云何。<a id="a-4l"></a>若苾刍自手使人捉诸宝物。<a id="a-4m"></a>已磨治者皆得堕罪。<a id="a-4n"></a>未磨治者但得恶作。<a id="a-4o"></a>乃至捉假琉璃亦恶作罪。<a id="a-4p"></a>若捉严身璎珞之具。<a id="a-4q"></a>皆得堕罪。<a id="a-4r"></a>乃至麦莛结为鬘者。<a id="a-4s"></a>捉亦恶作。<a id="a-4t"></a>若捉琵琶等诸杂乐具有弦柱者。<a id="a-4u"></a>便得堕罪。<a id="a-4v"></a>无弦恶作。<a id="a-4w"></a>乃至竹筒作一弦琴。<a id="a-4x"></a>执亦恶作。<a id="a-4y"></a>若诸蠡贝是堪吹者。<a id="a-4z"></a>捉得堕罪。<a id="a-50"></a>不堪吹者恶作。<a id="a-51"></a>诸鼓乐具堪与不堪。<a id="a-52"></a>得罪重轻亦同此说。<a id="a-53"></a>若执弓时有弦[弓*朁]者。<a id="a-54"></a>便得堕罪。<a id="a-55"></a>无者恶作。<a id="a-56"></a>若刀有刃箭有镞头。<a id="a-57"></a>皆得本罪。<a id="a-58"></a>异斯恶作。<a id="a-59"></a>乃至弹毛弓及草莛箭。<a id="a-5A"></a>亦皆恶作。<a id="a-5B"></a>若像有舍利。<a id="a-5C"></a>执得堕罪。<a id="a-5D"></a>无舍利者恶作。<a id="a-5E"></a>若作大师想擎持者无犯。<a id="a-5F"></a>又无犯者谓最初犯人。<a id="a-5G"></a>或痴狂心乱痛恼所缠。</p>
  <p id="a5H">时诸苾刍咸皆有疑。<a id="a-5I"></a>以何因缘毗舍佉母不失钱财。<a id="a-5J"></a>佛告诸苾刍。<a id="a-5K"></a>汝等应听。<a id="a-5L"></a>乃往古昔迦摄波佛涅槃之后。<a id="a-5M"></a>有一老母奉持戒行。<a id="a-5N"></a>时讫栗枳王。<a id="a-5O"></a>宫人游戏园中遗璎珞具。<a id="a-5P"></a>时彼老母得此璎珞。<a id="a-5Q"></a>系竹竿头欲求本主。<a id="a-5R"></a>时王遣人寻此璎珞。<a id="a-5S"></a>于老母处得已奉王。<a id="a-5T"></a>王见物喜怪其奇异。<a id="a-5U"></a>嗟叹老母问曰。<a id="a-5V"></a>既有好心理合嘉赏。<a id="a-5W"></a>今何所欲。<a id="a-5X"></a>老母白王。<a id="a-5Y"></a>更无所欲。<a id="a-5Z"></a>不求现利。<a id="a-5a"></a>愿以此缘于未来世所生之处得不失财报。<a id="a-5b"></a>由昔净心今受斯果。<a id="a-5c"></a>往时老母者即今毗舍佉母是。<a id="a-5d"></a>由于往时不藏他物。<a id="a-5e"></a>发愿力故。<a id="a-5f"></a>于生生中虽失珍财终还获得。<a id="a-5g"></a>是故苾刍得他物时。<a id="a-5h"></a>勿盗藏举。<a id="a-5i"></a>如是应学。</p>
  <p data-pb></p>
  <h2 id="a5j">非时洗浴学处第六十</h2>
  <p id="a5k">佛在王舍城。<a id="a-5l"></a>时此城傍有三温泉。<a id="a-5m"></a>一王自洗浴。<a id="a-5n"></a>二是王宫人。<a id="a-5o"></a>三诸杂人。<a id="a-5p"></a>其王洗浴处苾刍亦洗。<a id="a-5q"></a>宫人浴处苾刍尼亦浴。<a id="a-5r"></a>于时六众苾刍洗浴之际。<a id="a-5s"></a>便生是念。<a id="a-5t"></a>我今试王信心厚薄。<a id="a-5u"></a>意欲相恼沉吟久之不时速出。<a id="a-5v"></a>王遂遣人取水别处而浴。<a id="a-5w"></a>不入温泉。<a id="a-5x"></a>既洗沐已往诣佛所。<a id="a-5y"></a>顶礼双足听闻妙法。<a id="a-5z"></a>辞佛而退。<a id="a-60"></a>时具寿阿难陀闻是事已便往白佛。<a id="a-61"></a>佛言由诸苾刍为洗浴故。<a id="a-62"></a>有是过生。<a id="a-63"></a>诸苾刍等不应洗浴。<a id="a-64"></a>时诸苾刍身不洗沐体多垢腻。<a id="a-65"></a>乞食之时婆罗门居士等见而问曰。<a id="a-66"></a>圣者岂复仁等身持垢秽将为清净耶。<a id="a-67"></a>何因不洗。<a id="a-68"></a>时诸苾刍以缘白佛。<a id="a-69"></a>佛言半月应为洗浴。<a id="a-6A"></a>于暑热时彼诸苾刍不数洗故。<a id="a-6B"></a>身体萎黄。<a id="a-6C"></a>诸人见问。<a id="a-6D"></a>圣者何故似带病耶。<a id="a-6E"></a>答曰我由世尊不许数洗身体烦热。<a id="a-6F"></a>致使之然。<a id="a-6G"></a>诸人告曰。<a id="a-6H"></a>世尊大悲以此为缘必当开许。<a id="a-6I"></a>以缘白佛。<a id="a-6J"></a>佛言热时应洗。<a id="a-6K"></a>有苾刍病医人令洗。<a id="a-6L"></a>答言世尊。<a id="a-6M"></a>不许。<a id="a-6N"></a>以缘白佛。<a id="a-6O"></a>佛言病时应洗。<a id="a-6P"></a>苾刍或营众作或窣睹波。<a id="a-6Q"></a>身垢不净。<a id="a-6R"></a>人见讥嫌。<a id="a-6S"></a>以缘白佛。<a id="a-6T"></a>佛言作时应洗。<a id="a-6U"></a>诸苾刍涉道行时。<a id="a-6V"></a>来往疲极委身而卧。<a id="a-6W"></a>诸人见怪问曰。<a id="a-6X"></a>仁等何不策修善品。<a id="a-6Y"></a>昼寝而住。<a id="a-6Z"></a>苾刍以缘白佛。<a id="a-6a"></a>佛言若道行时应洗。<a id="a-6b"></a>苾刍被风吹。<a id="a-6c"></a>时身多尘坌垢秽不净。<a id="a-6d"></a>人见讥笑。<a id="a-6e"></a>同前白佛。<a id="a-6f"></a>佛言风时应洗。<a id="a-6g"></a>又触雨时又风雨时。<a id="a-6h"></a>泥污身体。<a id="a-6i"></a>同前白佛。<a id="a-6j"></a>佛言若雨时若风雨时。<a id="a-6k"></a>随意应洗。<a id="a-6l"></a>尔时世尊赞叹持戒。<a id="a-6m"></a>乃至我观十利。<a id="a-6n"></a>为诸苾刍制其学处。<a id="a-6o"></a>应如是说。</p>
  <p id="a6p">若复苾刍半月应洗浴。<a id="a-6q"></a>故违而浴者除余时。<a id="a-6r"></a>波逸底迦。<a id="a-6s"></a>余时者。<a id="a-6t"></a>热时病时作时行时。<a id="a-6u"></a>风时雨时风雨时。<a id="a-6v"></a>此是时。<a id="a-6w"></a>若复苾刍者谓六众也。<a id="a-6x"></a>半月应洗浴者。<a id="a-6y"></a>谓齐十五日一度听浴。<a id="a-6z"></a>故违者谓不依教行。<a id="a-70"></a>除余时者。<a id="a-71"></a>若在余时此则无犯。<a id="a-72"></a>热时者。<a id="a-73"></a>春余一月半在。<a id="a-74"></a>谓有一月半在。<a id="a-75"></a>当作安居。<a id="a-76"></a>(谓从四月一日至五月半是)及夏初一月谓入夏一月。<a id="a-77"></a>(谓从五月十六日至六月半是)此两月半名极热时。<a id="a-78"></a>若病时者。<a id="a-79"></a>若苾刍有病除多洗浴。<a id="a-7A"></a>不能安隐者是。<a id="a-7B"></a>作时者。<a id="a-7C"></a>谓为三宝所有作务。<a id="a-7D"></a>下至扫地大如席许。<a id="a-7E"></a>或时涂拭如牛卧处。<a id="a-7F"></a>行时者。<a id="a-7G"></a>谓行一踰膳那或半踰膳那。<a id="a-7H"></a>还来者是。<a id="a-7I"></a>风时者。<a id="a-7J"></a>乃至风吹衣角摇动者是。<a id="a-7K"></a>雨时者。<a id="a-7L"></a>乃至两三渧雨落身上者是。<a id="a-7M"></a>风雨时者。<a id="a-7N"></a>谓二俱有。<a id="a-7O"></a>此是时者是随听法。<a id="a-7P"></a>结罪同前。<a id="a-7Q"></a>此中犯相其事云何。<a id="a-7R"></a>若苾刍每于开限洗浴之时。<a id="a-7S"></a>常须心念口言而为守持。<a id="a-7T"></a>应云在某时中我今洗浴。<a id="a-7U"></a>若不守持者。<a id="a-7V"></a>以水洗身水未至脐。<a id="a-7W"></a>得恶作罪。<a id="a-7X"></a>水至脐者即得堕罪。<a id="a-7Y"></a>若入水洗者准此应知。<a id="a-7Z"></a>若先以暖水后以冷水如上浴时。<a id="a-7a"></a>得罪同前。<a id="a-7b"></a>或先池后河等。<a id="a-7c"></a>事亦同此。<a id="a-7d"></a>时有苾刍。<a id="a-7e"></a>于河彼岸有请唤事。<a id="a-7f"></a>不敢入水往赴其请。<a id="a-7g"></a>佛言应去。<a id="a-7h"></a>勿致疑惑。<a id="a-7i"></a>苾刍有事渡河。<a id="a-7j"></a>脚跌堕水。<a id="a-7k"></a>心生疑悔。<a id="a-7l"></a>佛言无犯。<a id="a-7m"></a>苾刍渡桥堕落闷绝。<a id="a-7n"></a>余人见之便以水洒。<a id="a-7o"></a>苾刍起已便生疑悔。<a id="a-7p"></a>佛言无犯。<a id="a-7q"></a>又无犯者谓最初犯人。<a id="a-7r"></a>或痴狂心乱痛恼所缠。</p>
  <p id="a7s">第七摄颂曰。</p>
  <p id="a7t">杀傍生故恼　　击擽水同眠</p>
  <p id="a7u">怖藏资索衣　　无根女同路</p>
  <p data-pb></p>
  <h2 id="a7v">杀傍生学处第六十一</h2>
  <p id="a7w">佛在室罗伐城。<a id="a-7x"></a>尔时具寿邬陀夷日初分时入城乞食。<a id="a-7y"></a>遂至教射堂中。<a id="a-7z"></a>其师出外但有诸生。<a id="a-80"></a>见教射处所置堋垛事无准的。<a id="a-81"></a>时邬陀夷遂取五箭仰视虚空。<a id="a-82"></a>时有一乌飞腾而过。<a id="a-83"></a>邬陀夷便射四箭遮乌四边。<a id="a-84"></a>乌乃上飞。<a id="a-85"></a>遂以箭贯从口而出。<a id="a-86"></a>告诸生曰。<a id="a-87"></a>少年汝等应当求如是师傅学斯技术。<a id="a-88"></a>后教射师回至射堂。<a id="a-89"></a>弟子具说其事。<a id="a-8A"></a>师作是念。<a id="a-8B"></a>勿令苾刍数来相恼。<a id="a-8C"></a>即设方计。<a id="a-8D"></a>令彼诸生持其死乌。<a id="a-8E"></a>系竹竿上随邬陀夷后。<a id="a-8F"></a>令彼恶响周遍十方。<a id="a-8G"></a>作如是说。<a id="a-8H"></a>仁等当知。<a id="a-8I"></a>大德邬陀夷有斯技艺。<a id="a-8J"></a>空中落羽箭入乌肠。<a id="a-8K"></a>时诸婆罗门居士等。<a id="a-8L"></a>见斯事已各起讥嫌。<a id="a-8M"></a>云何苾刍自执弓箭杀诸禽鸟。<a id="a-8N"></a>此则肉不堪食筋皮无用。<a id="a-8O"></a>于不应处而为恶业。<a id="a-8P"></a>少欲苾刍闻生嫌耻。<a id="a-8Q"></a>以缘白佛。<a id="a-8R"></a>尔时世尊广说如前。<a id="a-8S"></a>乃至我观十利。<a id="a-8T"></a>为诸苾刍制其学处应如是说。</p>
  <p id="a8U">若复苾刍故断傍生命者。<a id="a-8V"></a>波逸底迦。<a id="a-8W"></a>若复苾刍者谓邬陀夷。<a id="a-8X"></a>余义如上。<a id="a-8Y"></a>故者明非错误。<a id="a-8Z"></a>傍生者谓是飞乌。<a id="a-8a"></a>或复诸余禽兽之类。<a id="a-8b"></a>断命者谓杀其命根。<a id="a-8c"></a>释罪同前。<a id="a-8d"></a>此中犯相其事云何。<a id="a-8e"></a>言断傍生命者。<a id="a-8f"></a>谓以三事。<a id="a-8g"></a>内外及俱。<a id="a-8h"></a>而兴方便断彼命根。<a id="a-8i"></a>若苾刍作杀害心。<a id="a-8j"></a>乃至以一指损害傍生。<a id="a-8k"></a>因此命终者。<a id="a-8l"></a>得波逸底迦。<a id="a-8m"></a>或当时不死。<a id="a-8n"></a>后时因此死者。<a id="a-8o"></a>亦得堕罪。<a id="a-8p"></a>若后时不死者。<a id="a-8q"></a>得恶作罪。<a id="a-8r"></a>如是广说。<a id="a-8s"></a>如前断人命学处具说。<a id="a-8t"></a>又无犯者谓最初犯人。<a id="a-8u"></a>如前广说。</p>
  <p data-pb></p>
  <h2 id="a8v">故恼苾刍学处第六十二</h2>
  <p id="a8w">佛在室罗伐城逝多林给孤独园。<a id="a-8x"></a>时大目干连与十七众出家并受近圆。<a id="a-8y"></a>彼十七众遂便亲近六众苾刍。<a id="a-8z"></a>时邬陀夷告十七众作如是语。<a id="a-90"></a>具寿。<a id="a-91"></a>汝等为我作如是如是事。<a id="a-92"></a>答曰我不能作。<a id="a-93"></a>岂仁是我阿遮利耶邬波驮耶。<a id="a-94"></a>令我执作。<a id="a-95"></a>邬陀夷见是语已。<a id="a-96"></a>即便驱遣不许同住。<a id="a-97"></a>时十七众遂向余处而为读诵。<a id="a-98"></a>邬陀夷便诣邬波难陀处告言。<a id="a-99"></a>上座知不。<a id="a-9A"></a>此诸小师不受我语。<a id="a-9B"></a>事欲如何。<a id="a-9C"></a>邬波难陀曰。<a id="a-9D"></a>汝今应可令彼小师各生恼悔废其习读。<a id="a-9E"></a>当作是语。<a id="a-9F"></a>广说恼缘。<a id="a-9G"></a>时邬陀夷闻是教已。<a id="a-9H"></a>如言即作。<a id="a-9I"></a>告十七众曰。<a id="a-9J"></a>具寿。<a id="a-9K"></a>汝等岂复能得漏尽入正定聚耶。<a id="a-9L"></a>由汝皆是减年受具。<a id="a-9M"></a>既无戒足众善不生。<a id="a-9N"></a>如是广说。<a id="a-9O"></a>乃至作法不成。<a id="a-9P"></a>时十七众便以此事告大目干连。<a id="a-9Q"></a>时大目干连为除疑悔复告之曰。<a id="a-9R"></a>佛说初人无犯。<a id="a-9S"></a>况汝无过。<a id="a-9T"></a>然复谁向汝等作如是语令生追悔。<a id="a-9U"></a>报言尊者邬陀夷。<a id="a-9V"></a>少欲苾刍闻是语已便生嫌贱。<a id="a-9W"></a>云何苾刍故令苾刍心生悔恼。<a id="a-9X"></a>以缘白佛。<a id="a-9Y"></a>广说乃至制其学处。<a id="a-9Z"></a>应如是说。</p>
  <p id="a9a">若复苾刍故恼他苾刍。<a id="a-9b"></a>乃至少时不乐。<a id="a-9c"></a>以此为缘者。<a id="a-9d"></a>波逸底迦。</p>
  <p id="a9e">若复苾刍者谓邬陀夷。<a id="a-9f"></a>余义如上。<a id="a-9g"></a>故恼者。<a id="a-9h"></a>欲令心生恶作发起追悔。<a id="a-9i"></a>少时不乐者。<a id="a-9j"></a>乃至须臾情不安隐。<a id="a-9k"></a>以此为缘者。<a id="a-9l"></a>非余事也。<a id="a-9m"></a>结罪如上。<a id="a-9n"></a>此中犯相其事云何。<a id="a-9o"></a>谓问其别事。<a id="a-9p"></a>又问律教相应。<a id="a-9q"></a>云何问别事。<a id="a-9r"></a>若苾刍于他苾刍处作恼乱心。<a id="a-9s"></a>往诣其所作如是言。<a id="a-9t"></a>具寿。<a id="a-9u"></a>汝忆某王及某长者不。<a id="a-9v"></a>答言彼已多时我不记忆。<a id="a-9w"></a>报言具寿。<a id="a-9x"></a>彼非多时。<a id="a-9y"></a>汝不忆者。<a id="a-9z"></a>即是生年未满二十而受圆具。<a id="a-A0"></a>更可近圆。<a id="a-A1"></a>作是语时。<a id="a-A2"></a>设彼苾刍心不生恼。<a id="a-A3"></a>然此苾刍亦得堕罪。<a id="a-A4"></a>如是问言。<a id="a-A5"></a>汝忆某时日蚀月蚀俭岁丰年。<a id="a-A6"></a>广说如上。<a id="a-A7"></a>云何问律教相应。<a id="a-A8"></a>如作恼心问言。<a id="a-A9"></a>具寿。<a id="a-AA"></a>汝先于何处所而受近圆。<a id="a-AB"></a>答言某处。<a id="a-AC"></a>报曰彼处先无大界。<a id="a-AD"></a>不结界场大众不集。<a id="a-AE"></a>便成别住非善受近圆。<a id="a-AF"></a>汝应更受。<a id="a-AG"></a>又问具寿。<a id="a-AH"></a>谁是汝阿遮利耶邬波驮耶。<a id="a-AI"></a>答言彼是我二师。<a id="a-AJ"></a>报曰彼人破戒不合为师。<a id="a-AK"></a>汝则不名善受近圆。<a id="a-AL"></a>又问汝向某处不。<a id="a-AM"></a>答言去。<a id="a-AN"></a>若向彼处皆是愚痴破戒之人。<a id="a-AO"></a>或鄙恶类。<a id="a-AP"></a>非是善伴。<a id="a-AQ"></a>汝定破戒。<a id="a-AR"></a>作如是等语恼乱他时。<a id="a-AS"></a>随彼前人恼与不恼。<a id="a-AT"></a>但使闻知皆得堕罪。<a id="a-AU"></a>又问具寿。<a id="a-AV"></a>汝取二师衣不。<a id="a-AW"></a>答言曾取。<a id="a-AX"></a>报言汝若取者。<a id="a-AY"></a>有贼心故犯他胜罪。<a id="a-AZ"></a>问言具寿。<a id="a-Aa"></a>汝颇曾说诸行无常。<a id="a-Ab"></a>诸法无我。<a id="a-Ac"></a>涅槃寂灭不。<a id="a-Ad"></a>答言我说。<a id="a-Ae"></a>报曰汝若说此上人法者。<a id="a-Af"></a>犯他胜罪。<a id="a-Ag"></a>如是说时作恼乱心。<a id="a-Ah"></a>皆得堕罪。<a id="a-Ai"></a>此中无犯者。<a id="a-Aj"></a>如有苾刍诣苾刍所作如是问。<a id="a-Ak"></a>具寿。<a id="a-Al"></a>汝忆某王及某长者不。<a id="a-Am"></a>答言我不忆。<a id="a-An"></a>报言具寿。<a id="a-Ao"></a>彼已多时。<a id="a-Ap"></a>汝虽不忆亦是年满二十善受近圆。<a id="a-Aq"></a>又日月薄蚀年岁丰俭。<a id="a-Ar"></a>如上应知。<a id="a-As"></a>是谓问其别事。<a id="a-At"></a>如有苾刍诣苾刍所作如是问。<a id="a-Au"></a>具寿。<a id="a-Av"></a>汝先于何处所而受近圆。<a id="a-Aw"></a>答言某处。<a id="a-Ax"></a>报曰我知某处。<a id="a-Ay"></a>先有大界旧结界场。<a id="a-Az"></a>汝即善受近圆。<a id="a-B0"></a>如是问其二师。<a id="a-B1"></a>问所向处。<a id="a-B2"></a>问取师衣。<a id="a-B3"></a>答曰此皆无过。<a id="a-B4"></a>又问具寿。<a id="a-B5"></a>汝说诸行无常乃至涅槃寂灭。<a id="a-B6"></a>答言我说。<a id="a-B7"></a>报曰汝不自称得此上人法不。<a id="a-B8"></a>答言不也。<a id="a-B9"></a>若如言者说亦无过。<a id="a-BA"></a>是谓问与律教相应。<a id="a-BB"></a>又无犯者谓最初犯人。<a id="a-BC"></a>广说如上。</p>
  <p data-pb></p>
  <h2 id="aBD">以指击擽学处第六十三</h2>
  <p id="aBE">在室罗伐城逝多林给孤独园。<a id="a-BF"></a>时大目干连既与十七众出家。<a id="a-BG"></a>广说乃至但有营事。<a id="a-BH"></a>即十七人共相捡挍更互助成。<a id="a-BI"></a>如前杀戒中具言其事。<a id="a-BJ"></a>时十六人从一乞忏。<a id="a-BK"></a>见彼不言。<a id="a-BL"></a>即皆以指。<a id="a-BM"></a>击擽令其大笑。<a id="a-BN"></a>因而致死。<a id="a-BO"></a>少欲苾刍闻生嫌耻。<a id="a-BP"></a>云何苾刍以指击擽断他命根。<a id="a-BQ"></a>以缘白佛。<a id="a-BR"></a>佛言广说乃至我观十利。<a id="a-BS"></a>为诸苾刍制其学处。<a id="a-BT"></a>应如是说。<a id="a-BU"></a>若复苾刍以指击擽他者。<a id="a-BV"></a>波逸底迦若复苾刍者谓十七众。<a id="a-BW"></a>余义如上。<a id="a-BX"></a>以指击擽者。<a id="a-BY"></a>谓是身业。<a id="a-BZ"></a>结罪如上。<a id="a-Ba"></a>此中犯相其事云何。<a id="a-Bb"></a>若苾刍以一指头击擽他者得一堕罪。<a id="a-Bc"></a>乃至五指便得五罪。<a id="a-Bd"></a>若以拳击擽。<a id="a-Be"></a>得一堕罪。<a id="a-Bf"></a>若以足指准手应知。<a id="a-Bg"></a>若以指端示其靥处。<a id="a-Bh"></a>或指疮处或指蚊虫。<a id="a-Bi"></a>或示旋毛等。<a id="a-Bj"></a>并皆无犯。<a id="a-Bk"></a>又无犯者谓最初犯人。<a id="a-Bl"></a>广说如上。</p>
  <h2 id="aBm">水中戏学处第六十四</h2>
  <p id="aBn">佛在室罗伐城逝多林给孤独园。<a id="a-Bo"></a>时十七众中有最大苾刍。<a id="a-Bp"></a>名邬波离。<a id="a-Bq"></a>断诸烦恼证阿罗汉果已。<a id="a-Br"></a>便作是念。<a id="a-Bs"></a>我始观察于久共住同梵行者。<a id="a-Bt"></a>于此众中谁有善根谁无善根。<a id="a-Bu"></a>观已知有系属于谁。<a id="a-Bv"></a>知属于我。<a id="a-Bw"></a>时邬波离为作引导。<a id="a-Bx"></a>方便相随俱往阿市罗跋底河。<a id="a-By"></a>滤水添瓶。<a id="a-Bz"></a>观察水已正念用心为洗浴事。<a id="a-C0"></a>既洗浴竟住在一边。<a id="a-C1"></a>时十六人亦皆澡浴。<a id="a-C2"></a>既入河中乍浮乍没。<a id="a-C3"></a>或往彼岸或还此岸。<a id="a-C4"></a>或沿波或沂流。<a id="a-C5"></a>或打水鼓或击水蛙。<a id="a-C6"></a>或为水索或为水杵。<a id="a-C7"></a>如是等类作众伎乐。<a id="a-C8"></a>身手掉举共为戏笑。<a id="a-C9"></a>时胜光大王于高楼上遥见彼戏。<a id="a-CA"></a>告胜鬘夫人曰。<a id="a-CB"></a>试当观汝所重福田。<a id="a-CC"></a>夫人白言。<a id="a-CD"></a>大王。<a id="a-CE"></a>此辈少年颜容盛壮能修梵行。<a id="a-CF"></a>王不称奇。<a id="a-CG"></a>王虽年迈未能静息。<a id="a-CH"></a>彼水中戏亦何见责。<a id="a-CI"></a>时具寿邬波离观彼王心知生轻慢。<a id="a-CJ"></a>欲令信故告诸人曰。<a id="a-CK"></a>仁等可各整衣服。<a id="a-CL"></a>俱持水瓶共还住处。<a id="a-CM"></a>时邬波离以神通力。<a id="a-CN"></a>与同梵行者各升虚空。<a id="a-CO"></a>于王楼上飞腾而过。<a id="a-CP"></a>时胜鬘夫人俯观其影仰视希奇。<a id="a-CQ"></a>便白王曰。<a id="a-CR"></a>王可观此胜妙福田腾空而去。<a id="a-CS"></a>王言夫人。<a id="a-CT"></a>岂有证阿罗汉者水中戏耶。<a id="a-CU"></a>夫人答曰。<a id="a-CV"></a>此则是王之所闻知。<a id="a-CW"></a>有未闻事王所不知。<a id="a-CX"></a>王曰何谓也。<a id="a-CY"></a>夫人曰。<a id="a-CZ"></a>心如电光须臾改易。<a id="a-Ca"></a>以坚固定犹若金刚。<a id="a-Cb"></a>刹那之间破无明惑。<a id="a-Cc"></a>王不应怪。<a id="a-Cd"></a>王闻语已默然无答。<a id="a-Ce"></a>时胜鬘夫人见斯事已。<a id="a-Cf"></a>便令使者礼拜世尊。<a id="a-Cg"></a>并申请白。<a id="a-Ch"></a>见诸圣者在水中戏。<a id="a-Ci"></a>唯愿世尊于诸圣者而为忆念。<a id="a-Cj"></a>勿令水中而为戏乐。<a id="a-Ck"></a>尔时世尊闻是事已。<a id="a-Cl"></a>乃至我观十利。<a id="a-Cm"></a>为诸苾刍制其学处。<a id="a-Cn"></a>应如是说。</p>
  <p id="aCo">若复苾刍水中戏者。<a id="a-Cp"></a>波逸底迦。</p>
  <p id="aCq">若复苾刍者谓十七众。<a id="a-Cr"></a>余义如上。<a id="a-Cs"></a>若苾刍于水中戏。<a id="a-Ct"></a>如上所说。<a id="a-Cu"></a>浮没掉举等事。<a id="a-Cv"></a>皆得堕罪。<a id="a-Cw"></a>此中犯相其事云何。<a id="a-Cx"></a>有其九事能生于犯。<a id="a-Cy"></a>云何为九。<a id="a-Cz"></a>谓自喜教他喜。<a id="a-D0"></a>自戏教他戏。<a id="a-D1"></a>自跳教他跳。<a id="a-D2"></a>掉举弄影。<a id="a-D3"></a>身相打拍。<a id="a-D4"></a>若苾刍作水中戏意。<a id="a-D5"></a>从床而起带持衣服。<a id="a-D6"></a>往诣河池所脱上衣。<a id="a-D7"></a>着洗裙身入水中。<a id="a-D8"></a>乃至未没已来皆恶作罪。<a id="a-D9"></a>身若没时。<a id="a-DA"></a>便得堕罪。<a id="a-DB"></a>出时亦尔。<a id="a-DC"></a>若作求凉冷意者。<a id="a-DD"></a>出没无犯。<a id="a-DE"></a>或从此岸向彼岸。<a id="a-DF"></a>从彼岸向此岸。<a id="a-DG"></a>或沿波或沂流等。<a id="a-DH"></a>皆犯堕罪。<a id="a-DI"></a>若作学浮意者无犯。<a id="a-DJ"></a>若打水鼓。<a id="a-DK"></a>广说如前。<a id="a-DL"></a>乃至以指弹作声。<a id="a-DM"></a>皆得堕罪。<a id="a-DN"></a>若瓶瓨瓯器盛水而戏者。<a id="a-DO"></a>波逸底迦。<a id="a-DP"></a>乃至指弹得恶作罪。<a id="a-DQ"></a>若羹臛碗中打作鼓声。<a id="a-DR"></a>乃至指画为迹作调戏心。<a id="a-DS"></a>得恶作罪。<a id="a-DT"></a>欲令冷者无犯。<a id="a-DU"></a>又无犯者谓初犯人。<a id="a-DV"></a>广如上说。</p>
  <p data-pb></p>
  <h2 id="aDW">与女人同室宿学处第六十五</h2>
  <p id="aDX">佛在室罗伐城逝多林给孤独园。<a id="a-DY"></a>时具寿阿尼卢陀断众结惑证阿罗汉。<a id="a-DZ"></a>彼既自受解脱胜乐作如是念。<a id="a-Da"></a>世尊于我已作大恩。<a id="a-Db"></a>我于世尊欲作何事而能报德。<a id="a-Dc"></a>我今宜可利益有情。<a id="a-Dd"></a>此即名为酬恩中胜。<a id="a-De"></a>作斯念已。<a id="a-Df"></a>执持衣钵人间游行至一聚落。<a id="a-Dg"></a>此聚落中有一长者。<a id="a-Dh"></a>二男一女。<a id="a-Di"></a>其女长成行不贞谨。<a id="a-Dj"></a>彼二兄弟因与他竞。<a id="a-Dk"></a>他人告曰。<a id="a-Dl"></a>汝妹未嫁与外人私通。<a id="a-Dm"></a>兄弟闻已问妹虚实。<a id="a-Dn"></a>妹即答曰。<a id="a-Do"></a>我实清谨。<a id="a-Dp"></a>世人谩说。<a id="a-Dq"></a>于后不久遂便有娠。<a id="a-Dr"></a>兄弟问曰。<a id="a-Ds"></a>汝言清谨何处得斯。<a id="a-Dt"></a>妹曰曾有秃人强逼于我。<a id="a-Du"></a>因即有娠。<a id="a-Dv"></a>后遂生男。<a id="a-Dw"></a>时人名为秃子。<a id="a-Dx"></a>母号秃子母。<a id="a-Dy"></a>是时具寿阿尼卢陀既至此村。<a id="a-Dz"></a>日将欲暮求宿处所。<a id="a-E0"></a>时诸童子报言。<a id="a-E1"></a>圣者彼处有秃子母舍。<a id="a-E2"></a>必相容宿。<a id="a-E3"></a>时具寿阿尼卢陀随言即去。<a id="a-E4"></a>投彼家宿。<a id="a-E5"></a>时秃子母遂相容止。<a id="a-E6"></a>便生邪念。<a id="a-E7"></a>即于夜中就尊者所欲相抱捉。<a id="a-E8"></a>于时尊者知其恶见。<a id="a-E9"></a>以神通力上升虚空。<a id="a-EA"></a>女人见已生希有心。<a id="a-EB"></a>求哀忏谢仰而告曰。<a id="a-EC"></a>唯愿圣者慈愍我故当为下来。<a id="a-ED"></a>是时圣者为利益故。<a id="a-EE"></a>纵身而下为其说法。<a id="a-EF"></a>如闻法已心便启悟证获初果。<a id="a-EG"></a>既至明日。<a id="a-EH"></a>其女兄弟至还见讥。<a id="a-EI"></a>汝之姊妹非但俗旅。<a id="a-EJ"></a>虽释迦子亦被拘牵。<a id="a-EK"></a>彼二闻已俱生忿怒。<a id="a-EL"></a>便就其舍欲杀苾刍。<a id="a-EM"></a>是时尊者观二童子及诸有情根机时熟。<a id="a-EN"></a>即升虚空现十八变作希有事。<a id="a-EO"></a>时彼聚落四近诸人。<a id="a-EP"></a>各并云奔共观异相。<a id="a-EQ"></a>尊者复坐即便为众宣说法要。<a id="a-ER"></a>令彼兄弟及万二千人皆得见谛。<a id="a-ES"></a>广说乃至阿尼卢陀见斯过已。<a id="a-ET"></a>更不复于俗舍之中而为止宿。<a id="a-EU"></a>复于异时阿尼卢陀于一村隅苑园中宿。<a id="a-EV"></a>即于此夜有诸贼侣。<a id="a-EW"></a>欲偷劫此村过苑园中。<a id="a-EX"></a>见苾刍宿共相议曰。<a id="a-EY"></a>我欲盗财见不祥相。<a id="a-EZ"></a>我今宜可杀此苾刍。<a id="a-Ea"></a>时贼将军先是尊者寺内作人。<a id="a-Eb"></a>既遥见之遂相忆识。<a id="a-Ec"></a>告诸人曰君等当知。<a id="a-Ed"></a>昔有商客入大海中遭诸厄难。<a id="a-Ee"></a>称其名者安隐而归。<a id="a-Ef"></a>如此之人不应造次便为杀戮。<a id="a-Eg"></a>我等且去入村。<a id="a-Eh"></a>若不得物回杀未晚。<a id="a-Ei"></a>诸贼相随入村劫盗。<a id="a-Ej"></a>多获财物还至园中。<a id="a-Ek"></a>是时尊者便为群贼宣说法要示教利喜。<a id="a-El"></a>皆令见谛得预流果。<a id="a-Em"></a>时彼诸人皆留盗物还彼村人。<a id="a-En"></a>其夜有天告村人曰。<a id="a-Eo"></a>汝等诸人贼所盗物。<a id="a-Ep"></a>皆由尊者阿尼卢陀威神力故。<a id="a-Eq"></a>所有财物并在村外苑园之中。<a id="a-Er"></a>皆不将去。<a id="a-Es"></a>汝至天明各往收取。<a id="a-Et"></a>时彼村人闻天告命。<a id="a-Eu"></a>至天晓已便往园中。<a id="a-Ev"></a>到尊者所各礼足已在一面坐。<a id="a-Ew"></a>尊者为其说法。<a id="a-Ex"></a>令万二千人亦皆见谛。<a id="a-Ey"></a>时彼贼侣有五百人。<a id="a-Ez"></a>便求尊者而为出家。<a id="a-F0"></a>时阿尼卢陀将五百人诣世尊所。<a id="a-F1"></a>世尊见至便命善来苾刍。<a id="a-F2"></a>皆成出家并即圆具。<a id="a-F3"></a>蒙佛教诫不久皆证阿罗汉果。<a id="a-F4"></a>时诸苾刍问阿尼卢陀。<a id="a-F5"></a>尊者。<a id="a-F6"></a>得安乐行不。<a id="a-F7"></a>答曰有安乐行。<a id="a-F8"></a>亦有苦行。<a id="a-F9"></a>问言云何。<a id="a-FA"></a>答曰我利有情斯成乐行。<a id="a-FB"></a>几遭斩首是为苦行。<a id="a-FC"></a>问言何故即便具答投女宿事。<a id="a-FD"></a>诸苾刍曰。<a id="a-FE"></a>合与女人共室宿耶。<a id="a-FF"></a>答曰只由不合有此过生。<a id="a-FG"></a>少欲苾刍闻已嫌贱。<a id="a-FH"></a>云何苾刍与女人同室宿。<a id="a-FI"></a>以缘白佛。<a id="a-FJ"></a>佛言乃至我观十利。<a id="a-FK"></a>为诸苾刍制其学处。<a id="a-FL"></a>应如是说。</p>
  <p id="aFM">若复苾刍共女人同室宿者。<a id="a-FN"></a>波逸底迦。</p>
  <p id="aFO">若复苾刍者谓具寿阿尼卢陀。<a id="a-FP"></a>余义如上。<a id="a-FQ"></a>共者兼彼也。<a id="a-FR"></a>女人者。<a id="a-FS"></a>若妇若童女。<a id="a-FT"></a>谓堪行淫境。<a id="a-FU"></a>同室宿者。<a id="a-FV"></a>室有四种如上。<a id="a-FW"></a>释罪同前。<a id="a-FX"></a>此中犯相其事云何。<a id="a-FY"></a>若苾刍与女同宿。<a id="a-FZ"></a>身在中阁女人在阁下。<a id="a-Fa"></a>应拔梯令上。<a id="a-Fb"></a>或门安扂钥或遣人看守。<a id="a-Fc"></a>若异此者。<a id="a-Fd"></a>乃至明相未出已来。<a id="a-Fe"></a>得恶作罪。<a id="a-Ff"></a>若过明相便得堕罪。<a id="a-Fg"></a>若苾刍在阁下女在中阁。<a id="a-Fh"></a>或苾刍在中阁女在上阁。<a id="a-Fi"></a>或复翻此。<a id="a-Fj"></a>广说如前。<a id="a-Fk"></a>或苾刍在房女在檐前。<a id="a-Fl"></a>唯除梯一事。<a id="a-Fm"></a>余并如前。<a id="a-Fn"></a>若女在房中苾刍檐下。<a id="a-Fo"></a>应外系其户。<a id="a-Fp"></a>余如前说。<a id="a-Fq"></a>若在门屋下。<a id="a-Fr"></a>苾刍门内女在门前。<a id="a-Fs"></a>应内安关扂。<a id="a-Ft"></a>翻斯外系。<a id="a-Fu"></a>余并同前。<a id="a-Fv"></a>假令共室。<a id="a-Fw"></a>若有夫主守护者无犯。<a id="a-Fx"></a>又无犯者谓初犯人。<a id="a-Fy"></a>广说如上。<a id="a-Fz"></a>时诸苾刍咸皆有疑。<a id="a-G0"></a>白佛言。<a id="a-G1"></a>世尊。<a id="a-G2"></a>具寿阿尼卢陀曾作何业生富贵家。<a id="a-G3"></a>出家断惑证阿罗汉。<a id="a-G4"></a>广化有情为大利益。<a id="a-G5"></a>唯愿为说。<a id="a-G6"></a>佛告诸苾刍。<a id="a-G7"></a>汝等当听。<a id="a-G8"></a>乃往过去迦摄佛时有一苾刍。<a id="a-G9"></a>于聚落中住。<a id="a-GA"></a>建大寺宇躬为捡挍。<a id="a-GB"></a>设上供养愿求解脱。<a id="a-GC"></a>共住弟子有五百人。<a id="a-GD"></a>时聚落中所有人民。<a id="a-GE"></a>于苾刍处信敬深重。<a id="a-GF"></a>乃至广说。<a id="a-GG"></a>由昔捡挍供养众僧故生富贵家。<a id="a-GH"></a>由发愿力故证阿罗汉。<a id="a-GI"></a>彼五百弟子即今五百阿罗汉是。<a id="a-GJ"></a>昔聚落中所有居人。<a id="a-GK"></a>即所化诸人是。<a id="a-GL"></a>又问何因得妙天眼。<a id="a-GM"></a>佛弟子中最为第一。<a id="a-GN"></a>佛言昔迦罗村驮佛制底之处兴大供养。<a id="a-GO"></a>时有群贼欲行窃盗入制底中。<a id="a-GP"></a>见其灯闇遂便挑举。<a id="a-GQ"></a>睹佛尊容情生欢喜。<a id="a-GR"></a>即发大愿。<a id="a-GS"></a>愿我来世得遇大师承事无倦。<a id="a-GT"></a>得妙天眼人中第一。<a id="a-GU"></a>由彼愿力今获天眼最为第一。<a id="a-GV"></a>汝诸苾刍当如是学。</p>
 </body>
</html>