<!doctype html>
<html id="z3IBV8jr6" data-ver="1153">
 <head>
  <meta charset="utf-8">
  <meta author="僧伽跋陀罗">
  <meta library="龙藏">
  <meta catalog="小乘律">
  <meta period="萧齐">
 </head>
 <body>
  <h1 id="a1">善见毗婆沙律卷第十四</h1>
  <p id="a2">尔时佛住舍卫国给孤独园精舍。<a id="a-3"></a>污他家者。<a id="a-4"></a>有二比丘。<a id="a-5"></a>一名马师。<a id="a-6"></a>二名满宿。<a id="a-7"></a>于鸡咤山住。<a id="a-8"></a>此是聚落名。<a id="a-9"></a>此二比丘。<a id="a-A"></a>恒于此聚落寺中料理寺舍。<a id="a-B"></a>因营理故。<a id="a-C"></a>与诸白衣言语来往。<a id="a-D"></a>无有惭愧。<a id="a-E"></a>污他家比丘者。<a id="a-F"></a>此是马师满宿。<a id="a-G"></a>于六群比丘中最是上座。<a id="a-H"></a>马师满宿本是田夫。<a id="a-I"></a>同作田辛苦。<a id="a-J"></a>二人共论言。<a id="a-K"></a>我等作田辛苦。<a id="a-L"></a>可共出家。<a id="a-M"></a>于佛法中衣食自然。<a id="a-N"></a>同伴答言。<a id="a-O"></a>善哉可尔。<a id="a-P"></a>更共筹量。<a id="a-Q"></a>我等今者就谁出家。<a id="a-R"></a>当就舍利弗目犍连出家。<a id="a-S"></a>筹量已。<a id="a-T"></a>往到舍利弗目犍连所求欲出家。<a id="a-U"></a>舍利弗目犍连。<a id="a-V"></a>即为出家与具足戒。<a id="a-W"></a>诵波罗提木叉竟。<a id="a-X"></a>满五腊更得二伴。<a id="a-Y"></a>一名黄赤比丘。<a id="a-Z"></a>二名慈地比丘。<a id="a-a"></a>四人共论言。<a id="a-b"></a>此舍卫国有时丰熟有时饥俭。<a id="a-c"></a>我等不宜聚住一处。<a id="a-d"></a>宜应分张余国。<a id="a-e"></a>三人语黄赤比丘言。<a id="a-f"></a>长老汝乐何处住。<a id="a-g"></a>黄赤比丘答言。<a id="a-h"></a>我乐舍卫国住。<a id="a-i"></a>此国邑内人民。<a id="a-j"></a>有五十七万户。<a id="a-k"></a>邑外属舍卫国者。<a id="a-l"></a>有八万聚落。<a id="a-m"></a>国土纵广一百由旬。<a id="a-n"></a>汝于此国住处。<a id="a-o"></a>多种华果树。<a id="a-p"></a>名庵罗树波那沙树椰子树。<a id="a-q"></a>如是众多树。<a id="a-r"></a>瞻卜华树阇提华末利华。<a id="a-s"></a>如是众多华。<a id="a-t"></a>以华果诱恤诸居士居士女。<a id="a-u"></a>诸居士若有乐出家者。<a id="a-v"></a>汝当度令出家。<a id="a-w"></a>使眷属增长复问慈地比丘言。<a id="a-x"></a>汝乐住何处。<a id="a-y"></a>答言。<a id="a-z"></a>我乐住王舍城。<a id="a-10"></a>王舍城国邑人民。<a id="a-11"></a>有八亿万户。<a id="a-12"></a>邑外属王舍城者。<a id="a-13"></a>有八万聚落。<a id="a-14"></a>国土纵广三百由旬。<a id="a-15"></a>汝于此国多种华果树。<a id="a-16"></a>及度人出家如前说无异。<a id="a-17"></a>次问马师言。<a id="a-18"></a>汝何处住。<a id="a-19"></a>马师答言。<a id="a-1A"></a>我乐住黑山聚落。<a id="a-1B"></a>此聚落饮食丰饶一年三熟。<a id="a-1C"></a>次问满宿言。<a id="a-1D"></a>汝乐住何处。<a id="a-1E"></a>满宿答言。<a id="a-1F"></a>我乐与马师共住。<a id="a-1G"></a>汝二人当好料理住处。<a id="a-1H"></a>多种华果树。<a id="a-1I"></a>以诱恤诸居士居士女。<a id="a-1J"></a>此四比丘共相处分已。<a id="a-1K"></a>各还所住。<a id="a-1L"></a>料理住处度人出家。<a id="a-1M"></a>三住处眷属弟子。<a id="a-1N"></a>各有五百人。<a id="a-1O"></a>合有一千五百比丘。<a id="a-1P"></a>黄赤比丘眷属弟子。<a id="a-1Q"></a>悉持戒具足。<a id="a-1R"></a>将诸弟子眷属。<a id="a-1S"></a>从佛游行诸国。<a id="a-1T"></a>佛所结戒护持不犯。<a id="a-1U"></a>未结戒犯。<a id="a-1V"></a>三人随所住处。<a id="a-1W"></a>无有惭愧。<a id="a-1X"></a>佛已结戒及未结戒犯。<a id="a-1Y"></a>此恶比丘。<a id="a-1Z"></a>不应作而作。<a id="a-1a"></a>不应行而行。<a id="a-1b"></a>是故律本中说。<a id="a-1c"></a>种华者。<a id="a-1d"></a>自种或教人种。<a id="a-1e"></a>或一种华或众多华。<a id="a-1f"></a>或自溉灌或教人溉灌。<a id="a-1g"></a>自掘地作池。<a id="a-1h"></a>或教人掘以用贮水。<a id="a-1i"></a>或用洗浴或用灌华。<a id="a-1j"></a>皆悉不善。<a id="a-1k"></a>若为僧作池。<a id="a-1l"></a>若自作不得。<a id="a-1m"></a>教言掘。<a id="a-1n"></a>唯作净语不犯。<a id="a-1o"></a>若为僧作园。<a id="a-1p"></a>及自作园若种树。<a id="a-1q"></a>为荫凉故。<a id="a-1r"></a>皆用净语。<a id="a-1s"></a>若种种华果。<a id="a-1t"></a>诱恤白衣男女。<a id="a-1u"></a>自种教人种。<a id="a-1v"></a>悉突吉罗。<a id="a-1w"></a>若为佛僧种不犯。<a id="a-1x"></a>唯除不得掘地伤种。<a id="a-1y"></a>若为僧种果得食无罪。<a id="a-1z"></a>若无虫水得自灌教人灌无罪。<a id="a-20"></a>又法师曰。<a id="a-21"></a>作净语教人种得。<a id="a-22"></a>云何净语。<a id="a-23"></a>汝使此树活莫令死。<a id="a-24"></a>净人随时料理。<a id="a-25"></a>灌水不得。<a id="a-26"></a>为白衣贯结华鬘。<a id="a-27"></a>乃至散华束相着。<a id="a-28"></a>亦不得除供养三宝。<a id="a-29"></a>不得舞者。<a id="a-2A"></a>动身下至举手不得。<a id="a-2B"></a>不犯者。<a id="a-2C"></a>或白衣使比丘礼佛赞经咒愿。<a id="a-2D"></a>或使比丘鸣磬集众。<a id="a-2E"></a>布施种种法事。<a id="a-2F"></a>为白衣驱使不犯。<a id="a-2G"></a>余文句在律中。<a id="a-2H"></a>易可解耳。<a id="a-2I"></a>若比丘疾病无汤药。<a id="a-2J"></a>以华果及余饮食饷人。<a id="a-2K"></a>求易汤药不犯。<a id="a-2L"></a>若为白衣驱使初去时。<a id="a-2M"></a>步步得突吉罗罪。<a id="a-2N"></a>若得饮食。<a id="a-2O"></a>咽咽突吉罗罪。<a id="a-2P"></a>下至为白衣传语随问答。<a id="a-2Q"></a>悉突吉罗罪。<a id="a-2R"></a>除为五众出家人驱使不犯。<a id="a-2S"></a>若父母疾病。<a id="a-2T"></a>若众僧净人疾病。<a id="a-2U"></a>为觅汤药驱使不犯。<a id="a-2V"></a>污他家广说竟。<a id="a-2W"></a>行波利婆沙已。<a id="a-2X"></a>次与六夜摩那埵。<a id="a-2Y"></a>行摩那埵者。<a id="a-2Z"></a>汉言折伏贡高。<a id="a-2a"></a>亦言下意。<a id="a-2b"></a>下意者。<a id="a-2c"></a>承事众僧。<a id="a-2d"></a>二十僧中行阿浮呵那。<a id="a-2e"></a>阿浮呵那者。<a id="a-2f"></a>汉言唤入。<a id="a-2g"></a>亦言拔罪。<a id="a-2h"></a>云何唤入拔罪。<a id="a-2i"></a>与同布萨说戒自恣法事。<a id="a-2j"></a>共同故。<a id="a-2k"></a>名唤入拔罪。<a id="a-2l"></a>法师曰。<a id="a-2m"></a>十三僧伽婆尸沙广说竟。</p>
  <p id="a2n">次至二不定法。<a id="a-2o"></a>尔时佛住舍卫国祇树给孤独园精舍。<a id="a-2p"></a>时问者。<a id="a-2q"></a>见无人时问优婆夷。<a id="a-2r"></a>汝不愁忧疲倦饥渴也。<a id="a-2s"></a>夫主念汝不。<a id="a-2t"></a>如是作白衣语悉问。<a id="a-2u"></a>见时说法者。<a id="a-2v"></a>见人时便为说法。<a id="a-2w"></a>说法者。<a id="a-2x"></a>或说五戒。<a id="a-2y"></a>或说八戒。<a id="a-2z"></a>或说去还食。<a id="a-30"></a>或说舍罗食。<a id="a-31"></a>或说半月食。<a id="a-32"></a>如是种种为其说法。<a id="a-33"></a>多子者。<a id="a-34"></a>此优婆夷生儿。<a id="a-35"></a>有十男十女。<a id="a-36"></a>是名多子。<a id="a-37"></a>多孙者。<a id="a-38"></a>此优婆夷男女儿。<a id="a-39"></a>各有二十儿。<a id="a-3A"></a>儿孙合有四百二十人。<a id="a-3B"></a>国中人民。<a id="a-3C"></a>见毗舍佉母多儿孙男女如此。<a id="a-3D"></a>皆共评论言。<a id="a-3E"></a>其是好。<a id="a-3F"></a>若有嫁娶各来迎取。<a id="a-3G"></a>以为法则。<a id="a-3H"></a>此处堪行淫法。<a id="a-3I"></a>坐屏处者。<a id="a-3J"></a>或比丘共女人坐。<a id="a-3K"></a>或女人眠比丘坐。<a id="a-3L"></a>或比丘眠女人坐。<a id="a-3M"></a>或二人俱眠或俱坐。<a id="a-3N"></a>是故律本中说。<a id="a-3O"></a>眼屏耳屏云何眼屏。<a id="a-3P"></a>对无目人前云何耳屏。<a id="a-3Q"></a>对聋人前或对聋盲人前。<a id="a-3R"></a>或对眠人前。<a id="a-3S"></a>或对女人前可信语者。<a id="a-3T"></a>此优婆夷声闻弟子。<a id="a-3U"></a>是故律本中说。<a id="a-3V"></a>得果人也。<a id="a-3W"></a>是名可信优婆夷若比丘言。<a id="a-3X"></a>我与优婆夷共坐。<a id="a-3Y"></a>若一一罪随比丘语治。<a id="a-3Z"></a>不得随优婆夷语治。<a id="a-3a"></a>何以故。<a id="a-3b"></a>见闻或不审谛故。<a id="a-3c"></a>法师曰。<a id="a-3d"></a>我今欲说其事。<a id="a-3e"></a>于摩罗园精舍中。<a id="a-3f"></a>有一爱尽比丘一日往檀越家入屋中坐。<a id="a-3g"></a>优婆夷对比丘。<a id="a-3h"></a>别倚床而立。<a id="a-3i"></a>外有凡夫比丘。<a id="a-3j"></a>入檀越家乞食。<a id="a-3k"></a>遥见比丘与优婆夷相对。<a id="a-3l"></a>谓言。<a id="a-3m"></a>共同床坐谛视不已。<a id="a-3n"></a>爱尽比丘自念言。<a id="a-3o"></a>此比丘当言。<a id="a-3p"></a>我与女人共床坐也。<a id="a-3q"></a>各还所住。<a id="a-3r"></a>乞食比丘欲举其罪。<a id="a-3s"></a>往至爱尽比丘房求听打户欲入。<a id="a-3t"></a>爱尽比丘逆知其心。<a id="a-3u"></a>即以神力从屋栋出。<a id="a-3v"></a>在虚空中坐此比丘入已。<a id="a-3w"></a>遍求觅不得。<a id="a-3x"></a>见在虚空中坐。<a id="a-3y"></a>语爱尽比丘言。<a id="a-3z"></a>大德。<a id="a-40"></a>有神力如此。<a id="a-41"></a>何以入白衣家。<a id="a-42"></a>独与女人共床坐也。<a id="a-43"></a>爱尽比丘答言。<a id="a-44"></a>长老。<a id="a-45"></a>此是独入白衣家罪。<a id="a-46"></a>长老护我善。<a id="a-47"></a>法师曰。<a id="a-48"></a>此见而不谛。<a id="a-49"></a>是故独入白衣家罪。<a id="a-4A"></a>是故见而不可信。<a id="a-4B"></a>若比丘欲入聚落乐与女人坐屏处。<a id="a-4C"></a>着衣持钵时突吉罗罪若发去时。<a id="a-4D"></a>步步悉突吉罗罪。<a id="a-4E"></a>若至檀越家入屏处坐。<a id="a-4F"></a>波夜提罪。<a id="a-4G"></a>若出已更还坐。<a id="a-4H"></a>一一波夜提罪。<a id="a-4I"></a>若众多女人共坐。<a id="a-4J"></a>众多波夜提罪。<a id="a-4K"></a>若比丘先在屏处。<a id="a-4L"></a>女人来入礼拜问讯不犯。<a id="a-4M"></a>从身心起。<a id="a-4N"></a>第一不定法广说竟。</p>
  <p id="a4O">尔时佛住舍卫国祇树给孤独园精舍。<a id="a-4P"></a>露屏处者。<a id="a-4Q"></a>非覆藏处。<a id="a-4R"></a>一比丘一女人者。<a id="a-4S"></a>此处无男子。<a id="a-4T"></a>可作粗恶语。<a id="a-4U"></a>除有知男子。<a id="a-4V"></a>余文句如初不定法说无异。<a id="a-4W"></a>无罪者。<a id="a-4X"></a>最初未制戒痴狂心乱痛恼所缠不犯。<a id="a-4Y"></a>此戒性罪从身心起。<a id="a-4Z"></a>乐受不苦不乐受所摄。<a id="a-4a"></a>二不定广说竟。</p>
  <p id="a4b">次至三十尼萨耆。<a id="a-4c"></a>尔时佛住毗舍离国。<a id="a-4d"></a>于瞿昙庙中。<a id="a-4e"></a>听诸比丘受持三衣。<a id="a-4f"></a>何谓为三。<a id="a-4g"></a>一者安陀会。<a id="a-4h"></a>二者郁多罗僧。<a id="a-4i"></a>三者僧伽梨。<a id="a-4j"></a>是名三衣。<a id="a-4k"></a>法师曰。<a id="a-4l"></a>解说三衣。<a id="a-4m"></a>于骞陀迦耆婆品当广说。<a id="a-4n"></a>用余衣入聚落者。<a id="a-4o"></a>入房着异衣。<a id="a-4p"></a>入聚落着异衣。<a id="a-4q"></a>如是乃至九种衣。<a id="a-4r"></a>佛已听我等畜三衣。<a id="a-4s"></a>因此语故。<a id="a-4t"></a>三衣各畜三。<a id="a-4u"></a>便成九衣。<a id="a-4v"></a>欲与长老舍利弗者。<a id="a-4w"></a>时长老阿难言。<a id="a-4x"></a>除佛世尊。<a id="a-4y"></a>余声闻弟子。<a id="a-4z"></a>悉无及舍利弗者。<a id="a-50"></a>是故阿难。<a id="a-51"></a>若得袈裟染治帖净。<a id="a-52"></a>好者奉舍利弗。<a id="a-53"></a>若得时食。<a id="a-54"></a>有好者先奉舍利弗。<a id="a-55"></a>若得非时浆七日药尽形寿药。<a id="a-56"></a>于中好者亦奉舍利弗。<a id="a-57"></a>若有诸长者子欲出家。<a id="a-58"></a>来求阿难。<a id="a-59"></a>阿难教往舍利弗所。<a id="a-5A"></a>求作和上或作阿阇梨。<a id="a-5B"></a>夫为长者子应供养父母。<a id="a-5C"></a>是故我今应供养世尊。<a id="a-5D"></a>阿难悉作。<a id="a-5E"></a>我今得无为而住。<a id="a-5F"></a>是故舍利弗。<a id="a-5G"></a>恒敬重阿难。<a id="a-5H"></a>若得衣服饮食。<a id="a-5I"></a>于中好者先奉阿难。<a id="a-5J"></a>是故律本中说。<a id="a-5K"></a>欲奉舍利弗。<a id="a-5L"></a>佛问阿难。<a id="a-5M"></a>舍利弗何时当还。<a id="a-5N"></a>阿难答言。<a id="a-5O"></a>或九日还或十日还。<a id="a-5P"></a>问曰。<a id="a-5Q"></a>长老阿难。<a id="a-5R"></a>何由知舍利弗九日十日当还。<a id="a-5S"></a>答曰。<a id="a-5T"></a>所以知者。<a id="a-5U"></a>舍利弗欲游行诸国时。<a id="a-5V"></a>来至阿难所。<a id="a-5W"></a>语阿难言。<a id="a-5X"></a>我欲行某国某国。<a id="a-5Y"></a>某时某日当还。<a id="a-5Z"></a>长老当好供养世尊。<a id="a-5a"></a>慎莫懈怠。<a id="a-5b"></a>若世尊为四部众及天龙说法。<a id="a-5c"></a>时长老好忆持。<a id="a-5d"></a>我还长老当为我说。<a id="a-5e"></a>若世尊觅我时。<a id="a-5f"></a>长老当遣人来报我。<a id="a-5g"></a>舍利弗在诸国。<a id="a-5h"></a>或遣信来问讯世尊。<a id="a-5i"></a>问讯世尊已。<a id="a-5j"></a>往至阿难所。<a id="a-5k"></a>语阿难言。<a id="a-5l"></a>舍利弗令问讯大德。<a id="a-5m"></a>少病少恼安乐住不。<a id="a-5n"></a>问讯阿难已。<a id="a-5o"></a>语阿难言。<a id="a-5p"></a>我某日当还。<a id="a-5q"></a>是故阿难。<a id="a-5r"></a>知舍利弗九日十日当还。<a id="a-5s"></a>是故律本中说。<a id="a-5t"></a>佛告诸比丘。<a id="a-5u"></a>若十日听畜长衣。<a id="a-5v"></a>法师言。<a id="a-5w"></a>若阿难言舍利弗一月半月当还。<a id="a-5x"></a>如来亦应因此结戒。<a id="a-5y"></a>阿难言十日当还。<a id="a-5z"></a>是故如来听十日内畜长衣不犯。<a id="a-60"></a>问曰。<a id="a-61"></a>如来何故随阿难语仍结戒。<a id="a-62"></a>答曰。<a id="a-63"></a>此是制罪非性罪。<a id="a-64"></a>是故随阿难语而结。<a id="a-65"></a>衣竟者。<a id="a-66"></a>随因缘得衣竟。<a id="a-67"></a>或望衣竟或望断作者。<a id="a-68"></a>割截簪缝。<a id="a-69"></a>是故名作。<a id="a-6A"></a>竟者。<a id="a-6B"></a>众事已讫。<a id="a-6C"></a>是名竟。<a id="a-6D"></a>失衣者。<a id="a-6E"></a>若夺若失若烧若漂若败坏若望断若迦提月过若出功德衣。<a id="a-6F"></a>如是众因缘亦名竟。<a id="a-6G"></a>佛告诸比丘。<a id="a-6H"></a>有八事舍迦絺那衣。<a id="a-6I"></a>何谓为八。<a id="a-6J"></a>一者去。<a id="a-6K"></a>二者竟。<a id="a-6L"></a>三者尽。<a id="a-6M"></a>四者失。<a id="a-6N"></a>五者闻。<a id="a-6O"></a>六者望断。<a id="a-6P"></a>七者出界外。<a id="a-6Q"></a>八者共出。<a id="a-6R"></a>是为八。<a id="a-6S"></a>法师曰。<a id="a-6T"></a>此八事骞陀迦别当说。<a id="a-6U"></a>共僧舍者。<a id="a-6V"></a>作白羯磨舍。<a id="a-6W"></a>十日者。<a id="a-6X"></a>时克也。<a id="a-6Y"></a>此衣十日内听畜。<a id="a-6Z"></a>不得过十日。<a id="a-6a"></a>六种衣中若一一衣者。<a id="a-6b"></a>何谓为六。<a id="a-6c"></a>一者驱磨。<a id="a-6d"></a>二者古贝。<a id="a-6e"></a>三者句赊耶。<a id="a-6f"></a>四者钦婆罗。<a id="a-6g"></a>五者娑那。<a id="a-6h"></a>六者婆兴伽。<a id="a-6i"></a>是名六衣。<a id="a-6j"></a>若一一衣十日内应说净者。<a id="a-6k"></a>若长二磔手广一磔手应说净。<a id="a-6l"></a>若不说过十日犯舍堕。<a id="a-6m"></a>是故律本中说。<a id="a-6n"></a>我听诸比丘说净。<a id="a-6o"></a>衣长八指。<a id="a-6p"></a>是修伽陀指。<a id="a-6q"></a>广四指。<a id="a-6r"></a>此是最下衣。<a id="a-6s"></a>尼萨耆者。<a id="a-6t"></a>汉言舍。<a id="a-6u"></a>此是律法。<a id="a-6v"></a>波夜提罪应忏悔。<a id="a-6w"></a>法师曰。<a id="a-6x"></a>何时尼萨耆。<a id="a-6y"></a>阿留那出时。<a id="a-6z"></a>汉言明相。<a id="a-70"></a>得罪。<a id="a-71"></a>若多衣缚束一处。<a id="a-72"></a>过十日得一罪。<a id="a-73"></a>若散衣不缚束。<a id="a-74"></a>计衣多少随得罪。<a id="a-75"></a>舍已然后忏悔。<a id="a-76"></a>法师曰。<a id="a-77"></a>云何舍。<a id="a-78"></a>如律本中说。<a id="a-79"></a>佛语诸比丘。<a id="a-7A"></a>汝当如是舍。<a id="a-7B"></a>整衣服偏袒右肩来至僧中。<a id="a-7C"></a>先礼上座长跪叉手。<a id="a-7D"></a>作如是言。<a id="a-7E"></a>大德僧忆念。<a id="a-7F"></a>我比丘某甲。<a id="a-7G"></a>故畜长衣过十日。<a id="a-7H"></a>犯舍堕。<a id="a-7I"></a>今舍与僧。<a id="a-7J"></a>若一衣言一。<a id="a-7K"></a>若二衣言二。<a id="a-7L"></a>若三衣若众多。<a id="a-7M"></a>道言众多。<a id="a-7N"></a>众中了了解法比丘。<a id="a-7O"></a>应作白羯磨受彼比丘忏悔。<a id="a-7P"></a>大德僧听。<a id="a-7Q"></a>比丘某甲。<a id="a-7R"></a>故畜长衣过十日犯舍堕。<a id="a-7S"></a>今见罪僧中发露忏悔。<a id="a-7T"></a>若僧时到僧忍听。<a id="a-7U"></a>我受某甲比丘忏悔白如是。<a id="a-7V"></a>羯磨已问彼比丘言。<a id="a-7W"></a>汝见罪不。<a id="a-7X"></a>答言见。<a id="a-7Y"></a>汝当来罪莫犯。<a id="a-7Z"></a>答言善。<a id="a-7a"></a>然后受忏悔。<a id="a-7b"></a>若舍与一人。<a id="a-7c"></a>舍二人舍三人中。<a id="a-7d"></a>作是言。<a id="a-7e"></a>大德忆念。<a id="a-7f"></a>我比丘某甲。<a id="a-7g"></a>畜长财过十日犯舍堕。<a id="a-7h"></a>今舍与诸大德。<a id="a-7i"></a>波夜提罪今忏悔。<a id="a-7j"></a>三人中一人应白二人言。<a id="a-7k"></a>诸长老忆念。<a id="a-7l"></a>我受某甲比丘忏悔。<a id="a-7m"></a>当忆持。<a id="a-7n"></a>受忏悔者问彼比丘。<a id="a-7o"></a>答对如僧中无异。<a id="a-7p"></a>僧中一人应三唱还彼比丘衣。<a id="a-7q"></a>作是言。<a id="a-7r"></a>此尼萨耆衣。<a id="a-7s"></a>僧今舍与长老。<a id="a-7t"></a>如是三唱。<a id="a-7u"></a>此为作法故舍。<a id="a-7v"></a>众僧下至一人。<a id="a-7w"></a>应还彼比丘衣善。<a id="a-7x"></a>若不还者。<a id="a-7y"></a>犯突吉罗罪。<a id="a-7z"></a>若犯舍堕。<a id="a-80"></a>衣不舍不忏悔。<a id="a-81"></a>随着一一突吉罗罪。<a id="a-82"></a>若一着不脱乃至破。<a id="a-83"></a>一突吉罗罪。<a id="a-84"></a>若犯尼萨耆。<a id="a-85"></a>衣无罪者。<a id="a-86"></a>于十日内若说净若失。<a id="a-87"></a>是名无罪。<a id="a-88"></a>诸比丘自作是念。<a id="a-89"></a>如来听畜三衣。<a id="a-8A"></a>我今长雨衣尼师檀覆疮衣敷具手巾朱罗波利迦罗衣。<a id="a-8B"></a>不知当云何。<a id="a-8C"></a>为说净为受持。<a id="a-8D"></a>作如是念已往白世尊。<a id="a-8E"></a>佛告诸比丘。<a id="a-8F"></a>三衣受持不须说净。<a id="a-8G"></a>雨衣四月受持。<a id="a-8H"></a>过四月已说净。<a id="a-8I"></a>尼师檀受持不须说净。<a id="a-8J"></a>覆疮衣不须说净。<a id="a-8K"></a>疮差已说净。<a id="a-8L"></a>敷具受持不须说净。<a id="a-8M"></a>朱罗波利迦罗衣受持不须说净。<a id="a-8N"></a>手巾受持不须说净。<a id="a-8O"></a>问曰。<a id="a-8P"></a>三衣云何受持。<a id="a-8Q"></a>答曰。<a id="a-8R"></a>作竟染帖净量足然后受持。<a id="a-8S"></a>云何量。<a id="a-8T"></a>僧伽梨郁多罗僧量者。<a id="a-8U"></a>上者减修伽陀衣。<a id="a-8V"></a>下者长四肘一拳肘。<a id="a-8W"></a>广二肘一拳肘。<a id="a-8X"></a>安陀会量者。<a id="a-8Y"></a>长四肘一拳肘广二肘。<a id="a-8Z"></a>若长广减量作。<a id="a-8a"></a>朱罗波利迦罗衣。<a id="a-8b"></a>汉言杂碎衣。<a id="a-8c"></a>受持三衣者。<a id="a-8d"></a>云何受持。<a id="a-8e"></a>若先受持僧伽梨。<a id="a-8f"></a>舍已受持新者。<a id="a-8g"></a>以身口对大德比丘说。<a id="a-8h"></a>若无大比丘。<a id="a-8i"></a>以手捉僧伽梨自说。<a id="a-8j"></a>若手不捉不成说。<a id="a-8k"></a>应道其名字。<a id="a-8l"></a>法师问曰。<a id="a-8m"></a>所舍三衣。<a id="a-8n"></a>作朱罗波利迦罗衣受持。<a id="a-8o"></a>不须说净。<a id="a-8p"></a>答曰。<a id="a-8q"></a>应说净。<a id="a-8r"></a>尼师檀受持一不得二。<a id="a-8s"></a>敷具青黄赤色有缕毛。<a id="a-8t"></a>多少随得畜。<a id="a-8u"></a>覆疮衣畜一不得过。<a id="a-8v"></a>手巾畜二。<a id="a-8w"></a>朱罗波利迦罗衣。<a id="a-8x"></a>随有多少说受持不犯。<a id="a-8y"></a>床褥荐席隐囊[毯-炎+瞿]氀。<a id="a-8z"></a>悉属房物不须说净。<a id="a-90"></a>受持三衣云何失。<a id="a-91"></a>若施人若人若贼夺。<a id="a-92"></a>若失若罢道。<a id="a-93"></a>若还作沙弥。<a id="a-94"></a>若死若转根。<a id="a-95"></a>若舍若穿若离宿。<a id="a-96"></a>问曰。<a id="a-97"></a>云何穿。<a id="a-98"></a>答曰。<a id="a-99"></a>穿大如指甲。<a id="a-9A"></a>问曰。<a id="a-9B"></a>云何指甲。<a id="a-9C"></a>最小指甲。<a id="a-9D"></a>若当穿中有一横缕不失。<a id="a-9E"></a>若僧伽梨郁多罗僧。<a id="a-9F"></a>广边八指内穿不失。<a id="a-9G"></a>长边一磔手内穿不失。<a id="a-9H"></a>安陀会。<a id="a-9I"></a>广边四指内穿不失。<a id="a-9J"></a>长边一磔手内穿不失。<a id="a-9K"></a>长广外穿如小指甲大失。<a id="a-9L"></a>若失已过十日犯舍堕。<a id="a-9M"></a>补竟受持。<a id="a-9N"></a>尼师檀覆疮衣雨衣敷具手巾。<a id="a-9O"></a>若受持穿不失。<a id="a-9P"></a>若衣欲破未有穿。<a id="a-9Q"></a>或一条或二条。<a id="a-9R"></a>先以物补。<a id="a-9S"></a>然后割却故者。<a id="a-9T"></a>不失受持。<a id="a-9U"></a>若三衣有二重。<a id="a-9V"></a>一重穿一重不穿不失。<a id="a-9W"></a>问曰。<a id="a-9X"></a>袈裟背处欲破。<a id="a-9Y"></a>欲转中着两边。<a id="a-9Z"></a>云何转而不失。<a id="a-9a"></a>答曰。<a id="a-9b"></a>先取两边合刺连相着。<a id="a-9c"></a>然后以刀破背处开。<a id="a-9d"></a>然后刺缘不失受持。<a id="a-9e"></a>若袈裟大减不失受持。<a id="a-9f"></a>若袈裟小以物裨不失受持。<a id="a-9g"></a>问曰。<a id="a-9h"></a>若浣袈裟色脱失受持不。<a id="a-9i"></a>答曰。<a id="a-9j"></a>不失。<a id="a-9k"></a>若最下量物。<a id="a-9l"></a>长一尺六寸广八寸。<a id="a-9m"></a>此以物补应须说净。<a id="a-9n"></a>若以小物补不须说净。<a id="a-9o"></a>说净有二种法。<a id="a-9p"></a>一者对面净。<a id="a-9q"></a>二者展转净。<a id="a-9r"></a>云何对面净。<a id="a-9s"></a>并缚相着。<a id="a-9t"></a>将至一比丘所。<a id="a-9u"></a>胡跪作如是言。<a id="a-9v"></a>我有此长衣。<a id="a-9w"></a>为净故。<a id="a-9x"></a>我今施与长老。<a id="a-9y"></a>正得赏护不得用。<a id="a-9z"></a>云何得用。<a id="a-A0"></a>若施主语言。<a id="a-A1"></a>此是我衣随长老用。<a id="a-A2"></a>若作是语得用无罪。<a id="a-A3"></a>是名对面真实净。<a id="a-A4"></a>云何展转净。<a id="a-A5"></a>于五众中随得一人作施主。<a id="a-A6"></a>将长衣至比丘所说言。<a id="a-A7"></a>我比丘某甲。<a id="a-A8"></a>有此长衣未作净。<a id="a-A9"></a>为展转净故。<a id="a-AA"></a>施与长老。<a id="a-AB"></a>彼受施者言。<a id="a-AC"></a>大德有此长衣未作净。<a id="a-AD"></a>为展转净故。<a id="a-AE"></a>施与我。<a id="a-AF"></a>我今受。<a id="a-AG"></a>施主是谁。<a id="a-AH"></a>答言。<a id="a-AI"></a>某甲比丘。<a id="a-AJ"></a>更说言。<a id="a-AK"></a>大德有此长衣。<a id="a-AL"></a>为净故。<a id="a-AM"></a>施与我。<a id="a-AN"></a>我已受。<a id="a-AO"></a>此是某甲比丘物。<a id="a-AP"></a>大德为某甲比丘护持。<a id="a-AQ"></a>用时随意不须问主。<a id="a-AR"></a>是名展转净施。<a id="a-AS"></a>法师曰。<a id="a-AT"></a>若受施已答言善。<a id="a-AU"></a>不知为说不成说净。<a id="a-AV"></a>应更觅知法人就说与前人。<a id="a-AW"></a>云何成就。<a id="a-AX"></a>云何不成就。<a id="a-AY"></a>若言施与大德。<a id="a-AZ"></a>若言舍与大德。<a id="a-Aa"></a>此是真实净成舍。<a id="a-Ab"></a>云何展转净施成舍。<a id="a-Ac"></a>若言为展转净故施与长老。<a id="a-Ad"></a>若言为展转净故舍与长老。<a id="a-Ae"></a>若言为展转净故与长老。<a id="a-Af"></a>随用一说成舍。<a id="a-Ag"></a>云何不成舍。<a id="a-Ah"></a>若言愿大德受此衣。<a id="a-Ai"></a>愿成就大德衣。<a id="a-Aj"></a>是名真实展转净施。<a id="a-Ak"></a>不成真实净舍。<a id="a-Al"></a>云何成受不成受。<a id="a-Am"></a>若言我取。<a id="a-An"></a>若言我受。<a id="a-Ao"></a>是名真实净成受。<a id="a-Ap"></a>云何不成受。<a id="a-Aq"></a>若言我当取。<a id="a-Ar"></a>若言我欲取。<a id="a-As"></a>若言作我物。<a id="a-At"></a>若言成我物是真实净不成受。<a id="a-Au"></a>若请为施主不得不受。<a id="a-Av"></a>若不受者非律行也。<a id="a-Aw"></a>法师曰。<a id="a-Ax"></a>次第文句易可解耳。<a id="a-Ay"></a>若受已不得不还。<a id="a-Az"></a>若不还得突吉罗罪。<a id="a-B0"></a>若受已知非己物。<a id="a-B1"></a>因施方便承匿此物。<a id="a-B2"></a>随直多少得罪。<a id="a-B3"></a>此戒从身心口起。<a id="a-B4"></a>长衣不受持不净施。<a id="a-B5"></a>过十日得罪。<a id="a-B6"></a>不以想脱。<a id="a-B7"></a>知过十日得罪。<a id="a-B8"></a>不知过十日亦得罪。<a id="a-B9"></a>此戒三受所摄长衣戒广说竟。</p>
  <p id="aBA">持郁多罗僧安陀会游行诸国者此僧伽梨置既久。<a id="a-BB"></a>而生抚坏。<a id="a-BC"></a>于是长老阿难。<a id="a-BD"></a>按行诸房见抚衣。<a id="a-BE"></a>法师曰。<a id="a-BF"></a>阿难云何见此衣。<a id="a-BG"></a>阿难按行而见此衣。<a id="a-BH"></a>答曰。<a id="a-BI"></a>所以长老阿难按行诸房。<a id="a-BJ"></a>若见有败坏者及不净。<a id="a-BK"></a>便自补治扫除。<a id="a-BL"></a>若见有疾病比丘。<a id="a-BM"></a>便随时供养料理。<a id="a-BN"></a>是故阿难按行诸房。<a id="a-BO"></a>与不离宿羯磨者。<a id="a-BP"></a>虽离衣宿而不犯尼萨耆罪。<a id="a-BQ"></a>问曰。<a id="a-BR"></a>得几时离宿。<a id="a-BS"></a>答曰。<a id="a-BT"></a>随病未差得离宿。<a id="a-BU"></a>若病比丘。<a id="a-BV"></a>僧为羯磨离衣宿已往余方。<a id="a-BW"></a>若病差欲还。<a id="a-BX"></a>道路崄难不得还。<a id="a-BY"></a>恒作还意。<a id="a-BZ"></a>虽病差不失衣。<a id="a-Ba"></a>若决定作不还意失衣。<a id="a-Bb"></a>若过十日犯长衣罪。<a id="a-Bc"></a>若往余方病差。<a id="a-Bd"></a>还来至衣所病复发。<a id="a-Be"></a>更欲往余方。<a id="a-Bf"></a>承先羯磨不须更羯磨。<a id="a-Bg"></a>聚落一界者。<a id="a-Bh"></a>此聚落一族饮食共同置衣此聚落。<a id="a-Bi"></a>身在阿兰若处。<a id="a-Bj"></a>若明相未出入聚落界。<a id="a-Bk"></a>不失衣。<a id="a-Bl"></a>聚落别界者。<a id="a-Bm"></a>住止别。<a id="a-Bn"></a>衣在此家。<a id="a-Bo"></a>身在彼家宿。<a id="a-Bp"></a>失衣。<a id="a-Bq"></a>不离肘者。<a id="a-Br"></a>衣在十五肘内不失。<a id="a-Bs"></a>若衣在地。<a id="a-Bt"></a>身以神力在虚空。<a id="a-Bu"></a>失衣。<a id="a-Bv"></a>别聚落者。<a id="a-Bw"></a>多主。<a id="a-Bx"></a>如毗舍离拘私罗那国。<a id="a-By"></a>此是别聚落。<a id="a-Bz"></a>若衣在客舍身在外。<a id="a-C0"></a>若来离衣十五肘内。<a id="a-C1"></a>不失衣。<a id="a-C2"></a>法师曰。<a id="a-C3"></a>次第文句易可解耳。<a id="a-C4"></a>重阁者。<a id="a-C5"></a>或五重或七重。<a id="a-C6"></a>各一界有别界。<a id="a-C7"></a>云何一界。<a id="a-C8"></a>若上下重悉属一主。<a id="a-C9"></a>衣在此重阁。<a id="a-CA"></a>不失衣。<a id="a-CB"></a>是名一界。<a id="a-CC"></a>云何别界。<a id="a-CD"></a>此重阁多人共住。<a id="a-CE"></a>若住处各异。<a id="a-CF"></a>衣在上重。<a id="a-CG"></a>比丘在下重。<a id="a-CH"></a>比丘应往衣所。<a id="a-CI"></a>若不往衣所失衣。<a id="a-CJ"></a>是名别界。<a id="a-CK"></a>车界者。<a id="a-CL"></a>若比丘置衣车上。<a id="a-CM"></a>比丘应随逐车行。<a id="a-CN"></a>不得远。<a id="a-CO"></a>若明相未出时。<a id="a-CP"></a>离车十五肘内。<a id="a-CQ"></a>不失衣。<a id="a-CR"></a>若出十五肘外。<a id="a-CS"></a>失衣是名车界。<a id="a-CT"></a>若寄衣置车。<a id="a-CU"></a>车若翻倒或败坏。<a id="a-CV"></a>车上物分张多聚。<a id="a-CW"></a>衣随聚处。<a id="a-CX"></a>比丘应往衣边。<a id="a-CY"></a>不得离。<a id="a-CZ"></a>树界者。<a id="a-Ca"></a>日正中时影所覆处。<a id="a-Cb"></a>若树枝叶蔬荫不相连接。<a id="a-Cc"></a>衣在日中。<a id="a-Cd"></a>比丘在树下失衣。<a id="a-Ce"></a>若树枝偏长。<a id="a-Cf"></a>衣在枝荫下。<a id="a-Cg"></a>比丘在树根。<a id="a-Ch"></a>不失。<a id="a-Ci"></a>阿兰若界者。<a id="a-Cj"></a>如毗梨吒毗林无异。<a id="a-Ck"></a>汉言大树。<a id="a-Cl"></a>亦如海洲。<a id="a-Cm"></a>人所不及处。<a id="a-Cn"></a>林界者。<a id="a-Co"></a>若衣在林中。<a id="a-Cp"></a>衣在十四肘内。<a id="a-Cq"></a>不失衣。<a id="a-Cr"></a>海洲亦如是。<a id="a-Cs"></a>方十四肘内不失衣。<a id="a-Ct"></a>此林若有人来往。<a id="a-Cu"></a>无十四肘界。<a id="a-Cv"></a>衣应随身。<a id="a-Cw"></a>若不随失衣。<a id="a-Cx"></a>比丘在阿兰若处。<a id="a-Cy"></a>竟夜坐禅。<a id="a-Cz"></a>天欲晓患眼睡。<a id="a-D0"></a>脱衣置岸上。<a id="a-D1"></a>入池洗浴。<a id="a-D2"></a>洗浴未竟明相出。<a id="a-D3"></a>此衣便成离宿。<a id="a-D4"></a>犯尼萨耆罪。<a id="a-D5"></a>若未舍未忏悔若着。<a id="a-D6"></a>突吉罗罪。<a id="a-D7"></a>若露身上岸。<a id="a-D8"></a>复犯突吉罗罪。<a id="a-D9"></a>问曰。<a id="a-DA"></a>云何得脱。<a id="a-DB"></a>答曰。<a id="a-DC"></a>若无比丘未得忏悔得着无罪。<a id="a-DD"></a>若见比丘。<a id="a-DE"></a>不舍忏悔随着。<a id="a-DF"></a>一一突吉罗罪。<a id="a-DG"></a>若比丘有舍堕衣。<a id="a-DH"></a>欲将至比丘所舍忏悔。<a id="a-DI"></a>道路值贼夺衣。<a id="a-DJ"></a>但忏悔波夜提罪。<a id="a-DK"></a>若遣沙弥或白衣。<a id="a-DL"></a>为比丘持衣行。<a id="a-DM"></a>或避路或眠熟。<a id="a-DN"></a>至明相出失衣应舍。<a id="a-DO"></a>若沙弥或白。<a id="a-DP"></a>衣持衣在前。<a id="a-DQ"></a>入不失衣界。<a id="a-DR"></a>比丘亦入不知。<a id="a-DS"></a>谓言界外。<a id="a-DT"></a>明相出。<a id="a-DU"></a>衣实在界内。<a id="a-DV"></a>谓失不失。<a id="a-DW"></a>依止亦如是。<a id="a-DX"></a>若弟子未满五腊。<a id="a-DY"></a>为师持衣随和上行。<a id="a-DZ"></a>道路值人说法。<a id="a-Da"></a>因贪闻法故。<a id="a-Db"></a>至明相出。<a id="a-Dc"></a>不犯离师罪。<a id="a-Dd"></a>何以故。<a id="a-De"></a>心无决定住故。<a id="a-Df"></a>和上犯离衣宿罪。<a id="a-Dg"></a>此戒衣已受持。<a id="a-Dh"></a>离宿故得罪。<a id="a-Di"></a>余文句如前无异。<a id="a-Dj"></a>离衣宿戒广说竟。</p>
  <p id="aDk">尔时有一比丘得非时衣。<a id="a-Dl"></a>此比丘欲作衣不足。<a id="a-Dm"></a>以水洒日曝牵挽欲令长。<a id="a-Dn"></a>世尊按行房舍。<a id="a-Do"></a>见已问言。<a id="a-Dp"></a>比丘汝作何等。<a id="a-Dq"></a>比丘答言。<a id="a-Dr"></a>此衣短欲牵挽使长。<a id="a-Ds"></a>非时衣者。<a id="a-Dt"></a>夏末一月冬四月是时。<a id="a-Du"></a>余七月是非时。<a id="a-Dv"></a>非时施者。<a id="a-Dw"></a>僧次得众次。<a id="a-Dx"></a>得或独得。<a id="a-Dy"></a>僧者一切众僧。<a id="a-Dz"></a>众者。<a id="a-E0"></a>或学律众。<a id="a-E1"></a>或学阿毗昙众。<a id="a-E2"></a>或学修多罗众。<a id="a-E3"></a>若不足者。<a id="a-E4"></a>小小不足。<a id="a-E5"></a>得置一月望得者。<a id="a-E6"></a>或于僧中望得。<a id="a-E7"></a>或于众中望得。<a id="a-E8"></a>或于亲友望得。<a id="a-E9"></a>或于知识望得。<a id="a-EA"></a>或于粪扫处望得。<a id="a-EB"></a>或自物望得。<a id="a-EC"></a>是名望得。<a id="a-ED"></a>若有望处。<a id="a-EE"></a>一月内得畜。<a id="a-EF"></a>若过畜犯尼萨耆罪。<a id="a-EG"></a>若二十九日得所望衣细先衣粗。<a id="a-EH"></a>先衣说净。<a id="a-EI"></a>新得衣复得一月。<a id="a-EJ"></a>为望同故。<a id="a-EK"></a>若望得衣粗。<a id="a-EL"></a>复得停一月。<a id="a-EM"></a>如是展转随意所乐。<a id="a-EN"></a>为欲同故。<a id="a-EO"></a>莫过一月。<a id="a-EP"></a>法师曰。<a id="a-EQ"></a>次第文句易可解耳。<a id="a-ER"></a>若二十九日得所望衣。<a id="a-ES"></a>即日应受持若说净。<a id="a-ET"></a>若不受持不说净。<a id="a-EU"></a>至明相出时。<a id="a-EV"></a>尼萨耆。<a id="a-EW"></a>如是展转乃至十日。<a id="a-EX"></a>得所望衣。<a id="a-EY"></a>即日应受持说净。<a id="a-EZ"></a>若不受持不说净。<a id="a-Ea"></a>至十一日明相出时。<a id="a-Eb"></a>尼萨耆。<a id="a-Ec"></a>此戒因缘本起。<a id="a-Ed"></a>如第一尼萨耆无异。<a id="a-Ee"></a>广说竟。</p>
  <p id="aEf">尔时佛住舍卫国祇树给孤独园精舍。<a id="a-Eg"></a>时长老优陀夷。<a id="a-Eh"></a>遣故二浣故衣。<a id="a-Ei"></a>父母亲七世者。<a id="a-Ej"></a>父祖高祖曾祖。<a id="a-Ek"></a>如是乃至七世。<a id="a-El"></a>母七世亦如是。<a id="a-Em"></a>父亲者。<a id="a-En"></a>伯叔兄弟乃至儿孙。<a id="a-Eo"></a>母亲者。<a id="a-Ep"></a>舅姨乃至儿孙七世。<a id="a-Eq"></a>悉是母亲。<a id="a-Er"></a>若女乃至孙。<a id="a-Es"></a>悉是亲也。<a id="a-Et"></a>得使出家。<a id="a-Eu"></a>女乃至孙儿染。<a id="a-Ev"></a>不得使出家。<a id="a-Ew"></a>妇儿染。<a id="a-Ex"></a>何以故。<a id="a-Ey"></a>非亲故。<a id="a-Ez"></a>比丘尼者。<a id="a-F0"></a>从二部僧中白四羯磨受具足戒。<a id="a-F1"></a>是名比丘尼。<a id="a-F2"></a>故衣者。<a id="a-F3"></a>下至经身。<a id="a-F4"></a>是名故衣。<a id="a-F5"></a>浣尼萨耆者。<a id="a-F6"></a>若比丘教比丘尼浣。<a id="a-F7"></a>若作窖暖水觅[卄/燋]钻火。<a id="a-F8"></a>随所作一一。<a id="a-F9"></a>比丘得突吉罗罪。<a id="a-FA"></a>若浣竟尼萨耆。<a id="a-FB"></a>若浣竟欲还比丘。<a id="a-FC"></a>比丘尼自言未净。<a id="a-FD"></a>更为重浣。<a id="a-FE"></a>比丘得突吉罗罪。<a id="a-FF"></a>染亦如是。<a id="a-FG"></a>若染竟使打。<a id="a-FH"></a>随一一比丘得突吉罗罪。<a id="a-FI"></a>若非亲非亲想使浣染尼萨耆。<a id="a-FJ"></a>无罪者。<a id="a-FK"></a>若比丘尼自取浣不犯。<a id="a-FL"></a>若使式叉摩尼沙弥尼沙弥优婆塞优婆夷浣染不犯。<a id="a-FM"></a>若使优婆夷浣染。<a id="a-FN"></a>未得浣染。<a id="a-FO"></a>后出家受具足戒已。<a id="a-FP"></a>方为浣染。<a id="a-FQ"></a>还比丘。<a id="a-FR"></a>得尼萨耆。<a id="a-FS"></a>若使沙弥尼式叉摩尼浣染。<a id="a-FT"></a>未得浣染。<a id="a-FU"></a>后受具足戒竟为浣染。<a id="a-FV"></a>比丘得尼萨耆罪。<a id="a-FW"></a>若使优婆塞沙弥浣染。<a id="a-FX"></a>未得浣染。<a id="a-FY"></a>后出家受具足戒已。<a id="a-FZ"></a>转根成比丘尼为浣染。<a id="a-Fa"></a>比丘犯尼萨耆罪。<a id="a-Fb"></a>使比丘浣染。<a id="a-Fc"></a>转根亦如是。<a id="a-Fd"></a>若使比丘尼浣染。<a id="a-Fe"></a>浣染已比丘自言未净。<a id="a-Ff"></a>重为浣。<a id="a-Fg"></a>比丘犯尼萨耆罪突吉罗罪。<a id="a-Fh"></a>若使众多非亲里比丘尼浣。<a id="a-Fi"></a>众多尼萨耆。<a id="a-Fj"></a>若比丘尼。<a id="a-Fk"></a>从比丘尼僧得具足戒不从大德得具足戒。<a id="a-Fl"></a>如五百诸释女。<a id="a-Fm"></a>使此比丘尼浣。<a id="a-Fn"></a>突吉罗罪。<a id="a-Fo"></a>无罪者。<a id="a-Fp"></a>若浣革屣囊钵囊隐囊带腰绳。<a id="a-Fq"></a>浣如是物无罪。<a id="a-Fr"></a>法师曰。<a id="a-Fs"></a>次第文句易可解耳。<a id="a-Ft"></a>此戒具足六事得罪。<a id="a-Fu"></a>何谓为六。<a id="a-Fv"></a>一者身。<a id="a-Fw"></a>二者口。<a id="a-Fx"></a>三者身口。<a id="a-Fy"></a>四者身心口。<a id="a-Fz"></a>五者作。<a id="a-G0"></a>六者不以想脱。<a id="a-G1"></a>此戒具三受。<a id="a-G2"></a>浣衣戒广说竟。</p>
  <p id="aG3">尔时佛在王舍城于竹林精舍。<a id="a-G4"></a>时郁波罗华比丘尼。<a id="a-G5"></a>住舍卫国。<a id="a-G6"></a>于是郁波罗华。<a id="a-G7"></a>清朝着衣持钵。<a id="a-G8"></a>入舍卫国乞食。<a id="a-G9"></a>乞食已还入安陀迦林白日入定。<a id="a-GA"></a>问曰。<a id="a-GB"></a>比丘尼无独行法。<a id="a-GC"></a>郁波罗华云何独入安陀迦林。<a id="a-GD"></a>答曰。<a id="a-GE"></a>如来未制独行戒。<a id="a-GF"></a>是以郁波罗华得独入。<a id="a-GG"></a>已行者。<a id="a-GH"></a>已行贼法。<a id="a-GI"></a>云何行贼法。<a id="a-GJ"></a>穿踰墙壁劫夺人物。<a id="a-GK"></a>以此为业。<a id="a-GL"></a>是名为贼。<a id="a-GM"></a>贼主者。<a id="a-GN"></a>统领诸贼。<a id="a-GO"></a>此贼主先与比丘尼。<a id="a-GP"></a>郁波罗华相识。<a id="a-GQ"></a>前行者。<a id="a-GR"></a>贼主盗前而行。<a id="a-GS"></a>见郁波罗华比丘尼畏诸贼侵犯。<a id="a-GT"></a>语诸伴言。<a id="a-GU"></a>汝等可于此路去。<a id="a-GV"></a>诸贼即随贼主而去。<a id="a-GW"></a>从三昧起者。<a id="a-GX"></a>比丘尼初入禅时自誓言。<a id="a-GY"></a>我某时当起。<a id="a-GZ"></a>从三昧起已诸贼唱如是言。<a id="a-Ga"></a>若沙门婆罗门须者当与。<a id="a-Gb"></a>比丘尼心自念言。<a id="a-Gc"></a>此林更无余人。<a id="a-Gd"></a>唯我一人必当与我。<a id="a-Ge"></a>是故比丘尼得取。<a id="a-Gf"></a>在寺者。<a id="a-Gg"></a>是优陀夷。<a id="a-Gh"></a>问曰。<a id="a-Gi"></a>何以优陀夷独自在寺。<a id="a-Gj"></a>答曰。<a id="a-Gk"></a>诸比丘悉随如来入聚落乞食。<a id="a-Gl"></a>留优陀夷守护住处。<a id="a-Gm"></a>若汝欲与我者当与我。<a id="a-Gn"></a>安陀会细[糸*遲]故。<a id="a-Go"></a>法师曰。<a id="a-Gp"></a>优陀夷于安陀会少有贪。<a id="a-Gq"></a>但欲见比丘尼身故。<a id="a-Gr"></a>是以乞安陀会。<a id="a-Gs"></a>与已去者。<a id="a-Gt"></a>优陀夷三乞已。<a id="a-Gu"></a>比丘尼即脱衣与已还所住处。<a id="a-Gv"></a>交易者。<a id="a-Gw"></a>律本中说。<a id="a-Gx"></a>佛告诸比丘。<a id="a-Gy"></a>五众同法得共相交易。<a id="a-Gz"></a>云何同法。<a id="a-H0"></a>同师戒见共同。<a id="a-H1"></a>是名同法。<a id="a-H2"></a>初欲受突吉罗罪。<a id="a-H3"></a>入手尼萨耆。<a id="a-H4"></a>唯除亲里比丘尼不犯。<a id="a-H5"></a>非亲里式叉摩尼沙弥尼优婆私不犯。<a id="a-H6"></a>不犯者。<a id="a-H7"></a>若比丘为四众说法。<a id="a-H8"></a>欢喜布施无罪。<a id="a-H9"></a>若非亲里。<a id="a-HA"></a>比丘尼掷去。<a id="a-HB"></a>粪扫取不犯。<a id="a-HC"></a>从一部众受具足戒非亲里比丘尼受。<a id="a-HD"></a>突吉罗罪。<a id="a-HE"></a>从二部众受具足戒非亲里比丘尼受。<a id="a-HF"></a>尼萨耆波夜提罪。<a id="a-HG"></a>若以少物交易得多不犯。<a id="a-HH"></a>余文句易可解耳。<a id="a-HI"></a>不须广说。<a id="a-HJ"></a>此戒具六事。<a id="a-HK"></a>制罪具三受。<a id="a-HL"></a>如前受衣戒广说。</p>
  <p id="aHM">尔时佛住舍卫国祇树给孤独园精舍。<a id="a-HN"></a>忧波难陀释迦子者。<a id="a-HO"></a>释种出家有八万人。<a id="a-HP"></a>忧波难陀最为轻薄。<a id="a-HQ"></a>而性聪明音声绝妙。<a id="a-HR"></a>涉远路者。<a id="a-HS"></a>众多比丘从娑翅多往舍卫国。<a id="a-HT"></a>于中路遇贼劫夺衣物。<a id="a-HU"></a>捡问者。<a id="a-HV"></a>汝裸形外道乃有好心。<a id="a-HW"></a>答曰。<a id="a-HX"></a>我是释种沙门。<a id="a-HY"></a>非外道也。<a id="a-HZ"></a>诸比丘闻言是沙门。<a id="a-Ha"></a>往白优波离。<a id="a-Hb"></a>大德。<a id="a-Hc"></a>可往捡问。<a id="a-Hd"></a>优波离即往捡问。<a id="a-He"></a>汝几腊。<a id="a-Hf"></a>何时受戒。<a id="a-Hg"></a>师僧是谁。<a id="a-Hh"></a>云何受持三衣。<a id="a-Hi"></a>问已知是比丘。<a id="a-Hj"></a>得从非亲友檀越乞衣。<a id="a-Hk"></a>若无乞处。<a id="a-Hl"></a>以草障身入寺。<a id="a-Hm"></a>不得裸形入寺。<a id="a-Hn"></a>法师曰。<a id="a-Ho"></a>我今次第说。<a id="a-Hp"></a>若比丘道路行见贼。<a id="a-Hq"></a>持衣钵与年少令走避。<a id="a-Hr"></a>若贼逐年少失衣。<a id="a-Hs"></a>上座若下座。<a id="a-Ht"></a>随得一人。<a id="a-Hu"></a>折取草及树叶。<a id="a-Hv"></a>付与余人。<a id="a-Hw"></a>使得遮身向寺。<a id="a-Hx"></a>白衣见比丘遭贼裸身。<a id="a-Hy"></a>持白衣衣与。<a id="a-Hz"></a>或与五大色衣。<a id="a-I0"></a>得着无罪。<a id="a-I1"></a>是故律本中说。<a id="a-I2"></a>有比丘着白色衣。<a id="a-I3"></a>或着上色衣。<a id="a-I4"></a>或着不割缕衣。<a id="a-I5"></a>得着无罪。<a id="a-I6"></a>此是何人。<a id="a-I7"></a>若有智慧当思此义。<a id="a-I8"></a>答曰。<a id="a-I9"></a>此是遭贼失衣比丘。<a id="a-IA"></a>若有比丘遭贼失衣。<a id="a-IB"></a>得着外道衣。<a id="a-IC"></a>外道衣者。<a id="a-ID"></a>若鸟毛衣或木板衣。<a id="a-IE"></a>得着无罪。<a id="a-IF"></a>然不得转见受邪见法。<a id="a-IG"></a>若失衣比丘入寺。<a id="a-IH"></a>若有僧衣者与僧衣。<a id="a-II"></a>若属房衣比丘入房住。<a id="a-IJ"></a>若不入房住。<a id="a-IK"></a>得以此衣与。<a id="a-IL"></a>若无衣得以敷具隐囊坼与比丘着。<a id="a-IM"></a>若破坏不须偿。<a id="a-IN"></a>若檀越施衣。<a id="a-IO"></a>应还僧衣。<a id="a-IP"></a>失衣比丘入寺。<a id="a-IQ"></a>若无僧衣。<a id="a-IR"></a>得从非亲里居士乞。<a id="a-IS"></a>失衣比丘得自乞。<a id="a-IT"></a>为他乞不犯。<a id="a-IU"></a>唯不得乞金银。<a id="a-IV"></a>法师曰。<a id="a-IW"></a>余次第文句易可解耳。<a id="a-IX"></a>不须广说。<a id="a-IY"></a>此戒从身心起。<a id="a-IZ"></a>具三受。<a id="a-Ia"></a>从非亲里乞衣戒广说竟。</p>
 </body>
</html>