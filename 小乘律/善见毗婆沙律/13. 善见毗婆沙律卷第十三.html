<!doctype html>
<html id="z3IBV8hr5" data-ver="1600">
 <head>
  <meta charset="utf-8">
  <meta author="僧伽跋陀罗">
  <meta library="龙藏">
  <meta catalog="小乘律">
  <meta period="萧齐">
 </head>
 <body>
  <h1 id="a1">善见毗婆沙律卷第十三</h1>
  <p id="a2">畜生女句者。<a id="a-3"></a>龙女迦留罗女。<a id="a-4"></a>一切畜生女。<a id="a-5"></a>悉不得捉。<a id="a-6"></a>捉者突吉罗。<a id="a-7"></a>度桥句者。<a id="a-8"></a>或板或竹或木一切桥。<a id="a-9"></a>比丘与女人共度桥。<a id="a-A"></a>比丘以欲心动桥。<a id="a-B"></a>桥动不动突吉罗。<a id="a-C"></a>树句者。<a id="a-D"></a>若女人上树或大小树。<a id="a-E"></a>比丘以欲心动树突吉罗。<a id="a-F"></a>船句亦如是。<a id="a-G"></a>绳句者。<a id="a-H"></a>若比丘捉绳头。<a id="a-I"></a>女人捉绳尾。<a id="a-J"></a>比丘以欲心牵绳动偷兰遮。<a id="a-K"></a>不动突吉罗。<a id="a-L"></a>或共捉杖竹木。<a id="a-M"></a>一切犯不犯亦如是。<a id="a-N"></a>触钵句者。<a id="a-O"></a>易可解耳。<a id="a-P"></a>礼拜句者亦如是。<a id="a-Q"></a>第二僧伽婆尸沙广说竟。</p>
  <p id="aR">尔时佛住舍卫国祇树给孤独园精舍。<a id="a-S"></a>时优陀夷。<a id="a-T"></a>粗恶语教授。<a id="a-U"></a>若赞叹亦如是。<a id="a-V"></a>法师曰。<a id="a-W"></a>后当说。<a id="a-X"></a>无惭愧者。<a id="a-Y"></a>女人无惭愧心。<a id="a-Z"></a>心乐者便笑其所作。<a id="a-a"></a>答言。<a id="a-b"></a>善哉大德。<a id="a-c"></a>作种种方便。<a id="a-d"></a>令比丘生欲心。<a id="a-e"></a>便语或言。<a id="a-f"></a>大德非是男子。<a id="a-g"></a>或言恐是黄门。<a id="a-h"></a>女人作如是戏笑语。<a id="a-i"></a>不顾戒者。<a id="a-j"></a>比丘以欲心。<a id="a-k"></a>不思虑好恶。<a id="a-l"></a>便说粗恶语。<a id="a-m"></a>粗恶者。<a id="a-n"></a>非法语也。<a id="a-o"></a>如年少男女者。<a id="a-p"></a>赞叹二道。<a id="a-q"></a>得僧伽婆尸沙。<a id="a-r"></a>二道者。<a id="a-s"></a>谷道水道。<a id="a-t"></a>赞叹者。<a id="a-u"></a>汝有好相或言汝无相未犯。<a id="a-v"></a>若言谷道水道如此。<a id="a-w"></a>真是着女想。<a id="a-x"></a>作是说已得罪。<a id="a-y"></a>若毁呰言二道。<a id="a-z"></a>或言二道合。<a id="a-10"></a>或言长或言短或言偏。<a id="a-11"></a>如是为初。<a id="a-12"></a>悉得罪。<a id="a-13"></a>或乞或求亦得罪。<a id="a-14"></a>或言愿汝父母何时持汝与我。<a id="a-15"></a>或言我何时当得汝。<a id="a-16"></a>作如是语。<a id="a-17"></a>悉得罪。<a id="a-18"></a>问句者。<a id="a-19"></a>汝与汝夫云何作。<a id="a-1A"></a>自答言。<a id="a-1B"></a>汝当如是作。<a id="a-1C"></a>亦得罪。<a id="a-1D"></a>答问句者。<a id="a-1E"></a>我当与我夫眠。<a id="a-1F"></a>云何好夫当念我。<a id="a-1G"></a>比丘答言。<a id="a-1H"></a>如是如是眠不犯。<a id="a-1I"></a>若言汝作淫事得罪。<a id="a-1J"></a>教授句者。<a id="a-1K"></a>亦如是。<a id="a-1L"></a>毁呰句者。<a id="a-1M"></a>汝根相恶有孔无形。<a id="a-1N"></a>或言有形无孔。<a id="a-1O"></a>无血句者。<a id="a-1P"></a>汝水道燥无血。<a id="a-1Q"></a>恒出者。<a id="a-1R"></a>是女人水道血恒自流出。<a id="a-1S"></a>塞句者。<a id="a-1T"></a>恒以衣塞水道。<a id="a-1U"></a>不令血出。<a id="a-1V"></a>长崛句者。<a id="a-1W"></a>汝根长崛。<a id="a-1X"></a>出两边者。<a id="a-1Y"></a>女根中肉长出有毛。<a id="a-1Z"></a>两道合汝二根。<a id="a-1a"></a>此十一句中。<a id="a-1b"></a>长崛共合两根。<a id="a-1c"></a>此三句得僧伽婆尸沙。<a id="a-1d"></a>初句谷道水道与淫法。<a id="a-1e"></a>为初六句。<a id="a-1f"></a>得僧伽婆尸沙。<a id="a-1g"></a>余无形若以淫法相对得罪。<a id="a-1h"></a>法师曰。<a id="a-1i"></a>余文句轻重汝自当知。<a id="a-1j"></a>女作女想。<a id="a-1k"></a>于第一僧伽婆尸沙已说境。<a id="a-1l"></a>颈以下者。<a id="a-1m"></a>从颈下至膝。<a id="a-1n"></a>上者。<a id="a-1o"></a>从脚膝至颈。<a id="a-1p"></a>从膝以下突吉罗。<a id="a-1q"></a>若赞叹衣服镮钏璎珞说法论义为讲无罪。<a id="a-1r"></a>若比丘为比丘尼说法。<a id="a-1s"></a>因说法中便生欲心。<a id="a-1t"></a>作粗恶语僧伽婆尸沙。<a id="a-1u"></a>不犯者。<a id="a-1v"></a>最初未制戒痴狂心乱痛恼所缠不犯。<a id="a-1w"></a>律文句广说竟。</p>
  <p id="a1x">今次随结此粗恶语。<a id="a-1y"></a>因身心口起淫性罪身心业。<a id="a-1z"></a>若比丘以欲心方便。<a id="a-20"></a>欲乐此事假说傍事。<a id="a-21"></a>若女人解此语突吉罗。<a id="a-22"></a>若言钦婆罗毛长。<a id="a-23"></a>或言短或言赤或言黑突吉罗。<a id="a-24"></a>一切因事而言。<a id="a-25"></a>若女人解突吉罗。<a id="a-26"></a>若不解无罪。<a id="a-27"></a>法师曰。<a id="a-28"></a>次第文句易可解耳。<a id="a-29"></a>不须广说。<a id="a-2A"></a>粗恶语竟。</p>
  <p id="a2B">尔时佛住舍卫国。<a id="a-2C"></a>时优陀夷。<a id="a-2D"></a>于舍卫国多诸知识者。<a id="a-2E"></a>恒往至知识家。<a id="a-2F"></a>为四供养故。<a id="a-2G"></a>饮食衣服汤药房舍。<a id="a-2H"></a>恶者。<a id="a-2I"></a>最恶恒流出外血出。<a id="a-2J"></a>唾者。<a id="a-2K"></a>便唾女根。<a id="a-2L"></a>作是言。<a id="a-2M"></a>谁用此不净臭处。<a id="a-2N"></a>女言。<a id="a-2O"></a>我有何处不净。<a id="a-2P"></a>何处不好。<a id="a-2Q"></a>为衣裳不净。<a id="a-2R"></a>为颜貌丑陋。<a id="a-2S"></a>有何物不如余人。<a id="a-2T"></a>律本中说。<a id="a-2U"></a>已至女边倚看竟。<a id="a-2V"></a>然后而唾。<a id="a-2W"></a>赞叹供养者。<a id="a-2X"></a>以淫欲法赞叹供养己身。<a id="a-2Y"></a>或赞其所须淫事。<a id="a-2Z"></a>此第一供养。<a id="a-2a"></a>如我等出家。<a id="a-2b"></a>余供养易可得耳。<a id="a-2c"></a>此淫欲供养难得故。<a id="a-2d"></a>名第一供养。<a id="a-2e"></a>得僧伽婆尸沙。<a id="a-2f"></a>又言。<a id="a-2g"></a>我亦刹利汝亦刹利。<a id="a-2h"></a>若共和合。<a id="a-2i"></a>正好无过此也。<a id="a-2j"></a>若如是语无罪。<a id="a-2k"></a>若言我亦刹利。<a id="a-2l"></a>汝可以欲事与我共通。<a id="a-2m"></a>作如是语。<a id="a-2n"></a>僧伽婆尸沙。<a id="a-2o"></a>法师曰。<a id="a-2p"></a>余文句如前说无异。<a id="a-2q"></a>最初未制戒痴狂心乱痛恼所缠不犯。<a id="a-2r"></a>今次随结。<a id="a-2s"></a>文句次第易可解耳。<a id="a-2t"></a>第四僧伽婆尸沙竟。</p>
  <p id="a2u">尔时佛住舍卫国。<a id="a-2v"></a>行媒戒。<a id="a-2w"></a>智慧者。<a id="a-2x"></a>大有智慧聪明。<a id="a-2y"></a>了了能疗理家事。<a id="a-2z"></a>不懈怠有惭愧心。<a id="a-30"></a>语童女者。<a id="a-31"></a>此男子好。<a id="a-32"></a>汝可取为夫。<a id="a-33"></a>复向男子言。<a id="a-34"></a>此童女极好作。<a id="a-35"></a>又忠信真实无虚邪心。<a id="a-36"></a>汝可取为妇。<a id="a-37"></a>檀越答。<a id="a-38"></a>大德。<a id="a-39"></a>我等不甚体悉此人。<a id="a-3A"></a>未知好恶。<a id="a-3B"></a>是谁家儿子。<a id="a-3C"></a>定是何姓何名。<a id="a-3D"></a>那得辄以女相与。<a id="a-3E"></a>若大德教我与。<a id="a-3F"></a>我当遣嫁。<a id="a-3G"></a>若不教与不敢专辄。<a id="a-3H"></a>如此婚姻事大。<a id="a-3I"></a>时克吉凶发遣进止。<a id="a-3J"></a>后日好恶悉委大德。<a id="a-3K"></a>自知故二众者。<a id="a-3L"></a>此女其夫生时。<a id="a-3M"></a>是村众主。<a id="a-3N"></a>其夫死已。<a id="a-3O"></a>故号为故二众。<a id="a-3P"></a>村后者。<a id="a-3Q"></a>是村外村后边住也。<a id="a-3R"></a>诸人共相推论。<a id="a-3S"></a>知优陀夷先后贯练嫁娶婚姻。<a id="a-3T"></a>善解进止。<a id="a-3U"></a>悉是其知养。<a id="a-3V"></a>看儿妇者。<a id="a-3W"></a>初至看视依儿妇无异。<a id="a-3X"></a>后便增薄犹如婢使。<a id="a-3Y"></a>初至一月悉付嘱家事。<a id="a-3Z"></a>过一月已种种驱使。<a id="a-3a"></a>作田取水苦者。<a id="a-3b"></a>是贫穷也。<a id="a-3c"></a>于是优陀夷语檀越。<a id="a-3d"></a>莫苦人女。<a id="a-3e"></a>如此猥使甚不可。<a id="a-3f"></a>檀越答言。<a id="a-3g"></a>我等不与大德共论此事。<a id="a-3h"></a>我是白衣知白衣事。<a id="a-3i"></a>大德是出家知出家法。<a id="a-3j"></a>各不相关。<a id="a-3k"></a>若知白衣家者。<a id="a-3l"></a>此人非沙门。<a id="a-3m"></a>作如是语已仍息。<a id="a-3n"></a>优陀夷便即遣出。<a id="a-3o"></a>汝去汝去。<a id="a-3p"></a>汝莫住此处。<a id="a-3q"></a>装严者。<a id="a-3r"></a>一切金银珍宝。<a id="a-3s"></a>头多者。<a id="a-3t"></a>汉言多色欲人也。<a id="a-3u"></a>能供养者。<a id="a-3v"></a>若女人以音声色触香味。<a id="a-3w"></a>如是一切妙法悉持供养其夫。<a id="a-3x"></a>是名能供养。<a id="a-3y"></a>共赌者。<a id="a-3z"></a>若我等能得此女。<a id="a-40"></a>汝当偿我。<a id="a-41"></a>若不能得者。<a id="a-42"></a>我即偿汝。<a id="a-43"></a>如律中所说。<a id="a-44"></a>比丘不得戏赌。<a id="a-45"></a>暂时者。<a id="a-46"></a>乃至一刹那。<a id="a-47"></a>汉言弹指顷。<a id="a-48"></a>是名暂时。<a id="a-49"></a>得行媒法则。<a id="a-4A"></a>何以故。<a id="a-4B"></a>随人驱使行媒法故。<a id="a-4C"></a>男女者。<a id="a-4D"></a>女饷男子。<a id="a-4E"></a>比丘传言。<a id="a-4F"></a>此女人念汝。<a id="a-4G"></a>男子答饷。<a id="a-4H"></a>比丘复往女处言。<a id="a-4I"></a>如是如是此男子念汝。<a id="a-4J"></a>女语比丘言。<a id="a-4K"></a>我欲共某男子私通。<a id="a-4L"></a>比丘受语向男子说。<a id="a-4M"></a>还来报女乃至一交会。<a id="a-4N"></a>僧伽婆尸沙。<a id="a-4O"></a>女有十护。<a id="a-4P"></a>父护者。<a id="a-4Q"></a>父禁制不听出入。<a id="a-4R"></a>恐虑他事。<a id="a-4S"></a>母护亦如是。<a id="a-4T"></a>父母护检看视。<a id="a-4U"></a>不与余处游戏。<a id="a-4V"></a>亦不听行来出入。<a id="a-4W"></a>兄护姊护宗亲护姓护法护罚护。<a id="a-4X"></a>法护者。<a id="a-4Y"></a>是同法人护也。<a id="a-4Z"></a>罚护者。<a id="a-4a"></a>若寡女欲与余人私通。<a id="a-4b"></a>先向官说。<a id="a-4c"></a>若许者便通。<a id="a-4d"></a>若不许者不得专辄。<a id="a-4e"></a>犯者罚金输官。<a id="a-4f"></a>故名罚护。<a id="a-4g"></a>物买者。<a id="a-4h"></a>持物赎取。<a id="a-4i"></a>是名为买也。<a id="a-4j"></a>乐住者。<a id="a-4k"></a>是乐同住也。<a id="a-4l"></a>雇住者。<a id="a-4m"></a>以物雇之。<a id="a-4n"></a>家事悉以委付。<a id="a-4o"></a>衣物住者。<a id="a-4p"></a>因得衣裳承住为妇。<a id="a-4q"></a>此是贫穷女也。<a id="a-4r"></a>水得者。<a id="a-4s"></a>因共洗浴以水相灌。<a id="a-4t"></a>共作要誓为夫妇。<a id="a-4u"></a>是名水得。<a id="a-4v"></a>镮得者。<a id="a-4w"></a>以镮安置头上。<a id="a-4x"></a>恒以戴物取镮掷去。<a id="a-4y"></a>汝来住我屋常作我妇。<a id="a-4z"></a>是名镮得。<a id="a-50"></a>婢取者。<a id="a-51"></a>自己婢还取为妇。<a id="a-52"></a>执作者。<a id="a-53"></a>以直雇赁充家中执作。<a id="a-54"></a>取以为己妇。<a id="a-55"></a>是名执作。<a id="a-56"></a>举旗妇者。<a id="a-57"></a>竖旗立军往破他国。<a id="a-58"></a>得他女取为己妇。<a id="a-59"></a>若白衣遣比丘往他处。<a id="a-5A"></a>某方护女。<a id="a-5B"></a>求此女为我妇。<a id="a-5C"></a>比丘答言善。<a id="a-5D"></a>即往至女所。<a id="a-5E"></a>向女说如是事。<a id="a-5F"></a>女意善。<a id="a-5G"></a>或应或不应。<a id="a-5H"></a>比丘受如是使还报男子信。<a id="a-5I"></a>僧伽婆尸沙。<a id="a-5J"></a>若男子语比丘教语比丘。<a id="a-5K"></a>比丘仍语父母兄弟姊妹。<a id="a-5L"></a>如此使偷兰遮。<a id="a-5M"></a>又法师言。<a id="a-5N"></a>不然。<a id="a-5O"></a>何以故。<a id="a-5P"></a>如律本中说。<a id="a-5Q"></a>意欲舍佛。<a id="a-5R"></a>误言舍僧。<a id="a-5S"></a>意欲舍僧。<a id="a-5T"></a>误言舍佛。<a id="a-5U"></a>于戒亦不失。<a id="a-5V"></a>比丘虽语父母兄弟姊妹。<a id="a-5W"></a>亦得僧伽婆尸沙。<a id="a-5X"></a>法师曰。<a id="a-5Y"></a>后文句如前无异。<a id="a-5Z"></a>故不更说。<a id="a-5a"></a>若众多女遣一比丘传语。<a id="a-5b"></a>语众多男子。<a id="a-5c"></a>比丘受语往说还报女。<a id="a-5d"></a>众多僧伽婆尸沙。<a id="a-5e"></a>不犯者。<a id="a-5f"></a>最初未制戒。<a id="a-5g"></a>若僧使。<a id="a-5h"></a>若因此使往语女言。<a id="a-5i"></a>某甲男子意。<a id="a-5j"></a>欲索汝为己妇。<a id="a-5k"></a>不犯。<a id="a-5l"></a>何以故。<a id="a-5m"></a>由不受说语故。<a id="a-5n"></a>痴狂心乱痛恼所缠不犯。<a id="a-5o"></a>具六事僧伽婆尸沙。<a id="a-5p"></a>一者摇头。<a id="a-5q"></a>二者手印。<a id="a-5r"></a>三者口受。<a id="a-5s"></a>四者摇身。<a id="a-5t"></a>五者受书。<a id="a-5u"></a>六者具此五事。<a id="a-5v"></a>是名为六事。<a id="a-5w"></a>若父母斗诤。<a id="a-5x"></a>父遣母还本家。<a id="a-5y"></a>父后生悔心。<a id="a-5z"></a>语比丘言。<a id="a-60"></a>我年老旦夕无人侍养。<a id="a-61"></a>汝可向汝母语还看我。<a id="a-62"></a>比丘受如是使。<a id="a-63"></a>语母还报父。<a id="a-64"></a>悉僧伽婆尸沙。<a id="a-65"></a>此戒不问知已不知。<a id="a-66"></a>但受语往说还报。<a id="a-67"></a>悉僧伽婆尸沙。<a id="a-68"></a>此是制罪。<a id="a-69"></a>非性罪具三受。<a id="a-6A"></a>今次随结文句易可解耳。<a id="a-6B"></a>不须广说。<a id="a-6C"></a>五僧伽婆尸沙竟。</p>
  <p id="a6D">尔时佛住王舍城竹林迦兰陀林中。<a id="a-6E"></a>此房舍戒。<a id="a-6F"></a>阿罗毗迦者。<a id="a-6G"></a>是聚落名也。<a id="a-6H"></a>此比丘阿罗毗迦聚落中生。<a id="a-6I"></a>故名阿罗毗迦比丘。<a id="a-6J"></a>自乞求者。<a id="a-6K"></a>是自乞求种种材具。<a id="a-6L"></a>欲营造作大房。<a id="a-6M"></a>教作者。<a id="a-6N"></a>教余人作或自作。<a id="a-6O"></a>此比丘舍坐禅诵经恒修下业。<a id="a-6P"></a>无主者。<a id="a-6Q"></a>无檀越主。<a id="a-6R"></a>但自东西乞求。<a id="a-6S"></a>自为者。<a id="a-6T"></a>自为己身不为众僧。<a id="a-6U"></a>大房者。<a id="a-6V"></a>此房极大无有齐限。<a id="a-6W"></a>乞求绝多。<a id="a-6X"></a>或乞人或借人。<a id="a-6Y"></a>或乞作器或借作器。<a id="a-6Z"></a>如是种种或乞或借。<a id="a-6a"></a>除借乞得罪。<a id="a-6b"></a>不得借猎肉捕鱼。<a id="a-6c"></a>二师悉断。<a id="a-6d"></a>余借一切皆净。<a id="a-6e"></a>此比丘所营造作房舍既大。<a id="a-6f"></a>鱼肉难得。<a id="a-6g"></a>恐其因借倩承遣捕猎。<a id="a-6h"></a>所以断。<a id="a-6i"></a>若立房得作田。<a id="a-6j"></a>借犁牛及余耕具无罪。<a id="a-6k"></a>若寺中有拾取残食人。<a id="a-6l"></a>食竟共聚种种戏笑。<a id="a-6m"></a>如是人驱使无罪。<a id="a-6n"></a>若比丘欲作殿。<a id="a-6o"></a>往至凿石家。<a id="a-6p"></a>借作石手为作殿。<a id="a-6q"></a>若得善。<a id="a-6r"></a>若得石柱。<a id="a-6s"></a>比丘问檀越言。<a id="a-6t"></a>此柱云何得竖。<a id="a-6u"></a>若檀越自为竖善。<a id="a-6v"></a>若檀越更与余柱亦得。<a id="a-6w"></a>若檀越答言。<a id="a-6x"></a>无人。<a id="a-6y"></a>或言。<a id="a-6z"></a>自有事。<a id="a-70"></a>比丘教余处借。<a id="a-71"></a>比丘复言。<a id="a-72"></a>我无余知识。<a id="a-73"></a>若檀越无人。<a id="a-74"></a>有直与直亦好。<a id="a-75"></a>若得直将至木师所。<a id="a-76"></a>若须塼瓦。<a id="a-77"></a>往至瓦师所。<a id="a-78"></a>若须刻画。<a id="a-79"></a>往至刻画师所。<a id="a-7A"></a>若有余直可作床席衣服房舍所须若拾残食人作息正得与食。<a id="a-7B"></a>若无食可入聚落乞来与善。<a id="a-7C"></a>不得与钱直。<a id="a-7D"></a>为房舍非时入聚落乞油。<a id="a-7E"></a>以手覆钵。<a id="a-7F"></a>若到檀越家。<a id="a-7G"></a>檀越问比丘。<a id="a-7H"></a>欲何所须。<a id="a-7I"></a>比丘答言。<a id="a-7J"></a>为房舍作乞油充与作人。<a id="a-7K"></a>食米亦如是说。<a id="a-7L"></a>若得油还付知寺事人。<a id="a-7M"></a>若比丘为折或伤或失或死。<a id="a-7N"></a>比丘悉应还直。<a id="a-7O"></a>若檀越承回施比丘。<a id="a-7P"></a>比丘不得受。<a id="a-7Q"></a>若布施寺得受。<a id="a-7R"></a>比丘不得自取。<a id="a-7S"></a>唤净人付之。<a id="a-7T"></a>若借车及房舍所须种种杂物。<a id="a-7U"></a>亦如牛句无异。<a id="a-7V"></a>若比丘病乞药善。<a id="a-7W"></a>白衣见比丘来。<a id="a-7X"></a>即共念言。<a id="a-7Y"></a>此比丘已复来乞。<a id="a-7Z"></a>各走隐避。<a id="a-7a"></a>或见比丘乞食。<a id="a-7b"></a>各自闭户。<a id="a-7c"></a>应量作者。<a id="a-7d"></a>云何应量作。<a id="a-7e"></a>应量中人三磔手。<a id="a-7f"></a>当佛一磔手。<a id="a-7g"></a>作房内量。<a id="a-7h"></a>长十二佛磔手。<a id="a-7i"></a>内广七佛磔手。<a id="a-7j"></a>若长中减一磔手。<a id="a-7k"></a>广中益一磔手。<a id="a-7l"></a>亦不得。<a id="a-7m"></a>若减广益长亦不得。<a id="a-7n"></a>何况长广俱过量。<a id="a-7o"></a>未竟乃至一抟泥亦犯。<a id="a-7p"></a>若房长六磔手广四磔手。<a id="a-7q"></a>作如是房者无主亦不犯。<a id="a-7r"></a>何以故。<a id="a-7s"></a>以非房故。<a id="a-7t"></a>若瓦房内外上下悉泥犯。<a id="a-7u"></a>若草房不犯。<a id="a-7v"></a>法师曰。<a id="a-7w"></a>定何时犯。<a id="a-7x"></a>为初作犯。<a id="a-7y"></a>为后作犯。<a id="a-7z"></a>为房成毕犯。<a id="a-80"></a>答曰。<a id="a-81"></a>初作乃至二抟泥已还。<a id="a-82"></a>悉突吉罗。<a id="a-83"></a>最后第一抟泥偷兰遮。<a id="a-84"></a>第二抟得竟僧伽婆尸沙。<a id="a-85"></a>泥者。<a id="a-86"></a>有二种。<a id="a-87"></a>一者土泥。<a id="a-88"></a>二者石灰泥。<a id="a-89"></a>处者。<a id="a-8A"></a>窗牖柱梁栋桁火烟孔处。<a id="a-8B"></a>此是非泥处。<a id="a-8C"></a>比丘应将比丘指示作房处。<a id="a-8D"></a>房主应将比丘为示作房处。<a id="a-8E"></a>房主先当治地平正。<a id="a-8F"></a>犹如鼓面。<a id="a-8G"></a>然后往至僧所。<a id="a-8H"></a>请僧安处房处。<a id="a-8I"></a>第二第三亦如是请。<a id="a-8J"></a>若僧往指示善。<a id="a-8K"></a>若僧不得往。<a id="a-8L"></a>僧差智慧比丘。<a id="a-8M"></a>往看无难处非妨处。<a id="a-8N"></a>此比丘往看已好。<a id="a-8O"></a>如房主所治地善。<a id="a-8P"></a>难处者。<a id="a-8Q"></a>虎狼师子下极蚁子。<a id="a-8R"></a>若蚁有窟是中住不得作。<a id="a-8S"></a>若蚁子游行觅食驱逐得作。<a id="a-8T"></a>何以故。<a id="a-8U"></a>为如来慈愍众生及比丘故。<a id="a-8V"></a>妨处者。<a id="a-8W"></a>或人田园。<a id="a-8X"></a>或是道路处。<a id="a-8Y"></a>或是怨家处。<a id="a-8Z"></a>或是贼处。<a id="a-8a"></a>或是尸陀林处。<a id="a-8b"></a>或是王志护处。<a id="a-8c"></a>如是一切妨处。<a id="a-8d"></a>悉不得作。<a id="a-8e"></a>绕屋四周使得回十二桄梯。<a id="a-8f"></a>桄间一拳肘若回草车。<a id="a-8g"></a>余文句已在律本。<a id="a-8h"></a>不须复说。<a id="a-8i"></a>若比丘自起作大房。<a id="a-8j"></a>无主为身不处分过量。<a id="a-8k"></a>随作房有所造作营理。<a id="a-8l"></a>一一悉突吉罗。<a id="a-8m"></a>若以塼垒壁。<a id="a-8n"></a>随塼多少。<a id="a-8o"></a>一一突吉罗。<a id="a-8p"></a>最后二塼第一塼偷兰遮。<a id="a-8q"></a>第二塼僧伽婆尸沙。<a id="a-8r"></a>屋成泥治竟已结罪污。<a id="a-8s"></a>洒不犯。<a id="a-8t"></a>若作屋余塼泥留置。<a id="a-8u"></a>我后当成偷兰遮。<a id="a-8v"></a>若决定罢心僧伽婆尸沙。<a id="a-8w"></a>若周匝垒壁上不至屋留取明不犯。<a id="a-8x"></a>若作屋留。<a id="a-8y"></a>一抟泥处后当成。<a id="a-8z"></a>有缘事行不作。<a id="a-90"></a>有客比丘来住。<a id="a-91"></a>见不成为成彼此无罪。<a id="a-92"></a>若难处妨处二突吉罗。<a id="a-93"></a>僧不处分过量。<a id="a-94"></a>二僧伽婆尸沙。<a id="a-95"></a>若作屋未成。<a id="a-96"></a>若施僧乃至一人。<a id="a-97"></a>若打坏若掷置不犯。<a id="a-98"></a>若自作自成教他成。<a id="a-99"></a>教他作教他成。<a id="a-9A"></a>悉僧伽婆尸沙。<a id="a-9B"></a>若二三人共作屋。<a id="a-9C"></a>若一比丘一沙弥悉不犯。<a id="a-9D"></a>何以故。<a id="a-9E"></a>人无一屋分故。<a id="a-9F"></a>若段段分人得一屋分。<a id="a-9G"></a>僧伽婆尸沙。<a id="a-9H"></a>若垒塼作窟。<a id="a-9I"></a>垒石垒土垒木。<a id="a-9J"></a>若草屋乃至过量不处分。<a id="a-9K"></a>亦不犯。<a id="a-9L"></a>有房有难处妨处。<a id="a-9M"></a>僧不指示过量。<a id="a-9N"></a>不得僧伽婆尸沙。<a id="a-9O"></a>有智慧者应解此义。<a id="a-9P"></a>若自为身。<a id="a-9Q"></a>作说戒堂温室食堂。<a id="a-9R"></a>如此作不为自己住无罪。<a id="a-9S"></a>若兼为自己住僧伽婆尸沙无罪者。<a id="a-9T"></a>最初未制戒阿罗毗迦比丘无罪。<a id="a-9U"></a>具六事。<a id="a-9V"></a>一者自作。<a id="a-9W"></a>二者教人作。<a id="a-9X"></a>三者不指示。<a id="a-9Y"></a>四者过量。<a id="a-9Z"></a>五者难处。<a id="a-9a"></a>六者妨处。<a id="a-9b"></a>此戒具三业三受。<a id="a-9c"></a>房舍广说竟。</p>
  <p id="a9d">尔时佛住俱参毗瞿私多园中。<a id="a-9e"></a>此房戒中。<a id="a-9f"></a>俱参毗者。<a id="a-9g"></a>此是园名也。<a id="a-9h"></a>瞿私多园者。<a id="a-9i"></a>此是长者子名也。<a id="a-9j"></a>孱那者。<a id="a-9k"></a>此是供养菩萨人也。<a id="a-9l"></a>令大德示房处者。<a id="a-9m"></a>有檀越语孱那比丘言。<a id="a-9n"></a>愿大德示我作房处我为大德作。<a id="a-9o"></a>神庙树者。<a id="a-9p"></a>此是国邑人民朝夕供养。<a id="a-9q"></a>是鬼神住处。<a id="a-9r"></a>生树者。<a id="a-9s"></a>作众生想也。<a id="a-9t"></a>摩呵罗者。<a id="a-9u"></a>有主为身作大房。<a id="a-9v"></a>此房有主。<a id="a-9w"></a>为身得过量作。<a id="a-9x"></a>有主为身作大房。<a id="a-9y"></a>僧不指示有难有妨处。<a id="a-9z"></a>僧伽婆尸沙。<a id="a-A0"></a>余文句如前房无异。</p>
  <p id="aA1">尔时佛住王舍城。<a id="a-A2"></a>于竹林园中。<a id="a-A3"></a>时沓婆摩罗子。<a id="a-A4"></a>竹林园者。<a id="a-A5"></a>种竹围绕。<a id="a-A6"></a>竹高十八肘四角有楼兼好门屋。<a id="a-A7"></a>遥望叆叇犹如黑云。<a id="a-A8"></a>故名竹林园。<a id="a-A9"></a>亦名迦兰陀。<a id="a-AA"></a>迦兰陀因缘如前说。<a id="a-AB"></a>故不重出。<a id="a-AC"></a>沓婆是比丘名。<a id="a-AD"></a>摩罗子是王名。<a id="a-AE"></a>此王子出家故。<a id="a-AF"></a>名沓婆摩罗子。<a id="a-AG"></a>此大德年七岁出家。<a id="a-AH"></a>剃发落地即成罗汉。<a id="a-AI"></a>得三达智具六神通四无碍辩。<a id="a-AJ"></a>一切声闻所知无不通达。<a id="a-AK"></a>罗汉之中已是第一。<a id="a-AL"></a>入静处者。<a id="a-AM"></a>是处寂静无有喧闹。<a id="a-AN"></a>故名寂静处。<a id="a-AO"></a>从三昧起者。<a id="a-AP"></a>自言。<a id="a-AQ"></a>我所修善法今已悉讫。<a id="a-AR"></a>我当为众僧分布房舍及诸饮食。<a id="a-AS"></a>法师曰。<a id="a-AT"></a>大德何以作如是言。<a id="a-AU"></a>此最后身所修已极。<a id="a-AV"></a>当取涅槃。<a id="a-AW"></a>譬如然灯置于风处。<a id="a-AX"></a>不久当灭。<a id="a-AY"></a>此身亦复如是。<a id="a-AZ"></a>我当为众僧分布房舍及诸饮食。<a id="a-Aa"></a>所以为众僧分布房舍及诸饮食者。<a id="a-Ab"></a>见善男子比丘。<a id="a-Ac"></a>从远方来问讯世尊。<a id="a-Ad"></a>房舍迮狭无有住处。<a id="a-Ae"></a>我当以神力化作房舍床席[毯-炎+瞿]氀毾[毯-炎+登]毡褥等物。<a id="a-Af"></a>又一日见诸小比丘恭敬宿德上座让不受前请。<a id="a-Ag"></a>以此因缘饮食不时遂成疲劳。<a id="a-Ah"></a>我今当令众僧住止安乐。<a id="a-Ai"></a>各得所宜。<a id="a-Aj"></a>不以饮食为苦。<a id="a-Ak"></a>是故分布令其平等。<a id="a-Al"></a>法师曰。<a id="a-Am"></a>大德沓婆摩罗子。<a id="a-An"></a>于三业之中。<a id="a-Ao"></a>何以独修下业。<a id="a-Ap"></a>答曰。<a id="a-Aq"></a>此是前身宿愿所牵。<a id="a-Ar"></a>故有是念。<a id="a-As"></a>问曰。<a id="a-At"></a>此沓婆摩罗子。<a id="a-Au"></a>何时发此愿也。<a id="a-Av"></a>答曰。<a id="a-Aw"></a>过去有佛。<a id="a-Ax"></a>号波头勿多罗。<a id="a-Ay"></a>此沓婆摩罗子生一居士家。<a id="a-Az"></a>是时国邑人民。<a id="a-B0"></a>共作大会请佛入国。<a id="a-B1"></a>有六万八千比丘围绕。<a id="a-B2"></a>大会供养七日布施。<a id="a-B3"></a>时有一罗汉比丘。<a id="a-B4"></a>于大众中以神通力。<a id="a-B5"></a>分布床席及诸饮食。<a id="a-B6"></a>是时沓婆摩罗子。<a id="a-B7"></a>见此罗汉比丘。<a id="a-B8"></a>以神通如此。<a id="a-B9"></a>心大欢喜往至佛所。<a id="a-BA"></a>头面作礼却坐一面。<a id="a-BB"></a>而白佛言。<a id="a-BC"></a>愿我后身当来佛时。<a id="a-BD"></a>出家学道速成罗汉。<a id="a-BE"></a>为诸众僧分布房舍床席及诸饮食。<a id="a-BF"></a>如今罗汉神力无异。<a id="a-BG"></a>是时世尊见当来世。<a id="a-BH"></a>此善男子所愿果得成遂不。<a id="a-BI"></a>世尊观来世已。<a id="a-BJ"></a>语沓婆摩罗子言。<a id="a-BK"></a>汝从此百千劫已。<a id="a-BL"></a>有佛号释迦牟尼。<a id="a-BM"></a>汝年七岁得出家。<a id="a-BN"></a>剃发落地即成罗汉。<a id="a-BO"></a>名沓婆摩罗子。<a id="a-BP"></a>汝具六神通必得此愿。<a id="a-BQ"></a>沓婆摩罗子从此以后。<a id="a-BR"></a>布施持戒得生天上。<a id="a-BS"></a>天上命终下生人间。<a id="a-BT"></a>如是展转乃至释迦出世。<a id="a-BU"></a>从天上下生人间。<a id="a-BV"></a>出家得道。<a id="a-BW"></a>从禅定起。<a id="a-BX"></a>而作是念。<a id="a-BY"></a>作是念已。<a id="a-BZ"></a>往至佛所头面礼足。<a id="a-Ba"></a>而白佛言。<a id="a-Bb"></a>今从世尊乞二种愿。<a id="a-Bc"></a>一者为诸众僧分布房舍。<a id="a-Bd"></a>二者差会分布饮食。<a id="a-Be"></a>于是世尊答言。<a id="a-Bf"></a>善哉。<a id="a-Bg"></a>汝贪嗔既尽。<a id="a-Bh"></a>堪为此事。<a id="a-Bi"></a>汝当为众僧分布床席及诸饮食。<a id="a-Bj"></a>此沓婆摩罗子。<a id="a-Bk"></a>何以故。<a id="a-Bl"></a>从世尊乞如是愿。<a id="a-Bm"></a>答曰。<a id="a-Bn"></a>为止未来诸诽谤故。<a id="a-Bo"></a>于是沓婆摩罗子。<a id="a-Bp"></a>受世尊敕已。<a id="a-Bq"></a>还所住处。<a id="a-Br"></a>世尊见未来。<a id="a-Bs"></a>慈地比丘。<a id="a-Bt"></a>因沓婆摩罗子差会分房。<a id="a-Bu"></a>必生诽谤。<a id="a-Bv"></a>为止诽谤故。<a id="a-Bw"></a>语诸比丘。<a id="a-Bx"></a>汝当请沓婆摩罗子为众僧差会分房。<a id="a-By"></a>请竟应作白二羯磨差。<a id="a-Bz"></a>同学者。<a id="a-C0"></a>同一法事也。<a id="a-C1"></a>亦言同一法学。<a id="a-C2"></a>若比丘共学修多罗者。<a id="a-C3"></a>为敷床座同在一处。<a id="a-C4"></a>若学阿毗昙者毗昙者共。<a id="a-C5"></a>若学毗尼毗尼者共。<a id="a-C6"></a>若说法者说法者共。<a id="a-C7"></a>若坐禅者坐禅者共。<a id="a-C8"></a>何以故。<a id="a-C9"></a>为避諠闹故。<a id="a-CA"></a>无业无记语者共。<a id="a-CB"></a>无记语者。<a id="a-CC"></a>不修三业食已而眠。<a id="a-CD"></a>眠起洗浴共论世间无记之语。<a id="a-CE"></a>令身体肥壮。<a id="a-CF"></a>问曰。<a id="a-CG"></a>沓婆摩罗子。<a id="a-CH"></a>何以使无业好语者共在一处耶。<a id="a-CI"></a>答曰。<a id="a-CJ"></a>使其得住安心道故。<a id="a-CK"></a>因乐道故。<a id="a-CL"></a>得生天上。<a id="a-CM"></a>入火光三昧者。<a id="a-CN"></a>此是第四禅定。<a id="a-CO"></a>从禅定起已。<a id="a-CP"></a>放右手第二指。<a id="a-CQ"></a>以为光明。<a id="a-CR"></a>须臾名闻满阎浮利地。<a id="a-CS"></a>诸比丘从远方来欲看神力。<a id="a-CT"></a>至已语沓婆摩罗子言。<a id="a-CU"></a>长老。<a id="a-CV"></a>为我等安止住处敷施床座。<a id="a-CW"></a>沓婆摩罗子问诸大德。<a id="a-CX"></a>乐何处住耶。<a id="a-CY"></a>诸比丘各各答言。<a id="a-CZ"></a>我乐耆阇崛山住。<a id="a-Ca"></a>又言。<a id="a-Cb"></a>我乐雪山边住。<a id="a-Cc"></a>又言。<a id="a-Cd"></a>我乐天道士山住。<a id="a-Ce"></a>又言。<a id="a-Cf"></a>我乐郁单越住。<a id="a-Cg"></a>如是众多。<a id="a-Ch"></a>沓婆摩罗子自随一比丘。<a id="a-Ci"></a>为安止住处敷施床座。<a id="a-Cj"></a>为余比丘安止住处。<a id="a-Ck"></a>悉是化身。<a id="a-Cl"></a>如真身无异。<a id="a-Cm"></a>安止诸比丘已自还竹林寺住。<a id="a-Cn"></a>慈地比丘者。<a id="a-Co"></a>是六群比丘中是第一。<a id="a-Cp"></a>恶食者。<a id="a-Cq"></a>不得好食。<a id="a-Cr"></a>不但恶食。<a id="a-Cs"></a>房舍卧具皆悉得恶。<a id="a-Ct"></a>问曰。<a id="a-Cu"></a>慈地比丘何以恒得恶房恶食。<a id="a-Cv"></a>坐其前身无福德故。<a id="a-Cw"></a>复于众中最小。<a id="a-Cx"></a>是故得恶房恶食。<a id="a-Cy"></a>善饮食檀越者。<a id="a-Cz"></a>此檀越恒为众僧作肴膳饮食。<a id="a-D0"></a>又一日善檀越入寺。<a id="a-D1"></a>至沓婆摩罗子所问。<a id="a-D2"></a>大德。<a id="a-D3"></a>明日次谁受弟子请。<a id="a-D4"></a>沓婆答言。<a id="a-D5"></a>次慈地比丘受请。<a id="a-D6"></a>檀越闻已心不欢喜。<a id="a-D7"></a>还至家中语其婢言。<a id="a-D8"></a>汝明日为慈地比丘作食。<a id="a-D9"></a>我不知事。<a id="a-DA"></a>莫如前后食。<a id="a-DB"></a>又语其婢言。<a id="a-DC"></a>若慈地比丘来至。<a id="a-DD"></a>于外敷施床席供设而已。<a id="a-DE"></a>勿使其入。<a id="a-DF"></a>昨日者。<a id="a-DG"></a>慈地比丘与同伴集在一处共论言。<a id="a-DH"></a>我等今日应得好食。<a id="a-DI"></a>昨日此檀越来至沓婆所。<a id="a-DJ"></a>当是沓婆教语檀越。<a id="a-DK"></a>于外敷施床席及粗饮食。<a id="a-DL"></a>无风风起者。<a id="a-DM"></a>极密处而大风起。<a id="a-DN"></a>水中火者。<a id="a-DO"></a>本是水能灭火。<a id="a-DP"></a>今火从水中出。<a id="a-DQ"></a>佛语沓婆。<a id="a-DR"></a>汝忆有作是事不。<a id="a-DS"></a>今慈地比丘有如是言。<a id="a-DT"></a>沓婆答言。<a id="a-DU"></a>唯世尊知我。<a id="a-DV"></a>世尊是一切智。<a id="a-DW"></a>我是漏尽罗汉。<a id="a-DX"></a>何须我言耶。<a id="a-DY"></a>佛复语沓婆言。<a id="a-DZ"></a>汝不得作如此语也。<a id="a-Da"></a>若汝有如此事者。<a id="a-Db"></a>于众中言有。<a id="a-Dc"></a>若无者于众中答言无。<a id="a-Dd"></a>法师曰。<a id="a-De"></a>世尊何以不直言沓婆无罪。<a id="a-Df"></a>此是慈地比丘尼妄语。<a id="a-Dg"></a>答曰。<a id="a-Dh"></a>世尊为怜愍众生故。<a id="a-Di"></a>世尊言作我知比丘犯波罗夷。<a id="a-Dj"></a>世尊亦言我知汝犯波罗夷。<a id="a-Dk"></a>若有比丘犯波罗夷者。<a id="a-Dl"></a>必谤世尊。<a id="a-Dm"></a>何以故。<a id="a-Dn"></a>为世尊随嗔爱。<a id="a-Do"></a>爱沓婆故。<a id="a-Dp"></a>不道其罪。<a id="a-Dq"></a>嗔我故。<a id="a-Dr"></a>今道我罪。<a id="a-Ds"></a>世尊定非一切智。<a id="a-Dt"></a>因诽谤故。<a id="a-Du"></a>死堕地狱。<a id="a-Dv"></a>又为当来无惭愧比丘。<a id="a-Dw"></a>实有罪而言无罪。<a id="a-Dx"></a>佛不在世。<a id="a-Dy"></a>谁知我罪者。<a id="a-Dz"></a>是故佛语沓婆言。<a id="a-E0"></a>汝若有作答言有作。<a id="a-E1"></a>若不作答言不作。<a id="a-E2"></a>沓婆答言。<a id="a-E3"></a>实不作乃至梦中亦不为此事。<a id="a-E4"></a>灭摈比丘尼者。<a id="a-E5"></a>灭摈有三。<a id="a-E6"></a>一者灭身。<a id="a-E7"></a>二者灭不同住。<a id="a-E8"></a>三者灭罚。<a id="a-E9"></a>是名三灭摈。<a id="a-EA"></a>云何灭身。<a id="a-EB"></a>答曰。<a id="a-EC"></a>灭作者。<a id="a-ED"></a>是灭身也。<a id="a-EE"></a>云何灭不同住。<a id="a-EF"></a>若犯罪不出。<a id="a-EG"></a>复不舍邪见。<a id="a-EH"></a>名灭不同住。<a id="a-EI"></a>云何灭罚。<a id="a-EJ"></a>汝但作罪自然灭。<a id="a-EK"></a>此是灭罚也。<a id="a-EL"></a>此慈地比丘尼。<a id="a-EM"></a>于三灭中自得灭身也。<a id="a-EN"></a>佛语诸比丘。<a id="a-EO"></a>汝等灭摈慈地比丘尼。<a id="a-EP"></a>法师曰。<a id="a-EQ"></a>此慈地比丘尼身清净。<a id="a-ER"></a>为人所教作如此谤。<a id="a-ES"></a>教者应灭摈。<a id="a-ET"></a>何以世尊。<a id="a-EU"></a>教灭摈慈地比丘尼。<a id="a-EV"></a>为以其谤故摈。<a id="a-EW"></a>为以其犯罪故摈。<a id="a-EX"></a>若以其有罪摈者。<a id="a-EY"></a>沓婆摩罗子亦应有罪。<a id="a-EZ"></a>以其谤故摈者。<a id="a-Ea"></a>沓婆无罪。<a id="a-Eb"></a>于律本中说。<a id="a-Ec"></a>若比丘以无根波罗夷法谤比丘。<a id="a-Ed"></a>得僧伽婆尸沙。<a id="a-Ee"></a>若比丘以无根波罗夷。<a id="a-Ef"></a>谤比丘尼突吉罗。<a id="a-Eg"></a>比丘尼谤比丘亦如是。<a id="a-Eh"></a>若尔慈地比丘尼得突吉罗。<a id="a-Ei"></a>妄语故波夜提。<a id="a-Ej"></a>法师曰。<a id="a-Ek"></a>以无根波罗夷谤比丘。<a id="a-El"></a>得僧伽婆尸沙。<a id="a-Em"></a>无波夜提罪。<a id="a-En"></a>慈地比丘尼犯突吉罗。<a id="a-Eo"></a>亦无波夜提罪。<a id="a-Ep"></a>所以摈遣慈地比丘尼。<a id="a-Eq"></a>以其自言犯罪故。<a id="a-Er"></a>于是世尊从坐起入房。<a id="a-Es"></a>诸比丘即教慈地比丘尼脱法服。<a id="a-Et"></a>觅白衣服与着。<a id="a-Eu"></a>驱其令出。<a id="a-Ev"></a>慈地比丘。<a id="a-Ew"></a>见摈慈地比丘尼语众僧言。<a id="a-Ex"></a>我嗔嗔故。<a id="a-Ey"></a>教比丘尼谤。<a id="a-Ez"></a>此是我罪。<a id="a-F0"></a>莫摈慈地比丘尼。<a id="a-F1"></a>嗔者。<a id="a-F2"></a>转善心也。<a id="a-F3"></a>不喜者。<a id="a-F4"></a>因嗔故失喜心。<a id="a-F5"></a>是不喜亦言心垢。<a id="a-F6"></a>无根波罗夷法者。<a id="a-F7"></a>此无实波罗夷。<a id="a-F8"></a>谤者。<a id="a-F9"></a>于此处不见不闻不疑。<a id="a-FA"></a>不见者。<a id="a-FB"></a>不自以肉眼见。<a id="a-FC"></a>亦不自以天眼见。<a id="a-FD"></a>不闻者。<a id="a-FE"></a>不从人闻。<a id="a-FF"></a>不疑者。<a id="a-FG"></a>不以心疑。<a id="a-FH"></a>有见疑者。<a id="a-FI"></a>有比丘于村外入草中。<a id="a-FJ"></a>便曲有女人亦入草中。<a id="a-FK"></a>比丘先从草出。<a id="a-FL"></a>女人复从此草出。<a id="a-FM"></a>比丘女人各不相知。<a id="a-FN"></a>有傍比丘见已。<a id="a-FO"></a>即便生疑心。<a id="a-FP"></a>自念言。<a id="a-FQ"></a>此两人岂无非法意耶。<a id="a-FR"></a>是名见疑。<a id="a-FS"></a>闻疑者。<a id="a-FT"></a>闻比丘与女人闇中语声。<a id="a-FU"></a>因此生疑。<a id="a-FV"></a>是名闻疑。<a id="a-FW"></a>疑疑者。<a id="a-FX"></a>有男子女人。<a id="a-FY"></a>将饮食入寺。<a id="a-FZ"></a>观看游戏去已。<a id="a-Fa"></a>余残饮食处所狼藉不净。<a id="a-Fb"></a>未得扫除。<a id="a-Fc"></a>明日朝旦有客比丘。<a id="a-Fd"></a>来入寺中见此处所。<a id="a-Fe"></a>即生疑心。<a id="a-Ff"></a>复至旧比丘身有香气。<a id="a-Fg"></a>更复疑言。<a id="a-Fh"></a>当是昨夜。<a id="a-Fi"></a>此比丘与女人饮食。<a id="a-Fj"></a>共作非法淫欲也。<a id="a-Fk"></a>是名疑疑。<a id="a-Fl"></a>慈地比丘不见不闻不疑。<a id="a-Fm"></a>而生诽谤。<a id="a-Fn"></a>是名无根波罗夷法谤。<a id="a-Fo"></a>谤者。<a id="a-Fp"></a>欲使彼比丘于清净法退堕。<a id="a-Fq"></a>若言汝得波罗夷罪。<a id="a-Fr"></a>得僧伽婆尸沙。<a id="a-Fs"></a>若教人谤。<a id="a-Ft"></a>语语悉僧伽婆尸沙。<a id="a-Fu"></a>若遣书如此使书无罪。<a id="a-Fv"></a>谤者。<a id="a-Fw"></a>有四种。<a id="a-Fx"></a>一者戒谤。<a id="a-Fy"></a>二者威仪谤。<a id="a-Fz"></a>三者邪见谤。<a id="a-G0"></a>四者恶活谤。<a id="a-G1"></a>问曰。<a id="a-G2"></a>何谓戒谤。<a id="a-G3"></a>答曰。<a id="a-G4"></a>四波罗夷法十三僧伽婆尸沙。<a id="a-G5"></a>若以一一谤。<a id="a-G6"></a>是名戒谤。<a id="a-G7"></a>余二不定尼萨耆九十众学。<a id="a-G8"></a>悉是威仪谤。<a id="a-G9"></a>邪见谤者。<a id="a-GA"></a>汝言是身有吾有我。<a id="a-GB"></a>是名邪见谤。<a id="a-GC"></a>恶活谤者。<a id="a-GD"></a>汝以因持戒觅利养。<a id="a-GE"></a>是名恶活谤。<a id="a-GF"></a>复有四种谤。<a id="a-GG"></a>一者现处。<a id="a-GH"></a>二者现罪。<a id="a-GI"></a>三者不同住。<a id="a-GJ"></a>四者不共法事。<a id="a-GK"></a>现处者。<a id="a-GL"></a>汝与女人共行淫事。<a id="a-GM"></a>是名现处。<a id="a-GN"></a>现罪者。<a id="a-GO"></a>汝得重罪。<a id="a-GP"></a>是名现罪。<a id="a-GQ"></a>不同住者。<a id="a-GR"></a>我不与汝共住一处。<a id="a-GS"></a>是名不同住。<a id="a-GT"></a>不共法事者。<a id="a-GU"></a>布萨说戒自恣一切羯磨不同。<a id="a-GV"></a>是名不共法事。<a id="a-GW"></a>若言汝犯重罪。<a id="a-GX"></a>非沙门非释种子。<a id="a-GY"></a>如是之语得罪。<a id="a-GZ"></a>若被谤者言。<a id="a-Ga"></a>汝何不礼我。<a id="a-Gb"></a>答言。<a id="a-Gc"></a>汝非沙门非释种子。<a id="a-Gd"></a>若如是答者僧伽婆尸沙。<a id="a-Ge"></a>若言法师自知。<a id="a-Gf"></a>何假我言。<a id="a-Gg"></a>如是语未犯罪。<a id="a-Gh"></a>法师曰。<a id="a-Gi"></a>谤者被谤者后当广说。<a id="a-Gj"></a>谤者共至僧前白僧言。<a id="a-Gk"></a>愿诸大德。<a id="a-Gl"></a>为我等欢喜判此事。<a id="a-Gm"></a>我等亦欢喜奉行。<a id="a-Gn"></a>众僧应为判此事。<a id="a-Go"></a>若言众僧为我判此事莫停。<a id="a-Gp"></a>若是者我当受持。<a id="a-Gq"></a>若不是者我不受。<a id="a-Gr"></a>若作如是语者。<a id="a-Gs"></a>众僧语谤者言。<a id="a-Gt"></a>汝且礼佛为其说法。<a id="a-Gu"></a>后当为汝判此事。<a id="a-Gv"></a>若迁延至冥。<a id="a-Gw"></a>罪人语众僧言。<a id="a-Gx"></a>日既冥。<a id="a-Gy"></a>我且还所住。<a id="a-Gz"></a>众僧答言善。<a id="a-H0"></a>得稣息已。<a id="a-H1"></a>明朝复来僧中求判此事。<a id="a-H2"></a>众僧答言。<a id="a-H3"></a>且还去。<a id="a-H4"></a>如是至三。<a id="a-H5"></a>如是满三已。<a id="a-H6"></a>心软折伏。<a id="a-H7"></a>僧应取此事为判。<a id="a-H8"></a>虽满三请。<a id="a-H9"></a>心犹刚强言语粗强。<a id="a-HA"></a>众僧语言。<a id="a-HB"></a>此处少律师。<a id="a-HC"></a>不得为汝判此事。<a id="a-HD"></a>汝可往余寺求判。<a id="a-HE"></a>众僧问言。<a id="a-HF"></a>汝已求僧未。<a id="a-HG"></a>答言。<a id="a-HH"></a>已求僧教我来此。<a id="a-HI"></a>众僧言。<a id="a-HJ"></a>若如是者。<a id="a-HK"></a>此处亦无律师。<a id="a-HL"></a>可余寺更觅。<a id="a-HM"></a>如是次第求觅不得。<a id="a-HN"></a>心软折伏还归本处。<a id="a-HO"></a>白众僧言。<a id="a-HP"></a>我等诸处觅求僧。<a id="a-HQ"></a>无人判。<a id="a-HR"></a>愿大德。<a id="a-HS"></a>为我等判此事。<a id="a-HT"></a>我等欢喜奉行。<a id="a-HU"></a>众僧应依法为判。<a id="a-HV"></a>众僧问被谤者言。<a id="a-HW"></a>汝有此事不。<a id="a-HX"></a>众僧应作白羯磨和合灭此斗诤事。<a id="a-HY"></a>若无惭愧者谤有惭愧者。<a id="a-HZ"></a>被谤者有智慧。<a id="a-Ha"></a>谤者无智慧。<a id="a-Hb"></a>若来僧。<a id="a-Hc"></a>撤应穷诘此事。<a id="a-Hd"></a>此比丘痴顽答对谬僻。<a id="a-He"></a>僧语言。<a id="a-Hf"></a>汝无知不解。<a id="a-Hg"></a>何以谤人。<a id="a-Hh"></a>汝应共和合还去。<a id="a-Hi"></a>莫举此事。<a id="a-Hj"></a>若谤者有智慧。<a id="a-Hk"></a>以见闻疑罪于僧前能答。<a id="a-Hl"></a>众僧应问被谤者。<a id="a-Hm"></a>若有罪者众僧应为治。<a id="a-Hn"></a>若无罪者僧应答言。<a id="a-Ho"></a>汝各自还去。<a id="a-Hp"></a>若有惭愧者谤无惭愧者。<a id="a-Hq"></a>谤者痴。<a id="a-Hr"></a>若来撤僧。<a id="a-Hs"></a>僧应方便问谤者言。<a id="a-Ht"></a>汝以何谤。<a id="a-Hu"></a>以戒谤以威仪谤。<a id="a-Hv"></a>法师曰。<a id="a-Hw"></a>何以有惭愧者教。<a id="a-Hx"></a>无惭愧者不教。<a id="a-Hy"></a>众僧便随爱嗔怖痴。<a id="a-Hz"></a>答曰。<a id="a-I0"></a>不然。<a id="a-I1"></a>何以故。<a id="a-I2"></a>为欲折伏无惭愧人故。<a id="a-I3"></a>有惭愧者得安乐住故。<a id="a-I4"></a>若教无惭愧人。<a id="a-I5"></a>得势力增长恶法故。<a id="a-I6"></a>有惭愧者无势力。<a id="a-I7"></a>不得安乐住故。<a id="a-I8"></a>是故僧不教无惭愧人。<a id="a-I9"></a>若谤者被谤者。<a id="a-IA"></a>俱有惭愧。<a id="a-IB"></a>众僧应懦软为说法教化言。<a id="a-IC"></a>汝若有相触犯更相忏谢。<a id="a-ID"></a>汝等各还和合共住。<a id="a-IE"></a>若相谤事。<a id="a-IF"></a>众僧乃至满三。<a id="a-IG"></a>教化和合。<a id="a-IH"></a>犹不肯罢。<a id="a-II"></a>众僧应依法为判。<a id="a-IJ"></a>法师问曰。<a id="a-IK"></a>谤法若为初中后。<a id="a-IL"></a>答曰。<a id="a-IM"></a>先作求听。<a id="a-IN"></a>是为初。<a id="a-IO"></a>若撤僧。<a id="a-IP"></a>是为中。<a id="a-IQ"></a>若有罪无罪僧为灭。<a id="a-IR"></a>是为后。<a id="a-IS"></a>问曰。<a id="a-IT"></a>谤法有几根有几地。<a id="a-IU"></a>答曰。<a id="a-IV"></a>谤有二根三处五地。<a id="a-IW"></a>何谓二根。<a id="a-IX"></a>有根法谤无根法谤。<a id="a-IY"></a>是名二根。<a id="a-IZ"></a>何谓三处。<a id="a-Ia"></a>见闻疑。<a id="a-Ib"></a>是名三处。<a id="a-Ic"></a>何谓五地。<a id="a-Id"></a>一者时。<a id="a-Ie"></a>二者真实不虚。<a id="a-If"></a>三者无嗔以怜愍心。<a id="a-Ig"></a>四者有义。<a id="a-Ih"></a>五者不随爱怖。<a id="a-Ii"></a>是名五地。<a id="a-Ij"></a>若问若不问者。<a id="a-Ik"></a>以无根波罗夷法谤已。<a id="a-Il"></a>若众僧问。<a id="a-Im"></a>若二三人乃至一人。<a id="a-In"></a>若于僧前自说成罪。<a id="a-Io"></a>得僧伽婆尸沙。<a id="a-Ip"></a>法师曰。<a id="a-Iq"></a>诤有四诤。<a id="a-Ir"></a>相言为初。<a id="a-Is"></a>诤有何义。<a id="a-It"></a>证罪为诤此事。<a id="a-Iu"></a>是名为诤。<a id="a-Iv"></a>此相言诤。<a id="a-Iw"></a>为善为不善为无记耶。<a id="a-Ix"></a>答曰。<a id="a-Iy"></a>亦善亦不善亦无记。<a id="a-Iz"></a>云何善云何不善。<a id="a-J0"></a>善者用法论。<a id="a-J1"></a>是名善。<a id="a-J2"></a>用非法论者。<a id="a-J3"></a>是名不善。<a id="a-J4"></a>不以法不以非法论者。<a id="a-J5"></a>是名无记。<a id="a-J6"></a>法师曰。<a id="a-J7"></a>余三诤后当解说。<a id="a-J8"></a>若言汝沙弥汝优婆塞。<a id="a-J9"></a>汝外道汝尼揵陀。<a id="a-JA"></a>汝黄门汝二根人。<a id="a-JB"></a>汝畜生。<a id="a-JC"></a>汝杀父汝杀母。<a id="a-JD"></a>汝杀阿罗汉。<a id="a-JE"></a>汝破和合僧。<a id="a-JF"></a>汝出佛身血。<a id="a-JG"></a>如是为初。<a id="a-JH"></a>得僧伽婆尸沙。<a id="a-JI"></a>狐疑者。<a id="a-JJ"></a>于见闻狐疑。<a id="a-JK"></a>疑者二心也。<a id="a-JL"></a>亦言忘前事某时某日。<a id="a-JM"></a>法师曰。<a id="a-JN"></a>余文句易可解耳。<a id="a-JO"></a>若比丘以无根波罗夷法谤。<a id="a-JP"></a>僧伽婆尸沙。<a id="a-JQ"></a>僧伽婆尸沙法谤。<a id="a-JR"></a>波夜提。<a id="a-JS"></a>以威仪法谤。<a id="a-JT"></a>突吉罗。<a id="a-JU"></a>若以嗔故不现前谤。<a id="a-JV"></a>波夜提。<a id="a-JW"></a>若以威仪法不现前谤。<a id="a-JX"></a>突吉罗。<a id="a-JY"></a>无罪者。<a id="a-JZ"></a>最初未制戒颠狂心乱痛恼所缠不犯。<a id="a-Ja"></a>此戒从身心中起。<a id="a-Jb"></a>是故律本中说。<a id="a-Jc"></a>身业口意业性罪。<a id="a-Jd"></a>谤戒广说竟。</p>
  <p id="aJe">尔时佛住王舍城。<a id="a-Jf"></a>于竹林迦兰陀园中。<a id="a-Jg"></a>慈地比丘从耆阇崛山下。<a id="a-Jh"></a>见一羊行淫。<a id="a-Ji"></a>慈地比丘语诸伴言。<a id="a-Jj"></a>我等取羖羊名沓婆摩罗子。<a id="a-Jk"></a>取母羊为慈地比丘尼。<a id="a-Jl"></a>诸比丘答言。<a id="a-Jm"></a>善哉。<a id="a-Jn"></a>我今以此法谤沓婆摩罗子。<a id="a-Jo"></a>无不为此败。<a id="a-Jp"></a>欢喜共去往到僧所。<a id="a-Jq"></a>而白僧言。<a id="a-Jr"></a>我等见沓婆摩罗子。<a id="a-Js"></a>与慈地比丘尼共作淫事。<a id="a-Jt"></a>众僧闻慈地比丘语已。<a id="a-Ju"></a>即集众僧共判此事。<a id="a-Jv"></a>众僧问慈地比丘。<a id="a-Jw"></a>汝定何处。<a id="a-Jx"></a>见沓婆摩罗子与慈地比丘尼共作淫事。<a id="a-Jy"></a>答言。<a id="a-Jz"></a>我等从耆阇崛山下。<a id="a-K0"></a>入聚落乞食。<a id="a-K1"></a>道中逢见沓婆摩罗子与慈地比丘尼共语调戏。<a id="a-K2"></a>众僧问沓婆摩罗子言。<a id="a-K3"></a>此时汝在何处。<a id="a-K4"></a>沓婆答言。<a id="a-K5"></a>在竹林精舍。<a id="a-K6"></a>汝何所作。<a id="a-K7"></a>答众僧言。<a id="a-K8"></a>为众僧分布饮食。<a id="a-K9"></a>谁知见汝。<a id="a-KA"></a>答言。<a id="a-KB"></a>众僧知见。<a id="a-KC"></a>问者。<a id="a-KD"></a>作白羯磨问众僧。<a id="a-KE"></a>某时某时。<a id="a-KF"></a>定见沓婆为众僧分布饮食不。<a id="a-KG"></a>众僧答言。<a id="a-KH"></a>实见为僧分食。<a id="a-KI"></a>众僧复问慈地比丘。<a id="a-KJ"></a>汝语不相应。<a id="a-KK"></a>当是方便非真实也。<a id="a-KL"></a>众僧如是三问已。<a id="a-KM"></a>慈地比丘答言。<a id="a-KN"></a>如是实是方便。<a id="a-KO"></a>众僧诃责慈地比丘言。<a id="a-KP"></a>云何以余分事与沓婆。<a id="a-KQ"></a>问曰。<a id="a-KR"></a>云何余分。<a id="a-KS"></a>答言。<a id="a-KT"></a>余分者。<a id="a-KU"></a>沓婆是人。<a id="a-KV"></a>羊是非人。<a id="a-KW"></a>以羊当沓婆处。<a id="a-KX"></a>是名余分。<a id="a-KY"></a>以母羊当慈地比丘尼。<a id="a-KZ"></a>亦名余分。<a id="a-Ka"></a>何以故。<a id="a-Kb"></a>以事相似故。<a id="a-Kc"></a>是故律本中说。<a id="a-Kd"></a>若片若似片。<a id="a-Ke"></a>次第文句易可解耳。<a id="a-Kf"></a>不须广说。<a id="a-Kg"></a>是名余分。<a id="a-Kh"></a>同种姓者。<a id="a-Ki"></a>有一比丘。<a id="a-Kj"></a>同刹利种出家。<a id="a-Kk"></a>见彼刹利行淫。<a id="a-Kl"></a>谤此刹利比丘言。<a id="a-Km"></a>汝犯波罗夷。<a id="a-Kn"></a>众僧问言。<a id="a-Ko"></a>汝实见此刹利行淫不。<a id="a-Kp"></a>答言。<a id="a-Kq"></a>实见。<a id="a-Kr"></a>语语僧伽婆尸沙。<a id="a-Ks"></a>相名房舍见彼而谤此。<a id="a-Kt"></a>犯不犯如前所说。<a id="a-Ku"></a>无罪者。<a id="a-Kv"></a>若实见犯。<a id="a-Kw"></a>最初未制戒。<a id="a-Kx"></a>颠狂心乱痛恼所缠不犯。<a id="a-Ky"></a>第二谤句广说竟。</p>
  <p id="aKz">尔时佛住王舍城竹林精舍。<a id="a-L0"></a>此破和合僧戒中。<a id="a-L1"></a>于是提婆达多。<a id="a-L2"></a>往至拘迦利迦一吒无迦利骞陀毗耶子娑勿陀达多所。<a id="a-L3"></a>至已语诸长老言。<a id="a-L4"></a>我等共破和合僧及如来威德。<a id="a-L5"></a>破和合僧因缘。<a id="a-L6"></a>后骞陀迦中当说。<a id="a-L7"></a>善哉大德者。<a id="a-L8"></a>此是乞语也。<a id="a-L9"></a>愿一切比丘。<a id="a-LA"></a>尽形受在阿兰若处住。<a id="a-LB"></a>此是受头陀法。<a id="a-LC"></a>若比丘还聚落中住犯罪。<a id="a-LD"></a>愿佛为诸比丘如是结戒。<a id="a-LE"></a>余四法亦如是。<a id="a-LF"></a>我等令人知者。<a id="a-LG"></a>佛不随我等制。<a id="a-LH"></a>我等自行此法令人知。<a id="a-LI"></a>我等少欲知足。<a id="a-LJ"></a>于是发大善心。<a id="a-LK"></a>佛闻调达乞五法欲破和合僧。<a id="a-LL"></a>佛念言。<a id="a-LM"></a>此人为利养故。<a id="a-LN"></a>必堕地狱。<a id="a-LO"></a>佛念言。<a id="a-LP"></a>我若许调达五法者。<a id="a-LQ"></a>多有善男子出家。<a id="a-LR"></a>若受持此法。<a id="a-LS"></a>则于道有难。<a id="a-LT"></a>是故律本中说。<a id="a-LU"></a>止止调达。<a id="a-LV"></a>勿建此法。<a id="a-LW"></a>若善男子。<a id="a-LX"></a>或在阿兰若处或在聚落。<a id="a-LY"></a>随心所乐各不障道。<a id="a-LZ"></a>头陀乞食舍粪扫衣半月树下不食鱼肉佛言。<a id="a-La"></a>除三疑不食。<a id="a-Lb"></a>云何三疑。<a id="a-Lc"></a>一者见。<a id="a-Ld"></a>二者闻。<a id="a-Le"></a>三者疑。<a id="a-Lf"></a>云何见见檀越为比丘杀。<a id="a-Lg"></a>云何闻。<a id="a-Lh"></a>闻檀越为比丘杀。<a id="a-Li"></a>云何疑。<a id="a-Lj"></a>疑为比丘杀。<a id="a-Lk"></a>若见疑者。<a id="a-Ll"></a>云何见疑。<a id="a-Lm"></a>比丘从阿兰若处。<a id="a-Ln"></a>入聚落乞食。<a id="a-Lo"></a>道逢见诸白衣入山行猎。<a id="a-Lp"></a>明日聚落作大会。<a id="a-Lq"></a>诸比丘于会得肉。<a id="a-Lr"></a>心自念言。<a id="a-Ls"></a>昨日见诸檀越行猎疑此肉。<a id="a-Lt"></a>当是为猎得也。<a id="a-Lu"></a>是名见疑。<a id="a-Lv"></a>不得食。<a id="a-Lw"></a>若檀越言。<a id="a-Lx"></a>我本为王及自为行猎。<a id="a-Ly"></a>不为比丘。<a id="a-Lz"></a>大德但食。<a id="a-M0"></a>若如是者食无罪。<a id="a-M1"></a>闻疑者。<a id="a-M2"></a>比丘在阿兰若处。<a id="a-M3"></a>闻聚落行猎设会。<a id="a-M4"></a>檀越请比丘食。<a id="a-M5"></a>比丘疑心若食得罪。<a id="a-M6"></a>若檀越言。<a id="a-M7"></a>我自为行猎。<a id="a-M8"></a>不为比丘。<a id="a-M9"></a>若如是者食无罪。<a id="a-MA"></a>是名闻疑。<a id="a-MB"></a>若不见不闻不疑。<a id="a-MC"></a>为比丘杀。<a id="a-MD"></a>如是食无罪。<a id="a-ME"></a>有见得食。<a id="a-MF"></a>云何有见得食。<a id="a-MG"></a>若见人屠杀。<a id="a-MH"></a>不为比丘。<a id="a-MI"></a>后若得肉食无罪。<a id="a-MJ"></a>是名有见杀得食无罪闻者。<a id="a-MK"></a>比丘自闻杀声。<a id="a-ML"></a>不为比丘。<a id="a-MM"></a>比丘若得此肉。<a id="a-MN"></a>比丘得食无罪。<a id="a-MO"></a>是名闻。<a id="a-MP"></a>疑得食无罪。<a id="a-MQ"></a>疑者。<a id="a-MR"></a>比丘入聚落乞食。<a id="a-MS"></a>见新肉疑不敢受。<a id="a-MT"></a>若檀越言不为比丘杀。<a id="a-MU"></a>得食无罪。<a id="a-MV"></a>是名疑得食。<a id="a-MW"></a>若檀越为比丘杀。<a id="a-MX"></a>若不见不闻不疑。<a id="a-MY"></a>得食无罪。<a id="a-MZ"></a>若檀越请二人与食。<a id="a-Ma"></a>下座心自念言。<a id="a-Mb"></a>此当为上座杀。<a id="a-Mc"></a>不为我我食无罪。<a id="a-Md"></a>上座复自念言。<a id="a-Me"></a>此当为下座杀。<a id="a-Mf"></a>本不为我。<a id="a-Mg"></a>我食无罪。<a id="a-Mh"></a>若如此者。<a id="a-Mi"></a>两各自疑为彼。<a id="a-Mj"></a>上下座疑俱食无罪。<a id="a-Mk"></a>若人为比丘杀。<a id="a-Ml"></a>比丘不知食竟方知。<a id="a-Mm"></a>如此者无罪。<a id="a-Mn"></a>若比丘得肉食。<a id="a-Mo"></a>应问然后食。<a id="a-Mp"></a>何以故。<a id="a-Mq"></a>为欲分别净不净得食故。<a id="a-Mr"></a>熊猪肉相似故。<a id="a-Ms"></a>不但熊猪。<a id="a-Mt"></a>更有相似者。<a id="a-Mu"></a>是故应问。<a id="a-Mv"></a>欢喜踊跃者。<a id="a-Mw"></a>调达乞五法。<a id="a-Mx"></a>世尊不与。<a id="a-My"></a>调达欢喜自念言。<a id="a-Mz"></a>我今定得破和合僧。<a id="a-N0"></a>拘迦利闻语已。<a id="a-N1"></a>心大懊恼。<a id="a-N2"></a>如服毒药无异。<a id="a-N3"></a>调达教化同伴。<a id="a-N4"></a>作如是言。<a id="a-N5"></a>汝何以懊恼。<a id="a-N6"></a>出家求道宜应精进。<a id="a-N7"></a>瞿昙沙门亦有此法。<a id="a-N8"></a>不尽形寿。<a id="a-N9"></a>我今尽形寿受持此法。<a id="a-NA"></a>何以懊恼。<a id="a-NB"></a>同伴闻已欢喜随从。<a id="a-NC"></a>法师曰。<a id="a-ND"></a>调达痴人。<a id="a-NE"></a>已向阿鼻地狱不觉不知。<a id="a-NF"></a>欢喜礼佛而去。<a id="a-NG"></a>还向拘迦利等言。<a id="a-NH"></a>我共汝等。<a id="a-NI"></a>当行此五法令人知。<a id="a-NJ"></a>我等少欲知足。<a id="a-NK"></a>多欲无厌足者。<a id="a-NL"></a>衣服饮食受不节量。<a id="a-NM"></a>是名多欲无厌足也。<a id="a-NN"></a>调达语同伴言。<a id="a-NO"></a>瞿昙沙门恒自思念。<a id="a-NP"></a>我声闻弟子云何得衣服饮食不以为劳。<a id="a-NQ"></a>此是多欲无厌足人。<a id="a-NR"></a>佛语调达。<a id="a-NS"></a>汝勿乐此法破和合僧。<a id="a-NT"></a>是重罪也。<a id="a-NU"></a>若众僧和合。<a id="a-NV"></a>如水乳合安乐行。<a id="a-NW"></a>若破如是僧者。<a id="a-NX"></a>一劫在阿鼻地狱受诸苦痛。<a id="a-NY"></a>若僧破能令更和合者。<a id="a-NZ"></a>一劫在天上欢喜。<a id="a-Na"></a>受梵天福也。<a id="a-Nb"></a>诸比丘为调达种种方便说法。<a id="a-Nc"></a>诸善比丘见调达破和合僧。<a id="a-Nd"></a>以种种方便教化。<a id="a-Ne"></a>令其开解。<a id="a-Nf"></a>心同身同与僧和合。<a id="a-Ng"></a>如水乳合。<a id="a-Nh"></a>心同者。<a id="a-Ni"></a>心同法。<a id="a-Nj"></a>身同者。<a id="a-Nk"></a>身同共一和合布萨。<a id="a-Nl"></a>云何不同身。<a id="a-Nm"></a>虽共一处。<a id="a-Nn"></a>心行外法。<a id="a-No"></a>是名形同心不同。<a id="a-Np"></a>坚持不舍者。<a id="a-Nq"></a>执破僧事不置。<a id="a-Nr"></a>是名坚持诸比丘谏是比丘者。<a id="a-Ns"></a>诸有惭愧比丘谏诸比丘。<a id="a-Nt"></a>莫破和合僧。<a id="a-Nu"></a>令与僧同住。<a id="a-Nv"></a>诸比丘应三谏舍者善。<a id="a-Nw"></a>若不舍。<a id="a-Nx"></a>第一谏不舍突吉罗罪。<a id="a-Ny"></a>第二谏不舍偷兰遮。<a id="a-Nz"></a>第三谏不舍僧伽婆尸沙罪。<a id="a-O0"></a>外谏者。<a id="a-O1"></a>诸比丘闻欲破和合僧。<a id="a-O2"></a>往到其所谏言。<a id="a-O3"></a>长老。<a id="a-O4"></a>莫破和合僧。<a id="a-O5"></a>若破僧者甚重。<a id="a-O6"></a>若舍者善。<a id="a-O7"></a>若不舍。<a id="a-O8"></a>捉手牵至僧中语言。<a id="a-O9"></a>汝莫破和合僧。<a id="a-OA"></a>如是三谏。<a id="a-OB"></a>外软语三谏。<a id="a-OC"></a>将至僧中软语三谏不舍。<a id="a-OD"></a>悉犯突吉罗罪。<a id="a-OE"></a>若舍者善。<a id="a-OF"></a>不舍者。<a id="a-OG"></a>应作白四羯磨谏。<a id="a-OH"></a>若初白羯磨不舍。<a id="a-OI"></a>犯突吉罗罪。<a id="a-OJ"></a>若作第一羯磨不舍。<a id="a-OK"></a>犯偷兰遮罪。<a id="a-OL"></a>第二羯磨亦偷兰遮罪。<a id="a-OM"></a>第三羯磨不舍僧伽婆尸沙。<a id="a-ON"></a>问曰。<a id="a-OO"></a>第三羯磨。<a id="a-OP"></a>为初得僧伽婆尸沙。<a id="a-OQ"></a>为中得。<a id="a-OR"></a>为后得。<a id="a-OS"></a>答曰。<a id="a-OT"></a>最后得。<a id="a-OU"></a>最初犯者。<a id="a-OV"></a>调达是也。<a id="a-OW"></a>问曰。<a id="a-OX"></a>余戒最初不犯。<a id="a-OY"></a>调达亦应不犯。<a id="a-OZ"></a>答曰。<a id="a-Oa"></a>以其僧三谏不舍故。<a id="a-Ob"></a>所以犯罪。<a id="a-Oc"></a>法师曰。<a id="a-Od"></a>次第文句易可解耳。<a id="a-Oe"></a>不须广说。<a id="a-Of"></a>此戒具三事身心曰意业苦受破和合僧说竟。</p>
  <p id="aOg">尔时佛住王舍城于竹林精舍。<a id="a-Oh"></a>第二破和合戒中。<a id="a-Oi"></a>助破僧者。<a id="a-Oj"></a>心乐随从受持其法。<a id="a-Ok"></a>别众者。<a id="a-Ol"></a>不同布萨说戒自恣。<a id="a-Om"></a>为助破和合僧。<a id="a-On"></a>令僧不增长。<a id="a-Oo"></a>是名别众。<a id="a-Op"></a>我等可忍知者。<a id="a-Oq"></a>若其所说我等皆忍皆知。<a id="a-Or"></a>诸长老。<a id="a-Os"></a>莫助破和合僧。<a id="a-Ot"></a>当助和合僧。<a id="a-Ou"></a>僧和合欢喜不诤。<a id="a-Ov"></a>如水乳合。<a id="a-Ow"></a>余文句易可解耳。<a id="a-Ox"></a>余文句。<a id="a-Oy"></a>如前破僧无异。<a id="a-Oz"></a>第二破僧竟。</p>
  <p id="aP0">尔时佛住拘参毗耶于瞿私多园中。<a id="a-P1"></a>恶性难语戒中。<a id="a-P2"></a>不善行者。<a id="a-P3"></a>种种身业口业。<a id="a-P4"></a>行不善行。<a id="a-P5"></a>长老。<a id="a-P6"></a>何以向我作如是言。<a id="a-P7"></a>此是贡高语也。<a id="a-P8"></a>法师曰。<a id="a-P9"></a>我今解释其义。<a id="a-PA"></a>此恶性比丘。<a id="a-PB"></a>不受诸比丘教语言。<a id="a-PC"></a>汝等不应教我。<a id="a-PD"></a>我应教汝等。<a id="a-PE"></a>何以故。<a id="a-PF"></a>佛是我家佛。<a id="a-PG"></a>何以故。<a id="a-PH"></a>我与揵陟将佛入山学道。<a id="a-PI"></a>不见诸长老一人侍从佛者。<a id="a-PJ"></a>佛得道已而转法轮。<a id="a-PK"></a>是故佛是我家佛。<a id="a-PL"></a>法亦是我家法。<a id="a-PM"></a>是故我应教诸长老。<a id="a-PN"></a>长老不应反教我。<a id="a-PO"></a>法师曰。<a id="a-PP"></a>阐那比丘。<a id="a-PQ"></a>何以不言僧是我家僧。<a id="a-PR"></a>为与众僧斗诤故。<a id="a-PS"></a>不得言僧是我家僧。<a id="a-PT"></a>诸长老。<a id="a-PU"></a>譬如秋天树叶落地。<a id="a-PV"></a>风吹聚集共在一处。<a id="a-PW"></a>又如水上浮蓱。<a id="a-PX"></a>风吹并在一处。<a id="a-PY"></a>诸长老种种出家。<a id="a-PZ"></a>入佛法中亦复如是。<a id="a-Pa"></a>是故诸长老。<a id="a-Pb"></a>不应教我。<a id="a-Pc"></a>我应教诸长老。<a id="a-Pd"></a>自身作不可共语者。<a id="a-Pe"></a>诸同学比丘。<a id="a-Pf"></a>以波罗提木叉教。<a id="a-Pg"></a>以贡高故。<a id="a-Ph"></a>不受其语。<a id="a-Pi"></a>应可共语者。<a id="a-Pj"></a>于波罗提木叉中。<a id="a-Pk"></a>共说共罪中出故。<a id="a-Pl"></a>是以佛法中得增长。<a id="a-Pm"></a>次第文句易可解耳。<a id="a-Pn"></a>恶性戒广说竟。</p>
 </body>
</html>