<!doctype html>
<html id="z3IBV8Xqy" data-ver="1629">
 <head>
  <meta charset="utf-8">
  <meta author="僧伽跋陀罗">
  <meta library="龙藏">
  <meta catalog="小乘律">
  <meta period="萧齐">
 </head>
 <body>
  <h1 id="a1">善见毗婆沙律卷第六</h1>
  <p id="a2">默然者已受请。<a id="a-3"></a>佛告婆罗门。<a id="a-4"></a>汝勿系心家业。<a id="a-5"></a>佛已语竟。<a id="a-6"></a>复观看随其所堪而为说法。<a id="a-7"></a>说今世后世悉现令知。<a id="a-8"></a>于功德中。<a id="a-9"></a>复已受持精勤修已。<a id="a-A"></a>如来即雨法雨。<a id="a-B"></a>雨法雨已。<a id="a-C"></a>佛即从座而起还向本处。<a id="a-D"></a>是时婆罗门即集儿子孙息。<a id="a-E"></a>咄汝等辈。<a id="a-F"></a>我先请佛三月安居。<a id="a-G"></a>不得一日供设。<a id="a-H"></a>我今以三月供限。<a id="a-I"></a>并设明日语竟。<a id="a-J"></a>即馔办饮食。<a id="a-K"></a>昼夜料理。<a id="a-L"></a>至旦扫洒家内清净。<a id="a-M"></a>即以涂香烧香华鬘璎珞。<a id="a-N"></a>悬缯旛盖。<a id="a-O"></a>施敷床席。<a id="a-P"></a>皆悉精丽种种供养。<a id="a-Q"></a>备具办已。<a id="a-R"></a>来到佛所白佛言。<a id="a-S"></a>世尊。<a id="a-T"></a>饮食已办时今至矣。<a id="a-U"></a>尔时如来与比丘僧围绕而去。<a id="a-V"></a>是故律本所说。<a id="a-W"></a>佛往至婆罗门家。<a id="a-X"></a>到已与诸比丘共坐。<a id="a-Y"></a>是时婆罗门供设佛及比丘僧。<a id="a-Z"></a>比丘僧中佛为上座。<a id="a-a"></a>极美者无上味以手者自手与食令饱。<a id="a-b"></a>饱者言满足。<a id="a-c"></a>亦言快意。<a id="a-d"></a>却者言止。<a id="a-e"></a>止有三种。<a id="a-f"></a>何谓为三。<a id="a-g"></a>一者以手。<a id="a-h"></a>二者以眼。<a id="a-i"></a>三者以口。<a id="a-j"></a>食欲竟此亦易解。<a id="a-k"></a>婆罗门以三衣施佛。<a id="a-l"></a>三袈裟直金钱三千。<a id="a-m"></a>又施五百众僧白氎各一双。<a id="a-n"></a>合直金钱五十万。<a id="a-o"></a>婆罗门虽作如是施已。<a id="a-p"></a>心犹未止。<a id="a-q"></a>复更施绛钦婆罗一张。<a id="a-r"></a>又钵兜那波咤(汉言绢也)佛与比丘截断钦婆罗。<a id="a-s"></a>各作禅带及钵囊襻。<a id="a-t"></a>又断裂钵兜那波咤。<a id="a-u"></a>作腰绳漉水囊二种。<a id="a-v"></a>复有百煎药膏。<a id="a-w"></a>满一器直金钱一千。<a id="a-x"></a>以供众僧涂身。<a id="a-y"></a>法师曰。<a id="a-z"></a>布施沙门者。<a id="a-10"></a>法止四种。<a id="a-11"></a>不与世人同。<a id="a-12"></a>今已备足。<a id="a-13"></a>律本所说。<a id="a-14"></a>布施三衣不及四种。<a id="a-15"></a>我今故演耳。<a id="a-16"></a>于是婆罗门作此施已。<a id="a-17"></a>与眷属俱头面礼佛及比丘僧却坐一面。<a id="a-18"></a>尔时世尊作是念言。<a id="a-19"></a>此婆罗门及其眷属。<a id="a-1A"></a>请我夏坐。<a id="a-1B"></a>三月之中为魔所娆未闻法要。<a id="a-1C"></a>我今以其三月未听法故。<a id="a-1D"></a>并为一日敷演解说甘露法味。<a id="a-1E"></a>令其眷属各得饱满。<a id="a-1F"></a>佛为婆罗门说法竟。<a id="a-1G"></a>即起出门欲向余国。<a id="a-1H"></a>于是婆罗门及其眷属。<a id="a-1I"></a>各各头面着地为佛作礼流泪而言。<a id="a-1J"></a>唯愿世尊。<a id="a-1K"></a>哀愍我等时复一来。<a id="a-1L"></a>与我相见使不恨耳。<a id="a-1M"></a>尔时世尊于兰若中。<a id="a-1N"></a>停三日入佛境界。<a id="a-1O"></a>观诸比丘九十日中日食马麦。<a id="a-1P"></a>身体羸瘦不堪远涉。<a id="a-1Q"></a>直路而去到须离国。<a id="a-1R"></a>从须离去取波夜伽处。<a id="a-1S"></a>到已即渡大江。<a id="a-1T"></a>渡已便向婆罗那私国。<a id="a-1U"></a>到已从此而去到毗舍离城。<a id="a-1V"></a>是时世尊。<a id="a-1W"></a>便于摩呵句咤罗精舍而住。<a id="a-1X"></a>法师曰。<a id="a-1Y"></a>律毗婆沙。<a id="a-1Z"></a>名善具足毗兰若因缘竟。</p>
  <p id="a1a">迦兰陀品。</p>
  <p id="a1b">此毗婆沙义味具足。<a id="a-1c"></a>不杂他法分别戒相。<a id="a-1d"></a>于律中因缘根本所说甚为难解。<a id="a-1e"></a>此毗婆沙善能分别一切律藏。<a id="a-1f"></a>无有障碍。<a id="a-1g"></a>故名具足。</p>
  <p id="a1h">世间中尊王　　哀愍众生故</p>
  <p id="a1i">今说毗尼藏　　令众生调伏</p>
  <p id="a1j">亦将众善行　　灭除诸恶法</p>
  <p id="a1k">尔时毗舍离城。<a id="a-1l"></a>如是次第易可解耳。<a id="a-1m"></a>若有深奥不可解者。<a id="a-1n"></a>我当为说。<a id="a-1o"></a>迦兰陀者。<a id="a-1p"></a>是山鼠名。<a id="a-1q"></a>时毗舍离王将诸妓女入山游戏。<a id="a-1r"></a>王时疲倦眠一树下。<a id="a-1s"></a>妓女左右四散走戏。<a id="a-1t"></a>时树下窟中有大毒蛇。<a id="a-1u"></a>闻王酒气出欲螫王。<a id="a-1v"></a>树上有鼠。<a id="a-1w"></a>从上来下鸣唤觉王。<a id="a-1x"></a>蛇则还缩。<a id="a-1y"></a>王觉已复眠。<a id="a-1z"></a>蛇又更出而欲螫王。<a id="a-20"></a>鼠复鸣唤下来觉王。<a id="a-21"></a>王起已见树下窟中大毒蛇即生惊怖。<a id="a-22"></a>四顾求诸妓女。<a id="a-23"></a>又复不见。<a id="a-24"></a>王自念言。<a id="a-25"></a>我今复活由鼠之恩。<a id="a-26"></a>王便思惟欲报鼠恩。<a id="a-27"></a>时山边有村。<a id="a-28"></a>王即命村中。<a id="a-29"></a>自今以后我之禄限。<a id="a-2A"></a>悉回供鼠。<a id="a-2B"></a>因此鼠故。<a id="a-2C"></a>即号此村。<a id="a-2D"></a>名为迦兰陀村。<a id="a-2E"></a>迦兰陀子者。<a id="a-2F"></a>是时村中有一长者。<a id="a-2G"></a>有金钱四十亿。<a id="a-2H"></a>王即赐长者位。<a id="a-2I"></a>因村名故。<a id="a-2J"></a>号迦兰陀长者。<a id="a-2K"></a>法师问曰。<a id="a-2L"></a>长者独名迦兰陀。<a id="a-2M"></a>余人亦尔。<a id="a-2N"></a>答曰。<a id="a-2O"></a>悉名迦兰陀。<a id="a-2P"></a>律本所说。<a id="a-2Q"></a>须提那者。<a id="a-2R"></a>是迦兰陀长者子多知识。<a id="a-2S"></a>知识者。<a id="a-2T"></a>苦乐共同。<a id="a-2U"></a>时有因缘往毗舍离。<a id="a-2V"></a>因缘者。<a id="a-2W"></a>寻觅负债人。<a id="a-2X"></a>复有法师言。<a id="a-2Y"></a>九月九日国人大集游戏。<a id="a-2Z"></a>以是之故。<a id="a-2a"></a>须提那往观看。<a id="a-2b"></a>尔时世尊九月前十五日至毗舍离见者。<a id="a-2c"></a>问何谓为见。<a id="a-2d"></a>答曰。<a id="a-2e"></a>须提那清旦食竟。<a id="a-2f"></a>见诸人偏袒右肩赍持种种华香往至佛所欲供养听法从城门出。<a id="a-2g"></a>须提那见已而问。<a id="a-2h"></a>咄善人何处去耶。<a id="a-2i"></a>答言。<a id="a-2j"></a>今往佛所供养听法。<a id="a-2k"></a>须提那曰。<a id="a-2l"></a>善哉。<a id="a-2m"></a>我亦随去。<a id="a-2n"></a>尔时世尊四众围绕。<a id="a-2o"></a>以梵音声为众说法。<a id="a-2p"></a>须提那到已。<a id="a-2q"></a>见佛为大众说法故。<a id="a-2r"></a>律本名为见。<a id="a-2s"></a>法师曰。<a id="a-2t"></a>此是须提那往昔福因令其发悟。<a id="a-2u"></a>须提那。<a id="a-2v"></a>心自念言。<a id="a-2w"></a>云何因缘得入听法。<a id="a-2x"></a>何以故。<a id="a-2y"></a>四众围绕至心听法。<a id="a-2z"></a>不可移动难得入故。<a id="a-30"></a>是时迦兰陀子须提那渐近众边。<a id="a-31"></a>问曰。<a id="a-32"></a>何不入众。<a id="a-33"></a>答曰。<a id="a-34"></a>为后到故。<a id="a-35"></a>是以近众边坐。<a id="a-36"></a>律本所说。<a id="a-37"></a>迦兰陀子须提那。<a id="a-38"></a>往到众所坐一处已。<a id="a-39"></a>迦兰陀子须提那而作是念。<a id="a-3A"></a>问曰。<a id="a-3B"></a>坐已作是念。<a id="a-3C"></a>为闻法已作是念。<a id="a-3D"></a>答曰。<a id="a-3E"></a>闻佛赞叹戒定慧已作是念。<a id="a-3F"></a>问曰。<a id="a-3G"></a>念何等。<a id="a-3H"></a>答曰。<a id="a-3I"></a>当作是念。<a id="a-3J"></a>佛一一分别说法。<a id="a-3K"></a>我已知反覆思惟。<a id="a-3L"></a>戒定慧中义理一味。<a id="a-3M"></a>作是念。<a id="a-3N"></a>我在家修戒定慧梵行。<a id="a-3O"></a>一日得过者其事甚难。<a id="a-3P"></a>不宜在家。<a id="a-3Q"></a>如磨琢者。<a id="a-3R"></a>问曰。<a id="a-3S"></a>何谓磨琢。<a id="a-3T"></a>答曰。<a id="a-3U"></a>如人磨琢极能白净。<a id="a-3V"></a>在家修如琢者亦甚难得。<a id="a-3W"></a>我今云何得剃除须发。<a id="a-3X"></a>披袈裟衣而修梵行。<a id="a-3Y"></a>我得出有为家入无为家。<a id="a-3Z"></a>问曰。<a id="a-3a"></a>何谓有为家无为家。<a id="a-3b"></a>答曰。<a id="a-3c"></a>有为家者。<a id="a-3d"></a>耕田种植贩货种种事业。<a id="a-3e"></a>无为家者。<a id="a-3f"></a>无诸事业寂然无欲。<a id="a-3g"></a>是名出有为家入无为家。<a id="a-3h"></a>众起未久往到佛所者。<a id="a-3i"></a>须提那众未起时。<a id="a-3j"></a>往到佛所不求出家。<a id="a-3k"></a>何以故。<a id="a-3l"></a>若求出家者。<a id="a-3m"></a>兄弟眷属在坐听法。<a id="a-3n"></a>当作留难而作是言。<a id="a-3o"></a>父母唯汝一子。<a id="a-3p"></a>若求出家谁当侍养。<a id="a-3q"></a>作是语已必捉将还。<a id="a-3r"></a>则作我出家艰难。<a id="a-3s"></a>须提那与众俱退。<a id="a-3t"></a>行至数步方便而还。<a id="a-3u"></a>往到佛所便求出家。<a id="a-3v"></a>是故律本说。<a id="a-3w"></a>众起未久。<a id="a-3x"></a>须提那往到佛所。<a id="a-3y"></a>唯愿世尊。<a id="a-3z"></a>从罗睺出家之后。<a id="a-40"></a>父母不听出家佛不得度。<a id="a-41"></a>是故佛问须提那。<a id="a-42"></a>汝父母听汝出家不。<a id="a-43"></a>法师曰。<a id="a-44"></a>此句次第易解。<a id="a-45"></a>自当知。<a id="a-46"></a>应作已讫者。<a id="a-47"></a>须提那心乐出家。<a id="a-48"></a>于游戏处心不染着。<a id="a-49"></a>于诸债主得与不得匆匆而还。<a id="a-4A"></a>次第易解。<a id="a-4B"></a>阿摩多多者(汉言阿摩是母多多者言父也)汝者易解。<a id="a-4C"></a>一子者。<a id="a-4D"></a>唯汝一子无兄弟。<a id="a-4E"></a>法师曰。<a id="a-4F"></a>父母何以作是言。<a id="a-4G"></a>为念故。<a id="a-4H"></a>住在欢乐者。<a id="a-4I"></a>从小至大不经辛苦。<a id="a-4J"></a>自初生时乳母抱养遂及长大。<a id="a-4K"></a>百味饮食恒相给恤。<a id="a-4L"></a>车马出入脚不践地。<a id="a-4M"></a>是名住在欢乐。<a id="a-4N"></a>父告须提那。<a id="a-4O"></a>汝小苦亦不知。<a id="a-4P"></a>不知苦者。<a id="a-4Q"></a>一苦破作十分。<a id="a-4R"></a>于一分苦汝亦未经知。<a id="a-4S"></a>我至死不与汝别离者。<a id="a-4T"></a>父母言。<a id="a-4U"></a>我生世若汝死亦不弃舍。<a id="a-4V"></a>况今生别无有此理。<a id="a-4W"></a>即于此中卧地上者。<a id="a-4X"></a>言无毡席而卧地上。<a id="a-4Y"></a>供养者。<a id="a-4Z"></a>问曰。<a id="a-4a"></a>云何为供养。<a id="a-4b"></a>答曰。<a id="a-4c"></a>男女妓乐琴瑟箫笛箜篌琵琶种种音声。<a id="a-4d"></a>与诸知识而娱乐之。<a id="a-4e"></a>诸知识人方便慰喻令其心退。<a id="a-4f"></a>于五欲中食。<a id="a-4g"></a>问曰。<a id="a-4h"></a>何谓为食。<a id="a-4i"></a>答曰。<a id="a-4j"></a>食者。<a id="a-4k"></a>自己身与妇于五欲中共相娱乐。<a id="a-4l"></a>复作功德者。<a id="a-4m"></a>言供佛法僧。<a id="a-4n"></a>得种种布施修治善道者作功德。<a id="a-4o"></a>默然而住者。<a id="a-4p"></a>父母种种教化令其心息。<a id="a-4q"></a>如是父母反覆至三。<a id="a-4r"></a>执志不转。<a id="a-4s"></a>父母唤须提那知识。<a id="a-4t"></a>而言曰。<a id="a-4u"></a>此卿等知识。<a id="a-4v"></a>今卧在地上。<a id="a-4w"></a>我已三请永不肯起。<a id="a-4x"></a>卿等为我令止出家。<a id="a-4y"></a>于是诸知识往至须提那所。<a id="a-4z"></a>三过作如是言。<a id="a-50"></a>知识卿父母唯卿一子。<a id="a-51"></a>若必出家。<a id="a-52"></a>父母年老谁当供养。<a id="a-53"></a>卿出家者。<a id="a-54"></a>愁忧憔悴致死无疑。<a id="a-55"></a>于卿何益。<a id="a-56"></a>卿豪贵出家者。<a id="a-57"></a>捉瓦器乞食。<a id="a-58"></a>或粗或恶或得或不得。<a id="a-59"></a>日复一食而复独眠。<a id="a-5A"></a>若修习梵行此法甚难。<a id="a-5B"></a>如是种种方便永无退心。<a id="a-5C"></a>诸知识议言。<a id="a-5D"></a>今当听其出家。<a id="a-5E"></a>即往须提那父母所劝。<a id="a-5F"></a>放出家听已。<a id="a-5G"></a>是故律本说。<a id="a-5H"></a>迦兰陀子须提那知识。<a id="a-5I"></a>往至父母所。<a id="a-5J"></a>知识向须提那言。<a id="a-5K"></a>卿父母已听卿出家。<a id="a-5L"></a>须提那即从地而起欢喜踊跃。<a id="a-5M"></a>须提那七日不食身体羸瘦。<a id="a-5N"></a>父母以香汤洗浴。<a id="a-5O"></a>以油涂身洗梳头发。<a id="a-5P"></a>作种种饮食肴膳。<a id="a-5Q"></a>三四日中体力平复。<a id="a-5R"></a>于是须提那礼父母。<a id="a-5S"></a>于是流泪与别。<a id="a-5T"></a>往到佛所。<a id="a-5U"></a>唯愿世尊度我出家者。<a id="a-5V"></a>问曰。<a id="a-5W"></a>为是如来度。<a id="a-5X"></a>为众僧度。<a id="a-5Y"></a>答曰。<a id="a-5Z"></a>比丘度。<a id="a-5a"></a>是时世尊边有一乞食比丘。<a id="a-5b"></a>佛告乞食比丘。<a id="a-5c"></a>汝可度须提那出家与具足戒。<a id="a-5d"></a>比丘答。<a id="a-5e"></a>善哉世尊。<a id="a-5f"></a>即取须提那度为沙门。<a id="a-5g"></a>即字尊与比丘与具足戒。<a id="a-5h"></a>是故律本说。<a id="a-5i"></a>是时须提那。<a id="a-5j"></a>于佛所得出家。<a id="a-5k"></a>已受具足戒。<a id="a-5l"></a>受头陀法。<a id="a-5m"></a>头陀者。<a id="a-5n"></a>汉言抖擞烦恼尘垢。<a id="a-5o"></a>受者言行。<a id="a-5p"></a>阿兰若者。<a id="a-5q"></a>弃舍聚落房舍。<a id="a-5r"></a>住阿兰若处乞食。<a id="a-5s"></a>乞食者。<a id="a-5t"></a>不受长利养。<a id="a-5u"></a>弃舍十四食。<a id="a-5v"></a>受粪扫衣者。<a id="a-5w"></a>不受檀越衣。<a id="a-5x"></a>次第乞食者。<a id="a-5y"></a>不越次。<a id="a-5z"></a>拔阇村者。<a id="a-60"></a>拔阇王村财宝无量。<a id="a-61"></a>财者。<a id="a-62"></a>朝冥受用。<a id="a-63"></a>宝者。<a id="a-64"></a>恒覆藏不令人见。<a id="a-65"></a>无量者过数。<a id="a-66"></a>饮食丰饶者。<a id="a-67"></a>日日恒有盈长饮食。<a id="a-68"></a>料理房舍者。<a id="a-69"></a>摒挡床席卷叠覆蔽。<a id="a-6A"></a>赍六十大银盘者。<a id="a-6B"></a>一盘堪十人食。<a id="a-6C"></a>合供六百众僧饮食。<a id="a-6D"></a>食者取也。<a id="a-6E"></a>问曰。<a id="a-6F"></a>何谓为取。<a id="a-6G"></a>答曰。<a id="a-6H"></a>取四大力。<a id="a-6I"></a>回与者。<a id="a-6J"></a>舍与众僧心不恋慕。<a id="a-6K"></a>自入乞食。<a id="a-6L"></a>家中婢将经宿残饭不中食出外掷弃。<a id="a-6M"></a>经宿或一二夜饭醋臭。<a id="a-6N"></a>问曰。<a id="a-6O"></a>为是粳米为是粟米。<a id="a-6P"></a>答曰。<a id="a-6Q"></a>粟饭也。<a id="a-6R"></a>大姊者。<a id="a-6S"></a>出家人不得唤为婢。<a id="a-6T"></a>故唤姊掷我钵中。<a id="a-6U"></a>问曰。<a id="a-6V"></a>出家人得作是语不。<a id="a-6W"></a>答曰得。<a id="a-6X"></a>何以故。<a id="a-6Y"></a>主人弃薄故。<a id="a-6Z"></a>如此弃掷之物。<a id="a-6a"></a>亦可得言将与我内置我钵。<a id="a-6b"></a>法师曰。<a id="a-6c"></a>有一比丘乞食。<a id="a-6d"></a>见人担残宿饭欲掷弃。<a id="a-6e"></a>比丘言。<a id="a-6f"></a>若必弃者置与我钵。<a id="a-6g"></a>是比丘佛所赞叹。<a id="a-6h"></a>问曰。<a id="a-6i"></a>唯饭一种得余物亦得。<a id="a-6j"></a>答曰。<a id="a-6k"></a>一切掷弃之物皆得索取。<a id="a-6l"></a>勿生狐疑。<a id="a-6m"></a>手足者。<a id="a-6n"></a>乞食下钵受食露手至腕。<a id="a-6o"></a>足者。<a id="a-6p"></a>从踝上四指。<a id="a-6q"></a>音声者。<a id="a-6r"></a>须提那唤时得闻声。<a id="a-6s"></a>忆识者。<a id="a-6t"></a>识其三相。<a id="a-6u"></a>佛成道十二年后须提那出家。<a id="a-6v"></a>须提那在他国八年。<a id="a-6w"></a>学道八年后还迦兰陀村。<a id="a-6x"></a>佛成道已二十年。<a id="a-6y"></a>须提那别家已经八年。<a id="a-6z"></a>婢是故不识。<a id="a-70"></a>入白大家言者。<a id="a-71"></a>问曰。<a id="a-72"></a>何不即问而入白大家。<a id="a-73"></a>答曰。<a id="a-74"></a>婢见畏难故。<a id="a-75"></a>不敢辄问。<a id="a-76"></a>是故匆匆入白。<a id="a-77"></a>若审尔者谛墙边而食者。<a id="a-78"></a>尔时村中家家。<a id="a-79"></a>各于墙边作小屋贮水浆。<a id="a-7A"></a>拟乞食人止息所须随意。<a id="a-7B"></a>是故律本说。<a id="a-7C"></a>出门外于墙边而食何物人者。<a id="a-7D"></a>父问须提那。<a id="a-7E"></a>何物人于墙边食此残宿饭。<a id="a-7F"></a>出家人不应如此食此宿饭。<a id="a-7G"></a>父向须提那言。<a id="a-7H"></a>汝在家时。<a id="a-7I"></a>肴膳饮食于中嫌呵。<a id="a-7J"></a>或言粗恶冷热不调。<a id="a-7K"></a>汝今食此残宿饭。<a id="a-7L"></a>如食甘露无有怨言。<a id="a-7M"></a>法师曰。<a id="a-7N"></a>须提那父应作是语。<a id="a-7O"></a>但父心中逼切。<a id="a-7P"></a>不得申如此语。<a id="a-7Q"></a>师师相承作如是解。<a id="a-7R"></a>捉手俱共还家者。<a id="a-7S"></a>问曰。<a id="a-7T"></a>何以与白衣捉手还家。</p>
  <p id="a7U">答曰。<a id="a-7V"></a>须提那为人至孝。<a id="a-7W"></a>父既捉手不违父命。<a id="a-7X"></a>俱共还家受请默然而住者。<a id="a-7Y"></a>问曰。<a id="a-7Z"></a>须提那受上乞食法。<a id="a-7a"></a>何以受父请。<a id="a-7b"></a>答曰。<a id="a-7c"></a>须提那当作是念。<a id="a-7d"></a>离家既久。<a id="a-7e"></a>若不受檀越请者檀越当生恶心。<a id="a-7f"></a>以哀愍故。<a id="a-7g"></a>为受一请。<a id="a-7h"></a>受者令知。<a id="a-7i"></a>金银聚者。<a id="a-7j"></a>问曰。<a id="a-7k"></a>为铤为碎。<a id="a-7l"></a>答曰钱。<a id="a-7m"></a>人者。<a id="a-7n"></a>亦不长不短。<a id="a-7o"></a>于后施幔者。<a id="a-7p"></a>疑静处绕四周安幔。<a id="a-7q"></a>晨朝着衣钵者。<a id="a-7r"></a>应请也。<a id="a-7s"></a>问曰。<a id="a-7t"></a>何不待檀越来赴而自往耶。<a id="a-7u"></a>答曰已报。<a id="a-7v"></a>律中不说。<a id="a-7w"></a>母者。<a id="a-7x"></a>能生他为义。<a id="a-7y"></a>母物者。<a id="a-7z"></a>从外家随母来是。<a id="a-80"></a>朝冥洗浴用直余。<a id="a-81"></a>我先娉汝母物限复未出我物未出。<a id="a-82"></a>汝祖父母物亦未出。<a id="a-83"></a>未出者。<a id="a-84"></a>言财物无量。<a id="a-85"></a>汝可还俗者。<a id="a-86"></a>父语须提那。<a id="a-87"></a>汝可舍弃出家衣服。<a id="a-88"></a>还俗着好衣服受五欲乐。<a id="a-89"></a>汝出家非是畏王使故出家。<a id="a-8A"></a>非负债出家不能复俗者。<a id="a-8B"></a>须提那语檀越。<a id="a-8C"></a>我极乐梵行。<a id="a-8D"></a>我于复俗心无贪着。<a id="a-8E"></a>愿檀越勿有所怪。<a id="a-8F"></a>须提那语檀越。<a id="a-8G"></a>我有所白愿勿嗔责。<a id="a-8H"></a>父答善哉善哉者。<a id="a-8I"></a>父闻须提那作是语。<a id="a-8J"></a>心中欢喜故赞善哉。<a id="a-8K"></a>取麻布作大囊。<a id="a-8L"></a>以金银内里。<a id="a-8M"></a>坚缚囊口十余车。<a id="a-8N"></a>载至大江中深处弃之。<a id="a-8O"></a>为此因缘者。<a id="a-8P"></a>须提那语辞用宝何为。<a id="a-8Q"></a>缘此宝故能起诸烦恼。<a id="a-8R"></a>水火盗贼悉从斯生。<a id="a-8S"></a>毛竖者。<a id="a-8T"></a>或有国王。<a id="a-8U"></a>见宝物多便来求索。<a id="a-8V"></a>或有盗贼而来劫夺。<a id="a-8W"></a>或为水火之焚漂。<a id="a-8X"></a>深思惟此已。<a id="a-8Y"></a>举身震栗毛为之竖。<a id="a-8Z"></a>日夜守护者。<a id="a-8a"></a>未瞑时便处分前后。<a id="a-8b"></a>布置人力持时卓逻。<a id="a-8c"></a>关闭门户极令坚密。<a id="a-8d"></a>勿使劫盗得入怨家所伺故名守护。<a id="a-8e"></a>唤新妇者。<a id="a-8f"></a>须提那父种种方便。<a id="a-8g"></a>令须提那还俗。<a id="a-8h"></a>了无从意故。<a id="a-8i"></a>唤新妇言。<a id="a-8j"></a>唯汝先相爱念。<a id="a-8k"></a>能令其心回。<a id="a-8l"></a>何以故。<a id="a-8m"></a>一切财宝犹不能坏。<a id="a-8n"></a>唯有女人能令人回转。<a id="a-8o"></a>天上玉女端正若为者。<a id="a-8p"></a>此是新妇问须提那辞。<a id="a-8q"></a>新妇所以见诸刹利及诸贵姓舍诸财宝及宫殿妻子眷属。<a id="a-8r"></a>意谓诸种姓悉皆为求天玉女故而修梵行。<a id="a-8s"></a>不为天女者。<a id="a-8t"></a>不求天女。<a id="a-8u"></a>新妇闻须提那以妹相答。<a id="a-8v"></a>自谓先夫妇共床寝息。<a id="a-8w"></a>今唤为妹。<a id="a-8x"></a>即是共父母生之义。<a id="a-8y"></a>故生大苦恼闷绝躃地。<a id="a-8z"></a>勿触恼者。<a id="a-90"></a>莫以财宝及女欲触或我心。<a id="a-91"></a>可留续种者。<a id="a-92"></a>父母语须提那。<a id="a-93"></a>愿汝恒修梵行。<a id="a-94"></a>于虚空中而入涅槃。<a id="a-95"></a>愿汝留一子以续种姓。<a id="a-96"></a>勿令财宝空失无有主领。<a id="a-97"></a>我等死亡。<a id="a-98"></a>必入梨车毗王库藏故。<a id="a-99"></a>请求续种耳。<a id="a-9A"></a>须提那答。<a id="a-9B"></a>此事甚易我能为之。<a id="a-9C"></a>问曰。<a id="a-9D"></a>何以须提那作是言。<a id="a-9E"></a>须提那心生念言。<a id="a-9F"></a>若我不与种者。<a id="a-9G"></a>终不置我日夜恼我。<a id="a-9H"></a>我若与子令其心息。<a id="a-9I"></a>不复娆我。<a id="a-9J"></a>我因此故。<a id="a-9K"></a>得安住道门修习梵行。<a id="a-9L"></a>月华者。<a id="a-9M"></a>月生水华。<a id="a-9N"></a>此是血名。<a id="a-9O"></a>女人法。<a id="a-9P"></a>欲怀胎时。<a id="a-9Q"></a>于儿胞处生一血聚。<a id="a-9R"></a>七日自破从此血出。<a id="a-9S"></a>若血出不断者。<a id="a-9T"></a>男精不住即共流出。<a id="a-9U"></a>若尽出者。<a id="a-9V"></a>以男精还复其处。<a id="a-9W"></a>然后成胎。<a id="a-9X"></a>譬如田家耕治调熟。<a id="a-9Y"></a>然大过水以谷下中。<a id="a-9Z"></a>谷浮水上流出四面。<a id="a-9a"></a>何以故。<a id="a-9b"></a>水大谷不着泥故。<a id="a-9c"></a>不成根株。<a id="a-9d"></a>女人亦复如是。<a id="a-9e"></a>若血尽已男精得住。<a id="a-9f"></a>即便有胎。<a id="a-9g"></a>捉妇臂者。<a id="a-9h"></a>此是抱将。<a id="a-9i"></a>入深处共为欲事。<a id="a-9j"></a>尔时佛从菩提树下。<a id="a-9k"></a>二十年中未为诸弟子结戒。<a id="a-9l"></a>诸弟子既新涉学故。<a id="a-9m"></a>佛未为制戒。<a id="a-9n"></a>须提那不知罪相。<a id="a-9o"></a>谓之无罪。<a id="a-9p"></a>若须提那以知罪相者。<a id="a-9q"></a>乃可没命何敢有犯。<a id="a-9r"></a>三行不净者。<a id="a-9s"></a>三过捉妇共作不净。<a id="a-9t"></a>行不净故而便有胎。<a id="a-9u"></a>法师曰。<a id="a-9v"></a>有与无。<a id="a-9w"></a>答曰有。<a id="a-9x"></a>何谓有。<a id="a-9y"></a>一者身相触。<a id="a-9z"></a>二者取衣。<a id="a-A0"></a>三者下精。<a id="a-A1"></a>四者手摩脐下。<a id="a-A2"></a>五者见。<a id="a-A3"></a>六者声。<a id="a-A4"></a>七者香。<a id="a-A5"></a>以此七事女人怀胎。<a id="a-A6"></a>问曰。<a id="a-A7"></a>何谓为摩细滑。<a id="a-A8"></a>有女人月水生时嬉乐男子。<a id="a-A9"></a>若男子以身触其一一身分。<a id="a-AA"></a>即生贪着而便怀胎。<a id="a-AB"></a>此是相触怀胎。<a id="a-AC"></a>问曰。<a id="a-AD"></a>何谓取衣。<a id="a-AE"></a>答曰。<a id="a-AF"></a>如优陀夷比丘。<a id="a-AG"></a>与妇俱共出家。<a id="a-AH"></a>分别久。<a id="a-AI"></a>优陀夷往到比丘尼所。<a id="a-AJ"></a>两情欲爱不止。<a id="a-AK"></a>各相发开。<a id="a-AL"></a>欲精出污优陀夷衣。<a id="a-AM"></a>以衣与比丘尼。<a id="a-AN"></a>比丘尼得已便舐之。<a id="a-AO"></a>复取内女根中。<a id="a-AP"></a>即便怀胎。<a id="a-AQ"></a>有女人华水生时触男子衣。<a id="a-AR"></a>是名取衣。<a id="a-AS"></a>问曰。<a id="a-AT"></a>何谓为下精。<a id="a-AU"></a>答曰。<a id="a-AV"></a>如鹿子道士母。<a id="a-AW"></a>往昔有一鹿母行。<a id="a-AX"></a>次第至一道士处。<a id="a-AY"></a>道士小便有精气俱下。<a id="a-AZ"></a>鹿母时正华水生。<a id="a-Aa"></a>嗅看小便汁。<a id="a-Ab"></a>欲心着而欲饮。<a id="a-Ac"></a>遂怀胎。<a id="a-Ad"></a>生鹿子道士。<a id="a-Ae"></a>是名下精。<a id="a-Af"></a>摩脐下者。<a id="a-Ag"></a>如睒菩萨父母欲盲。<a id="a-Ah"></a>天帝释逆知。<a id="a-Ai"></a>下来至其所而言。<a id="a-Aj"></a>宜合阴阳当生儿。<a id="a-Ak"></a>夫妇既悉出家为道。<a id="a-Al"></a>答言。<a id="a-Am"></a>我等已出家。<a id="a-An"></a>法不得如此。<a id="a-Ao"></a>帝释复言。<a id="a-Ap"></a>若不合阴阳。<a id="a-Aq"></a>可以手摩脐下。<a id="a-Ar"></a>即随言便怀胎而生睒。<a id="a-As"></a>是名手摩脐下。<a id="a-At"></a>闵陀婆耶。<a id="a-Au"></a>与栴陀钵殊多。<a id="a-Av"></a>二人亦如是生。<a id="a-Aw"></a>问曰。<a id="a-Ax"></a>何谓为见。<a id="a-Ay"></a>答曰。<a id="a-Az"></a>有一女人。<a id="a-B0"></a>月华成不得男子合。<a id="a-B1"></a>欲情极盛唯视男子为志。<a id="a-B2"></a>譬如王宫婇女亦复如是。<a id="a-B3"></a>即便怀胎。<a id="a-B4"></a>是名见。<a id="a-B5"></a>问曰。<a id="a-B6"></a>何谓为声。<a id="a-B7"></a>答曰。<a id="a-B8"></a>譬如白鹭鸟悉是雌无雄。<a id="a-B9"></a>到春时阳气始布雷鸣。<a id="a-BA"></a>雌但一心闻声便怀胎。<a id="a-BB"></a>鸡亦有时如此。<a id="a-BC"></a>但闻雄声亦怀胎。<a id="a-BD"></a>是名声。<a id="a-BE"></a>问曰。<a id="a-BF"></a>何谓为香。<a id="a-BG"></a>答曰。<a id="a-BH"></a>如秦牛母。<a id="a-BI"></a>但嗅特气而怀子。<a id="a-BJ"></a>是名香。<a id="a-BK"></a>须提那不如此。<a id="a-BL"></a>实行不净法。<a id="a-BM"></a>男女欲色俱合便托生。<a id="a-BN"></a>三事悉合然后生子。<a id="a-BO"></a>须提那如是。<a id="a-BP"></a>是时地神见须提那行不净法。<a id="a-BQ"></a>即大叫唤。<a id="a-BR"></a>一切作诸恶法无人不知。<a id="a-BS"></a>初作者。<a id="a-BT"></a>护身神见。<a id="a-BU"></a>次知他心天人知。<a id="a-BV"></a>如此之人天神俱见。<a id="a-BW"></a>是故大叫唤。<a id="a-BX"></a>展转相承传至于梵天者。<a id="a-BY"></a>置无色界。<a id="a-BZ"></a>余者悉闻知。<a id="a-Ba"></a>时子渐渐长大与母俱共出家者。<a id="a-Bb"></a>续种年八岁。<a id="a-Bc"></a>与续种母出家。<a id="a-Bd"></a>母依比丘尼。<a id="a-Be"></a>续种依比丘僧。<a id="a-Bf"></a>各得善知识。<a id="a-Bg"></a>是故律本说。<a id="a-Bh"></a>即共出家次第得阿罗汉果。<a id="a-Bi"></a>即生悔心者。<a id="a-Bj"></a>前既作不净行故。<a id="a-Bk"></a>恒日夜生悔心。<a id="a-Bl"></a>于利我不得利者。<a id="a-Bm"></a>于佛法中修习梵行得三达智。<a id="a-Bn"></a>我不得此利。<a id="a-Bo"></a>是名于利。<a id="a-Bp"></a>我不得此利。<a id="a-Bq"></a>我得恶利者。<a id="a-Br"></a>余人出家得善利。<a id="a-Bs"></a>我不得善利得恶利。<a id="a-Bt"></a>梵行者。<a id="a-Bu"></a>总持戒定慧藏。<a id="a-Bv"></a>而我不得总持。<a id="a-Bw"></a>羸瘦者。<a id="a-Bx"></a>为自悔所行饮食不通。<a id="a-By"></a>是故血肉燋小。<a id="a-Bz"></a>形体色变者。<a id="a-C0"></a>如树叶萎黄欲落。<a id="a-C1"></a>筋脉悉现者。<a id="a-C2"></a>为无肉血故筋脉悉现。<a id="a-C3"></a>心亦蔽塞者。<a id="a-C4"></a>心孔悉闭也。<a id="a-C5"></a>羞耻低头者。<a id="a-C6"></a>于清净行自观不善而生羞耻。<a id="a-C7"></a>时诸比丘各出房前游戏。<a id="a-C8"></a>见须提那羸瘦而问。<a id="a-C9"></a>先面貌休满者。<a id="a-CA"></a>身体美满手足平正肥壮。<a id="a-CB"></a>今何以羸瘦。<a id="a-CC"></a>诸比丘语须提那。<a id="a-CD"></a>汝于梵行中何所忧恨。<a id="a-CE"></a>为不乐出家耶。<a id="a-CF"></a>须提那答。<a id="a-CG"></a>诸长老。<a id="a-CH"></a>我于梵行非不乐。<a id="a-CI"></a>于清净法勤心修治。<a id="a-CJ"></a>为我已作恶法故。<a id="a-CK"></a>已作恶者。<a id="a-CL"></a>已得恶法。<a id="a-CM"></a>恒在眼前见。<a id="a-CN"></a>诸比丘语须提那言。<a id="a-CO"></a>汝所作足可狐疑。<a id="a-CP"></a>问曰。<a id="a-CQ"></a>何谓狐疑。<a id="a-CR"></a>答曰。<a id="a-CS"></a>于清净法中为不净行故。<a id="a-CT"></a>而生狐疑。<a id="a-CU"></a>不得修梵行。<a id="a-CV"></a>于是诸比丘作方便。<a id="a-CW"></a>释须提那意而作是言。<a id="a-CX"></a>不尔长老。<a id="a-CY"></a>佛以种种方便说法离欲者。<a id="a-CZ"></a>所以佛为一切众生。<a id="a-Ca"></a>于三界中说五欲法。<a id="a-Cb"></a>皆令离欲不使得合。<a id="a-Cc"></a>语异而义同。<a id="a-Cd"></a>说法令爱尽者。<a id="a-Ce"></a>令至涅槃不住三界。<a id="a-Cf"></a>是故不令爱。<a id="a-Cg"></a>佛已如是说欲。<a id="a-Ch"></a>令分别不共。<a id="a-Ci"></a>汝今而合者。<a id="a-Cj"></a>佛说离不净行。<a id="a-Ck"></a>而汝与故二作不净行。<a id="a-Cl"></a>此义易解。<a id="a-Cm"></a>佛种种说法令离迷惑者。<a id="a-Cn"></a>佛所以为众生说法。<a id="a-Co"></a>令除迷惑断渴爱者。<a id="a-Cp"></a>所以一切众生渴于五欲。<a id="a-Cq"></a>佛说法令众生断除渴爱故。<a id="a-Cr"></a>断种者。<a id="a-Cs"></a>佛说法令断三界种爱尽涅槃。<a id="a-Ct"></a>爱者。<a id="a-Cu"></a>三界爱欲众生所以不得出。<a id="a-Cv"></a>为爱欲所缠缚。<a id="a-Cw"></a>尽者。<a id="a-Cx"></a>灭为爱尽。<a id="a-Cy"></a>而得涅槃者。<a id="a-Cz"></a>三界中四生五道七识。<a id="a-D0"></a>住九众生居。<a id="a-D1"></a>从此至彼从彼还此。<a id="a-D2"></a>犹如綖绣衣孔更相贯穿缠缚。<a id="a-D3"></a>不解爱即缠缚。<a id="a-D4"></a>尽即灭也。<a id="a-D5"></a>爱尽者即涅槃也。<a id="a-D6"></a>又涅槃者。<a id="a-D7"></a>涅者言不。<a id="a-D8"></a>槃者言织。<a id="a-D9"></a>谓不织义。<a id="a-DA"></a>佛说除欲者。<a id="a-DB"></a>五尘欲烦恼欲。<a id="a-DC"></a>皆悉令除。<a id="a-DD"></a>知欲者。<a id="a-DE"></a>一切诸欲应一一知已而调伏之。<a id="a-DF"></a>是名为知。<a id="a-DG"></a>渴欲者。<a id="a-DH"></a>于诸欲中极求欲。<a id="a-DI"></a>思欲者。<a id="a-DJ"></a>有所思与欲共思。<a id="a-DK"></a>烦闷欲者。<a id="a-DL"></a>于五欲中思未得。<a id="a-DM"></a>而生烦闷。<a id="a-DN"></a>此说皆道谛所说。<a id="a-DO"></a>前句说世间法。<a id="a-DP"></a>后句说出世间法。<a id="a-DQ"></a>长老是不信人不信令信者为作恶法故。<a id="a-DR"></a>未信心人不得令信。<a id="a-DS"></a>长老信心者。<a id="a-DT"></a>更回转其心。<a id="a-DU"></a>回转心者。<a id="a-DV"></a>于法中信心而生悔恨。<a id="a-DW"></a>若人以道信心。<a id="a-DX"></a>譬如须弥山四方风摇不能转动。<a id="a-DY"></a>此信心者亦复如是。<a id="a-DZ"></a>是故律本所说。<a id="a-Da"></a>有人如此无人如此时诸比丘以事白世尊。<a id="a-Db"></a>诸比丘以须提那所作恶法。<a id="a-Dc"></a>而白佛令知。<a id="a-Dd"></a>心不希佛独誉已。<a id="a-De"></a>亦不令佛贱薄。<a id="a-Df"></a>遣须提那。<a id="a-Dg"></a>出于清净法中。<a id="a-Dh"></a>又不以此恶法斗乱故。<a id="a-Di"></a>但依实理而言。<a id="a-Dj"></a>诸比丘各自念言。<a id="a-Dk"></a>垢法已起。<a id="a-Dl"></a>白世尊言。<a id="a-Dm"></a>今垢法已起。<a id="a-Dn"></a>愿为声闻弟子结戒。<a id="a-Do"></a>以此因缘集比丘僧者。<a id="a-Dp"></a>以须提那所行恶过圣人法。<a id="a-Dq"></a>是故集比丘僧。<a id="a-Dr"></a>佛即贱薄须提那者。<a id="a-Ds"></a>若人作恶法应薄贱。<a id="a-Dt"></a>如来即薄贱。<a id="a-Du"></a>有人能持戒精进者。<a id="a-Dv"></a>应赞叹如来即赞叹。<a id="a-Dw"></a>如此善恶行者。<a id="a-Dx"></a>佛不覆藏。<a id="a-Dy"></a>如须提那者应薄贱。<a id="a-Dz"></a>是故律本所说。<a id="a-E0"></a>应薄贱如来以慈悲心薄贱。<a id="a-E1"></a>佛言。<a id="a-E2"></a>汝痴人空无所有。<a id="a-E3"></a>痴者。<a id="a-E4"></a>应作而不作。<a id="a-E5"></a>不应作而作。<a id="a-E6"></a>不顺从作即不净。<a id="a-E7"></a>以不净故。<a id="a-E8"></a>即非沙门法。<a id="a-E9"></a>佛问。<a id="a-EA"></a>以何因缘作如此事。<a id="a-EB"></a>佛言。<a id="a-EC"></a>我说离欲。<a id="a-ED"></a>一一如前说。<a id="a-EE"></a>佛见须提那已作恶法。<a id="a-EF"></a>以慈悲之心而言痴人。<a id="a-EG"></a>譬如慈父母见子作恶。<a id="a-EH"></a>亦呵骂其子。<a id="a-EI"></a>痴人何以作如此事。<a id="a-EJ"></a>是故律本所说。<a id="a-EK"></a>痴人汝可以男根内毒蛇口。<a id="a-EL"></a>勿内女根中。<a id="a-EM"></a>毒蛇口者。<a id="a-EN"></a>若人触毒蛇口。<a id="a-EO"></a>肉即烂坏。<a id="a-EP"></a>此死为善。<a id="a-EQ"></a>若人以男根内女根中者。<a id="a-ER"></a>死入地狱无有出期。<a id="a-ES"></a>宁可以男根内蝮蛇口亦复如是。<a id="a-ET"></a>一人即烂。<a id="a-EU"></a>为此命终不堕地狱。<a id="a-EV"></a>若内女根中轮转地狱。<a id="a-EW"></a>宁以男根置大火聚中不内女根。<a id="a-EX"></a>何以故。<a id="a-EY"></a>痴人若火聚置者。<a id="a-EZ"></a>或死或不死。<a id="a-Ea"></a>若死者现身暂小受苦。<a id="a-Eb"></a>不为此因缘堕地狱受大苦痛。<a id="a-Ec"></a>不善诸法者。<a id="a-Ed"></a>恶人法。<a id="a-Ee"></a>山野人法者。<a id="a-Ef"></a>于山野中人法。<a id="a-Eg"></a>大罪者。<a id="a-Eh"></a>大烦恼。<a id="a-Ei"></a>末水法者。<a id="a-Ej"></a>作非法竟然后用水。<a id="a-Ek"></a>故名末水。<a id="a-El"></a>于静处者。<a id="a-Em"></a>唯有二人。<a id="a-En"></a>可作不净行。<a id="a-Eo"></a>一切恶法为初。<a id="a-Ep"></a>问曰。<a id="a-Eq"></a>佛何以作是言。<a id="a-Er"></a>答曰。<a id="a-Es"></a>于清净法中。<a id="a-Et"></a>而须提那作垢故。<a id="a-Eu"></a>名须提那于净法中最初犯垢。<a id="a-Ev"></a>如来以种种方便者。<a id="a-Ew"></a>种种薄贱。<a id="a-Ex"></a>此人难养者。<a id="a-Ey"></a>于覆藏法。<a id="a-Ez"></a>自不能护其身。<a id="a-F0"></a>是名难养。<a id="a-F1"></a>不知足者。<a id="a-F2"></a>为住于覆藏处故。<a id="a-F3"></a>名不知足。<a id="a-F4"></a>若得珍宝如须弥山。<a id="a-F5"></a>亦不称意故。<a id="a-F6"></a>名不知足。<a id="a-F7"></a>说身聚集一处者。<a id="a-F8"></a>共集一处而相赞叹或烦恼赞叹。<a id="a-F9"></a>懒堕者。<a id="a-FA"></a>有八所作悉具足。<a id="a-FB"></a>如来方便赞叹少欲知足易养易长。<a id="a-FC"></a>少欲者。<a id="a-FD"></a>无悭贪心。<a id="a-FE"></a>若于一供养随其所得。<a id="a-FF"></a>若持易养者。<a id="a-FG"></a>能制六情不随六尘。<a id="a-FH"></a>是名易养。<a id="a-FI"></a>易长者。<a id="a-FJ"></a>于四供养知量知足。<a id="a-FK"></a>是名易长。<a id="a-FL"></a>若粗若细趣得而受。<a id="a-FM"></a>为少欲故。<a id="a-FN"></a>即是知足。<a id="a-FO"></a>净者。<a id="a-FP"></a>为少欲知足。<a id="a-FQ"></a>是名净。<a id="a-FR"></a>已净故。<a id="a-FS"></a>不染尘垢。<a id="a-FT"></a>即是抖擞。<a id="a-FU"></a>因抖擞尘垢。<a id="a-FV"></a>是名端正。<a id="a-FW"></a>又言三业俱净弃除三不善业无人毁呰。<a id="a-FX"></a>是名端正。<a id="a-FY"></a>不聚者。<a id="a-FZ"></a>身覆藏烦恼。<a id="a-Fa"></a>令开发使分散。<a id="a-Fb"></a>是名不聚。<a id="a-Fc"></a>以不聚故。<a id="a-Fd"></a>即勇猛精进。<a id="a-Fe"></a>佛为诸比丘制戒。<a id="a-Ff"></a>善者能信受随应比丘。<a id="a-Fg"></a>何以故。<a id="a-Fh"></a>若少欲知足人者。<a id="a-Fi"></a>即能受持。<a id="a-Fj"></a>是故佛为说戒本。<a id="a-Fk"></a>如五色华次第贯穿。<a id="a-Fl"></a>亦如七宝珠贯之次第。<a id="a-Fm"></a>今世后世说令恐怖。<a id="a-Fn"></a>若人乐学者住学地。<a id="a-Fo"></a>而得阿罗汉。<a id="a-Fp"></a>或得斯陀含阿那含须陀洹。<a id="a-Fq"></a>若无因缘者亦得生天。<a id="a-Fr"></a>若佛说长阿含短阿含。<a id="a-Fs"></a>善者能信受。<a id="a-Ft"></a>戒者学地。<a id="a-Fu"></a>何谓为学地。<a id="a-Fv"></a>答曰。<a id="a-Fw"></a>禅定三昧法。<a id="a-Fx"></a>何谓为学地。<a id="a-Fy"></a>因十法。<a id="a-Fz"></a>因十法故。<a id="a-G0"></a>而为结戒。<a id="a-G1"></a>令众僧安隐。<a id="a-G2"></a>安隐者。<a id="a-G3"></a>不倾危。<a id="a-G4"></a>若人能受如来所说禁戒者。<a id="a-G5"></a>当来世极大安乐。<a id="a-G6"></a>是名安隐。<a id="a-G7"></a>佛言。<a id="a-G8"></a>若人受我语者。<a id="a-G9"></a>我为结戒。<a id="a-GA"></a>若人不受我语。<a id="a-GB"></a>我不说戒。<a id="a-GC"></a>但说根本因缘。<a id="a-GD"></a>亦不强伏。<a id="a-GE"></a>是故律本所说。<a id="a-GF"></a>因十法故。<a id="a-GG"></a>令众僧安乐。<a id="a-GH"></a>此作不得罪。<a id="a-GI"></a>此作得罪。<a id="a-GJ"></a>此时应作。<a id="a-GK"></a>此时不应作。<a id="a-GL"></a>为乐学故。<a id="a-GM"></a>莫令狐疑。<a id="a-GN"></a>是故律本所说。<a id="a-GO"></a>惭愧比丘不言。<a id="a-GP"></a>制不惭愧比丘。<a id="a-GQ"></a>以此法故。<a id="a-GR"></a>令惭愧得安乐。<a id="a-GS"></a>何以故。<a id="a-GT"></a>不惭愧比丘。<a id="a-GU"></a>不得入众集僧布萨自恣。<a id="a-GV"></a>惭愧比丘得安乐。<a id="a-GW"></a>何以故。<a id="a-GX"></a>得闻禅定三昧。<a id="a-GY"></a>不惭愧比丘不得触娆故。<a id="a-GZ"></a>故律本说。<a id="a-Ga"></a>惭愧比丘得安乐。<a id="a-Gb"></a>断今世恼漏故。<a id="a-Gc"></a>今世恼漏者。<a id="a-Gd"></a>为不覆五情。<a id="a-Ge"></a>即于今身作不净行。<a id="a-Gf"></a>或人捉或打或杀或自悔过。<a id="a-Gg"></a>如是种种苦恼。<a id="a-Gh"></a>断令得度脱。<a id="a-Gi"></a>制不惭愧比丘。<a id="a-Gj"></a>不惭愧者。<a id="a-Gk"></a>破戒。<a id="a-Gl"></a>又言。<a id="a-Gm"></a>已作不善法故。<a id="a-Gn"></a>而不羞耻。<a id="a-Go"></a>如此人佛制之。<a id="a-Gp"></a>若如来制已。<a id="a-Gq"></a>作恶法反问他人。<a id="a-Gr"></a>见我何所作何所闻我得何罪。<a id="a-Gs"></a>如是恼乱众僧。<a id="a-Gt"></a>若结戒者。<a id="a-Gu"></a>众僧以毗尼法。<a id="a-Gv"></a>呵责破戒比丘。<a id="a-Gw"></a>不得动转。<a id="a-Gx"></a>是故律本说。<a id="a-Gy"></a>制不惭愧比丘。<a id="a-Gz"></a>惭愧者。<a id="a-H0"></a>得安乐住。<a id="a-H1"></a>若有惭愧比丘乐学法戒。<a id="a-H2"></a>此应作此不应作。<a id="a-H3"></a>断灭未来漏者。<a id="a-H4"></a>为不断五情故。<a id="a-H5"></a>而行恶法。<a id="a-H6"></a>后身堕地狱中。<a id="a-H7"></a>受诸种种苦毒。<a id="a-H8"></a>非直一受而已。<a id="a-H9"></a>轮转在中无央数劫。<a id="a-HA"></a>如来为此说戒断此因缘。<a id="a-HB"></a>未信心者令信。<a id="a-HC"></a>如来所以结戒。<a id="a-HD"></a>若善比丘随顺戒律威仪具足。<a id="a-HE"></a>若未信心见之即生信心。<a id="a-HF"></a>而作是言。<a id="a-HG"></a>此沙门释家种子。<a id="a-HH"></a>勤心精进难作能作所作极重。<a id="a-HI"></a>见如是作已而生信心。<a id="a-HJ"></a>若外道见毗尼藏而作是言。<a id="a-HK"></a>佛诸比丘亦有围陀。<a id="a-HL"></a>如我无异。<a id="a-HM"></a>而生敬心。<a id="a-HN"></a>是故律本所说。<a id="a-HO"></a>未信令信。<a id="a-HP"></a>已信者令增长。<a id="a-HQ"></a>若有信心出家。<a id="a-HR"></a>随禁戒所说。<a id="a-HS"></a>人见所行甚为恭敬。<a id="a-HT"></a>又言。<a id="a-HU"></a>云何尽形寿。<a id="a-HV"></a>日止一食而修梵行。<a id="a-HW"></a>护持禁戒。<a id="a-HX"></a>见如是已信心增长。<a id="a-HY"></a>是故律本所说。<a id="a-HZ"></a>已信者令增长。<a id="a-Ha"></a>令正法久住者。<a id="a-Hb"></a>正法有三种。<a id="a-Hc"></a>何谓为三。<a id="a-Hd"></a>一者学正法久住。<a id="a-He"></a>二者信受正法久住。<a id="a-Hf"></a>三者得道正法久住。<a id="a-Hg"></a>问曰。<a id="a-Hh"></a>何谓学正法久住。<a id="a-Hi"></a>答曰。<a id="a-Hj"></a>学三藏一切久住佛所说。<a id="a-Hk"></a>是名正法。<a id="a-Hl"></a>于三藏中十二头陀、<a id="a-Hm"></a>十四威仪、<a id="a-Hn"></a>八十二大威仪戒．禅定三昧。<a id="a-Ho"></a>是名信受正法久住。<a id="a-Hp"></a>四沙门道果及涅槃者。<a id="a-Hq"></a>是名得道正法久住。<a id="a-Hr"></a>如来结戒故。<a id="a-Hs"></a>令比丘随顺。<a id="a-Ht"></a>若随顺者。<a id="a-Hu"></a>具足而得圣利。<a id="a-Hv"></a>是故学为初正法久住。<a id="a-Hw"></a>为爱重律者。<a id="a-Hx"></a>有结戒故。<a id="a-Hy"></a>覆藏毗尼。<a id="a-Hz"></a>弃舍毗尼。<a id="a-I0"></a>调直毗尼。<a id="a-I1"></a>结戒毗尼。<a id="a-I2"></a>此四毗尼极为爱重。<a id="a-I3"></a>是故律本所说。<a id="a-I4"></a>爱重毗尼藏。<a id="a-I5"></a>法师曰。<a id="a-I6"></a>以一切语句。<a id="a-I7"></a>若初中后句。<a id="a-I8"></a>汝自当知。<a id="a-I9"></a>于戒中罪福。<a id="a-IA"></a>比丘应学。<a id="a-IB"></a>是故律本说。<a id="a-IC"></a>佛语诸比丘。<a id="a-ID"></a>汝当说戒。<a id="a-IE"></a>问曰。<a id="a-IF"></a>此语云何。<a id="a-IG"></a>佛语比丘。<a id="a-IH"></a>我已结戒。<a id="a-II"></a>汝当说当持当学当教余人。<a id="a-IJ"></a>作如是说。<a id="a-IK"></a>若比丘行淫欲法。<a id="a-IL"></a>得波罗夷罪不得共住。<a id="a-IM"></a>如是断根法。<a id="a-IN"></a>坚固作已。<a id="a-IO"></a>初结波罗夷。<a id="a-IP"></a>为欲随结猕猴。<a id="a-IQ"></a>今说其根本。<a id="a-IR"></a>如是佛以为声闻弟子结戒。<a id="a-IS"></a>是故律本所说。<a id="a-IT"></a>为诸比丘结戒。<a id="a-IU"></a>初结品竟。</p>
  <p id="aIV">法师曰。<a id="a-IW"></a>若句义难解者。<a id="a-IX"></a>我今当说。<a id="a-IY"></a>尔时有一比丘。<a id="a-IZ"></a>此句义易解。<a id="a-Ia"></a>以饮食诱猕猴者。<a id="a-Ib"></a>是时大林中多诸比丘行慈悲心。<a id="a-Ic"></a>为慈悲故。<a id="a-Id"></a>多畜生无所畏。<a id="a-Ie"></a>獐鹿猕猴孔雀翡翠雁雉诸杂禽兽。<a id="a-If"></a>于禅房前经行游戏。<a id="a-Ig"></a>是时有一比丘。<a id="a-Ih"></a>于猕猴群有一雌猕猴。<a id="a-Ii"></a>形状肥壮可爱。<a id="a-Ij"></a>此比丘以饮食诱。<a id="a-Ik"></a>共行不净法。<a id="a-Il"></a>是比丘行不净法。<a id="a-Im"></a>游行观看房舍者。<a id="a-In"></a>诸比丘从余国来问讯世尊。<a id="a-Io"></a>因而往到此。<a id="a-Ip"></a>是时比丘早朝得阿揵多食(汉言客比丘食)食竟而作是念。<a id="a-Iq"></a>我等宜往观诸比丘房舍。<a id="a-Ir"></a>是故律本言。<a id="a-Is"></a>往观房舍。<a id="a-It"></a>往至诸比丘所。<a id="a-Iu"></a>是猕猴先与一比丘作不净行。<a id="a-Iv"></a>猕猴见诸比丘来。<a id="a-Iw"></a>意谓诸比丘悉如先比丘无异。<a id="a-Ix"></a>即往到诸比丘所。<a id="a-Iy"></a>而以欲心行调。<a id="a-Iz"></a>如先所共行淫比丘无异。<a id="a-J0"></a>到已便以欲根向诸比丘。<a id="a-J1"></a>现其淫相。<a id="a-J2"></a>举尾现示待。<a id="a-J3"></a>恐诸比丘皆有淫意。<a id="a-J4"></a>于久不见。<a id="a-J5"></a>便自作其淫形状。<a id="a-J6"></a>示诸比丘。<a id="a-J7"></a>诸比丘知猕猴欲为淫事。<a id="a-J8"></a>诸比丘言。<a id="a-J9"></a>我等可在屏处伺乞食道人还。<a id="a-JA"></a>当见其所行。<a id="a-JB"></a>定是长老。<a id="a-JC"></a>定者实不虚。<a id="a-JD"></a>如劫盗人具收其藏不敢隐蔽。<a id="a-JE"></a>实为长老不作如此耶。<a id="a-JF"></a>女人欲根畜生女根不异。<a id="a-JG"></a>佛所结戒皆为此事。<a id="a-JH"></a>人女见者。<a id="a-JI"></a>若见若捉若摩。<a id="a-JJ"></a>所为不净行者。<a id="a-JK"></a>畜生女亦如是。<a id="a-JL"></a>一切作悉是恶法。<a id="a-JM"></a>汝长老。<a id="a-JN"></a>汝以此方便而作。<a id="a-JO"></a>乃至共畜生。<a id="a-JP"></a>得波罗夷罪不应共住。<a id="a-JQ"></a>若共畜生女以作不净行。<a id="a-JR"></a>亦言成波罗夷罪。<a id="a-JS"></a>法师曰。<a id="a-JT"></a>随结令得坚固。<a id="a-JU"></a>戒有二法。<a id="a-JV"></a>一者世间自然罪。<a id="a-JW"></a>二者违圣人语得罪。<a id="a-JX"></a>若心崇于恶法者。<a id="a-JY"></a>即是世间自然罪法。<a id="a-JZ"></a>余者如来所结戒罪。<a id="a-Ja"></a>于世法随制。<a id="a-Jb"></a>以断结令坚固。<a id="a-Jc"></a>唯除梦中。<a id="a-Jd"></a>于梦中不犯。<a id="a-Je"></a>制中随结无性罪。<a id="a-Jf"></a>展转食别众食。<a id="a-Jg"></a>无性罪随结。<a id="a-Jh"></a>不犯如是世间法。<a id="a-Ji"></a>如是如来。<a id="a-Jj"></a>以为诸比丘随结戒已。<a id="a-Jk"></a>猕猴品竟。</p>
  <p id="aJl">今起余法。<a id="a-Jm"></a>悉是因拔阇子而起。<a id="a-Jn"></a>如调达得拔阇子都党而破和合僧。<a id="a-Jo"></a>此是拔阇子起。<a id="a-Jp"></a>又佛涅槃后一百岁。<a id="a-Jq"></a>而作非法非毗尼非佛教。<a id="a-Jr"></a>皆是拔阇子起。<a id="a-Js"></a>如律本所说。<a id="a-Jt"></a>佛已结戒竟。<a id="a-Ju"></a>拔阇子恣食恣眠已而生欲意。<a id="a-Jv"></a>又不舍戒行淫欲法。<a id="a-Jw"></a>而后眷属坏败。<a id="a-Jx"></a>坏败者。<a id="a-Jy"></a>各迸散为王所罚。<a id="a-Jz"></a>或死亡别离。<a id="a-K0"></a>是名眷属坏败。<a id="a-K1"></a>或病苦逼迫病者。<a id="a-K2"></a>身体羸损。<a id="a-K3"></a>以羸损故。<a id="a-K4"></a>而生大苦。<a id="a-K5"></a>大德阿难。<a id="a-K6"></a>我等非毁谤如来者。<a id="a-K7"></a>不说如来罪。<a id="a-K8"></a>不诽谤法。<a id="a-K9"></a>不毁众僧。<a id="a-KA"></a>我辈自毁身。<a id="a-KB"></a>无福德无威风。<a id="a-KC"></a>今当修持正法者。<a id="a-KD"></a>三十八观法。<a id="a-KE"></a>我等辈次第而观菩提法者。<a id="a-KF"></a>此是阿罗汉道。<a id="a-KG"></a>慧因修集者。<a id="a-KH"></a>令增长我等而住者。<a id="a-KI"></a>弃舍白衣所住。<a id="a-KJ"></a>住清净处无所余作。<a id="a-KK"></a>阿难答言。<a id="a-KL"></a>善哉。<a id="a-KM"></a>是时阿难不知他心。<a id="a-KN"></a>但闻发大誓言。<a id="a-KO"></a>若得如是极为大善。<a id="a-KP"></a>是故阿难答言。<a id="a-KQ"></a>善哉。<a id="a-KR"></a>无有是处。<a id="a-KS"></a>此语断。<a id="a-KT"></a>若应果者。<a id="a-KU"></a>即言有处。<a id="a-KV"></a>以无果故。<a id="a-KW"></a>而无是处。<a id="a-KX"></a>是故佛答阿难。<a id="a-KY"></a>无有是处。<a id="a-KZ"></a>如来已观拔阇子等无有因缘。<a id="a-Ka"></a>若佛与拔阇子等具足戒者。<a id="a-Kb"></a>此等已得波罗夷罪不应共住。<a id="a-Kc"></a>是故律本所说。<a id="a-Kd"></a>无有是处。<a id="a-Ke"></a>若至莫与具足戒。<a id="a-Kf"></a>若众僧与具足戒者。<a id="a-Kg"></a>非清净法不成沙门。<a id="a-Kh"></a>于沙弥地而住。<a id="a-Ki"></a>若住沙弥地者。<a id="a-Kj"></a>尊重正法所修而得。<a id="a-Kk"></a>佛以怜愍此等故。<a id="a-Kl"></a>不与具足戒。<a id="a-Km"></a>亦与具足戒。<a id="a-Kn"></a>何以故。<a id="a-Ko"></a>为不破戒故。<a id="a-Kp"></a>于清净法中恭敬尊重。<a id="a-Kq"></a>此有因不久得道。<a id="a-Kr"></a>是故律本说。<a id="a-Ks"></a>若出家者。<a id="a-Kt"></a>与具足戒。<a id="a-Ku"></a>不与具足戒。<a id="a-Kv"></a>此三法已具。<a id="a-Kw"></a>如来为欲结戒。<a id="a-Kx"></a>告诸比丘。<a id="a-Ky"></a>汝当如是说戒。<a id="a-Kz"></a>若比丘不应共住。<a id="a-L0"></a>法师曰。<a id="a-L1"></a>此律本已具。<a id="a-L2"></a>我今当分别说。<a id="a-L3"></a>若者总名。<a id="a-L4"></a>不属一人。<a id="a-L5"></a>法师曰。<a id="a-L6"></a>于戒句中于戒本中于问难中。<a id="a-L7"></a>若欲知者有四毗尼。<a id="a-L8"></a>应当知。<a id="a-L9"></a>诸大德有神通者。<a id="a-LA"></a>抄出令人知。<a id="a-LB"></a>尔时集众时。<a id="a-LC"></a>问曰。<a id="a-LD"></a>何谓为四。<a id="a-LE"></a>一者本。<a id="a-LF"></a>二者随本。<a id="a-LG"></a>三者法师语。<a id="a-LH"></a>四者自意。<a id="a-LI"></a>问曰。<a id="a-LJ"></a>何谓为本。<a id="a-LK"></a>一切律藏是名本。<a id="a-LL"></a>何谓随本。<a id="a-LM"></a>四大处名为随本。<a id="a-LN"></a>佛告诸比丘。<a id="a-LO"></a>我说不净而不制。<a id="a-LP"></a>然此随入不净。<a id="a-LQ"></a>于净不入。<a id="a-LR"></a>是名不净。<a id="a-LS"></a>佛告诸比丘。<a id="a-LT"></a>我说不净而不制。<a id="a-LU"></a>然此随入净。<a id="a-LV"></a>是名净。<a id="a-LW"></a>佛告诸比丘。<a id="a-LX"></a>我说听净。<a id="a-LY"></a>然此随入不净。<a id="a-LZ"></a>于净不入。<a id="a-La"></a>此于汝辈不净。<a id="a-Lb"></a>佛告诸比丘。<a id="a-Lc"></a>我说听净。<a id="a-Ld"></a>然此随入净。<a id="a-Le"></a>于汝辈净。<a id="a-Lf"></a>是名四大处。<a id="a-Lg"></a>问曰。<a id="a-Lh"></a>何谓法师语。<a id="a-Li"></a>答曰。<a id="a-Lj"></a>集众五百阿罗汉时。<a id="a-Lk"></a>佛先说本。<a id="a-Ll"></a>五百阿罗汉广分别流通。<a id="a-Lm"></a>是名法师语。<a id="a-Ln"></a>问曰。<a id="a-Lo"></a>何谓自意。<a id="a-Lp"></a>答曰。<a id="a-Lq"></a>置本置随置法师语。<a id="a-Lr"></a>以意度用方便度。<a id="a-Ls"></a>以修多罗广说。<a id="a-Lt"></a>以阿毗昙广说。<a id="a-Lu"></a>以毗尼广说。<a id="a-Lv"></a>以法师语者。<a id="a-Lw"></a>是名自意。<a id="a-Lx"></a>又问。<a id="a-Ly"></a>此义云何。<a id="a-Lz"></a>莫辄取而行。<a id="a-M0"></a>应先观根本已次观句义。<a id="a-M1"></a>一一分别共相度量。<a id="a-M2"></a>后观法师语。<a id="a-M3"></a>若与文句等者而取。<a id="a-M4"></a>若观不等莫取。<a id="a-M5"></a>是名自意。<a id="a-M6"></a>从自意者。<a id="a-M7"></a>法师语坚强。<a id="a-M8"></a>法师语应观。<a id="a-M9"></a>随本文句俱等应当取。<a id="a-MA"></a>若文句不等勿取。<a id="a-MB"></a>从法师语。<a id="a-MC"></a>随本坚强。<a id="a-MD"></a>若观随本文义等者应当取。<a id="a-ME"></a>若不等莫取。<a id="a-MF"></a>从随本本皆强坚。<a id="a-MG"></a>不可动摇。<a id="a-MH"></a>如众僧羯磨。<a id="a-MI"></a>亦如佛在世无异。<a id="a-MJ"></a>法师曰。<a id="a-MK"></a>若观随本不能自了者。<a id="a-ML"></a>应观修多罗本义疏。<a id="a-MM"></a>俱等者取。<a id="a-MN"></a>法师曰。<a id="a-MO"></a>有二比丘共相诘问。<a id="a-MP"></a>一比丘言净。<a id="a-MQ"></a>第二比丘言不净。<a id="a-MR"></a>更观本及随本。<a id="a-MS"></a>若本与随本。<a id="a-MT"></a>言净者善。<a id="a-MU"></a>若言不净莫取。<a id="a-MV"></a>若一比丘观本已净。<a id="a-MW"></a>又文义证多。<a id="a-MX"></a>第二比丘文义寡少。<a id="a-MY"></a>应从第一比丘语。<a id="a-MZ"></a>法师曰。<a id="a-Ma"></a>若二比丘文义俱等者。<a id="a-Mb"></a>应反覆思惟筹量义本。<a id="a-Mc"></a>应可取不可取。<a id="a-Md"></a>此是学四种毗尼人。<a id="a-Me"></a>若律师者。<a id="a-Mf"></a>有三法者然后成就。<a id="a-Mg"></a>问曰。<a id="a-Mh"></a>何谓为三。<a id="a-Mi"></a>答曰。<a id="a-Mj"></a>一者。<a id="a-Mk"></a>于本讽诵通利句。<a id="a-Ml"></a>义辩习文字不忘。<a id="a-Mm"></a>此是一法。<a id="a-Mn"></a>第二者。<a id="a-Mo"></a>于律本中坚持不杂。<a id="a-Mp"></a>三者。<a id="a-Mq"></a>从师次第受持不令忘失。<a id="a-Mr"></a>问曰。<a id="a-Ms"></a>何谓为本。<a id="a-Mt"></a>答曰。<a id="a-Mu"></a>一切毗尼藏。<a id="a-Mv"></a>是名为本讽诵通利者。<a id="a-Mw"></a>若有人不以次第句问。<a id="a-Mx"></a>不假思虑随问能答。<a id="a-My"></a>句义辩习者。<a id="a-Mz"></a>律本句义善能分别。<a id="a-N0"></a>义及义疏皆悉能解。<a id="a-N1"></a>坚持不杂者。<a id="a-N2"></a>有惭愧意。<a id="a-N3"></a>是名坚持。<a id="a-N4"></a>若无惭愧人。<a id="a-N5"></a>虽多文解义敬重供养。<a id="a-N6"></a>不依法律。<a id="a-N7"></a>是法中蕀刺。<a id="a-N8"></a>何以故。<a id="a-N9"></a>亦能破和合僧。<a id="a-NA"></a>亦能恼僧。<a id="a-NB"></a>有惭愧者。<a id="a-NC"></a>于戒中恒生惭愧。<a id="a-ND"></a>乃可没命不为供养而破正法。<a id="a-NE"></a>缘有惭愧者。<a id="a-NF"></a>而有戒律。<a id="a-NG"></a>不杂者。<a id="a-NH"></a>于文句中不相杂乱。<a id="a-NI"></a>若有人问者次第而答。<a id="a-NJ"></a>若颠倒律本义及义疏而答。<a id="a-NK"></a>譬如人行刺蕀中难可得度。<a id="a-NL"></a>若有人以此理问者。<a id="a-NM"></a>乃以彼语而答。<a id="a-NN"></a>若能辩者有所问难。<a id="a-NO"></a>随问而答无所脱落。<a id="a-NP"></a>如以金碗请师子膏。<a id="a-NQ"></a>不得漏失。<a id="a-NR"></a>故名不杂。<a id="a-NS"></a>次第从师受持不忘者优波离从如来受。<a id="a-NT"></a>陀写俱从优波离受。<a id="a-NU"></a>须提那俱从陀写俱受。<a id="a-NV"></a>悉伽婆从须那俱受。<a id="a-NW"></a>目揵连子帝须从悉伽婆受。<a id="a-NX"></a>又栴陀跋受。<a id="a-NY"></a>如是师师相承乃至于今。<a id="a-NZ"></a>若知如是者。<a id="a-Na"></a>是名坚固受持。<a id="a-Nb"></a>若不能得次第尽知师名者。<a id="a-Nc"></a>须当知一二名字也。<a id="a-Nd"></a>若能具足善三法者。<a id="a-Ne"></a>是名律师。<a id="a-Nf"></a>若是律师。<a id="a-Ng"></a>众僧集判诸诤事。<a id="a-Nh"></a>律师于中先观六事。<a id="a-Ni"></a>安详而答。<a id="a-Nj"></a>问曰。<a id="a-Nk"></a>何谓为六。<a id="a-Nl"></a>答曰。<a id="a-Nm"></a>一者观处。<a id="a-Nn"></a>二者观本。<a id="a-No"></a>三者观文句。<a id="a-Np"></a>四者观三叚。<a id="a-Nq"></a>五者观中间罪。<a id="a-Nr"></a>六者观无罪。<a id="a-Ns"></a>问曰。<a id="a-Nt"></a>何谓为观处。<a id="a-Nu"></a>答曰。<a id="a-Nv"></a>若草若树叶应覆身而来。<a id="a-Nw"></a>若不覆身裸形入寺者。<a id="a-Nx"></a>得突吉罗。<a id="a-Ny"></a>如是观罪相已。<a id="a-Nz"></a>即取律本为证。<a id="a-O0"></a>而灭诤法。<a id="a-O1"></a>是名观处。<a id="a-O2"></a>观本者。<a id="a-O3"></a>问曰。<a id="a-O4"></a>何谓为观本。<a id="a-O5"></a>答曰。<a id="a-O6"></a>若故妄语得波夜提罪。<a id="a-O7"></a>如是五篇罪。<a id="a-O8"></a>于五篇中。<a id="a-O9"></a>可一一观罪性。<a id="a-OA"></a>即取本为证。<a id="a-OB"></a>而灭诤法。<a id="a-OC"></a>是名观本。<a id="a-OD"></a>何谓观文句。<a id="a-OE"></a>身未坏者得偷兰遮。<a id="a-OF"></a>如是七聚罪相。<a id="a-OG"></a>可一一观罪性。<a id="a-OH"></a>即取本为证。<a id="a-OI"></a>而灭诤法。<a id="a-OJ"></a>是名各观文句。<a id="a-OK"></a>何谓三。<a id="a-OL"></a>僧伽婆尸沙有三叚。<a id="a-OM"></a>波夜提有三叚。<a id="a-ON"></a>于三叚中观。<a id="a-OO"></a>即取本为证。<a id="a-OP"></a>而灭诤法。<a id="a-OQ"></a>何谓为观中间罪。<a id="a-OR"></a>答曰。<a id="a-OS"></a>举火榛得突吉罗罪。<a id="a-OT"></a>如是戒本中。<a id="a-OU"></a>观中间罪取本为证。<a id="a-OV"></a>而灭诤法。<a id="a-OW"></a>是名为观中间罪。<a id="a-OX"></a>何谓无罪。<a id="a-OY"></a>不受乐。<a id="a-OZ"></a>无盗心。<a id="a-Oa"></a>无杀心。<a id="a-Ob"></a>无妄语意。<a id="a-Oc"></a>无出心。<a id="a-Od"></a>不故作不知。<a id="a-Oe"></a>如是一一无罪相观。<a id="a-Of"></a>以本为证。<a id="a-Og"></a>而灭诤法。<a id="a-Oh"></a>若比丘知四毗尼法。<a id="a-Oi"></a>又善三法观六事已成灭法。<a id="a-Oj"></a>若比丘灭法不俱回转。<a id="a-Ok"></a>如佛在世无异。<a id="a-Ol"></a>若比丘犯制戒。<a id="a-Om"></a>即往律师自有狐疑。<a id="a-On"></a>而便问言。<a id="a-Oo"></a>此事云何。<a id="a-Op"></a>律师先善观。<a id="a-Oq"></a>若有罪答言有罪。<a id="a-Or"></a>无罪者应答言无罪。<a id="a-Os"></a>可忏悔者语令忏悔。<a id="a-Ot"></a>应与阿浮呵那者答言与。<a id="a-Ou"></a>若不与当言不与。<a id="a-Ov"></a>见波罗夷罪相。<a id="a-Ow"></a>莫道言汝得波罗夷。<a id="a-Ox"></a>何以故。<a id="a-Oy"></a>初波罗夷淫欲虚诳妄语其相易现。<a id="a-Oz"></a>杀盗二戒其相难知。<a id="a-P0"></a>因细而得从细而解。<a id="a-P1"></a>是故莫向狐疑人道。<a id="a-P2"></a>汝得波罗夷罪。<a id="a-P3"></a>若有师者答言。<a id="a-P4"></a>汝今可往咨问汝师。<a id="a-P5"></a>即便遣去。<a id="a-P6"></a>仍往到律师所。<a id="a-P7"></a>而问言。<a id="a-P8"></a>此罪云何。<a id="a-P9"></a>若此律师观其罪相可治。<a id="a-PA"></a>此比丘得律师语已。<a id="a-PB"></a>即还报律师言可治。<a id="a-PC"></a>律师言。<a id="a-PD"></a>善哉。<a id="a-PE"></a>随语而作。<a id="a-PF"></a>若无师者。<a id="a-PG"></a>教问同学。<a id="a-PH"></a>同学若答言可治。<a id="a-PI"></a>还报律师。<a id="a-PJ"></a>律师答言。<a id="a-PK"></a>善哉。<a id="a-PL"></a>若无同学教问弟子。<a id="a-PM"></a>弟子又答言可治。<a id="a-PN"></a>还报律师。<a id="a-PO"></a>律师言。<a id="a-PP"></a>善哉。<a id="a-PQ"></a>随语而作。<a id="a-PR"></a>若弟子见有罪相。<a id="a-PS"></a>莫作是言。<a id="a-PT"></a>汝得波罗夷罪。<a id="a-PU"></a>何以故。<a id="a-PV"></a>法师曰。<a id="a-PW"></a>佛出世难得。<a id="a-PX"></a>出家亦难得。<a id="a-PY"></a>受具足戒甚难。<a id="a-PZ"></a>语已律师即净扫洒房舍。<a id="a-Pa"></a>令狐疑比丘尽日坐。<a id="a-Pb"></a>坐已即与三十禅法。<a id="a-Pc"></a>令其自观。<a id="a-Pd"></a>若戒无病。<a id="a-Pe"></a>观者禅法即现。<a id="a-Pf"></a>威仪贯通心便入定。<a id="a-Pg"></a>坐在定中。<a id="a-Ph"></a>若过一日亦不觉知。<a id="a-Pi"></a>到瞑律师往至其所。<a id="a-Pj"></a>而问言。<a id="a-Pk"></a>长老。<a id="a-Pl"></a>心意云何。<a id="a-Pm"></a>答言。<a id="a-Pn"></a>大德。<a id="a-Po"></a>我心意唯有定耳。<a id="a-Pp"></a>律师又言。<a id="a-Pq"></a>长老。<a id="a-Pr"></a>出家人甚难。<a id="a-Ps"></a>于沙门法慎勿懈怠。<a id="a-Pt"></a>皆应修学。<a id="a-Pu"></a>若破戒者。<a id="a-Pv"></a>入禅心即不定。<a id="a-Pw"></a>如坐棘刺。<a id="a-Px"></a>何以故。<a id="a-Py"></a>为悔过火所烧。<a id="a-Pz"></a>亦如坐热石上。<a id="a-Q0"></a>不得安定。<a id="a-Q1"></a>而复起去。<a id="a-Q2"></a>若律师往到其所而言。<a id="a-Q3"></a>长老。<a id="a-Q4"></a>心意云何。<a id="a-Q5"></a>为定与不。<a id="a-Q6"></a>答言。<a id="a-Q7"></a>不定。<a id="a-Q8"></a>律师言。<a id="a-Q9"></a>人于世间为罪行。<a id="a-QA"></a>不可覆藏。<a id="a-QB"></a>初作时。<a id="a-QC"></a>护身善神先应观知。<a id="a-QD"></a>又沙门婆罗门略知人心。<a id="a-QE"></a>长老。<a id="a-QF"></a>汝可随宜觅安止处。<a id="a-QG"></a>四种毗尼及律师三法品竟。</p>
 </body>
</html>