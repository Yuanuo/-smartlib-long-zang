<!doctype html>
<html id="z3IBV8gr4" data-ver="1702">
 <head>
  <meta charset="utf-8">
  <meta author="僧伽跋陀罗">
  <meta library="龙藏">
  <meta catalog="小乘律">
  <meta period="萧齐">
 </head>
 <body>
  <h1 id="a1">善见毗婆沙律卷第十二</h1>
  <p id="a2">有善比丘。<a id="a-3"></a>或知修多罗藏或解阿毗昙藏。<a id="a-4"></a>或解毗尼藏。<a id="a-5"></a>不希饮食趣得支命。<a id="a-6"></a>持戒清净。<a id="a-7"></a>或为人说法。<a id="a-8"></a>威仪具足。<a id="a-9"></a>令人欢喜。<a id="a-A"></a>从邑至邑。<a id="a-B"></a>从国至国。<a id="a-C"></a>为人敬重佛法兴隆。<a id="a-D"></a>如是比丘光扬佛法。<a id="a-E"></a>有恶比丘。<a id="a-F"></a>从善比丘闻受法已。<a id="a-G"></a>为他讲说言辞柔和音声清彻。<a id="a-H"></a>人所乐闻众共赞誉。<a id="a-I"></a>大德善说妙法。<a id="a-J"></a>从谁禀受。<a id="a-K"></a>答言。<a id="a-L"></a>我自知之。<a id="a-M"></a>不从他学。<a id="a-N"></a>如是自称。<a id="a-O"></a>如来积四阿僧祇劫百千劫。<a id="a-P"></a>具足诸波罗蜜。<a id="a-Q"></a>勤苦如是得此妙法。<a id="a-R"></a>而恶比丘因偷此法。<a id="a-S"></a>求觅利养。<a id="a-T"></a>是名第二大贼。<a id="a-U"></a>复有大贼。<a id="a-V"></a>精进比丘持戒具足。<a id="a-W"></a>或得须陀洹斯陀含阿那含乃至阿罗汉。<a id="a-X"></a>或凡夫比丘持戒清净。<a id="a-Y"></a>以波罗夷法谤之。<a id="a-Z"></a>憎嫉他行。<a id="a-a"></a>自称己是清净人。<a id="a-b"></a>如是谤诸贤圣。<a id="a-c"></a>偷窃圣法。<a id="a-d"></a>是名第三大贼。<a id="a-e"></a>重物者。<a id="a-f"></a>如盗戒无异。<a id="a-g"></a>乃至五摩沙迦盗取。<a id="a-h"></a>是名重物。<a id="a-i"></a>佛告诸比丘。<a id="a-j"></a>有五种重物。<a id="a-k"></a>不应与人。<a id="a-l"></a>僧亦不得与。<a id="a-m"></a>众亦不得与。<a id="a-n"></a>一人亦不得与。<a id="a-o"></a>若与者得偷兰遮罪。<a id="a-p"></a>何谓为五。<a id="a-q"></a>一者园。<a id="a-r"></a>二者地。<a id="a-s"></a>三者铁物。<a id="a-t"></a>四者木物。<a id="a-u"></a>五者土物。<a id="a-v"></a>以此诸重物。<a id="a-w"></a>不得妄与人。<a id="a-x"></a>佛告诸比丘。<a id="a-y"></a>五种不得分。<a id="a-z"></a>僧众一人园为初。<a id="a-10"></a>若分得偷兰遮罪。<a id="a-11"></a>法师曰。<a id="a-12"></a>分不可分。<a id="a-13"></a>于蹇陀迦当广说。<a id="a-14"></a>今此略说。<a id="a-15"></a>以取者。<a id="a-16"></a>以此重物而取白衣意。<a id="a-17"></a>希望白衣不可与人。<a id="a-18"></a>而偷取以饷致白衣。<a id="a-19"></a>佞取其意。<a id="a-1A"></a>此是第四大贼也。<a id="a-1B"></a>以此重物饷致白衣者。<a id="a-1C"></a>名污他家。<a id="a-1D"></a>因污他家得突吉罗罪。<a id="a-1E"></a>应驱出众。<a id="a-1F"></a>复有比丘。<a id="a-1G"></a>取僧物如己物无异。<a id="a-1H"></a>行用与人得偷兰遮罪。<a id="a-1I"></a>若以偷心取者。<a id="a-1J"></a>随宜多少结罪。<a id="a-1K"></a>此是名为第五大贼。<a id="a-1L"></a>贼无过此贼。<a id="a-1M"></a>圣利法者。<a id="a-1N"></a>此法极细微。<a id="a-1O"></a>若金银珍宝亦可偷取。<a id="a-1P"></a>此法不可偷取。<a id="a-1Q"></a>是故律本说。<a id="a-1R"></a>圣利法者。<a id="a-1S"></a>而自说有。<a id="a-1T"></a>于身中无圣利法。<a id="a-1U"></a>自言圣利法已在我身。<a id="a-1V"></a>问曰。<a id="a-1W"></a>此无离本处。<a id="a-1X"></a>云何名为贼。<a id="a-1Y"></a>答曰。<a id="a-1Z"></a>不能得名为贼。<a id="a-1a"></a>何以故。<a id="a-1b"></a>为因空诳妄语。<a id="a-1c"></a>而得大利养故。<a id="a-1d"></a>以方便取之。<a id="a-1e"></a>是故律本说。<a id="a-1f"></a>佛告诸比丘。<a id="a-1g"></a>盗取人饮食者。<a id="a-1h"></a>此亦名大贼。<a id="a-1i"></a>何以故。<a id="a-1j"></a>以无实故。<a id="a-1k"></a>假名有实言。<a id="a-1l"></a>我是阿罗汉。<a id="a-1m"></a>圣法在他。<a id="a-1n"></a>而假偷在己。<a id="a-1o"></a>譬如猎师欲杀群鹿。<a id="a-1p"></a>若以人形往者。<a id="a-1q"></a>鹿见必走。<a id="a-1r"></a>以方便故。<a id="a-1s"></a>以草木缠身。<a id="a-1t"></a>身非草木。<a id="a-1u"></a>而现示是草木形。<a id="a-1v"></a>诸群鹿见者谓之草木。<a id="a-1w"></a>而来就之。<a id="a-1x"></a>即杀取。<a id="a-1y"></a>比丘亦复如是。<a id="a-1z"></a>非阿罗汉。<a id="a-20"></a>假示是阿罗汉。<a id="a-21"></a>现阿罗汉相。<a id="a-22"></a>信心檀越谓是真实。<a id="a-23"></a>以肴膳饮食而供养之。<a id="a-24"></a>亦如猎师假形谋鹿。<a id="a-25"></a>如此比丘假形谋取诸檀越饮食是故律本中偈赞。</p>
  <p id="a26">外袈裟绕颈　　内行不净法</p>
  <p id="a27">已行恶法故　　死即堕地狱</p>
  <p id="a28">铁丸热光炎　　宁可吞取死</p>
  <p id="a29">若有破戒者　　不应吞信施</p>
  <p id="a2A">外袈裟绕颈者以袈裟缠置肩上。<a id="a-2B"></a>此是外取圣表式。<a id="a-2C"></a>内空无所有。<a id="a-2D"></a>譬如画器内盛臭物。<a id="a-2E"></a>如此之虚假。<a id="a-2F"></a>定无一可取。<a id="a-2G"></a>恶比丘亦复如是。<a id="a-2H"></a>第二偈者。<a id="a-2I"></a>何以如来作如是说。<a id="a-2J"></a>宁吞铁火丸。<a id="a-2K"></a>而不吞檀越供养施食。<a id="a-2L"></a>何以故。<a id="a-2M"></a>吞铁火丸肝肠烂死。<a id="a-2N"></a>不以此因缘堕于地狱。<a id="a-2O"></a>是故作如是说。<a id="a-2P"></a>诃责婆裘比丘已告诸比丘。<a id="a-2Q"></a>说戒时作如是言。<a id="a-2R"></a>若比丘空诳妄语为初。<a id="a-2S"></a>佛结第四波罗夷坚已。<a id="a-2T"></a>复次随结。<a id="a-2U"></a>除增上慢者。<a id="a-2V"></a>如是佛已为比丘说随结已。<a id="a-2W"></a>于随结中。<a id="a-2X"></a>不见谓为已见者。<a id="a-2Y"></a>以慧眼不见阿罗汉想。<a id="a-2Z"></a>而谓已见。<a id="a-2a"></a>如是未至谓至。<a id="a-2b"></a>未得谓得。<a id="a-2c"></a>未得句者。<a id="a-2d"></a>以道谛未得。<a id="a-2e"></a>作真实者。<a id="a-2f"></a>以慧眼覆见真实。<a id="a-2g"></a>增上慢者。<a id="a-2h"></a>作是言。<a id="a-2i"></a>我已得圣利法。<a id="a-2j"></a>于中生慢。<a id="a-2k"></a>或言过慢。<a id="a-2l"></a>或言增慢。<a id="a-2m"></a>自念言。<a id="a-2n"></a>我于阿罗汉法。<a id="a-2o"></a>我已作之。<a id="a-2p"></a>云何慢。<a id="a-2q"></a>以舍摩陀毗婆舍那力故。<a id="a-2r"></a>烦恼暂住。<a id="a-2s"></a>是名为慢。<a id="a-2t"></a>若后见欲境。<a id="a-2u"></a>烦恼便起。<a id="a-2v"></a>唯此人不犯。<a id="a-2w"></a>问曰。<a id="a-2x"></a>何人起慢。<a id="a-2y"></a>何人不起慢。<a id="a-2z"></a>声闻罗汉不起慢。<a id="a-30"></a>既得道果。<a id="a-31"></a>一切诸烦恼灭故。<a id="a-32"></a>以慧眼覆观。<a id="a-33"></a>无有未得谓得狐疑。<a id="a-34"></a>云何狐疑。<a id="a-35"></a>我得须陀洹斯陀含阿那含为初。<a id="a-36"></a>如是于四道果慢不起复不起慢。<a id="a-37"></a>于破戒人。<a id="a-38"></a>云何不起。<a id="a-39"></a>于圣利法无有分故。<a id="a-3A"></a>如禅人好眠为事。<a id="a-3B"></a>此人不起。<a id="a-3C"></a>起慢人者。<a id="a-3D"></a>先持戒具足而入禅定。<a id="a-3E"></a>得禅定已。<a id="a-3F"></a>未分别名色。<a id="a-3G"></a>始入毗婆舍那。<a id="a-3H"></a>三想具足心绝勇猛。<a id="a-3I"></a>或得舍摩陀。<a id="a-3J"></a>或二十年或三十年中不起。<a id="a-3K"></a>因勇猛行毗婆舍那力故。<a id="a-3L"></a>自念言。<a id="a-3M"></a>我得须陀洹道斯陀含阿那含。<a id="a-3N"></a>增上慢如是。<a id="a-3O"></a>若能善持舍摩陀。<a id="a-3P"></a>非但二十三十年。<a id="a-3Q"></a>乃至八十年百年烦恼不起。<a id="a-3R"></a>是以生增上慢言。<a id="a-3S"></a>我得阿罗汉。<a id="a-3T"></a>是故如来除增上慢。<a id="a-3U"></a>不入空诳妄语圣利法。<a id="a-3V"></a>答曰。<a id="a-3W"></a>言禅定解脱三昧入空慧眼。<a id="a-3X"></a>如是禅定为初。<a id="a-3Y"></a>一切诸法。<a id="a-3Z"></a>是名为圣利法。<a id="a-3a"></a>恶比丘以此法为己有。<a id="a-3b"></a>或以己身现为法。<a id="a-3c"></a>有圣利满足见者。<a id="a-3d"></a>世间过世间。<a id="a-3e"></a>用慧知诸法。<a id="a-3f"></a>如肉眼见无异。<a id="a-3g"></a>慧眼者。<a id="a-3h"></a>三知也。<a id="a-3i"></a>问曰。<a id="a-3j"></a>慧与眼为一为异。<a id="a-3k"></a>答曰。<a id="a-3l"></a>一也。<a id="a-3m"></a>慧即眼眼即慧。<a id="a-3n"></a>问曰。<a id="a-3o"></a>若尔者。<a id="a-3p"></a>何不直言慧。<a id="a-3q"></a>何须言眼。<a id="a-3r"></a>亦不须言慧。<a id="a-3s"></a>答曰。<a id="a-3t"></a>不然。<a id="a-3u"></a>所以如眼不异。<a id="a-3v"></a>故名慧眼。<a id="a-3w"></a>过人法向男女说者。<a id="a-3x"></a>此是指示说处也。<a id="a-3y"></a>非天梵魔。<a id="a-3z"></a>亦非夜叉饿鬼畜生。<a id="a-40"></a>我如是知如是见者。<a id="a-41"></a>此说其因缘。<a id="a-42"></a>知如是见如是禅定为初。<a id="a-43"></a>如是见如是我知。<a id="a-44"></a>若捡挍若不捡挍者。<a id="a-45"></a>此令人知已得罪也。<a id="a-46"></a>当时说已得波罗夷罪。<a id="a-47"></a>已得竟。<a id="a-48"></a>或有捡挍或不捡挍。<a id="a-49"></a>自向他说。<a id="a-4A"></a>是故律本说。<a id="a-4B"></a>或捡校或不捡校。<a id="a-4C"></a>云何捡校。<a id="a-4D"></a>问长老。<a id="a-4E"></a>何时得禅定解脱三昧三道耶。<a id="a-4F"></a>如是方便问已或问。<a id="a-4G"></a>长老得三想苦空无我。<a id="a-4H"></a>或以三昧得之。<a id="a-4I"></a>或非三昧或毗婆舍那得也。<a id="a-4J"></a>或以色或以无色。<a id="a-4K"></a>或以内色或以外色。<a id="a-4L"></a>何时得也。<a id="a-4M"></a>为朝得为中得为暮得。<a id="a-4N"></a>复问处。<a id="a-4O"></a>何处得也。<a id="a-4P"></a>为树下为阿兰若。<a id="a-4Q"></a>为空闲得耶。<a id="a-4R"></a>问已复问。<a id="a-4S"></a>若烦恼已灭。<a id="a-4T"></a>去几余有几。<a id="a-4U"></a>以何道灭之以须陀洹道。<a id="a-4V"></a>为斯陀含道。<a id="a-4W"></a>于一一道中。<a id="a-4X"></a>汝得何法。<a id="a-4Y"></a>若有比丘得过人法。<a id="a-4Z"></a>而一一答言。<a id="a-4a"></a>若不得者。<a id="a-4b"></a>问已迷乱不能自答。<a id="a-4c"></a>若人得者。<a id="a-4d"></a>现法如在手掌无异。<a id="a-4e"></a>日时处所皆一一答之。<a id="a-4f"></a>或白日或夜。<a id="a-4g"></a>若答已复问。<a id="a-4h"></a>四道果中汝已何道。<a id="a-4i"></a>杀几烦恼。<a id="a-4j"></a>答者一一悉著者。<a id="a-4k"></a>复问。<a id="a-4l"></a>汝得何法。<a id="a-4m"></a>为得须陀洹斯陀含。<a id="a-4n"></a>若答悉著者。<a id="a-4o"></a>若有小小异者。<a id="a-4p"></a>即不信。<a id="a-4q"></a>何以故。<a id="a-4r"></a>若有智慧聪明比丘。<a id="a-4s"></a>从师禀受一一句义。<a id="a-4t"></a>不得谬乱。<a id="a-4u"></a>复作余问。</p>
  <p id="a4v">初入云何。<a id="a-4w"></a>若答不着。<a id="a-4x"></a>即圣利满足汝不得也而驱出。<a id="a-4y"></a>若答言。<a id="a-4z"></a>入圣道着。<a id="a-50"></a>久于戒定慧中。<a id="a-51"></a>无有懈怠精勤不退。<a id="a-52"></a>于四供养心无染着。<a id="a-53"></a>譬如虚空。<a id="a-54"></a>若如此比丘说而同合。<a id="a-55"></a>如大河水与盐牟那水相合无异。<a id="a-56"></a>是故佛为声闻弟子说涅槃道。<a id="a-57"></a>于一一说中无有谬错。<a id="a-58"></a>是故以种种问难怖之。<a id="a-59"></a>若不怖者。<a id="a-5A"></a>是爱尽比丘。<a id="a-5B"></a>如霹雳着身。<a id="a-5C"></a>亦无恐怖。<a id="a-5D"></a>若有恐怖。<a id="a-5E"></a>则非阿罗汉。<a id="a-5F"></a>若不恐怖。<a id="a-5G"></a>一毛不竖。<a id="a-5H"></a>如师子王。<a id="a-5I"></a>此比丘若说圣利法善者。<a id="a-5J"></a>王及诸大臣有供养者。<a id="a-5K"></a>皆悉堪受。<a id="a-5L"></a>恶比丘者破戒也。<a id="a-5M"></a>比丘有戒者善比丘也。<a id="a-5N"></a>令人知我者。<a id="a-5O"></a>以恶心而假现圣利。<a id="a-5P"></a>无有实想。<a id="a-5Q"></a>得波罗夷。<a id="a-5R"></a>已乐自令净者。<a id="a-5S"></a>自念言。<a id="a-5T"></a>我已得波罗夷罪。<a id="a-5U"></a>我今云何得净也。<a id="a-5V"></a>如来所以结戒。<a id="a-5W"></a>比丘犯波罗夷罪。<a id="a-5X"></a>于天禅定解脱智慧住乐道者。<a id="a-5Y"></a>皆悉障碍不复得。<a id="a-5Z"></a>如律本中说半偈。</p>
  <p id="a5a">沙门不持戒　　死必入地狱</p>
  <p id="a5b">若于比丘中戒不具足。<a id="a-5c"></a>还作白衣优婆塞沙弥戒持五戒清信士。<a id="a-5d"></a>如此于涅槃道无有障碍。<a id="a-5e"></a>是故于白衣相净。<a id="a-5f"></a>是故破戒比丘乐净者。<a id="a-5g"></a>还作沙弥及白衣清信士。<a id="a-5h"></a>是故律本中说乐欲得净。<a id="a-5i"></a>我不知言知不见言见。<a id="a-5j"></a>我空诳妄语。<a id="a-5k"></a>空诳妄语者。<a id="a-5l"></a>此无义语也。<a id="a-5m"></a>依止前三波罗夷。<a id="a-5n"></a>若人得此罪。<a id="a-5o"></a>名为波罗夷。<a id="a-5p"></a>法师曰。<a id="a-5q"></a>此句易可解耳。<a id="a-5r"></a>我乐静者。<a id="a-5s"></a>此是略说现圣利法。<a id="a-5t"></a>以不广说而增其罪。<a id="a-5u"></a>又有异义。<a id="a-5v"></a>以方便令人得知。<a id="a-5w"></a>入禅定者入第一禅定第二第三第四禅定。<a id="a-5x"></a>慈悲禅定不净观禅定阿那波那禅定圣人禅凡夫禅悉入。<a id="a-5y"></a>是故律本中说。<a id="a-5z"></a>入禅定为初。<a id="a-60"></a>若如是说。<a id="a-61"></a>得波罗夷。<a id="a-62"></a>言我已离烦恼离欲断不复生。<a id="a-63"></a>得罪如前所说。<a id="a-64"></a>若言我入三昧得道。<a id="a-65"></a>发语知者。<a id="a-66"></a>已得波罗夷罪。<a id="a-67"></a>或言我得智慧。<a id="a-68"></a>或言得三达智。<a id="a-69"></a>或言得三十七菩提党法。<a id="a-6A"></a>得初力得善作。<a id="a-6B"></a>得八圣道法。<a id="a-6C"></a>如是皆得波罗夷罪。<a id="a-6D"></a>我离欲如是为初。<a id="a-6E"></a>此是须陀洹道。<a id="a-6F"></a>以第三道离嗔恚欲。<a id="a-6G"></a>以第四道离愚痴。<a id="a-6H"></a>是故律本中说。<a id="a-6I"></a>我已离欲。<a id="a-6J"></a>若如是说。<a id="a-6K"></a>得波罗夷罪。<a id="a-6L"></a>或言六通中我一一已得亦得波罗夷罪。<a id="a-6M"></a>若言我前世已得六通我今欲得。<a id="a-6N"></a>如此不得重罪。<a id="a-6O"></a>或言我得四辩犯重。<a id="a-6P"></a>或言我入灭尽三昧不犯重。<a id="a-6Q"></a>何以故。<a id="a-6R"></a>灭尽三昧。<a id="a-6S"></a>非圣人定非凡人定。<a id="a-6T"></a>若有人疑。<a id="a-6U"></a>是阿那含阿罗汉。<a id="a-6V"></a>令人知我如是。<a id="a-6W"></a>令人知人即知。<a id="a-6X"></a>又言我已从迦葉佛时得须陀洹道。<a id="a-6Y"></a>不犯重罪。<a id="a-6Z"></a>何以故。<a id="a-6a"></a>如来以今世结戒。<a id="a-6b"></a>不为过去世。<a id="a-6c"></a>又言过去世入三昧亦如是。<a id="a-6d"></a>法师曰。<a id="a-6e"></a>空诳妄语罪相已结定。<a id="a-6f"></a>今至有三转。<a id="a-6g"></a>取第一禅为初。<a id="a-6h"></a>乃至离五盖一。<a id="a-6i"></a>此是第一转。<a id="a-6j"></a>第二转取第二定为初。<a id="a-6k"></a>第三转取第三定为初。<a id="a-6l"></a>我如是入如是定。<a id="a-6m"></a>如是起如是作。<a id="a-6n"></a>已如是通达无碍。<a id="a-6o"></a>有如是说。<a id="a-6p"></a>悉得重罪。<a id="a-6q"></a>法师曰。<a id="a-6r"></a>妄语有三种。<a id="a-6s"></a>何谓为三。<a id="a-6t"></a>一者自念言。<a id="a-6u"></a>我今欲妄语。<a id="a-6v"></a>二者开口成妄语。<a id="a-6w"></a>三者妄语已自念言。<a id="a-6x"></a>我已妄语。<a id="a-6y"></a>是名三种妄语。<a id="a-6z"></a>复有妄语。<a id="a-70"></a>初念言。<a id="a-71"></a>我今妄语。<a id="a-72"></a>临发言而实语。<a id="a-73"></a>不成妄语。<a id="a-74"></a>如此不得重罪。<a id="a-75"></a>复有妄语。<a id="a-76"></a>我欲禅发言而禅。<a id="a-77"></a>我欲入定。<a id="a-78"></a>如此不犯重。<a id="a-79"></a>复有妄语。<a id="a-7A"></a>初发思妄语。<a id="a-7B"></a>发口言妄语。<a id="a-7C"></a>语已妄语。<a id="a-7D"></a>如此三相具足。<a id="a-7E"></a>是妄语是为真实妄语。<a id="a-7F"></a>法师曰。<a id="a-7G"></a>若如此不成妄语。<a id="a-7H"></a>何以故。<a id="a-7I"></a>心心起灭如一刹那。<a id="a-7J"></a>前心非后心。<a id="a-7K"></a>后心非前心。<a id="a-7L"></a>是故一心不具足三相。<a id="a-7M"></a>答曰。<a id="a-7N"></a>不尔。<a id="a-7O"></a>所以如来结戒。<a id="a-7P"></a>心心相续如一无异。<a id="a-7Q"></a>是故犯重。<a id="a-7R"></a>问曰。<a id="a-7S"></a>三相何者为正。<a id="a-7T"></a>答曰。<a id="a-7U"></a>初发为正。<a id="a-7V"></a>法师曰。<a id="a-7W"></a>我今断说。<a id="a-7X"></a>何者得罪。<a id="a-7Y"></a>言我今正得者即得罪。<a id="a-7Z"></a>若言曾得欲得不犯重。<a id="a-7a"></a>此三转品竟。<a id="a-7b"></a>欲说者。<a id="a-7c"></a>我欲说第一禅定。<a id="a-7d"></a>后发语我入第二禅定。<a id="a-7e"></a>此是语误。<a id="a-7f"></a>第三第四禅定亦如是误。<a id="a-7g"></a>悉犯重罪。<a id="a-7h"></a>何以故。<a id="a-7i"></a>为其地故。<a id="a-7j"></a>如言我欲舍僧。<a id="a-7k"></a>而误舍法。<a id="a-7l"></a>我欲舍法。<a id="a-7m"></a>误言舍佛。<a id="a-7n"></a>戒亦即失。<a id="a-7o"></a>今空诳妄语小小有异。<a id="a-7p"></a>问曰。<a id="a-7q"></a>何谓为异。<a id="a-7r"></a>答曰。<a id="a-7s"></a>舍戒虽现身相。<a id="a-7t"></a>戒亦不去。<a id="a-7u"></a>要须发语而失。<a id="a-7v"></a>若向人说我得道人。<a id="a-7w"></a>未即解语。<a id="a-7x"></a>良久方解。<a id="a-7y"></a>不即知故不犯。<a id="a-7z"></a>不犯重得偷兰遮罪。<a id="a-80"></a>又有比丘向人说。<a id="a-81"></a>此人亦不知禅想。<a id="a-82"></a>亦未曾得禅。<a id="a-83"></a>不解禅义。<a id="a-84"></a>随世间语禅定而已。<a id="a-85"></a>若比丘说。<a id="a-86"></a>此人闻已言。<a id="a-87"></a>此比丘已得禅定已入禅定。<a id="a-88"></a>若如是知者。<a id="a-89"></a>即犯重罪。<a id="a-8A"></a>欲说品竟。<a id="a-8B"></a>次方便转者。<a id="a-8C"></a>随律文句解说。<a id="a-8D"></a>而向白衣说者。<a id="a-8E"></a>言若人受檀越饮食衣服房舍汤药者得阿罗汉。<a id="a-8F"></a>以方便不自说名字故。<a id="a-8G"></a>犯偷兰遮罪。<a id="a-8H"></a>若檀越不解语犯突吉罗罪。<a id="a-8I"></a>法师曰。<a id="a-8J"></a>如是种种方便。<a id="a-8K"></a>欲令人解。<a id="a-8L"></a>罪相轻重。<a id="a-8M"></a>汝自当知。<a id="a-8N"></a>我今说无罪者。<a id="a-8O"></a>除增上慢者无罪。<a id="a-8P"></a>不欲向人说误说无罪。<a id="a-8Q"></a>实得向同意说不犯。<a id="a-8R"></a>最初未制戒婆裘河比丘不犯。<a id="a-8S"></a>颠狂心乱不犯。<a id="a-8T"></a>此因缘本起从身心口。<a id="a-8U"></a>此是性罪。<a id="a-8V"></a>受者。<a id="a-8W"></a>乐受。<a id="a-8X"></a>法师曰。<a id="a-8Y"></a>此是律本所说。<a id="a-8Z"></a>今次随结。<a id="a-8a"></a>法师曰。<a id="a-8b"></a>次第至随结。<a id="a-8c"></a>若有难解者。<a id="a-8d"></a>我今当解说。<a id="a-8e"></a>增上慢句者。<a id="a-8f"></a>前已说。<a id="a-8g"></a>次第二人令人疑句。<a id="a-8h"></a>我今阿练若处住。<a id="a-8i"></a>人当疑我得阿罗汉。<a id="a-8j"></a>或疑我得斯陀含乃至须陀洹。<a id="a-8k"></a>以此疑故。<a id="a-8l"></a>当大得利养。<a id="a-8m"></a>若初作如是心时。<a id="a-8n"></a>得突吉罗罪。<a id="a-8o"></a>从寺往阿练若处。<a id="a-8p"></a>步步得突吉罗罪。<a id="a-8q"></a>至阿练若处起作。<a id="a-8r"></a>皆得突吉罗罪。<a id="a-8s"></a>后有人疑无人疑。<a id="a-8t"></a>得利养及不得利养。<a id="a-8u"></a>皆突吉罗罪。<a id="a-8v"></a>又有比丘受头陀法。<a id="a-8w"></a>我不宜在聚落。<a id="a-8x"></a>宜在阿练若处。<a id="a-8y"></a>此是清净处。<a id="a-8z"></a>若清净我当得一一道果。<a id="a-90"></a>及阿练若处若入已。<a id="a-91"></a>不得阿罗汉果我终不出。<a id="a-92"></a>又自念言。<a id="a-93"></a>如来赞叹阿练若住处。<a id="a-94"></a>若我在阿练若处。<a id="a-95"></a>诸同学见我。<a id="a-96"></a>亦乐入阿练若处。<a id="a-97"></a>若如是住者便无罪。<a id="a-98"></a>第三句者。<a id="a-99"></a>我欲入聚落乞食。<a id="a-9A"></a>着衣持钵现圣利想乃至食竟。<a id="a-9B"></a>悉突吉罗罪。<a id="a-9C"></a>若得利养若不得利养。<a id="a-9D"></a>悉突吉罗罪。<a id="a-9E"></a>又自念言。<a id="a-9F"></a>我欲入聚落乞食学圣人法。<a id="a-9G"></a>为今世后世。<a id="a-9H"></a>诸同学见我持钵乞食。<a id="a-9I"></a>赞叹言善。<a id="a-9J"></a>此是真如来法。<a id="a-9K"></a>若我等不行此法。<a id="a-9L"></a>实有惭愧。<a id="a-9M"></a>若生如是心乞食无罪。<a id="a-9N"></a>第四句者。<a id="a-9O"></a>向檀越言。<a id="a-9P"></a>若人住在檀越寺。<a id="a-9Q"></a>为不说名字故。<a id="a-9R"></a>不得波罗夷罪。<a id="a-9S"></a>令人疑者。<a id="a-9T"></a>此句易可解耳。<a id="a-9U"></a>言烦恼。<a id="a-9V"></a>若向白衣说烦恼尽。<a id="a-9W"></a>随语得波罗夷罪。<a id="a-9X"></a>若空静处说言。<a id="a-9Y"></a>我得阿罗汉。<a id="a-9Z"></a>得突吉罗罪。<a id="a-9a"></a>若檀越所供养比丘。<a id="a-9b"></a>此比丘是阿罗汉。<a id="a-9c"></a>此句易可解耳。<a id="a-9d"></a>不须广说。<a id="a-9e"></a>病句者。<a id="a-9f"></a>非人所能堪忍。<a id="a-9g"></a>唯我能忍此苦。<a id="a-9h"></a>此文句者无罪。<a id="a-9i"></a>若言非凡人所能堪忍。<a id="a-9j"></a>唯我一人能忍此苦。<a id="a-9k"></a>若作如是语者。<a id="a-9l"></a>得偷兰遮罪。<a id="a-9m"></a>婆罗门句者。<a id="a-9n"></a>此婆罗门信心于法。<a id="a-9o"></a>是故言善来罗汉。<a id="a-9p"></a>如是饮食供养。<a id="a-9q"></a>一一皆唤为罗汉。<a id="a-9r"></a>为信心故。<a id="a-9s"></a>唤为罗汉。<a id="a-9t"></a>受如此供养供给。<a id="a-9u"></a>一一悉不犯。<a id="a-9v"></a>佛告比丘。<a id="a-9w"></a>如此赞叹之言。<a id="a-9x"></a>应生惭愧心而受。<a id="a-9y"></a>受已当勤行道以求罗汉。<a id="a-9z"></a>次还俗句者。<a id="a-A0"></a>如我等辈于俗法已断。<a id="a-A1"></a>此非贡高语。<a id="a-A2"></a>是故无罪。<a id="a-A3"></a>障碍句者。<a id="a-A4"></a>于白衣法已障亦言已离。<a id="a-A5"></a>于律本罪想已说。<a id="a-A6"></a>从寺出者。<a id="a-A7"></a>若人先从此寺出。<a id="a-A8"></a>此比丘得阿罗汉。<a id="a-A9"></a>法师曰。<a id="a-AA"></a>此是略说耳。<a id="a-AB"></a>今当广说。<a id="a-AC"></a>云何广说。<a id="a-AD"></a>若言从寺出。<a id="a-AE"></a>或从房出。<a id="a-AF"></a>或从戒坛出。<a id="a-AG"></a>或言渡江。<a id="a-AH"></a>如是众多僧已有制。<a id="a-AI"></a>若比丘前出者。<a id="a-AJ"></a>此比丘是罗汉。<a id="a-AK"></a>若欲令人知前出犯波罗夷。<a id="a-AL"></a>若有因缘师僧遣去。<a id="a-AM"></a>及父母急难因缘出去不犯。<a id="a-AN"></a>若因此事出欲现罗汉想亦不犯。<a id="a-AO"></a>若乘车及以神力出不犯。<a id="a-AP"></a>律本中说。<a id="a-AQ"></a>若步出犯若立制已。<a id="a-AR"></a>即日出不犯。<a id="a-AS"></a>若阿练若比丘立制。<a id="a-AT"></a>若坐此树下者得阿罗汉。<a id="a-AU"></a>若在此经行处。<a id="a-AV"></a>此比丘亦得阿罗汉。<a id="a-AW"></a>我等应以香华供养。<a id="a-AX"></a>若有恶比丘。<a id="a-AY"></a>乐欲得此供养。<a id="a-AZ"></a>树下坐者及往经行处。<a id="a-Aa"></a>得波罗夷罪。<a id="a-Ab"></a>若有白衣作寺。<a id="a-Ac"></a>若比丘入我寺者。<a id="a-Ad"></a>是阿罗汉。<a id="a-Ae"></a>若有恶比丘入此寺者。<a id="a-Af"></a>犯波罗夷罪。<a id="a-Ag"></a>若众僧立制。<a id="a-Ah"></a>于夏三月中。<a id="a-Ai"></a>莫语莫眠莫出莫受檀越供养。<a id="a-Aj"></a>若如是非法制不从不犯。<a id="a-Ak"></a>长老勒佉[少/兔]者。<a id="a-Al"></a>身相具足。<a id="a-Am"></a>如梵王身故。<a id="a-An"></a>名勒佉[少/兔]。<a id="a-Ao"></a>问曰。<a id="a-Ap"></a>此勒佉[少/兔]何时出家。<a id="a-Aq"></a>答曰。<a id="a-Ar"></a>与千梵志同善来出家得具足戒。<a id="a-As"></a>又问曰。<a id="a-At"></a>此勒佉[少/兔]。<a id="a-Au"></a>因闻何法而得阿罗汉。<a id="a-Av"></a>答曰。<a id="a-Aw"></a>因闻光明经即得阿罗汉。<a id="a-Ax"></a>目连从出家七日便即得道。<a id="a-Ay"></a>发含笑者。<a id="a-Az"></a>是小笑也。<a id="a-B0"></a>因何而笑。<a id="a-B1"></a>已在律本不须重说。<a id="a-B2"></a>骨骨相连者。<a id="a-B3"></a>此是饿鬼形也。<a id="a-B4"></a>非肉眼所见。<a id="a-B5"></a>唯圣眼能察。<a id="a-B6"></a>问目连既见如此众生。<a id="a-B7"></a>何不生慈悲心而发含笑。<a id="a-B8"></a>答曰。<a id="a-B9"></a>所以目连自思惟言。<a id="a-BA"></a>以佛慧眼自念己身。<a id="a-BB"></a>如此细微众生我今得见。<a id="a-BC"></a>念已生欢喜心。<a id="a-BD"></a>故发含笑。<a id="a-BE"></a>复自念言。<a id="a-BF"></a>如此饿鬼之苦。<a id="a-BG"></a>我今得脱。<a id="a-BH"></a>我得善利。<a id="a-BI"></a>如修多罗中说。<a id="a-BJ"></a>佛告诸比丘。<a id="a-BK"></a>因缘果报不可思议。<a id="a-BL"></a>若思议者则成颠狂。<a id="a-BM"></a>是故如此因缘不可思议。<a id="a-BN"></a>如律本中说。<a id="a-BO"></a>勒佉[少/兔]问目连。<a id="a-BP"></a>以何因缘而发含笑。<a id="a-BQ"></a>目连答言。<a id="a-BR"></a>若欲问者。<a id="a-BS"></a>于佛前而问。<a id="a-BT"></a>骨骨相连者。<a id="a-BU"></a>其骨形长一由旬。<a id="a-BV"></a>无筋肉也。<a id="a-BW"></a>众鸟飞逐者。<a id="a-BX"></a>为是真鸟为化鸟。<a id="a-BY"></a>此是夜叉鬼。<a id="a-BZ"></a>鬼口纯铁为嘴。<a id="a-Ba"></a>发大叫声者。<a id="a-Bb"></a>此是号哭大苦恼声也。<a id="a-Bc"></a>此骨若有人来触者。<a id="a-Bd"></a>如新破痈疮。<a id="a-Be"></a>苦痛如是。<a id="a-Bf"></a>咄哉者。<a id="a-Bg"></a>叹其苦也。<a id="a-Bh"></a>法师曰。<a id="a-Bi"></a>大句次易可解耳。<a id="a-Bj"></a>比丘呵责者。<a id="a-Bk"></a>诸比丘言。<a id="a-Bl"></a>目连空诳妄语。<a id="a-Bm"></a>是故呵责。<a id="a-Bn"></a>佛言。<a id="a-Bo"></a>目连是慧眼也。<a id="a-Bp"></a>是故律本中说。<a id="a-Bq"></a>目连已成天眼得见如是。<a id="a-Br"></a>佛告诸比丘。<a id="a-Bs"></a>我已曾见如是众生。<a id="a-Bt"></a>我于菩提树下得一切智。<a id="a-Bu"></a>我见无量无边不可思议世界众生住处。<a id="a-Bv"></a>犹如手掌中见阿摩勒果。<a id="a-Bw"></a>杀牛人者。<a id="a-Bx"></a>杀牛为业。<a id="a-By"></a>杀已剔肉卖。<a id="a-Bz"></a>余骨相连悬置钩上。<a id="a-C0"></a>以此果报久在地狱。<a id="a-C1"></a>良久得出。<a id="a-C2"></a>余业未尽。<a id="a-C3"></a>今受此形。<a id="a-C4"></a>肉段句者。<a id="a-C5"></a>此人屠牛杀已。<a id="a-C6"></a>割肉作脯悬置钩上。<a id="a-C7"></a>余骨弃掷。<a id="a-C8"></a>恒以此为业。<a id="a-C9"></a>因此果报死入地狱。<a id="a-CA"></a>受果报已从地狱出。<a id="a-CB"></a>受身形如脯段。<a id="a-CC"></a>众鸟逐。<a id="a-CD"></a>如前句说无异。<a id="a-CE"></a>第二句者。<a id="a-CF"></a>此是捕鸟人得鸟。<a id="a-CG"></a>先斩头斩翅斩足剥皮。<a id="a-CH"></a>悬置钩上。<a id="a-CI"></a>恒以此为业死入地狱。<a id="a-CJ"></a>一一如前句说无异。<a id="a-CK"></a>无皮句者。<a id="a-CL"></a>此人恒杀羊。<a id="a-CM"></a>如斩鸟句一一无异。<a id="a-CN"></a>刀毛句者。<a id="a-CO"></a>此是屠猪人。<a id="a-CP"></a>恒用刀杀猪。<a id="a-CQ"></a>恒以此为业。<a id="a-CR"></a>死入地狱。<a id="a-CS"></a>如前所说一一无异。<a id="a-CT"></a>槊毛句者。<a id="a-CU"></a>此人恒捕猎众鹿。<a id="a-CV"></a>以槊刺杀。<a id="a-CW"></a>因此果报死入地狱。<a id="a-CX"></a>如前句所说一一无异。<a id="a-CY"></a>箭毛句者。<a id="a-CZ"></a>此人先作国主。<a id="a-Ca"></a>若人有众罪。<a id="a-Cb"></a>以种种治之。<a id="a-Cc"></a>或刺或割鞭杖捶挞无道。<a id="a-Cd"></a>如是为初。<a id="a-Ce"></a>以此果报死入地狱。<a id="a-Cf"></a>如前所说一一无异。<a id="a-Cg"></a>锥毛句者。<a id="a-Ch"></a>此人生时作军士。<a id="a-Ci"></a>恒以铁锥刺马。<a id="a-Cj"></a>因此果报死入地狱。<a id="a-Ck"></a>从地狱出今受此形。<a id="a-Cl"></a>锥恒自刺身。<a id="a-Cm"></a>针毛句者。<a id="a-Cn"></a>此人生时两舌恶口。<a id="a-Co"></a>死入地狱。<a id="a-Cp"></a>从地狱出受此形。<a id="a-Cq"></a>恒受针刺阴囊[岡*瓦]句者。<a id="a-Cr"></a>此人是村中官长。<a id="a-Cs"></a>不善判事。<a id="a-Ct"></a>以此果报死入地狱。<a id="a-Cu"></a>从地狱出。<a id="a-Cv"></a>受身阴大如[岡*瓦]。<a id="a-Cw"></a>何以故。<a id="a-Cx"></a>若人有罪。<a id="a-Cy"></a>辄受人财货。<a id="a-Cz"></a>覆藏其咎。<a id="a-D0"></a>若无物者。<a id="a-D1"></a>开露其罪。<a id="a-D2"></a>故受此形。<a id="a-D3"></a>法师曰。<a id="a-D4"></a>若有智慧人作官长者。<a id="a-D5"></a>慎勿曲理。<a id="a-D6"></a>受罪果报如此。<a id="a-D7"></a>奸淫句者。<a id="a-D8"></a>此人生时好作奸淫。<a id="a-D9"></a>人所爱惜细滑。<a id="a-DA"></a>而辄与人私通。<a id="a-DB"></a>死入地狱。<a id="a-DC"></a>从地狱出受饿鬼形。<a id="a-DD"></a>恒入屎坑。<a id="a-DE"></a>要婆罗门句者。<a id="a-DF"></a>此易可解耳。<a id="a-DG"></a>无皮女句者。<a id="a-DH"></a>女人皮细滑非己有。<a id="a-DI"></a>是丈夫许。<a id="a-DJ"></a>而偷与余人。<a id="a-DK"></a>因此果报死入地狱。<a id="a-DL"></a>先触乐后触苦。<a id="a-DM"></a>今受如此果报。<a id="a-DN"></a>丑臭句者。<a id="a-DO"></a>律本已说浓烂句者。<a id="a-DP"></a>此女人以火炭泥余女人。<a id="a-DQ"></a>以此果报。<a id="a-DR"></a>一一如前所说。<a id="a-DS"></a>杀贼句者。<a id="a-DT"></a>此易可解耳。<a id="a-DU"></a>比丘句者。<a id="a-DV"></a>此恶比丘受他信心供养。<a id="a-DW"></a>不护身口意业。<a id="a-DX"></a>以此果报。<a id="a-DY"></a>一佛中间在地狱。<a id="a-DZ"></a>从地狱出受饿鬼形。<a id="a-Da"></a>恶比丘尼式叉摩尼沙弥尼。<a id="a-Db"></a>不护身口意业。<a id="a-Dc"></a>受罪亦如是河句者。<a id="a-Dd"></a>法师曰。<a id="a-De"></a>此河从何处来。<a id="a-Df"></a>从毗婆罗山出。<a id="a-Dg"></a>去一由旬。<a id="a-Dh"></a>龙王宫殿在此河下。<a id="a-Di"></a>纵广一由旬。<a id="a-Dj"></a>其城郭如忉利天宫无异。<a id="a-Dk"></a>因龙王福德因缘故。<a id="a-Dl"></a>所以清冷香美莲华。<a id="a-Dm"></a>大如车轮。<a id="a-Dn"></a>水从此流出。<a id="a-Do"></a>经三地狱中间上过。<a id="a-Dp"></a>所以热沸。<a id="a-Dq"></a>此是镬汤地狱余热气上烝。<a id="a-Dr"></a>是故水沸。<a id="a-Ds"></a>斗句者。<a id="a-Dt"></a>目连向诸比丘言。<a id="a-Du"></a>长老檀越洴沙王。<a id="a-Dv"></a>与离车子共斗。<a id="a-Dw"></a>长老檀越不如退走诸比丘心念。<a id="a-Dx"></a>惜檀越故。<a id="a-Dy"></a>语目连。<a id="a-Dz"></a>汝空诳妄语。<a id="a-E0"></a>群象句者。<a id="a-E1"></a>叶毗尼江边。<a id="a-E2"></a>叶毗尼者。<a id="a-E3"></a>江名也。<a id="a-E4"></a>安阇三昧者。<a id="a-E5"></a>问曰。<a id="a-E6"></a>身心不动。<a id="a-E7"></a>此是第四。<a id="a-E8"></a>禅定。<a id="a-E9"></a>何以群象渡江而叫声。<a id="a-EA"></a>答曰。<a id="a-EB"></a>有二种叫声。<a id="a-EC"></a>一者小象欲泅渡江。<a id="a-ED"></a>见水深而畏故叫。<a id="a-EE"></a>二者大象得水而生欢喜故大叫声。<a id="a-EF"></a>未成就者。<a id="a-EG"></a>此禅未成。<a id="a-EH"></a>亦言垢浊不净。<a id="a-EI"></a>是故得闻象声。<a id="a-EJ"></a>严好比丘忆过去五百劫者。<a id="a-EK"></a>此是一生相续忆识。<a id="a-EL"></a>不识化生也。<a id="a-EM"></a>法师曰。<a id="a-EN"></a>云何忆识五百劫生也。<a id="a-EO"></a>此是从外道第四禅定出。<a id="a-EP"></a>定寿终生无色界。<a id="a-EQ"></a>寿尽从无色界下生人间。<a id="a-ER"></a>入佛法中得三达智。<a id="a-ES"></a>是故忆五百劫。<a id="a-ET"></a>于二中间不忆。<a id="a-EU"></a>如修多罗中说。</p>
  <p id="aEV">佛告诸比丘。<a id="a-EW"></a>我声闻弟子忆过去事。<a id="a-EX"></a>严好比丘第一。<a id="a-EY"></a>诸大德已说四波罗夷竟。<a id="a-EZ"></a>法师曰。<a id="a-Ea"></a>波罗夷有几。<a id="a-Eb"></a>答曰。<a id="a-Ec"></a>我今总说一切二十四波罗夷。<a id="a-Ed"></a>汝自当知。<a id="a-Ee"></a>问曰。<a id="a-Ef"></a>何谓为二十四波罗夷。<a id="a-Eg"></a>答曰。<a id="a-Eh"></a>比丘有四。<a id="a-Ei"></a>比丘尼不同波罗夷有四。<a id="a-Ej"></a>十一人不得。<a id="a-Ek"></a>何谓十一人不得。<a id="a-El"></a>答曰。<a id="a-Em"></a>一者黄门。<a id="a-En"></a>二者畜生。<a id="a-Eo"></a>三者二根人。<a id="a-Ep"></a>此三者受生无缘故。<a id="a-Eq"></a>名波罗夷。<a id="a-Er"></a>然此三人不障天道。<a id="a-Es"></a>于四道果中有障碍。<a id="a-Et"></a>是故名为波罗夷。<a id="a-Eu"></a>此三人不听出家。<a id="a-Ev"></a>四者贼住。<a id="a-Ew"></a>五者破内外道。<a id="a-Ex"></a>六者杀母。<a id="a-Ey"></a>七者杀父。<a id="a-Ez"></a>八者杀阿罗汉。<a id="a-F0"></a>九者坏比丘尼。<a id="a-F1"></a>十者出佛身血。<a id="a-F2"></a>十一者破和合僧。<a id="a-F3"></a>此十一人。<a id="a-F4"></a>为所作故。<a id="a-F5"></a>不得道果故。<a id="a-F6"></a>名为波罗夷。<a id="a-F7"></a>贼住破内外道坏比丘尼。<a id="a-F8"></a>此三人不障天道。<a id="a-F9"></a>于四道果障碍。<a id="a-FA"></a>杀父杀母杀阿罗汉出佛身血破和合僧。<a id="a-FB"></a>此五重罪。<a id="a-FC"></a>此是五逆罪。<a id="a-FD"></a>天道道果悉障。<a id="a-FE"></a>法师曰。<a id="a-FF"></a>波罗夷有八合十九。<a id="a-FG"></a>复有比丘尼乐着白衣衣服。<a id="a-FH"></a>计成合为二十。<a id="a-FI"></a>此比丘尼亦不破戒。<a id="a-FJ"></a>复有弱脊长根。<a id="a-FK"></a>含他人根。<a id="a-FL"></a>坐他人根。<a id="a-FM"></a>此是四。<a id="a-FN"></a>都合成二十四。<a id="a-FO"></a>最后四是随结。<a id="a-FP"></a>法师曰。<a id="a-FQ"></a>何以含他人根。<a id="a-FR"></a>名为淫法。<a id="a-FS"></a>此以欲意故名为淫。<a id="a-FT"></a>不得与比丘同住者。<a id="a-FU"></a>不得与布萨说戒自恣羯磨一切僧事。<a id="a-FV"></a>悉不得共。<a id="a-FW"></a>我今问长老。<a id="a-FX"></a>于一一波罗夷中谁清净者。<a id="a-FY"></a>第二第三亦问如是。<a id="a-FZ"></a>谁清净者。<a id="a-Fa"></a>法师曰。<a id="a-Fb"></a>余文句者。<a id="a-Fc"></a>易可解耳。<a id="a-Fd"></a>一切善见毗婆沙律四事竟。</p>
  <p id="aFe">波罗夷品竟　　次至十三事</p>
  <p id="aFf">今演十三义　　汝等应当知</p>
  <p id="aFg">尔时世尊游舍卫城。<a id="a-Fh"></a>尔时者。<a id="a-Fi"></a>为声闻弟子结戒时。<a id="a-Fj"></a>非世间时也。<a id="a-Fk"></a>游者。<a id="a-Fl"></a>有四。<a id="a-Fm"></a>何谓为四。<a id="a-Fn"></a>一者行。<a id="a-Fo"></a>二者住。<a id="a-Fp"></a>三者坐。<a id="a-Fq"></a>四者卧。<a id="a-Fr"></a>以此四法。<a id="a-Fs"></a>是名游。<a id="a-Ft"></a>譬如世人言王出游。<a id="a-Fu"></a>若到戏处或行住坐卧佛游舍卫亦复如是。<a id="a-Fv"></a>舍卫者。<a id="a-Fw"></a>是道士名也。<a id="a-Fx"></a>昔有道士居住此地。<a id="a-Fy"></a>往古有王见此地好。<a id="a-Fz"></a>就道士乞为立国。<a id="a-G0"></a>以道士名号为舍卫。<a id="a-G1"></a>如王舍城。<a id="a-G2"></a>昔有转轮王。<a id="a-G3"></a>更相代谢止住此城。<a id="a-G4"></a>以其名故。<a id="a-G5"></a>号为王舍城。<a id="a-G6"></a>舍卫亦复如是。<a id="a-G7"></a>舍卫又名多有。<a id="a-G8"></a>何谓多有。<a id="a-G9"></a>诸国珍宝及杂异物。<a id="a-GA"></a>皆来归聚此国。<a id="a-GB"></a>故名多有。</p>
  <p id="aGC">舍卫甚微妙　　观者无厌足</p>
  <p id="aGD">以十音乐声　　音中唤饮食</p>
  <p id="aGE">丰饶多珍宝　　犹如帝释宫</p>
  <p id="aGF">迦留陀者。<a id="a-GG"></a>是比丘名也。<a id="a-GH"></a>欲意炽盛者。<a id="a-GI"></a>为欲火所烧故。<a id="a-GJ"></a>颜色燋悴身体损瘦。<a id="a-GK"></a>法师曰。<a id="a-GL"></a>次第文句易可解耳。<a id="a-GM"></a>不须广说。<a id="a-GN"></a>若有难处。<a id="a-GO"></a>我今当说。<a id="a-GP"></a>乱意睡眠者。<a id="a-GQ"></a>以不定意以此睡眠也。<a id="a-GR"></a>若白日眠。<a id="a-GS"></a>先念某时某时当起。<a id="a-GT"></a>如修多罗中说。<a id="a-GU"></a>佛告诸比丘。<a id="a-GV"></a>若汝洗浴竟欲眠。<a id="a-GW"></a>当作是念。<a id="a-GX"></a>我发未燥当起。<a id="a-GY"></a>如是眠若夜亦应知。<a id="a-GZ"></a>时月至某处当起。<a id="a-Ga"></a>若无月星至某处当起。<a id="a-Gb"></a>当念佛为初。<a id="a-Gc"></a>于十善法中。<a id="a-Gd"></a>一一法中随心所念然后眠。<a id="a-Ge"></a>此痴比丘不作是念而眠。<a id="a-Gf"></a>色欲所缠。<a id="a-Gg"></a>是故弄出不净。<a id="a-Gh"></a>除梦中者。<a id="a-Gi"></a>法师曰。<a id="a-Gj"></a>律本说。<a id="a-Gk"></a>唯除梦中。<a id="a-Gl"></a>弄与梦俱出不净。<a id="a-Gm"></a>何以除梦。<a id="a-Gn"></a>答曰。<a id="a-Go"></a>佛结戒制身业。<a id="a-Gp"></a>不制意业。<a id="a-Gq"></a>是以梦中无罪。<a id="a-Gr"></a>如律本中说。<a id="a-Gs"></a>佛告诸比丘。<a id="a-Gt"></a>汝当作如是说戒。<a id="a-Gu"></a>若比丘故弄出精僧伽婆尸沙。<a id="a-Gv"></a>出精者。<a id="a-Gw"></a>故出知精出。<a id="a-Gx"></a>以为适乐。<a id="a-Gy"></a>无惭愧心。<a id="a-Gz"></a>精者。<a id="a-H0"></a>律中七种。<a id="a-H1"></a>毗婆沙广解有十。<a id="a-H2"></a>何谓为十。<a id="a-H3"></a>青黄赤白木皮色油色乳色酪色酥色。<a id="a-H4"></a>精离本处。<a id="a-H5"></a>本处以腰为处。<a id="a-H6"></a>又言不然。<a id="a-H7"></a>举体有精。<a id="a-H8"></a>唯除发爪及燥皮无精。<a id="a-H9"></a>若精离本处。<a id="a-HA"></a>至道不至道及出。<a id="a-HB"></a>乃至饱一蝇。<a id="a-HC"></a>得僧伽婆尸沙罪。<a id="a-HD"></a>若有热作行来运动。<a id="a-HE"></a>及病疾自出不犯。<a id="a-HF"></a>梦有四种。<a id="a-HG"></a>一者四大不和。<a id="a-HH"></a>二者先见。<a id="a-HI"></a>三者天人。<a id="a-HJ"></a>四者想梦。<a id="a-HK"></a>问曰。<a id="a-HL"></a>云何四大不和梦。<a id="a-HM"></a>答曰。<a id="a-HN"></a>四大不和梦者。<a id="a-HO"></a>眠时梦见山崩。<a id="a-HP"></a>或飞腾虚空。<a id="a-HQ"></a>或见虎狼师子贼逐。<a id="a-HR"></a>此是四大不和梦。<a id="a-HS"></a>虚不实。<a id="a-HT"></a>先见而梦者。<a id="a-HU"></a>或昼日见或白或黑。<a id="a-HV"></a>或男或女。<a id="a-HW"></a>夜梦见。<a id="a-HX"></a>是名先见。<a id="a-HY"></a>此梦虚不实。<a id="a-HZ"></a>天人梦者。<a id="a-Ha"></a>有善知识天人。<a id="a-Hb"></a>有恶知识天人。<a id="a-Hc"></a>若善知识天人现善梦。<a id="a-Hd"></a>令人得善恶。<a id="a-He"></a>知识者。<a id="a-Hf"></a>令人得恶想现恶梦。<a id="a-Hg"></a>此梦真实。<a id="a-Hh"></a>想梦者。<a id="a-Hi"></a>此人前身。<a id="a-Hj"></a>或有福德或有罪。<a id="a-Hk"></a>若福德者现善梦。<a id="a-Hl"></a>罪者现恶梦。<a id="a-Hm"></a>如菩萨母梦菩萨。<a id="a-Hn"></a>初欲入母胎时。<a id="a-Ho"></a>梦见白象从忉利天下入其右胁。<a id="a-Hp"></a>此是想梦也。<a id="a-Hq"></a>若梦礼佛诵经持戒。<a id="a-Hr"></a>或布施种种功德。<a id="a-Hs"></a>此亦想梦。<a id="a-Ht"></a>法师曰。<a id="a-Hu"></a>此梦梦中能识不为想也。<a id="a-Hv"></a>答曰。<a id="a-Hw"></a>亦不眠亦不觉。<a id="a-Hx"></a>若言眠见梦者。<a id="a-Hy"></a>于阿毗昙有违。<a id="a-Hz"></a>若言觉见梦见欲事。<a id="a-I0"></a>与律有违。<a id="a-I1"></a>问曰。<a id="a-I2"></a>有何违。<a id="a-I3"></a>答曰。<a id="a-I4"></a>梦见欲事。<a id="a-I5"></a>无人得脱罪。<a id="a-I6"></a>又律中说。<a id="a-I7"></a>唯除梦中无罪。<a id="a-I8"></a>若如此者梦即虚也。<a id="a-I9"></a>答曰。<a id="a-IA"></a>不虚。<a id="a-IB"></a>何以故。<a id="a-IC"></a>如猕猴眠。<a id="a-ID"></a>修多罗中说。<a id="a-IE"></a>佛告大王世间人梦。<a id="a-IF"></a>如猕猴眠。<a id="a-IG"></a>是故有梦。<a id="a-IH"></a>问曰。<a id="a-II"></a>梦善耶为无记耶。<a id="a-IJ"></a>答曰。<a id="a-IK"></a>亦有善有不善者亦有无记。<a id="a-IL"></a>若梦礼佛听法说法。<a id="a-IM"></a>此是善功德。<a id="a-IN"></a>若梦杀生偷盗奸淫。<a id="a-IO"></a>此是不善。<a id="a-IP"></a>若梦见赤白青黄色。<a id="a-IQ"></a>此是无记梦也。<a id="a-IR"></a>问曰。<a id="a-IS"></a>若尔者应受果报答曰。<a id="a-IT"></a>不受果报。<a id="a-IU"></a>何以故。<a id="a-IV"></a>以心业羸弱故。<a id="a-IW"></a>不能感果报。<a id="a-IX"></a>是故律中说。<a id="a-IY"></a>唯除梦中。<a id="a-IZ"></a>僧伽婆尸沙者。<a id="a-Ia"></a>僧伽者。<a id="a-Ib"></a>僧也。<a id="a-Ic"></a>婆者。<a id="a-Id"></a>初也。<a id="a-Ie"></a>尸沙者。<a id="a-If"></a>残也。<a id="a-Ig"></a>问曰。<a id="a-Ih"></a>云何僧为初。<a id="a-Ii"></a>答曰。<a id="a-Ij"></a>此比丘已得罪。<a id="a-Ik"></a>乐欲清净往到僧所。<a id="a-Il"></a>僧与波利婆沙。<a id="a-Im"></a>是名初。<a id="a-In"></a>与波利婆沙竟。<a id="a-Io"></a>次与六夜行摩那埵。<a id="a-Ip"></a>为中。<a id="a-Iq"></a>残者。<a id="a-Ir"></a>与阿浮呵那。<a id="a-Is"></a>是名僧伽婆尸沙也。<a id="a-It"></a>法师曰。<a id="a-Iu"></a>但取义味。<a id="a-Iv"></a>不须究其文字。<a id="a-Iw"></a>此罪唯僧能治。<a id="a-Ix"></a>非一二三人故。<a id="a-Iy"></a>名僧伽婆尸沙。<a id="a-Iz"></a>若得故出精罪。<a id="a-J0"></a>应知方便时想。<a id="a-J1"></a>应知方便者。<a id="a-J2"></a>我今出内色。<a id="a-J3"></a>欲出外色。<a id="a-J4"></a>俱出内外。<a id="a-J5"></a>虚空中动。<a id="a-J6"></a>如是方便故。<a id="a-J7"></a>名方便也。<a id="a-J8"></a>起时有五种。<a id="a-J9"></a>一者欲时起。<a id="a-JA"></a>二者大便起。<a id="a-JB"></a>三者小便。<a id="a-JC"></a>四者风动。<a id="a-JD"></a>五者虫触。<a id="a-JE"></a>是名五种。<a id="a-JF"></a>若欲时起男根便强堪用。<a id="a-JG"></a>过此时不起。<a id="a-JH"></a>余四亦如是。<a id="a-JI"></a>复有朝中晡夜。<a id="a-JJ"></a>亦名为时。<a id="a-JK"></a>为除病者。</p>
  <p id="aJL">如是有十句。<a id="a-JM"></a>青色为初。<a id="a-JN"></a>亦有十故。<a id="a-JO"></a>于律本中说。<a id="a-JP"></a>户孔为初。<a id="a-JQ"></a>内色与外色触。<a id="a-JR"></a>即成堪用。<a id="a-JS"></a>虚空中动。<a id="a-JT"></a>亦无内亦无外色。<a id="a-JU"></a>自动故得罪。<a id="a-JV"></a>虫者。<a id="a-JW"></a>此虫身有毛。<a id="a-JX"></a>若触痒而起即成堪用。<a id="a-JY"></a>若作药或布施。<a id="a-JZ"></a>或祠祀或试。<a id="a-Ja"></a>或以生天或作栽种。<a id="a-Jb"></a>若作如是者。<a id="a-Jc"></a>皆悉得罪。<a id="a-Jd"></a>若故出精离本处。<a id="a-Je"></a>得僧伽婆尸沙罪。<a id="a-Jf"></a>若故出精而不出不得罪。<a id="a-Jg"></a>若自流出非故出者亦无罪。<a id="a-Jh"></a>法师曰。<a id="a-Ji"></a>次句易解。<a id="a-Jj"></a>若比丘得罪。<a id="a-Jk"></a>往至毗尼师所。<a id="a-Jl"></a>毗尼师次第问。<a id="a-Jm"></a>先敕。<a id="a-Jn"></a>勿覆藏语。<a id="a-Jo"></a>先敕。<a id="a-Jp"></a>我如医师汝如病者。<a id="a-Jq"></a>而实头痛而假言脚痛。<a id="a-Jr"></a>医师设药病亦不差。<a id="a-Js"></a>即呵责言。<a id="a-Jt"></a>师无验不解设药。<a id="a-Ju"></a>是故汝可一一向我说。<a id="a-Jv"></a>若重结重。<a id="a-Jw"></a>若轻结轻。<a id="a-Jx"></a>毗尼师先观十一欲十一方便。<a id="a-Jy"></a>问曰。<a id="a-Jz"></a>何谓为十一欲。<a id="a-K0"></a>答曰。<a id="a-K1"></a>一者乐出乐。<a id="a-K2"></a>二者正出乐。<a id="a-K3"></a>三者已出乐。<a id="a-K4"></a>四者欲乐。<a id="a-K5"></a>五者触乐。<a id="a-K6"></a>六者痒乐。<a id="a-K7"></a>七者见乐。<a id="a-K8"></a>八者坐乐。<a id="a-K9"></a>九者语乐。<a id="a-KA"></a>十者乐家乐。<a id="a-KB"></a>十一者折林也。<a id="a-KC"></a>乐出乐者。<a id="a-KD"></a>若比丘欲时起心乐。<a id="a-KE"></a>欲乐故出精。<a id="a-KF"></a>精出故得僧伽婆尸沙。<a id="a-KG"></a>若故出乐精不出。<a id="a-KH"></a>得偷兰遮罪。<a id="a-KI"></a>若比丘心想而眠。<a id="a-KJ"></a>先作方便以脚挟。<a id="a-KK"></a>或以手握根。<a id="a-KL"></a>作想而眠。<a id="a-KM"></a>方梦精出。<a id="a-KN"></a>得僧伽婆尸沙罪。<a id="a-KO"></a>若欲起观不净。<a id="a-KP"></a>以观不净而灭之。<a id="a-KQ"></a>心净无垢而眠。<a id="a-KR"></a>若梦精出无罪。<a id="a-KS"></a>是名乐出乐。<a id="a-KT"></a>正出乐者。<a id="a-KU"></a>若比丘眠而梦作欲事。<a id="a-KV"></a>正出而觉而不动根。<a id="a-KW"></a>精出无罪。<a id="a-KX"></a>若正出而动者得罪。<a id="a-KY"></a>若正出自念言。<a id="a-KZ"></a>勿污衣席不乐出。<a id="a-Ka"></a>而以手捉塞。<a id="a-Kb"></a>将出外洗无罪。<a id="a-Kc"></a>若有乐心得罪。<a id="a-Kd"></a>是名正乐。<a id="a-Ke"></a>已复不触无罪。<a id="a-Kf"></a>若贪乐更弄出得罪。<a id="a-Kg"></a>是名已出乐。<a id="a-Kh"></a>欲乐者。<a id="a-Ki"></a>比丘欲起而捉女人精出无罪。<a id="a-Kj"></a>何以故。<a id="a-Kk"></a>为淫事故。<a id="a-Kl"></a>得突吉罗罪。<a id="a-Km"></a>若至境界得波罗夷罪。<a id="a-Kn"></a>若捉已贪细滑。<a id="a-Ko"></a>不入波罗夷境界。<a id="a-Kp"></a>精出得僧残罪。<a id="a-Kq"></a>是名欲乐。<a id="a-Kr"></a>触乐者。<a id="a-Ks"></a>或内触或外触。<a id="a-Kt"></a>内者。<a id="a-Ku"></a>或以手试为强为软。<a id="a-Kv"></a>因触故精出不犯。<a id="a-Kw"></a>若有出心贪乐得罪。<a id="a-Kx"></a>是名内触。<a id="a-Ky"></a>外触者。<a id="a-Kz"></a>比丘欲心触女身。<a id="a-L0"></a>或抱或摩触细滑精出不犯。<a id="a-L1"></a>以摩触故。<a id="a-L2"></a>得僧残罪。<a id="a-L3"></a>若乐触乐乐出精俱得罪。<a id="a-L4"></a>痒乐者。<a id="a-L5"></a>或癣或疥虫触男根起。<a id="a-L6"></a>痒以手抓之精出者无罪。<a id="a-L7"></a>若根起因势动出犯罪。<a id="a-L8"></a>见乐者。<a id="a-L9"></a>若比丘或见女根。<a id="a-LA"></a>根起而熟视精出。<a id="a-LB"></a>不犯僧残罪。<a id="a-LC"></a>得突吉罗罪。<a id="a-LD"></a>若见已动根精出。<a id="a-LE"></a>得僧伽婆尸沙罪。<a id="a-LF"></a>是名见乐。<a id="a-LG"></a>坐乐者。<a id="a-LH"></a>比丘与女人于静处坐。<a id="a-LI"></a>共语而精出无罪。<a id="a-LJ"></a>因静处坐得余罪。<a id="a-LK"></a>若坐欲心起因动腰。<a id="a-LL"></a>得僧残罪。<a id="a-LM"></a>是名坐乐。<a id="a-LN"></a>语乐者。<a id="a-LO"></a>与女人于静处语。<a id="a-LP"></a>女根云何。<a id="a-LQ"></a>为黑为白为肥为瘦。<a id="a-LR"></a>作如是语精出无罪。<a id="a-LS"></a>因粗恶语得僧残罪。<a id="a-LT"></a>若语乐有出心动犯僧残。<a id="a-LU"></a>是名语乐。<a id="a-LV"></a>乐家者。<a id="a-LW"></a>比丘还檀越家。<a id="a-LX"></a>以念故。<a id="a-LY"></a>或母或姊妹。<a id="a-LZ"></a>以手摩挲或抱。<a id="a-La"></a>精出不犯。<a id="a-Lb"></a>因触故得突吉罗罪。<a id="a-Lc"></a>若摩挲故出精犯罪。<a id="a-Ld"></a>是名乐家。<a id="a-Le"></a>折林者。<a id="a-Lf"></a>男子与女结誓。<a id="a-Lg"></a>或以香华槟榔。<a id="a-Lh"></a>更相往还饷致言。<a id="a-Li"></a>以此结亲。<a id="a-Lj"></a>何以故。<a id="a-Lk"></a>香华槟榔者。<a id="a-Ll"></a>皆从林出故。<a id="a-Lm"></a>名折林。<a id="a-Ln"></a>若女人答饷善。<a id="a-Lo"></a>大德饷极香美。<a id="a-Lp"></a>我今答后饷。<a id="a-Lq"></a>令此大德念我。<a id="a-Lr"></a>比丘闻此已欲起精出不犯。<a id="a-Ls"></a>若因便故出犯罪。<a id="a-Lt"></a>又因不出得偷兰遮罪。<a id="a-Lu"></a>法师曰。<a id="a-Lv"></a>是名为十一。<a id="a-Lw"></a>毗尼师善观已。<a id="a-Lx"></a>有罪无罪若轻若重。<a id="a-Ly"></a>轻者言轻。<a id="a-Lz"></a>重者说重。<a id="a-M0"></a>如律本所治者。<a id="a-M1"></a>若如是作善。<a id="a-M2"></a>譬如医师善观诸病随病投药。<a id="a-M3"></a>病者得愈医师得赏。<a id="a-M4"></a>故出不净者。<a id="a-M5"></a>如是为初。<a id="a-M6"></a>心乐出而不弄不动。<a id="a-M7"></a>若精出不犯。<a id="a-M8"></a>若触若痒无出心无罪。<a id="a-M9"></a>有出心有罪。<a id="a-MA"></a>除梦中者。<a id="a-MB"></a>若比丘梦与女人共作淫事。<a id="a-MC"></a>或梦共抱共眠。<a id="a-MD"></a>如是欲法次第汝自当知。<a id="a-ME"></a>若精出无罪。<a id="a-MF"></a>若正出而觉。<a id="a-MG"></a>因此乐出。<a id="a-MH"></a>或以手捉。<a id="a-MI"></a>或两髀挟。<a id="a-MJ"></a>犯罪。<a id="a-MK"></a>是故有智慧比丘。<a id="a-ML"></a>若眠梦慎莫动善。<a id="a-MM"></a>若精出恐污衣席。<a id="a-MN"></a>以手捉往至洗处不犯若根有疮病以油涂之。<a id="a-MO"></a>或种种药磨不乐精出无罪。<a id="a-MP"></a>若癫狂人精出无罪。<a id="a-MQ"></a>最初未制戒不犯。<a id="a-MR"></a>第一僧伽婆尸沙说竟。</p>
  <p id="aMS">尔时佛住舍卫国祇树给孤独园精舍。<a id="a-MT"></a>法师曰。<a id="a-MU"></a>此义前已解。<a id="a-MV"></a>此摩触戒文句者。<a id="a-MW"></a>若有难解者我今解说。<a id="a-MX"></a>于阿兰若处住者。<a id="a-MY"></a>非真阿兰若处。<a id="a-MZ"></a>所以非真阿兰若处。<a id="a-Ma"></a>所以作非真。<a id="a-Mb"></a>在给孤独园精舍后林中故。<a id="a-Mc"></a>名阿兰若。<a id="a-Md"></a>此比丘房四面周围当中住处善庄严者。<a id="a-Me"></a>其中巧妙种种玩饰。<a id="a-Mf"></a>治欲谋人不思善法。<a id="a-Mg"></a>一窗开者。<a id="a-Mh"></a>若开一窗余处悉闇。<a id="a-Mi"></a>若闭此窗开余窗。<a id="a-Mj"></a>此处复闇。<a id="a-Mk"></a>如是语已婆罗门尼自念言。<a id="a-Ml"></a>此婆罗门意欲乐出家。<a id="a-Mm"></a>应覆藏而发露者。<a id="a-Mn"></a>所以发露者。<a id="a-Mo"></a>欲遮婆罗门出家心故。<a id="a-Mp"></a>何处高德作如是恶事。<a id="a-Mq"></a>高德者。<a id="a-Mr"></a>姓贵德高。<a id="a-Ms"></a>亦言大富贵姓。<a id="a-Mt"></a>女者。<a id="a-Mu"></a>有夫女人。<a id="a-Mv"></a>或无夫女。<a id="a-Mw"></a>或无子女。<a id="a-Mx"></a>淫乱变心者。<a id="a-My"></a>淫欲入身。<a id="a-Mz"></a>如夜叉鬼入心无异。<a id="a-N0"></a>亦如老象溺泥不能自出。<a id="a-N1"></a>淫乱变心随处而着。<a id="a-N2"></a>无有惭愧。<a id="a-N3"></a>或心变欲或欲变心。<a id="a-N4"></a>是故律本中说。<a id="a-N5"></a>淫乱变心心即染着。<a id="a-N6"></a>亦言恋着。<a id="a-N7"></a>以身摩触缚着也。<a id="a-N8"></a>始生者。<a id="a-N9"></a>是即时生也。<a id="a-NA"></a>其儿身犹湿未燥。<a id="a-NB"></a>若触其身者。<a id="a-NC"></a>亦名犯僧残。<a id="a-ND"></a>若过其境界波罗夷罪。<a id="a-NE"></a>若与俱在一静处犯波夜提。<a id="a-NF"></a>如此始生亦如是。<a id="a-NG"></a>何况长大。<a id="a-NH"></a>捉手为初。<a id="a-NI"></a>摩触细滑。<a id="a-NJ"></a>此是恶行也。<a id="a-NK"></a>是故律本中说。<a id="a-NL"></a>若捉手。<a id="a-NM"></a>法师曰。<a id="a-NN"></a>今当广说。<a id="a-NO"></a>手者。<a id="a-NP"></a>肘为初。<a id="a-NQ"></a>乃至爪。<a id="a-NR"></a>是名手也。<a id="a-NS"></a>又言。<a id="a-NT"></a>从臂至爪。<a id="a-NU"></a>亦名为手。<a id="a-NV"></a>发者。<a id="a-NW"></a>纯发无杂结者。<a id="a-NX"></a>束发也。<a id="a-NY"></a>杂丝者。<a id="a-NZ"></a>是杂五色。<a id="a-Na"></a>丝也。<a id="a-Nb"></a>发杂华者。<a id="a-Nc"></a>瞻卜华为初。<a id="a-Nd"></a>杂金银者。<a id="a-Ne"></a>或金银钱。<a id="a-Nf"></a>或金华或银华。<a id="a-Ng"></a>及种种珍宝装严。<a id="a-Nh"></a>亦名杂金银。<a id="a-Ni"></a>若比丘捉如是发者。<a id="a-Nj"></a>皆得僧残。<a id="a-Nk"></a>若比丘言。<a id="a-Nl"></a>我捉杂发。<a id="a-Nm"></a>罪无得脱。<a id="a-Nn"></a>若比丘或捉一发亦僧残。<a id="a-No"></a>除发及手。<a id="a-Np"></a>余处摩触悉名细滑。<a id="a-Nq"></a>若比丘捉一一身分悉僧残。<a id="a-Nr"></a>此摩滑戒。<a id="a-Ns"></a>若捉手若捉发若摩触细滑。<a id="a-Nt"></a>分别有十二种。<a id="a-Nu"></a>我今当现。<a id="a-Nv"></a>捉触为初。<a id="a-Nw"></a>律本中说。<a id="a-Nx"></a>捉者。<a id="a-Ny"></a>不摩触者。<a id="a-Nz"></a>不捉不摩。<a id="a-O0"></a>是名触也。<a id="a-O1"></a>捉者。<a id="a-O2"></a>捻置一处。<a id="a-O3"></a>是名捉。<a id="a-O4"></a>余句易可解耳。<a id="a-O5"></a>此诸文句今正广说。<a id="a-O6"></a>若女作女想。<a id="a-O7"></a>比丘欲心以身相触。<a id="a-O8"></a>律中已说。<a id="a-O9"></a>若捉能得僧残。<a id="a-OA"></a>若捉置更捉。<a id="a-OB"></a>随捉多少悉僧残。<a id="a-OC"></a>若比丘以一手摩触乃至一日僧残。<a id="a-OD"></a>何以故。<a id="a-OE"></a>为不动手故。<a id="a-OF"></a>触亦如是。<a id="a-OG"></a>下触者。<a id="a-OH"></a>从头至脚底捉不置亦得一僧残。<a id="a-OI"></a>若放已更捉。<a id="a-OJ"></a>随捉多少。<a id="a-OK"></a>一一僧残。<a id="a-OL"></a>上触者。<a id="a-OM"></a>从脚至头亦如是。<a id="a-ON"></a>低触者。<a id="a-OO"></a>先捉女发低头行嗅。<a id="a-OP"></a>随其所作不置。<a id="a-OQ"></a>得一僧残。<a id="a-OR"></a>牵者。<a id="a-OS"></a>牵就其身。<a id="a-OT"></a>荡者。<a id="a-OU"></a>荡离其身。<a id="a-OV"></a>捉将者。<a id="a-OW"></a>捉女人去一由旬不动手。<a id="a-OX"></a>得一僧残。<a id="a-OY"></a>若置更捉。<a id="a-OZ"></a>随一一捉得僧残。<a id="a-Oa"></a>若隔衣捉若隔璎珞捉偷兰遮。<a id="a-Ob"></a>若衣穿着肉僧残。<a id="a-Oc"></a>人女作人女想僧残。<a id="a-Od"></a>人女疑偷兰遮。<a id="a-Oe"></a>人女作黄门想偷兰遮。<a id="a-Of"></a>人女作男子想偷兰遮。<a id="a-Og"></a>人女作畜生想偷兰遮。<a id="a-Oh"></a>黄门作黄门想偷兰遮。<a id="a-Oi"></a>黄门疑突吉罗。<a id="a-Oj"></a>男子畜生作黄门想突吉罗。<a id="a-Ok"></a>男子作男子想突吉罗。<a id="a-Ol"></a>男子疑突吉罗。<a id="a-Om"></a>男子作人女想作畜生想突吉罗。<a id="a-On"></a>畜生作畜生想突吉罗。<a id="a-Oo"></a>二女者。<a id="a-Op"></a>如是为初。<a id="a-Oq"></a>若捉二人二僧残。<a id="a-Or"></a>若捉众多女众多僧残。<a id="a-Os"></a>若众多女聚在一处若总捉。<a id="a-Ot"></a>计女多少。<a id="a-Ou"></a>一一僧残。<a id="a-Ov"></a>若中央女不着衣偷兰遮。<a id="a-Ow"></a>比丘以衣绕缚众多女牵去偷兰遮中央女不着衣突吉罗。<a id="a-Ox"></a>比丘以绳缚女人衣突吉罗。<a id="a-Oy"></a>若女人次第坐膝膝相着。<a id="a-Oz"></a>比丘捉着上头第一女僧残。<a id="a-P0"></a>余女突吉罗。<a id="a-P1"></a>若合捉衣第一女偷兰遮。<a id="a-P2"></a>第二女突吉罗。<a id="a-P3"></a>第三女以下无罪。<a id="a-P4"></a>若摩触女人粗厚衣偷兰遮。<a id="a-P5"></a>若女人细薄衣手出摩触僧伽婆尸沙。<a id="a-P6"></a>若比丘与女人。<a id="a-P7"></a>发发相着。<a id="a-P8"></a>毛毛相着。<a id="a-P9"></a>爪爪相着。<a id="a-PA"></a>偷兰遮。<a id="a-PB"></a>何以故。<a id="a-PC"></a>无觉触故。<a id="a-PD"></a>法师曰。<a id="a-PE"></a>以发相系。<a id="a-PF"></a>为得一罪。<a id="a-PG"></a>为得众多罪。<a id="a-PH"></a>如赤身坐卧众僧床。<a id="a-PI"></a>随毛着一一突吉罗。<a id="a-PJ"></a>此女不然。<a id="a-PK"></a>一偷兰遮。<a id="a-PL"></a>不得多罪。<a id="a-PM"></a>今说往昔罗汉偈。</p>
  <p id="aPN">处想及触欲　　真实无狐疑</p>
  <p id="aPO">如律本中说　　重罪汝当知</p>
  <p id="aPP">处者。<a id="a-PQ"></a>女也。<a id="a-PR"></a>想者。<a id="a-PS"></a>是女想。<a id="a-PT"></a>欲者。<a id="a-PU"></a>摩触细滑欲。<a id="a-PV"></a>触者。<a id="a-PW"></a>知触女人身。<a id="a-PX"></a>具如此事得僧残。<a id="a-PY"></a>余者偷兰遮。<a id="a-PZ"></a>若有欲心摩触女身得僧残。<a id="a-Pa"></a>若无欲心触突吉罗。<a id="a-Pb"></a>有女人以青衣覆身而眠。<a id="a-Pc"></a>比丘欲摩触衣。<a id="a-Pd"></a>误得女人身僧残。<a id="a-Pe"></a>次至掩句者。<a id="a-Pf"></a>无女想以手掩女人身。<a id="a-Pg"></a>悉突吉罗。<a id="a-Ph"></a>若女人共比丘一处坐。<a id="a-Pi"></a>女人淫欲变心。<a id="a-Pj"></a>来摩触捉比丘。<a id="a-Pk"></a>比丘有欲心动身僧残。<a id="a-Pl"></a>法师曰。<a id="a-Pm"></a>如是次第黄门男子畜生。<a id="a-Pn"></a>罪有轻重汝自当知。<a id="a-Po"></a>若女人掩比丘。<a id="a-Pp"></a>比丘以欲心受乐不动突吉罗。<a id="a-Pq"></a>若女人或打拍比丘。<a id="a-Pr"></a>比丘以欲心喜受。<a id="a-Ps"></a>悉突吉罗。<a id="a-Pt"></a>若比丘以形相欲心。<a id="a-Pu"></a>或摄目或动身动手动足。<a id="a-Pv"></a>种种淫想形相变心。<a id="a-Pw"></a>悉突吉罗。<a id="a-Px"></a>若女人摩触比丘身。<a id="a-Py"></a>比丘有欲心身不动无罪。<a id="a-Pz"></a>求脱者。<a id="a-Q0"></a>若比丘有梵行难。<a id="a-Q1"></a>比丘推荡牵挽分解得脱一切不犯。<a id="a-Q2"></a>若女人年少力壮卒抱比丘。<a id="a-Q3"></a>比丘力羸不得转动。<a id="a-Q4"></a>随其所作。<a id="a-Q5"></a>若临行淫时。<a id="a-Q6"></a>比丘觅方便求走得脱无罪。<a id="a-Q7"></a>不故者。<a id="a-Q8"></a>是不故触女身。<a id="a-Q9"></a>或女人度钵。<a id="a-QA"></a>或度种种饮食。<a id="a-QB"></a>相触无罪。<a id="a-QC"></a>无想者。<a id="a-QD"></a>比丘于女人无想。<a id="a-QE"></a>比丘或缘余事。<a id="a-QF"></a>行来相触非故触。<a id="a-QG"></a>如是无罪。<a id="a-QH"></a>不知者。<a id="a-QI"></a>若女人作男子装束。<a id="a-QJ"></a>比丘不知捉者无罪。<a id="a-QK"></a>不受者。<a id="a-QL"></a>若众多女人共捉比丘比丘不受乐无罪。<a id="a-QM"></a>最初未制戒颠狂心乱无罪。<a id="a-QN"></a>第二僧伽婆尸沙广说竟。</p>
  <p id="aQO">今次随结摩触戒。<a id="a-QP"></a>从身心起二受。<a id="a-QQ"></a>乐不苦乐。<a id="a-QR"></a>是名二受。<a id="a-QS"></a>念母者。<a id="a-QT"></a>以念故。<a id="a-QU"></a>触母身突吉罗。<a id="a-QV"></a>女姊妹亦如是。<a id="a-QW"></a>何以故。<a id="a-QX"></a>女人是出家人怨家。<a id="a-QY"></a>若母没溺水中。<a id="a-QZ"></a>不得以手捞取若有智慧比丘以船接取。<a id="a-Qa"></a>若用竹木绳杖接取得。<a id="a-Qb"></a>若无竹木绳杖。<a id="a-Qc"></a>脱袈裟郁多罗僧接亦得。<a id="a-Qd"></a>若母捉袈裟已。<a id="a-Qe"></a>比丘以相牵袈裟而已。<a id="a-Qf"></a>若至岸母怖畏未已。<a id="a-Qg"></a>比丘向母言。<a id="a-Qh"></a>檀越莫畏。<a id="a-Qi"></a>一切无常今已得活。<a id="a-Qj"></a>何足追怖。<a id="a-Qk"></a>若母因此溺势遂死。<a id="a-Ql"></a>比丘得以手捉殡殓无罪。<a id="a-Qm"></a>不得弃掷。<a id="a-Qn"></a>若母于泥井中没亦如是。<a id="a-Qo"></a>女人所用衣服悉一切不得捉若捉突吉罗。<a id="a-Qp"></a>唯除布施得取。<a id="a-Qq"></a>若泥木画女像。<a id="a-Qr"></a>一切不得捉。<a id="a-Qs"></a>若捉突吉罗。<a id="a-Qt"></a>若人布施随处用。<a id="a-Qu"></a>一切谷不得捉唯除米。<a id="a-Qv"></a>若路游谷田不犯。<a id="a-Qw"></a>真珠摩尼车磲马瑙珊瑚虎珀金银琉璃珂贝。<a id="a-Qx"></a>此十种宝悉不得捉。<a id="a-Qy"></a>若真珠着肉未洗得捉比丘若一切病人施比丘作药。<a id="a-Qz"></a>若服涂疮得取。<a id="a-R0"></a>若珊瑚珂贝未磨洗得捉。<a id="a-R1"></a>若金银人合作药得捉。<a id="a-R2"></a>若以金银合和铜锡无金银色得捉。<a id="a-R3"></a>若人以宝作堂。<a id="a-R4"></a>以琉璃为柱。<a id="a-R5"></a>以银为角子。<a id="a-R6"></a>以金缠。<a id="a-R7"></a>如此悉是真宝作堂。<a id="a-R8"></a>比丘欲说法。<a id="a-R9"></a>得上坐住无罪。<a id="a-RA"></a>若一切器仗。<a id="a-RB"></a>比丘悉不得捉。<a id="a-RC"></a>朴未成者得捉。<a id="a-RD"></a>若人施器仗与众僧不得捉卖。<a id="a-RE"></a>唯得打坏随处用。<a id="a-RF"></a>若比丘往战斗处见。<a id="a-RG"></a>此是粪扫器仗。<a id="a-RH"></a>先打坏然后拾取。<a id="a-RI"></a>若得楯破作板杂用。<a id="a-RJ"></a>一切乐器不得捉。<a id="a-RK"></a>若未成器者犹是朴得捉。<a id="a-RL"></a>若人布施者。<a id="a-RM"></a>得随意卖。<a id="a-RN"></a>夜叉尼句者。<a id="a-RO"></a>乃至他化自在天夫人亦不得捉。<a id="a-RP"></a>若捉偷兰遮。<a id="a-RQ"></a>法师曰。<a id="a-RR"></a>次第文句易可解耳。</p>
 </body>
</html>