<!doctype html>
<html id="z3IBV8or9" data-ver="1200">
 <head>
  <meta charset="utf-8">
  <meta author="僧伽跋陀罗">
  <meta library="龙藏">
  <meta catalog="小乘律">
  <meta period="萧齐">
 </head>
 <body>
  <h1 id="a1">善见毗婆沙律卷第十七</h1>
  <p id="a2">尔时佛从摩竭国往迦维罗国者。<a id="a-3"></a>法师曰。<a id="a-4"></a>我今次第说根本因缘。<a id="a-5"></a>尔时输头檀那大王。<a id="a-6"></a>心自念言。<a id="a-7"></a>我子初出家日。<a id="a-8"></a>自唱言。<a id="a-9"></a>我若成佛。<a id="a-A"></a>当还此国。<a id="a-B"></a>王忆此语。<a id="a-C"></a>心自念言。<a id="a-D"></a>我子成佛已来。<a id="a-E"></a>王恒侧耳听。<a id="a-F"></a>闻子苦行竟。<a id="a-G"></a>往菩提树下得道。<a id="a-H"></a>已往波罗奈国。<a id="a-I"></a>转四谛法轮。<a id="a-J"></a>度阿若憍陈如等五人出家。<a id="a-K"></a>今住摩竭国。<a id="a-L"></a>我今年老及今生存。<a id="a-M"></a>宜见我子。<a id="a-N"></a>作是念已。<a id="a-O"></a>即唤一臣语言。<a id="a-P"></a>我闻人言。<a id="a-Q"></a>我子已成佛。<a id="a-R"></a>今住摩竭国。<a id="a-S"></a>汝可将千人往迎。<a id="a-T"></a>汝至彼语我子言。<a id="a-U"></a>我今年老欲得相见。<a id="a-V"></a>臣受王语已。<a id="a-W"></a>即将千人前后围绕。<a id="a-X"></a>往摩竭国。<a id="a-Y"></a>到已往至佛所。<a id="a-Z"></a>头面礼足却坐一面。<a id="a-a"></a>是时世尊观千人心已。<a id="a-b"></a>即为说法。<a id="a-c"></a>时千人得闻法已。<a id="a-d"></a>即得罗汉。<a id="a-e"></a>佛唤善来比丘。<a id="a-f"></a>即得具足戒。<a id="a-g"></a>此千比丘得罗汉已。<a id="a-h"></a>入果三昧受解脱乐。<a id="a-i"></a>即于此住不复欲还。<a id="a-j"></a>王遣信已迟望不还。<a id="a-k"></a>又无消息。<a id="a-l"></a>王复遣臣往。<a id="a-m"></a>如是次第遣八臣往。<a id="a-n"></a>一臣各将千人至佛所。<a id="a-o"></a>皆悉出家得罗汉果。<a id="a-p"></a>无有一人还报王者。<a id="a-q"></a>王自念言。<a id="a-r"></a>我遣八臣去。<a id="a-s"></a>无有一人还报我者。<a id="a-t"></a>王自筹量。<a id="a-u"></a>我今更遣谁去耶。<a id="a-v"></a>时有一臣。<a id="a-w"></a>名曰迦留陀夷。<a id="a-x"></a>与菩萨同日生。<a id="a-y"></a>王即遣迦留陀夷往迎佛。<a id="a-z"></a>如前遣八臣语无异。<a id="a-10"></a>迦留陀夷先与王要。<a id="a-11"></a>若王许我出家者。<a id="a-12"></a>我当往迎。<a id="a-13"></a>王答言善。<a id="a-14"></a>迦留陀夷受王语已复将千人往彼。<a id="a-15"></a>佛为说法即得罗汉。<a id="a-16"></a>佛唤善来比丘。<a id="a-17"></a>得具足戒。<a id="a-18"></a>时迦留陀夷。<a id="a-19"></a>见禾稻结莠草木水陆花出敷荣时节和适。<a id="a-1A"></a>已六十偈赞叹道路。<a id="a-1B"></a>佛知而故问迦留陀夷。<a id="a-1C"></a>汝为何事而赞叹道路。<a id="a-1D"></a>迦留陀夷答佛言。<a id="a-1E"></a>输头檀那大王。<a id="a-1F"></a>遣我来者欲有所白。<a id="a-1G"></a>佛言。<a id="a-1H"></a>听汝所说。<a id="a-1I"></a>白佛言。<a id="a-1J"></a>父王言。<a id="a-1K"></a>我今年老及今生存。<a id="a-1L"></a>欲见佛故。<a id="a-1M"></a>遣我来奉迎佛。<a id="a-1N"></a>唯愿哀愍大王故。<a id="a-1O"></a>时可去矣。<a id="a-1P"></a>佛语迦留陀夷。<a id="a-1Q"></a>汝可宣令语诸比丘。<a id="a-1R"></a>佛欲游行。<a id="a-1S"></a>各自料理庄严。<a id="a-1T"></a>随佛游行。<a id="a-1U"></a>是时央伽摩竭国。<a id="a-1V"></a>有十千比丘。<a id="a-1W"></a>从迦维罗卫国来。<a id="a-1X"></a>迎佛者有十千比丘。<a id="a-1Y"></a>都合二万比丘。<a id="a-1Z"></a>皆得阿罗汉。<a id="a-1a"></a>从摩竭国前后围绕。<a id="a-1b"></a>随佛出城。<a id="a-1c"></a>摩竭国去舍卫国六十由旬世尊渐渐游行。<a id="a-1d"></a>经六十日至舍卫国。<a id="a-1e"></a>时佛日日朝中恒食父王供。<a id="a-1f"></a>所以得食父王供者。<a id="a-1g"></a>时迦留陀夷。<a id="a-1h"></a>时到着衣持钵飞腾虚空。<a id="a-1i"></a>往至舍卫国白父王言。<a id="a-1j"></a>佛已至某处。<a id="a-1k"></a>时王为迦留陀夷设食。<a id="a-1l"></a>以盛满钵饭。<a id="a-1m"></a>授与迦留陀夷。<a id="a-1n"></a>愿大德。<a id="a-1o"></a>可以此钵饭奉上佛。<a id="a-1p"></a>如是日日恒为世尊迎食。<a id="a-1q"></a>迦留陀夷食父王食已。<a id="a-1r"></a>向父王及诸释子。<a id="a-1s"></a>赞叹如来功德。<a id="a-1t"></a>诸释子闻赞叹佛功德。<a id="a-1u"></a>倍增信心。<a id="a-1v"></a>诸释子即聚集。<a id="a-1w"></a>自共筹量。<a id="a-1x"></a>佛不乐愦闹。<a id="a-1y"></a>我等当为佛求觅静处造立精舍。<a id="a-1z"></a>时弥瞿陀释子有一园。<a id="a-20"></a>不近不远可立精舍。<a id="a-21"></a>时诸释子人人各各共出财物。<a id="a-22"></a>为佛起立精舍。<a id="a-23"></a>精舍成已。<a id="a-24"></a>父王将诸释子。<a id="a-25"></a>人人各赍持香花奉迎佛。<a id="a-26"></a>到已父王及释子中。<a id="a-27"></a>有大佛者。<a id="a-28"></a>不为佛作礼。<a id="a-29"></a>若有小佛者。<a id="a-2A"></a>为作礼。<a id="a-2B"></a>尔时佛见父王及诸释子中。<a id="a-2C"></a>有不为佛作礼者。<a id="a-2D"></a>佛知诸释子意。<a id="a-2E"></a>即上升虚空作十八变。<a id="a-2F"></a>如降伏外道作神力无异。<a id="a-2G"></a>王及诸释子。<a id="a-2H"></a>见佛神力如此。<a id="a-2I"></a>自然为佛作礼。<a id="a-2J"></a>输头檀那王礼已。<a id="a-2K"></a>白佛言。<a id="a-2L"></a>我今第三礼佛足。<a id="a-2M"></a>何谓第三礼佛足。<a id="a-2N"></a>一者佛初生时阿夷相言。<a id="a-2O"></a>若在家者。<a id="a-2P"></a>应作转轮圣王。<a id="a-2Q"></a>若出家学道。<a id="a-2R"></a>必得成佛。<a id="a-2S"></a>是时地为振动。<a id="a-2T"></a>我见神力如是。<a id="a-2U"></a>即为作礼。<a id="a-2V"></a>第二者我出游戏耕田。<a id="a-2W"></a>菩萨在阎浮树下。<a id="a-2X"></a>日时已晡。<a id="a-2Y"></a>树影停住不移。<a id="a-2Z"></a>覆菩萨身。<a id="a-2a"></a>我见神力如是。<a id="a-2b"></a>即为作礼。<a id="a-2c"></a>今者见佛神力如是。<a id="a-2d"></a>是名第三礼如来足。<a id="a-2e"></a>输头檀王礼如来足时。<a id="a-2f"></a>一切诸释子皆随作礼。<a id="a-2g"></a>无有一人立住者。<a id="a-2h"></a>佛从虚空下坐师子座。<a id="a-2i"></a>王及诸释子一时俱坐。<a id="a-2j"></a>时众已定。<a id="a-2k"></a>天降雨。<a id="a-2l"></a>其色红赤。<a id="a-2m"></a>以淹尘土。<a id="a-2n"></a>时众意乐湿便湿。<a id="a-2o"></a>若不乐湿。<a id="a-2p"></a>雨虽着而不湿。<a id="a-2q"></a>时众见雨神力如是。<a id="a-2r"></a>倍增欢喜。<a id="a-2s"></a>尔时佛为诸时众说法。<a id="a-2t"></a>王及诸释子。<a id="a-2u"></a>得闻法已。<a id="a-2v"></a>有得须陀洹者斯陀含者。<a id="a-2w"></a>各起礼佛绕三匝而去。<a id="a-2x"></a>王及诸释。<a id="a-2y"></a>无有一人请佛中食者。<a id="a-2z"></a>明日时到。<a id="a-30"></a>佛及二万比丘。<a id="a-31"></a>着衣持钵前后围绕。<a id="a-32"></a>次第而去。<a id="a-33"></a>入迦维罗卫国。<a id="a-34"></a>到城门已。<a id="a-35"></a>佛心自念。<a id="a-36"></a>过去诸佛。<a id="a-37"></a>入眷属村云何乞食。<a id="a-38"></a>应次第乞为选择也。<a id="a-39"></a>即观过去诸佛皆次第乞食。<a id="a-3A"></a>无有选择。<a id="a-3B"></a>又为未来声闻弟子依我法故。<a id="a-3C"></a>应次第乞食。<a id="a-3D"></a>时城中诸释妇女。<a id="a-3E"></a>闻佛将徒众入城乞食。<a id="a-3F"></a>各开窗户看佛乞食。<a id="a-3G"></a>时罗睺罗母在楼殿上闻佛入城乞食。<a id="a-3H"></a>心自念言。<a id="a-3I"></a>本在家时。<a id="a-3J"></a>着天冠璎珞。<a id="a-3K"></a>乘七宝辇舆。<a id="a-3L"></a>千乘万骑。<a id="a-3M"></a>前后围绕出入。<a id="a-3N"></a>今者剃除须发着袈裟。<a id="a-3O"></a>持钵乞食。<a id="a-3P"></a>我今观看为好以不。<a id="a-3Q"></a>作是念已。<a id="a-3R"></a>即开窗看。<a id="a-3S"></a>遥见佛放五色光。<a id="a-3T"></a>其光照地。<a id="a-3U"></a>犹若融金。<a id="a-3V"></a>耶输陀罗见已。<a id="a-3W"></a>即入白王言。<a id="a-3X"></a>王儿今者入城乞食。<a id="a-3Y"></a>王闻已即匆匆而出。<a id="a-3Z"></a>往至佛所白言。<a id="a-3a"></a>大德乞食令我等羞。<a id="a-3b"></a>大德徒众我能供给。<a id="a-3c"></a>用乞何为。<a id="a-3d"></a>佛答言。<a id="a-3e"></a>我种如是。<a id="a-3f"></a>王复白佛。<a id="a-3g"></a>我刹利种无有乞食。<a id="a-3h"></a>何以言我种如是。<a id="a-3i"></a>佛答言。<a id="a-3j"></a>过去诸佛是我种。<a id="a-3k"></a>非今刹利种也。<a id="a-3l"></a>佛即为大王。<a id="a-3m"></a>而说偈言。</p>
  <p id="a3n">起已不懈怠　　善法恒自行</p>
  <p id="a3o">行法得安眠　　今世若后世</p>
  <p id="a3p">王闻说已。<a id="a-3q"></a>即得须陀洹道。</p>
  <p id="a3r">尔时世尊。<a id="a-3s"></a>复为大王。<a id="a-3t"></a>而说偈言。</p>
  <p id="a3u">行法则善行　　不行于恶法</p>
  <p id="a3v">行法得安眠　　今世若后世</p>
  <p id="a3w">王闻第二偈已。<a id="a-3x"></a>复得斯陀含道。<a id="a-3y"></a>复为王说昙摩波罗本生经。<a id="a-3z"></a>王闻已得阿那含道。<a id="a-40"></a>王临命终佛为说法。<a id="a-41"></a>于白伞下。<a id="a-42"></a>得罗汉果。<a id="a-43"></a>即入涅槃。<a id="a-44"></a>时大王从如来请钵。<a id="a-45"></a>请佛及僧。<a id="a-46"></a>王自导前俱共上殿。<a id="a-47"></a>王即施设种种肴膳。<a id="a-48"></a>佛食已竟。<a id="a-49"></a>宫中婇女闻佛食竟。<a id="a-4A"></a>语罗睺罗母言。<a id="a-4B"></a>我等今者应往礼拜问讯世尊。<a id="a-4C"></a>罗睺罗母语诸婇女。<a id="a-4D"></a>佛若慈愍我者。<a id="a-4E"></a>自来看我。<a id="a-4F"></a>不能去也诸婇女等各赍香花往礼拜佛。<a id="a-4G"></a>诸婇女去后。<a id="a-4H"></a>罗睺罗母心自念言。<a id="a-4I"></a>若佛来者。<a id="a-4J"></a>我当头面礼足。<a id="a-4K"></a>佛食已授钵与王。<a id="a-4L"></a>佛将二神足罗汉弟子。<a id="a-4M"></a>往至罗睺罗母所。<a id="a-4N"></a>敕弟子言。<a id="a-4O"></a>若罗睺罗母礼拜供养。<a id="a-4P"></a>当随其意。<a id="a-4Q"></a>莫作障碍。<a id="a-4R"></a>答言善哉佛。<a id="a-4S"></a>是时佛即入罗睺罗母房。<a id="a-4T"></a>敷座而坐。<a id="a-4U"></a>罗睺罗母见佛坐已。<a id="a-4V"></a>疾以手捧佛足。<a id="a-4W"></a>以头摩而作礼。<a id="a-4X"></a>王见罗睺罗母礼佛已。<a id="a-4Y"></a>王白佛言。<a id="a-4Z"></a>世尊。<a id="a-4a"></a>罗睺罗母于佛极生尊重心。<a id="a-4b"></a>佛答王言。<a id="a-4c"></a>罗睺罗母于我生尊重。<a id="a-4d"></a>非适今也。<a id="a-4e"></a>王问佛于何时生尊重。<a id="a-4f"></a>佛即为说紧那罗本生经。<a id="a-4g"></a>即日以五法。<a id="a-4h"></a>欲拜王子难陀为王。<a id="a-4i"></a>何者五法。<a id="a-4j"></a>一者披发。<a id="a-4k"></a>二者结衣。<a id="a-4l"></a>三者庄严殿。<a id="a-4m"></a>四者娶妇。<a id="a-4n"></a>五者竖伞。<a id="a-4o"></a>是名五法。<a id="a-4p"></a>佛以钵授与难陀。<a id="a-4q"></a>难陀意不乐去。<a id="a-4r"></a>为尊重佛故。<a id="a-4s"></a>俯仰随去。<a id="a-4t"></a>随佛至寺已。<a id="a-4u"></a>意不乐出家。<a id="a-4v"></a>如来观其宿缘应得罗汉。<a id="a-4w"></a>是故强令出家。<a id="a-4x"></a>佛至迦维罗卫国。<a id="a-4y"></a>二日已方度难陀。<a id="a-4z"></a>七日已度罗睺罗。<a id="a-50"></a>法师问曰。<a id="a-51"></a>云何得度罗睺罗。<a id="a-52"></a>答曰。<a id="a-53"></a>佛入城乞食。<a id="a-54"></a>罗睺母将罗睺在阁上。<a id="a-55"></a>罗睺母于窗牖遥见佛。<a id="a-56"></a>语罗睺言。<a id="a-57"></a>此是汝父。<a id="a-58"></a>即以璎珞与罗睺着。<a id="a-59"></a>语言。<a id="a-5A"></a>往汝父所乞珍宝。<a id="a-5B"></a>汝父在家时大有宝藏今不知所在。<a id="a-5C"></a>汝可往乞。<a id="a-5D"></a>白多多言。<a id="a-5E"></a>我欲竖伞作转轮王。<a id="a-5F"></a>多多可赐我珍宝。<a id="a-5G"></a>罗睺受母语已。<a id="a-5H"></a>往至佛所入佛影中。<a id="a-5I"></a>白佛。<a id="a-5J"></a>沙门影极清凉乐。<a id="a-5K"></a>佛食已讫还本处。<a id="a-5L"></a>罗睺即随佛后。<a id="a-5M"></a>从佛乞珍宝。<a id="a-5N"></a>佛不应答。<a id="a-5O"></a>如是渐渐遂逐至寺。<a id="a-5P"></a>佛敷座坐已。<a id="a-5Q"></a>语罗睺言。<a id="a-5R"></a>我于菩提树下得此珍宝。<a id="a-5S"></a>此财宝于一切宝中最胜第一。<a id="a-5T"></a>汝欲乐得不。<a id="a-5U"></a>罗睺答世尊言。<a id="a-5V"></a>甚乐沙门。<a id="a-5W"></a>佛即唤舍利弗。<a id="a-5X"></a>舍利弗来已。<a id="a-5Y"></a>佛语舍利弗言。<a id="a-5Z"></a>汝可度罗睺出家。<a id="a-5a"></a>舍利弗答言。<a id="a-5b"></a>善哉世尊。<a id="a-5c"></a>舍利弗即度罗睺出家。<a id="a-5d"></a>输头檀那王。<a id="a-5e"></a>闻罗睺罗出家。<a id="a-5f"></a>心大懊恼。<a id="a-5g"></a>即便匆匆往至佛所。<a id="a-5h"></a>白佛言。<a id="a-5i"></a>若有出家者。<a id="a-5j"></a>应先白父母。<a id="a-5k"></a>听者可度出家。<a id="a-5l"></a>若父母不听。<a id="a-5m"></a>愿佛莫度。<a id="a-5n"></a>是故律本中说。<a id="a-5o"></a>父母不听不得出家。<a id="a-5p"></a>若父母听出家已还俗。<a id="a-5q"></a>若后更欲出家。<a id="a-5r"></a>应白父母。<a id="a-5s"></a>父母不听不得出家。<a id="a-5t"></a>若有人求欲出家。<a id="a-5u"></a>比丘问言。<a id="a-5v"></a>汝父母听出家不。<a id="a-5w"></a>答言。<a id="a-5x"></a>不听。<a id="a-5y"></a>若不听者。<a id="a-5z"></a>不得出家。<a id="a-60"></a>语比丘言。<a id="a-61"></a>若不度我者。<a id="a-62"></a>我当焚烧寺舍。<a id="a-63"></a>若有如是难事度出家不犯。<a id="a-64"></a>若有余方余国度出家。<a id="a-65"></a>不须问父母。<a id="a-66"></a>罗睺罗出家因缘竟沙弥有十恶。<a id="a-67"></a>应灭摈。<a id="a-68"></a>何者为十。<a id="a-69"></a>杀盗淫欺饮酒毁佛法僧邪见坏比丘尼。<a id="a-6A"></a>是名十恶法。<a id="a-6B"></a>唯坏比丘尼净行。<a id="a-6C"></a>永摈不得出家。<a id="a-6D"></a>余九戒若能改悔。<a id="a-6E"></a>不更作得出家。<a id="a-6F"></a>此十三难人。<a id="a-6G"></a>为人作师。<a id="a-6H"></a>受具足戒。<a id="a-6I"></a>亦不得戒。<a id="a-6J"></a>教授师。<a id="a-6K"></a>若自羯磨。<a id="a-6L"></a>若他羯磨。<a id="a-6M"></a>出家有三种偷。<a id="a-6N"></a>一者偷形。<a id="a-6O"></a>二者偷和合。<a id="a-6P"></a>三者亦偷形亦偷和合。<a id="a-6Q"></a>云何偷形。<a id="a-6R"></a>无师自出家。<a id="a-6S"></a>不依比丘腊。<a id="a-6T"></a>不依次第受礼。<a id="a-6U"></a>不入僧法事。<a id="a-6V"></a>一切利养不受。<a id="a-6W"></a>是名偷形。<a id="a-6X"></a>云何偷和合。<a id="a-6Y"></a>有师出家受十戒。<a id="a-6Z"></a>未受具足戒。<a id="a-6a"></a>往他方或言十腊。<a id="a-6b"></a>或言二十腊。<a id="a-6c"></a>次第受人礼。<a id="a-6d"></a>入僧布萨及一切羯磨。<a id="a-6e"></a>依次第受人信施。<a id="a-6f"></a>是名偷和合。<a id="a-6g"></a>云何亦偷形亦偷和合。<a id="a-6h"></a>无师自出家。<a id="a-6i"></a>依次第受腊。<a id="a-6j"></a>入一切羯磨。<a id="a-6k"></a>受人信施礼拜。<a id="a-6l"></a>是名偷形亦偷和合。<a id="a-6m"></a>偷形者。<a id="a-6n"></a>不经法事。<a id="a-6o"></a>不受信施。<a id="a-6p"></a>不受礼拜。<a id="a-6q"></a>若欲更出家受具足戒得。<a id="a-6r"></a>若有避难出家饥俭出家。<a id="a-6s"></a>不入一切法事。<a id="a-6t"></a>过难过饥俭已。<a id="a-6u"></a>若欲出家受具足戒得。<a id="a-6v"></a>若比丘实一腊。<a id="a-6w"></a>妄言二腊。<a id="a-6x"></a>依二腊次受利养。<a id="a-6y"></a>计钱犯重。<a id="a-6z"></a>若比丘水中脱衣洗浴。<a id="a-70"></a>自言裸形好。<a id="a-71"></a>若欲往外道处。<a id="a-72"></a>步步突吉罗。<a id="a-73"></a>中路悔还。<a id="a-74"></a>忏悔突吉罗。<a id="a-75"></a>得住若往外道处闻外道说法。<a id="a-76"></a>不入其意悔还。<a id="a-77"></a>忏悔突吉罗。<a id="a-78"></a>得住。<a id="a-79"></a>若入外道闻说法。<a id="a-7A"></a>心便好乐。<a id="a-7B"></a>受外道法。<a id="a-7C"></a>下至拔一发。<a id="a-7D"></a>患痛悔还。<a id="a-7E"></a>应灭摈。<a id="a-7F"></a>不得更出家。<a id="a-7G"></a>度外道竟。<a id="a-7H"></a>不得度龙者。<a id="a-7I"></a>何以故。<a id="a-7J"></a>龙不得禅定道果故。<a id="a-7K"></a>龙有五事。<a id="a-7L"></a>不得离龙身。<a id="a-7M"></a>何者五。<a id="a-7N"></a>一者行淫时。<a id="a-7O"></a>若与龙共行淫。<a id="a-7P"></a>得复龙身。<a id="a-7Q"></a>若与人共行淫。<a id="a-7R"></a>不得复龙身。<a id="a-7S"></a>二者受生不离龙身。<a id="a-7T"></a>三者脱皮时。<a id="a-7U"></a>四者眠。<a id="a-7V"></a>五者死时。<a id="a-7W"></a>是为五事。<a id="a-7X"></a>不得离龙身。<a id="a-7Y"></a>迦楼罗乃至释提桓因。<a id="a-7Z"></a>不得出家。<a id="a-7a"></a>不得与具足戒。<a id="a-7b"></a>龙品竟。<a id="a-7c"></a>不得度杀父母人。<a id="a-7d"></a>杀父母。<a id="a-7e"></a>于出家法如来不听。<a id="a-7f"></a>若杀畜生父母。<a id="a-7g"></a>得出家。<a id="a-7h"></a>实是父作非父想杀。<a id="a-7i"></a>亦不得出家。<a id="a-7j"></a>不得度杀罗汉人。<a id="a-7k"></a>若有白衣得罗汉。<a id="a-7l"></a>若杀不得出家。<a id="a-7m"></a>若杀下三果人。<a id="a-7n"></a>不障出家。<a id="a-7o"></a>若畜生想杀罗汉不犯。<a id="a-7p"></a>业障重不得度人。<a id="a-7q"></a>坏比丘尼者。<a id="a-7r"></a>于三处行淫。<a id="a-7s"></a>皆名坏比丘尼。<a id="a-7t"></a>若摩触比丘尼。<a id="a-7u"></a>不障出家。<a id="a-7v"></a>若以白衣服。<a id="a-7w"></a>强与比丘尼着就行淫。<a id="a-7x"></a>亦名坏比丘尼。<a id="a-7y"></a>不得出家。<a id="a-7z"></a>若比丘尼乐着白衣服。<a id="a-80"></a>就行淫者不障出家。<a id="a-81"></a>若初坏者不得出家。<a id="a-82"></a>第二坏者不障。<a id="a-83"></a>若坏式叉摩尼沙弥尼。<a id="a-84"></a>不障出家。<a id="a-85"></a>破僧人不得度出家。<a id="a-86"></a>云何破僧。<a id="a-87"></a>若执十八事。<a id="a-88"></a>三谏不舍。<a id="a-89"></a>二根有三种。<a id="a-8A"></a>一者自受胎能令他受胎。<a id="a-8B"></a>二者自受胎不能令他受胎。<a id="a-8C"></a>三者不能自受胎能令他受胎。<a id="a-8D"></a>此三种人悉不得出家受具足戒若已受具足戒。<a id="a-8E"></a>应灭摈。<a id="a-8F"></a>若无和上。<a id="a-8G"></a>不得与受具足戒。<a id="a-8H"></a>若与受具足戒。<a id="a-8I"></a>得突吉罗。<a id="a-8J"></a>是人得戒。<a id="a-8K"></a>若黄门作和上。<a id="a-8L"></a>为人受戒得戒。<a id="a-8M"></a>师僧得罪。<a id="a-8N"></a>无衣钵受具足戒。<a id="a-8O"></a>得戒。<a id="a-8P"></a>师僧得罪。<a id="a-8Q"></a>得二三人一时受具足戒。<a id="a-8R"></a>一一同等腊等。<a id="a-8S"></a>时不得相礼。<a id="a-8T"></a>同一和上一羯磨师。<a id="a-8U"></a>一时为三人受具足戒。<a id="a-8V"></a>一时得戒腊。<a id="a-8W"></a>同无大小。<a id="a-8X"></a>和上者。<a id="a-8Y"></a>外国语。<a id="a-8Z"></a>汉言知罪知无罪。<a id="a-8a"></a>是名和上。<a id="a-8b"></a>受戒已应步影。<a id="a-8c"></a>步影者。<a id="a-8d"></a>正立住取住脚为初。<a id="a-8e"></a>随身影长短步影。<a id="a-8f"></a>步影竟。<a id="a-8g"></a>教其时。<a id="a-8h"></a>其时者。<a id="a-8i"></a>或冬时或春时或夏时竟。<a id="a-8j"></a>教日月日月时。<a id="a-8k"></a>次教受戒时众数多少。<a id="a-8l"></a>次与四依已。<a id="a-8m"></a>次说四重受戒已。<a id="a-8n"></a>令新受戒者在前出。<a id="a-8o"></a>受戒犍度竟。</p>
  <p id="a8p">尔时佛住罗阅城王舍城摩竭国。<a id="a-8q"></a>此三义一名异。<a id="a-8r"></a>汉言王舍城。<a id="a-8s"></a>罗阅城是外国音。<a id="a-8t"></a>罗者言王。<a id="a-8u"></a>阅者言舍。<a id="a-8v"></a>故言罗阅城也。<a id="a-8w"></a>摩竭者。<a id="a-8x"></a>此是外国音也。<a id="a-8y"></a>摩竭者。<a id="a-8z"></a>是初国名耳。<a id="a-90"></a>界相者。<a id="a-91"></a>若山界相。<a id="a-92"></a>大者如须弥山。<a id="a-93"></a>小者如象大。<a id="a-94"></a>是为山相。<a id="a-95"></a>石界相者。<a id="a-96"></a>大者如牛。<a id="a-97"></a>小者三十称。<a id="a-98"></a>若漫石不得作界相。<a id="a-99"></a>应别安石作界相。<a id="a-9A"></a>林界相者。<a id="a-9B"></a>若草林若竹林。<a id="a-9C"></a>不得作界相。<a id="a-9D"></a>何故尔。<a id="a-9E"></a>草竹体空不坚实。<a id="a-9F"></a>是以不得作界。<a id="a-9G"></a>林相者。<a id="a-9H"></a>大林相乃至百由旬。<a id="a-9I"></a>小林者下至四树连接。<a id="a-9J"></a>亦名为林树界相者。<a id="a-9K"></a>不得以枯树为相。<a id="a-9L"></a>大树者阎浮树。<a id="a-9M"></a>大小者高八寸。<a id="a-9N"></a>形如针大得作界相。<a id="a-9O"></a>若无自生树。<a id="a-9P"></a>种树亦得作界相。<a id="a-9Q"></a>路界者。<a id="a-9R"></a>入田路。<a id="a-9S"></a>向井取水路。<a id="a-9T"></a>向河取水路。<a id="a-9U"></a>穷路。<a id="a-9V"></a>皆不得作界相。<a id="a-9W"></a>大路或车步路。<a id="a-9X"></a>路短者乃至经三四村。<a id="a-9Y"></a>皆得作界相。<a id="a-9Z"></a>蚁封界相者。<a id="a-9a"></a>大如山。<a id="a-9b"></a>小者高八寸。<a id="a-9c"></a>皆得作界相。<a id="a-9d"></a>江界相者。<a id="a-9e"></a>若好王治化五日一雨。<a id="a-9f"></a>此雨江水不得作界相。<a id="a-9g"></a>若四月日不雨。<a id="a-9h"></a>常流不断水深二尺。<a id="a-9i"></a>得作界相。<a id="a-9j"></a>水界相者。<a id="a-9k"></a>若自然池水。<a id="a-9l"></a>得作界相。<a id="a-9m"></a>若通水入田。<a id="a-9n"></a>或堈盛水。<a id="a-9o"></a>悉不得作界相。<a id="a-9p"></a>此是八种界相。<a id="a-9q"></a>结界相有五种。<a id="a-9r"></a>一方。<a id="a-9s"></a>二圆。<a id="a-9t"></a>三鼓形。<a id="a-9u"></a>四者半月形。<a id="a-9v"></a>五者三角。<a id="a-9w"></a>若依相结界已。<a id="a-9x"></a>后若失相。<a id="a-9y"></a>界亦不失。<a id="a-9z"></a>若人掘地乃至水际。<a id="a-A0"></a>皆不失界相。<a id="a-A1"></a>若结小界。<a id="a-A2"></a>不得说欲。<a id="a-A3"></a>结布萨界。<a id="a-A4"></a>得说欲。<a id="a-A5"></a>结界场。<a id="a-A6"></a>极小容二十一人。<a id="a-A7"></a>作界场已。<a id="a-A8"></a>后起屋覆。<a id="a-A9"></a>界不失。<a id="a-AA"></a>若结小界已。<a id="a-AB"></a>于中起三层楼。<a id="a-AC"></a>从地至最上层同一界。<a id="a-AD"></a>若有石山。<a id="a-AE"></a>上广下小。<a id="a-AF"></a>于上结界。<a id="a-AG"></a>若有比丘。<a id="a-AH"></a>在下不妨。<a id="a-AI"></a>若结界已。<a id="a-AJ"></a>水荡成坑有水流。<a id="a-AK"></a>知其处所。<a id="a-AL"></a>竖柱为阁。<a id="a-AM"></a>于上作法事得。<a id="a-AN"></a>若结界已。<a id="a-AO"></a>水穿地为孔。<a id="a-AP"></a>不坏界相。<a id="a-AQ"></a>神通比丘在窟里空中住。<a id="a-AR"></a>或在地下不得别作法事。<a id="a-AS"></a>若界场上。<a id="a-AT"></a>有大树枝叶出界外。<a id="a-AU"></a>若作法事时。<a id="a-AV"></a>比丘不得在树上妨作法事。<a id="a-AW"></a>应唤下。<a id="a-AX"></a>若神通比丘在露地虚空住。<a id="a-AY"></a>不妨作法事。<a id="a-AZ"></a>若衣角柱地妨。<a id="a-Aa"></a>应唤下结布萨界。<a id="a-Ab"></a>极广得三由旬。<a id="a-Ac"></a>不得过。<a id="a-Ad"></a>若过不成界。<a id="a-Ae"></a>得罪。<a id="a-Af"></a>除村村外界者。<a id="a-Ag"></a>中人掷石以还。<a id="a-Ah"></a>若比丘结界已。<a id="a-Ai"></a>于比丘尼非界。<a id="a-Aj"></a>比丘尼界上得更结界。<a id="a-Ak"></a>比丘尼界亦不失。<a id="a-Al"></a>比丘尼于比丘界上亦得结。<a id="a-Am"></a>比丘界亦不失。<a id="a-An"></a>阿兰若界者。<a id="a-Ao"></a>极小方圆七盘陀罗。<a id="a-Ap"></a>一盘陀罗二十八肘。<a id="a-Aq"></a>若不同意者。<a id="a-Ar"></a>二十八肘外。<a id="a-As"></a>得作法事。<a id="a-At"></a>一切江河水不得结界。<a id="a-Au"></a>水中自然界者。<a id="a-Av"></a>若掷水若掷沙已外。<a id="a-Aw"></a>若有比丘不妨取水。<a id="a-Ax"></a>常流处深浅。<a id="a-Ay"></a>皆得作自然界。<a id="a-Az"></a>潮水不得。<a id="a-B0"></a>若在船上布萨。<a id="a-B1"></a>应下磸若下栋。<a id="a-B2"></a>不得系着岸。<a id="a-B3"></a>若崩岸。<a id="a-B4"></a>有大树根在水中。<a id="a-B5"></a>不得系着树根。<a id="a-B6"></a>若掷水水内有树根。<a id="a-B7"></a>应斫去。<a id="a-B8"></a>若不斫去。<a id="a-B9"></a>与陆地界相连。<a id="a-BA"></a>若水中大石或树或浮木。<a id="a-BB"></a>悉是水界所摄。<a id="a-BC"></a>第一句非法别众者。<a id="a-BD"></a>云何非法别众。<a id="a-BE"></a>同一住处有四比丘。<a id="a-BF"></a>一人受欲。<a id="a-BG"></a>三人说波罗提木叉。<a id="a-BH"></a>或三人。<a id="a-BI"></a>一人受欲。<a id="a-BJ"></a>二人说波罗提木叉。<a id="a-BK"></a>是名非法。<a id="a-BL"></a>亦名别众。<a id="a-BM"></a>是名非法别众。<a id="a-BN"></a>第二句非法和合众者。<a id="a-BO"></a>同一住处有四比丘。<a id="a-BP"></a>四人应广说波罗提木叉。<a id="a-BQ"></a>不广说。<a id="a-BR"></a>作三人法。<a id="a-BS"></a>人人对首说。<a id="a-BT"></a>是名非法和合众。<a id="a-BU"></a>第三句云何法别众。<a id="a-BV"></a>同一住处有四比丘或三人。<a id="a-BW"></a>一人受欲。<a id="a-BX"></a>三人对首说。<a id="a-BY"></a>或三人。<a id="a-BZ"></a>一人受欲。<a id="a-Ba"></a>二人对首说。<a id="a-Bb"></a>是名法别众。<a id="a-Bc"></a>第四句者。<a id="a-Bd"></a>同一住处有四比丘。<a id="a-Be"></a>和合说波罗提木叉。<a id="a-Bf"></a>或三比丘和合布萨三语说。<a id="a-Bg"></a>是名法和合众。<a id="a-Bh"></a>十六日布萨者。<a id="a-Bi"></a>此是和合布萨。<a id="a-Bj"></a>梵本律。<a id="a-Bk"></a>五月十六日为前安居。<a id="a-Bl"></a>六月十六日后安居。<a id="a-Bm"></a>若安居中有因缘移去无罪。<a id="a-Bn"></a>不成安居。<a id="a-Bo"></a>不得在露地。<a id="a-Bp"></a>不得伞下安居。<a id="a-Bq"></a>脚下生毛者。<a id="a-Br"></a>其毛绀色。<a id="a-Bs"></a>犹如空青。<a id="a-Bt"></a>因业所报故得如是。<a id="a-Bu"></a>问曰。<a id="a-Bv"></a>何业所报。<a id="a-Bw"></a>答曰。<a id="a-Bx"></a>过去世时此守笼那。<a id="a-By"></a>与八万人俱。<a id="a-Bz"></a>于八万人中最为长大。<a id="a-C0"></a>共诸长者子。<a id="a-C1"></a>为辟支佛起一草屋。<a id="a-C2"></a>请辟支佛三月夏坐。<a id="a-C3"></a>时守笼那。<a id="a-C4"></a>以一羊毛钦婆罗敷草屋前。<a id="a-C5"></a>与辟支佛。<a id="a-C6"></a>恒用拭脚。<a id="a-C7"></a>以此果报。<a id="a-C8"></a>脚下生毛。<a id="a-C9"></a>此八万长者子。<a id="a-CA"></a>共供养辟支佛故。<a id="a-CB"></a>今生复为亲友。<a id="a-CC"></a>守笼那往至王所。<a id="a-CD"></a>何以与八万人俱。<a id="a-CE"></a>王若独唤守笼那者。<a id="a-CF"></a>畏其惊怖。<a id="a-CG"></a>是以敕诸长者子八万人俱往至王所。<a id="a-CH"></a>五象王者。<a id="a-CI"></a>一父象有六母象。<a id="a-CJ"></a>名为象王。<a id="a-CK"></a>如是有五象王。<a id="a-CL"></a>加那腹罗革屣者。<a id="a-CM"></a>此是曼根革屣。<a id="a-CN"></a>鹿角革屣者。<a id="a-CO"></a>克皮作鹿角形。<a id="a-CP"></a>阿罗梨革屣者。<a id="a-CQ"></a>以象毛安革屣边。<a id="a-CR"></a>腹罗跋陀罗革屣者。<a id="a-CS"></a>以木绵及诸杂物。<a id="a-CT"></a>与皮合缝。<a id="a-CU"></a>使中央起。<a id="a-CV"></a>真誓梨革屣者。<a id="a-CW"></a>以编草作。<a id="a-CX"></a>编边革屣者。<a id="a-CY"></a>以孔雀尾编边。<a id="a-CZ"></a>多带革屣无解。<a id="a-Ca"></a>似孔雀毛革屣者。<a id="a-Cb"></a>其形似孔雀毛时王舍城有一童女。<a id="a-Cc"></a>字婆罗跋提。<a id="a-Cd"></a>端正无比。<a id="a-Ce"></a>时瓶沙王举为淫女。<a id="a-Cf"></a>王出百千金钱。<a id="a-Cg"></a>诸臣长者出二百千钱。<a id="a-Ch"></a>共庄束此淫女。<a id="a-Ci"></a>为作屋宅。<a id="a-Cj"></a>衣服车乘园林浴池种种伎乐。<a id="a-Ck"></a>耆婆者。<a id="a-Cl"></a>外国音。<a id="a-Cm"></a>汉言活童子。<a id="a-Cn"></a>何以名之活童子。<a id="a-Co"></a>时无畏王子。<a id="a-Cp"></a>晨朝乘车欲往见王。<a id="a-Cq"></a>路见小儿。<a id="a-Cr"></a>问傍人言。<a id="a-Cs"></a>此儿为死活。<a id="a-Ct"></a>傍人答言活。<a id="a-Cu"></a>是故言活童子。<a id="a-Cv"></a>王子问曰。<a id="a-Cw"></a>其母生已。<a id="a-Cx"></a>何以掷置路上。<a id="a-Cy"></a>答曰。<a id="a-Cz"></a>此淫女法。<a id="a-D0"></a>若生女教习为淫女种。<a id="a-D1"></a>若生男则掷弃。<a id="a-D2"></a>是故生弃路上。<a id="a-D3"></a>王子无畏。<a id="a-D4"></a>抱取养育渐渐长大。<a id="a-D5"></a>即立为儿问曰。<a id="a-D6"></a>耆婆童子何不学余技术。<a id="a-D7"></a>答曰。<a id="a-D8"></a>往昔有佛。<a id="a-D9"></a>名曰莲花。<a id="a-DA"></a>时有一医师。<a id="a-DB"></a>恒供养莲花如来。<a id="a-DC"></a>耆婆见已心自念言。<a id="a-DD"></a>云何我未来世。<a id="a-DE"></a>得如此医供养如来。<a id="a-DF"></a>作是念已。<a id="a-DG"></a>即于七日中供养如来。<a id="a-DH"></a>往至佛所头面礼足。<a id="a-DI"></a>白佛言。<a id="a-DJ"></a>愿我未来世作大医师供养佛。<a id="a-DK"></a>如今者医师供养佛无异。<a id="a-DL"></a>作是愿已礼佛而退。<a id="a-DM"></a>耆婆命终即生天上。<a id="a-DN"></a>天上福尽下生人间。<a id="a-DO"></a>如是展转乃至释迦出世。<a id="a-DP"></a>宿愿所牵不学余技。<a id="a-DQ"></a>但学医方。<a id="a-DR"></a>问曰。<a id="a-DS"></a>耆婆所以善学医道者。<a id="a-DT"></a>耆婆就师学时。<a id="a-DU"></a>天帝释观见此人。<a id="a-DV"></a>医道若成必当供养佛。<a id="a-DW"></a>是故帝释化入耆婆师身中。<a id="a-DX"></a>以教耆婆。<a id="a-DY"></a>于七月中得师法尽。<a id="a-DZ"></a>过七月已。<a id="a-Da"></a>帝释所教如是。<a id="a-Db"></a>满七年医道成就。<a id="a-Dc"></a>耆婆还国。<a id="a-Dd"></a>何以中路治病。<a id="a-De"></a>其师心自念言。<a id="a-Df"></a>此是王子。<a id="a-Dg"></a>不乏财宝。<a id="a-Dh"></a>若还至本国不识我恩。<a id="a-Di"></a>作念已。<a id="a-Dj"></a>即与耆婆弊故之衣。<a id="a-Dk"></a>不与粮食。<a id="a-Dl"></a>耆婆辞师还去。<a id="a-Dm"></a>于其中路。<a id="a-Dn"></a>为饥渴故。<a id="a-Do"></a>过一聚落。<a id="a-Dp"></a>借问村人。<a id="a-Dq"></a>谁家有病。<a id="a-Dr"></a>村人答言。<a id="a-Ds"></a>某长者家有病。<a id="a-Dt"></a>即为治之。<a id="a-Du"></a>大获珍宝。<a id="a-Dv"></a>耆婆自念。<a id="a-Dw"></a>我治一人病。<a id="a-Dx"></a>得如是珍宝。<a id="a-Dy"></a>若治多人病者。<a id="a-Dz"></a>当获无量珍宝。<a id="a-E0"></a>我今所获皆由师恩。<a id="a-E1"></a>受施有十五处。<a id="a-E2"></a>一者戒场界。<a id="a-E3"></a>二者境界界。<a id="a-E4"></a>三者同布萨界。<a id="a-E5"></a>四者不失衣界五者罗婆界。<a id="a-E6"></a>六者聚落界。<a id="a-E7"></a>七者村界。<a id="a-E8"></a>八者国土界。<a id="a-E9"></a>九者阿槃陀罗界。<a id="a-EA"></a>十者掷水界。<a id="a-EB"></a>十一者乡居界。<a id="a-EC"></a>十二者罗那界。<a id="a-ED"></a>十三者阿罗阇界。<a id="a-EE"></a>十四者洲界。<a id="a-EF"></a>十五者铁围山界。<a id="a-EG"></a>此是十五界。<a id="a-EH"></a>汝今当知。<a id="a-EI"></a>戒场界者。<a id="a-EJ"></a>前已说。<a id="a-EK"></a>境界界者。<a id="a-EL"></a>或在讲堂。<a id="a-EM"></a>或在食堂分衣。<a id="a-EN"></a>健人二掷石已还。<a id="a-EO"></a>随界大小。<a id="a-EP"></a>皆有掷石界。<a id="a-EQ"></a>比丘入皆得分。<a id="a-ER"></a>是名境界界。<a id="a-ES"></a>同布萨界者。<a id="a-ET"></a>若入布萨界者。<a id="a-EU"></a>皆应得分。<a id="a-EV"></a>是名布萨界。<a id="a-EW"></a>不失衣界者。<a id="a-EX"></a>入不失衣界内。<a id="a-EY"></a>皆应得分。<a id="a-EZ"></a>是名不失衣界。<a id="a-Ea"></a>罗婆界者。<a id="a-Eb"></a>若王或大臣。<a id="a-Ec"></a>为比丘作住止竟。<a id="a-Ed"></a>或十由旬。<a id="a-Ee"></a>若竖立柱若作标相。<a id="a-Ef"></a>齐此标内。<a id="a-Eg"></a>若有布施皆属我等。<a id="a-Eh"></a>是名罗婆界。<a id="a-Ei"></a>聚落界者。<a id="a-Ej"></a>有市故。<a id="a-Ek"></a>名聚落界。<a id="a-El"></a>村界者。<a id="a-Em"></a>无市名为村界。<a id="a-En"></a>国土界者。<a id="a-Eo"></a>有城邑。<a id="a-Ep"></a>名为国土界。<a id="a-Eq"></a>阿槃陀罗界者。<a id="a-Er"></a>是阿兰若处界也。<a id="a-Es"></a>掷水界者。<a id="a-Et"></a>是船界。<a id="a-Eu"></a>乡居界者。<a id="a-Ev"></a>随城东西。<a id="a-Ew"></a>名乡居界。<a id="a-Ex"></a>罗那界者。<a id="a-Ey"></a>是国土界也。<a id="a-Ez"></a>阿罗阇界者。<a id="a-F0"></a>一王所领。<a id="a-F1"></a>是名阿罗阇界。<a id="a-F2"></a>洲界者。<a id="a-F3"></a>海中一洲。<a id="a-F4"></a>是名洲界。<a id="a-F5"></a>铁围界者。<a id="a-F6"></a>是一铁围山界。<a id="a-F7"></a>若人言布施界场众僧。<a id="a-F8"></a>属界场众僧。<a id="a-F9"></a>布萨界不得。<a id="a-FA"></a>若人言布施境界者。<a id="a-FB"></a>及掷石界得。<a id="a-FC"></a>若人言布施布萨界者。<a id="a-FD"></a>同利养界亦得。<a id="a-FE"></a>若人言布施不失衣界。<a id="a-FF"></a>布萨界利养界俱得。<a id="a-FG"></a>唯除布萨界中有聚落界。<a id="a-FH"></a>不得。<a id="a-FI"></a>若人言布施聚落界者。<a id="a-FJ"></a>聚落界中有布萨界。<a id="a-FK"></a>大小皆得。<a id="a-FL"></a>若人言布施村界者。<a id="a-FM"></a>村中有布萨界及诸小界。<a id="a-FN"></a>皆得。<a id="a-FO"></a>若人言布施国土界者。<a id="a-FP"></a>一国土界尽得。<a id="a-FQ"></a>若人言布施阿兰若处界者。<a id="a-FR"></a>阿兰若处得。<a id="a-FS"></a>余界不得。<a id="a-FT"></a>若人言布施掷水界者。<a id="a-FU"></a>入掷水界内得。<a id="a-FV"></a>余不得。<a id="a-FW"></a>若人言布施乡居界者。<a id="a-FX"></a>乡居中有界在乡居界中亦得。<a id="a-FY"></a>若人言布施罗那。<a id="a-FZ"></a>一国土界亦得。<a id="a-Fa"></a>若人言布施阿罗阇界者。<a id="a-Fb"></a>一王所领一国土众僧皆得。<a id="a-Fc"></a>若人言布施师子洲阎浮利地洲布施二洲众僧。<a id="a-Fd"></a>随有众僧。<a id="a-Fe"></a>多少应中半分。<a id="a-Ff"></a>若阎浮利地五人。<a id="a-Fg"></a>师子洲百千人。<a id="a-Fh"></a>亦应中半分。<a id="a-Fi"></a>若人言布施界内众僧。<a id="a-Fj"></a>比丘应问。<a id="a-Fk"></a>界有多种。<a id="a-Fl"></a>施何物界。<a id="a-Fm"></a>答言。<a id="a-Fn"></a>不知。<a id="a-Fo"></a>但言施界内众僧。<a id="a-Fp"></a>随界内众僧多少皆得。<a id="a-Fq"></a>别住处同利养。<a id="a-Fr"></a>随住处得物应共分。<a id="a-Fs"></a>僧得施者。<a id="a-Ft"></a>若人言布施僧。<a id="a-Fu"></a>鸣磬集众来及者得。<a id="a-Fv"></a>若檀越担一衣。<a id="a-Fw"></a>施僧与一比丘。<a id="a-Fx"></a>比丘受已言我应受。<a id="a-Fy"></a>此恶受。<a id="a-Fz"></a>云何善受。<a id="a-G0"></a>应受已鸣磬集僧。<a id="a-G1"></a>集僧已。<a id="a-G2"></a>以黄物画作分数。<a id="a-G3"></a>不得破。<a id="a-G4"></a>从上座示此分。<a id="a-G5"></a>是上座分。<a id="a-G6"></a>上座取不。<a id="a-G7"></a>上座答言。<a id="a-G8"></a>此分我不取。<a id="a-G9"></a>布施长老。<a id="a-GA"></a>如是第二第三。<a id="a-GB"></a>上座皆言不取布施长老。<a id="a-GC"></a>乃至下座亦如是。<a id="a-GD"></a>此比丘得取。<a id="a-GE"></a>是名善受。<a id="a-GF"></a>若住处有一比丘。<a id="a-GG"></a>檀越将衣布施一比丘。<a id="a-GH"></a>此比丘应鸣磬集僧。<a id="a-GI"></a>若有比丘来共分。<a id="a-GJ"></a>若无比丘来得。<a id="a-GK"></a>心念口言独受。<a id="a-GL"></a>若檀越布施僧。<a id="a-GM"></a>受粪扫衣比丘不得受。<a id="a-GN"></a>若人入住处布施僧。<a id="a-GO"></a>鸣磬集众。<a id="a-GP"></a>外比丘来相连臂入。<a id="a-GQ"></a>乃至百由旬。<a id="a-GR"></a>前者入界内最后者亦得分。<a id="a-GS"></a>何以故。<a id="a-GT"></a>以相连不断。<a id="a-GU"></a>是故得分。<a id="a-GV"></a>若人布施二部僧。<a id="a-GW"></a>随人多少应中半分。<a id="a-GX"></a>若有百比丘尼。<a id="a-GY"></a>有一比丘。<a id="a-GZ"></a>亦应中半分。<a id="a-Ga"></a>若有百比丘。<a id="a-Gb"></a>有一比丘尼。<a id="a-Gc"></a>亦应得半。<a id="a-Gd"></a>若人施僧钵囊革屣囊漉囊针刀子杖扇受粪扫衣比丘得受。<a id="a-Ge"></a>若檀越担物布施一人。<a id="a-Gf"></a>复言施僧。<a id="a-Gg"></a>依僧次取一分。<a id="a-Gh"></a>不得别取。<a id="a-Gi"></a>若人施佛施比丘比丘尼。<a id="a-Gj"></a>云何分。<a id="a-Gk"></a>破作二分。<a id="a-Gl"></a>一分与佛。<a id="a-Gm"></a>一分与比丘比丘尼共等分。<a id="a-Gn"></a>若人施众多比丘。<a id="a-Go"></a>施法师一人。<a id="a-Gp"></a>施佛。<a id="a-Gq"></a>云何分。<a id="a-Gr"></a>佛一比丘众多比丘平等分。<a id="a-Gs"></a>若人将余食施佛及僧。<a id="a-Gt"></a>以钵置佛前次第行。<a id="a-Gu"></a>佛饭谁得食。<a id="a-Gv"></a>若有侍佛比丘得食。<a id="a-Gw"></a>若无侍佛比丘。<a id="a-Gx"></a>有白衣侍佛亦得食。<a id="a-Gy"></a>若檀越布施安居竟僧。<a id="a-Gz"></a>后安居者不得。<a id="a-H0"></a>破安居人亦不得。<a id="a-H1"></a>若人冬分中檀越言布施安居竟僧。<a id="a-H2"></a>前后安居僧悉得。<a id="a-H3"></a>唯除破安居人不得。<a id="a-H4"></a>若人言布施某寺某房。<a id="a-H5"></a>随檀越言得。<a id="a-H6"></a>若人言布施安居僧。<a id="a-H7"></a>前后安居破安居人皆得。<a id="a-H8"></a>若檀越布施迦提月后安居人。<a id="a-H9"></a>后安居人得。<a id="a-HA"></a>前安居人不得。<a id="a-HB"></a>若人于春分中布施安居僧。<a id="a-HC"></a>应问。<a id="a-HD"></a>为布施安居竟僧当来安居僧。<a id="a-HE"></a>答言。<a id="a-HF"></a>布施当来安居僧。<a id="a-HG"></a>当来安居僧得。<a id="a-HH"></a>比丘语檀越言。<a id="a-HI"></a>当来恐有贼难。<a id="a-HJ"></a>不能掌护。<a id="a-HK"></a>檀越教分。<a id="a-HL"></a>随施主得分。<a id="a-HM"></a>若檀越言食我食布施衣。<a id="a-HN"></a>不食者不得受。<a id="a-HO"></a>我施药者亦如是。<a id="a-HP"></a>指示施者。<a id="a-HQ"></a>随指示处得衣。<a id="a-HR"></a>犍度竟。</p>
  <p data-pb></p>
  <h2 id="aHS">药犍度</h2>
  <p id="aHT">拘跋陀罗饭者。<a id="a-HU"></a>此是穄米饭也。<a id="a-HV"></a>修步者。<a id="a-HW"></a>此是青豆羹。<a id="a-HX"></a>吉罗者。<a id="a-HY"></a>此是竹笋也。<a id="a-HZ"></a>那[少/兔]者。<a id="a-Ha"></a>此是外国药无解。<a id="a-Hb"></a>呿阇尼者。<a id="a-Hc"></a>一切果。<a id="a-Hd"></a>是名呿阇尼。<a id="a-He"></a>呵罗勒者。<a id="a-Hf"></a>如大枣大。<a id="a-Hg"></a>其味酢苦。<a id="a-Hh"></a>服便利。<a id="a-Hi"></a>鞞醯勒者其形如桃子。<a id="a-Hj"></a>其味甜。<a id="a-Hk"></a>服能治嗽。<a id="a-Hl"></a>阿摩勒者。<a id="a-Hm"></a>此是余甘子也。<a id="a-Hn"></a>广州土地有。<a id="a-Ho"></a>其形如[卄/(麩-夫+壬)]子大。<a id="a-Hp"></a>质多罗药。<a id="a-Hq"></a>是外国药名。<a id="a-Hr"></a>加婆药者。<a id="a-Hs"></a>是外国药名。<a id="a-Ht"></a>婆利婆婆者。<a id="a-Hu"></a>是芥子。<a id="a-Hv"></a>[貝*貳]渠者。<a id="a-Hw"></a>外国药。<a id="a-Hx"></a>能治毒。<a id="a-Hy"></a>汉地无有。<a id="a-Hz"></a>陀婆阇者。<a id="a-I0"></a>是烟药。<a id="a-I1"></a>耆罗阇那耆者。<a id="a-I2"></a>此是赤石也。<a id="a-I3"></a>眼药者。<a id="a-I4"></a>陀婆阇陀婆。<a id="a-I5"></a>阇那者。<a id="a-I6"></a>陆地生。<a id="a-I7"></a>耆罗阇那者。<a id="a-I8"></a>水中生也。<a id="a-I9"></a>龙者。<a id="a-IA"></a>长身无足。<a id="a-IB"></a>师子象马龙狗肉不得食。<a id="a-IC"></a>皮毛不得用。<a id="a-ID"></a>得一切肉应问。<a id="a-IE"></a>若得不问。<a id="a-IF"></a>得突吉罗罪。<a id="a-IG"></a>失守摩罗者。<a id="a-IH"></a>鳄鱼也。<a id="a-II"></a>广州土境有黑石蜜者。<a id="a-IJ"></a>是甘蔗糖。<a id="a-IK"></a>坚强如石。<a id="a-IL"></a>是名石蜜。<a id="a-IM"></a>伽尼者。<a id="a-IN"></a>此是蜜也。<a id="a-IO"></a>乌婆陀颇尼。<a id="a-IP"></a>颇尼者。<a id="a-IQ"></a>薄甘蔗糖。<a id="a-IR"></a>边房云何结作净屋。<a id="a-IS"></a>若初竖柱时。<a id="a-IT"></a>先作坑以柱近坑。<a id="a-IU"></a>比丘围绕捧柱而说。<a id="a-IV"></a>为僧众作净屋。<a id="a-IW"></a>如是三说。<a id="a-IX"></a>说亦竟柱亦竖。<a id="a-IY"></a>第二第三第四柱亦如是说。<a id="a-IZ"></a>若说一柱亦成净屋。<a id="a-Ia"></a>若以成屋云何作净。<a id="a-Ib"></a>应唤屋主来语言。<a id="a-Ic"></a>此屋未净。<a id="a-Id"></a>汝为众僧作净。<a id="a-Ie"></a>檀越作是言。<a id="a-If"></a>此净屋布施众僧。<a id="a-Ig"></a>随意受用。<a id="a-Ih"></a>即成净屋。<a id="a-Ii"></a>若先作屋无屋主。<a id="a-Ij"></a>云何作净。<a id="a-Ik"></a>若聚落有老宿。<a id="a-Il"></a>应唤来。<a id="a-Im"></a>此屋未作净。<a id="a-In"></a>请为净主。<a id="a-Io"></a>若檀越不解说。<a id="a-Ip"></a>比丘应教作是言。<a id="a-Iq"></a>此是净屋布施众僧。<a id="a-Ir"></a>随意受用。<a id="a-Is"></a>即得作净屋。<a id="a-It"></a>受用随意。<a id="a-Iu"></a>安置饮食。<a id="a-Iv"></a>无内宿无内煮罪。<a id="a-Iw"></a>阎浮子者。<a id="a-Ix"></a>其形如沈苽大。<a id="a-Iy"></a>紫色酢甜。<a id="a-Iz"></a>舍楼伽者。<a id="a-J0"></a>此是忧钵罗拘物头花根舂取汁澄使清。<a id="a-J1"></a>是名舍楼伽浆。<a id="a-J2"></a>波漏师者。<a id="a-J3"></a>此似庵罗果。<a id="a-J4"></a>一切木果。<a id="a-J5"></a>得作非时浆。<a id="a-J6"></a>唯除七种谷不得。<a id="a-J7"></a>一切诸叶得非时服。<a id="a-J8"></a>唯除芋不得。<a id="a-J9"></a>一切诸花得作非时服。<a id="a-JA"></a>唯除摩头花汁。<a id="a-JB"></a>一切果中唯除罗多树果椰子果波罗奈子甜瓠子冬苽甜苽。<a id="a-JC"></a>此六种果不得非时服。<a id="a-JD"></a>一切豆不得非时服。<a id="a-JE"></a>盛水器者。<a id="a-JF"></a>木瓦铁。<a id="a-JG"></a>余者不得用。<a id="a-JH"></a>若自有种子众僧地。<a id="a-JI"></a>应半与众僧。<a id="a-JJ"></a>若自有地众僧种子。<a id="a-JK"></a>应半与众僧。<a id="a-JL"></a>药揵度竟。</p>
 </body>
</html>