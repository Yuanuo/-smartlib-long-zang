<!doctype html>
<html id="z3IBV99rF" data-ver="1377">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本萨婆多部律摄卷第三</h1>
  <h2 id="a2">断人命学处第三</h2>
  <p id="a3">尔时薄伽梵在佛栗氏国。<a id="a-4"></a>时诸苾刍闻佛说不净观。<a id="a-5"></a>既修习已。<a id="a-6"></a>于脓血身深生厌离。<a id="a-7"></a>便求鹿杖外道沙门。<a id="a-8"></a>令其断命并自相杀。<a id="a-9"></a>凡为杀者。<a id="a-A"></a>并由不忍事及不忍烦恼。<a id="a-B"></a>断他命根。<a id="a-C"></a>制斯学处。<a id="a-D"></a>若复苾刍若人若人胎故自手断其命。<a id="a-E"></a>或持刀授与。<a id="a-F"></a>或自持刀。<a id="a-G"></a>或求持刀者。<a id="a-H"></a>若劝死赞死语言。<a id="a-I"></a>咄男子。<a id="a-J"></a>何用此罪累不净恶活为。<a id="a-K"></a>汝今宁死死胜生。<a id="a-L"></a>随自心念。<a id="a-M"></a>以余言说劝赞令死。<a id="a-N"></a>彼因死者。<a id="a-O"></a>此苾刍亦得波罗市迦。<a id="a-P"></a>不应共住。<a id="a-Q"></a>此由人境及有杀心。<a id="a-R"></a>人想方便断命成犯。<a id="a-S"></a>此中境者。<a id="a-T"></a>谓是人及人胎。<a id="a-U"></a>言人者。<a id="a-V"></a>六根已具。<a id="a-W"></a>人胎者。<a id="a-X"></a>谓托母胎有身命。<a id="a-Y"></a>意根由此是人同分所摄。<a id="a-Z"></a>女男半择迦体全不全。<a id="a-a"></a>咸成杀境。<a id="a-b"></a>言故者。<a id="a-c"></a>显非错误断他命根。<a id="a-d"></a>前境是人起心相称。<a id="a-e"></a>方便有二。<a id="a-f"></a>谓身及语。<a id="a-g"></a>身谓以手等而行杀害。<a id="a-h"></a>或持刀授与者知他欲自杀。<a id="a-i"></a>便以刀等置傍。<a id="a-j"></a>或自持刀者。<a id="a-k"></a>谓己无力。<a id="a-l"></a>但自执刀。<a id="a-m"></a>令彼傍人扶手行杀。<a id="a-n"></a>或求他人令持刀杀。<a id="a-o"></a>语谓欲令他死行劝赞等。<a id="a-p"></a>于不乐死则劝喻令死。<a id="a-q"></a>若愿死者。<a id="a-r"></a>则赞叹令死言何用此罪累等者。<a id="a-s"></a>说寿存过重死后福多。<a id="a-t"></a>言不净者。<a id="a-u"></a>托不净成故。<a id="a-v"></a>名不净恶活者。<a id="a-w"></a>胜人所弃故。<a id="a-x"></a>言死胜生者。<a id="a-y"></a>欲令他欢喜故。<a id="a-z"></a>随自心念者。<a id="a-10"></a>我劝他死当招福德。<a id="a-11"></a>以余言说者。<a id="a-12"></a>非但说此。<a id="a-13"></a>更以别言而相劝赞。<a id="a-14"></a>言彼因死者。<a id="a-15"></a>显非余事。<a id="a-16"></a>但由劝死令他命断。<a id="a-17"></a>得波罗市迦。<a id="a-18"></a>若不死者。<a id="a-19"></a>得窣吐罗。<a id="a-1A"></a>先兴方便遣杀他人。<a id="a-1B"></a>后起悔心不欲其死。<a id="a-1C"></a>前人虽死。<a id="a-1D"></a>但得窣吐罗。<a id="a-1E"></a>言断命成犯者。<a id="a-1F"></a>谓因而致死。<a id="a-1G"></a>此中犯者。<a id="a-1H"></a>谓是苾刍以内身或外甎等。<a id="a-1I"></a>或复两俱如执刀等。<a id="a-1J"></a>或以毒药。<a id="a-1K"></a>或为坑阱。<a id="a-1L"></a>或将诸酒及以余药。<a id="a-1M"></a>令彼心乱。<a id="a-1N"></a>或作咒术遣他迷惑。<a id="a-1O"></a>或作发机。<a id="a-1P"></a>或于崖堑楼台危险之处推令堕落。<a id="a-1Q"></a>或于水火怖难恶处。<a id="a-1R"></a>诡设方便遣向其中。<a id="a-1S"></a>或于寒夜露地令冻。<a id="a-1T"></a>人女人男及扇佗等。<a id="a-1U"></a>作有命想。<a id="a-1V"></a>或复生疑起害方便。<a id="a-1W"></a>因兹致死。<a id="a-1X"></a>皆他胜罪。<a id="a-1Y"></a>若不死者。<a id="a-1Z"></a>得窣吐罗。<a id="a-1a"></a>或起全尸。<a id="a-1b"></a>或起半尸。<a id="a-1c"></a>令害前境。<a id="a-1d"></a>得罪轻重随境应知。<a id="a-1e"></a>此有别者。<a id="a-1f"></a>如若彼二返害苾刍由先方便。<a id="a-1g"></a>得窣吐罗。<a id="a-1h"></a>若苾刍害彼尸鬼得二粗罪。<a id="a-1i"></a>若害化形亦得粗罪。<a id="a-1j"></a>若于母无害。<a id="a-1k"></a>胎有杀心蹂踏母腹。<a id="a-1l"></a>若胎死非母。<a id="a-1m"></a>得他胜罪。<a id="a-1n"></a>母死非胎。<a id="a-1o"></a>但得粗罪。<a id="a-1p"></a>若二俱死波罗市迦。<a id="a-1q"></a>若俱不死窣吐罗罪。<a id="a-1r"></a>如是应知。<a id="a-1s"></a>于母杀心非于胎子。<a id="a-1t"></a>准前可识。<a id="a-1u"></a>于人女腹有傍生胎及非人胎故。<a id="a-1v"></a>心堕者便得粗罪。<a id="a-1w"></a>于傍生腹知有人胎。<a id="a-1x"></a>或知人趣变作傍生。<a id="a-1y"></a>断彼命时俱得本罪。<a id="a-1z"></a>若变己身为傍生状。<a id="a-20"></a>害他人时有苾刍想。<a id="a-21"></a>亦得本罪。<a id="a-22"></a>欲害余人误害父母及阿罗汉。<a id="a-23"></a>得窣吐罗罪。<a id="a-24"></a>由于父等无杀心故。<a id="a-25"></a>非阿罗汉作罗汉想。<a id="a-26"></a>或是罗汉作非罗汉想。<a id="a-27"></a>父母亦然。<a id="a-28"></a>或于母等为杀方便。<a id="a-29"></a>自在前死并得粗罪。<a id="a-2A"></a>有女遗胎余女拾取。<a id="a-2B"></a>内于己腹若杀后母。<a id="a-2C"></a>不得逆罪。<a id="a-2D"></a>若出家时应问后母。<a id="a-2E"></a>若人作人想及以生疑。<a id="a-2F"></a>皆得本罪。<a id="a-2G"></a>若于非人作人想疑杀。<a id="a-2H"></a>得粗罪。<a id="a-2I"></a>若人作傍生想。<a id="a-2J"></a>得恶作罪。<a id="a-2K"></a>作非人想亦得恶作。<a id="a-2L"></a>有情被趁苾刍见时。<a id="a-2M"></a>杀想告他随事成犯。<a id="a-2N"></a>于众多人一有害心误杀余时。<a id="a-2O"></a>窣吐罗罪。<a id="a-2P"></a>无记心中但得恶作。<a id="a-2Q"></a>作戏笑心而为打拍。<a id="a-2R"></a>因斯致死。<a id="a-2S"></a>得恶作罪。<a id="a-2T"></a>未近圆时已兴方便。<a id="a-2U"></a>近圆之后方始命终。<a id="a-2V"></a>两种四句准前应作。<a id="a-2W"></a>若起方便。<a id="a-2X"></a>遣使行杀转根为尼。<a id="a-2Y"></a>亦得本罪。<a id="a-2Z"></a>若二根生得前粗罪。<a id="a-2a"></a>退为求寂亦同粗罪。<a id="a-2b"></a>下诸学处准事应知。<a id="a-2c"></a>更不烦述。<a id="a-2d"></a>若见有情或被水漂火烧。<a id="a-2e"></a>或时渴逼不手接不与水。<a id="a-2f"></a>见其欲死。<a id="a-2g"></a>有力能救。<a id="a-2h"></a>或虽不愿死作舍受心而不救者。<a id="a-2i"></a>彼若命终皆得恶作罪。<a id="a-2j"></a>若人被他害由此缘故。<a id="a-2k"></a>决定命终余命尚在杀。<a id="a-2l"></a>得粗罪。<a id="a-2m"></a>不定死者得他胜罪。<a id="a-2n"></a>有急难来以身走避。<a id="a-2o"></a>情无悲愍排触前人。<a id="a-2p"></a>无杀彼心。<a id="a-2q"></a>前人死者便得粗罪。<a id="a-2r"></a>不死恶作。<a id="a-2s"></a>若有杀心得根本罪。<a id="a-2t"></a>敬法出家保命求脱。<a id="a-2u"></a>若自杀者得吐罗罪。<a id="a-2v"></a>若元无杀心意打墙等。<a id="a-2w"></a>因此方便误杀于人。<a id="a-2x"></a>或移转病人不顺其语。<a id="a-2y"></a>或为疗疾因即命终。<a id="a-2z"></a>此皆无犯。<a id="a-30"></a>若于病者无有杀心。<a id="a-31"></a>然所陈说令其乐死。<a id="a-32"></a>或时持刀。<a id="a-33"></a>或以绳索不审思察。<a id="a-34"></a>安病人边。<a id="a-35"></a>或安毒药皆得恶作。<a id="a-36"></a>无智之人不令瞻病。<a id="a-37"></a>设有急事要须看者。<a id="a-38"></a>应可善教极令存意。<a id="a-39"></a>病人报言。<a id="a-3A"></a>莫扶我起强扶令起。<a id="a-3B"></a>若彼死者得窣吐罗。<a id="a-3C"></a>于余威仪类斯应识。<a id="a-3D"></a>若涉路时扶舆病者。<a id="a-3E"></a>准此应知。<a id="a-3F"></a>告病者云。<a id="a-3G"></a>先洗方起因即命过。<a id="a-3H"></a>此虽无犯。<a id="a-3I"></a>然不应为有重病人共舆而去。<a id="a-3J"></a>因致死者无犯。<a id="a-3K"></a>此亦不应造次舆去。<a id="a-3L"></a>或看病者情生劳倦。<a id="a-3M"></a>或作恶意望彼赀财。<a id="a-3N"></a>或出忿言任汝死去。<a id="a-3O"></a>我不能看因致死者。<a id="a-3P"></a>并得粗罪。<a id="a-3Q"></a>现有宜食与不宜者。<a id="a-3R"></a>看病之人亦得粗罪。<a id="a-3S"></a>若无别可得者无犯。<a id="a-3T"></a>捺未熟痈死便粗罪。<a id="a-3U"></a>熟者无犯。<a id="a-3V"></a>以刀以针决开非过。<a id="a-3W"></a>先不善医不应针刺。<a id="a-3X"></a>若治口疾行刀刺者。<a id="a-3Y"></a>窣吐罗罪。<a id="a-3Z"></a>无医可求刺之无犯。<a id="a-3a"></a>患痔之人不应割截。<a id="a-3b"></a>应将药咒方便蠲除。<a id="a-3c"></a>凡治病时应问医者。<a id="a-3d"></a>若无医人。<a id="a-3e"></a>问解医苾刍。<a id="a-3f"></a>此亦无者。<a id="a-3g"></a>问曾病者。<a id="a-3h"></a>无曾病人。<a id="a-3i"></a>问诸老宿。<a id="a-3j"></a>造次授药。<a id="a-3k"></a>得越法罪。<a id="a-3l"></a>若解医者他来问时。<a id="a-3m"></a>应生悲念施惠方药。<a id="a-3n"></a>无求利心无犯。<a id="a-3o"></a>若为求利是所不应。<a id="a-3p"></a>若见破伤。<a id="a-3q"></a>应于屏处而为缠裹。<a id="a-3r"></a>勿令俗人见嗤医道。<a id="a-3s"></a>与他泻药不应舍去。<a id="a-3t"></a>善教所宜去亦无犯。<a id="a-3u"></a>见他苾刍病将欲死。<a id="a-3v"></a>自己衣钵更不修治。<a id="a-3w"></a>彼若身亡所有衣赀我当合得。<a id="a-3x"></a>此乃旃荼罗意。<a id="a-3y"></a>得越法罪。<a id="a-3z"></a>亦复不应作杀害意。<a id="a-40"></a>而授人药当兴好心。<a id="a-41"></a>欲令病差。<a id="a-42"></a>见他授药欲堕彼胎。<a id="a-43"></a>不作遮止。<a id="a-44"></a>得越法罪。<a id="a-45"></a>苾刍行时低头而去。<a id="a-46"></a>触杀前人无心非犯。<a id="a-47"></a>不应俯面而行作损恼心。<a id="a-48"></a>便得粗罪。<a id="a-49"></a>杀心犯重。<a id="a-4A"></a>苾刍在路身婴病苦不应推行。<a id="a-4B"></a>然须数息。<a id="a-4C"></a>彼有资具应代担负。<a id="a-4D"></a>准望食时得至应去。<a id="a-4E"></a>若恐时晚应自前去。<a id="a-4F"></a>到彼寺中洗钵安座。<a id="a-4G"></a>次为请食以待病人。<a id="a-4H"></a>或可持食路中迎接。<a id="a-4I"></a>若不尔者得恶作罪。<a id="a-4J"></a>凡被伤人勿与醋饮。<a id="a-4K"></a>见他食噎愍念为椎因死无犯。<a id="a-4L"></a>椎打之时宜可存意。<a id="a-4M"></a>应问病人何处求药。<a id="a-4N"></a>应如所教觅以相供。<a id="a-4O"></a>营作之时。<a id="a-4P"></a>苾刍掷甎伤苾刍头致死无犯。<a id="a-4Q"></a>凡运甎等以手授手。<a id="a-4R"></a>不应遥掷令破。<a id="a-4S"></a>必有破裂告知方授。<a id="a-4T"></a>若升梯时及在上作。<a id="a-4U"></a>下裙应结勿使露身。<a id="a-4V"></a>若在余时裙不须结。<a id="a-4W"></a>凡兴造时苾刍相助。<a id="a-4X"></a>应一时作不应终日。<a id="a-4Y"></a>若在春时中前应作。<a id="a-4Z"></a>若于冬月。<a id="a-4a"></a>应午后作。<a id="a-4b"></a>可豫察时休其事务。<a id="a-4c"></a>令乞食人得洗手足。<a id="a-4d"></a>村坊往返不失食时。<a id="a-4e"></a>若有僧常无劳乞食。<a id="a-4f"></a>其授事人应以余物作好饮食。<a id="a-4g"></a>供给劳人所设之餐。<a id="a-4h"></a>名悦意食。<a id="a-4i"></a>僧伽贫者。<a id="a-4j"></a>劝化余人随时供养。<a id="a-4k"></a>或为小食。<a id="a-4l"></a>或非时浆。<a id="a-4m"></a>或涂手足油。<a id="a-4n"></a>若不为者。<a id="a-4o"></a>授事之人得恶作罪。<a id="a-4p"></a>苾刍擎重力尽便放。<a id="a-4q"></a>遂打杀工匠。<a id="a-4r"></a>此虽无犯不应自举重担。<a id="a-4s"></a>必须移者间着俗人。<a id="a-4t"></a>同时擎举同时而放。<a id="a-4u"></a>不相瞻顾放便得罪。<a id="a-4v"></a>凡人一担苾刍两人。<a id="a-4w"></a>若过此者不应持举。<a id="a-4x"></a>苾刍及尼不应头上。<a id="a-4y"></a>及于肩髁擎持于物。<a id="a-4z"></a>若擎持者。<a id="a-50"></a>得恶作罪。<a id="a-51"></a>若有贼来应作惊恐。<a id="a-52"></a>现叱喝相。<a id="a-53"></a>遥掷瓶瓨。<a id="a-54"></a>及杵木等或在身傍。<a id="a-55"></a>或时居后勿兴害意。<a id="a-56"></a>使有损伤。<a id="a-57"></a>凡弃物时遣他远避。<a id="a-58"></a>若打著者。<a id="a-59"></a>此虽无犯。<a id="a-5A"></a>不告而弃。<a id="a-5B"></a>得恶作罪。<a id="a-5C"></a>避牛惊走推着小儿。<a id="a-5D"></a>因此命终非故无犯。<a id="a-5E"></a>避牛之时应善用心。<a id="a-5F"></a>若以绳索缚人。<a id="a-5G"></a>或告官司斩他手足。<a id="a-5H"></a>并吐罗罪。<a id="a-5I"></a>有虎狼处唤他共住。<a id="a-5J"></a>因被伤杀者无犯。<a id="a-5K"></a>然于住处应审观察。<a id="a-5L"></a>苾刍自打生支。<a id="a-5M"></a>佛言。<a id="a-5N"></a>理应打此翻更打余。<a id="a-5O"></a>是无智者得恶作罪。<a id="a-5P"></a>上人邬陀夷向白衣舍放身而坐。<a id="a-5Q"></a>不善观察压杀他儿。<a id="a-5R"></a>凡坐不看。<a id="a-5S"></a>咸得恶作。</p>
  <p data-pb></p>
  <h2 id="a5T">妄说自得上人法学处第四</h2>
  <p id="a5U">佛在薜舍离跋窭末底河侧。<a id="a-5V"></a>时诸苾刍为饮食故。<a id="a-5W"></a>于亲族前更相赞叹。<a id="a-5X"></a>得上人法。<a id="a-5Y"></a>欲令众知为求利养事。<a id="a-5Z"></a>及求利烦恼制斯学处。<a id="a-5a"></a>若复苾刍实无知无遍知自知。<a id="a-5b"></a>不得上人法寂静圣者殊胜证悟。<a id="a-5c"></a>智见安乐住而言。<a id="a-5d"></a>我知我见。<a id="a-5e"></a>彼于异时若问若不问。<a id="a-5f"></a>欲自清净故作如是说。<a id="a-5g"></a>诸具寿我实不知不见。<a id="a-5h"></a>言知言见虚诳妄语除增上慢。<a id="a-5i"></a>此苾刍亦得波罗市迦。<a id="a-5j"></a>不应共住。</p>
  <p id="a5k">言无知者。<a id="a-5l"></a>于所知境不了无常等及可厌患。<a id="a-5m"></a>无遍知者。<a id="a-5n"></a>谓于前境有无常等。<a id="a-5o"></a>不如其事而遍察故。<a id="a-5p"></a>于有非有不能实知。<a id="a-5q"></a>妄生邪解说非法故。<a id="a-5r"></a>又无知者。<a id="a-5s"></a>谓上人法。<a id="a-5t"></a>曾不知故。<a id="a-5u"></a>无遍知者。<a id="a-5v"></a>谓不能遍了五蕴法故。<a id="a-5w"></a>自知不得者。<a id="a-5x"></a>谓于自身知未证故。<a id="a-5y"></a>上人法者。<a id="a-5z"></a>即胜流法。<a id="a-60"></a>谓望一切凡愚五盖等法鄙劣恶事。<a id="a-61"></a>是胜上故。<a id="a-62"></a>言寂静者。<a id="a-63"></a>谓最妙也。<a id="a-64"></a>言圣人者。<a id="a-65"></a>于罪恶法能远避故。<a id="a-66"></a>殊胜证悟者。<a id="a-67"></a>非由色力及以聪明。<a id="a-68"></a>而能获故。<a id="a-69"></a>又释云。<a id="a-6A"></a>寂静者。<a id="a-6B"></a>谓是涅槃离众烦恼故。<a id="a-6C"></a>殊胜证悟者。<a id="a-6D"></a>谓四果圣人。<a id="a-6E"></a>言智见者。<a id="a-6F"></a>即苦法忍及苦法智。<a id="a-6G"></a>如次配之。<a id="a-6H"></a>又释云。<a id="a-6I"></a>智谓了知苦无常等。<a id="a-6J"></a>见谓见天龙等。<a id="a-6K"></a>言安乐住者。<a id="a-6L"></a>谓能安住诸定地中所有功德。<a id="a-6M"></a>而言我知者。<a id="a-6N"></a>谓知谛理等。<a id="a-6O"></a>我见者。<a id="a-6P"></a>见诸天等。<a id="a-6Q"></a>若先作妄语罪。<a id="a-6R"></a>虽不自说。<a id="a-6S"></a>岂可不犯他胜罪耶。<a id="a-6T"></a>何须说此异时等言。<a id="a-6U"></a>但令犯戒设不自说。<a id="a-6V"></a>已得本罪。<a id="a-6W"></a>余人于彼但可生疑。<a id="a-6X"></a>未得即作不共住事。<a id="a-6Y"></a>是故须有异时等言。<a id="a-6Z"></a>方成不共住。<a id="a-6a"></a>若问者他问方言。<a id="a-6b"></a>若不问者不问而说上三边罪。<a id="a-6c"></a>理无差别。<a id="a-6d"></a>何故妄中方陈问等。<a id="a-6e"></a>若据前三。<a id="a-6f"></a>亦有此事。<a id="a-6g"></a>缘起有故唯于此说。<a id="a-6h"></a>虚者显所陈说无有实义。<a id="a-6i"></a>诳者本所发心为求饮食。<a id="a-6j"></a>不为胜事作斯妄说。<a id="a-6k"></a>妄语者先为妄心方陈所说。</p>
  <p id="a6l">此中犯者。<a id="a-6m"></a>苾刍说言。<a id="a-6n"></a>我见提婆那伽。<a id="a-6o"></a>药叉。<a id="a-6p"></a>健达婆。<a id="a-6q"></a>阿苏罗。<a id="a-6r"></a>揭路荼。<a id="a-6s"></a>紧那罗。<a id="a-6t"></a>莫呼洛伽。<a id="a-6u"></a>毕丽多。<a id="a-6v"></a>毕舍遮。<a id="a-6w"></a>鸠槃荼。<a id="a-6x"></a>羯吒布单那。<a id="a-6y"></a>我时就彼。<a id="a-6z"></a>或闻彼声。<a id="a-70"></a>或来就我共我言说。<a id="a-71"></a>作虚诳想。<a id="a-72"></a>而告前人。<a id="a-73"></a>彼若领解得波罗市迦。<a id="a-74"></a>若言谤苏毕舍遮鬼共为上事者。<a id="a-75"></a>得窣吐罗罪。<a id="a-76"></a>若云我已获得二十种想。<a id="a-77"></a>谓无常想。<a id="a-78"></a>于无常为苦想。<a id="a-79"></a>于苦为空想。<a id="a-7A"></a>于空为无我想。<a id="a-7B"></a>厌离食想。<a id="a-7C"></a>于诸世间无爱乐想。<a id="a-7D"></a>过患想。<a id="a-7E"></a>断除想。<a id="a-7F"></a>离欲想。<a id="a-7G"></a>灭想。<a id="a-7H"></a>死想。<a id="a-7I"></a>不净想。<a id="a-7J"></a>青瘀想。<a id="a-7K"></a>膖胀想。<a id="a-7L"></a>脓流想。<a id="a-7M"></a>虫食想。<a id="a-7N"></a>血涂想。<a id="a-7O"></a>离散想。<a id="a-7P"></a>白骨想。<a id="a-7Q"></a>观空想。<a id="a-7R"></a>一一说时并得本罪。<a id="a-7S"></a>或云。<a id="a-7T"></a>我得四定四空四无量六神通。<a id="a-7U"></a>又阿兰若苾刍非人不恼者。<a id="a-7V"></a>即是圣人。<a id="a-7W"></a>我住于彼亦不被恼。<a id="a-7X"></a>又于彼舍。<a id="a-7Y"></a>若是圣人坐胜妙座。<a id="a-7Z"></a>我亦受其胜妙之座。<a id="a-7a"></a>斯等悉犯波罗市迦。<a id="a-7b"></a>我正念时得法自相。<a id="a-7c"></a>压伏烦恼者。<a id="a-7d"></a>此得重罪。<a id="a-7e"></a>我于三果未得而退。<a id="a-7f"></a>或得而退。<a id="a-7g"></a>或为密语。<a id="a-7h"></a>我是学人学毗奈耶故。<a id="a-7i"></a>我是无学人。<a id="a-7j"></a>已学三藏故。<a id="a-7k"></a>我得无所有。<a id="a-7l"></a>无长衣钵故。<a id="a-7m"></a>我是最后生望前生说故。<a id="a-7n"></a>我是豫流入河水故。<a id="a-7o"></a>我已得果。<a id="a-7p"></a>谓得读诵果故。<a id="a-7q"></a>或得庵没罗果。<a id="a-7r"></a>我离五怖无过去怖故。<a id="a-7s"></a>我断烦恼无过去惑故。<a id="a-7t"></a>佛声闻众所应获事。<a id="a-7u"></a>我已得之。<a id="a-7v"></a>谓阿笈摩等法。<a id="a-7w"></a>及能善修诸根。<a id="a-7x"></a>我是大师解说法故。<a id="a-7y"></a>我是佛陀善觉恶事故。<a id="a-7z"></a>我是毗钵尸佛声闻弟子。<a id="a-80"></a>于诸佛边尽归依故。<a id="a-81"></a>说斯等语。<a id="a-82"></a>内有诈情矫陈密说。<a id="a-83"></a>并窣吐罗罪。<a id="a-84"></a>若无别意如言而说。<a id="a-85"></a>自言。<a id="a-86"></a>我得上人法时。<a id="a-87"></a>并得本罪。<a id="a-88"></a>或云。<a id="a-89"></a>我得豫流而非彼果。<a id="a-8A"></a>或云。<a id="a-8B"></a>在某家者皆是圣人。<a id="a-8C"></a>我在彼家然非是圣。<a id="a-8D"></a>但是圣者皆与其衣。<a id="a-8E"></a>我亦受衣。<a id="a-8F"></a>然非彼类。<a id="a-8G"></a>他人说我得豫流果。<a id="a-8H"></a>我实不得说余果等。<a id="a-8I"></a>类此应知。<a id="a-8J"></a>我于今日不得俗定。<a id="a-8K"></a>过斯妙定亦复未得。<a id="a-8L"></a>我于某处获得初定。<a id="a-8M"></a>然实不与觉分相应。<a id="a-8N"></a>自书己名云得道果。<a id="a-8O"></a>便报他云。<a id="a-8P"></a>此作书人道我得圣果。<a id="a-8Q"></a>此等皆得窣吐罗罪。<a id="a-8R"></a>又复苾刍如前所说。<a id="a-8S"></a>成波罗市迦。<a id="a-8T"></a>所有事业方便显己。<a id="a-8U"></a>具殊胜德。<a id="a-8V"></a>云有苾刍有如是事得果见天获胜定等。<a id="a-8W"></a>然不自言。<a id="a-8X"></a>我即是彼。<a id="a-8Y"></a>如斯语时亦皆粗罪。<a id="a-8Z"></a>成窣吐罗事。<a id="a-8a"></a>说皆恶作。<a id="a-8b"></a>若前人不解语时亦准此重轻。<a id="a-8c"></a>若是圣人。<a id="a-8d"></a>应就斯座。<a id="a-8e"></a>遂便默然。<a id="a-8f"></a>受其所请。<a id="a-8g"></a>他或告曰。<a id="a-8h"></a>仁是婆罗门不。<a id="a-8i"></a>答云。<a id="a-8j"></a>我是能除众罪故。<a id="a-8k"></a>或于六根善防护故。<a id="a-8l"></a>若是罗汉应取食食。<a id="a-8m"></a>默然而受。<a id="a-8n"></a>皆窣吐罗罪。<a id="a-8o"></a>于去来等准此应说。<a id="a-8p"></a>又有释云。<a id="a-8q"></a>言所陈事以身相表。<a id="a-8r"></a>问时默然得他胜罪。<a id="a-8s"></a>对人人想。<a id="a-8t"></a>或复生疑。<a id="a-8u"></a>他领解时便得本罪。<a id="a-8v"></a>对非人说时。<a id="a-8w"></a>作人想疑。<a id="a-8x"></a>得窣吐罗罪。<a id="a-8y"></a>无人有人想。<a id="a-8z"></a>或时入定。<a id="a-90"></a>或他眠睡。<a id="a-91"></a>或对无知。<a id="a-92"></a>或他不领解仓卒而说。<a id="a-93"></a>并得窣吐罗罪。<a id="a-94"></a>无犯者如圣者大目连记薜舍离战胜之事。<a id="a-95"></a>复记天雨及以生男。<a id="a-96"></a>入无所有定。<a id="a-97"></a>闻象王声等。<a id="a-98"></a>并皆无犯。<a id="a-99"></a>何故初三他胜先淫后杀逆次而说。<a id="a-9A"></a>不如余处杀盗淫妄而为次第。<a id="a-9B"></a>此依犯缘前后而说。<a id="a-9C"></a>又依由前引生后故。<a id="a-9D"></a>而为次第。<a id="a-9E"></a>由不净行便行偷盗。<a id="a-9F"></a>既行盗已。<a id="a-9G"></a>遂杀怨家。<a id="a-9H"></a>杀已问时便作妄语。<a id="a-9I"></a>又复烦恼最强盛者。<a id="a-9J"></a>在前而制。<a id="a-9K"></a>此四他胜。<a id="a-9L"></a>其相云何。<a id="a-9M"></a>谓无厌离不忍不证。<a id="a-9N"></a>然无厌离最强盛者。<a id="a-9O"></a>立为初二一于淫欲。<a id="a-9P"></a>二于赀财不忍故。<a id="a-9Q"></a>行杀不证故妄语。<a id="a-9R"></a>诸大德。<a id="a-9S"></a>我已说四他胜法。<a id="a-9T"></a>苾刍于此随犯一一事不得与诸苾刍共住。<a id="a-9U"></a>如前后亦如是。<a id="a-9V"></a>得他胜罪。<a id="a-9W"></a>不应共住。<a id="a-9X"></a>诸大德等者。<a id="a-9Y"></a>欲明四他胜法。<a id="a-9Z"></a>若犯一一皆不合共住。<a id="a-9a"></a>问前是俗人无苾刍分。<a id="a-9b"></a>后时犯戒与前俗人体有别不。<a id="a-9c"></a>答如前在俗不是苾刍。<a id="a-9d"></a>后犯戒时与前无异。<a id="a-9e"></a>故云如前后亦如是。<a id="a-9f"></a>不是望其四他胜中而云前后。<a id="a-9g"></a>结文准上得罪应知。</p>
  <p data-pb></p>
  <h2 id="a9h">第二部十三僧伽伐尸沙法</h2>
  <p id="a9i">摄颂曰。</p>
  <p id="a9j">泄触鄙供媒　　小房大寺谤</p>
  <p id="a9k">非分破僧事　　随从污慢语</p>
  <p data-pb></p>
  <h2 id="a9l">故泄精学处第一</h2>
  <p id="a9m">佛在室罗伐城。<a id="a-9n"></a>时邬陀夷苾刍由染污心。<a id="a-9o"></a>自动生支而泄不净。<a id="a-9p"></a>此依淫事及淫烦恼。<a id="a-9q"></a>制斯学处。</p>
  <p id="a9r">若复苾刍故心泄精。<a id="a-9s"></a>除梦中。<a id="a-9t"></a>僧伽伐尸沙。</p>
  <p id="a9u">下之四戒亦皆同此。<a id="a-9v"></a>此初学处无女境事。<a id="a-9w"></a>虽无其事而得受乐。<a id="a-9x"></a>次二学处。<a id="a-9y"></a>谓由身语作前方便。<a id="a-9z"></a>第四矫设异途希求欲乐。<a id="a-A0"></a>第五为他淫事而作方便。<a id="a-A1"></a>精有五种谓转轮王及灌顶太子其色青。<a id="a-A2"></a>余子色黄。<a id="a-A3"></a>轮王大臣色赤。<a id="a-A4"></a>根已成者厚。<a id="a-A5"></a>根未成者薄。<a id="a-A6"></a>此据本性作如是说。<a id="a-A7"></a>若被女伤。<a id="a-A8"></a>或余缘损。<a id="a-A9"></a>此五种精一人容有。<a id="a-AA"></a>言除梦中者。<a id="a-AB"></a>谓除于梦余皆得罪。<a id="a-AC"></a>梦中虽有情识。<a id="a-AD"></a>然无揩定实事可求故。<a id="a-AE"></a>不据斯以明其犯。<a id="a-AF"></a>设于觉位有流泄心。<a id="a-AG"></a>梦中泄时亦非本罪。<a id="a-AH"></a>言僧伽伐尸沙者。<a id="a-AI"></a>一事由众故。<a id="a-AJ"></a>二体是有余。<a id="a-AK"></a>假众方除表非。<a id="a-AL"></a>初重僧伽是众。<a id="a-AM"></a>阿伐尸沙是教。<a id="a-AN"></a>由奉众教罪方除灭又初之四戒体是无余。<a id="a-AO"></a>此是有余。<a id="a-AP"></a>以可治故。<a id="a-AQ"></a>此中犯者苾刍为乐。<a id="a-AR"></a>或为药等。<a id="a-AS"></a>或欲试力于自内身。<a id="a-AT"></a>或外有情故流不净。<a id="a-AU"></a>得众教罪。<a id="a-AV"></a>有余文说。<a id="a-AW"></a>设于外物非有情数故。<a id="a-AX"></a>出不净。<a id="a-AY"></a>亦犯众教。<a id="a-AZ"></a>若兴方便。<a id="a-Aa"></a>或捉或搦。<a id="a-Ab"></a>作受乐心欲出不净。<a id="a-Ac"></a>若出者僧伽伐尸沙。<a id="a-Ad"></a>不出者得窣吐罗。<a id="a-Ae"></a>觉为方便。<a id="a-Af"></a>梦中流泄。<a id="a-Ag"></a>或复翻此作心受乐。<a id="a-Ah"></a>或前兴方便。<a id="a-Ai"></a>后乃息心。<a id="a-Aj"></a>或作方便。<a id="a-Ak"></a>其精欲动即便摄念。<a id="a-Al"></a>皆得粗罪。<a id="a-Am"></a>言欲动者。<a id="a-An"></a>谓精未离本处。<a id="a-Ao"></a>即此无间不净当流。<a id="a-Ap"></a>虽精未流已有变状。<a id="a-Aq"></a>或在身中而泄出者。<a id="a-Ar"></a>谓精已转动离于本处。<a id="a-As"></a>或故作舞乐。<a id="a-At"></a>或空里摇身。<a id="a-Au"></a>或由打筑。<a id="a-Av"></a>或因摩按。<a id="a-Aw"></a>或以药揩痒。<a id="a-Ax"></a>或逆流动根。<a id="a-Ay"></a>或揩毡褥。<a id="a-Az"></a>或石木瓶等。<a id="a-B0"></a>或于肉团故流不净。<a id="a-B1"></a>并窣吐罗罪。<a id="a-B2"></a>若不泄者皆得恶作。<a id="a-B3"></a>若于头项耳鼻及余身分。<a id="a-B4"></a>或于青胀脓流之处泄。<a id="a-B5"></a>皆本罪。<a id="a-B6"></a>齐何名为流泄不净。<a id="a-B7"></a>谓身中流泄。<a id="a-B8"></a>若捉他生支故出不净。<a id="a-B9"></a>或时量度自己生支。<a id="a-BA"></a>或手捉搦为乐摩触故令兴起。<a id="a-BB"></a>并得窣吐罗罪。<a id="a-BC"></a>若有染心看自生支。<a id="a-BD"></a>得恶作罪。<a id="a-BE"></a>无犯者因搔疥痒。<a id="a-BF"></a>遂乃流泄。<a id="a-BG"></a>若趒坑若急走。<a id="a-BH"></a>若揩髀若触衣。<a id="a-BI"></a>若念故。<a id="a-BJ"></a>二若见爱境。<a id="a-BK"></a>若入浴室受揩摩时。<a id="a-BL"></a>或复仓卒触着女身。<a id="a-BM"></a>猛盛烦恼即便流泄。<a id="a-BN"></a>如难陀苾刍。<a id="a-BO"></a>或母子相遇不觉抱持。<a id="a-BP"></a>此皆无犯。<a id="a-BQ"></a>若多欲者听畜皮囊羊鹿等皮。<a id="a-BR"></a>熟之令软内安沙等。<a id="a-BS"></a>施带系腰不应着入众中及香台处。<a id="a-BT"></a>并制底畔睇。<a id="a-BU"></a>应洗令净。<a id="a-BV"></a>晒曝使干勿令臭坏。<a id="a-BW"></a>若阙事者。<a id="a-BX"></a>应更畜一屏处举持。</p>
  <p data-pb></p>
  <h2 id="aBY">触女学处第二</h2>
  <p id="aBZ">佛在室罗伐城。<a id="a-Ba"></a>时邬陀夷苾刍有女人来。<a id="a-Bb"></a>共观房宇。<a id="a-Bc"></a>因与说法便生染心。<a id="a-Bd"></a>触彼女身随意取乐事恼同前。<a id="a-Be"></a>制斯学处。</p>
  <p id="aBf">若复苾刍以染缠心。<a id="a-Bg"></a>与女人身相触。<a id="a-Bh"></a>若捉手若捉臂。<a id="a-Bi"></a>若捉发若触。<a id="a-Bj"></a>一一身分作受乐心者。<a id="a-Bk"></a>僧伽伐尸沙。<a id="a-Bl"></a>以染缠心者。<a id="a-Bm"></a>自有染心而非是缠。<a id="a-Bn"></a>应为四句。<a id="a-Bo"></a>第一句者。<a id="a-Bp"></a>谓心生染着。<a id="a-Bq"></a>第二句者。<a id="a-Br"></a>谓于前境起爱缚心。<a id="a-Bs"></a>第三句者。<a id="a-Bt"></a>二事俱有。<a id="a-Bu"></a>第四句者。<a id="a-Bv"></a>谓除前相。<a id="a-Bw"></a>女人者。<a id="a-Bx"></a>谓可共交会。<a id="a-By"></a>于彼身分复无伤损。<a id="a-Bz"></a>手谓腕前。<a id="a-C0"></a>臂谓腕后。<a id="a-C1"></a>发谓头发及系发衣。<a id="a-C2"></a>此中犯者。<a id="a-C3"></a>先有染心堪行淫女。<a id="a-C4"></a>一一身分复无衣隔。<a id="a-C5"></a>于其九事悉皆有犯。<a id="a-C6"></a>谓触极触凭捉牵曳上下遍抱。<a id="a-C7"></a>触谓以手创相触着。<a id="a-C8"></a>极触即是频频摩触。<a id="a-C9"></a>凭谓身相倚着。<a id="a-CA"></a>捉谓以手捉持。<a id="a-CB"></a>牵谓从远牵来。<a id="a-CC"></a>曳谓近处曳取。<a id="a-CD"></a>上谓从下举上。<a id="a-CE"></a>下即从上擎下。<a id="a-CF"></a>遍抱即是总急抱持。<a id="a-CG"></a>若苾刍于女人处。<a id="a-CH"></a>为斯九事作受乐心。<a id="a-CI"></a>咸得众教。<a id="a-CJ"></a>若拟行不净行。<a id="a-CK"></a>虽无衣隔触彼女身。<a id="a-CL"></a>得窣吐罗罪。<a id="a-CM"></a>若一身坏若二俱坏。<a id="a-CN"></a>若身多癣疥。<a id="a-CO"></a>若欲触此而误触彼。<a id="a-CP"></a>若以发毛爪齿。<a id="a-CQ"></a>而触发毛爪齿及干枯骨。<a id="a-CR"></a>若复生疑。<a id="a-CS"></a>为此为彼。<a id="a-CT"></a>若触入灭尽定苾刍尼。<a id="a-CU"></a>若触青瘀乃至骨锁。<a id="a-CV"></a>皆犯窣吐罗罪。<a id="a-CW"></a>苾刍染心触女。<a id="a-CX"></a>彼转成男。<a id="a-CY"></a>或时自转。<a id="a-CZ"></a>或二俱转。<a id="a-Ca"></a>得窣吐罗等罪。<a id="a-Cb"></a>或波罗市迦罪。<a id="a-Cc"></a>苾刍触男彼转成女。<a id="a-Cd"></a>得众教罪。<a id="a-Ce"></a>或时自转或二俱转。<a id="a-Cf"></a>得罪同前。<a id="a-Cg"></a>想转不转及尼触女男。<a id="a-Ch"></a>罪有重轻随事广说。<a id="a-Ci"></a>如是应知。<a id="a-Cj"></a>无堪小女。<a id="a-Ck"></a>丈夫半择迦无物隔者。<a id="a-Cl"></a>并窣吐罗罪。<a id="a-Cm"></a>若有物隔并傍生类。<a id="a-Cn"></a>咸得恶作。<a id="a-Co"></a>人女人女想。<a id="a-Cp"></a>若复生疑染意触时。<a id="a-Cq"></a>并得本罪。<a id="a-Cr"></a>非人女人女想疑。<a id="a-Cs"></a>吐罗。<a id="a-Ct"></a>人女非人女想恶作罪。<a id="a-Cu"></a>二形之人若女强者。<a id="a-Cv"></a>得僧伽伐尸沙。<a id="a-Cw"></a>若异此者。<a id="a-Cx"></a>但得粗罪。<a id="a-Cy"></a>母女姊妹作受乐心触彼身时。<a id="a-Cz"></a>亦得粗罪。<a id="a-D0"></a>由羞惭境乐想不生。<a id="a-D1"></a>若无羞惭即得本罪。<a id="a-D2"></a>若于女根以脚指蹴。<a id="a-D3"></a>若土瓦打皆得吐罗。<a id="a-D4"></a>凡诸苾刍不应画作女人形状及余有情。<a id="a-D5"></a>皆恶作罪。<a id="a-D6"></a>其无犯者。<a id="a-D7"></a>若图白骨。<a id="a-D8"></a>若画髑髅。<a id="a-D9"></a>若香泥画地为众花彩。<a id="a-DA"></a>若无染心触母女姊妹等。<a id="a-DB"></a>若复于余作母等想。<a id="a-DC"></a>或若触时心同触地。<a id="a-DD"></a>若复好心欲观女身冷热坚软。<a id="a-DE"></a>若女堕火中。<a id="a-DF"></a>若见食毒药持刀自害。<a id="a-DG"></a>若堕坑陷。<a id="a-DH"></a>若见水漂皆应救济。<a id="a-DI"></a>拯溺行法今当说之。<a id="a-DJ"></a>若见女人被水漂溺。<a id="a-DK"></a>自有力者应可救济。<a id="a-DL"></a>勿生染念。<a id="a-DM"></a>作母女想而牵取之。<a id="a-DN"></a>若被溺人不能动转。<a id="a-DO"></a>应于沙土上合面安置。<a id="a-DP"></a>然须看守不得弃去。<a id="a-DQ"></a>苾刍不应逼近而住。<a id="a-DR"></a>有缘去时令他看守。<a id="a-DS"></a>其诵业者应诵经。<a id="a-DT"></a>若习定者应摄念。<a id="a-DU"></a>或嘱牧人而为观守。<a id="a-DV"></a>方行求食食已还可捡看死活。<a id="a-DW"></a>事须审谛。<a id="a-DX"></a>五种傍生可凭渡河。<a id="a-DY"></a>谓是象马牛水牛牦牛。<a id="a-DZ"></a>若牸傍生不应凭渡。<a id="a-Da"></a>若持浮囊以充利涉。<a id="a-Db"></a>囊须染熟不应彩画。<a id="a-Dc"></a>若母来抱。<a id="a-Dd"></a>若女坐怀中。<a id="a-De"></a>若卒倒地堕女人上。<a id="a-Df"></a>若于迮路口触女肩。<a id="a-Dg"></a>此皆无犯。<a id="a-Dh"></a>入乞食时。<a id="a-Di"></a>应须用意。<a id="a-Dj"></a>女有欲意。<a id="a-Dk"></a>乞水饮时。<a id="a-Dl"></a>以手逼口而饮水者。<a id="a-Dm"></a>苾刍不应连注与水。<a id="a-Dn"></a>或令掬饮待尽更倾。<a id="a-Do"></a>若异此者便得恶作。<a id="a-Dp"></a>女无染心连注无犯。</p>
  <p data-pb></p>
  <h2 id="aDq">说鄙恶语学处第三</h2>
  <p id="aDr">佛在室罗伐城。<a id="a-Ds"></a>时邬陀夷苾刍见诸女人入寺中。<a id="a-Dt"></a>看共为鄙语染心调弄。<a id="a-Du"></a>因招讥丑事恼同前。<a id="a-Dv"></a>制斯学处。</p>
  <p id="aDw">若复苾刍以染缠心。<a id="a-Dx"></a>共女人作鄙恶不轨。<a id="a-Dy"></a>淫欲相应语如夫妻者。<a id="a-Dz"></a>僧伽伐尸沙。</p>
  <p id="aE0">染缠义如上。</p>
  <p id="aE1">女人者。<a id="a-E2"></a>谓是人女。<a id="a-E3"></a>解善恶言此中为显过失故。<a id="a-E4"></a>共相故。<a id="a-E5"></a>自相故。<a id="a-E6"></a>譬喻故。<a id="a-E7"></a>过失者。<a id="a-E8"></a>谓说鄙恶言自体及因。<a id="a-E9"></a>皆是杂染。<a id="a-EA"></a>现是鄙秽当堕恶趣故。<a id="a-EB"></a>共相者。<a id="a-EC"></a>谓作不轨。<a id="a-ED"></a>言轨则上人之所弃故。<a id="a-EE"></a>共知是非法。<a id="a-EF"></a>自相者。<a id="a-EG"></a>淫欲相应之言。<a id="a-EH"></a>譬喻者谓如夫妻。<a id="a-EI"></a>此中犯者有九种。<a id="a-EJ"></a>言皆得本罪。<a id="a-EK"></a>苾刍染心对有知人女。<a id="a-EL"></a>善说恶说。<a id="a-EM"></a>直乞方便乞。<a id="a-EN"></a>直问曲问。<a id="a-EO"></a>若引事。<a id="a-EP"></a>若赞叹。<a id="a-EQ"></a>若嗔骂。<a id="a-ER"></a>于斯九事一一若与鄙恶之言。<a id="a-ES"></a>合而说者。<a id="a-ET"></a>犯僧伽伐尸沙。<a id="a-EU"></a>若彼不闻或闻而不解。<a id="a-EV"></a>若无鄙恶字者。<a id="a-EW"></a>得窣吐罗罪。<a id="a-EX"></a>如是人女来对苾刍说斯九事。<a id="a-EY"></a>染心而受随言应答。<a id="a-EZ"></a>共说不轨。<a id="a-Ea"></a>亦得本罪。<a id="a-Eb"></a>言善说者。<a id="a-Ec"></a>汝三疮门实是可爱。<a id="a-Ed"></a>言恶说者。<a id="a-Ee"></a>汝三疮门不是好物。<a id="a-Ef"></a>言直乞者。<a id="a-Eg"></a>汝来共我行如是如是事。<a id="a-Eh"></a>方便乞者。<a id="a-Ei"></a>显有爱心我当于汝极生爱念。<a id="a-Ej"></a>言直问者。<a id="a-Ek"></a>若有女人作如是事。<a id="a-El"></a>此女必为男子爱重。<a id="a-Em"></a>汝今亦可作如是事。<a id="a-En"></a>我当爱汝。<a id="a-Eo"></a>言曲问者。<a id="a-Ep"></a>若有女人作如是事。<a id="a-Eq"></a>为男所爱。<a id="a-Er"></a>汝今颇能为斯事。<a id="a-Es"></a>不问其委曲故。<a id="a-Et"></a>名曲问。<a id="a-Eu"></a>言引事者。<a id="a-Ev"></a>某甲女人已先共我为如是事。<a id="a-Ew"></a>汝今共我亦应作之。<a id="a-Ex"></a>言赞叹者。<a id="a-Ey"></a>姊妹若能共我作如是事。<a id="a-Ez"></a>当招天乐。<a id="a-F0"></a>言嗔骂者。<a id="a-F1"></a>说鄙恶语而为骂詈。<a id="a-F2"></a>谓正说交会鄙恶之言。<a id="a-F3"></a>皆得本罪。<a id="a-F4"></a>若更有余言说。<a id="a-F5"></a>与淫欲法交会之言。<a id="a-F6"></a>相参涉者。<a id="a-F7"></a>亦得本罪。<a id="a-F8"></a>若为他作鄙恶之语。<a id="a-F9"></a>若遣使若传说。<a id="a-FA"></a>若书印手印。<a id="a-FB"></a>若言汝根缺坏是罪恶物。<a id="a-FC"></a>可共我交。<a id="a-FD"></a>与我同卧。<a id="a-FE"></a>汝之所爱可共分张。<a id="a-FF"></a>然此不与鄙恶之字叶婆合说。<a id="a-FG"></a>若对入灭定尼。<a id="a-FH"></a>若告彼云。<a id="a-FI"></a>姊妹与我叶缚女人解意。<a id="a-FJ"></a>若见苾刍尼着好衣服。<a id="a-FK"></a>作如是语。<a id="a-FL"></a>姊妹汝着淫服。<a id="a-FM"></a>欲觅丈夫。<a id="a-FN"></a>若言少女汝若不能忍欲事者。<a id="a-FO"></a>何不以热火头内女根中。<a id="a-FP"></a>若复语言汝可共畜生行如是事。<a id="a-FQ"></a>汝腰下物可持与我。<a id="a-FR"></a>汝所爱物宜应惠我。<a id="a-FS"></a>女人解意。<a id="a-FT"></a>答言。<a id="a-FU"></a>我今现办。<a id="a-FV"></a>若言可与我水。<a id="a-FW"></a>女云。<a id="a-FX"></a>无水。<a id="a-FY"></a>苾刍报言。<a id="a-FZ"></a>汝即是水。<a id="a-Fa"></a>如是乃至可与我饼。<a id="a-Fb"></a>汝即是饼。<a id="a-Fc"></a>然彼女人知晓其意。<a id="a-Fd"></a>女人问言。<a id="a-Fe"></a>何意不乐。<a id="a-Ff"></a>答言。<a id="a-Fg"></a>由欲得汝。<a id="a-Fh"></a>若人禀性好为鄙语。<a id="a-Fi"></a>若对大男及大扇侘。<a id="a-Fj"></a>实无有女作有女想说鄙恶语。<a id="a-Fk"></a>此等皆得窣吐罗罪。<a id="a-Fl"></a>若小男小扇侘若傍生类。<a id="a-Fm"></a>实有女人作无女想得恶作罪。<a id="a-Fn"></a>若心无简别随有女人。<a id="a-Fo"></a>即得本罪。<a id="a-Fp"></a>若作局心对彼不言对斯当说。<a id="a-Fq"></a>若有彼者得窣吐罗。<a id="a-Fr"></a>实是鄙语作非鄙想者。<a id="a-Fs"></a>无犯。<a id="a-Ft"></a>鄙语鄙语想疑。<a id="a-Fu"></a>人女人女想疑。<a id="a-Fv"></a>僧伽伐尸沙。<a id="a-Fw"></a>非人人想疑吐罗。<a id="a-Fx"></a>人非人想恶作罪。<a id="a-Fy"></a>有余处说。<a id="a-Fz"></a>若有女人说鄙恶语。<a id="a-G0"></a>以言领受情欢其事。<a id="a-G1"></a>虽不自说鄙恶之言。<a id="a-G2"></a>亦得本罪。<a id="a-G3"></a>若说叶缚时意道糠麦。<a id="a-G4"></a>设道叶婆之言。<a id="a-G5"></a>及余鄙语。<a id="a-G6"></a>若于方俗不讳此言者。<a id="a-G7"></a>说皆无犯。</p>
  <p data-pb></p>
  <h2 id="aG8">索供养学处第四</h2>
  <p id="aG9">佛在室罗伐城。<a id="a-GA"></a>亦由邬陀夷苾刍从他女人求索供养。<a id="a-GB"></a>事恼同前。<a id="a-GC"></a>制斯学处。<a id="a-GD"></a>若复苾刍。<a id="a-GE"></a>以染缠心。<a id="a-GF"></a>于女人前自叹身言。<a id="a-GG"></a>姊妹若苾刍与我相似。<a id="a-GH"></a>具足尸罗有胜善法。<a id="a-GI"></a>修梵行者。<a id="a-GJ"></a>可持此淫欲法而供养之。<a id="a-GK"></a>若苾刍如是语者。<a id="a-GL"></a>僧伽伐尸沙。</p>
  <p id="aGM">此中索供养者。<a id="a-GN"></a>谓供给身。<a id="a-GO"></a>言具尸罗者。<a id="a-GP"></a>谓戒蕴圆满。<a id="a-GQ"></a>有胜善法者。<a id="a-GR"></a>谓定蕴具足。<a id="a-GS"></a>由此清净诸德圆满故。<a id="a-GT"></a>如善好金。<a id="a-GU"></a>言梵行者。<a id="a-GV"></a>谓与慧蕴相应。<a id="a-GW"></a>梵谓涅槃此行能趣故言梵行。<a id="a-GX"></a>梵之行故名为梵行。<a id="a-GY"></a>又善法者。<a id="a-GZ"></a>少欲等德共相应故。<a id="a-Ga"></a>总论犯相。<a id="a-Gb"></a>有十八种。<a id="a-Gc"></a>谓自说言。<a id="a-Gd"></a>我是最胜殊妙贤善应供可爱。<a id="a-Ge"></a>广博极最极。<a id="a-Gf"></a>胜极殊极。<a id="a-Gg"></a>妙极贤极善极。<a id="a-Gh"></a>应供极可爱极广博。<a id="a-Gi"></a>意显己身善法圆满。<a id="a-Gj"></a>于诸供中是其最故。<a id="a-Gk"></a>称扬如来弟子胜德故。<a id="a-Gl"></a>余供养中是殊异故。<a id="a-Gm"></a>是质直心所生起故。<a id="a-Gn"></a>是黠慧性所出生故。<a id="a-Go"></a>是乐法心所发起故。<a id="a-Gp"></a>有此法人乃是王等所供养故。<a id="a-Gq"></a>有好名称遍诸方故。<a id="a-Gr"></a>是胜功德所住处故。<a id="a-Gs"></a>如其次第随配前九。<a id="a-Gt"></a>即于此九事有超绝。<a id="a-Gu"></a>更加极言复成其九。<a id="a-Gv"></a>此十八事具如广文。<a id="a-Gw"></a>若有染心说此语时。<a id="a-Gx"></a>前人领解。<a id="a-Gy"></a>并得本罪。<a id="a-Gz"></a>尸罗等三或总或别。<a id="a-H0"></a>余并如文。<a id="a-H1"></a>说时本罪。<a id="a-H2"></a>若无淫欲之言。<a id="a-H3"></a>但得粗罪。<a id="a-H4"></a>若无如我相似之言亦得粗罪。<a id="a-H5"></a>若无如我相似及淫欲言但得恶作罪。<a id="a-H6"></a>若对堪行淫女得根本罪。<a id="a-H7"></a>若无堪者。<a id="a-H8"></a>得窣吐罗。<a id="a-H9"></a>有堪丈夫及半择迦。<a id="a-HA"></a>亦窣吐罗。<a id="a-HB"></a>无堪丈夫及半择迦。<a id="a-HC"></a>诸傍生类。<a id="a-HD"></a>咸得恶作。<a id="a-HE"></a>余相应处准上应思。</p>
  <p data-pb></p>
  <h2 id="aHF">媒嫁学处第五</h2>
  <p id="aHG">佛在室罗伐城时。<a id="a-HH"></a>迦卢蜜栗伽罗子为旧知识。<a id="a-HI"></a>而行媒嫁。<a id="a-HJ"></a>时诸白衣或赞或毁。<a id="a-HK"></a>外道异学复生讥论。<a id="a-HL"></a>其事同前由诤恨烦恼制斯学处。<a id="a-HM"></a>若复苾刍作媒嫁事。<a id="a-HN"></a>以男意语女。<a id="a-HO"></a>以女意语男。<a id="a-HP"></a>若为成妇及私通事。<a id="a-HQ"></a>乃至须臾顷。<a id="a-HR"></a>僧伽伐尸沙。</p>
  <p id="aHS">有三处定。<a id="a-HT"></a>主定事定。<a id="a-HU"></a>时定成媒嫁罪。<a id="a-HV"></a>言主定者。<a id="a-HW"></a>以男意语女。<a id="a-HX"></a>以女意语男。<a id="a-HY"></a>言事定者。<a id="a-HZ"></a>谓于男女妇及私通行媒嫁事。<a id="a-Ha"></a>言时定者。<a id="a-Hb"></a>乃至须臾。<a id="a-Hc"></a>言媒嫁者。<a id="a-Hd"></a>往来通信也。<a id="a-He"></a>言妇事者。<a id="a-Hf"></a>有其七种。<a id="a-Hg"></a>何等为七。<a id="a-Hh"></a>谓水授财娉王旗自乐衣食共活须臾。<a id="a-Hi"></a>言水授者。<a id="a-Hj"></a>谓其父母以水授他方付其女。<a id="a-Hk"></a>言财娉者。<a id="a-Hl"></a>谓其父母取财而娉。<a id="a-Hm"></a>言王旗者。<a id="a-Hn"></a>王自领军征伐他国。<a id="a-Ho"></a>或是余贼打破村坊。<a id="a-Hp"></a>所获妇女用为妻妾。<a id="a-Hq"></a>言自乐者。<a id="a-Hr"></a>自心希愿与他作妇。<a id="a-Hs"></a>言衣食者。<a id="a-Ht"></a>为求衣食自来作妇。<a id="a-Hu"></a>言共活者。<a id="a-Hv"></a>两各有财以共活命。<a id="a-Hw"></a>契为妻室结意同居。<a id="a-Hx"></a>言须臾者。<a id="a-Hy"></a>谓非多时为夫妻事。<a id="a-Hz"></a>亦名无杂妇。<a id="a-I0"></a>言无杂者。<a id="a-I1"></a>虽有夫主守法清居异常流故。<a id="a-I2"></a>故称无杂。<a id="a-I3"></a>言私通者。<a id="a-I4"></a>谓是未嫁或嫁夫死。<a id="a-I5"></a>欲行私事。<a id="a-I6"></a>为他遮护据能遮护。<a id="a-I7"></a>总有十种。<a id="a-I8"></a>谓父护母护。<a id="a-I9"></a>兄弟护姊妹护。<a id="a-IA"></a>大公护大家护。<a id="a-IB"></a>若无此六有余亲属所防护者。<a id="a-IC"></a>名为亲护。<a id="a-ID"></a>若婆罗门种名为种护。<a id="a-IE"></a>婆罗门氏族名为族护。<a id="a-IF"></a>无斯种族总名王法护。<a id="a-IG"></a>若有女人奉法而住贞心无杂。<a id="a-IH"></a>此名为法护。<a id="a-II"></a>苾刍于此若七若十。<a id="a-IJ"></a>作媒嫁心受言问彼返报为三。<a id="a-IK"></a>若自往若遣使。<a id="a-IL"></a>展转遣人咸皆使摄。<a id="a-IM"></a>若自为一遣他作两。<a id="a-IN"></a>若自作两遣他为一。<a id="a-IO"></a>但令和合。<a id="a-IP"></a>咸皆众教。<a id="a-IQ"></a>若为一为二。<a id="a-IR"></a>或不和合。<a id="a-IS"></a>但得方便窣吐罗罪。<a id="a-IT"></a>凡为媒处人有尊卑。<a id="a-IU"></a>尊谓家长取言为定。<a id="a-IV"></a>翻此成卑。<a id="a-IW"></a>若受言往问及以还报三处皆尊。<a id="a-IX"></a>即犯本罪。<a id="a-IY"></a>若一尊二卑二尊一卑。<a id="a-IZ"></a>应知尊处并皆粗罪。<a id="a-Ia"></a>卑咸恶作。<a id="a-Ib"></a>不得卑语报彼尊人。<a id="a-Ic"></a>亦得粗罪。<a id="a-Id"></a>有其三事。<a id="a-Ie"></a>虽不报言亦成返报。<a id="a-If"></a>一期处。<a id="a-Ig"></a>二定时。<a id="a-Ih"></a>三现相。<a id="a-Ii"></a>若见我在某处住时。<a id="a-Ij"></a>则知事合是谓期处。<a id="a-Ik"></a>若某时见我则表事成。<a id="a-Il"></a>是谓定时。<a id="a-Im"></a>若见我持钵。<a id="a-In"></a>或着新衣。<a id="a-Io"></a>则知事合。<a id="a-Ip"></a>是谓现相。<a id="a-Iq"></a>作斯三事他解了时。<a id="a-Ir"></a>便成返报。<a id="a-Is"></a>又有三事。<a id="a-It"></a>亦成媒业一言。<a id="a-Iu"></a>二书。<a id="a-Iv"></a>三手印。<a id="a-Iw"></a>用斯三事受言问彼。<a id="a-Ix"></a>及以还报。<a id="a-Iy"></a>或以一事而为三者。<a id="a-Iz"></a>或时间杂。<a id="a-J0"></a>皆得本罪。<a id="a-J1"></a>上来明合。<a id="a-J2"></a>次当辨离。<a id="a-J3"></a>离事不同。<a id="a-J4"></a>有其七种。<a id="a-J5"></a>一正斗时离。<a id="a-J6"></a>二斗后方离。<a id="a-J7"></a>三折草为契。<a id="a-J8"></a>四掷瓦作期。<a id="a-J9"></a>五对证言离。<a id="a-JA"></a>六言非我妇。<a id="a-JB"></a>七大声遍告邻伍咸知。<a id="a-JC"></a>初之三妇作初三离媒之使和。<a id="a-JD"></a>得恶作罪。<a id="a-JE"></a>其次三离和得粗罪。<a id="a-JF"></a>末后一离和便众教。<a id="a-JG"></a>下之四妇及十私通随七种离和。<a id="a-JH"></a>皆众教。<a id="a-JI"></a>若指腹媒嫁。<a id="a-JJ"></a>若生男女。<a id="a-JK"></a>若俱男俱女。<a id="a-JL"></a>若半择迦。<a id="a-JM"></a>若媒非人傍生。<a id="a-JN"></a>若复媒尼及以苾刍。<a id="a-JO"></a>若梵行者。<a id="a-JP"></a>若自为己。<a id="a-JQ"></a>若孩童女。<a id="a-JR"></a>若媒嫁时。<a id="a-JS"></a>随一形转或二俱转。<a id="a-JT"></a>于其三处往返之时。<a id="a-JU"></a>一住本性。<a id="a-JV"></a>二是乱心。<a id="a-JW"></a>一是乱心两非心乱。<a id="a-JX"></a>诸如此类并得吐罗。<a id="a-JY"></a>若有俗人来请僧伽。<a id="a-JZ"></a>为作媒事。<a id="a-Ja"></a>共和遣使并获本罪。<a id="a-Jb"></a>若一人独擅为媒合者。<a id="a-Jc"></a>则一人犯或已近圆。<a id="a-Jd"></a>或近圆时为其三事。<a id="a-Je"></a>有两四句。<a id="a-Jf"></a>同上应知。<a id="a-Jg"></a>若近圆已为其三事。<a id="a-Jh"></a>便得本罪。<a id="a-Ji"></a>余两二句由近圆故。<a id="a-Jj"></a>并得粗罪。<a id="a-Jk"></a>余两为三咸得恶作。<a id="a-Jl"></a>若告他云何不索妇。<a id="a-Jm"></a>得恶作罪。<a id="a-Jn"></a>若复告云彼家有女。<a id="a-Jo"></a>何不求婚。<a id="a-Jp"></a>意为媒合。<a id="a-Jq"></a>便得粗罪。<a id="a-Jr"></a>为他行媒作三事已。<a id="a-Js"></a>若父母变悔。<a id="a-Jt"></a>若男女身亡。<a id="a-Ju"></a>若遇病缘。<a id="a-Jv"></a>若遭饥俭。<a id="a-Jw"></a>由此缘阙。<a id="a-Jx"></a>并窣吐罗若有女人。<a id="a-Jy"></a>令苾刍报余家主言。<a id="a-Jz"></a>我家人物咸悉属君。<a id="a-K0"></a>苾刍知情而为传报。<a id="a-K1"></a>或许为众作施食缘。<a id="a-K2"></a>若女与男先为期契。<a id="a-K3"></a>嘱苾刍曰。<a id="a-K4"></a>大德。<a id="a-K5"></a>若见彼某甲男请报。<a id="a-K6"></a>我于某处相待。<a id="a-K7"></a>作此等时。<a id="a-K8"></a>并得粗罪。<a id="a-K9"></a>若不知彼意为传信者无犯。<a id="a-KA"></a>若女人令苾刍去拳打男肩。<a id="a-KB"></a>此无恶心故得轻罪。<a id="a-KC"></a>若言此男何不为入舍。<a id="a-KD"></a>婿若言此女何不事姑。<a id="a-KE"></a>若言此男何不别室。<a id="a-KF"></a>但是片言与媒事相应。<a id="a-KG"></a>所有言说皆恶作罪。<a id="a-KH"></a>弟子语师。<a id="a-KI"></a>我欲为他作媒嫁事。<a id="a-KJ"></a>师闻此语默而许者。<a id="a-KK"></a>得窣吐罗。<a id="a-KL"></a>诸余学处准此应知。<a id="a-KM"></a>凡为媒嫁要待男女为交会事。<a id="a-KN"></a>方得本罪。<a id="a-KO"></a>何因四学如是次第。<a id="a-KP"></a>凡诸男子未知女意。<a id="a-KQ"></a>先且执手欲试其情。<a id="a-KR"></a>若听许时。<a id="a-KS"></a>次当捉臂乃至咽腹渐更触。<a id="a-KT"></a>余若不许时便说鄙语。<a id="a-KU"></a>以诱其情。<a id="a-KV"></a>此对不信女人为斯二事。<a id="a-KW"></a>若信敬女知其乐福。<a id="a-KX"></a>作众善语而劝喻之。<a id="a-KY"></a>此三据其自身染欲。<a id="a-KZ"></a>次一为他因求衣食。<a id="a-Ka"></a>作媒嫁事。<a id="a-Kb"></a>和合男女。</p>
  <p data-pb></p>
  <h2 id="aKc">造小房学处第六</h2>
  <p id="aKd">佛在室罗伐城。<a id="a-Ke"></a>时诸苾刍为造房舍作务繁多。<a id="a-Kf"></a>由此乱心废诸善品。<a id="a-Kg"></a>又数乞求恼诸施主。<a id="a-Kh"></a>因招讥丑。<a id="a-Ki"></a>由住处事诤恨住处鄙业烦恼。<a id="a-Kj"></a>制斯学处。</p>
  <p id="aKk">若复苾刍自乞作小房。<a id="a-Kl"></a>无主为己作当应量作。<a id="a-Km"></a>此中量者长佛十二张手。<a id="a-Kn"></a>广七张手。<a id="a-Ko"></a>是苾刍应将苾刍众。<a id="a-Kp"></a>往观处所。<a id="a-Kq"></a>彼苾刍众应观处所。<a id="a-Kr"></a>是应法净处。<a id="a-Ks"></a>无诤竞处。<a id="a-Kt"></a>有进趣处。<a id="a-Ku"></a>若苾刍于不应法不净处。<a id="a-Kv"></a>有诤竞处。<a id="a-Kw"></a>无进趣处。<a id="a-Kx"></a>自乞作房无主自为己。<a id="a-Ky"></a>不将诸苾刍往观处所。<a id="a-Kz"></a>于如是处过量作者。<a id="a-L0"></a>僧伽伐尸沙。<a id="a-L1"></a>言自乞者。<a id="a-L2"></a>随己欲乐。<a id="a-L3"></a>若草若木而自求觅。<a id="a-L4"></a>言营作小房者。<a id="a-L5"></a>若自作若使人。<a id="a-L6"></a>无主者。<a id="a-L7"></a>谓无别人与之为主。<a id="a-L8"></a>为己作者非为僧伽。<a id="a-L9"></a>当应量者。<a id="a-LA"></a>烦劳废业不令伤大。<a id="a-LB"></a>恐迮致患不容过小。<a id="a-LC"></a>言长佛十二张手广七张手者。<a id="a-LD"></a>计佛十二张手长中人十八肘。<a id="a-LE"></a>以中人三张手成一张手。<a id="a-LF"></a>言是苾刍应将苾刍众等者。<a id="a-LG"></a>为防三事故。<a id="a-LH"></a>谓不将诸苾刍共观处所。<a id="a-LI"></a>违法修营。<a id="a-LJ"></a>若有虫蚁蛇蝎等穴。<a id="a-LK"></a>是名不净处。<a id="a-LL"></a>又复观察若近王家。<a id="a-LM"></a>或长者宅。<a id="a-LN"></a>若外道舍。<a id="a-LO"></a>若苾刍尼寺。<a id="a-LP"></a>若斩伐大树名有诤竞处。<a id="a-LQ"></a>又复观察。<a id="a-LR"></a>若近屋边一寻之内。<a id="a-LS"></a>有井及道。<a id="a-LT"></a>若近悬崖名无进趣处。<a id="a-LU"></a>此皆不应与法。<a id="a-LV"></a>异此应与。<a id="a-LW"></a>造房苾刍应向本处从众乞观。<a id="a-LX"></a>若合众俱往。<a id="a-LY"></a>若差别人去。<a id="a-LZ"></a>不应遥信便不亲捡。<a id="a-La"></a>既观无妨。<a id="a-Lb"></a>应对众前白言。<a id="a-Lc"></a>大德。<a id="a-Ld"></a>应知彼处房地我已观讫。<a id="a-Le"></a>应法清净。<a id="a-Lf"></a>宜可知时。<a id="a-Lg"></a>应先作白次为羯磨。<a id="a-Lh"></a>若诸事皆违造房已了堪应受用。<a id="a-Li"></a>得众教罪。<a id="a-Lj"></a>若不清净处有诤缘边无进趣。<a id="a-Lk"></a>众不观许。<a id="a-Ll"></a>肘量增多。<a id="a-Lm"></a>此诸过中随有其一。<a id="a-Ln"></a>或时有过造而中休。<a id="a-Lo"></a>若被他夺。<a id="a-Lp"></a>若已兴功而便命过。<a id="a-Lq"></a>若作白衣若为求寂。<a id="a-Lr"></a>若用己物。<a id="a-Ls"></a>并窣吐罗。<a id="a-Lt"></a>若有苾刍。<a id="a-Lu"></a>语余苾刍言。<a id="a-Lv"></a>为我造房。<a id="a-Lw"></a>勿令违法。<a id="a-Lx"></a>若彼苾刍违法作者。<a id="a-Ly"></a>自得其罪。<a id="a-Lz"></a>若遣他者。<a id="a-M0"></a>作如是言。<a id="a-M1"></a>此处善好可为作房。<a id="a-M2"></a>我乞木等以相供济。<a id="a-M3"></a>而实不净。<a id="a-M4"></a>二并得罪。<a id="a-M5"></a>或时十人共造一房。<a id="a-M6"></a>同兴方便十俱得罪。<a id="a-M7"></a>若令他造房。<a id="a-M8"></a>而起疑心为作不作。<a id="a-M9"></a>得窣吐罗。<a id="a-MA"></a>无犯者得先成屋及旧受用房。<a id="a-MB"></a>并大蚊帱。<a id="a-MC"></a>此皆无犯。</p>
 </body>
</html>