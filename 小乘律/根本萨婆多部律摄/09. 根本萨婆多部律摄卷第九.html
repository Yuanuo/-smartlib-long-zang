<!doctype html>
<html id="z3IBV9RrL" data-ver="1147">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本萨婆多部律摄卷第九</h1>
  <h2 id="a2">与未近圆人同读诵学处第六</h2>
  <p id="a3">尔时薄伽梵在室罗伐城给孤独园。<a id="a-4"></a>时六众苾刍共未近圆人。<a id="a-5"></a>齐声读诵。<a id="a-6"></a>如婆罗门。<a id="a-7"></a>諠哗杂乱致招讥损。<a id="a-8"></a>其事同前。<a id="a-9"></a>由慢法烦恼。<a id="a-A"></a>制斯学处。</p>
  <p id="aB">若复苾刍与未近圆人。<a id="a-C"></a>同句读诵教授法者。<a id="a-D"></a>波逸底迦。</p>
  <p id="aE">言未近圆人者。<a id="a-F"></a>除苾刍苾刍尼。<a id="a-G"></a>所余人是。<a id="a-H"></a>言人者。<a id="a-I"></a>假而非实。<a id="a-J"></a>由四种义假说为人。<a id="a-K"></a>谓顺世俗故。<a id="a-L"></a>易为言说故。<a id="a-M"></a>又闻无人生恐怖故。<a id="a-N"></a>为陈自他得失事故。<a id="a-O"></a>言同句者。<a id="a-P"></a>谓同句说或先句说。<a id="a-Q"></a>或同字说。<a id="a-R"></a>或先字说句者。<a id="a-S"></a>所谓一伽他中四分之一。<a id="a-T"></a>俱时而说。<a id="a-U"></a>名为同句。<a id="a-V"></a>若阿遮利耶未说之时。<a id="a-W"></a>弟子在先抄说。<a id="a-X"></a>是名先句。<a id="a-Y"></a>授谓授与。<a id="a-Z"></a>受学之人。<a id="a-a"></a>法谓十二分教。<a id="a-b"></a>又有说云。<a id="a-c"></a>此中法者。<a id="a-d"></a>谓与毗柰耶相应之法。<a id="a-e"></a>既遮未具具便非犯。<a id="a-f"></a>若苾刍于所授人实未近圆作未近圆想疑。<a id="a-g"></a>或同句或先句。<a id="a-h"></a>或同字或先字。<a id="a-i"></a>而授说者。<a id="a-j"></a>得波逸底迦。<a id="a-k"></a>于近圆人作未近圆想疑。<a id="a-l"></a>得恶作罪。<a id="a-m"></a>或非人傍生。<a id="a-n"></a>或狂乱心。<a id="a-o"></a>或苦受所缠痴聋盲等。<a id="a-p"></a>同句说时。<a id="a-q"></a>咸得恶作。<a id="a-r"></a>以同句等望未圆人。<a id="a-s"></a>应作四句。<a id="a-t"></a>随事应思。<a id="a-u"></a>法作法想疑。<a id="a-v"></a>如前应说。<a id="a-w"></a>若有俗人为求过失。<a id="a-x"></a>或偷法心。<a id="a-y"></a>或无信敬。<a id="a-z"></a>或无所知。<a id="a-10"></a>或是外道以与律教相应之语。<a id="a-11"></a>令彼听者。<a id="a-12"></a>彼若闻时。<a id="a-13"></a>皆得堕罪。<a id="a-14"></a>若贼乐闻为说罪相。<a id="a-15"></a>或令听戒经。<a id="a-16"></a>或在王处。<a id="a-17"></a>或信敬人。<a id="a-18"></a>或是首领并皆非犯。<a id="a-19"></a>有五种人不应为说毗柰耶藏。<a id="a-1A"></a>谓性无所知。<a id="a-1B"></a>强生异问。<a id="a-1C"></a>或不为除疑而发于问。<a id="a-1D"></a>或试弄故问。<a id="a-1E"></a>或恼他故问。<a id="a-1F"></a>或求过失故问。<a id="a-1G"></a>返上五人为说非犯。<a id="a-1H"></a>无犯者。<a id="a-1I"></a>若语吃若性急。<a id="a-1J"></a>言若同诵为正文句。<a id="a-1K"></a>若教授时。<a id="a-1L"></a>先告彼言。<a id="a-1M"></a>汝勿与我同时而说。<a id="a-1N"></a>虽同无犯。<a id="a-1O"></a>若未近圆作近圆想及在后说想。<a id="a-1P"></a>并非法想。<a id="a-1Q"></a>并皆无犯。<a id="a-1R"></a>因授法言。<a id="a-1S"></a>次明授受行法。<a id="a-1T"></a>四威仪中。<a id="a-1U"></a>皆得授与。<a id="a-1V"></a>其受法者具三威仪。<a id="a-1W"></a>为敬法故。<a id="a-1X"></a>不应眠受。<a id="a-1Y"></a>弟子之法。<a id="a-1Z"></a>若老若少。<a id="a-1a"></a>到彼师所合掌鞫躬。<a id="a-1b"></a>亦申请问。<a id="a-1c"></a>四大安不。<a id="a-1d"></a>应生敬仰。<a id="a-1e"></a>直心无谄。<a id="a-1f"></a>请决所疑一心善领。<a id="a-1g"></a>不令忘失。<a id="a-1h"></a>若无疑者如常受法。<a id="a-1i"></a>礼足而退。<a id="a-1j"></a>若师出行随后而去。<a id="a-1k"></a>若师坐者自应蹲踞。<a id="a-1l"></a>或处卑座。<a id="a-1m"></a>其师亦应敬彼学徒。<a id="a-1n"></a>勿生轻蔑。<a id="a-1o"></a>虚心授与。<a id="a-1p"></a>于法无吝。<a id="a-1q"></a>善领善答。<a id="a-1r"></a>有忍有悲。<a id="a-1s"></a>无怀恚恨。<a id="a-1t"></a>令受业者情无疲恼。<a id="a-1u"></a>常给侍者应数教授。<a id="a-1v"></a>性愚钝者亦应偏教。<a id="a-1w"></a>若作吟咏之声。<a id="a-1x"></a>而授法者。<a id="a-1y"></a>得恶作罪。<a id="a-1z"></a>若说法时。<a id="a-20"></a>或为赞叹。<a id="a-21"></a>于隐屏处作吟讽声诵经非犯。<a id="a-22"></a>不应读诵外书典籍。<a id="a-23"></a>若为降伏异道。<a id="a-24"></a>自知有力。<a id="a-25"></a>日作三时。<a id="a-26"></a>两分胜时。<a id="a-27"></a>应学佛法。<a id="a-28"></a>一分下时。<a id="a-29"></a>应习外典。<a id="a-2A"></a>不计年月以为三分。<a id="a-2B"></a>夜亦三时。<a id="a-2C"></a>初后习定诵经。<a id="a-2D"></a>中间系心寝息。<a id="a-2E"></a>若作婆罗门诵书节段音韵。<a id="a-2F"></a>而读诵者。<a id="a-2G"></a>得越法罪。<a id="a-2H"></a>若方言若国法随时吟咏为唱导者。<a id="a-2I"></a>斯亦无犯。<a id="a-2J"></a>苾刍尼律亦应习学。<a id="a-2K"></a>尼来请学如法教示。<a id="a-2L"></a>若有疑问善为开释。<a id="a-2M"></a>若讲诵时忘其因缘所在方处者。<a id="a-2N"></a>于六大城随一应说。<a id="a-2O"></a>若忘国王并大施主及邬波斯迦名者。<a id="a-2P"></a>应随意称。<a id="a-2Q"></a>胜光大王给孤独长者。<a id="a-2R"></a>毗舍佉邬波斯迦。<a id="a-2S"></a>若论昔日本起因缘者。<a id="a-2T"></a>国云婆罗痆斯。<a id="a-2U"></a>王名梵摩达多。<a id="a-2V"></a>长者云珊陀那。<a id="a-2W"></a>邬波斯迦云邬褒洒陀。<a id="a-2X"></a>又苾刍住处常于月八日及十四日。<a id="a-2Y"></a>至小食时鸣健稚集大众。<a id="a-2Z"></a>设香华听经法。<a id="a-2a"></a>有外道来应设方便令彼出去。<a id="a-2b"></a>应请耆宿情存虔敬。<a id="a-2c"></a>善威仪者宣说圣言。<a id="a-2d"></a>不应求利以为活命。<a id="a-2e"></a>得恶作罪。<a id="a-2f"></a>若说非法。<a id="a-2g"></a>上座应遮又说法人不应多领门徒以为侍从。<a id="a-2h"></a>彼自随行者无犯。<a id="a-2i"></a>既至彼已踞师子座下垂双足。<a id="a-2j"></a>若读经者前置高案。<a id="a-2k"></a>用承经典。<a id="a-2l"></a>严设香华。<a id="a-2m"></a>说法之师。<a id="a-2n"></a>若他不请辄为人说。<a id="a-2o"></a>得越法罪。</p>
  <p data-pb></p>
  <h2 id="a2p">向未近圆人说他粗罪学处第七</h2>
  <p id="a2q">佛在室罗伐城给孤独园。<a id="a-2r"></a>时六众苾刍中有一年老苾刍。<a id="a-2s"></a>犯僧伽伐尸沙罪。<a id="a-2t"></a>余苾刍知向未近圆人说。<a id="a-2u"></a>令彼老少共相轻贱。<a id="a-2v"></a>此由未近圆事不忍烦恼。<a id="a-2w"></a>制斯学处。</p>
  <p id="a2x">若复苾刍知他苾刍有粗恶罪。<a id="a-2y"></a>向未近圆人说。<a id="a-2z"></a>除众羯磨波逸底迦。</p>
  <p id="a30">未近圆人者。<a id="a-31"></a>如上说言粗罪者。<a id="a-32"></a>谓初二部及彼方便。<a id="a-33"></a>此中意显与淫相应自性方便。<a id="a-34"></a>是杂染故。<a id="a-35"></a>名为粗恶。<a id="a-36"></a>除众羯磨者。<a id="a-37"></a>因广额苾刍松树苾刍尼故。<a id="a-38"></a>世尊制令与羯磨法。<a id="a-39"></a>告诸俗众。<a id="a-3A"></a>先问谁能。<a id="a-3B"></a>次作白二羯磨。<a id="a-3C"></a>差遣既得法已。<a id="a-3D"></a>方听告语。<a id="a-3E"></a>若怖畏彼独一不能者。<a id="a-3F"></a>应作单白合众共告。<a id="a-3G"></a>由于一人易为害故。<a id="a-3H"></a>所以须告众人知者。<a id="a-3I"></a>为遮损减三宝故。<a id="a-3J"></a>为遮破戒恶党增故。<a id="a-3K"></a>令弃恶友近善友故。<a id="a-3L"></a>又为将护众人心故。<a id="a-3M"></a>勿彼总谓同恶行故。<a id="a-3N"></a>亦勿总谓诸苾刍等多犯戒行相覆盖故。<a id="a-3O"></a>又勿令其于白衣舍因斯更作无益事故。<a id="a-3P"></a>若苾刍于彼俗家他先不知苾刍粗恶罪。<a id="a-3Q"></a>为不知想疑。<a id="a-3R"></a>以苾刍粗恶罪而告语者。<a id="a-3S"></a>得波逸底迦。<a id="a-3T"></a>他若先知为不知想疑而语他者。<a id="a-3U"></a>得恶作罪。<a id="a-3V"></a>此据得法而为其四。<a id="a-3W"></a>若未得法望知不知亦为其四。<a id="a-3X"></a>得罪同前。<a id="a-3Y"></a>除与淫欲相应之罪。<a id="a-3Z"></a>以余犯事及坏见等。<a id="a-3a"></a>而告语他。<a id="a-3b"></a>或于自身有粗恶罪。<a id="a-3c"></a>向未近圆说。<a id="a-3d"></a>或告他时。<a id="a-3e"></a>他不领解。<a id="a-3f"></a>或向苾刍尼说己粗罪者。<a id="a-3g"></a>咸得恶作。<a id="a-3h"></a>粗罪粗罪想等六句。<a id="a-3i"></a>如前应说。<a id="a-3j"></a>虽得众法。<a id="a-3k"></a>于已知人有私忿心而向说者。<a id="a-3l"></a>亦得恶作罪。<a id="a-3m"></a>由此应知。<a id="a-3n"></a>出家之人所有言说。<a id="a-3o"></a>皆为利益。<a id="a-3p"></a>不应私忿道说。<a id="a-3q"></a>于他无犯者。<a id="a-3r"></a>谓遍城邑聚落之内。<a id="a-3s"></a>并悉知闻。<a id="a-3t"></a>若他不知作已知想。<a id="a-3u"></a>或见谛人说他无犯。</p>
  <p data-pb></p>
  <h2 id="a3v">实得上人法向未近圆人说学处第八</h2>
  <p id="a3w">佛在薜舍离城跋寠末底河侧。<a id="a-3x"></a>有诸苾刍。<a id="a-3y"></a>先所未得而今得之。<a id="a-3z"></a>以上人法向未近圆者说。<a id="a-40"></a>其事同前。<a id="a-41"></a>由求利烦恼。<a id="a-42"></a>制斯学处。</p>
  <p id="a43">若复苾刍实得上人法。<a id="a-44"></a>向未近圆人说者。<a id="a-45"></a>波逸底迦。</p>
  <p id="a46">上人法者义如上说。<a id="a-47"></a>于中别者。<a id="a-48"></a>虚实重轻有差别故。<a id="a-49"></a>前是吐罗。<a id="a-4A"></a>此得恶作。<a id="a-4B"></a>前是恶作。<a id="a-4C"></a>此还恶作。<a id="a-4D"></a>此中犯者。<a id="a-4E"></a>谓实得上人法。<a id="a-4F"></a>向未近圆人说言我得。<a id="a-4G"></a>得波逸底迦。<a id="a-4H"></a>若对非人及癫狂等。<a id="a-4I"></a>并先犯等而向说者。<a id="a-4J"></a>得恶作罪。<a id="a-4K"></a>或为书印。<a id="a-4L"></a>得恶作罪。<a id="a-4M"></a>若苾刍手中执果。<a id="a-4N"></a>他有问言。<a id="a-4O"></a>仁获果耶。<a id="a-4P"></a>意在此果。<a id="a-4Q"></a>答言得者。<a id="a-4R"></a>得恶作罪。<a id="a-4S"></a>意在圣果。<a id="a-4T"></a>答言得者。<a id="a-4U"></a>得波逸底迦。<a id="a-4V"></a>若对俗人现神通者。<a id="a-4W"></a>得恶作罪。<a id="a-4X"></a>若苾刍尼对大师前。<a id="a-4Y"></a>现神变者。<a id="a-4Z"></a>亦得恶作。<a id="a-4a"></a>无犯者。<a id="a-4b"></a>为显圣教现希有事。<a id="a-4c"></a>自陈己德。<a id="a-4d"></a>或欲令彼所化有情心调伏故。<a id="a-4e"></a>虽说无罪。</p>
  <p data-pb></p>
  <h2 id="a4f">谤回众利物学处第九</h2>
  <p id="a4g">佛在王舍城。<a id="a-4h"></a>时实力子为众营务三衣破坏。<a id="a-4i"></a>世尊因听羯磨与衣。<a id="a-4j"></a>时蜜呾罗步弭迦二人。<a id="a-4k"></a>宿世已来。<a id="a-4l"></a>与实力子常有怨嫌。<a id="a-4m"></a>遂便恼谤。<a id="a-4n"></a>诸苾刍众因起诤事不忍烦恼。<a id="a-4o"></a>制斯学处。</p>
  <p id="a4p">若复苾刍先同心许后作是说。<a id="a-4q"></a>诸具寿以僧利物随亲厚处回与别人者。<a id="a-4r"></a>波逸底迦。</p>
  <p id="a4s">言先同心许者。<a id="a-4t"></a>谓己情和同所作事。<a id="a-4u"></a>随亲厚者。<a id="a-4v"></a>谓阿遮利耶邬波驮耶共住门人。<a id="a-4w"></a>利物者衣也。<a id="a-4x"></a>据缘起说。<a id="a-4y"></a>通言利物。<a id="a-4z"></a>亦摄于食。<a id="a-50"></a>与者谓不与众与余别人。<a id="a-51"></a>此中犯者。<a id="a-52"></a>不回不回想疑。<a id="a-53"></a>波逸底迦。<a id="a-54"></a>回作不回想疑。<a id="a-55"></a>得恶作罪。<a id="a-56"></a>无犯者。<a id="a-57"></a>回及不回而作回想。</p>
  <p data-pb></p>
  <h2 id="a58">轻呵戒学处第十</h2>
  <p id="a59">佛在室罗伐城给孤独园。<a id="a-5A"></a>时六众苾刍半月半月。<a id="a-5B"></a>听波罗底木叉。<a id="a-5C"></a>闻说波罗市迦时默然而住。<a id="a-5D"></a>闻说僧伽伐尸沙等。<a id="a-5E"></a>便生不忍。<a id="a-5F"></a>出言轻毁。<a id="a-5G"></a>因波罗底木叉。<a id="a-5H"></a>事慢法烦恼。<a id="a-5I"></a>制斯学处。</p>
  <p id="a5J">若复苾刍半月半月说戒经时。<a id="a-5K"></a>作如是语。<a id="a-5L"></a>具寿。<a id="a-5M"></a>何用说此小随小学处。<a id="a-5N"></a>为说是戒时。<a id="a-5O"></a>令诸苾刍心生恶作恼悔怀忧。<a id="a-5P"></a>若作如是轻呵戒者。<a id="a-5Q"></a>波逸底迦。<a id="a-5R"></a>言半月者。<a id="a-5S"></a>谓半月半月也。<a id="a-5T"></a>说戒经时者。<a id="a-5U"></a>谓从四波罗市迦。<a id="a-5V"></a>终至七灭诤法。<a id="a-5W"></a>亦是总摄诸事及杂碎等所有学处。<a id="a-5X"></a>言何用者。<a id="a-5Y"></a>是轻呵相。<a id="a-5Z"></a>由数犯罪。<a id="a-5a"></a>闻说罪时情生不喜。<a id="a-5b"></a>遂即轻呵。<a id="a-5c"></a>言小随小者。<a id="a-5d"></a>谓下三部。<a id="a-5e"></a>言学处者。<a id="a-5f"></a>谓是三学所住之处。<a id="a-5g"></a>名为学处。<a id="a-5h"></a>心生恶作者。<a id="a-5i"></a>于爱非爱应作不作。<a id="a-5j"></a>心生悔恨。<a id="a-5k"></a>名为恶作。<a id="a-5l"></a>由恶作故热恼害心。<a id="a-5m"></a>名为恼悔。<a id="a-5n"></a>情生忧戚。<a id="a-5o"></a>故曰怀忧。<a id="a-5p"></a>作是呵时便得堕罪。<a id="a-5q"></a>若于十七事尼陀那目得迦处。<a id="a-5r"></a>增五增六增十六。<a id="a-5s"></a>摩纳毗迦处及于余经与毗柰耶相应之事。<a id="a-5t"></a>而轻呵者。<a id="a-5u"></a>皆波逸底迦。<a id="a-5v"></a>若不与此毗柰耶相应经教而轻呵者。<a id="a-5w"></a>得恶作罪。<a id="a-5x"></a>若令苾刍尼等生恶作者。<a id="a-5y"></a>并得恶作。<a id="a-5z"></a>知他实无恶作等事。<a id="a-60"></a>作无恶作等想疑。<a id="a-61"></a>六句咸皆有犯。<a id="a-62"></a>无犯者。<a id="a-63"></a>据自实心发言陈说。</p>
  <p id="a64">第二摄颂曰。</p>
  <p id="a65">种子轻恼教　　安床草蓐牵</p>
  <p id="a66">强住脱脚床　　浇草应三二</p>
  <p data-pb></p>
  <h2 id="a67">坏生种学处第十一</h2>
  <p id="a68">佛在室罗伐城给孤独园。<a id="a-69"></a>时有苾刍。<a id="a-6A"></a>先是工师。<a id="a-6B"></a>为造寺故遂便斩伐近天神堂形胜大树。<a id="a-6C"></a>时树天神即于其夜诣世尊所。<a id="a-6D"></a>具陈上事。<a id="a-6E"></a>世尊知时安慰神已。<a id="a-6F"></a>告诸苾刍。<a id="a-6G"></a>汝等不应斫伐树木。<a id="a-6H"></a>若营事苾刍须伐树时。<a id="a-6I"></a>去七八日。<a id="a-6J"></a>应于树下作曼荼罗读诵三启经。<a id="a-6K"></a>次应为作布施咒愿。<a id="a-6L"></a>又说十不善道是坠落因。<a id="a-6M"></a>修十善业获解脱果。<a id="a-6N"></a>复应告曰。<a id="a-6O"></a>此树若有天神居者。<a id="a-6P"></a>应向余处。<a id="a-6Q"></a>今为僧伽所须。<a id="a-6R"></a>或作窣睹波。<a id="a-6S"></a>作此告已。<a id="a-6T"></a>方可伐之。<a id="a-6U"></a>若有异相现者。<a id="a-6V"></a>更应为赞陀那功德毁悭吝业。<a id="a-6W"></a>仍现变怪更不得伐。<a id="a-6X"></a>又六众苾刍手自诛伐草木。<a id="a-6Y"></a>外道俗人见生讥嫌。<a id="a-6Z"></a>无悲愍心损生住宅因种子及鬼神村事。<a id="a-6a"></a>以讥嫌无悲烦恼。<a id="a-6b"></a>制斯学处。</p>
  <p id="a6c">若复苾刍自坏种子有情村。<a id="a-6d"></a>及令他坏者。<a id="a-6e"></a>波逸底迦。</p>
  <p id="a6f">言种子村者。<a id="a-6g"></a>种子之村。<a id="a-6h"></a>名种子村。<a id="a-6i"></a>村是聚义。<a id="a-6j"></a>种子不同有其五种。<a id="a-6k"></a>一者根种谓香附子及姜芋等。<a id="a-6l"></a>因根生故。<a id="a-6m"></a>二者茎种。<a id="a-6n"></a>谓菩提树及石榴等。<a id="a-6o"></a>因茎生故。<a id="a-6p"></a>三者节种。<a id="a-6q"></a>谓甘蔗竹等。<a id="a-6r"></a>因节生故。<a id="a-6s"></a>四者开裂种。<a id="a-6t"></a>谓桃杏豆等。<a id="a-6u"></a>种子开裂芽乃生故。<a id="a-6v"></a>五者异子种。<a id="a-6w"></a>谓谷麦等异类诸子是也。<a id="a-6x"></a>又释谷麦等亦因开裂方乃生芽。<a id="a-6y"></a>是开裂种。<a id="a-6z"></a>摄其异子种者。<a id="a-70"></a>如因牛角能生荻等。<a id="a-71"></a>或因羊毛而生青稊。<a id="a-72"></a>于牛粪聚生青莲华。<a id="a-73"></a>从异类生。<a id="a-74"></a>名异子种。<a id="a-75"></a>或云子子种。<a id="a-76"></a>从子生故。<a id="a-77"></a>言有情村者。<a id="a-78"></a>谓是林薄诸有鬼神鸟兽等。<a id="a-79"></a>禀生命者托之而住。<a id="a-7A"></a>犹若人村。<a id="a-7B"></a>言有情者。<a id="a-7C"></a>谓诸禽兽蚊虻蛇蝎及蜂蚁等。<a id="a-7D"></a>言及令他坏者。<a id="a-7E"></a>坏是抝拉拔掘斩截摧伤之总名也。<a id="a-7F"></a>若苾刍于诸种子及生草木有种子生草木想。<a id="a-7G"></a>或复生疑。<a id="a-7H"></a>而以刀爪及持甎石水火杵木灰汁沸汤。<a id="a-7I"></a>或是水生出令干死。<a id="a-7J"></a>或牵柴所损。<a id="a-7K"></a>或经行处以足踏伤。<a id="a-7L"></a>随以何缘。<a id="a-7M"></a>或自或他。<a id="a-7N"></a>故为坏损者皆得本罪。<a id="a-7O"></a>若不伤者得恶作罪。<a id="a-7P"></a>若于前境别别损坏。<a id="a-7Q"></a>随有所损皆得堕罪。<a id="a-7R"></a>于多方便皆得恶作。<a id="a-7S"></a>若以一方便坏多种者。<a id="a-7T"></a>得一恶作。<a id="a-7U"></a>得多本罪。<a id="a-7V"></a>若多方便损一种者。<a id="a-7W"></a>翻上应知。<a id="a-7X"></a>于余学处望境望心论因果罪。<a id="a-7Y"></a>准此应说。<a id="a-7Z"></a>若树叶新生及皴朽皮若华已开。<a id="a-7a"></a>或萎黄叶。<a id="a-7b"></a>或成熟果。<a id="a-7c"></a>损落此者皆得恶作。<a id="a-7d"></a>若活根若青叶若生皮。<a id="a-7e"></a>华未开果未熟者。<a id="a-7f"></a>皆得本罪。<a id="a-7g"></a>若青苔浮萍等水中摇动。<a id="a-7h"></a>咸得恶作。<a id="a-7i"></a>举出水时便得本罪。<a id="a-7j"></a>若地甎石有绿苔生蛇盖菌等而损坏者。<a id="a-7k"></a>或竿笐。<a id="a-7l"></a>瓶衣生白醭而受用。<a id="a-7m"></a>损动者咸得恶作。<a id="a-7n"></a>令他拂净者无犯。<a id="a-7o"></a>诸有情村有生命居者。<a id="a-7p"></a>随损得罪。<a id="a-7q"></a>窠未生卵。<a id="a-7r"></a>或时毈坏。<a id="a-7s"></a>除者无犯。<a id="a-7t"></a>若欲移诸生命者。<a id="a-7u"></a>应极详审勿令伤损。<a id="a-7v"></a>若行动时。<a id="a-7w"></a>及有牵曳。<a id="a-7x"></a>倾泻汤水并洒扫时无损害心。<a id="a-7y"></a>虽损无犯。<a id="a-7z"></a>然诸根种及以果菜。<a id="a-80"></a>应合净者先作净已后方食用。<a id="a-81"></a>净法有五种。<a id="a-82"></a>火净刀净蔫净鸟净爪净。<a id="a-83"></a>又有五净。<a id="a-84"></a>堕破净拔出净捩断净擘破净非种净。<a id="a-85"></a>若蒲萄瓜果总为一聚。<a id="a-86"></a>于三四处以火拄之。<a id="a-87"></a>此便为净。<a id="a-88"></a>若刀爪一一皆须别净。<a id="a-89"></a>又生种中但有损者。<a id="a-8A"></a>此即是净。<a id="a-8B"></a>然于种中有不熟种。<a id="a-8C"></a>被蒸煮已食皆非犯。<a id="a-8D"></a>若苾刍自将刀等而作净者。<a id="a-8E"></a>食时无犯。<a id="a-8F"></a>不净得堕罪。<a id="a-8G"></a>若以火净有自煮过。<a id="a-8H"></a>然于不净地中。<a id="a-8I"></a>又有内煮并不应食。<a id="a-8J"></a>使他净时内煮同自。<a id="a-8K"></a>若涉险途无未近圆者。<a id="a-8L"></a>及饥俭世不净非犯。</p>
  <p data-pb></p>
  <h2 id="a8M">嫌毁轻贱学处第十二</h2>
  <p id="a8N">佛在王舍城。<a id="a-8O"></a>时实力子大众差分卧具并知食。<a id="a-8P"></a>次时蜜[口*(臼/工)]罗步弭迦兄弟二人数行诽谤。<a id="a-8Q"></a>虽知大众秉法呵责。<a id="a-8R"></a>仍犹对面轻毁。<a id="a-8S"></a>又作方便讥刺之言。<a id="a-8T"></a>由轻毁事轻毁烦恼。<a id="a-8U"></a>制斯学处。</p>
  <p id="a8V">若复苾刍嫌毁轻贱苾刍者。<a id="a-8W"></a>波逸底迦。<a id="a-8X"></a>言嫌毁者。<a id="a-8Y"></a>谓毁谤他。<a id="a-8Z"></a>或时对面。<a id="a-8a"></a>或在私屏。<a id="a-8b"></a>此中对面生过者。<a id="a-8c"></a>若有苾刍被众差已。<a id="a-8d"></a>辄于其人为嫌毁者。<a id="a-8e"></a>应作白四呵责。<a id="a-8f"></a>既得法已。<a id="a-8g"></a>于彼十二种人被众差者。<a id="a-8h"></a>若对若背为嫌毁者。<a id="a-8i"></a>咸得堕罪。<a id="a-8j"></a>若众未作呵责法时。<a id="a-8k"></a>为轻毁者但得恶作。<a id="a-8l"></a>若于恶人作恶人想。<a id="a-8m"></a>而嫌毁者无犯。<a id="a-8n"></a>若恶人作非恶人想疑。<a id="a-8o"></a>对面嫌毁者。<a id="a-8p"></a>得突色讫里多罪。<a id="a-8q"></a>若于善人作善人想疑。<a id="a-8r"></a>嫌毁者。<a id="a-8s"></a>得波逸底迦。<a id="a-8t"></a>善人恶人想者无犯。<a id="a-8u"></a>若托傍生而兴讥谤。<a id="a-8v"></a>或对不解方言者。<a id="a-8w"></a>有人无人想。<a id="a-8x"></a>或复翻此或所对境无清净苾刍者。<a id="a-8y"></a>皆恶作罪。</p>
  <p data-pb></p>
  <h2 id="a8z">违恼言教学处第十三</h2>
  <p id="a90">在憍闪毗国瞿师罗园。<a id="a-91"></a>时阐陀苾刍既犯罪已。<a id="a-92"></a>诸苾刍劝令改悔。<a id="a-93"></a>便说异言恼乱。<a id="a-94"></a>于众苾刍应正教诲作白四羯磨呵责。<a id="a-95"></a>若默而恼者。<a id="a-96"></a>亦秉法呵责。<a id="a-97"></a>虽得众法仍不改者。<a id="a-98"></a>若语若默。<a id="a-99"></a>或两俱为由违恼事轻毁烦恼。<a id="a-9A"></a>制斯学处。<a id="a-9B"></a>若复苾刍违恼言教者。<a id="a-9C"></a>波逸底迦。<a id="a-9D"></a>言违恼言教者。<a id="a-9E"></a>谓诸苾刍如法教时。<a id="a-9F"></a>此是应作此不应作。<a id="a-9G"></a>既闻语已遂便违教。<a id="a-9H"></a>出不忍言。<a id="a-9I"></a>或时默然而不应答。<a id="a-9J"></a>如有苾刍问苾刍言。<a id="a-9K"></a>尔见如是相貌苾刍及俗男女不。<a id="a-9L"></a>便作恼心。<a id="a-9M"></a>而答之曰。<a id="a-9N"></a>如此之人我不曾见。<a id="a-9O"></a>但见两脚从此而去。<a id="a-9P"></a>或时默恼。<a id="a-9Q"></a>皆得堕罪。<a id="a-9R"></a>如是乃至片有恼心。<a id="a-9S"></a>诡诳异说。<a id="a-9T"></a>或时默然。<a id="a-9U"></a>若对僧伽及清净苾刍违恼教时。<a id="a-9V"></a>咸得堕罪。<a id="a-9W"></a>或他问时先语后默者。<a id="a-9X"></a>得恶作罪。<a id="a-9Y"></a>若于僧伽及尊重类。<a id="a-9Z"></a>称理之教。<a id="a-9a"></a>垢心违恼亦得堕罪。<a id="a-9b"></a>非称理教作违恼言。<a id="a-9c"></a>得恶作罪。<a id="a-9d"></a>僧伽教敕遣作此事为彼事者。<a id="a-9e"></a>亦得堕罪。<a id="a-9f"></a>于称理教称理想疑。<a id="a-9g"></a>违皆堕罪。<a id="a-9h"></a>不称理教作称理想疑。<a id="a-9i"></a>得恶作。<a id="a-9j"></a>若称理教作不称理想。<a id="a-9k"></a>虽违无犯。<a id="a-9l"></a>若对不解语人而违恼者。<a id="a-9m"></a>亦恶作罪。<a id="a-9n"></a>若违恼贼教者。<a id="a-9o"></a>得恶作罪。<a id="a-9p"></a>如贼遣苾刍于阿兰若为我作食。<a id="a-9q"></a>佛言。<a id="a-9r"></a>应可为办。<a id="a-9s"></a>若不能者移处去。<a id="a-9t"></a>若住者得恶作。<a id="a-9u"></a>有教须违。<a id="a-9v"></a>谓非理虚诳所有言说。<a id="a-9w"></a>有教须为舍受。<a id="a-9x"></a>谓彼非理带嗔而言。<a id="a-9y"></a>有教应反开悟。<a id="a-9z"></a>谓非理不嗔言。<a id="a-A0"></a>有教当如说行。<a id="a-A1"></a>谓有犯令悔言。<a id="a-A2"></a>有教须顺从。<a id="a-A3"></a>谓令持戒言。<a id="a-A4"></a>若差知众事以垢恶心。<a id="a-A5"></a>应作不作。<a id="a-A6"></a>不应作而作。<a id="a-A7"></a>皆得堕罪。<a id="a-A8"></a>若无垢心。<a id="a-A9"></a>得恶作罪。<a id="a-AA"></a>若口虽不语身恼他时。<a id="a-AB"></a>遣去不去不遣去而去。<a id="a-AC"></a>唤来不来。<a id="a-AD"></a>不唤而来。<a id="a-AE"></a>有垢心无垢心。<a id="a-AF"></a>并同前堕罪。<a id="a-AG"></a>及以恶作。<a id="a-AH"></a>不犯者。<a id="a-AI"></a>若苾刍见有猎人逐獐鹿等。<a id="a-AJ"></a>从边走过。<a id="a-AK"></a>彼来问时应作是语。<a id="a-AL"></a>时寒可应向火毒热可饮冷水。<a id="a-AM"></a>若问不休应自看指甲。<a id="a-AN"></a>而报彼云。<a id="a-AO"></a>诺佉钵奢弭。<a id="a-AP"></a>或看太虚而报彼云。<a id="a-AQ"></a>纳婆钵奢弭。<a id="a-AR"></a>或于四方周遍观已。<a id="a-AS"></a>作如是念。<a id="a-AT"></a>一切诸行皆无有我亦无有情。<a id="a-AU"></a>然后报云。<a id="a-AV"></a>我实不见有一有情。<a id="a-AW"></a>此皆无犯。<a id="a-AX"></a>若口有病含药不言者无犯。</p>
  <h2 id="aAY">不举敷具学处第十四</h2>
  <p id="aAZ">佛在室罗伐城给孤独园。<a id="a-Aa"></a>时诸苾刍在空露地。<a id="a-Ab"></a>安僧敷具弃而出去。<a id="a-Ac"></a>是时世尊见天欲雨手自举置。<a id="a-Ad"></a>因卧具事由轻心不取举烦恼。<a id="a-Ae"></a>制斯学处。</p>
  <p id="aAf">若复苾刍于露地处。<a id="a-Ag"></a>安僧敷具及诸床座。<a id="a-Ah"></a>去时不自举。<a id="a-Ai"></a>不教人举。<a id="a-Aj"></a>若有苾刍不嘱授。<a id="a-Ak"></a>除余缘故。<a id="a-Al"></a>波逸底迦。</p>
  <p id="aAm">言僧伽者。<a id="a-An"></a>有六种僧伽。<a id="a-Ao"></a>一四人僧伽。<a id="a-Ap"></a>二过此僧伽。<a id="a-Aq"></a>三现前僧伽。<a id="a-Ar"></a>四四方僧伽。<a id="a-As"></a>五主僧伽。<a id="a-At"></a>六客僧伽。<a id="a-Au"></a>此中僧伽谓四方僧伽。<a id="a-Av"></a>言敷具者。<a id="a-Aw"></a>谓床座被褥枕囊小褥等。<a id="a-Ax"></a>言床座者。<a id="a-Ay"></a>谓除非法高大床座。<a id="a-Az"></a>此非苾刍所应受用。<a id="a-B0"></a>若坐卧者得恶作罪。<a id="a-B1"></a>若俗人舍为愍施主坐卧无犯。<a id="a-B2"></a>床有多种。<a id="a-B3"></a>谓旋脚小床。<a id="a-B4"></a>踞坐绳床。<a id="a-B5"></a>眠卧绳床。<a id="a-B6"></a>褥谓卧褥。<a id="a-B7"></a>长四肘阔二肘。<a id="a-B8"></a>四边缝合贮以毛絮。<a id="a-B9"></a>毛谓羊毛絮谓木绵。<a id="a-BA"></a>荻苔劫贝蒲薹杂絮并故破物。<a id="a-BB"></a>或粪扫衣。<a id="a-BC"></a>以如是物内在褥中。<a id="a-BD"></a>拍令平正。<a id="a-BE"></a>于中横竖以线交络。<a id="a-BF"></a>勿使绵絮聚在一边。<a id="a-BG"></a>或扜毛为褥。<a id="a-BH"></a>复安表里。<a id="a-BI"></a>被谓卧物。<a id="a-BJ"></a>枕谓偃枕。<a id="a-BK"></a>因诸苾刍食不消故。<a id="a-BL"></a>世尊由此开许枕囊。<a id="a-BM"></a>言小褥者。<a id="a-BN"></a>即坐褥也。<a id="a-BO"></a>空露处者。<a id="a-BP"></a>无荫庇处。<a id="a-BQ"></a>言不嘱授者。<a id="a-BR"></a>若有苾刍。<a id="a-BS"></a>应嘱授安敷具处。<a id="a-BT"></a>若无苾刍。<a id="a-BU"></a>应告求寂。<a id="a-BV"></a>此若无者嘱近施主。<a id="a-BW"></a>无施主者应观四方。<a id="a-BX"></a>密藏户钥方随意去。<a id="a-BY"></a>若于路中逢苾刍者。<a id="a-BZ"></a>应须指的告户钥处。<a id="a-Ba"></a>言嘱授者。<a id="a-Bb"></a>有其五事。<a id="a-Bc"></a>告彼人曰。<a id="a-Bd"></a>具寿。<a id="a-Be"></a>此是住房。<a id="a-Bf"></a>此房可观察。<a id="a-Bg"></a>此是敷具。<a id="a-Bh"></a>应可掌持。<a id="a-Bi"></a>此是户钥。<a id="a-Bj"></a>有五种人不堪嘱授。<a id="a-Bk"></a>谓无惭愧有仇隙年衰老身带病。<a id="a-Bl"></a>及未圆人。<a id="a-Bm"></a>言余缘者谓是命难及净行难。<a id="a-Bn"></a>此中犯者。<a id="a-Bo"></a>谓于露地置僧敷具。<a id="a-Bp"></a>或为他缘。<a id="a-Bq"></a>或轻慢心。<a id="a-Br"></a>或由忘念舍之而去。<a id="a-Bs"></a>乃至未过势分。<a id="a-Bt"></a>得恶作罪。<a id="a-Bu"></a>若过四十九寻。<a id="a-Bv"></a>便得堕罪。<a id="a-Bw"></a>若初去时忘中路方忆者。<a id="a-Bx"></a>应心念口言。<a id="a-By"></a>如此之事我更不为。<a id="a-Bz"></a>凡是不应作事。<a id="a-C0"></a>慢心而为得恶作罪者。<a id="a-C1"></a>犯时皆须心念口言。<a id="a-C2"></a>作如是说。<a id="a-C3"></a>如此之事我更不为。<a id="a-C4"></a>又念寺中同梵行者。<a id="a-C5"></a>见我出行亦应为举。<a id="a-C6"></a>若于路中见苾刍来。<a id="a-C7"></a>应殷勤嘱请。<a id="a-C8"></a>若苾刍路中许他为举来至寺内。<a id="a-C9"></a>初夜不举。<a id="a-CA"></a>乃至明相出不损而举。<a id="a-CB"></a>得恶作罪。<a id="a-CC"></a>若损而举者。<a id="a-CD"></a>便得堕罪。<a id="a-CE"></a>损坏有二。<a id="a-CF"></a>一风坏。<a id="a-CG"></a>谓风吹令卷。<a id="a-CH"></a>二雨坏。<a id="a-CI"></a>若表里湿彻。<a id="a-CJ"></a>此据忆而不举。<a id="a-CK"></a>若忘念者。<a id="a-CL"></a>但得恶作。<a id="a-CM"></a>若诸敷具是不净物。<a id="a-CN"></a>谓驼牛鹿毛间杂羊毛经纬相兼。<a id="a-CO"></a>或木床过佛八指。<a id="a-CP"></a>或宝庄严。<a id="a-CQ"></a>或先犯等人及苾刍尼物。<a id="a-CR"></a>或非寺内。<a id="a-CS"></a>谓在余沙门婆罗门处设居寺内。<a id="a-CT"></a>或是己物。<a id="a-CU"></a>或别人物。<a id="a-CV"></a>若不举者。<a id="a-CW"></a>咸得恶作。<a id="a-CX"></a>于一床座二人共坐。<a id="a-CY"></a>在后起者应举。<a id="a-CZ"></a>同时而起小者应举。<a id="a-Ca"></a>若同夏者应共举之。<a id="a-Cb"></a>境想六句。<a id="a-Cc"></a>初重次轻。<a id="a-Cd"></a>后二无犯。<a id="a-Ce"></a>用僧敷具所有行法。<a id="a-Cf"></a>今次当说。<a id="a-Cg"></a>若诸敷具与毒物相杂。<a id="a-Ch"></a>或脂油等之所沾污。<a id="a-Ci"></a>不应受用。<a id="a-Cj"></a>若不能防护无儭物者。<a id="a-Ck"></a>不应与敷具。<a id="a-Cl"></a>于诸敷具有水火等八难事至及猛兽等缘。<a id="a-Cm"></a>咸须嘱授而去。<a id="a-Cn"></a>若难缘近者弃去无犯。<a id="a-Co"></a>若有雕彩杂色庄画敷褥。<a id="a-Cp"></a>僧伽应畜。<a id="a-Cq"></a>别人不应畜。<a id="a-Cr"></a>若有施主设供之时。<a id="a-Cs"></a>遣令坐者。<a id="a-Ct"></a>愍施主故。<a id="a-Cu"></a>暂坐非犯。<a id="a-Cv"></a>凡彩画物若无儭替。<a id="a-Cw"></a>不应坐卧。<a id="a-Cx"></a>若多损坏坐亦无犯。<a id="a-Cy"></a>但是僧伽被褥衣服。<a id="a-Cz"></a>不应在空露处披卧。<a id="a-D0"></a>或胃雨住。<a id="a-D1"></a>或出外游行。<a id="a-D2"></a>亦不应急走。<a id="a-D3"></a>及洗染衣并熏钵等。<a id="a-D4"></a>诸余作务不往大小行室不向食厨。<a id="a-D5"></a>不应露体辄便披着。<a id="a-D6"></a>应加衬替徐徐受用。<a id="a-D7"></a>于五处存意勿使损伤。<a id="a-D8"></a>或牵或推。<a id="a-D9"></a>或烟或尘或垢。<a id="a-DA"></a>凡是僧伽所有衣服不将余物而衬替者。<a id="a-DB"></a>不合受用。<a id="a-DC"></a>其所替物。<a id="a-DD"></a>或两重或多重。<a id="a-DE"></a>亦非疏破若有不净沾污。<a id="a-DF"></a>寻即应洗。<a id="a-DG"></a>苾刍癞病。<a id="a-DH"></a>应住下房。<a id="a-DI"></a>与下敷具。<a id="a-DJ"></a>不能自济给供侍人。<a id="a-DK"></a>若用僧伽敷具有损坏者。<a id="a-DL"></a>不应默然。<a id="a-DM"></a>舍不料理有破穿处。<a id="a-DN"></a>应须缝补。<a id="a-DO"></a>若断坏者应为连接。<a id="a-DP"></a>若不堪修补者。<a id="a-DQ"></a>用充灯炷。<a id="a-DR"></a>或为拂扫。<a id="a-DS"></a>或斩为泥及和牛粪。<a id="a-DT"></a>用涂墙壁。<a id="a-DU"></a>或填孔隙。<a id="a-DV"></a>令施福增。<a id="a-DW"></a>门人弟子每于月八日十五日二十三日月尽日。<a id="a-DX"></a>应观师主卧具拂拭晒曝。<a id="a-DY"></a>若不为者。<a id="a-DZ"></a>咸得恶作。<a id="a-Da"></a>若无门徒自须料理。<a id="a-Db"></a>有贼等怖僧伽衣物不应轻弃。<a id="a-Dc"></a>堪受用物应持将去。<a id="a-Dd"></a>持者自用。<a id="a-De"></a>若后怖除。<a id="a-Df"></a>应还本处。<a id="a-Dg"></a>敷卧具处先洒次扫。<a id="a-Dh"></a>令其净洁。<a id="a-Di"></a>复以故衣更须拂拭。<a id="a-Dj"></a>先安席已。<a id="a-Dk"></a>方置毡褥[毯-炎+瞿]毹等物。<a id="a-Dl"></a>应用敷座及敷经行。<a id="a-Dm"></a>应数补洗。<a id="a-Dn"></a>为护经行物故。<a id="a-Do"></a>修定苾刍其足三日一度涂油。<a id="a-Dp"></a>少年苾刍染衣之时。<a id="a-Dq"></a>坐众枯座。<a id="a-Dr"></a>老者来至不应令起。<a id="a-Ds"></a>恐废事故。<a id="a-Dt"></a>又众食处他人先至。<a id="a-Du"></a>已坐受食不应令起。<a id="a-Dv"></a>下至请盐及取草叶。<a id="a-Dw"></a>即名受食。<a id="a-Dx"></a>亦复不应非其坐次辄便受食。<a id="a-Dy"></a>若客创至不应准其大小。<a id="a-Dz"></a>令主人起而论次第。<a id="a-E0"></a>若于坐处起经行时。<a id="a-E1"></a>应以僧脚崎。<a id="a-E2"></a>或将偃带而记其处。<a id="a-E3"></a>僧伽所有编织坐床。<a id="a-E4"></a>求寂不应辄坐。<a id="a-E5"></a>以物覆者听。<a id="a-E6"></a>若善用心无覆应坐。<a id="a-E7"></a>凡听法时。<a id="a-E8"></a>苾刍尼来编织坐床。<a id="a-E9"></a>亦不令坐。<a id="a-EA"></a>若离欲者夜听法时。<a id="a-EB"></a>应与令坐。<a id="a-EC"></a>诸苾刍夜听法时。<a id="a-ED"></a>不应与尼及俗人求寂。<a id="a-EE"></a>同一毡席相近而坐。<a id="a-EF"></a>授学之人亦不同座。<a id="a-EG"></a>有难缘者非犯。<a id="a-EH"></a>无夏苾刍不应共三夏者同座而坐。<a id="a-EI"></a>一夏者不与四夏者同座。<a id="a-EJ"></a>若二夏已去共大三夏者皆得同座。<a id="a-EK"></a>若白衣舍处所迮时。<a id="a-EL"></a>虽邬波驮耶同座非犯。<a id="a-EM"></a>于一床上乃至三人亦听同坐。<a id="a-EN"></a>若大木枯听二人同座。<a id="a-EO"></a>小方座者但一人坐。<a id="a-EP"></a>在道路行借得卧具。<a id="a-EQ"></a>咸应均分。<a id="a-ER"></a>理无独用。<a id="a-ES"></a>若多得者别别与之。<a id="a-ET"></a>若一被者随彼眠人。<a id="a-EU"></a>普皆通覆施主被帔。<a id="a-EV"></a>意为多人不应独披经行。<a id="a-EW"></a>若是私衣披行无犯。<a id="a-EX"></a>不应一床二人同卧。<a id="a-EY"></a>有惭愧者无犯。<a id="a-EZ"></a>若在行途得大床大帔。<a id="a-Ea"></a>中间衣隔同卧非犯。<a id="a-Eb"></a>不重垒木枯而坐。<a id="a-Ec"></a>若有施主以衣物布地。<a id="a-Ed"></a>延请法众愿为蹈者。<a id="a-Ee"></a>苾刍应生愍念起无常想蹈之无犯。<a id="a-Ef"></a>为令外道生信敬故。<a id="a-Eg"></a>若有施主为请众僧。<a id="a-Eh"></a>须席褥时众物应借。<a id="a-Ei"></a>若自送来者善。<a id="a-Ej"></a>若不尔者应鸣健稚。<a id="a-Ek"></a>令门徒等更相率励往彼取之。<a id="a-El"></a>若施主自有私缘借褥席者。<a id="a-Em"></a>亦应与之。<a id="a-En"></a>令一苾刍随去守护。<a id="a-Eo"></a>应在一边自为念诵。<a id="a-Ep"></a>若事了后应令送归。<a id="a-Eq"></a>有油腻污应澡豆洗。<a id="a-Er"></a>不净污者应用土洗。<a id="a-Es"></a>在空露处听法之时。<a id="a-Et"></a>若天雨者不应弃座而去。<a id="a-Eu"></a>同座之人应共收举师子座上以宝庄严。<a id="a-Ev"></a>或俗人衣持用敷设作无常想。<a id="a-Ew"></a>应坐非犯。<a id="a-Ex"></a>于兰若中信心施主为苾刍故造立寺舍。<a id="a-Ey"></a>若须卧具应暂与之。<a id="a-Ez"></a>若持送时遇天雨者。<a id="a-F0"></a>应安树下以故衣覆。<a id="a-F1"></a>设会既了不肯还者。<a id="a-F2"></a>应强夺取。<a id="a-F3"></a>勿令散失。<a id="a-F4"></a>若于露处安瞻部光像。<a id="a-F5"></a>若逢天雨无未圆人。<a id="a-F6"></a>作大师心。<a id="a-F7"></a>宜应擎入。<a id="a-F8"></a>若轨范师。<a id="a-F9"></a>或亲教师。<a id="a-FA"></a>昼日林中静心住处。<a id="a-FB"></a>若有坐枯应为持返。<a id="a-FC"></a>若师自洒扫或缝衣时。<a id="a-FD"></a>应前白言。<a id="a-FE"></a>尊勿自劳。<a id="a-FF"></a>我当代作。<a id="a-FG"></a>若师自求福乐为先首。<a id="a-FH"></a>或众差遣作缝衣人。<a id="a-FI"></a>不代无过。<a id="a-FJ"></a>若苾刍习诵经时。<a id="a-FK"></a>应离闻处温理旧业。<a id="a-FL"></a>勿恼傍人。<a id="a-FM"></a>若断惑习定者。<a id="a-FN"></a>既受教法随于一处静意而思。<a id="a-FO"></a>若有俗人来请食者。<a id="a-FP"></a>应鸣健稚知时早去。<a id="a-FQ"></a>随自门徒应须检察。<a id="a-FR"></a>众首上座问客苾刍。<a id="a-FS"></a>同去食不。<a id="a-FT"></a>所有房门并牢闭不。<a id="a-FU"></a>苾刍无事不应断食若辄断者。<a id="a-FV"></a>得恶作罪。<a id="a-FW"></a>若将众僧座物往食处者。<a id="a-FX"></a>可置墙边。<a id="a-FY"></a>或安树下令人守护。<a id="a-FZ"></a>事了持归。<a id="a-Fa"></a>俗人借座。<a id="a-Fb"></a>送至寺中不相报知。<a id="a-Fc"></a>遂舍去者。<a id="a-Fd"></a>苾刍若见应即内之。<a id="a-Fe"></a>若不能者报授事人。<a id="a-Ff"></a>或时露处多晒卧具。<a id="a-Fg"></a>难缘若来应鸣健稚众共收举。<a id="a-Fh"></a>苾刍若见火烧寺时。<a id="a-Fi"></a>先出自己所有衣钵。<a id="a-Fj"></a>其次当出常住赀财。<a id="a-Fk"></a>令无力人一处看守。<a id="a-Fl"></a>其火若盛不应辄入。<a id="a-Fm"></a>大水来漂亦应准此。<a id="a-Fn"></a>由失自财交有废阙。<a id="a-Fo"></a>设损众物。<a id="a-Fp"></a>不同斯苦。<a id="a-Fq"></a>如上所制。<a id="a-Fr"></a>违不行者并得恶作。</p>
  <p data-pb></p>
  <h2 id="aFs">不举草敷具学处第十五</h2>
  <p id="aFt">佛在室罗伐城给孤独园。<a id="a-Fu"></a>时南方有二苾刍。<a id="a-Fv"></a>来至寺中敷草卧具去不收举。<a id="a-Fw"></a>致损房舍。<a id="a-Fx"></a>事恼同前。<a id="a-Fy"></a>制斯学处。</p>
  <p id="aFz">若复苾刍于僧房内。<a id="a-G0"></a>若草若叶。<a id="a-G1"></a>自敷教人敷。<a id="a-G2"></a>去时不自举不教人举。<a id="a-G3"></a>若有苾刍不嘱授。<a id="a-G4"></a>除余缘故。<a id="a-G5"></a>波逸底迦。</p>
  <p id="aG6">言僧房者。<a id="a-G7"></a>谓四方僧伽房舍。<a id="a-G8"></a>下皆同此。<a id="a-G9"></a>若是私处但得恶作。<a id="a-GA"></a>言房舍者。<a id="a-GB"></a>于四威仪得为受用。<a id="a-GC"></a>言敷具者。<a id="a-GD"></a>若草若叶而作敷具。<a id="a-GE"></a>去时者。<a id="a-GF"></a>谓离势分。<a id="a-GG"></a>势分多少如上已明。<a id="a-GH"></a>又不嘱授者。<a id="a-GI"></a>谓有苾刍应须嘱授。<a id="a-GJ"></a>然诸苾刍受他嘱授。<a id="a-GK"></a>即应存心为作其事。<a id="a-GL"></a>不依言者。<a id="a-GM"></a>得恶作罪。<a id="a-GN"></a>若于寺中有草敷具是常所敷。<a id="a-GO"></a>主人遮时即不须却。<a id="a-GP"></a>境想如前。<a id="a-GQ"></a>然此草敷有二种坏一风所吹。<a id="a-GR"></a>二虫蚁食。<a id="a-GS"></a>亦如上说。<a id="a-GT"></a>若白衣舍。<a id="a-GU"></a>当须问主依他所说或去或留。<a id="a-GV"></a>若违言者得恶作罪。<a id="a-GW"></a>阿兰若处举起方行。<a id="a-GX"></a>不举动时得恶作罪。<a id="a-GY"></a>若染衣时于草上晒。<a id="a-GZ"></a>问主同前。<a id="a-Ga"></a>若经行时将草布地。<a id="a-Gb"></a>不可日日常为收举。<a id="a-Gc"></a>然于去时总须缚束挂树当行。<a id="a-Gd"></a>于大会处草荐坐时。<a id="a-Ge"></a>且应收举置之一畔。<a id="a-Gf"></a>若会了后应即除弃。<a id="a-Gg"></a>牛粪土屑洗手所须。<a id="a-Gh"></a>安瓦器中勿令损坏。</p>
  <p data-pb></p>
  <h2 id="aGi">牵他出僧房学处第十六</h2>
  <p id="aGj">佛在室罗伐城给孤独园。<a id="a-Gk"></a>时邬陀夷苾刍由嗔忿故。<a id="a-Gl"></a>于四方僧住处。<a id="a-Gm"></a>夜牵门徒令出。<a id="a-Gn"></a>其事同前。<a id="a-Go"></a>因摄受门徒烦恼。<a id="a-Gp"></a>制斯学处。</p>
  <p id="aGq">若复苾刍嗔恚不喜。<a id="a-Gr"></a>于僧住处牵苾刍出。<a id="a-Gs"></a>或令他牵出者。<a id="a-Gt"></a>除余缘故。<a id="a-Gu"></a>波逸底迦。</p>
  <p id="aGv">言余缘者。<a id="a-Gw"></a>舍欲崩倒。<a id="a-Gx"></a>牵出病人者无犯。<a id="a-Gy"></a>若有苾刍是斗诤者。<a id="a-Gz"></a>先无诤事能令诤生。<a id="a-H0"></a>现有诤事令转增长。<a id="a-H1"></a>戒见轨式多有亏损。<a id="a-H2"></a>如此之人嗔而曳出。<a id="a-H3"></a>若无善心亦得恶作。<a id="a-H4"></a>此中犯者或为赀财。<a id="a-H5"></a>或念仇隙。<a id="a-H6"></a>或因利养而生嫉妒。<a id="a-H7"></a>或由毁谤师主门徒及余知识。<a id="a-H8"></a>生嗔恨故。<a id="a-H9"></a>若自牵若使人牵。<a id="a-HA"></a>出住处时咸得本罪。<a id="a-HB"></a>若曳衣钵得恶作罪。<a id="a-HC"></a>若以书印等令他牵出者。<a id="a-HD"></a>得突色讫里多。<a id="a-HE"></a>若尼住处授学人处。<a id="a-HF"></a>或先犯人。<a id="a-HG"></a>或非人等所住之处。<a id="a-HH"></a>或自私房。<a id="a-HI"></a>或求寂住处。<a id="a-HJ"></a>或于空处。<a id="a-HK"></a>或外道处。<a id="a-HL"></a>于斯等处曳出清净苾刍。<a id="a-HM"></a>得恶作罪。<a id="a-HN"></a>在僧伽处。<a id="a-HO"></a>作僧伽想境想六句。<a id="a-HP"></a>二犯堕罪。<a id="a-HQ"></a>四皆恶作。<a id="a-HR"></a>无过苾刍作无过想亦有六句。<a id="a-HS"></a>初重次轻。<a id="a-HT"></a>后二无犯。<a id="a-HU"></a>若破戒人大众应共驱出。<a id="a-HV"></a>若恐斗诤者。<a id="a-HW"></a>应为恐胁。<a id="a-HX"></a>持其衣钵方便令出。<a id="a-HY"></a>若倚门若抱柱。<a id="a-HZ"></a>咸应斫去。<a id="a-Ha"></a>并推出之。<a id="a-Hb"></a>若事殄息。<a id="a-Hc"></a>所斫截处僧应修补。<a id="a-Hd"></a>若于门徒。<a id="a-He"></a>或于余人。<a id="a-Hf"></a>为诃责心。<a id="a-Hg"></a>冀其惩息。<a id="a-Hh"></a>牵出房时无犯。<a id="a-Hi"></a>然不应令出其住处。<a id="a-Hj"></a>应以五事呵责门徒。<a id="a-Hk"></a>谓不共语。<a id="a-Hl"></a>不共受用。<a id="a-Hm"></a>不受承事。<a id="a-Hn"></a>遮善品。<a id="a-Ho"></a>舍依止。<a id="a-Hp"></a>有五过失。<a id="a-Hq"></a>应呵责。<a id="a-Hr"></a>无信心。<a id="a-Hs"></a>有懈怠。<a id="a-Ht"></a>出粗言。<a id="a-Hu"></a>亲恶友。<a id="a-Hv"></a>不恭敬。<a id="a-Hw"></a>若不应呵而呵。<a id="a-Hx"></a>应呵不呵。<a id="a-Hy"></a>得恶作罪。<a id="a-Hz"></a>若无破戒罪。<a id="a-I0"></a>但难共语者。<a id="a-I1"></a>应为曳缰法而折伏之。<a id="a-I2"></a>应遣智人就彼开谏。<a id="a-I3"></a>令其息恶而来忏谢。<a id="a-I4"></a>舍前五事应忍恕之。<a id="a-I5"></a>不应恕而恕。<a id="a-I6"></a>应恕不恕。<a id="a-I7"></a>皆得恶作罪。</p>
  <p id="aI8">若已近圆人不行恭敬。<a id="a-I9"></a>不堪教诲者。<a id="a-IA"></a>应与六物驱令出去。<a id="a-IB"></a>若是求寂与上下二衣亦驱令去。<a id="a-IC"></a>若于住处龙蛇忽至。<a id="a-ID"></a>应可弹指而语之曰。<a id="a-IE"></a>贤首。<a id="a-IF"></a>汝应远去。<a id="a-IG"></a>勿恼苾刍。<a id="a-IH"></a>若告已不去者。<a id="a-II"></a>应持软物而罥去之。<a id="a-IJ"></a>勿以毛绳等系。<a id="a-IK"></a>勿令伤损。<a id="a-IL"></a>于草丛处安详解放。<a id="a-IM"></a>待入穴已。<a id="a-IN"></a>然后舍去。<a id="a-IO"></a>若弃蚤虱等。<a id="a-IP"></a>不可随宜辄便弃地。<a id="a-IQ"></a>应于故布帛上观时冷热而安置之。<a id="a-IR"></a>此若无者。<a id="a-IS"></a>应安壁隙柱孔任其自活。<a id="a-IT"></a>如前所制。<a id="a-IU"></a>不依行者咸得恶作。</p>
 </body>
</html>