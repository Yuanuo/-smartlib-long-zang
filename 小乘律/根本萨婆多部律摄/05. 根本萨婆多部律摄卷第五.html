<!doctype html>
<html id="z3IBV9IrH" data-ver="1105">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本萨婆多部律摄卷第五</h1>
  <h2 id="a2">二不定法</h2>
  <p id="a3">摄颂曰。</p>
  <p id="a4">若在屏障中　　堪行淫欲处</p>
  <p id="a5">及在非障处　　无有第三人</p>
  <p id="a6">尔时薄伽梵。<a id="a-7"></a>在室罗伐城逝多林给孤独园。<a id="a-8"></a>时邬陀夷苾刍。<a id="a-9"></a>在屏障处。<a id="a-A"></a>与女人笈多压膝而坐。<a id="a-B"></a>为说法要。<a id="a-C"></a>时毗舍佉邬波斯迦。<a id="a-D"></a>见是事已。<a id="a-E"></a>心不忍可。<a id="a-F"></a>往白世尊。<a id="a-G"></a>此因邬波斯迦事由淫烦恼。<a id="a-H"></a>制初不定。</p>
  <p id="aI">若复苾刍独与一女人。<a id="a-J"></a>在于屏障堪行淫处坐。<a id="a-K"></a>有正信邬波斯迦。<a id="a-L"></a>于三法中随一而说。<a id="a-M"></a>若波罗市迦。<a id="a-N"></a>若僧伽伐尸沙。<a id="a-O"></a>若波逸底迦。<a id="a-P"></a>彼坐苾刍自言其事者。<a id="a-Q"></a>于三法中。<a id="a-R"></a>应随一一法治。<a id="a-S"></a>若波罗市迦。<a id="a-T"></a>若僧伽伐尸沙。<a id="a-U"></a>若波逸底迦。<a id="a-V"></a>或以邬波斯迦所说事。<a id="a-W"></a>治彼苾刍。<a id="a-X"></a>是名不定法。</p>
  <p id="aY">此中不定法者。<a id="a-Z"></a>谓以事处情证而为其体。<a id="a-a"></a>若复苾刍独与一女人者是事。<a id="a-b"></a>在屏障者是处。<a id="a-c"></a>堪行淫者。<a id="a-d"></a>是情。<a id="a-e"></a>若有正信邬波斯迦随一而说者是证。<a id="a-f"></a>言苾刍者。<a id="a-g"></a>欲染现前近圆人也。<a id="a-h"></a>言独者。<a id="a-i"></a>谓无余苾刍及余男子。<a id="a-j"></a>言一者。<a id="a-k"></a>无苾刍尼及余女人。<a id="a-l"></a>女人者。<a id="a-m"></a>谓是人女堪行淫事。<a id="a-n"></a>屏障者。<a id="a-o"></a>谓隐覆处。<a id="a-p"></a>堪障其形得为淫事。<a id="a-q"></a>此有五种墙篱。<a id="a-r"></a>及衣丛林闇夜于如是处。<a id="a-s"></a>或男行就女。<a id="a-t"></a>或女来就男。<a id="a-u"></a>言堪行淫处者。<a id="a-v"></a>于一寻内同居一席。<a id="a-w"></a>身相逼触得为坐卧。<a id="a-x"></a>然彼女人或许不许。<a id="a-y"></a>正信邬波斯迦者。<a id="a-z"></a>谓见谛人。<a id="a-10"></a>有说设是异生有忠信者。<a id="a-11"></a>言行无滥。<a id="a-12"></a>亦信其语随一而说者。<a id="a-13"></a>或女人见事不忍而说。<a id="a-14"></a>或护彼苾刍不肯自言。<a id="a-15"></a>为证之时方随事说。<a id="a-16"></a>或波罗市迦者。<a id="a-17"></a>于四重中随一而说。<a id="a-18"></a>或僧伽伐尸沙者。<a id="a-19"></a>于十三中随一而说。<a id="a-1A"></a>或波逸底迦者。<a id="a-1B"></a>于九十中随一而说。<a id="a-1C"></a>自言者。<a id="a-1D"></a>随所为事依实而说若者。<a id="a-1E"></a>或是窣吐罗罪。<a id="a-1F"></a>或对说恶作。<a id="a-1G"></a>此中若声是不定义。<a id="a-1H"></a>若本意行淫同一座时。<a id="a-1I"></a>得窣吐罗罪。<a id="a-1J"></a>或以邬波斯迦所说事治彼苾刍者。<a id="a-1K"></a>欲显邬波斯迦。<a id="a-1L"></a>于罪自性及罪因起不善晓知。<a id="a-1M"></a>然见苾刍与女同座。<a id="a-1N"></a>共一器食同觞饮酒。<a id="a-1O"></a>如斯等事并应治罚。<a id="a-1P"></a>是名不定法者。<a id="a-1Q"></a>言此罪体无定相故。<a id="a-1R"></a>容有多罪不可定言。<a id="a-1S"></a>此中犯相。<a id="a-1T"></a>谓行处住处同坐。<a id="a-1U"></a>随自言事应可治之。<a id="a-1V"></a>于此三中不自言者。<a id="a-1W"></a>应与作求罪自性。<a id="a-1X"></a>白四羯磨。<a id="a-1Y"></a>得羯磨已。<a id="a-1Z"></a>所有行法不得度人出家受十戒等。<a id="a-1a"></a>如上所说。<a id="a-1b"></a>若不依行咸得恶作。<a id="a-1c"></a>复应问彼举事。<a id="a-1d"></a>女人颜色形容进止处所。<a id="a-1e"></a>若有第二人亦应问彼事。<a id="a-1f"></a>相当者如说而治。<a id="a-1g"></a>若不相当应随苾刍语。<a id="a-1h"></a>或时漫说余罪。<a id="a-1i"></a>或复非罪云罪。<a id="a-1j"></a>或此罪作余罪想斯皆取彼苾刍语治。</p>
  <p id="a1k">于第二不定中有差别者。<a id="a-1l"></a>缘在王舍城。<a id="a-1m"></a>因室利迦苾刍共苏杜多女同处而坐。<a id="a-1n"></a>由邬褒洒陀。<a id="a-1o"></a>邬波斯迦见而言告。<a id="a-1p"></a>在非屏障处。<a id="a-1q"></a>不堪行淫波罗市迦。<a id="a-1r"></a>无容作故。</p>
  <p id="a1s">若复苾刍独与一女人。<a id="a-1t"></a>在非屏障不堪行淫处坐。<a id="a-1u"></a>有正信邬波斯迦。<a id="a-1v"></a>于二法中随一而说。<a id="a-1w"></a>若僧伽伐尸沙。<a id="a-1x"></a>若波逸底迦。<a id="a-1y"></a>彼坐苾刍自言其事者。<a id="a-1z"></a>于二法中。<a id="a-20"></a>应随一一法治若僧伽伐尸沙。<a id="a-21"></a>若波逸底迦。<a id="a-22"></a>或以邬波斯迦所说事。<a id="a-23"></a>治彼苾刍。<a id="a-24"></a>是名不定法。</p>
  <p data-pb></p>
  <h2 id="a25">第三部三十泥萨只波逸底迦法</h2>
  <p id="a26">初摄颂曰。</p>
  <p id="a27">持离畜浣衣　　取衣乞过受</p>
  <p id="a28">同价及别主　　遣使送衣直</p>
  <p data-pb></p>
  <h2 id="a29">有长衣不分别学处第一</h2>
  <p id="a2A">佛在室罗伐城给孤独园。<a id="a-2B"></a>时诸苾刍多畜衣服废诸善品。<a id="a-2C"></a>此由长衣事及过限废阙烦恼。<a id="a-2D"></a>制斯学处。</p>
  <p id="a2E">若复苾刍作衣已竟。<a id="a-2F"></a>羯耻那衣复出得长衣。<a id="a-2G"></a>齐十日不分别应畜。<a id="a-2H"></a>若过畜者。<a id="a-2I"></a>泥萨只波逸底迦。</p>
  <p id="a2J">言作衣已竟者。<a id="a-2K"></a>由侍缚迦大医长者。<a id="a-2L"></a>布施衣服。<a id="a-2M"></a>世尊因此听畜衣也。<a id="a-2N"></a>尔时世尊。<a id="a-2O"></a>作如是念。<a id="a-2P"></a>我今身形极为柔软。<a id="a-2Q"></a>但畜三衣尚得支持。<a id="a-2R"></a>况诸苾刍身非柔软。<a id="a-2S"></a>畜三种衣而不充济。<a id="a-2T"></a>因制苾刍各畜三衣。<a id="a-2U"></a>内得资身无盈长过。<a id="a-2V"></a>于三衣外又听受畜十种衣物。<a id="a-2W"></a>此之衣外不应法者。<a id="a-2X"></a>皆不应畜。<a id="a-2Y"></a>谓野麻衣驼毛緂树叶衣豹皮鹿皮及小浴衣。<a id="a-2Z"></a>或染青色。<a id="a-2a"></a>或复露形及以拔发。<a id="a-2b"></a>或角鸱毛。<a id="a-2c"></a>或人发緂。<a id="a-2d"></a>或受哑法。<a id="a-2e"></a>此等皆是外道形仪。<a id="a-2f"></a>非出家法。<a id="a-2g"></a>作者得窣吐罗罪。<a id="a-2h"></a>若更有余外道衣服。<a id="a-2i"></a>着时咸得恶作。<a id="a-2j"></a>若着留缋衣。<a id="a-2k"></a>或结缋衣。<a id="a-2l"></a>或着襦裤等。<a id="a-2m"></a>或时系发为乌率腻沙。<a id="a-2n"></a>或复裹头。<a id="a-2o"></a>或着俗人上下衣。<a id="a-2p"></a>或为雕彩及诸璎珞婆罗门线。<a id="a-2q"></a>或臂系线鬘。<a id="a-2r"></a>诸如是等非法衣服。<a id="a-2s"></a>是俗形仪。<a id="a-2t"></a>若着用者咸得恶作。<a id="a-2u"></a>医人为病令臂安咒线者无犯。<a id="a-2v"></a>应系肘后。<a id="a-2w"></a>若差解除不应轻弃。<a id="a-2x"></a>应安墙木孔内。</p>
  <p id="a2y">应知三衣受用各别。<a id="a-2z"></a>若作务时或道行时。<a id="a-30"></a>及在寺内常用五条。<a id="a-31"></a>若行礼敬及食啖时。<a id="a-32"></a>应披七条。<a id="a-33"></a>为遮寒入聚落乞食啖食。<a id="a-34"></a>礼制底应着大衣。<a id="a-35"></a>后二衣应割截作。<a id="a-36"></a>若是贫人后必须截。<a id="a-37"></a>为入聚落故。<a id="a-38"></a>何故不割截衣不入聚落。<a id="a-39"></a>然苾刍衣有其二种。<a id="a-3A"></a>与俗不同。<a id="a-3B"></a>谓彩色形状。<a id="a-3C"></a>俗人纯白不截。<a id="a-3D"></a>苾刍坏色而截。<a id="a-3E"></a>若得新衣作僧伽胝及尼师但那。<a id="a-3F"></a>两重应作嗢呾罗僧伽。<a id="a-3G"></a>及安呾婆娑一重应作。<a id="a-3H"></a>若前二三重后二。<a id="a-3I"></a>两重者亦听。<a id="a-3J"></a>若以未分别物重帖之时。<a id="a-3K"></a>得恶作罪。<a id="a-3L"></a>至十一日便犯舍堕。<a id="a-3M"></a>或作是念。<a id="a-3N"></a>更觅余衣以充其复。<a id="a-3O"></a>遂便摘去第二重者。<a id="a-3P"></a>得恶作罪。<a id="a-3Q"></a>至十一日便得舍堕。<a id="a-3R"></a>若作是念为浣染已。<a id="a-3S"></a>还持此物重帖斯衣者无犯。<a id="a-3T"></a>至十一日若不帖者得舍堕罪。<a id="a-3U"></a>若得故衣造僧伽胝。<a id="a-3V"></a>及尼师但那。<a id="a-3W"></a>应四重作七条。<a id="a-3X"></a>五条应两重作。<a id="a-3Y"></a>或摘去还安准前应识。<a id="a-3Z"></a>若粪扫衣及故破衣。<a id="a-3a"></a>随意重数其条数坛。<a id="a-3b"></a>隔法者。<a id="a-3c"></a>若安呾婆娑坛隔法式。<a id="a-3d"></a>一长一短嗢呾罗僧伽两长一短。<a id="a-3e"></a>若无容割截。<a id="a-3f"></a>或是少欲贫人衣财不足。<a id="a-3g"></a>虽不割截帖叶听畜。<a id="a-3h"></a>或现无暇当拟缝刺等。<a id="a-3i"></a>设是缦条等守持无罪。<a id="a-3j"></a>其僧伽胝条数九种不同。<a id="a-3k"></a>谓九条十一条。<a id="a-3l"></a>十三条十五条。<a id="a-3m"></a>十七条十九条。<a id="a-3n"></a>二十一条二十三条。<a id="a-3o"></a>二十五条。<a id="a-3p"></a>坛隔者初三两长一短。<a id="a-3q"></a>次三三长一短。<a id="a-3r"></a>后三四长一短。<a id="a-3s"></a>过此已上便成破纳。<a id="a-3t"></a>不堪持故。<a id="a-3u"></a>总有三品僧伽胝衣。<a id="a-3v"></a>谓上中下。<a id="a-3w"></a>上者自肘量竖三横五。<a id="a-3x"></a>下者各减半肘。<a id="a-3y"></a>二内名中。<a id="a-3z"></a>嗢呾罗僧伽亦有三品。<a id="a-40"></a>上者三五。<a id="a-41"></a>小者各减半肘。<a id="a-42"></a>二内名中。<a id="a-43"></a>五条同此。<a id="a-44"></a>复有二种五条衣。<a id="a-45"></a>竖二横五。<a id="a-46"></a>竖二横四。<a id="a-47"></a>但盖三轮。<a id="a-48"></a>是谓守持衣。<a id="a-49"></a>极小之量若身长大而肘短者。<a id="a-4A"></a>依身为量。<a id="a-4B"></a>不依肘量。<a id="a-4C"></a>若翻此者亦依身量。<a id="a-4D"></a>若身绝大者。<a id="a-4E"></a>裙应缝作厥苏洛迦而受用之。<a id="a-4F"></a>如前衣量。<a id="a-4G"></a>若过若减不依量作者。<a id="a-4H"></a>咸得恶作。<a id="a-4I"></a>其浣衣法。<a id="a-4J"></a>苾刍不应令客浣衣人浣洗衣服。<a id="a-4K"></a>恐坏衣故。<a id="a-4L"></a>浣衣之家亦不应往。<a id="a-4M"></a>可自为之。<a id="a-4N"></a>灰水安洗器中。<a id="a-4O"></a>若手若足徐徐浣濯。<a id="a-4P"></a>若于衣上被香泥污。<a id="a-4Q"></a>或余腻物应用汤水及灰屑等洗之。<a id="a-4R"></a>其染衣法先取木皮。<a id="a-4S"></a>洗去尘土打椎使碎。<a id="a-4T"></a>日曝令干。<a id="a-4U"></a>三遍煮汁别安三处。<a id="a-4V"></a>先用初汁。<a id="a-4W"></a>次用第二。<a id="a-4X"></a>后用第三。<a id="a-4Y"></a>欲染之时应取少汁安于器中。<a id="a-4Z"></a>方可捉衣斟酌少多。<a id="a-4a"></a>令衣遍湿。<a id="a-4b"></a>不应以衣置多汁内。<a id="a-4c"></a>亦不急捩令衣坏损。<a id="a-4d"></a>既捩去汁更柔数遍。<a id="a-4e"></a>方晒曝之。<a id="a-4f"></a>晒衣法者横系细绳衣边搭上。<a id="a-4g"></a>劈竹夹衣。<a id="a-4h"></a>其夹随意多少。<a id="a-4i"></a>汁流下边还翻向上。<a id="a-4j"></a>勿令垂渧。<a id="a-4k"></a>应可数看。<a id="a-4l"></a>若衣重大应于柴木上晒之。<a id="a-4m"></a>数数翻转。<a id="a-4n"></a>新衣应用新树皮汁日中曝之。<a id="a-4o"></a>故衣应用旧树皮汁阴处而晒。<a id="a-4p"></a>待其干后以少水湿柔。<a id="a-4q"></a>色益鲜好令色不脱。<a id="a-4r"></a>若于寺内为染作时。<a id="a-4s"></a>染汁污地牛粪涂拭。<a id="a-4t"></a>若石灰地应须水洗。</p>
  <p id="a4u">其缝刺法依稻田畦势而为割截。<a id="a-4v"></a>叶向两边不应一靡。<a id="a-4w"></a>叶有三别。<a id="a-4x"></a>谓上中下。<a id="a-4y"></a>上阔四指。<a id="a-4z"></a>或如乌张足狭齐两指。<a id="a-50"></a>二内名中。<a id="a-51"></a>凡为小坛。<a id="a-52"></a>当大坛半应用竹签。<a id="a-53"></a>或用针等而记其处。<a id="a-54"></a>然小坛望大坛。<a id="a-55"></a>裁割之时更须增其半叶。<a id="a-56"></a>一缝作了之后。<a id="a-57"></a>方始明闇正得相应。<a id="a-58"></a>异此非也。<a id="a-59"></a>四边安缘稍狭于叶。<a id="a-5A"></a>去缘四指肩隅置帖。<a id="a-5B"></a>于此帖中穿为小孔。<a id="a-5C"></a>安细绦[巾*句]可长两指。<a id="a-5D"></a>反自相系便成二[巾*句]胸前缘边应安其纽。<a id="a-5E"></a>叠为三襵。<a id="a-5F"></a>是安[巾*句]纽处。<a id="a-5G"></a>或随身大小。<a id="a-5H"></a>纽有三种。<a id="a-5I"></a>一似蘡[薁-ㄇ+囗]子。<a id="a-5J"></a>二似葵子。<a id="a-5K"></a>三似棠梨子。<a id="a-5L"></a>上边既尔下缘亦然。<a id="a-5M"></a>颠倒任披并成非犯。<a id="a-5N"></a>若行出外内纽双[巾*句]。<a id="a-5O"></a>绕颈通披角塔肩上。<a id="a-5P"></a>有五种物不应割截。<a id="a-5Q"></a>一谓被帔。<a id="a-5R"></a>二高襵婆。<a id="a-5S"></a>三谓毡褥四是厚緂五破碎截。<a id="a-5T"></a>凡欲裁衣下须安席。<a id="a-5U"></a>若无席者可牛粪涂地。<a id="a-5V"></a>或布诸叶。<a id="a-5W"></a>或洒扫净地方为割截。<a id="a-5X"></a>若缝刺时应用竹木。<a id="a-5Y"></a>随衣大小作桢布衣。<a id="a-5Z"></a>于上四边缭定。<a id="a-5a"></a>然后缝刺如前所制。<a id="a-5b"></a>若不依者咸得恶作。<a id="a-5c"></a>或依余法而缝刺者。<a id="a-5d"></a>此亦无犯。<a id="a-5e"></a>有五种衣一有施主衣。<a id="a-5f"></a>谓定知有彼施衣人。<a id="a-5g"></a>二无施主衣谓不定知施主之处。<a id="a-5h"></a>三往还衣谓将往深摩舍那处而返持还。<a id="a-5i"></a>四深摩舍那衣。<a id="a-5j"></a>谓弃在尸林。<a id="a-5k"></a>五粪扫衣。<a id="a-5l"></a>此有五别。<a id="a-5m"></a>一途中粪扫衣。<a id="a-5n"></a>二河边粪扫衣。<a id="a-5o"></a>三空处粪扫衣。<a id="a-5p"></a>四粪聚处粪扫衣。<a id="a-5q"></a>五破碎粪扫衣。<a id="a-5r"></a>复有五种。<a id="a-5s"></a>谓牛嚼鼠啮蚁穿火烧乳母弃衣。<a id="a-5t"></a>此之衣体由事差别及出处不同。<a id="a-5u"></a>总有七种。<a id="a-5v"></a>何谓为七。<a id="a-5w"></a>一者毛衣。<a id="a-5x"></a>二刍摩衣。<a id="a-5y"></a>三奢搦迦衣。<a id="a-5z"></a>四羯播死迦衣。<a id="a-60"></a>五独孤洛迦衣。<a id="a-61"></a>六高詀薄迦衣。<a id="a-62"></a>七阿般阑得加衣。<a id="a-63"></a>言羯耻那衣复出者。<a id="a-64"></a>因此须明羯耻那事。<a id="a-65"></a>其舒张法及以衣财同受之人。<a id="a-66"></a>并所获利养出衣法式。<a id="a-67"></a>先明羯耻耶衣舒张之事。<a id="a-68"></a>众须和合。<a id="a-69"></a>于八月十四日。<a id="a-6A"></a>总白僧伽言。<a id="a-6B"></a>诸大德。<a id="a-6C"></a>可于明日众应同聚张羯耻那衣。<a id="a-6D"></a>至时众集。<a id="a-6E"></a>秉白二法。<a id="a-6F"></a>差具五德者。<a id="a-6G"></a>作张羯耻那衣人。<a id="a-6H"></a>次为白二持衣付之。<a id="a-6I"></a>彼受衣已。<a id="a-6J"></a>应共诸苾刍作浣染等事。<a id="a-6K"></a>乃至能行二三针者。<a id="a-6L"></a>皆共助作。<a id="a-6M"></a>其作衣人或二或三生如是念。<a id="a-6N"></a>此衣我与僧伽。<a id="a-6O"></a>当张作羯耻那。<a id="a-6P"></a>现张作羯耻那。<a id="a-6Q"></a>已张作羯耻那。<a id="a-6R"></a>于此三心但为后二亦成作法。<a id="a-6S"></a>若不作者得恶作罪。<a id="a-6T"></a>余处坐夏来此请作。<a id="a-6U"></a>张衣之人亦成张衣。<a id="a-6V"></a>其张衣人当于八月十五日。<a id="a-6W"></a>白僧伽云。<a id="a-6X"></a>明日我当为大德僧伽。<a id="a-6Y"></a>张羯耻那衣。<a id="a-6Z"></a>仁等。<a id="a-6a"></a>皆可于自三衣。<a id="a-6b"></a>并须舍已持至众中。<a id="a-6c"></a>既至明日。<a id="a-6d"></a>张衣之人应以涂香烧香。<a id="a-6e"></a>及诸花彩严饰供养羯耻那衣已。<a id="a-6f"></a>置净盘上。<a id="a-6g"></a>擎向众首。<a id="a-6h"></a>在上座前捧衣而住。<a id="a-6i"></a>作如是白。<a id="a-6j"></a>大德僧伽听。<a id="a-6k"></a>此衣僧伽许张作羯耻那。<a id="a-6l"></a>我苾刍某甲僧伽今差。<a id="a-6m"></a>作张羯耻那人。<a id="a-6n"></a>我某甲是张羯耻那人。<a id="a-6o"></a>我以此衣。<a id="a-6p"></a>当为僧伽张羯耻那。<a id="a-6q"></a>第二第三亦如是说。<a id="a-6r"></a>即于上座前舒张其衣。<a id="a-6s"></a>上座告曰。<a id="a-6t"></a>善哉。<a id="a-6u"></a>张衣。<a id="a-6v"></a>极善张衣。<a id="a-6w"></a>此有利养及以饶益。<a id="a-6x"></a>我当获之。<a id="a-6y"></a>如是乃至众末。<a id="a-6z"></a>其张衣人不应持此羯耻那衣。<a id="a-70"></a>往大小行处及烟火舍。<a id="a-71"></a>不住露地不向界外。<a id="a-72"></a>设有缘行不处经宿。<a id="a-73"></a>若至随意日王增闰月者。<a id="a-74"></a>苾刍但可依自安居。<a id="a-75"></a>受羯耻那衣。<a id="a-76"></a>不随王法。<a id="a-77"></a>僧伽若破法党应为。<a id="a-78"></a>若两众共作张衣。<a id="a-79"></a>所得利养法党应受。</p>
  <p id="a7A">何者衣财合张作羯耻那。<a id="a-7B"></a>于安居中多获衣者。<a id="a-7C"></a>应取其一。<a id="a-7D"></a>为羯耻那。<a id="a-7E"></a>余随意分要是新衣已浣染者。<a id="a-7F"></a>未曾披着及非急施衣。<a id="a-7G"></a>若僧伽胝。<a id="a-7H"></a>或嗢呾罗僧伽。<a id="a-7I"></a>或安呾婆娑。<a id="a-7J"></a>此中随一咸须作了。<a id="a-7K"></a>若未了者不合舒张。<a id="a-7L"></a>五肘及过斯成应法。<a id="a-7M"></a>若体疏薄往返盖尸帖叶缦条。<a id="a-7N"></a>先曾披着犯舍堕。<a id="a-7O"></a>物破碎被柔及以补替。<a id="a-7P"></a>并不应张。<a id="a-7Q"></a>若十五日得已成者。<a id="a-7R"></a>亦得作羯耻那衣。</p>
  <p id="a7S">何人共张羯耻那衣。<a id="a-7T"></a>谓同一界。<a id="a-7U"></a>是善苾刍同共受衣。<a id="a-7V"></a>及与欲者有十种人。<a id="a-7W"></a>不合同受羯耻那衣。<a id="a-7X"></a>一未有夏人。<a id="a-7Y"></a>二破夏人。<a id="a-7Z"></a>三后安居人。<a id="a-7a"></a>四余处安居人。<a id="a-7b"></a>五张衣之时不现前人。<a id="a-7c"></a>六行遍住人。<a id="a-7d"></a>七遍住竟人。<a id="a-7e"></a>八行意喜人。<a id="a-7f"></a>九意喜竟人。<a id="a-7g"></a>十授学人。<a id="a-7h"></a>复有十人。<a id="a-7i"></a>但得利物不获饶益。<a id="a-7j"></a>谓以求寂替前第四便成十人。<a id="a-7k"></a>有五种人利及饶益悉皆不得。<a id="a-7l"></a>谓三种舍置人。<a id="a-7m"></a>余处安居人僧伽破时。<a id="a-7n"></a>非法之党云何饶益。<a id="a-7o"></a>谓有十种。<a id="a-7p"></a>一畜长衣得过十日。<a id="a-7q"></a>二畜长衣得过一月。<a id="a-7r"></a>三得离衣宿。<a id="a-7s"></a>四得上下二衣随处游行。<a id="a-7t"></a>五得多畜三衣。<a id="a-7u"></a>六得别众食。<a id="a-7v"></a>七得展转食。<a id="a-7w"></a>八不受请得自往食。<a id="a-7x"></a>九得非时入村不嘱授。<a id="a-7y"></a>十得法学家随意受食。<a id="a-7z"></a>从八月十六日。<a id="a-80"></a>至正月十五日。<a id="a-81"></a>是衣出时但由张衣。<a id="a-82"></a>获其饶益。<a id="a-83"></a>非废学处。<a id="a-84"></a>此羯耻那衣如何当出。<a id="a-85"></a>张衣之人于正月十五日。<a id="a-86"></a>应白众言。<a id="a-87"></a>诸大德。<a id="a-88"></a>明日我当出羯耻那衣。<a id="a-89"></a>仁等各各守持自衣。<a id="a-8A"></a>既至明日。<a id="a-8B"></a>僧伽尽集秉白二羯磨而出。<a id="a-8C"></a>闻有贼来恐被劫夺。<a id="a-8D"></a>限虽未至亦得出衣。<a id="a-8E"></a>若有利物亦即应分。<a id="a-8F"></a>有八种本事。<a id="a-8G"></a>出羯耻那衣。<a id="a-8H"></a>何谓为八。</p>
  <p id="a8I">摄颂曰。</p>
  <p id="a8J">初决去不定　　决定失去衣</p>
  <p id="a8K">闻出出界疑　　望断同心出</p>
  <p id="a8L">此中言决去失衣者。<a id="a-8M"></a>谓若苾刍于此无恋心。<a id="a-8N"></a>欲往余方不拟重来。<a id="a-8O"></a>决意出界者。<a id="a-8P"></a>是不定。<a id="a-8Q"></a>失衣者。<a id="a-8R"></a>谓若苾刍出界求衣。<a id="a-8S"></a>或未作衣。<a id="a-8T"></a>或已作半。<a id="a-8U"></a>于此利物及以住处。<a id="a-8V"></a>或有顾恋。<a id="a-8W"></a>或无顾恋。<a id="a-8X"></a>或有望心。<a id="a-8Y"></a>或无望心更拟还来作衣。<a id="a-8Z"></a>或起疑念者。<a id="a-8a"></a>是决定失衣者。<a id="a-8b"></a>同前所说。<a id="a-8c"></a>于中别者。<a id="a-8d"></a>而我今去更不重来。<a id="a-8e"></a>亦复不能造支伐罗者。<a id="a-8f"></a>是失去。<a id="a-8g"></a>失衣者。<a id="a-8h"></a>谓出界外造支伐罗。<a id="a-8i"></a>起手作时遂便失去者。<a id="a-8j"></a>是闻出。<a id="a-8k"></a>失衣者。<a id="a-8l"></a>出界求衣。<a id="a-8m"></a>遥闻大众出羯耻那衣。<a id="a-8n"></a>情生随喜者。<a id="a-8o"></a>是出界。<a id="a-8p"></a>疑失者苾刍自念。<a id="a-8q"></a>若衣不了。<a id="a-8r"></a>或还不还生。<a id="a-8s"></a>如是心出界便失。<a id="a-8t"></a>望断失衣者。<a id="a-8u"></a>本心出界拟还作衣。<a id="a-8v"></a>既至彼方求衣不获。<a id="a-8w"></a>望心决断便是失衣。<a id="a-8x"></a>同心出衣者。<a id="a-8y"></a>谓若苾刍出界求衣。<a id="a-8z"></a>后还寺内同心共出。<a id="a-90"></a>此中略说余如羯耻那衣事中广明。<a id="a-91"></a>若众破者。<a id="a-92"></a>此部张衣还须此部和合共出。<a id="a-93"></a>凡苾刍众张羯耻那衣者。<a id="a-94"></a>于五月中获其饶益。<a id="a-95"></a>不张衣者。<a id="a-96"></a>一月饶益有何缘故。<a id="a-97"></a>此衣名作羯耻那耶。<a id="a-98"></a>谓是坚实精妙之义。<a id="a-99"></a>然由大众舍持。<a id="a-9A"></a>衣等。<a id="a-9B"></a>此能荷负令无违犯。<a id="a-9C"></a>有斯力用故。<a id="a-9D"></a>名坚实。<a id="a-9E"></a>或由此衣体精妙故。</p>
  <p id="a9F">言长衣者。<a id="a-9G"></a>谓守持衣外得所余衣。<a id="a-9H"></a>体应净物。<a id="a-9I"></a>是合分别。<a id="a-9J"></a>言齐十日者。<a id="a-9K"></a>限至十日。<a id="a-9L"></a>守持衣者。<a id="a-9M"></a>谓十三资具衣。<a id="a-9N"></a>一僧伽胝。<a id="a-9O"></a>二嗢呾罗僧伽。<a id="a-9P"></a>三安呾婆娑。<a id="a-9Q"></a>四尼师但那。<a id="a-9R"></a>五裙。<a id="a-9S"></a>六副裙。<a id="a-9T"></a>七僧脚崎衣。<a id="a-9U"></a>八僧副脚崎衣。<a id="a-9V"></a>九拭身巾。<a id="a-9W"></a>十拭面巾。<a id="a-9X"></a>十一剃发衣。<a id="a-9Y"></a>十二覆疮衣。<a id="a-9Z"></a>十三药直衣。<a id="a-9a"></a>此等诸衣各别牒名而守持之。<a id="a-9b"></a>应对一苾刍作如是说。<a id="a-9c"></a>具寿存念。<a id="a-9d"></a>我苾刍某甲此僧伽胝衣。<a id="a-9e"></a>我今守持已作成衣是所受用。<a id="a-9f"></a>如是再三乃至药直衣亦如是。<a id="a-9g"></a>若得未浣染未割截物。<a id="a-9h"></a>权充衣数者。<a id="a-9i"></a>应如是守持。<a id="a-9j"></a>具寿存念。<a id="a-9k"></a>我苾刍。<a id="a-9l"></a>某甲此衣我今守持。<a id="a-9m"></a>当作九条僧伽胝衣。<a id="a-9n"></a>两长一短。<a id="a-9o"></a>若无障难。<a id="a-9p"></a>我当浣染割截缝刺。<a id="a-9q"></a>是所受用。<a id="a-9r"></a>如是再三余二同此。<a id="a-9s"></a>若无苾刍对余四众。<a id="a-9t"></a>亦成守持。<a id="a-9u"></a>若有缘舍三衣者。<a id="a-9v"></a>对一苾刍应如是舍。<a id="a-9w"></a>具寿存念。<a id="a-9x"></a>我苾刍某甲此僧伽胝衣。<a id="a-9y"></a>是我先守持衣今舍。<a id="a-9z"></a>如是再三余二准此。<a id="a-A0"></a>若长毛衣及重大物。<a id="a-A1"></a>不堪守持。<a id="a-A2"></a>其毛短者应守持用。<a id="a-A3"></a>长毛重大。<a id="a-A4"></a>应作委寄他心。<a id="a-A5"></a>而受用之。<a id="a-A6"></a>得重物时应心念口言。<a id="a-A7"></a>此是某甲施主物。<a id="a-A8"></a>我为彼故而受用之。<a id="a-A9"></a>不须分别。<a id="a-AA"></a>为遮寒苦为除热故。<a id="a-AB"></a>开疏薄物毛。<a id="a-AC"></a>及苾刍纻布白氎[毯-炎+瞿]毹座褥。<a id="a-AD"></a>及所余衣并丝缕倚带。<a id="a-AE"></a>皆悉听畜。<a id="a-AF"></a>若三衣肩上垢腻污者。<a id="a-AG"></a>于着肩处。<a id="a-AH"></a>应以物替。<a id="a-AI"></a>长一肘半广一张手。<a id="a-AJ"></a>四边缝着污即拆洗。<a id="a-AK"></a>若身有血出。<a id="a-AL"></a>应作拭身衣当数浣染。<a id="a-AM"></a>若雨浴衣须亦听畜。<a id="a-AN"></a>三衣袋法。<a id="a-AO"></a>长三肘广一肘半。<a id="a-AP"></a>长牒两重缝之为袋。<a id="a-AQ"></a>两头缝合当中开口。<a id="a-AR"></a>长内其衣搭在肩上。<a id="a-AS"></a>口安[巾*句]带勿令虫入。<a id="a-AT"></a>凡置衣时三衣在上。<a id="a-AU"></a>余衣在下。<a id="a-AV"></a>用意防守如护身皮。<a id="a-AW"></a>欲令施主得福多故。<a id="a-AX"></a>令受用者无阙乏故。<a id="a-AY"></a>其枕囊法。<a id="a-AZ"></a>长四肘广二肘叠缝为袋一重。<a id="a-Aa"></a>亦得于内贮以木绵及羊毛等。<a id="a-Ab"></a>然后缝合。<a id="a-Ac"></a>用以支头。<a id="a-Ad"></a>作蚊帱法。<a id="a-Ae"></a>周十二肘。<a id="a-Af"></a>于上安盖。<a id="a-Ag"></a>随身长短四角竖柱以带系之。<a id="a-Ah"></a>但三衣人听畜洗裙虽不守持无犯。<a id="a-Ai"></a>若苾刍有余长衣。<a id="a-Aj"></a>合分别者。<a id="a-Ak"></a>或已成衣。<a id="a-Al"></a>或未成衣。<a id="a-Am"></a>应于阿遮利耶邬波驮耶处。<a id="a-An"></a>作委寄意而分别之。<a id="a-Ao"></a>或余尊人。<a id="a-Ap"></a>或同梵行者。<a id="a-Aq"></a>其委寄人持戒多闻所有德行。<a id="a-Ar"></a>过于己者委寄为善。<a id="a-As"></a>应如是说。<a id="a-At"></a>具寿存念。<a id="a-Au"></a>我苾刍某甲有此长衣。<a id="a-Av"></a>未为分别。<a id="a-Aw"></a>是合分别。<a id="a-Ax"></a>我今于邬波驮耶处。<a id="a-Ay"></a>而作分别。<a id="a-Az"></a>以邬波驮耶作委寄者。<a id="a-B0"></a>我今持之。<a id="a-B1"></a>第二第三亦如是说。<a id="a-B2"></a>其委寄人假令身在大海之外。<a id="a-B3"></a>遥为委寄分别无犯。<a id="a-B4"></a>为分别时不应对彼。<a id="a-B5"></a>委寄之人应共余者。<a id="a-B6"></a>而为分别。<a id="a-B7"></a>委寄之人不应取彼分别之物。<a id="a-B8"></a>又复不应见。<a id="a-B9"></a>委寄人身死之后。<a id="a-BA"></a>众取其衣作亡人物分之。<a id="a-BB"></a>此是作法。<a id="a-BC"></a>与委寄人非是实施。<a id="a-BD"></a>其委寄人虽复身死。<a id="a-BE"></a>未闻已来并成分别。<a id="a-BF"></a>若闻死已。<a id="a-BG"></a>应指余人为委寄者。<a id="a-BH"></a>其委寄人不应言请。<a id="a-BI"></a>亦勿告知。<a id="a-BJ"></a>若五条七条有盈长者。<a id="a-BK"></a>并须分别。<a id="a-BL"></a>长僧伽胝不应分别。<a id="a-BM"></a>直尔而畜。<a id="a-BN"></a>为利他故。<a id="a-BO"></a>谓若见有受近圆人。<a id="a-BP"></a>无大衣者应与。<a id="a-BQ"></a>所以佛令苾刍分别衣者。<a id="a-BR"></a>防二种过。<a id="a-BS"></a>若不分别有盈长过。<a id="a-BT"></a>若不听畜有阙乏过。<a id="a-BU"></a>异诸俗人及外道故。<a id="a-BV"></a>凡畜衣者须知五事。<a id="a-BW"></a>一明畜人。<a id="a-BX"></a>二明受处。<a id="a-BY"></a>三明避就。<a id="a-BZ"></a>四明弃舍。<a id="a-Ba"></a>五明受用。</p>
  <p id="aBb">言畜人者佛许何人得畜长衣。<a id="a-Bc"></a>谓少财利人。<a id="a-Bd"></a>或生来习乐。<a id="a-Be"></a>或从意乐天堕。<a id="a-Bf"></a>或身多病苦。<a id="a-Bg"></a>或多垢腻。<a id="a-Bh"></a>或多虮虱。<a id="a-Bi"></a>或多寒热处。<a id="a-Bj"></a>或营作人。<a id="a-Bk"></a>或于衣服性多爱玩。<a id="a-Bl"></a>由开长衣能摄念故。<a id="a-Bm"></a>是谓畜人。<a id="a-Bn"></a>言受处者。<a id="a-Bo"></a>若出家人。<a id="a-Bp"></a>或在家人。<a id="a-Bq"></a>虽现贫穷性乐布施。<a id="a-Br"></a>不应从乞。<a id="a-Bs"></a>设持来施亦不应受。<a id="a-Bt"></a>恐阙乏故。<a id="a-Bu"></a>若癫狂人施不应受。<a id="a-Bv"></a>若知父母现在者应受。<a id="a-Bw"></a>若矫诈人博弈人。<a id="a-Bx"></a>好斗人盗贼屠脍旃荼罗等。<a id="a-By"></a>持物来施皆不应受。<a id="a-Bz"></a>由多讥过坏净信故。<a id="a-C0"></a>何等衣物苾刍应受。<a id="a-C1"></a>谓贵价緂。<a id="a-C2"></a>僧伽应畜。<a id="a-C3"></a>余緂被帔苾刍得受。<a id="a-C4"></a>若在中国诸皮裘衣。<a id="a-C5"></a>及熊罴等皮。<a id="a-C6"></a>皆不应畜。<a id="a-C7"></a>是他物者受用无犯。<a id="a-C8"></a>若熟皮席应用。<a id="a-C9"></a>若在边方听苾刍受用诸皮。<a id="a-CA"></a>若作皮鞋底唯一重。<a id="a-CB"></a>若底穿者应补。<a id="a-CC"></a>齐何处是边方耶。<a id="a-CD"></a>东至奔荼林。<a id="a-CE"></a>西至二窣吐奴村南至摄伐罗伐底河。<a id="a-CF"></a>北至嗢尸罗山。</p>
  <p id="aCG">摄颂曰。</p>
  <p id="aCH">东至奔荼林　　西二吐奴村</p>
  <p id="aCI">南边伐底河　　北嗢尸罗山</p>
  <p id="aCJ">此限域外名曰边国。<a id="a-CK"></a>内名中方。<a id="a-CL"></a>若于猎人边得熊皮者。<a id="a-CM"></a>受取无犯。<a id="a-CN"></a>应安佛堂门下与诸苾刍坐。<a id="a-CO"></a>或常足蹑为明目故圣开受用。<a id="a-CP"></a>若在俗家得皮卧具。<a id="a-CQ"></a>为利施主应坐勿卧。<a id="a-CR"></a>若患痔病及眼闇者。<a id="a-CS"></a>听取熊皮应坐。<a id="a-CT"></a>毛上能蠲于疾。<a id="a-CU"></a>本因十二亿耳苾刍。<a id="a-CV"></a>于中国开一重皮屩。<a id="a-CW"></a>由莫诃罗苾刍。<a id="a-CX"></a>复还制断为护卧具。<a id="a-CY"></a>复更开许。<a id="a-CZ"></a>若底多重者。<a id="a-Ca"></a>令俗人着已受用无犯。<a id="a-Cb"></a>若革屣重底蹋时出声。<a id="a-Cc"></a>或如羊角或作杂花叶形。<a id="a-Cd"></a>刺绣文彩在薜舍离。<a id="a-Ce"></a>悉皆制断。<a id="a-Cf"></a>又诸象马师子虎豹豺狼之皮。<a id="a-Cg"></a>并不应用。<a id="a-Ch"></a>此诸兽筋不合缝物。<a id="a-Ci"></a>凡是鞋屦。<a id="a-Cj"></a>或作庵头拥前拥后。<a id="a-Ck"></a>并皆不合露指皮鞋。<a id="a-Cl"></a>亦不应着。<a id="a-Cm"></a>若寒雪国应着富罗寒国谓是冰冻成凌。<a id="a-Cn"></a>若在寺中大小行处。<a id="a-Co"></a>开着木屐。<a id="a-Cp"></a>若在俗家着亦无犯。<a id="a-Cq"></a>若粗芒鞋及竹叶屩。<a id="a-Cr"></a>并不应着。<a id="a-Cs"></a>若苾刍髀脚有热血病。<a id="a-Ct"></a>得着草鞋。<a id="a-Cu"></a>若巧苾刍自欲缀鞋。<a id="a-Cv"></a>应在屏处勿令人见。<a id="a-Cw"></a>其锥刀作具听畜无犯。<a id="a-Cx"></a>是名受处。</p>
  <p id="aCy">言避就者。<a id="a-Cz"></a>若着三衣并余衣服。<a id="a-D0"></a>应善将护。<a id="a-D1"></a>若虫蚁食牛嚼鼠啮崖岸欲崩。<a id="a-D2"></a>火烧风飘水渍盗贼。<a id="a-D3"></a>如是之处皆不应置衣。<a id="a-D4"></a>若上价緂阿兰若中。<a id="a-D5"></a>则不应畜。<a id="a-D6"></a>应安村内。<a id="a-D7"></a>于苦叶上时晒曝之。<a id="a-D8"></a>房无户扇及无苾刍。<a id="a-D9"></a>不应止宿。<a id="a-DA"></a>若不将大衣不应出外。<a id="a-DB"></a>有五因缘。<a id="a-DC"></a>听留大衣。<a id="a-DD"></a>一处有苾刍并有门扇。<a id="a-DE"></a>二疑天雨。<a id="a-DF"></a>三渡江河恐有倾覆。<a id="a-DG"></a>四在羯耻那衣时中。<a id="a-DH"></a>五得离衣法。<a id="a-DI"></a>若衣缘断坏者。<a id="a-DJ"></a>应以物帖。<a id="a-DK"></a>或用线缭。<a id="a-DL"></a>若身着衣不于涩鞕地木石粪扫无坐物处。<a id="a-DM"></a>放身而坐。<a id="a-DN"></a>应作木枮揩磨令净。<a id="a-DO"></a>或为草稕以物缠裹。<a id="a-DP"></a>随意大小用以为座。<a id="a-DQ"></a>若作务时。<a id="a-DR"></a>应须善护勿令泥土污衣。<a id="a-DS"></a>若游行时有蕀刺处。<a id="a-DT"></a>应可褰衣不令垂破。<a id="a-DU"></a>若应浣不浣。<a id="a-DV"></a>应缝染不缝染。<a id="a-DW"></a>皆得恶作。<a id="a-DX"></a>着僧伽胝不应作务。<a id="a-DY"></a>不在道行不裹身坐。<a id="a-DZ"></a>及披而卧。<a id="a-Da"></a>不赤体披。<a id="a-Db"></a>礼拜之时。<a id="a-Dc"></a>衣勿拂地。<a id="a-Dd"></a>不裹膝头。<a id="a-De"></a>亦不于下二衣上坐卧。<a id="a-Df"></a>若无余物。<a id="a-Dg"></a>听用为衬坐卧无犯。<a id="a-Dh"></a>然于卧时少睡多觉。<a id="a-Di"></a>亦不应随处而卧。<a id="a-Dj"></a>若梦中多流泄者。<a id="a-Dk"></a>应以衣物掩身系勿令脱。<a id="a-Dl"></a>在不净地不应安衣。<a id="a-Dm"></a>若有俗人苾刍不应自担衣物。<a id="a-Dn"></a>其长毛緂不应辄披。<a id="a-Do"></a>若多虮虱以余衣替。<a id="a-Dp"></a>所著衣服应数观察。<a id="a-Dq"></a>可委信处应寄其衣。<a id="a-Dr"></a>是名避就。</p>
  <p id="aDs">言弃舍者。<a id="a-Dt"></a>若人。<a id="a-Du"></a>禀性爱多衣者。<a id="a-Dv"></a>三衣之外并应舍弃。<a id="a-Dw"></a>由贪好衣娆乱心故。<a id="a-Dx"></a>增长耽着障道眼故。<a id="a-Dy"></a>应着粪扫衣。<a id="a-Dz"></a>爱细滑衣者应着毡毛衣。<a id="a-E0"></a>着粪扫衣人。<a id="a-E1"></a>及住尸林人。<a id="a-E2"></a>僧祇好物不应受用。<a id="a-E3"></a>所谓衣帔杂色褥等。<a id="a-E4"></a>凡着尸衣人不应入寺。<a id="a-E5"></a>不礼制底。<a id="a-E6"></a>若欲旋礼应离一寻。<a id="a-E7"></a>亦不应用僧伽卧具。<a id="a-E8"></a>不入众中。<a id="a-E9"></a>亦不为俗人说法。<a id="a-EA"></a>不入俗家。<a id="a-EB"></a>设须往者。<a id="a-EC"></a>应住门外主人唤入。<a id="a-ED"></a>应告之曰。<a id="a-EE"></a>我住尸林。<a id="a-EF"></a>若言可来应随意入。<a id="a-EG"></a>如不命坐不应就座。<a id="a-EH"></a>苾刍不割截衣不带[巾*句]纽。<a id="a-EI"></a>不应入村。<a id="a-EJ"></a>除有难缘。<a id="a-EK"></a>若入外道出家人舍。<a id="a-EL"></a>不截无犯。<a id="a-EM"></a>裙不系条亦不入村。<a id="a-EN"></a>及俗人舍。<a id="a-EO"></a>是名弃舍。<a id="a-EP"></a>言受用者。<a id="a-EQ"></a>随安置处及受用时。<a id="a-ER"></a>生如是念。<a id="a-ES"></a>我于衣处心乐省缘。<a id="a-ET"></a>趣支身命。<a id="a-EU"></a>修诸善品。<a id="a-EV"></a>非我力辨是施主衣。<a id="a-EW"></a>自利利他护而当用。<a id="a-EX"></a>是名受用。<a id="a-EY"></a>如上所说。<a id="a-EZ"></a>不依行者。<a id="a-Ea"></a>咸得恶作。<a id="a-Eb"></a>言得长衣。<a id="a-Ec"></a>斋十日不分别应畜若过畜者。<a id="a-Ed"></a>谓苾刍得长衣不分别。<a id="a-Ee"></a>不守持。<a id="a-Ef"></a>至十一日明相出后。<a id="a-Eg"></a>是名过畜。<a id="a-Eh"></a>言泥萨只波逸底迦者。<a id="a-Ei"></a>其物应舍罪应说悔。<a id="a-Ej"></a>何者是罪。<a id="a-Ek"></a>谓月一日若得一衣。<a id="a-El"></a>或得多衣。<a id="a-Em"></a>齐十日来应分别应守持或弃舍若不尔者至十一日明相出时。<a id="a-En"></a>便得舍堕。<a id="a-Eo"></a>若月一日得衣。<a id="a-Ep"></a>于第二日复得衣。<a id="a-Eq"></a>乃至十日得衣。<a id="a-Er"></a>若初日衣不分别。<a id="a-Es"></a>后所得衣及诸杂物。<a id="a-Et"></a>乃至钵袋腰绦等。<a id="a-Eu"></a>至十一日皆犯舍堕。<a id="a-Ev"></a>由前得衣相续染故。<a id="a-Ew"></a>二三日等准此应知。<a id="a-Ex"></a>何者名为泥萨只衣。<a id="a-Ey"></a>极小量谓纵横一肘者是若已分别作未分别想。<a id="a-Ez"></a>但得堕罪。<a id="a-F0"></a>而不须舍。<a id="a-F1"></a>由此无有治罚事故。<a id="a-F2"></a>若为三宝畜衣非犯。<a id="a-F3"></a>或时施主作如是言。<a id="a-F4"></a>此是我物仁当受用。<a id="a-F5"></a>虽不分别用之无犯。<a id="a-F6"></a>若作是念。<a id="a-F7"></a>此衣齐至某日。<a id="a-F8"></a>我当分别。<a id="a-F9"></a>或至十日我当分别者。<a id="a-FA"></a>中间无犯若不生心为分齐者。<a id="a-FB"></a>于日日中得恶作罪。<a id="a-FC"></a>不忆者无犯。<a id="a-FD"></a>或多烦恼贪染缠心。<a id="a-FE"></a>或愚痴或惛沈。<a id="a-FF"></a>或心放逸不为分别者。<a id="a-FG"></a>咸得本罪。<a id="a-FH"></a>若衣缕杂驼毛者。<a id="a-FI"></a>过十日时但得恶作。<a id="a-FJ"></a>以不净故。<a id="a-FK"></a>凡是已犯泥萨只。<a id="a-FL"></a>物或被虫蚁食损。<a id="a-FM"></a>或被飘烧。<a id="a-FN"></a>或时失坏。<a id="a-FO"></a>但须说罪。<a id="a-FP"></a>无物可舍于余学处。<a id="a-FQ"></a>类此应知。<a id="a-FR"></a>若十日内衣有损失者无犯。<a id="a-FS"></a>或时物少不满一肘。<a id="a-FT"></a>或复聋盲而不闻见。<a id="a-FU"></a>或是己物寄他。<a id="a-FV"></a>或作未得想斯皆无犯。<a id="a-FW"></a>得衣五日即颠狂者。<a id="a-FX"></a>后若得心更开。<a id="a-FY"></a>五日余义通塞。<a id="a-FZ"></a>准事应思。</p>
  <p data-pb></p>
  <h2 id="aFa">离三衣学处第二</h2>
  <p id="aFb">佛在室罗伐城给孤独园。<a id="a-Fc"></a>时诸苾刍寄他衣服着上下衣。<a id="a-Fd"></a>随意游行不善护身。<a id="a-Fe"></a>受寄衣人复多营务。<a id="a-Ff"></a>由离衣事烦恼同前。<a id="a-Fg"></a>制斯学处。<a id="a-Fh"></a>若复苾刍作衣已竟。<a id="a-Fi"></a>羯耻那衣复出。<a id="a-Fj"></a>于三衣中离一一衣。<a id="a-Fk"></a>界外宿下至一夜除众作法。<a id="a-Fl"></a>泥萨只波逸底迦。</p>
  <p id="aFm">若复苾刍作衣已竟。<a id="a-Fn"></a>羯耻那衣复出者。<a id="a-Fo"></a>颇有苾刍作三衣虽竟。<a id="a-Fp"></a>羯耻那不出耶。<a id="a-Fq"></a>应为四句。<a id="a-Fr"></a>具如广文。<a id="a-Fs"></a>于三衣中者。<a id="a-Ft"></a>谓僧伽胝嗢呾罗僧伽安呾婆娑。<a id="a-Fu"></a>此之三衣据守持已离方得罪。<a id="a-Fv"></a>余之十物虽同守持离宿无犯。<a id="a-Fw"></a>于中别者。<a id="a-Fx"></a>若不将尼师但那。<a id="a-Fy"></a>不应往余寺宿。<a id="a-Fz"></a>若有碍缘应借而卧。<a id="a-G0"></a>或用嗢呾罗僧伽如法替卧。<a id="a-G1"></a>若昼日往闲静处。<a id="a-G2"></a>或行乞食。<a id="a-G3"></a>或当日拟来者无犯。<a id="a-G4"></a>此中犯者。<a id="a-G5"></a>谓向界外不持衣去。<a id="a-G6"></a>即不还来经明相时。<a id="a-G7"></a>得舍堕罪。<a id="a-G8"></a>有三种离衣。<a id="a-G9"></a>一举处离。<a id="a-GA"></a>二失念离。<a id="a-GB"></a>三受用离。<a id="a-GC"></a>言举处离者。<a id="a-GD"></a>谓在障难处而举其衣不得重观。<a id="a-GE"></a>或因失落。<a id="a-GF"></a>言失念离者于安衣处更不重忆。<a id="a-GG"></a>言受用离者。<a id="a-GH"></a>谓暂安衣即遇缘隔不得受用。<a id="a-GI"></a>虽复离衣。<a id="a-GJ"></a>若明相未出还得衣者无犯。<a id="a-GK"></a>苾刍有缘入村坊内。<a id="a-GL"></a>应持一割截衣。<a id="a-GM"></a>若不入村者不持无犯。<a id="a-GN"></a>除众作法者。<a id="a-GO"></a>由圣者舍利子。<a id="a-GP"></a>及莫诃迦摄波。<a id="a-GQ"></a>大众与法听离僧伽胝。<a id="a-GR"></a>或身羸老病无力。<a id="a-GS"></a>持行者舍去无犯。<a id="a-GT"></a>此中犯处者。<a id="a-GU"></a>谓一舍村等。<a id="a-GV"></a>谓山野人共为一舍长行而居。<a id="a-GW"></a>尽此室内并外一寻。<a id="a-GX"></a>是其势分。<a id="a-GY"></a>此据常用处有别处者。<a id="a-GZ"></a>下当叙之。<a id="a-Ga"></a>若两行舍事亦同此。<a id="a-Gb"></a>多舍村者。<a id="a-Gc"></a>谓人家乱住门无次序。<a id="a-Gd"></a>据别别家而为势分。<a id="a-Ge"></a>无其共处。<a id="a-Gf"></a>垣墙村者。<a id="a-Gg"></a>齐何处来。<a id="a-Gh"></a>是其势分。<a id="a-Gi"></a>谓六牛所牵竹车得回转处。<a id="a-Gj"></a>或鸡飞堕处。<a id="a-Gk"></a>栅篱村者。<a id="a-Gl"></a>齐何处来。<a id="a-Gm"></a>是其势分。<a id="a-Gn"></a>谓牛羊入时。<a id="a-Go"></a>蹄坌尘土所及之处。<a id="a-Gp"></a>或有惭愧人大小行处。<a id="a-Gq"></a>濠堑村者。<a id="a-Gr"></a>齐何处来是其势分。<a id="a-Gs"></a>谓十二横梯所及之处。<a id="a-Gt"></a>或弃粪扫时。<a id="a-Gu"></a>有粗甎石所至之处。<a id="a-Gv"></a>若苾刍身居村势分衣着村中。<a id="a-Gw"></a>或复翻此并成非犯。<a id="a-Gx"></a>若异此者。<a id="a-Gy"></a>身衣别处明相未出。<a id="a-Gz"></a>便得恶作。<a id="a-H0"></a>明相出时犯舍堕罪。<a id="a-H1"></a>一村有一势分者。<a id="a-H2"></a>谓于此村有一园林。<a id="a-H3"></a>一众集堂一天庙处是也。<a id="a-H4"></a>多村一势分事亦同前。<a id="a-H5"></a>一村多势分者。<a id="a-H6"></a>谓村有多园林等门是共处。<a id="a-H7"></a>多村多势分亦与前同。<a id="a-H8"></a>其中别者。<a id="a-H9"></a>谓无共处。<a id="a-HA"></a>如是应知。<a id="a-HB"></a>有十二处家店铺楼场堂。<a id="a-HC"></a>及外道舍伎乐。<a id="a-HD"></a>车船处或林树应知。<a id="a-HE"></a>以下十二事。<a id="a-HF"></a>随次而相配门门坐。<a id="a-HG"></a>床梯柱门庙幡处。<a id="a-HH"></a>轼座柁及井树根为共处。<a id="a-HI"></a>此各有四句。<a id="a-HJ"></a>随事应思若家主一人。<a id="a-HK"></a>或兄弟不分。<a id="a-HL"></a>此处名为一势分也。<a id="a-HM"></a>若异此者名多势分。<a id="a-HN"></a>若外道家见情是一名一势分。<a id="a-HO"></a>翻此成多。<a id="a-HP"></a>树枝相交名一势分。<a id="a-HQ"></a>翻此成多场。<a id="a-HR"></a>与树势有差别者。<a id="a-HS"></a>扬簸之时糠所及处。<a id="a-HT"></a>是场势分。<a id="a-HU"></a>夏至日中影所覆处。<a id="a-HV"></a>无风叶落处。<a id="a-HW"></a>并雨滴及处。<a id="a-HX"></a>是树势分。<a id="a-HY"></a>铺者卖杂香物店。<a id="a-HZ"></a>谓贮积产货。<a id="a-Ha"></a>余如广文。<a id="a-Hb"></a>若苾刍身居二处衣着两边。<a id="a-Hc"></a>或衣在二中身居异处。<a id="a-Hd"></a>如其次第无犯有犯。<a id="a-He"></a>或轻或重。<a id="a-Hf"></a>准事应知。<a id="a-Hg"></a>若在作法衣界身衣异处。<a id="a-Hh"></a>及空地互居皆名离衣。<a id="a-Hi"></a>若无衣界苾刍住处。<a id="a-Hj"></a>齐墙栅等。<a id="a-Hk"></a>若道行齐四十九寻。<a id="a-Hl"></a>住及坐卧周匝一寻。<a id="a-Hm"></a>是其势分若两界上卧。<a id="a-Hn"></a>乃至衣角不离身者。<a id="a-Ho"></a>不名失衣。</p>
 </body>
</html>