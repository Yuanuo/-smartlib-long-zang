<!doctype html>
<html id="z3IBV9UrN" data-ver="1077">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本萨婆多部律摄卷第十一</h1>
  <h2 id="a2">非时食学处第三十七</h2>
  <p id="a3">尔时薄伽梵在室罗伐城给孤独园。<a id="a-4"></a>时十七众苾刍遇缘断食。<a id="a-5"></a>便诣俗舍而行乞食。<a id="a-6"></a>既得食已。<a id="a-7"></a>非时而啖。<a id="a-8"></a>事恼同前。<a id="a-9"></a>制斯学处。</p>
  <p id="aA">若复苾刍非时食者。<a id="a-B"></a>波逸底迦。</p>
  <p id="aC">言非时者。<a id="a-D"></a>有二分齐。<a id="a-E"></a>一谓过午。<a id="a-F"></a>二明相未出。<a id="a-G"></a>言食者。<a id="a-H"></a>谓是时药可啖嚼物。<a id="a-I"></a>于非时作非时想疑。<a id="a-J"></a>若啖咽时。<a id="a-K"></a>便得堕罪。<a id="a-L"></a>时非时想疑。<a id="a-M"></a>得恶作罪。<a id="a-N"></a>时与非时作时想者无犯。<a id="a-O"></a>若有病缘医人遣非时食麨食肉者。<a id="a-P"></a>应取牛粪中谷麦磨以为糗。<a id="a-Q"></a>与彼令食。<a id="a-R"></a>豺粪中肉非时听啖。<a id="a-S"></a>若此等物病犹不差。<a id="a-T"></a>要食好食方除疾者。<a id="a-U"></a>可于屏处随所须食而授与之。<a id="a-V"></a>赡部洲人向余三洲。<a id="a-W"></a>及往天上。<a id="a-X"></a>当依本处时量而食。<a id="a-Y"></a>颇有无病苾刍在南赡部。<a id="a-Z"></a>非时食啖得无罪耶。<a id="a-a"></a>有谓东西两洲苾刍来此。<a id="a-b"></a>依彼时分而食。<a id="a-c"></a>应知食时所有行法。<a id="a-d"></a>若大众多于日时候难可知者。<a id="a-e"></a>佛言。<a id="a-f"></a>食时欲至。<a id="a-g"></a>先鸣健稚长打一通。<a id="a-h"></a>更打三捶。<a id="a-i"></a>总名三下。<a id="a-j"></a>众既闻已。<a id="a-k"></a>各净洗浴。<a id="a-l"></a>及诸大众共浴尊像。<a id="a-m"></a>有病苾刍即应请食。<a id="a-n"></a>授事苾刍亦听先啖。<a id="a-o"></a>次打三通更打三下。<a id="a-p"></a>总名长打。<a id="a-q"></a>大众方食。<a id="a-r"></a>若声小不闻。<a id="a-s"></a>应打大鼓。<a id="a-t"></a>或吹双蠡。<a id="a-u"></a>凡读经浴像及洗浴时。<a id="a-v"></a>皆打三下。<a id="a-w"></a>打健稚法。<a id="a-x"></a>复有五种。<a id="a-y"></a>若常集众者长打三通。<a id="a-z"></a>大打三下。<a id="a-10"></a>若寺家营作长打三通。<a id="a-11"></a>大打两下。<a id="a-12"></a>若苾刍死长打一通。<a id="a-13"></a>渐细便绝。<a id="a-14"></a>若坐禅处应摇锡杖警觉。<a id="a-15"></a>时众若遭贼时。<a id="a-16"></a>欲令人觉任打多少。<a id="a-17"></a>大众集会行食难者。<a id="a-18"></a>随处分坐。<a id="a-19"></a>于上座前各安饮食。<a id="a-1A"></a>若恐行食不均平者。<a id="a-1B"></a>其捡挍人随行观察。<a id="a-1C"></a>若行食人少捡挍。<a id="a-1D"></a>苾刍受取饮食应可共行。<a id="a-1E"></a>不得两人同一盘食。<a id="a-1F"></a>若于行路无器可求。<a id="a-1G"></a>共食非犯。<a id="a-1H"></a>或共求寂同食亦听。<a id="a-1I"></a>苾刍先受取食持器勿放。<a id="a-1J"></a>然后同食。<a id="a-1K"></a>若有净人须与食者。<a id="a-1L"></a>应遥掷与。<a id="a-1M"></a>若眷属久离相遇。<a id="a-1N"></a>心喜欲同食者。<a id="a-1O"></a>屏处共食。<a id="a-1P"></a>准求寂法。<a id="a-1Q"></a>苾刍唯着下裙。<a id="a-1R"></a>上无衣者。<a id="a-1S"></a>不应啖食。<a id="a-1T"></a>若病羸老上着小僧脚崎。<a id="a-1U"></a>或贯偃带。<a id="a-1V"></a>屏处而食。<a id="a-1W"></a>若此亦不能著者。<a id="a-1X"></a>随时将息。<a id="a-1Y"></a>但着下裙屏处而食。<a id="a-1Z"></a>若金银水精及琉璃器。<a id="a-1a"></a>并不应用。<a id="a-1b"></a>若在天龙药叉所居之处。<a id="a-1c"></a>无器可求随意用食。<a id="a-1d"></a>若食时众人坐定。<a id="a-1e"></a>未唱时至不应行食。<a id="a-1f"></a>乃至一匕盐亦不应受。<a id="a-1g"></a>受者得越法罪。<a id="a-1h"></a>若行食人不解者。<a id="a-1i"></a>上座教唱。<a id="a-1j"></a>上座若忘次座应教。<a id="a-1k"></a>啖食之时不应随情辄索饮食。<a id="a-1l"></a>若火力微者得索熟果。<a id="a-1m"></a>若少壮者随意取生。<a id="a-1n"></a>设有须索应小作声。<a id="a-1o"></a>食时踞坐好整威仪。<a id="a-1p"></a>不应顾视。<a id="a-1q"></a>当生厌想。<a id="a-1r"></a>住于正念。<a id="a-1s"></a>无掉乱心。<a id="a-1t"></a>然后方食。<a id="a-1u"></a>若异此者得越法罪。<a id="a-1v"></a>若食了时所有余食不应辄弃。<a id="a-1w"></a>应与父母等若俗男女来乞食时。<a id="a-1x"></a>应自防心随有而惠。<a id="a-1y"></a>若傍生类应施一掬。<a id="a-1z"></a>安钵草叶不应足蹈。<a id="a-20"></a>不脱鞋履亦不应食。<a id="a-21"></a>若是病人恐身有损。<a id="a-22"></a>应踏皮革屣上。<a id="a-23"></a>若食脆鞕饼果不应作声。<a id="a-24"></a>应须润湿薄粥歠欱不得作声。<a id="a-25"></a>若萝菔等擘破应食。<a id="a-26"></a>若在俗家。<a id="a-27"></a>上座食竟。<a id="a-28"></a>洗漱既了。<a id="a-29"></a>应复本座。<a id="a-2A"></a>为说施颂。<a id="a-2B"></a>说施颂时若闻声者。<a id="a-2C"></a>即不应食。<a id="a-2D"></a>若恐时过食亦无犯。<a id="a-2E"></a>或听一两伽他。<a id="a-2F"></a>然后更食。<a id="a-2G"></a>为上座者常应观察。<a id="a-2H"></a>上中下座勿令匆遽食不饱足。<a id="a-2I"></a>若食了时取一掬食。<a id="a-2J"></a>以水浇之。<a id="a-2K"></a>随意而弃。<a id="a-2L"></a>以施傍生。<a id="a-2M"></a>若有施主来请僧时。<a id="a-2N"></a>应先行筹知数方报。<a id="a-2O"></a>临到食时更有客来。<a id="a-2P"></a>或于数内有人他行。<a id="a-2Q"></a>应报施主。<a id="a-2R"></a>若临食时欲出行者。<a id="a-2S"></a>应留待食有缘任去。<a id="a-2T"></a>若多客来饮食少者。<a id="a-2U"></a>上座应令平等而与。<a id="a-2V"></a>若食多者随彼施主多少行之。<a id="a-2W"></a>若大众食了施颂复讫。<a id="a-2X"></a>应住少时观望施主。<a id="a-2Y"></a>若欲闻法应为宣说。<a id="a-2Z"></a>若无心者随意而去。<a id="a-2a"></a>苾刍食讫皆应诵念一两伽他。<a id="a-2b"></a>报施主恩。<a id="a-2c"></a>亦不应发邪恶之愿。<a id="a-2d"></a>为断烦恼永解脱故。<a id="a-2e"></a>如上所说不依行者咸得恶作。</p>
  <p data-pb></p>
  <h2 id="a2f">食曾触食学处第三十八</h2>
  <p id="a2g">佛在室罗伐城给孤独园。<a id="a-2h"></a>时哥罗苾刍乞食而食。<a id="a-2i"></a>所有余食遂即曝干。<a id="a-2j"></a>风雨之时水渍而食。<a id="a-2k"></a>事恼同前。<a id="a-2l"></a>制斯学处。<a id="a-2m"></a>若复苾刍食曾经触食者。<a id="a-2n"></a>波逸底迦。</p>
  <p id="a2o">曾经触者。<a id="a-2p"></a>谓是自手先曾执捉。<a id="a-2q"></a>或留经夜拟自啖食。<a id="a-2r"></a>然曾经触有其二种。<a id="a-2s"></a>一谓中前从他受得齐日中时。<a id="a-2t"></a>二谓中后受得齐初夜时。<a id="a-2u"></a>过此限分若更食者。<a id="a-2v"></a>得波逸底迦。<a id="a-2w"></a>若不受而触齐时分内食者。<a id="a-2x"></a>得恶作罪。<a id="a-2y"></a>是名辄触。<a id="a-2z"></a>若过时分又得曾触波逸底迦。<a id="a-30"></a>曾触曾触想疑波逸底迦。<a id="a-31"></a>次二句轻后二无犯。<a id="a-32"></a>若在北洲曾触辄触不受。<a id="a-33"></a>并皆无犯。<a id="a-34"></a>由彼于物无彼我心。<a id="a-35"></a>或于彼取向余处者。<a id="a-36"></a>亦无有犯。<a id="a-37"></a>若苾刍于三处有曾触过。<a id="a-38"></a>谓由僧祇及由苾刍并授学人。<a id="a-39"></a>若苾刍尼于四处有曾触过。<a id="a-3A"></a>谓式叉摩拏。<a id="a-3B"></a>以为第四。<a id="a-3C"></a>望二种人无曾触过。<a id="a-3D"></a>一无羞耻人谓不畏罪。<a id="a-3E"></a>二有羞惭忘失正念。<a id="a-3F"></a>若于求寂等有希望心。<a id="a-3G"></a>持食与彼。<a id="a-3H"></a>欲至食时还有望心。<a id="a-3I"></a>得一恶作。<a id="a-3J"></a>食得堕罪。<a id="a-3K"></a>有望心与无望而食。<a id="a-3L"></a>但得恶作。<a id="a-3M"></a>无望而与有望而食。<a id="a-3N"></a>唯得堕罪。<a id="a-3O"></a>俱无希望食之无犯。<a id="a-3P"></a>若曾触钵匙盏钵袋。<a id="a-3Q"></a>并支伐罗水瓶锡杖。<a id="a-3R"></a>乃至户钥相染触物。<a id="a-3S"></a>及以触口触手而饮啖者。<a id="a-3T"></a>咸得堕罪。<a id="a-3U"></a>苾刍若欲饮水啖食。<a id="a-3V"></a>时与非时。<a id="a-3W"></a>皆须以水再三漱口方可饮啖。<a id="a-3X"></a>若不尔者得恶作罪。<a id="a-3Y"></a>若是病人无可得处。<a id="a-3Z"></a>曾触酥等食亦无罪。<a id="a-3a"></a>泻水乳时流注向下。<a id="a-3b"></a>承之以器与触食相连。<a id="a-3c"></a>苾刍疑不敢食。<a id="a-3d"></a>佛言。<a id="a-3e"></a>水等下流食之无犯。<a id="a-3f"></a>在路行时所有粮食。<a id="a-3g"></a>若求寂等力弱无堪。<a id="a-3h"></a>不能持者应以绳系。<a id="a-3i"></a>令彼持绳方为擎举。<a id="a-3j"></a>及以扶下并皆无犯。<a id="a-3k"></a>或令彼持绳暂为擎食。<a id="a-3l"></a>令其憩息。<a id="a-3m"></a>彼缘贼怖弃食逃走。<a id="a-3n"></a>可自持行无触宿过。<a id="a-3o"></a>若越河涧无余可求。<a id="a-3p"></a>亦遣持绳共擎而渡。<a id="a-3q"></a>若此两人无方得济。<a id="a-3r"></a>独持而渡。<a id="a-3s"></a>此亦非犯。<a id="a-3t"></a>僧祇米谷以车运载。<a id="a-3u"></a>若车欲覆应共扶正。<a id="a-3v"></a>若病苾刍须乘此车者。<a id="a-3w"></a>应避轼边。<a id="a-3x"></a>若乘船者应避柁处。<a id="a-3y"></a>晒谷米等有难缘来。<a id="a-3z"></a>若无人者应自收内。<a id="a-40"></a>若行险路无人可求。<a id="a-41"></a>若有食粮应自持去。<a id="a-42"></a>所到之处换易而食。<a id="a-43"></a>必无换人分为二分。<a id="a-44"></a>持一惠彼未近圆人。<a id="a-45"></a>持余一分。<a id="a-46"></a>共易而食。<a id="a-47"></a>此亦无者。<a id="a-48"></a>应一日中断食而行。<a id="a-49"></a>至第二日食一虎拳。<a id="a-4A"></a>第三日中食二虎拳。<a id="a-4B"></a>第四日已去随意饱食。<a id="a-4C"></a>若其粮食中途罄绝。<a id="a-4D"></a>见有饮食。<a id="a-4E"></a>无未近圆人可令授者。<a id="a-4F"></a>纵不作净及以不受。<a id="a-4G"></a>或自上树打果而食。<a id="a-4H"></a>并开无犯。<a id="a-4I"></a>若僧伽枪镬内煎酥乳等。<a id="a-4J"></a>涌沸流溢无人可使。<a id="a-4K"></a>应自挠搅勿令弃失。<a id="a-4L"></a>若苾刍晒曝药等难至无人。<a id="a-4M"></a>设自擎举无触宿罪。<a id="a-4N"></a>凡因难事所有开缘。<a id="a-4O"></a>至无难时皆不应作。<a id="a-4P"></a>若酥瓶等谓是煮染。<a id="a-4Q"></a>瓶器误触著者无犯。<a id="a-4R"></a>若错持此瓶欲上阁者。<a id="a-4S"></a>若未半阁道应放置地。<a id="a-4T"></a>若行过半即应擎出。<a id="a-4U"></a>凡饮非时浆。<a id="a-4V"></a>先须洗手漱口令净。<a id="a-4W"></a>然后饮之。<a id="a-4X"></a>若异此者得恶作罪。<a id="a-4Y"></a>然于口中常含津触。<a id="a-4Z"></a>欲求极净。<a id="a-4a"></a>此故无缘。<a id="a-4b"></a>应以澡豆及瞿摩等。<a id="a-4c"></a>和水揩唇周遍令净。<a id="a-4d"></a>再三水漱饮时非犯。<a id="a-4e"></a>若钵中有隙者。<a id="a-4f"></a>应再三洗之而用。<a id="a-4g"></a>若盛热食有腻浮上者无犯。<a id="a-4h"></a>若钵隙中有宿饭粒。<a id="a-4i"></a>应摘去之。<a id="a-4j"></a>水涤再三。<a id="a-4k"></a>设有余津食皆无犯。<a id="a-4l"></a>苾刍及尼各有触宿。<a id="a-4m"></a>两相换用者听食。<a id="a-4n"></a>若苾刍尼所有饮食。<a id="a-4o"></a>苾刍为举作彼物心。<a id="a-4p"></a>尼将施时得食境想六句。<a id="a-4q"></a>准上应思。</p>
  <p data-pb></p>
  <h2 id="a4r">不受食学处第三十九</h2>
  <p id="a4s">佛在室罗伐城给孤独园。<a id="a-4t"></a>时哥罗苾刍多住深摩舍那处。<a id="a-4u"></a>有诸俗人祠祭先灵。<a id="a-4v"></a>所有食饮自取而食。<a id="a-4w"></a>时俗讥谤云食人肉。<a id="a-4x"></a>恶声流布。<a id="a-4y"></a>法众惭耻。<a id="a-4z"></a>世尊因制他授方食。<a id="a-50"></a>既有授人堪为明证。<a id="a-51"></a>是时六众受与不受。<a id="a-52"></a>并皆取食。<a id="a-53"></a>事恼同前。<a id="a-54"></a>制斯学处。</p>
  <p id="a55">若复苾刍不受食举着口中而啖咽者。<a id="a-56"></a>除水及齿木。<a id="a-57"></a>波逸底迦。</p>
  <p id="a58">不受者。<a id="a-59"></a>谓不从授学人苾刍尼式叉摩拏求寂男求寂女并诸俗类而受得也。<a id="a-5A"></a>若猿猴熊罴有智知受非受者。<a id="a-5B"></a>此亦成受。<a id="a-5C"></a>受法有四。<a id="a-5D"></a>一须作意。<a id="a-5E"></a>二有授人。<a id="a-5F"></a>三自手受。<a id="a-5G"></a>四槃等置地手承一边。<a id="a-5H"></a>复有五种。<a id="a-5I"></a>一身授身受。<a id="a-5J"></a>二物授身受。<a id="a-5K"></a>三身授物受。<a id="a-5L"></a>四物授物受。<a id="a-5M"></a>五置地受。<a id="a-5N"></a>谓有方国嫌恶苾刍。<a id="a-5O"></a>作曼荼罗置钵于上。<a id="a-5P"></a>遥而指授遣置其中。<a id="a-5Q"></a>复有五种受法。<a id="a-5R"></a>一仰手受。<a id="a-5S"></a>二以床受。<a id="a-5T"></a>三木枯受。<a id="a-5U"></a>四衣角受。<a id="a-5V"></a>五安钵中受。<a id="a-5W"></a>有五种不成受。<a id="a-5X"></a>谓在界外若遥远处。<a id="a-5Y"></a>若在傍边。<a id="a-5Z"></a>若在背后。<a id="a-5a"></a>或时合手。<a id="a-5b"></a>与此相违便成受法。<a id="a-5c"></a>时有施主持诸供食。<a id="a-5d"></a>列在众前。<a id="a-5e"></a>本心拟施。<a id="a-5f"></a>家中火起弃食往救。<a id="a-5g"></a>无人授食。<a id="a-5h"></a>时将欲过。<a id="a-5i"></a>佛言。<a id="a-5j"></a>应作北洲心自取而食。<a id="a-5k"></a>若受得食有不受食堕中。<a id="a-5l"></a>若有净人更令其授。<a id="a-5m"></a>必无授者拨去食之。<a id="a-5n"></a>若汁堕中多却方食。<a id="a-5o"></a>若先受得小儿来触。<a id="a-5p"></a>更受方食。<a id="a-5q"></a>有五种尘。<a id="a-5r"></a>触尘非触尘净尘不净尘。<a id="a-5s"></a>及以微尘。<a id="a-5t"></a>若可了知应须更受。<a id="a-5u"></a>复有五尘。<a id="a-5v"></a>饭食衣花及以果尘。<a id="a-5w"></a>咸须受食。<a id="a-5x"></a>凡欲受食先须用心。<a id="a-5y"></a>或置钵中。<a id="a-5z"></a>或承以叶。<a id="a-60"></a>遣令置此遂堕余处。<a id="a-61"></a>更受方食。<a id="a-62"></a>授食之人不闲轨则。<a id="a-63"></a>而放盘上应更总受。<a id="a-64"></a>亦不应自取持与净人令授而食。<a id="a-65"></a>若是病人无人可得不受无犯。<a id="a-66"></a>凡看病人要须识知。<a id="a-67"></a>可不方与病人食。<a id="a-68"></a>言啖咽者。<a id="a-69"></a>谓在咽喉。<a id="a-6A"></a>又灌鼻时。<a id="a-6B"></a>先净洗手从他受取。<a id="a-6C"></a>然后灌之。<a id="a-6D"></a>由其入口。<a id="a-6E"></a>必吞咽故。<a id="a-6F"></a>除水及齿木者。<a id="a-6G"></a>水若浑浊鉴面不见。<a id="a-6H"></a>亦令他授。<a id="a-6I"></a>然诸浊水应用蒱萄及蘡[薁-ㄇ+囗]子。<a id="a-6J"></a>或以麨团内浊水中。<a id="a-6K"></a>水即澄清方堪饮用。<a id="a-6L"></a>若碱水碱卤水堪为盐用。<a id="a-6M"></a>此皆须受。<a id="a-6N"></a>若池河内有弃饭粒。<a id="a-6O"></a>取水滤用无犯。<a id="a-6P"></a>若水中有油酪腻津上覆。<a id="a-6Q"></a>应挠动滤用。<a id="a-6R"></a>若行路中见有辘轳汲水。<a id="a-6S"></a>或用酪瓶皮袋盛水。<a id="a-6T"></a>时及非时滤用无犯。<a id="a-6U"></a>后为难开不应常用。<a id="a-6V"></a>有五瓶瓨谓盛大小便及贮酒器。<a id="a-6W"></a>此不应用。<a id="a-6X"></a>应远弃之。<a id="a-6Y"></a>盛酥油瓶火烧去腻。<a id="a-6Z"></a>牛粪净洗。<a id="a-6a"></a>时及非时咸皆得用。<a id="a-6b"></a>或池水中浸之令净。<a id="a-6c"></a>若钵中盛饭有鸟来啄。<a id="a-6d"></a>去[此/束]四边。<a id="a-6e"></a>随意而食。<a id="a-6f"></a>秽处螥蝇触食非犯。<a id="a-6g"></a>诸盛水瓨应用甎木为盖。<a id="a-6h"></a>勿令虫入。<a id="a-6i"></a>若净水瓶傍口上穴。<a id="a-6j"></a>应用竹木盖塞。<a id="a-6k"></a>若瓶中水少恐洗手不足。<a id="a-6l"></a>应用叶饮。<a id="a-6m"></a>无人取叶用黄落叶。<a id="a-6n"></a>此若无者就连枝叶。<a id="a-6o"></a>或此亦无蹲踞一处。<a id="a-6p"></a>以瓶注口随意饮之。<a id="a-6q"></a>用齿木法事亦应知。<a id="a-6r"></a>谓于晨旦嚼用之时。<a id="a-6s"></a>得五种利。<a id="a-6t"></a>一决除热水。<a id="a-6u"></a>二能蠲冷癊。<a id="a-6v"></a>三令口清净。<a id="a-6w"></a>四乐欲饮食。<a id="a-6x"></a>五能明眼目。<a id="a-6y"></a>齿木有三种。<a id="a-6z"></a>长者十二指。<a id="a-70"></a>短者八指。<a id="a-71"></a>二内名中。<a id="a-72"></a>嚼用之时。<a id="a-73"></a>先以澡豆土屑净洗手已。<a id="a-74"></a>次洗齿木。<a id="a-75"></a>然后嚼之。<a id="a-76"></a>若嚼了已水洗方弃。<a id="a-77"></a>若乏水处于沙土中揩已而弃。<a id="a-78"></a>此由苾刍于前生中曾作毒蛇嚼齿木时不洗而弃。<a id="a-79"></a>有虫附近中毒而死。<a id="a-7A"></a>因斯世尊制洗方弃。<a id="a-7B"></a>然弃齿木及洟唾等。<a id="a-7C"></a>应于屏处再三弹指謦咳。<a id="a-7D"></a>然后方弃。<a id="a-7E"></a>若常行处若是净地。<a id="a-7F"></a>若好树边。<a id="a-7G"></a>少在老前。<a id="a-7H"></a>咸非嚼处。<a id="a-7I"></a>有三种事应在屏处。<a id="a-7J"></a>谓大小便及嚼齿木。<a id="a-7K"></a>若老病者畜承水器。<a id="a-7L"></a>此若无者。<a id="a-7M"></a>应临水窦嚼头寸许。<a id="a-7N"></a>令使柔软。<a id="a-7O"></a>然后徐徐揩齿龂牙。<a id="a-7P"></a>悉使周遍。<a id="a-7Q"></a>次用刮舌箄屈而净刮勿令极利。<a id="a-7R"></a>致使损伤。<a id="a-7S"></a>应用竹木鋀石铜铁。<a id="a-7T"></a>除诸宝物。<a id="a-7U"></a>余皆听作。<a id="a-7V"></a>若无箄者。<a id="a-7W"></a>应擘齿木为两片已。<a id="a-7X"></a>更互相揩。<a id="a-7Y"></a>准前应用。<a id="a-7Z"></a>若卒无齿木。<a id="a-7a"></a>应用豆屑。<a id="a-7b"></a>或干牛粪净洗口唇。<a id="a-7c"></a>然后方食。<a id="a-7d"></a>若食了已事亦同然。<a id="a-7e"></a>乃至未将净水。<a id="a-7f"></a>洗漱口内。<a id="a-7g"></a>食津不应辄咽。<a id="a-7h"></a>此中犯者不受不受想。<a id="a-7i"></a>或复生疑。<a id="a-7j"></a>咸得堕罪。<a id="a-7k"></a>次二句轻后二无犯。<a id="a-7l"></a>若行食人少俗家酥蜜等瓶。<a id="a-7m"></a>如法受已。<a id="a-7n"></a>苾刍应行。<a id="a-7o"></a>若僧家器物则不应触。<a id="a-7p"></a>行饼果等所有筐笼。<a id="a-7q"></a>苾刍先受俗人后捉。<a id="a-7r"></a>如其欲放苾刍在前俗人在后。<a id="a-7s"></a>苾刍行时先已成受俗人与者是新受。<a id="a-7t"></a>得诸有杂果分为三色。<a id="a-7u"></a>谓上中下。<a id="a-7v"></a>行时间取勿使不平。<a id="a-7w"></a>放果盂中堕向余处。<a id="a-7x"></a>齐手及处自取而食。<a id="a-7y"></a>此已成受。<a id="a-7z"></a>如若更远重应受之。</p>
  <p data-pb></p>
  <h2 id="a80">索美食学处第四十</h2>
  <p id="a81">佛在劫比罗伐窣睹国。<a id="a-82"></a>时六众苾刍受大名施主请。<a id="a-83"></a>既至宅已。<a id="a-84"></a>见其所设无堪食者。<a id="a-85"></a>遂诣余家求乞美膳。<a id="a-86"></a>得乳酪等。<a id="a-87"></a>饱足食已。<a id="a-88"></a>还至其舍更不能食。<a id="a-89"></a>因生讥议。<a id="a-8A"></a>事恼同前。<a id="a-8B"></a>制斯学处。</p>
  <p id="a8C">如世尊说。<a id="a-8D"></a>上妙饮食乳酪生酥鱼及肉。<a id="a-8E"></a>若苾刍无病。<a id="a-8F"></a>为己诣他家乞取食者。<a id="a-8G"></a>波逸底迦。</p>
  <p id="a8H">他家者。<a id="a-8I"></a>非亲族也。<a id="a-8J"></a>乞者他不先许。<a id="a-8K"></a>无病而乞无病而食。<a id="a-8L"></a>得波逸底迦及恶作罪。<a id="a-8M"></a>无病从乞有病而食乞。<a id="a-8N"></a>得小罪食时无犯。<a id="a-8O"></a>有病从乞无病而食。<a id="a-8P"></a>乞时无犯。<a id="a-8Q"></a>食得堕罪。<a id="a-8R"></a>第四无犯。<a id="a-8S"></a>若乞食时欲得余物者。<a id="a-8T"></a>他持食与报言。<a id="a-8U"></a>姊妹我饭已足。<a id="a-8V"></a>若彼问言。<a id="a-8W"></a>更何所须者。<a id="a-8X"></a>即便随情所欲从乞者无犯。<a id="a-8Y"></a>若彼施主告苾刍曰。<a id="a-8Z"></a>有所须者随意可索。<a id="a-8a"></a>或乞酪浆彼便施酪或从天龙药叉舍乞。<a id="a-8b"></a>皆无犯。</p>
  <p id="a8c">第五摄颂曰。</p>
  <p id="a8d">虫水二食舍　　无复往观军</p>
  <p id="a8e">两夜觌游兵　　打拟覆粗罪</p>
  <p data-pb></p>
  <h2 id="a8f">受用有虫水学处第四十一</h2>
  <p id="a8g">佛在憍闪毗国。<a id="a-8h"></a>时阐陀苾刍受用水时。<a id="a-8i"></a>害众生命。<a id="a-8j"></a>由用水事无悲烦恼。<a id="a-8k"></a>制斯学处。</p>
  <p id="a8l">若复苾刍知水有虫受用者。<a id="a-8m"></a>波逸底迦。</p>
  <p id="a8n">言受用者。<a id="a-8o"></a>有二种受用。<a id="a-8p"></a>一内受用。<a id="a-8q"></a>谓供身所须。<a id="a-8r"></a>二外受用。<a id="a-8s"></a>谓洗衣钵等。<a id="a-8t"></a>前之学处为营作故。<a id="a-8u"></a>局浇泥草。<a id="a-8v"></a>今此通论随何受用。<a id="a-8w"></a>若苾刍以贪嗔等心。<a id="a-8x"></a>或由忘念。<a id="a-8y"></a>或由渴乏受由虫水不问多少。<a id="a-8z"></a>或观不观有虫无虫。<a id="a-90"></a>作有虫想。<a id="a-91"></a>心无惭耻而不滤漉。<a id="a-92"></a>于瓶等中乃至饮一掬。<a id="a-93"></a>便得堕罪。<a id="a-94"></a>有说。<a id="a-95"></a>随以瓶等取水之时。<a id="a-96"></a>若用尽者。<a id="a-97"></a>方得堕罪。<a id="a-98"></a>若起心欲取。<a id="a-99"></a>得责心恶作。<a id="a-9A"></a>已起方便。<a id="a-9B"></a>得对说恶作。<a id="a-9C"></a>诸堕罪处类此应知。<a id="a-9D"></a>始终忘观亦得恶作。<a id="a-9E"></a>境想六句。<a id="a-9F"></a>四犯二非犯。<a id="a-9G"></a>有说。<a id="a-9H"></a>于无虫水作有虫想。<a id="a-9I"></a>亦得堕罪。<a id="a-9J"></a>有五种眼不应观水。<a id="a-9K"></a>一患疮眼。<a id="a-9L"></a>二睛翳眼。<a id="a-9M"></a>三狂乱眼。<a id="a-9N"></a>四老病眼。<a id="a-9O"></a>五天眼。<a id="a-9P"></a>由彼天眼与人事不同故不许观。<a id="a-9Q"></a>齐几许时应观其水。<a id="a-9R"></a>谓六牛竹车回转之顷。<a id="a-9S"></a>或心净已来观知无虫。<a id="a-9T"></a>设不滤漉饮亦无犯。<a id="a-9U"></a>不观不滤咸不合用。<a id="a-9V"></a>应知滤物有其五种。<a id="a-9W"></a>一谓方罗。<a id="a-9X"></a>二谓法瓶。<a id="a-9Y"></a>三君持迦。<a id="a-9Z"></a>四酌水罗。<a id="a-9a"></a>五谓衣角。<a id="a-9b"></a>若苾刍无滤罗等。<a id="a-9c"></a>不应往余村余寺。<a id="a-9d"></a>齐三拘卢舍。<a id="a-9e"></a>若所到之处。<a id="a-9f"></a>知无阙乏。<a id="a-9g"></a>不持去者无犯。<a id="a-9h"></a>谓知彼僧祇恒有净水。<a id="a-9i"></a>若于河井先知无虫。<a id="a-9j"></a>若同行伴下至一人持罗而去。<a id="a-9k"></a>然共行时应问彼云。<a id="a-9l"></a>罗共用不。<a id="a-9m"></a>或至别路或尔回还。<a id="a-9n"></a>能与我罗独持去不。<a id="a-9o"></a>如其许者可共俱往。<a id="a-9p"></a>若不尔者不应共去。<a id="a-9q"></a>若不问者。<a id="a-9r"></a>得恶作罪。<a id="a-9s"></a>若顺河流齐五拘卢舍。<a id="a-9t"></a>若不流河齐三拘卢舍。<a id="a-9u"></a>虽无滤罗去亦无犯。<a id="a-9v"></a>若顺河流一度观水无有虫者。<a id="a-9w"></a>齐一拘卢舍。<a id="a-9x"></a>随意饮用。<a id="a-9y"></a>然须中间无别河入。<a id="a-9z"></a>若不流水及逆流水。<a id="a-A0"></a>一度观时齐一寻内得用。<a id="a-A1"></a>有五种净水。<a id="a-A2"></a>一僧伽净。<a id="a-A3"></a>二别人净。<a id="a-A4"></a>三滤罗净。<a id="a-A5"></a>四涌泉净。<a id="a-A6"></a>五井水净。<a id="a-A7"></a>若知彼人是持戒者。<a id="a-A8"></a>存护生命纵不观察。<a id="a-A9"></a>得彼水时饮用无犯。<a id="a-AA"></a>凡一观水始从日出迄至明相。<a id="a-AB"></a>未出已来咸随受用。<a id="a-AC"></a>若取水时手捉滤罗久生劳倦。<a id="a-AD"></a>应用三股立拒罗系两边。<a id="a-AE"></a>若水駃不停虫多闷死。<a id="a-AF"></a>应于罗中安沙。<a id="a-AG"></a>若牛粪末承之令住。<a id="a-AH"></a>若作瓦碗铜碗缘穿三孔。<a id="a-AI"></a>各安绳锁系在三竿。<a id="a-AJ"></a>其水罗角置之碗内。<a id="a-AK"></a>下以盆器而承其水。<a id="a-AL"></a>瓨内观虫必须器满。<a id="a-AM"></a>若观水时虫细难见。<a id="a-AN"></a>应草莛示勿以指示。<a id="a-AO"></a>取水既讫罗置碗中。<a id="a-AP"></a>若近河池就彼倾覆。<a id="a-AQ"></a>必居原陆可放井中。<a id="a-AR"></a>不得悬虚罗翻井上。<a id="a-AS"></a>令虫闷绝。<a id="a-AT"></a>或致损生。<a id="a-AU"></a>应为放生器。<a id="a-AV"></a>作小罐子。<a id="a-AW"></a>上下各安两鼻。<a id="a-AX"></a>系以双绳罗覆此中。<a id="a-AY"></a>净水浇沥殷勤观察。<a id="a-AZ"></a>知无虫已正沉井内。<a id="a-Aa"></a>翻底拔之再三。<a id="a-Ab"></a>纵没勿令虫在罗。<a id="a-Ac"></a>须净洗晒曝令干。<a id="a-Ad"></a>若罗易坏者。<a id="a-Ae"></a>应以铜铁瓦器底安花孔。<a id="a-Af"></a>阔三四指。<a id="a-Ag"></a>高两三指以绢或叠系之而用。<a id="a-Ah"></a>若于寺中安僧伽水瓨。<a id="a-Ai"></a>应在便处并安木床。<a id="a-Aj"></a>或为甎座常须净洁。<a id="a-Ak"></a>时时应以茅草洗刷。<a id="a-Al"></a>勿令垢秽。<a id="a-Am"></a>若有臭气于阴处晒干。<a id="a-An"></a>若不净手不应辄触。<a id="a-Ao"></a>若有饮缘须将去者。<a id="a-Ap"></a>或铜瓦碗。<a id="a-Aq"></a>或于叶内持去。<a id="a-Ar"></a>其行水人须着净服。<a id="a-As"></a>勿以宿触衣裳触其瓨器。<a id="a-At"></a>诸小苾刍亦听行水。<a id="a-Au"></a>若有俗家来借瓨器。<a id="a-Av"></a>应与故者不可与新。<a id="a-Aw"></a>苾刍借时随意而与。<a id="a-Ax"></a>应以一房用贮器物。<a id="a-Ay"></a>铜器若少应共处安。<a id="a-Az"></a>如其多者别置一库(其放生罐一绳亦得承水之碗或置罗中)</p>
  <p data-pb></p>
  <h2 id="aB0">有食家强坐学处第四十二</h2>
  <p id="aB1">佛在室罗伐城给孤独园。<a id="a-B2"></a>时邬陀夷善解逆相预识人情。<a id="a-B3"></a>知彼男女欲行非法。<a id="a-B4"></a>即为女说法共相恼乱。<a id="a-B5"></a>由诣俗家事及淫烦恼。<a id="a-B6"></a>制斯学处。</p>
  <p id="aB7">若复苾刍知有食家强安坐者。<a id="a-B8"></a>波逸底迦。</p>
  <p id="aB9">言知者。<a id="a-BA"></a>识彼人心欲行交会。<a id="a-BB"></a>有食家者。<a id="a-BC"></a>女是男之食。<a id="a-BD"></a>男是女之食。<a id="a-BE"></a>谓男女行交会时更相受用。<a id="a-BF"></a>故名有食。<a id="a-BG"></a>强安坐者。<a id="a-BH"></a>不问舍主自纵己心。<a id="a-BI"></a>故云强坐。<a id="a-BJ"></a>此中犯者。<a id="a-BK"></a>谓彼男女各有淫心契合。<a id="a-BL"></a>此时欲行交会。<a id="a-BM"></a>苾刍染心强为说法。<a id="a-BN"></a>以妨其事令他嗔恨。<a id="a-BO"></a>在座坐时。<a id="a-BP"></a>便得堕罪。<a id="a-BQ"></a>有食有食想六句同前。<a id="a-BR"></a>若天女及半稚迦等。<a id="a-BS"></a>咸得恶作。<a id="a-BT"></a>为贼所逐避难潜形。<a id="a-BU"></a>无淫染心者无犯。</p>
  <p data-pb></p>
  <h2 id="aBV">有食家强立学处第四十三</h2>
  <p id="aBW">佛在室罗伐城给孤独园。<a id="a-BX"></a>邬陀夷苾刍前入俗舍。<a id="a-BY"></a>居门扇后自隐其身。<a id="a-BZ"></a>观行恶法。<a id="a-Ba"></a>彼人知已遂便讥骂。<a id="a-Bb"></a>事恼同前。<a id="a-Bc"></a>制斯学处。</p>
  <p id="aBd">若复苾刍知有食家在屏处强立者。<a id="a-Be"></a>波逸底迦。</p>
  <p id="aBf">言屏处者。<a id="a-Bg"></a>谓唯有二人前随屏露。<a id="a-Bh"></a>以坐为仪。<a id="a-Bi"></a>此但据屏以立为事。<a id="a-Bj"></a>乃至少时即得本罪。<a id="a-Bk"></a>若有难缘同前非犯。</p>
  <p data-pb></p>
  <h2 id="aBl">与无衣外道男女食学处第四十四</h2>
  <p id="aBm">佛在室罗伐城给孤独园。<a id="a-Bn"></a>时阿难陀苾刍饭食已讫。<a id="a-Bo"></a>即以残食。<a id="a-Bp"></a>与二无衣女人。<a id="a-Bq"></a>彼之二女一老一少。<a id="a-Br"></a>不审观察。<a id="a-Bs"></a>老与一饼少者与二。<a id="a-Bt"></a>老母语少者言。<a id="a-Bu"></a>彼与二饼意有所求。<a id="a-Bv"></a>汝宜备办。<a id="a-Bw"></a>由外道事讥嫌待缘烦恼。<a id="a-Bx"></a>制斯学处。</p>
  <p id="aBy">若复苾刍自手授与无衣外道。<a id="a-Bz"></a>及余外道男女食者。<a id="a-C0"></a>波逸底迦。</p>
  <p id="aC1">言无衣者。<a id="a-C2"></a>谓露形外道。<a id="a-C3"></a>言及余外道者。<a id="a-C4"></a>总收余类。<a id="a-C5"></a>自手与者。<a id="a-C6"></a>谓亲自手决心施与。<a id="a-C7"></a>此中犯者。<a id="a-C8"></a>谓是露形等外道男女。<a id="a-C9"></a>受者现前。<a id="a-CA"></a>苾刍授与。<a id="a-CB"></a>或堕手内。<a id="a-CC"></a>或落器中者。<a id="a-CD"></a>波逸底迦。<a id="a-CE"></a>若未堕时。<a id="a-CF"></a>得恶作罪。<a id="a-CG"></a>由自手与彼生憍慢无羞惭故。<a id="a-CH"></a>若不现前。<a id="a-CI"></a>或时弃地先出其分。<a id="a-CJ"></a>后方食者。<a id="a-CK"></a>咸得恶作。<a id="a-CL"></a>境想六句如上应知。<a id="a-CM"></a>若宗亲若病苦与时无犯。<a id="a-CN"></a>若欲出家与其共住。<a id="a-CO"></a>如广文说。</p>
  <p data-pb></p>
  <h2 id="aCP">观军学处第四十五</h2>
  <p id="aCQ">佛在室罗伐城给孤独园。<a id="a-CR"></a>时胜光王严整军旅。<a id="a-CS"></a>将欲征讨。<a id="a-CT"></a>时六众苾刍辄往观察。<a id="a-CU"></a>由观军事不寂静烦恼。<a id="a-CV"></a>制斯学处。</p>
  <p id="aCW">若复苾刍往观整装军者。<a id="a-CX"></a>波逸底迦。</p>
  <p id="aCY">言整装军者。<a id="a-CZ"></a>欲将战斗。<a id="a-Ca"></a>军有四种谓象马车步。<a id="a-Cb"></a>此中犯者。<a id="a-Cc"></a>去寺不远有大军众。<a id="a-Cd"></a>严整师旅欲挍兵旗。<a id="a-Ce"></a>苾刍往观。<a id="a-Cf"></a>假使不挍为挍而观。<a id="a-Cg"></a>初见之时。<a id="a-Ch"></a>便得堕罪。<a id="a-Ci"></a>设方便时。<a id="a-Cj"></a>得多恶作。<a id="a-Ck"></a>若观天龙阿苏罗等军。<a id="a-Cl"></a>亦得恶作。<a id="a-Cm"></a>乃至故心观鹑等斗。<a id="a-Cn"></a>并恶作罪。<a id="a-Co"></a>境想同前。<a id="a-Cp"></a>不犯者。<a id="a-Cq"></a>若贼军欲至须往观望知其远近。<a id="a-Cr"></a>若乞食遇见。<a id="a-Cs"></a>若军营近路。<a id="a-Ct"></a>若军来寺中。<a id="a-Cu"></a>若有难缘纵观无犯。</p>
  <p data-pb></p>
  <h2 id="aCv">军中过二宿学处第四十六</h2>
  <p id="aCw">佛在室罗伐城给孤独园。<a id="a-Cx"></a>时胜光王敕命军旅。<a id="a-Cy"></a>六众见已遂久停留。<a id="a-Cz"></a>事恼同前。<a id="a-D0"></a>制斯学处。</p>
  <p id="aD1">若复苾刍有因缘往军中。<a id="a-D2"></a>应齐二夜。<a id="a-D3"></a>若过宿者。<a id="a-D4"></a>波逸底迦。</p>
  <p id="aD5">此中犯者。<a id="a-D6"></a>相去不远。<a id="a-D7"></a>有整兵军。<a id="a-D8"></a>苾刍有缘受请诣彼。<a id="a-D9"></a>或有衣利引起贪心。<a id="a-DA"></a>而彼军营或整不整。<a id="a-DB"></a>作整兵心停留观察。<a id="a-DC"></a>至第三夜明相出时。<a id="a-DD"></a>便得堕罪。<a id="a-DE"></a>设方便时亦多恶作。<a id="a-DF"></a>不犯者。<a id="a-DG"></a>若为王等之所拘碍。<a id="a-DH"></a>若余难事者无犯。</p>
  <p data-pb></p>
  <h2 id="aDI">动乱兵军学处第四十七</h2>
  <p id="aDJ">佛在室罗伐城给孤独园。<a id="a-DK"></a>时六众苾刍诣整兵军所。<a id="a-DL"></a>动乱兵戈象马逃奔。<a id="a-DM"></a>令军慑怖。<a id="a-DN"></a>事恼同前。<a id="a-DO"></a>制斯学处。</p>
  <p id="aDP">若复苾刍在军中经二宿。<a id="a-DQ"></a>观整装军见先旗兵。<a id="a-DR"></a>若看布阵者。<a id="a-DS"></a>波逸底迦。</p>
  <p id="aDT">言整装军者。<a id="a-DU"></a>谓是装束临将战时。<a id="a-DV"></a>言先旗者。<a id="a-DW"></a>四种旗中见先引者。<a id="a-DX"></a>何谓四旗。<a id="a-DY"></a>一师子旗。<a id="a-DZ"></a>二大牛旗。<a id="a-Da"></a>三鲸鱼旗。<a id="a-Db"></a>四金翅鸟旗。<a id="a-Dc"></a>兵者四种兵中见首出者。<a id="a-Dd"></a>言布阵者。<a id="a-De"></a>阵有四种。<a id="a-Df"></a>一槊刀势。<a id="a-Dg"></a>二车辕势。<a id="a-Dh"></a>三半月势。<a id="a-Di"></a>四鹏翼势。<a id="a-Dj"></a>言散兵者。<a id="a-Dk"></a>除前所引余杂兵戎。<a id="a-Dl"></a>此中犯者。<a id="a-Dm"></a>观已整军。<a id="a-Dn"></a>即得堕罪。<a id="a-Do"></a>若未整军得恶作罪。<a id="a-Dp"></a>若观整军乃至散兵者。<a id="a-Dq"></a>俱得堕罪。<a id="a-Dr"></a>余并同前。<a id="a-Ds"></a>难缘非犯。</p>
  <p data-pb></p>
  <h2 id="aDt">打苾刍学处第四十八</h2>
  <p id="aDu">佛在室罗伐城给孤独园。<a id="a-Dv"></a>时邬陀夷因十七众不随其命。<a id="a-Dw"></a>遂便打之。<a id="a-Dx"></a>由结伴事不忍烦恼。<a id="a-Dy"></a>制斯学处。</p>
  <p id="aDz">若复苾刍嗔恚故不喜打苾刍者。<a id="a-E0"></a>波逸底迦。</p>
  <p id="aE1">言打者。<a id="a-E2"></a>若手指弹。<a id="a-E3"></a>若脚指蹴。<a id="a-E4"></a>若甎瓦等。<a id="a-E5"></a>若以草莛打着他者。<a id="a-E6"></a>随其所有手指多少。<a id="a-E7"></a>及以芥子草莛数量。<a id="a-E8"></a>还得尔许波逸底迦。<a id="a-E9"></a>若不著者。<a id="a-EA"></a>亦得尔许恶作之罪。<a id="a-EB"></a>若杀心而打。<a id="a-EC"></a>得窣吐罗。<a id="a-ED"></a>言苾刍者。<a id="a-EE"></a>若持戒若破戒。<a id="a-EF"></a>有苾刍相起苾刍想。<a id="a-EG"></a>或复生疑。<a id="a-EH"></a>皆得堕罪。<a id="a-EI"></a>若非苾刍作苾刍想疑。<a id="a-EJ"></a>或于柱壁。<a id="a-EK"></a>或于余事作掉乱心。<a id="a-EL"></a>而打拍者。<a id="a-EM"></a>咸得恶作。<a id="a-EN"></a>无犯者。<a id="a-EO"></a>不以嗔心为利益事。</p>
  <p data-pb></p>
  <h2 id="aEP">以手拟苾刍学处第四十九</h2>
  <p id="aEQ">缘与前同。<a id="a-ER"></a>以手拟为异。<a id="a-ES"></a>制斯学处。</p>
  <p id="aET">若复苾刍嗔恚故不喜。<a id="a-EU"></a>拟手向苾刍者。<a id="a-EV"></a>波逸底迦。</p>
  <p id="aEW">谓作打心而拟其手。<a id="a-EX"></a>初举手时。<a id="a-EY"></a>便得本罪。<a id="a-EZ"></a>若一举手向多苾刍。<a id="a-Ea"></a>随其多少准人得罪。<a id="a-Eb"></a>若与苾刍相嗔恨时。<a id="a-Ec"></a>应往诣彼求其忏摩。<a id="a-Ed"></a>不应嗔心未歇往求辞谢。<a id="a-Ee"></a>彼亦不得同师子行。<a id="a-Ef"></a>为坚鞕心不相容恕若不肯忍。<a id="a-Eg"></a>应遣智人方便和解。<a id="a-Eh"></a>速令诤息。<a id="a-Ei"></a>小者到彼嗔苾刍边至势分时。<a id="a-Ej"></a>即应礼拜。<a id="a-Ek"></a>彼应云无病。<a id="a-El"></a>若见苾刍斗诤之时。<a id="a-Em"></a>无朋党心而为挥解。<a id="a-En"></a>俗人斗处不应往看。<a id="a-Eo"></a>恐引为证。<a id="a-Ep"></a>故如上所说不顺行者。<a id="a-Eq"></a>咸得恶作。</p>
  <p data-pb></p>
  <h2 id="aEr">覆藏他粗罪学处第五十</h2>
  <p id="aEs">佛在室罗伐城给孤独园。<a id="a-Et"></a>时邬波难陀犯僧伽伐尸沙罪。<a id="a-Eu"></a>有达摩苾刍见。<a id="a-Ev"></a>恐其外说遂作是言。<a id="a-Ew"></a>尔亲教师我先知犯。<a id="a-Ex"></a>遏恶扬善。<a id="a-Ey"></a>曾不语人。<a id="a-Ez"></a>汝见我非理应藏覆。<a id="a-F0"></a>达摩闻已。<a id="a-F1"></a>向诸苾刍说。<a id="a-F2"></a>其事同前。<a id="a-F3"></a>覆藏烦恼。<a id="a-F4"></a>制斯学处。</p>
  <p id="aF5">若复苾刍知他苾刍有粗恶罪覆藏者。<a id="a-F6"></a>波逸底迦。</p>
  <p id="aF7">知者。<a id="a-F8"></a>谓自见知。<a id="a-F9"></a>或因他说。<a id="a-FA"></a>言苾刍者。<a id="a-FB"></a>若持戒若破戒。<a id="a-FC"></a>有苾刍相。<a id="a-FD"></a>皆曰苾刍。<a id="a-FE"></a>言粗罪者。<a id="a-FF"></a>谓初二部及此方便。<a id="a-FG"></a>覆藏即是掩覆其过。<a id="a-FH"></a>此中犯者。<a id="a-FI"></a>若见闻作覆藏心。<a id="a-FJ"></a>至明相出。<a id="a-FK"></a>便得堕罪。<a id="a-FL"></a>自余诸犯覆皆恶作。<a id="a-FM"></a>破戒人边设令发露。<a id="a-FN"></a>不成发露境想准知。<a id="a-FO"></a>无犯者。<a id="a-FP"></a>若说他时令自不安。<a id="a-FQ"></a>若命梵难。<a id="a-FR"></a>若破僧因缘为护此故。<a id="a-FS"></a>覆皆无犯。</p>
  <p id="aFT">第六摄颂曰。</p>
  <p id="aFU">伴恼触火浴　　同眠法非障</p>
  <p id="aFV">未舍求寂染　　收宝极炎时</p>
  <p data-pb></p>
  <h2 id="aFW">共至俗家不与食学处第五十一</h2>
  <p id="aFX">佛在室罗伐城。<a id="a-FY"></a>时邬波难陀与达摩苾刍。<a id="a-FZ"></a>先有嫌恶。<a id="a-Fa"></a>便以美言诱说。<a id="a-Fb"></a>将至俗家。<a id="a-Fc"></a>遂不与食。<a id="a-Fd"></a>令彼饥乏。<a id="a-Fe"></a>其事同前。<a id="a-Ff"></a>由不忍烦恼。<a id="a-Fg"></a>制斯学处。</p>
  <p id="aFh">若复苾刍语余苾刍。<a id="a-Fi"></a>作如是语。<a id="a-Fj"></a>具寿。<a id="a-Fk"></a>共汝诣俗家。<a id="a-Fl"></a>当与汝美好饮食。<a id="a-Fm"></a>令得饱满。<a id="a-Fn"></a>彼苾刍至俗家竟不与食。<a id="a-Fo"></a>语言具寿。<a id="a-Fp"></a>汝去。<a id="a-Fq"></a>我与汝共坐共语不乐。<a id="a-Fr"></a>我独坐独语乐。<a id="a-Fs"></a>作是语时。<a id="a-Ft"></a>欲令生恼者。<a id="a-Fu"></a>波逸底迦。</p>
  <p id="aFv">言俗家者。<a id="a-Fw"></a>谓婆罗门及余俗家。<a id="a-Fx"></a>言令得饱满者。<a id="a-Fy"></a>意欲不与饮食令受饥饿。<a id="a-Fz"></a>此中犯者。<a id="a-G0"></a>有苾刍相作苾刍想。<a id="a-G1"></a>为恼乱心。<a id="a-G2"></a>他领解时。<a id="a-G3"></a>便得堕罪。<a id="a-G4"></a>若恼授学人及以余人得恶作罪。<a id="a-G5"></a>若在尼寺。<a id="a-G6"></a>若天庙处。<a id="a-G7"></a>若外道家而恼乱者。<a id="a-G8"></a>皆恶作罪。<a id="a-G9"></a>若随医教为病令断食者无犯。</p>
  <p data-pb></p>
  <h2 id="aGA">触火学处第五十二</h2>
  <p id="aGB">佛在王舍城。<a id="a-GC"></a>因火烧树熏出黑蛇。<a id="a-GD"></a>诸苾刍见皆悉驰走。<a id="a-GE"></a>或以火头而遥打掷。<a id="a-GF"></a>因用火事不寂静烦恼。<a id="a-GG"></a>制斯学处。</p>
  <p id="aGH">若复苾刍无病为身。<a id="a-GI"></a>若自然火。<a id="a-GJ"></a>若教他然者。<a id="a-GK"></a>波逸底迦。</p>
  <p id="aGL">言无病者。<a id="a-GM"></a>若有病缘触亦非犯。<a id="a-GN"></a>言为身者。<a id="a-GO"></a>非为他也。<a id="a-GP"></a>言自然者。<a id="a-GQ"></a>若吹令发焰。<a id="a-GR"></a>若翻转火薪。<a id="a-GS"></a>若教他然者。<a id="a-GT"></a>谓令他然火。<a id="a-GU"></a>若为戏谑掉弄火头。<a id="a-GV"></a>若作半月像。<a id="a-GW"></a>若作车轮形。<a id="a-GX"></a>凡诸触火不在时中。<a id="a-GY"></a>若然若灭。<a id="a-GZ"></a>若忘念若掉举。<a id="a-Ga"></a>若气吹若投薪。<a id="a-Gb"></a>若动柴炭才动转时。<a id="a-Gc"></a>皆得堕罪。<a id="a-Gd"></a>若不解方言人。<a id="a-Ge"></a>若遣书等。<a id="a-Gf"></a>若现身相使然火时。<a id="a-Gg"></a>咸得恶作。<a id="a-Gh"></a>若翻覆糠[(麥-大+十)*弋]火。<a id="a-Gi"></a>或可于中烧饼而食。<a id="a-Gj"></a>虽在时内无心守持。<a id="a-Gk"></a>若发毛爪骨洟唾血等。<a id="a-Gl"></a>置火中者。<a id="a-Gm"></a>咸得恶作。<a id="a-Gn"></a>无犯者。<a id="a-Go"></a>谓在时中作心守持。<a id="a-Gp"></a>言时者。<a id="a-Gq"></a>谓为三宝邬波驮耶阿遮利耶。<a id="a-Gr"></a>若为诸余同净行者。<a id="a-Gs"></a>所有事业。<a id="a-Gt"></a>或时为己熏钵染衣熟诸饮食。<a id="a-Gu"></a>或寒或病所有营为。<a id="a-Gv"></a>作心守持。<a id="a-Gw"></a>乃至事讫中间忘念。<a id="a-Gx"></a>触时无犯。<a id="a-Gy"></a>言守持心者。<a id="a-Gz"></a>若欲触火应心念云。<a id="a-H0"></a>我今为作如是事。<a id="a-H1"></a>故须触此火。<a id="a-H2"></a>及为同梵行者。<a id="a-H3"></a>若欲灭时。<a id="a-H4"></a>应云为无事故须灭。<a id="a-H5"></a>若触师子等得恶作罪。<a id="a-H6"></a>作触火想有其六句。<a id="a-H7"></a>后二无犯。<a id="a-H8"></a>若放野火得窣吐罗罪。<a id="a-H9"></a>亦不应于石炭地上辄尔然火。<a id="a-HA"></a>应将甎石厚布方烧。<a id="a-HB"></a>若于廊庑及寺中庭然火之时。<a id="a-HC"></a>勿令熏屋。<a id="a-HD"></a>待烟尽已。<a id="a-HE"></a>方持入屋。<a id="a-HF"></a>若营作人所须之木。<a id="a-HG"></a>不应辄烧。<a id="a-HH"></a>若轻损时。<a id="a-HI"></a>得恶作罪。<a id="a-HJ"></a>为翻火聚应作铁锸。<a id="a-HK"></a>夜诵经时应炳灯烛。<a id="a-HL"></a>所须灯树应作一重若是僧物。<a id="a-HM"></a>听作多重。</p>
 </body>
</html>