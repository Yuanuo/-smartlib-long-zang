<!doctype html>
<html id="z3IBV9VrO" data-ver="1211">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本萨婆多部律摄卷第十二</h1>
  <h2 id="a2">与欲已更遮学处第五十三</h2>
  <p id="a3">尔时薄伽梵在室罗伐城给孤独园。<a id="a-4"></a>时邬波难陀。<a id="a-5"></a>大众为作舍置羯磨。<a id="a-6"></a>难陀知已向余苾刍。<a id="a-7"></a>作如是言。<a id="a-8"></a>我先与欲是不善与。<a id="a-9"></a>由与欲事不忍烦恼。<a id="a-A"></a>制斯学处。</p>
  <p id="aB">若复苾刍与他欲已后便悔。<a id="a-C"></a>言还我欲来不与汝者。<a id="a-D"></a>波逸底迦。</p>
  <p id="aE">言与欲已者。<a id="a-F"></a>谓僧伽有如法事先情许已。<a id="a-G"></a>后便悔者。<a id="a-H"></a>谓先与欲后起悔心。<a id="a-I"></a>言还我来者。<a id="a-J"></a>此出遮词。<a id="a-K"></a>谁知汝等取我欲去。<a id="a-L"></a>反于我等作不饶益。<a id="a-M"></a>此戒与前毁破学处有差别者。<a id="a-N"></a>前望羯磨事已先知。<a id="a-O"></a>此据不知。<a id="a-P"></a>但遮其欲。<a id="a-Q"></a>此中犯者。<a id="a-R"></a>已与他欲后生悔恨。<a id="a-S"></a>烦恼既生心无惭耻。<a id="a-T"></a>于所对境。<a id="a-U"></a>作苾刍想言告彼时。<a id="a-V"></a>便得堕罪。</p>
  <p data-pb></p>
  <h2 id="aW">与未近圆人同室宿过二夜学处第五十四</h2>
  <p id="aX">佛在室罗伐城给孤独园。<a id="a-Y"></a>如世尊说。<a id="a-Z"></a>常以月八日十五日。<a id="a-a"></a>大众同集。<a id="a-b"></a>共听经法。<a id="a-c"></a>便至夜半。<a id="a-d"></a>有老苾刍然明而卧。<a id="a-e"></a>梦见故二遂共交通。<a id="a-f"></a>讇言外闻遂生讥谤。<a id="a-g"></a>因制不应与未近圆人同一室宿。<a id="a-h"></a>亦复不得然明而卧。<a id="a-i"></a>日月光者无犯。<a id="a-j"></a>又因尊者罗怙罗及病苾刍。<a id="a-k"></a>开经二夜至第三夜。<a id="a-l"></a>令未近圆人出宿。<a id="a-m"></a>出宿之时不应驱遣。<a id="a-n"></a>使出寺外及离檐前。<a id="a-o"></a>但可离其房门势分。<a id="a-p"></a>若恐恶苾刍为破戒缘者。<a id="a-q"></a>至第三夜。<a id="a-r"></a>宜令求寂向善友房。<a id="a-s"></a>此若无者。<a id="a-t"></a>应共驱出罪恶苾刍。<a id="a-u"></a>或自将求寂余处而卧。<a id="a-v"></a>若自安居已不得往余处者。<a id="a-w"></a>应生心念为防护故。<a id="a-x"></a>于三月中与求寂同宿者无犯。<a id="a-y"></a>为于行路至出宿时。<a id="a-z"></a>有虎豹等恐惊怖者。<a id="a-10"></a>至第三夜。<a id="a-11"></a>当须警觉。<a id="a-12"></a>若其不能通夜觉者。<a id="a-13"></a>极至明相出时。<a id="a-14"></a>必不应睡。<a id="a-15"></a>若犹困乏者听睡无犯。<a id="a-16"></a>难时听许者无难。<a id="a-17"></a>不应行路有惊恐。<a id="a-18"></a>应遣在前自居其后。<a id="a-19"></a>若行困极。<a id="a-1A"></a>当与小食。<a id="a-1B"></a>时邬波难陀有二求寂。<a id="a-1C"></a>一名利刺。<a id="a-1D"></a>二名长大。<a id="a-1E"></a>过二夜共宿。<a id="a-1F"></a>并与俗人同处。<a id="a-1G"></a>由眠卧事不寂静烦恼。<a id="a-1H"></a>制斯学处。</p>
  <p id="a1I">若复苾刍与未近圆人同室宿过二夜者。<a id="a-1J"></a>波逸底迦。</p>
  <p id="a1K">言未近圆人者。<a id="a-1L"></a>除苾刍苾刍尼诸余人类。<a id="a-1M"></a>咸犯斯学。<a id="a-1N"></a>如是应知。<a id="a-1O"></a>至第三夜共女宿时。<a id="a-1P"></a>便犯两堕。<a id="a-1Q"></a>过二夜者。<a id="a-1R"></a>谓经二夜至第三夜。<a id="a-1S"></a>始从初卧即得恶作。<a id="a-1T"></a>明相出时。<a id="a-1U"></a>便得堕罪。<a id="a-1V"></a>言同室者。<a id="a-1W"></a>有四种室。<a id="a-1X"></a>一总覆总障。<a id="a-1Y"></a>如诸房舍及客堂楼观等。<a id="a-1Z"></a>上总遍覆四壁皆遮。<a id="a-1a"></a>二总覆多障。<a id="a-1b"></a>于其四壁少安窗户。<a id="a-1c"></a>三多覆总障。<a id="a-1d"></a>即四面舍于四边安壁中间。<a id="a-1e"></a>竖柱四檐内入。<a id="a-1f"></a>或低或平四多覆多障。<a id="a-1g"></a>谓三面舍。<a id="a-1h"></a>此于四面舍无其一边。<a id="a-1i"></a>若半覆半障。<a id="a-1j"></a>或多覆少障。<a id="a-1k"></a>或檐际等。<a id="a-1l"></a>并皆无犯。<a id="a-1m"></a>若过二夜净宿之时。<a id="a-1n"></a>与扇侘半择迦等。<a id="a-1o"></a>经明相者。<a id="a-1p"></a>得恶作罪。<a id="a-1q"></a>于未近圆作未圆想等六句。<a id="a-1r"></a>四犯二非犯。<a id="a-1s"></a>若崖坎下。<a id="a-1t"></a>或空树中者无犯。<a id="a-1u"></a>若与授学人同室者。<a id="a-1v"></a>亦应净宿。<a id="a-1w"></a>此授学人。<a id="a-1x"></a>与未近圆人亦净其宿。<a id="a-1y"></a>凡眠卧时。<a id="a-1z"></a>若有难缘无余床席。<a id="a-20"></a>应叠嗢呾罗僧伽为四重而卧其上。<a id="a-21"></a>以僧伽胝叠安头下。<a id="a-22"></a>或用覆身安呾婆娑。<a id="a-23"></a>以充内服。<a id="a-24"></a>凡卧息时右胁着床。<a id="a-25"></a>两足重垒。<a id="a-26"></a>身不动摇。<a id="a-27"></a>作光明想。<a id="a-28"></a>安住正念情无娆恼。<a id="a-29"></a>衣服不乱。<a id="a-2A"></a>于睡知量。<a id="a-2B"></a>念当早起。<a id="a-2C"></a>初夜后夜恒修善品。<a id="a-2D"></a>此是沙门眠息之法。<a id="a-2E"></a>若无病苦昼不应卧。<a id="a-2F"></a>若眠息时。<a id="a-2G"></a>有人相恼者。<a id="a-2H"></a>应向余处。</p>
  <p data-pb></p>
  <h2 id="a2I">不舍恶见违谏学处第五十五</h2>
  <p id="a2J">佛在室罗伐城给孤独园。<a id="a-2K"></a>时无相苾刍生罪恶见。<a id="a-2L"></a>欲令舍故。<a id="a-2M"></a>作白四羯磨。<a id="a-2N"></a>众开谏时犹尚不舍。<a id="a-2O"></a>由不善观事邪智烦恼。<a id="a-2P"></a>制斯学处。</p>
  <p id="a2Q">若复苾刍作如是语。<a id="a-2R"></a>我知佛所说法。<a id="a-2S"></a>欲是障碍者。<a id="a-2T"></a>习行之时。<a id="a-2U"></a>非是障碍。<a id="a-2V"></a>诸苾刍应语彼苾刍言。<a id="a-2W"></a>汝莫作是语。<a id="a-2X"></a>我知佛所说。<a id="a-2Y"></a>欲是障碍法者。<a id="a-2Z"></a>习行之时。<a id="a-2a"></a>非是障碍。<a id="a-2b"></a>汝莫谤世尊。<a id="a-2c"></a>谤世尊者不善。<a id="a-2d"></a>世尊不作是语。<a id="a-2e"></a>世尊以无量门。<a id="a-2f"></a>于诸欲法说为障碍。<a id="a-2g"></a>汝可弃舍如是恶见。<a id="a-2h"></a>诸苾刍如是谏时。<a id="a-2i"></a>舍者善。<a id="a-2j"></a>若不舍者。<a id="a-2k"></a>应可再三殷勤正谏。<a id="a-2l"></a>随教应诘令舍是事。<a id="a-2m"></a>舍者善。<a id="a-2n"></a>若不舍者。<a id="a-2o"></a>波逸底迦。</p>
  <p id="a2p">作如是语者。<a id="a-2q"></a>谓引世尊所说。<a id="a-2r"></a>虽有妻室获得沙门果。<a id="a-2s"></a>遂生恶见。<a id="a-2t"></a>世尊所说法者。<a id="a-2u"></a>一世尊说。<a id="a-2v"></a>二弟子说。<a id="a-2w"></a>由大圣力法兴于世。<a id="a-2x"></a>虽弟子说。<a id="a-2y"></a>亦名佛说。<a id="a-2z"></a>障碍法者。<a id="a-30"></a>谓五部罪。<a id="a-31"></a>非障碍者。<a id="a-32"></a>谓不能障沙门圣果。<a id="a-33"></a>此中犯者。<a id="a-34"></a>若苾刍心生恶见谓为正见。<a id="a-35"></a>云我所解最为殊胜。<a id="a-36"></a>实不从佛闻如是语。<a id="a-37"></a>但出自意说其文义。<a id="a-38"></a>不生惭耻。<a id="a-39"></a>邪说诳他。<a id="a-3A"></a>余苾刍见时应为屏谏。<a id="a-3B"></a>若不舍者。<a id="a-3C"></a>得恶作罪。<a id="a-3D"></a>次羯磨谏作初白竟。<a id="a-3E"></a>乃至第二羯磨竟。<a id="a-3F"></a>若不舍者。<a id="a-3G"></a>一一皆得恶作之罪。<a id="a-3H"></a>第三竟时。<a id="a-3I"></a>便得堕罪。<a id="a-3J"></a>应于大众中说悔其罪。</p>
  <p data-pb></p>
  <h2 id="a3K">随舍置人学处第五十六</h2>
  <p id="a3L">佛在室罗伐城给孤独园。<a id="a-3M"></a>时无相苾刍僧伽与作舍置羯磨。<a id="a-3N"></a>时邬波难陀与其同住。<a id="a-3O"></a>事恼同前。<a id="a-3P"></a>制斯学处。</p>
  <p id="a3Q">若复苾刍知如是语。<a id="a-3R"></a>人未为随法不舍恶见。<a id="a-3S"></a>共为言说。<a id="a-3T"></a>共住受用。<a id="a-3U"></a>同室而宿者。<a id="a-3V"></a>波逸底迦。</p>
  <p id="a3W">言未为随法不舍恶见者。<a id="a-3X"></a>虽得众法不欲随顺。<a id="a-3Y"></a>所陈恶见无改悔心。<a id="a-3Z"></a>设未顺众。<a id="a-3a"></a>若舍恶见者。<a id="a-3b"></a>虽与同住。<a id="a-3c"></a>无其堕罪。<a id="a-3d"></a>共为言说者。<a id="a-3e"></a>谓评论善恶受白事等。<a id="a-3f"></a>共住者。<a id="a-3g"></a>与作依止师。<a id="a-3h"></a>受用者。<a id="a-3i"></a>谓受供给。<a id="a-3j"></a>同室宿者。<a id="a-3k"></a>于前四种室中作如上事。<a id="a-3l"></a>宿经明相。<a id="a-3m"></a>皆得堕罪。<a id="a-3n"></a>方便得轻。<a id="a-3o"></a>若不知是被众舍弃。<a id="a-3p"></a>或身有病苦。<a id="a-3q"></a>或欲舍恶见。<a id="a-3r"></a>并无犯。</p>
  <p data-pb></p>
  <h2 id="a3s">摄受恶见求寂学处第五十七</h2>
  <p id="a3t">佛在室罗伐城给孤独园。<a id="a-3u"></a>有二求寂。<a id="a-3v"></a>一名利刺。<a id="a-3w"></a>二名长大。<a id="a-3x"></a>作诸恶行心无羞耻。<a id="a-3y"></a>见昔朋友得罗汉果。<a id="a-3z"></a>作是念言。<a id="a-40"></a>彼与我等旧行非法。<a id="a-41"></a>而今获得胜增上果。<a id="a-42"></a>故知犯罪非障圣果。<a id="a-43"></a>此恶见人众应开谏。<a id="a-44"></a>安在见处令离闻处。<a id="a-45"></a>大众和合秉白四法。<a id="a-46"></a>令舍恶见。<a id="a-47"></a>若作白已。<a id="a-48"></a>应往告知。<a id="a-49"></a>乃至羯磨一一皆尔。<a id="a-4A"></a>第三法竟。<a id="a-4B"></a>若不舍者。<a id="a-4C"></a>即应驱摈。<a id="a-4D"></a>不得同住。<a id="a-4E"></a>而邬波难陀遂便摄养。<a id="a-4F"></a>与共同住。<a id="a-4G"></a>事恼同前。<a id="a-4H"></a>制斯学处。</p>
  <p id="a4I">若复苾刍见有求寂。<a id="a-4J"></a>作如是语。<a id="a-4K"></a>我知佛所说法。<a id="a-4L"></a>欲是障碍者。<a id="a-4M"></a>习行之时。<a id="a-4N"></a>非是障碍。<a id="a-4O"></a>诸苾刍应语彼求寂言。<a id="a-4P"></a>汝莫作是语。<a id="a-4Q"></a>我知佛所说。<a id="a-4R"></a>欲是障碍法者。<a id="a-4S"></a>习行之时。<a id="a-4T"></a>非是障碍。<a id="a-4U"></a>汝莫谤世尊。<a id="a-4V"></a>谤世尊者不善。<a id="a-4W"></a>世尊不作是语。<a id="a-4X"></a>世尊以无量门。<a id="a-4Y"></a>于诸欲法说为障碍。<a id="a-4Z"></a>汝可弃舍如是恶见。<a id="a-4a"></a>诸苾刍语彼求寂时。<a id="a-4b"></a>舍此事者善。<a id="a-4c"></a>若不舍者。<a id="a-4d"></a>乃至二三随正应谏。<a id="a-4e"></a>随正应教。<a id="a-4f"></a>令舍是事。<a id="a-4g"></a>舍者善。<a id="a-4h"></a>若不舍者。<a id="a-4i"></a>诸苾刍应语彼求寂言。<a id="a-4j"></a>汝从今已去不应说言。<a id="a-4k"></a>如来应正等觉是我大师。<a id="a-4l"></a>若有尊宿及同梵行者。<a id="a-4m"></a>不应随行。<a id="a-4n"></a>如余求寂得与苾刍二夜同宿。<a id="a-4o"></a>汝今无是事。<a id="a-4p"></a>汝愚痴人可速灭去。<a id="a-4q"></a>若苾刍知是被摈求寂而摄受饶益。<a id="a-4r"></a>同室宿者。<a id="a-4s"></a>波逸底迦。</p>
  <p id="a4t">言摄受者。<a id="a-4u"></a>谓与依止。<a id="a-4v"></a>为饶益者。<a id="a-4w"></a>给彼衣钵。<a id="a-4x"></a>或教学业亦名饶益。<a id="a-4y"></a>与同室宿经初二日。<a id="a-4z"></a>各一堕罪。<a id="a-50"></a>至第三日得二堕罪。<a id="a-51"></a>若与依止及教读诵。<a id="a-52"></a>皆得堕罪。<a id="a-53"></a>凡不见罪等被舍置人。<a id="a-54"></a>共为受用。<a id="a-55"></a>皆得恶作余如前说。</p>
  <p data-pb></p>
  <h2 id="a56">着不坏色衣学处第五十八</h2>
  <p id="a57">佛在王舍城竹林园中。<a id="a-58"></a>时只利跋寠山大节会日。<a id="a-59"></a>远近城邑士女咸萃。<a id="a-5A"></a>歌管音乐并皆云集。<a id="a-5B"></a>是时乐者作如是议。<a id="a-5C"></a>我之管曲人皆见闻。<a id="a-5D"></a>未是殊妙。<a id="a-5E"></a>宜须改异。<a id="a-5F"></a>更作新奇。<a id="a-5G"></a>时有乐人取六众苾刍形像。<a id="a-5H"></a>变入管弦。<a id="a-5I"></a>既是新异人皆竞集。<a id="a-5J"></a>自余鼓乐无往看者。<a id="a-5K"></a>遂多得珍财。<a id="a-5L"></a>时六众苾刍闻斯事已。<a id="a-5M"></a>自相告曰。<a id="a-5N"></a>无识倡优摸我形状。<a id="a-5O"></a>将为舞乐。<a id="a-5P"></a>尚获多财。<a id="a-5Q"></a>岂若自为而不得物。<a id="a-5R"></a>既足衣钵无假乞求。<a id="a-5S"></a>遂于大会。<a id="a-5T"></a>众聚之时。<a id="a-5U"></a>着俗衣裳自为歌乐。<a id="a-5V"></a>诸有看人咸集于此。<a id="a-5W"></a>自外管弦并皆息唱。<a id="a-5X"></a>是时乐人自相告曰。<a id="a-5Y"></a>前为形状多获珍财。<a id="a-5Z"></a>今彼自为我无所得。<a id="a-5a"></a>可将珍货密赠六人。<a id="a-5b"></a>彼见哀怜必随我欲。<a id="a-5c"></a>时六众苾刍既受货已。<a id="a-5d"></a>住彼作乐。<a id="a-5e"></a>苾刍不应习学歌舞及往观听。<a id="a-5f"></a>此由染衣事不寂静烦恼。<a id="a-5g"></a>制斯学处。</p>
  <p id="a5h">若复苾刍得新衣。<a id="a-5i"></a>当作三种染坏色。<a id="a-5j"></a>若青若泥若赤随一而坏。<a id="a-5k"></a>若不作三种坏色而受用者。<a id="a-5l"></a>波逸底迦。</p>
  <p id="a5m">言新衣者。<a id="a-5n"></a>谓是体新非是新得名为新衣。<a id="a-5o"></a>衣有七种。<a id="a-5p"></a>具如上说。<a id="a-5q"></a>言青者。<a id="a-5r"></a>取诃梨勒。<a id="a-5s"></a>或研或捣和水成泥。<a id="a-5t"></a>涂铁器中停经一宿。<a id="a-5u"></a>和以暖水染物成青。<a id="a-5v"></a>非深青色。<a id="a-5w"></a>若泥者。<a id="a-5x"></a>谓是泥染。<a id="a-5y"></a>文云赤石是也。<a id="a-5z"></a>若赤者。<a id="a-60"></a>谓是树皮根茎枝叶花果。<a id="a-61"></a>堪染衣者皆得坏色。<a id="a-62"></a>言受用者。<a id="a-63"></a>谓是披着。<a id="a-64"></a>初擐体时。<a id="a-65"></a>即得堕罪。<a id="a-66"></a>此之方便皆得恶作。<a id="a-67"></a>下至拭钵巾拂足巾钵袋滤罗腰绦等。<a id="a-68"></a>咸须坏色点净而畜。<a id="a-69"></a>若其衣体。<a id="a-6A"></a>或经或纬。<a id="a-6B"></a>是不净物。<a id="a-6C"></a>不坏而披。<a id="a-6D"></a>皆得恶作。<a id="a-6E"></a>先坏色衣王贼夺去。<a id="a-6F"></a>后时重得旧净已成。<a id="a-6G"></a>若不坏色为不坏色想。<a id="a-6H"></a>六句如上。<a id="a-6I"></a>若重大衣帔是僧祇物。<a id="a-6J"></a>听留缕缋而受用之。<a id="a-6K"></a>亦不须染。<a id="a-6L"></a>不应露着出外游行。<a id="a-6M"></a>若要出时。<a id="a-6N"></a>表里皆须赤衣通覆。<a id="a-6O"></a>勿令外现。<a id="a-6P"></a>若缕缋尚露出者。<a id="a-6Q"></a>应截去之。<a id="a-6R"></a>若是别人物皆须作委寄法。<a id="a-6S"></a>而为受用。<a id="a-6T"></a>应对苾刍作如是说。<a id="a-6U"></a>具寿存念。<a id="a-6V"></a>此重大衣以某甲施主为委付者。<a id="a-6W"></a>我为彼想而受用之。<a id="a-6X"></a>第二第三亦如是说。</p>
  <p data-pb></p>
  <h2 id="a6Y">捉宝学处第五十九</h2>
  <p id="a6Z">佛在王舍城鹫峰山。<a id="a-6a"></a>尔时世尊于日初分执持衣钵。<a id="a-6b"></a>将尊者阿难陀。<a id="a-6c"></a>以为侍者。<a id="a-6d"></a>从鹫峰山诣王舍城乞食。<a id="a-6e"></a>遇天大雨水荡崖崩。<a id="a-6f"></a>见劫初人所安伏藏。<a id="a-6g"></a>光色晃曜。<a id="a-6h"></a>世尊告曰。<a id="a-6i"></a>阿难陀。<a id="a-6j"></a>汝应观。<a id="a-6k"></a>此是大害毒。<a id="a-6l"></a>阿难陀答言。<a id="a-6m"></a>大德世尊。<a id="a-6n"></a>实是可畏毒。<a id="a-6o"></a>去斯不远。<a id="a-6p"></a>有一采根果人。<a id="a-6q"></a>闻之生念。<a id="a-6r"></a>我于先来但见啮毒。<a id="a-6s"></a>至于害毒实未曾见。<a id="a-6t"></a>勿令于夜蜇害于我。<a id="a-6u"></a>试往观之。<a id="a-6v"></a>识其形状。<a id="a-6w"></a>既其至已见是伏藏。<a id="a-6x"></a>光彩外发。<a id="a-6y"></a>窃生是念。<a id="a-6z"></a>愿此害蛇恒蜇于我父母妻子所有眷属。<a id="a-70"></a>亦不辞痛。<a id="a-71"></a>遂将叶盖细细持归。<a id="a-72"></a>共诸亲族随意受用。<a id="a-73"></a>时未生怨王见其富盛。<a id="a-74"></a>遣使往察。<a id="a-75"></a>徐而问之。<a id="a-76"></a>汝于何处得王伏藏。<a id="a-77"></a>彼人报曰。<a id="a-78"></a>我实不得王家伏藏。<a id="a-79"></a>捉以送王。<a id="a-7A"></a>王自问曰。<a id="a-7B"></a>汝可实说得吾伏藏耶。<a id="a-7C"></a>彼人答言。<a id="a-7D"></a>我实不得。<a id="a-7E"></a>王问诸臣。<a id="a-7F"></a>违王教敕罪合如何。<a id="a-7G"></a>答云。<a id="a-7H"></a>合死。<a id="a-7I"></a>王言。<a id="a-7J"></a>此违我命。<a id="a-7K"></a>宜当准法。<a id="a-7L"></a>所有眷属皆系狱中。<a id="a-7M"></a>即将向杀处。<a id="a-7N"></a>彼人悲泣。<a id="a-7O"></a>随屠者行高声大唤。<a id="a-7P"></a>阿难陀此是害毒。<a id="a-7Q"></a>此是害毒。<a id="a-7R"></a>将刑有言法须返奏。<a id="a-7S"></a>使持此语返报于王。<a id="a-7T"></a>王曰。<a id="a-7U"></a>言不相当必有其义。<a id="a-7V"></a>汝可唤来。<a id="a-7W"></a>我自亲问。<a id="a-7X"></a>彼人具以昔缘而答。<a id="a-7Y"></a>王于三宝初始生信。<a id="a-7Z"></a>闻说此言不觉流泪。<a id="a-7a"></a>告彼人曰。<a id="a-7b"></a>汝缘世尊获斯珍宝。<a id="a-7c"></a>罪虽合死我今释放。<a id="a-7d"></a>并汝眷属。<a id="a-7e"></a>应将此物供养佛僧。<a id="a-7f"></a>既蒙释免遂办上供奉请佛僧。<a id="a-7g"></a>就其住宅。<a id="a-7h"></a>佛为说法踊跃欢喜。<a id="a-7i"></a>便获初果。<a id="a-7j"></a>缘斯不听苾刍捉宝。<a id="a-7k"></a>又邬波难陀往教射处。<a id="a-7l"></a>复往乐坊。<a id="a-7m"></a>怖其博士。<a id="a-7n"></a>令输饼直。<a id="a-7o"></a>卖尽弓矢戏具之属。<a id="a-7p"></a>终致贫穷。<a id="a-7q"></a>此是宝类。<a id="a-7r"></a>又邬波难陀于薜舍离取他童子璎珞云。<a id="a-7s"></a>是药叉神。<a id="a-7t"></a>物因受不净财。<a id="a-7u"></a>事过限废阙烦恼。<a id="a-7v"></a>制斯学处。</p>
  <p id="a7w">若复苾刍宝及宝类。<a id="a-7x"></a>若自捉教人捉。<a id="a-7y"></a>除在寺内及白衣舍。<a id="a-7z"></a>波逸底迦。<a id="a-80"></a>若在寺内及白衣舍见宝及宝类。<a id="a-81"></a>应作是念。<a id="a-82"></a>然后当取。<a id="a-83"></a>若有认者我当与之。<a id="a-84"></a>此是时。</p>
  <p id="a85">言宝者。<a id="a-86"></a>谓金银琉璃。<a id="a-87"></a>砗磲码瑙。<a id="a-88"></a>珊瑚虎魄。<a id="a-89"></a>商佉右旋。<a id="a-8A"></a>及牟萨罗帝青大青。<a id="a-8B"></a>日月光等。<a id="a-8C"></a>言宝类者。<a id="a-8D"></a>谓斗战具。<a id="a-8E"></a>所有兵刃。<a id="a-8F"></a>或管乐所须戏具杂物。<a id="a-8G"></a>自捉者。<a id="a-8H"></a>谓自身触。<a id="a-8I"></a>遣他者。<a id="a-8J"></a>谓教他触。<a id="a-8K"></a>寺内者。<a id="a-8L"></a>谓苾刍住处。<a id="a-8M"></a>因鹿子母遂开举捉。<a id="a-8N"></a>白衣舍者。<a id="a-8O"></a>谓俗人舍。<a id="a-8P"></a>捉他金囊欲为藏举者无犯。<a id="a-8Q"></a>此中行法者。<a id="a-8R"></a>凡得遗物。<a id="a-8S"></a>主若来索。<a id="a-8T"></a>应反问之。<a id="a-8U"></a>若记识同即宜还彼。<a id="a-8V"></a>若差互者此不应还。<a id="a-8W"></a>若于寺外见他物时。<a id="a-8X"></a>以叶草等盖覆令密不得于此为轻弃心。<a id="a-8Y"></a>无主来索收归住处。<a id="a-8Z"></a>私自举掌经七八日。<a id="a-8a"></a>无人索者收贮僧库。<a id="a-8b"></a>经五六月又无索者。<a id="a-8c"></a>应供僧伽。<a id="a-8d"></a>买牢器具。<a id="a-8e"></a>若后主索应劝喻彼令施僧伽。<a id="a-8f"></a>若不肯施。<a id="a-8g"></a>当酬本直。<a id="a-8h"></a>若索利者宜告之曰。<a id="a-8i"></a>由佛制戒还尔本物。<a id="a-8j"></a>更索其利是所不应。<a id="a-8k"></a>若宝装璎珞若臂钏等严身之具。<a id="a-8l"></a>若张弦乐器。<a id="a-8m"></a>若堪吹蠡角弓施弦[弓*替]箭有镞头。<a id="a-8n"></a>若像身中有佛舍利。<a id="a-8o"></a>如斯等类自触教他。<a id="a-8p"></a>皆得波逸底迦。<a id="a-8q"></a>方便之罪准果应知。<a id="a-8r"></a>若严身具不以宝装。<a id="a-8s"></a>及诸假宝弓无弦。<a id="a-8t"></a>箭无镞。<a id="a-8u"></a>未张乐器。<a id="a-8v"></a>蠡不堪吹。<a id="a-8w"></a>乃至结草为璎珞具。<a id="a-8x"></a>无舍利像及龙象额珠。<a id="a-8y"></a>自触教他。<a id="a-8z"></a>及作书等。<a id="a-90"></a>或坐宝座。<a id="a-91"></a>咸恶作罪。<a id="a-92"></a>若向天上触时无犯。<a id="a-93"></a>若先是兵刃。<a id="a-94"></a>打坏无堪者无犯。<a id="a-95"></a>亦不应着诸璎珞具。<a id="a-96"></a>必须执捉有舍利像。<a id="a-97"></a>及无舍利像作大师想。<a id="a-98"></a>然后方捉由是佛宝故。<a id="a-99"></a>若不守持心触得本罪。<a id="a-9A"></a>若月光珠及日光珠。<a id="a-9B"></a>为出水火触亦无犯。<a id="a-9C"></a>知是贼徒不应指示。<a id="a-9D"></a>若须水火应与。<a id="a-9E"></a>若触轮王七宝。<a id="a-9F"></a>随其所应得轻重罪。<a id="a-9G"></a>一得众教。<a id="a-9H"></a>二得堕罪。<a id="a-9I"></a>余四无犯(触女成残　　珠轮堕罪　　二恶象马　　无犯应知)</p>
  <p data-pb></p>
  <h2 id="a9J">非时浴学处第六十</h2>
  <p id="a9K">佛在王舍城竹林园中。<a id="a-9L"></a>时六众苾刍在温泉所。<a id="a-9M"></a>作诸调弄恼影胜王。<a id="a-9N"></a>由此为缘遂遮洗浴。<a id="a-9O"></a>身形臭气时俗讥嫌。<a id="a-9P"></a>因更开听半月中洗。<a id="a-9Q"></a>复听在时无过。<a id="a-9R"></a>由随自乐事过限烦恼。<a id="a-9S"></a>制斯学处。</p>
  <p id="a9T">若复苾刍半月应洗浴。<a id="a-9U"></a>故违而浴者。<a id="a-9V"></a>除余时。<a id="a-9W"></a>波逸底迦。<a id="a-9X"></a>余时者。<a id="a-9Y"></a>热时病时。<a id="a-9Z"></a>作时行时。<a id="a-9a"></a>风时雨时风雨时。<a id="a-9b"></a>此是时。</p>
  <p id="a9c">言故违者。<a id="a-9d"></a>谓违限齐而浴。<a id="a-9e"></a>热时者。<a id="a-9f"></a>谓春时。<a id="a-9g"></a>余有一月半。<a id="a-9h"></a>当作安居。<a id="a-9i"></a>即是四月初至五月十五日。<a id="a-9j"></a>及夏初一月。<a id="a-9k"></a>即五月十六日。<a id="a-9l"></a>至六月十五日。<a id="a-9m"></a>此两月半名极热时。<a id="a-9n"></a>病时者。<a id="a-9o"></a>若不洗浴身心不安。<a id="a-9p"></a>作时等者。<a id="a-9q"></a>义如上说。<a id="a-9r"></a>风时者。<a id="a-9s"></a>谓有微风吹动衣角。<a id="a-9t"></a>雨时者。<a id="a-9u"></a>乃至天雨有二三渧堕其身上。<a id="a-9v"></a>风雨时者。<a id="a-9w"></a>谓风雨俱有。<a id="a-9x"></a>初开半月浴因大热时。<a id="a-9y"></a>后听随意。<a id="a-9z"></a>更开病等。<a id="a-A0"></a>皆非是犯。<a id="a-A1"></a>此中犯者。<a id="a-A2"></a>若灌顶若入河池。<a id="a-A3"></a>若冷水若暖汤。<a id="a-A4"></a>于斯等处不作时心。<a id="a-A5"></a>守持而浴者。<a id="a-A6"></a>从上浇水流至于脐。<a id="a-A7"></a>若入河池水过脐上。<a id="a-A8"></a>得波逸底迦。<a id="a-A9"></a>若有要缘须渡河涧。<a id="a-AA"></a>若绕滩碛若过桥堤脚跌堕水。<a id="a-AB"></a>或时闷绝他以水浇。<a id="a-AC"></a>若在河池为学浮故。<a id="a-AD"></a>若遇天雨并皆无犯。<a id="a-AE"></a>若在时内须数洗者。<a id="a-AF"></a>应守持心方为沐浴。<a id="a-AG"></a>苾刍住处咸须净扫处。<a id="a-AH"></a>若宽大修治难遍者。<a id="a-AI"></a>当于要用处而扫拭之。<a id="a-AJ"></a>若至八日十五日。<a id="a-AK"></a>应鸣健稚合众共扫。<a id="a-AL"></a>众集之时应说法语。<a id="a-AM"></a>或圣默然。<a id="a-AN"></a>事讫应浴。<a id="a-AO"></a>礼制底已共相慰问。<a id="a-AP"></a>随意而去。<a id="a-AQ"></a>苾刍见地若净洒扫。<a id="a-AR"></a>或牛粪涂欲履践时。<a id="a-AS"></a>皆诵伽他。<a id="a-AT"></a>佛堂制底及幡幢竿。<a id="a-AU"></a>须蹈影过。<a id="a-AV"></a>亦诵伽他。<a id="a-AW"></a>若有方处地多暑热。<a id="a-AX"></a>亦随意浴。<a id="a-AY"></a>若触死尸亦应洗浴。<a id="a-AZ"></a>苾刍身死应检其尸。<a id="a-Aa"></a>若无虫者以火焚烧。<a id="a-Ab"></a>无暇烧者应弃水中。<a id="a-Ac"></a>或埋于地。<a id="a-Ad"></a>若有虫及天雨应共舆弃空野林中。<a id="a-Ae"></a>北首而卧。<a id="a-Af"></a>竹草支头。<a id="a-Ag"></a>以叶覆身面向南望。<a id="a-Ah"></a>当于殡处诵无常经。<a id="a-Ai"></a>复令能者说咒愿颂。<a id="a-Aj"></a>丧事既讫宜还本处。<a id="a-Ak"></a>其捉尸者连衣浴身。<a id="a-Al"></a>若不触者应洗手足。<a id="a-Am"></a>若剃发者亦在时摄。<a id="a-An"></a>若除爪甲应作剃刀形。<a id="a-Ao"></a>或斧刃形。<a id="a-Ap"></a>不得作稻粒形。<a id="a-Aq"></a>人头半月及乌鸟[此/束]。<a id="a-Ar"></a>不得揩使光泽。<a id="a-As"></a>应刮去尘垢。<a id="a-At"></a>若剃发者咸须总剃。<a id="a-Au"></a>不应留顶上朱涂。<a id="a-Av"></a>不应以铰刀翦发。<a id="a-Aw"></a>若在疮边随意翦之。<a id="a-Ax"></a>三隐处毛并不应剃。<a id="a-Ay"></a>若虫生或有疮。<a id="a-Az"></a>应告上座方剃。<a id="a-B0"></a>若胫腨毛近疮应剃。<a id="a-B1"></a>兰若苾刍发极长时。<a id="a-B2"></a>得齐两指。<a id="a-B3"></a>余不应尔。<a id="a-B4"></a>剃发之时。<a id="a-B5"></a>不应披三法服。<a id="a-B6"></a>应别畜一剃发之衣。<a id="a-B7"></a>此若无者可披僧脚崎。<a id="a-B8"></a>若无剃发人苾刍解者。<a id="a-B9"></a>应于屏处剃之。<a id="a-BA"></a>由此僧伽听畜剃刀等物。<a id="a-BB"></a>须者取用。<a id="a-BC"></a>若大众地洒扫净处。<a id="a-BD"></a>不应于中除弃爪发。<a id="a-BE"></a>若是老病及有风雨听随处剃。<a id="a-BF"></a>剃发竟时应以牛粪涂拭其地。<a id="a-BG"></a>次洗浴身老病乏水。<a id="a-BH"></a>应洗五支。<a id="a-BI"></a>谓头及手足。<a id="a-BJ"></a>若洗浴时应观。<a id="a-BK"></a>合不其浇水者。<a id="a-BL"></a>应着二衣。<a id="a-BM"></a>不应师子而洗野干。<a id="a-BN"></a>谓破戒人使持戒者。<a id="a-BO"></a>若是父母阿遮利耶邬波驮耶。<a id="a-BP"></a>此之四人纵是破戒亦应供养。<a id="a-BQ"></a>不应轻慢。<a id="a-BR"></a>若洗浴时不应辄使不信之人。<a id="a-BS"></a>及初信人。<a id="a-BT"></a>入于浴室。<a id="a-BU"></a>若洗浴时要须心念守持。<a id="a-BV"></a>我今欲洗在何时中。<a id="a-BW"></a>然后方浴。<a id="a-BX"></a>不得将甎石等磨揩髀腨。<a id="a-BY"></a>不应露体而浴。<a id="a-BZ"></a>可畜浴裙长四五肘阔一肘半。<a id="a-Ba"></a>不得复作。<a id="a-Bb"></a>若复作者恐虫住内。<a id="a-Bc"></a>将欲洗时应观其水无虫方浴。<a id="a-Bd"></a>若无裙者。<a id="a-Be"></a>应以树叶掩身屏处而浴。<a id="a-Bf"></a>若洗欲时虫着身者。<a id="a-Bg"></a>此水则不应浴。<a id="a-Bh"></a>若在河池洗浴竟时。<a id="a-Bi"></a>方便以手开掩浴裙。<a id="a-Bj"></a>渐渐出水勿令相着。<a id="a-Bk"></a>带小虫出。<a id="a-Bl"></a>若至岸边暂时蹲住。<a id="a-Bm"></a>然后偏抽捩除其水。<a id="a-Bn"></a>不应湿体披支伐罗。<a id="a-Bo"></a>若拭身巾。<a id="a-Bp"></a>或以洗裙拭去身水。<a id="a-Bq"></a>方可披衣。<a id="a-Br"></a>如上所说。<a id="a-Bs"></a>不顺行者。<a id="a-Bt"></a>咸恶作罪。</p>
  <p id="aBu">第七摄颂曰。</p>
  <p id="aBv">杀傍生故恼　　击擽水同眠</p>
  <p id="aBw">怖藏资索衣　　无根女同路</p>
  <p data-pb></p>
  <h2 id="aBx">杀傍生学处第六十一</h2>
  <p id="aBy">佛在室罗伐城给孤独园。<a id="a-Bz"></a>时邬陀夷苾刍往教射堂。<a id="a-C0"></a>自现己技作五箭法。<a id="a-C1"></a>轻忽人众。<a id="a-C2"></a>因害飞禽由傍生事。<a id="a-C3"></a>不忍无悲烦恼。<a id="a-C4"></a>制斯学处。</p>
  <p id="aC5">若复苾刍故断傍生命者。<a id="a-C6"></a>波逸底迦。</p>
  <p id="aC7">言故者。<a id="a-C8"></a>谓作傍生想故心而杀。<a id="a-C9"></a>言傍生者。<a id="a-CA"></a>谓乌禽蛇鼠等。<a id="a-CB"></a>断命者。<a id="a-CC"></a>令彼命根身中不续。<a id="a-CD"></a>此中犯者。<a id="a-CE"></a>若苾刍以自身手。<a id="a-CF"></a>若持器仗。<a id="a-CG"></a>或掷余物作杀心而打者。<a id="a-CH"></a>或当时死。<a id="a-CI"></a>或后命终。<a id="a-CJ"></a>皆得本罪。<a id="a-CK"></a>若不死者。<a id="a-CL"></a>得恶作罪。<a id="a-CM"></a>使癫狂者行杀害时。<a id="a-CN"></a>彼虽无犯。<a id="a-CO"></a>教者本罪。<a id="a-CP"></a>若遣书信若手印等。<a id="a-CQ"></a>令其行杀。<a id="a-CR"></a>命断之时。<a id="a-CS"></a>皆得恶作。<a id="a-CT"></a>境想六句亦如上说。<a id="a-CU"></a>复有处说。<a id="a-CV"></a>实非傍生作傍生想。<a id="a-CW"></a>亦得本罪。<a id="a-CX"></a>从心结重。<a id="a-CY"></a>若故杀彼而错杀此。<a id="a-CZ"></a>得恶作罪。<a id="a-Ca"></a>若无心当境者无犯。</p>
  <p data-pb></p>
  <h2 id="aCb">故恼苾刍学处第六十二</h2>
  <p id="aCc">佛在室罗伐城给孤独园。<a id="a-Cd"></a>时邬陀夷苾刍见十七众受近圆已作恼乱心。<a id="a-Ce"></a>而告之曰。<a id="a-Cf"></a>汝等虽蒙作法。<a id="a-Cg"></a>实不得戒。<a id="a-Ch"></a>何用劳心更求学业。<a id="a-Ci"></a>由戏笑事不寂静烦恼。<a id="a-Cj"></a>制斯学处。</p>
  <p id="aCk">若复苾刍故恼他苾刍。<a id="a-Cl"></a>乃至少时不乐。<a id="a-Cm"></a>以此为缘者。<a id="a-Cn"></a>波逸底迦。</p>
  <p id="aCo">言故恼者。<a id="a-Cp"></a>谓彼本心以恶作事。<a id="a-Cq"></a>令他生恼。<a id="a-Cr"></a>少时不乐者。<a id="a-Cs"></a>谓彼悔箭射心。<a id="a-Ct"></a>言以此为缘者。<a id="a-Cu"></a>谓以恼乱为缘。<a id="a-Cv"></a>此中犯者。<a id="a-Cw"></a>说他事时。<a id="a-Cx"></a>言或称理或不称理。<a id="a-Cy"></a>作触恼心。<a id="a-Cz"></a>谓时非时结界成不二。<a id="a-D0"></a>师有过汝可更受。<a id="a-D1"></a>汝于某处盗亲教师衣。<a id="a-D2"></a>或犯重罪。<a id="a-D3"></a>说是语时。<a id="a-D4"></a>他恼悔心生与不生。<a id="a-D5"></a>言说了时。<a id="a-D6"></a>便得堕罪。<a id="a-D7"></a>除近圆事及波罗市迦。<a id="a-D8"></a>若以余缘相恼乱者。<a id="a-D9"></a>咸得恶作。<a id="a-DA"></a>若授学人及不解语人。<a id="a-DB"></a>欲令生恼。<a id="a-DC"></a>亦得恶作。<a id="a-DD"></a>若作饶益心随顺律教。<a id="a-DE"></a>以理开导者。<a id="a-DF"></a>皆悉无犯。<a id="a-DG"></a>境想六句。<a id="a-DH"></a>两重四轻。<a id="a-DI"></a>于恶作事想疑等。<a id="a-DJ"></a>亦有六句。<a id="a-DK"></a>如上应思。</p>
  <p data-pb></p>
  <h2 id="aDL">以指击擽他学处第六十三</h2>
  <p id="aDM">佛在室罗伐城给孤独园。<a id="a-DN"></a>时十七众苾刍中有一人。<a id="a-DO"></a>被恼不乐。<a id="a-DP"></a>彼十六人共来愧谢。<a id="a-DQ"></a>以指击擽因笑过分。<a id="a-DR"></a>遂致命终。<a id="a-DS"></a>事恼同前。<a id="a-DT"></a>制斯学处。</p>
  <p id="aDU">若复苾刍以指击擽他者。<a id="a-DV"></a>波逸底迦。</p>
  <p id="aDW">若苾刍以一二指。<a id="a-DX"></a>乃至十指。<a id="a-DY"></a>击擽他时。<a id="a-DZ"></a>各获堕罪。<a id="a-Da"></a>若二人身俱顽痹而击擽者。<a id="a-Db"></a>得恶作罪。<a id="a-Dc"></a>苾刍苾刍想两重四轻。<a id="a-Dd"></a>于击擽想亦为六句。<a id="a-De"></a>若以指头示疮黡处者无犯。</p>
  <p data-pb></p>
  <h2 id="aDf">水中戏学处第六十四</h2>
  <p id="aDg">佛在室罗伐城给孤独园。<a id="a-Dh"></a>时十七众苾刍在阿市罗跋底河中戏。<a id="a-Di"></a>时胜光王见生讥嫌。<a id="a-Dj"></a>事恼同前。<a id="a-Dk"></a>制斯学处。</p>
  <p id="aDl">若复苾刍水中戏者。<a id="a-Dm"></a>波逸底迦。</p>
  <p id="aDn">言水中戏者。<a id="a-Do"></a>因九事生犯。<a id="a-Dp"></a>谓自喜教他喜。<a id="a-Dq"></a>自戏教他戏。<a id="a-Dr"></a>自跳教他跳。<a id="a-Ds"></a>掉举弄影。<a id="a-Dt"></a>身相打拍。<a id="a-Du"></a>此中犯相者。<a id="a-Dv"></a>谓在水中若出若没。<a id="a-Dw"></a>若去若来。<a id="a-Dx"></a>若拍水为鼓。<a id="a-Dy"></a>若自作若共他作。<a id="a-Dz"></a>若随三业所引起事。<a id="a-E0"></a>若苾刍作戏调想。<a id="a-E1"></a>初从座起着裙披衣。<a id="a-E2"></a>去至洗处。<a id="a-E3"></a>着洗裙入水中。<a id="a-E4"></a>随其深浅。<a id="a-E5"></a>或堪不堪。<a id="a-E6"></a>拟为戏调。<a id="a-E7"></a>一一皆得。<a id="a-E8"></a>方便恶作。<a id="a-E9"></a>若为戏笑。<a id="a-EA"></a>若浮若没。<a id="a-EB"></a>若去若还。<a id="a-EC"></a>或沿波下。<a id="a-ED"></a>或溯流上。<a id="a-EE"></a>若打水作乐画水波文。<a id="a-EF"></a>于水瓨中。<a id="a-EG"></a>或罐器内。<a id="a-EH"></a>若于羹碗以手打拍。<a id="a-EI"></a>作弦管音者。<a id="a-EJ"></a>咸得堕罪。<a id="a-EK"></a>若指弹作声。<a id="a-EL"></a>为戏调心。<a id="a-EM"></a>皆得恶作。<a id="a-EN"></a>若作取凉冷意腾搅水波。<a id="a-EO"></a>若渡河若学浮者无犯。<a id="a-EP"></a>如世尊说。<a id="a-EQ"></a>苾刍应习浮。<a id="a-ER"></a>恐有难缘不能浮渡。<a id="a-ES"></a>若以水洒弄他时随渧多少。<a id="a-ET"></a>咸得堕罪。<a id="a-EU"></a>为取凉冷水洒无犯。<a id="a-EV"></a>油等渧他者。<a id="a-EW"></a>得恶作罪。<a id="a-EX"></a>除水已外。<a id="a-EY"></a>若将余物而戏调者皆得恶作。<a id="a-EZ"></a>水作水想有其六句。<a id="a-Ea"></a>有说实非是水而为水想。<a id="a-Eb"></a>亦得堕罪。</p>
  <p data-pb></p>
  <h2 id="aEc">与女人同室宿学处第六十五</h2>
  <p id="aEd">佛在室罗伐城给孤独园。<a id="a-Ee"></a>时阿尼卢陀苾刍于无男子处。<a id="a-Ef"></a>与女人同一室宿。<a id="a-Eg"></a>女生染意。<a id="a-Eh"></a>请就家中设食供养。<a id="a-Ei"></a>强逼苾刍。<a id="a-Ej"></a>欲行非法。<a id="a-Ek"></a>由女人事讥嫌烦恼。<a id="a-El"></a>制斯学处。</p>
  <p id="aEm">若复苾刍共女人同室宿者。<a id="a-En"></a>波逸底迦。</p>
  <p id="aEo">言女人者。<a id="a-Ep"></a>谓是人女。<a id="a-Eq"></a>堪行非法手足相称。<a id="a-Er"></a>言同室者。<a id="a-Es"></a>四室如前。<a id="a-Et"></a>此中犯者。<a id="a-Eu"></a>苾刍与女一处同宿。<a id="a-Ev"></a>至明相出。<a id="a-Ew"></a>便得堕罪。<a id="a-Ex"></a>若明相未出。<a id="a-Ey"></a>得恶作罪。<a id="a-Ez"></a>若女在阁上苾刍在下。<a id="a-F0"></a>或复翻此。<a id="a-F1"></a>若有梯除去有户牢闭。<a id="a-F2"></a>若不去梯应安关钥。<a id="a-F3"></a>若令苾刍等而为守护。<a id="a-F4"></a>其守护人不应眠睡。<a id="a-F5"></a>若异此者便得堕罪。<a id="a-F6"></a>或虽同室以物遮障。<a id="a-F7"></a>使绝往来。<a id="a-F8"></a>若女在室外牢闭其户。<a id="a-F9"></a>或牧牛羊孤独舍中遮障同前。<a id="a-FA"></a>若以柴棘周匝围绕者无犯。<a id="a-FB"></a>若不尔者明相出时。<a id="a-FC"></a>咸得堕罪。<a id="a-FD"></a>若天龙女可见形者。<a id="a-FE"></a>及女傍生同处宿时。<a id="a-FF"></a>咸得恶作。<a id="a-FG"></a>小女傍生不堪行淫者无犯。<a id="a-FH"></a>若居丛薄。<a id="a-FI"></a>或在榛林。<a id="a-FJ"></a>密竹间空树内。<a id="a-FK"></a>庇崖坎荫树枝与女宿时。<a id="a-FL"></a>咸得恶作。<a id="a-FM"></a>无堪之女亦得恶作。<a id="a-FN"></a>长行屋宇门各别开。<a id="a-FO"></a>随有女处同宿得罪。<a id="a-FP"></a>女为女想。<a id="a-FQ"></a>有其六句。<a id="a-FR"></a>前四得罪。<a id="a-FS"></a>后二无犯。<a id="a-FT"></a>若苾刍先卧女人后来。<a id="a-FU"></a>苾刍不知亦得本罪。<a id="a-FV"></a>有说设无女人作有女想。<a id="a-FW"></a>亦得本罪。<a id="a-FX"></a>若有父母夫主等为守护者。<a id="a-FY"></a>同宿无犯。</p>
  <p data-pb></p>
  <h2 id="aFZ">恐怖苾刍学处第六十六</h2>
  <p id="aFa">佛在室罗伐城给孤独园。<a id="a-Fb"></a>时邬陀夷披着毛緂惊恐十七众云。<a id="a-Fc"></a>神鬼来。<a id="a-Fd"></a>令生恐怖。<a id="a-Fe"></a>由戏笑事不寂静烦恼。<a id="a-Ff"></a>制斯学处。</p>
  <p id="aFg">若复苾刍若自恐怖。<a id="a-Fh"></a>若教人恐怖他苾刍。<a id="a-Fi"></a>下至戏笑者。<a id="a-Fj"></a>波逸底迦。</p>
  <p id="aFk">下至戏笑者。<a id="a-Fl"></a>虽作调弄本为恼心。<a id="a-Fm"></a>此中犯者。<a id="a-Fn"></a>若苾刍于余苾刍作恐怖意。<a id="a-Fo"></a>以可恶事令生畏恼。<a id="a-Fp"></a>谓以色声香味触为惊怖事。<a id="a-Fq"></a>告彼人曰。<a id="a-Fr"></a>毕舍遮等欲来杀汝。<a id="a-Fs"></a>随彼怖不解其言义。<a id="a-Ft"></a>便得本罪。<a id="a-Fu"></a>若以可爱色声等事。<a id="a-Fv"></a>谓王欲来杀害汝者。<a id="a-Fw"></a>得恶作罪。<a id="a-Fx"></a>若于授学人及于余人为惊恼者。<a id="a-Fy"></a>得恶作罪。<a id="a-Fz"></a>若说地狱傍生饿鬼情存化导。<a id="a-G0"></a>彼虽生怖者无犯。<a id="a-G1"></a>苾刍苾刍想有其六句。<a id="a-G2"></a>初二本罪。<a id="a-G3"></a>后四轻罪。<a id="a-G4"></a>实无怖事作无怖想。<a id="a-G5"></a>亦有六句。<a id="a-G6"></a>有说设非苾刍作苾刍想。<a id="a-G7"></a>亦得堕罪。</p>
  <p data-pb></p>
  <h2 id="aG8">藏他衣钵学处第六十七</h2>
  <p id="aG9">佛在室罗伐城给孤独园。<a id="a-GA"></a>时十七众共六众苾刍在水而浴。<a id="a-GB"></a>时十七众在水中戏。<a id="a-GC"></a>没不疾出。<a id="a-GD"></a>是时六众收取其衣。<a id="a-GE"></a>藏草丛下舍之而去。<a id="a-GF"></a>事恼同前。<a id="a-GG"></a>制斯学处。</p>
  <p id="aGH">若复苾刍自藏苾刍苾刍尼。<a id="a-GI"></a>若正学女求寂求寂女衣钵及余资具。<a id="a-GJ"></a>若教人藏除余缘故。<a id="a-GK"></a>波逸底迦。</p>
  <p id="aGL">言正学女者。<a id="a-GM"></a>若曾嫁女年满二十。<a id="a-GN"></a>若是童女年满十八。<a id="a-GO"></a>应与正学法。<a id="a-GP"></a>作白二羯磨与之。<a id="a-GQ"></a>言正学法者。<a id="a-GR"></a>谓是六法及六随法。<a id="a-GS"></a>云何六法。</p>
  <p id="aGT">一者不得独在道行　　二者不得独渡河水</p>
  <p id="aGU">三者不得触丈夫身　　四者不得与男同宿</p>
  <p id="aGV">五者不得为媒嫁事　　六者不得覆尼重罪</p>
  <p id="aGW">颂曰。</p>
  <p id="aGX">不独在道行　　不独渡河水</p>
  <p id="aGY">不故触男子　　不与男同宿</p>
  <p id="aGZ">不为媒嫁事　　不覆尼重罪</p>
  <p id="aGa">云何六随法。</p>
  <p id="aGb">一者不捉属己金银　　二者不得剃隐处毛</p>
  <p id="aGc">三者不得垦掘生地　　四者不故断生草木</p>
  <p id="aGd">五者不得不受而食　　六者不得食曾触食</p>
  <p id="aGe">颂曰。</p>
  <p id="aGf">不得捉金等　　不除隐处毛</p>
  <p id="aGg">不掘于生地　　不坏生草等</p>
  <p id="aGh">不受食不餐　　曾触不应食</p>
  <p id="aGi">若正学女。<a id="a-Gj"></a>及求寂男女受戒法式。<a id="a-Gk"></a>如广文说。<a id="a-Gl"></a>言衣者。<a id="a-Gm"></a>谓应量衣。<a id="a-Gn"></a>合分别者。<a id="a-Go"></a>钵谓堪得守持。<a id="a-Gp"></a>言余资具者。<a id="a-Gq"></a>谓钵络饮水器腰绦针筒等。<a id="a-Gr"></a>言钵络者。<a id="a-Gs"></a>谓盛钵袋。<a id="a-Gt"></a>若用布作。<a id="a-Gu"></a>或用织网。<a id="a-Gv"></a>若是老病听畜杖络。<a id="a-Gw"></a>饮水器者。<a id="a-Gx"></a>谓小铜盏。<a id="a-Gy"></a>腰绦者。<a id="a-Gz"></a>听畜三种。<a id="a-H0"></a>一匾绦。<a id="a-H1"></a>二圆绦。<a id="a-H2"></a>三方绦。<a id="a-H3"></a>诸绳索类悉不应用。<a id="a-H4"></a>若更有余绮饰绦带。<a id="a-H5"></a>皆不合畜。<a id="a-H6"></a>金银庄严具是不净物。<a id="a-H7"></a>亦不应着。<a id="a-H8"></a>但是沙门合畜之物。<a id="a-H9"></a>得根本罪。<a id="a-HA"></a>不合畜者。<a id="a-HB"></a>得恶作罪。<a id="a-HC"></a>除余缘者。<a id="a-HD"></a>若恐有王贼等难。<a id="a-HE"></a>为其藏举者无犯。<a id="a-HF"></a>此中犯者。<a id="a-HG"></a>知是他物作故恼心。<a id="a-HH"></a>或复戏笑随彼前人生恼不恼。<a id="a-HI"></a>藏彼物时。<a id="a-HJ"></a>便得堕罪。<a id="a-HK"></a>若金银等器。<a id="a-HL"></a>若犯舍钵等。<a id="a-HM"></a>若不净三衣。<a id="a-HN"></a>若减量衣。<a id="a-HO"></a>若授学人物。<a id="a-HP"></a>若此部余部互为藏举。<a id="a-HQ"></a>及余沙门婆罗门等物。<a id="a-HR"></a>辄藏举者。<a id="a-HS"></a>咸得恶作。</p>
  <p data-pb></p>
  <h2 id="aHT">他寄衣不问主辄着学处第六十八</h2>
  <p id="aHU">佛在室罗伐城给孤独园。<a id="a-HV"></a>时邬波难陀以己三衣与依止弟子。<a id="a-HW"></a>弟子得已治染既讫。<a id="a-HX"></a>作己物心还寄师主。<a id="a-HY"></a>便往他方时。<a id="a-HZ"></a>彼师主辄取而着。<a id="a-Ha"></a>极令垢腻还安本处。<a id="a-Hb"></a>弟子后还见衣生恼。<a id="a-Hc"></a>由取衣事及废阙烦恼。<a id="a-Hd"></a>制斯学处。</p>
  <p id="aHe">若复苾刍受他寄衣。<a id="a-Hf"></a>后时不问主辄自着用者。<a id="a-Hg"></a>波逸底迦。</p>
  <p id="aHh">衣者。<a id="a-Hi"></a>谓三衣。<a id="a-Hj"></a>不问者。<a id="a-Hk"></a>不从他借用者披着。<a id="a-Hl"></a>此中犯者。<a id="a-Hm"></a>若苾刍与苾刍衣不问主。<a id="a-Hn"></a>自取而着。<a id="a-Ho"></a>不问不问想疑。<a id="a-Hp"></a>取衣着时。<a id="a-Hq"></a>二重二轻后二无犯。<a id="a-Hr"></a>授学人等衣及不净衣。<a id="a-Hs"></a>不借而用。<a id="a-Ht"></a>并得恶作。<a id="a-Hu"></a>若亲友物彼闻用时。<a id="a-Hv"></a>心欢喜者无犯。<a id="a-Hw"></a>有说虽实借得作不借想。<a id="a-Hx"></a>亦得堕罪。</p>
  <p data-pb></p>
  <h2 id="aHy">以众教罪谤清净苾刍学处第六十九</h2>
  <p id="aHz">佛在王舍城竹林园中。<a id="a-I0"></a>时蜜呾罗步弭迦见实力子。<a id="a-I1"></a>披衣拂着莲花色苾刍尼头。<a id="a-I2"></a>遂便谤彼犯众教罪。<a id="a-I3"></a>由同梵行事不忍。<a id="a-I4"></a>不寂静烦恼。<a id="a-I5"></a>制斯学处。</p>
  <p id="aI6">若复苾刍嗔恚故。<a id="a-I7"></a>知彼苾刍清净无犯。<a id="a-I8"></a>以无根僧伽伐尸沙法谤者。<a id="a-I9"></a>波逸底迦。</p>
  <p id="aIA">言无根者。<a id="a-IB"></a>谓无见闻疑根。<a id="a-IC"></a>僧伽伐尸沙者。<a id="a-ID"></a>于十三中随一一事谤者。<a id="a-IE"></a>谓非理出言。<a id="a-IF"></a>于不净人有十一事成犯。<a id="a-IG"></a>六事非犯。<a id="a-IH"></a>于清净人十事成犯。<a id="a-II"></a>五事无犯。<a id="a-IJ"></a>如上应知。<a id="a-IK"></a>以众教谤便得堕罪。<a id="a-IL"></a>若窣吐罗罪谤。<a id="a-IM"></a>若谤授学人。<a id="a-IN"></a>若前人不领解语。<a id="a-IO"></a>咸得恶作。<a id="a-IP"></a>净与不净作净想疑。<a id="a-IQ"></a>得波逸底迦。<a id="a-IR"></a>作不净心。<a id="a-IS"></a>得恶作罪。<a id="a-IT"></a>有说虽非苾刍作苾刍想。<a id="a-IU"></a>而谤他者。<a id="a-IV"></a>亦得堕罪。</p>
  <p data-pb></p>
  <h2 id="aIW">与女人同道行学处第七十</h2>
  <p id="aIX">佛在室罗伐城给孤独园。<a id="a-IY"></a>有诸苾刍从王舍城诣室罗伐悉底。<a id="a-IZ"></a>时有织师与妇共斗。<a id="a-Ia"></a>其妇遂便舍家而去。<a id="a-Ib"></a>苾刍见之。<a id="a-Ic"></a>与为同伴。<a id="a-Id"></a>在路而行。<a id="a-Ie"></a>是时织师随后寻见。<a id="a-If"></a>谓其詃诱打之次死。<a id="a-Ig"></a>由道行事讥嫌烦恼。<a id="a-Ih"></a>制斯学处。</p>
  <p id="aIi">若复苾刍共女人同道行。<a id="a-Ij"></a>更无男子。<a id="a-Ik"></a>乃至一村间者。<a id="a-Il"></a>波逸底迦。</p>
  <p id="aIm">言无男子者。<a id="a-In"></a>谓唯有女。<a id="a-Io"></a>言一村间者。<a id="a-Ip"></a>谓一拘卢舍。<a id="a-Iq"></a>若半拘卢舍。<a id="a-Ir"></a>皆得恶作。<a id="a-Is"></a>满拘卢舍。<a id="a-It"></a>皆得堕罪。<a id="a-Iu"></a>若无男子境想。<a id="a-Iv"></a>六句同前。<a id="a-Iw"></a>下二无犯。<a id="a-Ix"></a>女为女想。<a id="a-Iy"></a>亦有六句。<a id="a-Iz"></a>若化女天女龙女半稚迦女。<a id="a-J0"></a>若二根。<a id="a-J1"></a>若未堪行淫女。<a id="a-J2"></a>同路行时。<a id="a-J3"></a>咸得恶作。<a id="a-J4"></a>有说若无女作有女想。<a id="a-J5"></a>有男作无男想。<a id="a-J6"></a>亦得本罪。<a id="a-J7"></a>若过险路以女人为防援者。<a id="a-J8"></a>或时失道女人指示。<a id="a-J9"></a>斯皆无犯。</p>
  <p id="aJA">第八摄颂曰。</p>
  <p id="aJB">贼徒年未满　　掘地请违教</p>
  <p id="aJC">窃听默然去　　不敬酒非时</p>
  <p data-pb></p>
  <h2 id="aJD">与贼同道行学处第七十一</h2>
  <p id="aJE">佛在室罗伐城给孤独园。<a id="a-JF"></a>时有苾刍共兴易人偷关税者。<a id="a-JG"></a>同路而去。<a id="a-JH"></a>事恼同前。<a id="a-JI"></a>制斯学处。</p>
  <p id="aJJ">若复苾刍与贼商旅共同道行。<a id="a-JK"></a>乃至一村间者。<a id="a-JL"></a>波逸底迦。</p>
  <p id="aJM">言贼者。<a id="a-JN"></a>若窃盗若强夺。<a id="a-JO"></a>若偷税人。<a id="a-JP"></a>曲路而过。<a id="a-JQ"></a>言同道者。<a id="a-JR"></a>谓是险道。<a id="a-JS"></a>犯罪分齐如前应知。<a id="a-JT"></a>若弃贼前去。<a id="a-JU"></a>若癫狂病者无犯。<a id="a-JV"></a>贼伴贼伴想有其六句。<a id="a-JW"></a>有说非贼贼想亦得堕罪。</p>
 </body>
</html>