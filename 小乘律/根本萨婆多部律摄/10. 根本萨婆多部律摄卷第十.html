<!doctype html>
<html id="z3IBV9TrM" data-ver="1123">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本萨婆多部律摄卷第十</h1>
  <h2 id="a2">强恼触他学处第十七</h2>
  <p id="a3">尔时薄伽梵在室罗伐城给孤独园。<a id="a-4"></a>邬陀夷苾刍欲恼他故。<a id="a-5"></a>久在门外。<a id="a-6"></a>共人谈说。<a id="a-7"></a>夜唤开门入房强卧。<a id="a-8"></a>自恃陵他因生恼触。<a id="a-9"></a>其事同前。<a id="a-A"></a>由不忍烦恼。<a id="a-B"></a>制斯学处。</p>
  <p id="aC">若复苾刍于僧住处。<a id="a-D"></a>知诸苾刍先此处住。<a id="a-E"></a>后来于中故相恼触。<a id="a-F"></a>于彼卧具若坐若卧。<a id="a-G"></a>作如是念。<a id="a-H"></a>彼若生苦者。<a id="a-I"></a>自当避我去。<a id="a-J"></a>波逸底迦。</p>
  <p id="aK">知诸苾刍先此处住者。<a id="a-L"></a>或自先知。<a id="a-M"></a>或因他报。<a id="a-N"></a>故相恼触者。<a id="a-O"></a>谓故恃强力触恼前人。<a id="a-P"></a>卧具者。<a id="a-Q"></a>谓床座毡褥。<a id="a-R"></a>言生苦者。<a id="a-S"></a>谓礼敬时生苦。<a id="a-T"></a>或承事时供养时。<a id="a-U"></a>看病时请教时。<a id="a-V"></a>读诵时咨问时。<a id="a-W"></a>与欲时饮食时。<a id="a-X"></a>受施时坐卧等时。<a id="a-Y"></a>悉皆生苦。<a id="a-Z"></a>但使发心作恼他意。<a id="a-a"></a>令他生苦。<a id="a-b"></a>于僧住处皆得本罪。<a id="a-c"></a>于余住处咸得恶作。<a id="a-d"></a>设僧住处不作恼心。<a id="a-e"></a>强卧之时亦得恶作。<a id="a-f"></a>若有余缘者无犯。<a id="a-g"></a>此中犯者。<a id="a-h"></a>若他先住作先住想疑。<a id="a-i"></a>恼时堕罪。<a id="a-j"></a>非先住人作先住想疑。<a id="a-k"></a>是先住人作非先住想。<a id="a-l"></a>故为恼乱者。<a id="a-m"></a>亦得恶作。<a id="a-n"></a>若令未近圆人生恼触者。<a id="a-o"></a>得恶作罪。<a id="a-p"></a>于尼住处等令他恼时。<a id="a-q"></a>亦得恶作。<a id="a-r"></a>时邬陀夷广为恼触。<a id="a-s"></a>若见苾刍粗食不足。<a id="a-t"></a>劝令诵经竟夜不卧。<a id="a-u"></a>若见他得饱满美食。<a id="a-v"></a>令其彻晓端坐系念。<a id="a-w"></a>若是寒时遣居露地。<a id="a-x"></a>以冷水洒经夜为扇。<a id="a-y"></a>若在热时遣居密室。<a id="a-z"></a>近火而住。<a id="a-10"></a>盖以毛緂。<a id="a-11"></a>或于住处无大便处。<a id="a-12"></a>他置瓮器拟夜所须。<a id="a-13"></a>并皆打破。<a id="a-14"></a>令诸苾刍事有废阙。<a id="a-15"></a>遂于水窦放弃不净。<a id="a-16"></a>便将此事遍告白衣。<a id="a-17"></a>或故服泻药诈现病状。<a id="a-18"></a>寝卧于床。<a id="a-19"></a>令问病人久立劳倦。<a id="a-1A"></a>又于苾刍禅思读诵作业之处。<a id="a-1B"></a>令他起动妨彼进修。<a id="a-1C"></a>闻有怖至不许闭门。<a id="a-1D"></a>欲彼惊忙不得眠睡。<a id="a-1E"></a>苾刍不应大小行处久卧门边。<a id="a-1F"></a>妨诸来者。<a id="a-1G"></a>凡作故心恼苾刍者。<a id="a-1H"></a>咸得堕罪。<a id="a-1I"></a>又亦不应于大小便处久作经行。<a id="a-1J"></a>到此室时不依大小。<a id="a-1K"></a>在前至者即应先入。<a id="a-1L"></a>便利既了不应久住。<a id="a-1M"></a>洗足之处须依长幼。<a id="a-1N"></a>僧伽器物下至染器。<a id="a-1O"></a>在前用者皆待事毕。<a id="a-1P"></a>不得依年大小夺。<a id="a-1Q"></a>先用者亦不应器中安少染汁。<a id="a-1R"></a>作留滞心废他所用。<a id="a-1S"></a>读诵经时先来已坐。<a id="a-1T"></a>不应依大小令彼起避。<a id="a-1U"></a>僧伽剃刀若用了时。<a id="a-1V"></a>应复本处。<a id="a-1W"></a>不应。<a id="a-1X"></a>留举更备后须。<a id="a-1Y"></a>此等不依行者。<a id="a-1Z"></a>咸得恶作。</p>
  <p data-pb></p>
  <h2 id="a1a">故放身坐卧脱脚床学处第十八</h2>
  <p id="a1b">佛在室罗伐城给孤独园。<a id="a-1c"></a>时邬波难陀由怀忿恚。<a id="a-1d"></a>坐脱脚床打伤乞食苾刍。<a id="a-1e"></a>事恼同前。<a id="a-1f"></a>制斯学处。</p>
  <p id="a1g">若复苾刍于僧住处。<a id="a-1h"></a>知重房棚上脱脚床。<a id="a-1i"></a>及余坐物。<a id="a-1j"></a>放身坐卧者。<a id="a-1k"></a>波逸底迦。<a id="a-1l"></a>言僧伽住处者。<a id="a-1m"></a>已如上说若于僧伽房舍。<a id="a-1n"></a>而坐卧脱脚床者。<a id="a-1o"></a>便得堕罪。<a id="a-1p"></a>若余房者得恶作罪。<a id="a-1q"></a>言知重房棚上者。<a id="a-1r"></a>谓是草室棚阁显非牢固。<a id="a-1s"></a>复不防备。<a id="a-1t"></a>若屋牢固为防备者无犯。<a id="a-1u"></a>脱脚床者。<a id="a-1v"></a>谓插脚床。<a id="a-1w"></a>虽是插脚逆楔牢者无犯。<a id="a-1x"></a>坐物者。<a id="a-1y"></a>谓是诸余插脚小床。<a id="a-1z"></a>放身坐卧者。<a id="a-20"></a>谓情怀掉戏恣放其身。<a id="a-21"></a>得波逸底迦。<a id="a-22"></a>非掉戏者无犯。<a id="a-23"></a>脱脚境想六句。<a id="a-24"></a>二堕两轻。<a id="a-25"></a>后二非犯。<a id="a-26"></a>如是准知。<a id="a-27"></a>住处住处想亦为六句。<a id="a-28"></a>初二堕罪次皆恶作。<a id="a-29"></a>若板棚上若脚下安替。<a id="a-2A"></a>或仰置者无犯。</p>
  <p data-pb></p>
  <h2 id="a2B">用虫水学处第十九</h2>
  <p id="a2C">佛在憍闪毗国。<a id="a-2D"></a>时阐陀苾刍用有虫水。<a id="a-2E"></a>由用水事无慈悲烦恼故。<a id="a-2F"></a>制斯学处。<a id="a-2G"></a>若复苾刍知水有虫自浇草土。<a id="a-2H"></a>若和牛粪及教人浇者。<a id="a-2I"></a>波逸底迦。</p>
  <p id="a2J">言知者。<a id="a-2K"></a>不知有虫无犯。<a id="a-2L"></a>言有虫者。<a id="a-2M"></a>自观有虫他观有虫。<a id="a-2N"></a>不观有虫。<a id="a-2O"></a>客来虫俱生虫。<a id="a-2P"></a>总有二种虫。<a id="a-2Q"></a>一谓眼见。<a id="a-2R"></a>二是滤得。<a id="a-2S"></a>斯等滤用。<a id="a-2T"></a>或可去虫。<a id="a-2U"></a>或取无虫处用。<a id="a-2V"></a>或可信人。<a id="a-2W"></a>言水无虫斯并无犯。<a id="a-2X"></a>此中言水亦收浆醋等物。<a id="a-2Y"></a>若草土牛粪涂地泥墙。<a id="a-2Z"></a>自作使人并皆同犯。<a id="a-2a"></a>于有虫水作有虫想疑。<a id="a-2b"></a>咸得堕罪。<a id="a-2c"></a>二轻二无犯。<a id="a-2d"></a>纵无虫水不应辄弃。<a id="a-2e"></a>得恶作罪。<a id="a-2f"></a>应须散洒。<a id="a-2g"></a>或向窦边齐一肘来。<a id="a-2h"></a>是其倾处。<a id="a-2i"></a>应作洗浴处并濯足处。<a id="a-2j"></a>应近井边叠甎而作。<a id="a-2k"></a>四边高一肘大如一床。<a id="a-2l"></a>一边通孔。<a id="a-2m"></a>遍以灰泥中间甎砌。<a id="a-2n"></a>若老病者听作洗足。<a id="a-2o"></a>瓦盆底稍高起。<a id="a-2p"></a>状如象迹。<a id="a-2q"></a>若僧伽物举处令众共知。<a id="a-2r"></a>或水窦边莫令亏损。<a id="a-2s"></a>若别人物安房门扇后。<a id="a-2t"></a>或覆床下。<a id="a-2u"></a>若金银等器。<a id="a-2v"></a>咸不应畜。<a id="a-2w"></a>凡是洗钵及洗足处。<a id="a-2x"></a>有水沾地应作曼荼罗形如槊刃。<a id="a-2y"></a>或随水流势。<a id="a-2z"></a>若正方正圆作者。<a id="a-30"></a>得恶作罪。<a id="a-31"></a>若为三宝作曼荼罗者。<a id="a-32"></a>则形无定。<a id="a-33"></a>制其滤水罗放生之法。<a id="a-34"></a>广如余处。</p>
  <p data-pb></p>
  <h2 id="a35">造大寺过限学处第二十</h2>
  <p id="a36">佛在憍闪毗国。<a id="a-37"></a>时六众苾刍于一日中造成住处。<a id="a-38"></a>不开水窦。<a id="a-39"></a>状若方篅。<a id="a-3A"></a>平阁三层。<a id="a-3B"></a>因雨隤毁。<a id="a-3C"></a>致招讥谤。<a id="a-3D"></a>由住处事轻心烦恼。<a id="a-3E"></a>制斯学处。<a id="a-3F"></a>若复苾刍作大住处。<a id="a-3G"></a>于门梐边应安横扂及诸窗牖。<a id="a-3H"></a>并安水窦。<a id="a-3I"></a>若起墙时。<a id="a-3J"></a>是湿泥者。<a id="a-3K"></a>应二三重齐横扂处。<a id="a-3L"></a>若过者波逸底迦。<a id="a-3M"></a>言大住处者。<a id="a-3N"></a>有二种大。<a id="a-3O"></a>一形量大。<a id="a-3P"></a>二施物大。<a id="a-3Q"></a>此据形大有主为作。<a id="a-3R"></a>凡造住处。<a id="a-3S"></a>或自作教他作。<a id="a-3T"></a>应安门枢户扇并横扂窗窦等事。<a id="a-3U"></a>齐横扂处者。<a id="a-3V"></a>此出一日休息限齐。<a id="a-3W"></a>谓用湿泥为壁。<a id="a-3X"></a>或时和草。<a id="a-3Y"></a>若过限齐者。<a id="a-3Z"></a>便得本罪。<a id="a-3a"></a>若有别人为众兴造。<a id="a-3b"></a>告苾刍曰。<a id="a-3c"></a>我解营作。<a id="a-3d"></a>假令高大亦不倾隤。<a id="a-3e"></a>苾刍信之。<a id="a-3f"></a>斯亦无犯。<a id="a-3g"></a>或时干墼及以熟甎木石等成便无限齐。<a id="a-3h"></a>若湿泥者于其限外着一团时。<a id="a-3i"></a>便得恶作。<a id="a-3j"></a>若遍匝者便得本罪。<a id="a-3k"></a>湿泥湿泥想疑有其六句。<a id="a-3l"></a>初重次轻。<a id="a-3m"></a>后二无犯。<a id="a-3n"></a>遣书作时。<a id="a-3o"></a>但得恶作。<a id="a-3p"></a>虽是湿泥覆以草席。<a id="a-3q"></a>虽遭雨水无惧崩隤。<a id="a-3r"></a>或时施主须遣急营。<a id="a-3s"></a>限齐虽过。<a id="a-3t"></a>斯皆非犯。</p>
  <p id="a3u">第三摄颂曰。</p>
  <p id="a3v">不差至日暮　　为食二种衣</p>
  <p id="a3w">同路及乘船　　二屏教化食</p>
  <p data-pb></p>
  <h2 id="a3x">众不差教授苾刍尼学处第二十一</h2>
  <p id="a3y">佛在室罗伐城给孤独园。<a id="a-3z"></a>时六众苾刍各任自意。<a id="a-40"></a>辄出界外共相差遣。<a id="a-41"></a>或居界内不取他欲。<a id="a-42"></a>或阙德强差往尼寺中。<a id="a-43"></a>辄为教授。<a id="a-44"></a>此由尼事贪心希望。<a id="a-45"></a>招世讥嫌。<a id="a-46"></a>待缘烦恼。<a id="a-47"></a>制斯学处。<a id="a-48"></a>若复苾刍众不差遣。<a id="a-49"></a>自往教诫苾刍尼者。<a id="a-4A"></a>除获胜法。<a id="a-4B"></a>波逸底迦。</p>
  <p id="a4C">此十学处起由尼者。<a id="a-4D"></a>事及烦恼与此皆同。<a id="a-4E"></a>其中别者。<a id="a-4F"></a>第三由不忍故。<a id="a-4G"></a>第八由邬波斯迦。<a id="a-4H"></a>言不差者。<a id="a-4I"></a>谓非白二众共差遣。<a id="a-4J"></a>有四过失差不成差。<a id="a-4K"></a>谓界日众人。<a id="a-4L"></a>界谓界外差。<a id="a-4M"></a>日非长净日。<a id="a-4N"></a>众者人不集。<a id="a-4O"></a>人谓七德亏。<a id="a-4P"></a>言七德者。<a id="a-4Q"></a>一者持戒。<a id="a-4R"></a>二者多闻。<a id="a-4S"></a>三者住位耆宿。<a id="a-4T"></a>四者善都城语。<a id="a-4U"></a>五者不曾以身污苾刍尼。<a id="a-4V"></a>设曾身污苾刍尼者。<a id="a-4W"></a>其罪已如法悔除。<a id="a-4X"></a>六者于八他胜法所有开遮能广宣说。<a id="a-4Y"></a>七于八尊重法能善开演。<a id="a-4Z"></a>言八他胜法者。<a id="a-4a"></a>四同苾刍。<a id="a-4b"></a>余四有异。<a id="a-4c"></a>一谓眼膝中间所有身分。<a id="a-4d"></a>共染心男子相触受乐。<a id="a-4e"></a>二谓本心为不净行。<a id="a-4f"></a>共染心男子作期契等。<a id="a-4g"></a>乃至全身卧地。<a id="a-4h"></a>三知尼有重罪。<a id="a-4i"></a>故心藏覆。<a id="a-4j"></a>四被举弃人随顺而住。</p>
  <p id="a4k">摄颂曰。</p>
  <p id="a4l">尼有八他胜　　四同于苾刍</p>
  <p id="a4m">余触染男期　　覆罪随僧弃</p>
  <p id="a4n">八尊重法者。<a id="a-4o"></a>一从苾刍受近圆事。<a id="a-4p"></a>二半月半月求请教授。<a id="a-4q"></a>三无苾刍处不应安居。<a id="a-4r"></a>四见苾刍过不应诘责。<a id="a-4s"></a>五不应嗔呵苾刍。<a id="a-4t"></a>六应礼敬年少苾刍。<a id="a-4u"></a>七在二部众中行摩那[卑*也]。<a id="a-4v"></a>八往苾刍处为随意事。</p>
  <p id="a4w">摄颂曰。</p>
  <p id="a4x">近圆从苾刍　　半月请教授</p>
  <p id="a4y">依苾刍坐夏　　见过不应言</p>
  <p id="a4z">不嗔呵礼少　　意喜两众中</p>
  <p id="a50">随意对苾刍　　斯名八尊法</p>
  <p id="a51">若于七德有阙者。<a id="a-52"></a>若众差遣众得恶作。<a id="a-53"></a>设令作法亦不成。<a id="a-54"></a>差众者。<a id="a-55"></a>谓是一味情不乖离。<a id="a-56"></a>苾刍尼者。<a id="a-57"></a>谓近圆尼。<a id="a-58"></a>言教授者。<a id="a-59"></a>极少乃至八尊重法。<a id="a-5A"></a>他请问时。<a id="a-5B"></a>能为开释。<a id="a-5C"></a>若处无人肯教授者。<a id="a-5D"></a>众应随时令一苾刍作如是语。<a id="a-5E"></a>诸姊妹等苾刍尼众。<a id="a-5F"></a>并悉和合清净而住。<a id="a-5G"></a>同修胜行无罪过不。<a id="a-5H"></a>今此众中无一苾刍乐为教授。<a id="a-5I"></a>然僧伽有二教授。<a id="a-5J"></a>一广二略。<a id="a-5K"></a>今作略教授法。<a id="a-5L"></a>尔可谨慎勤修胜法。<a id="a-5M"></a>莫为放逸。<a id="a-5N"></a>敬奉行之。<a id="a-5O"></a>言除获胜法者。<a id="a-5P"></a>此显朱荼半托迦获阿罗汉。<a id="a-5Q"></a>能令法俗生信敬心。<a id="a-5R"></a>设不蒙差往教无犯。<a id="a-5S"></a>于近圆尼作近圆想等有六句。<a id="a-5T"></a>二重二轻。<a id="a-5U"></a>后二无犯。<a id="a-5V"></a>若于彼先犯重等尼。<a id="a-5W"></a>或授学尼党教非党尼。<a id="a-5X"></a>或复翻此。<a id="a-5Y"></a>为教授时。<a id="a-5Z"></a>咸得恶作。<a id="a-5a"></a>若言不相解者。<a id="a-5b"></a>亦恶作罪。</p>
  <p data-pb></p>
  <h2 id="a5c">教授至日暮学处第二十二</h2>
  <p id="a5d">佛在室罗伐城给孤独园。<a id="a-5e"></a>时难陀苾刍于非时中说法教授苾刍尼众。<a id="a-5f"></a>于城门外经夜共住。<a id="a-5g"></a>明旦入城诸俗人见咸作是言。<a id="a-5h"></a>诸释迦子男女合杂同居一处。<a id="a-5i"></a>何有净行。<a id="a-5j"></a>事恼同前。<a id="a-5k"></a>制斯学处。<a id="a-5l"></a>若复苾刍虽被众差教诫苾刍尼。<a id="a-5m"></a>乃至日暮时而教诫者。<a id="a-5n"></a>波逸底迦。</p>
  <p id="a5o">乃至日暮者。<a id="a-5p"></a>指其分齐。<a id="a-5q"></a>日既没已名曰非时。<a id="a-5r"></a>虽在时中。<a id="a-5s"></a>若诸尼众立而不坐。<a id="a-5t"></a>或复营务纷扰未息。<a id="a-5u"></a>或身有拘碍而为说者。<a id="a-5v"></a>亦曰非时。<a id="a-5w"></a>日暮日暮想等六句。<a id="a-5x"></a>二重二轻。<a id="a-5y"></a>后二无犯。<a id="a-5z"></a>若施主本意请说法师通夜说法。<a id="a-60"></a>或尼住处近对城门。<a id="a-61"></a>或复城门夜不关闭。<a id="a-62"></a>或尼住处同在城中。<a id="a-63"></a>或复尼众在白衣舍。<a id="a-64"></a>此皆无犯。<a id="a-65"></a>教授尼人。<a id="a-66"></a>一被差已尽寿教授更不须差。</p>
  <p data-pb></p>
  <h2 id="a67">谤他为饮食故教授学处第二十三</h2>
  <p id="a68">佛在室罗伐城给孤独园。<a id="a-69"></a>时苾刍尼众既蒙教授。<a id="a-6A"></a>欲求无畏。<a id="a-6B"></a>设好饮食供养教授师。<a id="a-6C"></a>时邬波难陀见而讥谤。<a id="a-6D"></a>事恼同前。<a id="a-6E"></a>制斯学处。<a id="a-6F"></a>若复苾刍向诸苾刍作如是语。<a id="a-6G"></a>汝为饮食供养故。<a id="a-6H"></a>教诫苾刍尼者。<a id="a-6I"></a>波逸底迦。</p>
  <p id="a6J">为饮食者。<a id="a-6K"></a>谓五蒲膳尼五珂但尼。<a id="a-6L"></a>境想同上。<a id="a-6M"></a>若无恶心说言为饮食者。<a id="a-6N"></a>得恶作罪。</p>
  <p data-pb></p>
  <h2 id="a6O">与非亲尼衣学处第二十四</h2>
  <p id="a6P">佛在室罗伐城给孤独园。<a id="a-6Q"></a>有一苾刍以己大衣与故二尼。<a id="a-6R"></a>事恼同前。<a id="a-6S"></a>制斯学处。</p>
  <p id="a6T">若复苾刍与非亲苾刍尼衣除贸易。<a id="a-6U"></a>波逸底迦。<a id="a-6V"></a>言非亲者。<a id="a-6W"></a>由非亲尼多不筹量。<a id="a-6X"></a>苾刍三衣足与不足。<a id="a-6Y"></a>亲族之人即不如是。<a id="a-6Z"></a>生顾念心。<a id="a-6a"></a>然后方受。<a id="a-6b"></a>如世尊说。<a id="a-6c"></a>若自父母贫无饮食。<a id="a-6d"></a>当于己分减半与之。<a id="a-6e"></a>或于施主劝化供给。<a id="a-6f"></a>若不依行者。<a id="a-6g"></a>得恶作罪。<a id="a-6h"></a>言衣者。<a id="a-6i"></a>谓是应法堪受持衣。<a id="a-6j"></a>非亲及尼。<a id="a-6k"></a>境想六句并同前说。<a id="a-6l"></a>若尼被贼现阙衣服。<a id="a-6m"></a>设使非亲与之无犯。</p>
  <p data-pb></p>
  <h2 id="a6n">与非亲尼作衣学处第二十五</h2>
  <p id="a6o">佛在室罗伐城给孤独园。<a id="a-6p"></a>时邬陀夷苾刍为笈多尼而作法服。<a id="a-6q"></a>以五色线刺作己形。<a id="a-6r"></a>并作尼形抱颈而坐。<a id="a-6s"></a>事恼同前。<a id="a-6t"></a>制斯学处。</p>
  <p id="a6u">若复苾刍与非亲苾刍尼作衣者。<a id="a-6v"></a>波逸底迦。<a id="a-6w"></a>言作衣者。<a id="a-6x"></a>谓割刺浣染境想六句。<a id="a-6y"></a>亦同前说。</p>
  <p data-pb></p>
  <h2 id="a6z">与苾刍尼同道行学第二十六</h2>
  <p id="a70">佛在室罗伐城给孤独园。<a id="a-71"></a>时六众苾刍共十二众苾刍尼。<a id="a-72"></a>共期一路行。<a id="a-73"></a>诸俗人见作如是言。<a id="a-74"></a>男即是夫。<a id="a-75"></a>女即是妇。<a id="a-76"></a>足自相匹何异我乎。<a id="a-77"></a>事恼同前。<a id="a-78"></a>制斯学处。</p>
  <p id="a79">若复苾刍与苾刍尼。<a id="a-7A"></a>共商旅期行者。<a id="a-7B"></a>除余时。<a id="a-7C"></a>波逸底迦。<a id="a-7D"></a>余时者。<a id="a-7E"></a>谓有恐怖畏难处。<a id="a-7F"></a>此是余时。<a id="a-7G"></a>此中与者谓共期契。<a id="a-7H"></a>下至一苾刍尼同道而去。<a id="a-7I"></a>便得堕罪。<a id="a-7J"></a>言期行者。<a id="a-7K"></a>始从住处诣余处所。<a id="a-7L"></a>若苾刍苾刍尼将行之时。<a id="a-7M"></a>预先一日应白二师。<a id="a-7N"></a>我今有事诣彼村坊。<a id="a-7O"></a>听不随师不应违逆。<a id="a-7P"></a>若无二师应白上坐。<a id="a-7Q"></a>所有卧具嘱他守护。<a id="a-7R"></a>于同行伴普告令知。<a id="a-7S"></a>勿有病人舍弃而去。<a id="a-7T"></a>出门之时应相告曰。<a id="a-7U"></a>今日我等不有遗忘事。<a id="a-7V"></a>不应可斟量。<a id="a-7W"></a>所依商旅善恶进不。<a id="a-7X"></a>无令废阙。<a id="a-7Y"></a>于自同伴更相顾恋。<a id="a-7Z"></a>有仇隙者不应共行。<a id="a-7a"></a>若有因缘须共行者。<a id="a-7b"></a>应忏摩已与之同去。<a id="a-7c"></a>凡涉路时应为法语。<a id="a-7d"></a>勿出恶言。<a id="a-7e"></a>或为圣默然勿令心散乱。<a id="a-7f"></a>若至天神祠庙之处。<a id="a-7g"></a>诵佛伽他弹指而进。<a id="a-7h"></a>苾刍不应供养天神。<a id="a-7i"></a>若于路次暂止息时。<a id="a-7j"></a>或至泉池取水之处。<a id="a-7k"></a>皆诵伽他。<a id="a-7l"></a>其止宿处应诵三启。<a id="a-7m"></a>汲水绳索亦应持行。<a id="a-7n"></a>此有三种。<a id="a-7o"></a>长者一百五十肘。<a id="a-7p"></a>短者百肘。<a id="a-7q"></a>此内名中。<a id="a-7r"></a>或随方处地势高低。<a id="a-7s"></a>准望时宜可持而去。<a id="a-7t"></a>凡至寺外停息之处。<a id="a-7u"></a>振去衣尘洗身濯足。<a id="a-7v"></a>皆令清净。<a id="a-7w"></a>次添瓶水行路皮鞋以破布拭。<a id="a-7x"></a>不于柱壁打令伤损。<a id="a-7y"></a>更净洗手通披衣服。<a id="a-7z"></a>容仪详审方入寺中。<a id="a-80"></a>随诣一房少作言语。<a id="a-81"></a>自整威仪问停止处。<a id="a-82"></a>旧住苾刍见客苾刍。<a id="a-83"></a>若少见长应起迎逆。<a id="a-84"></a>遥唱善来。<a id="a-85"></a>合掌而言畔睇。<a id="a-86"></a>客即报言极善来。<a id="a-87"></a>为持衣钵引进房中。<a id="a-88"></a>授座令坐。<a id="a-89"></a>解除衣服为搦腨足。<a id="a-8A"></a>以蠲劳倦。<a id="a-8B"></a>持洗足盆为其濯足。<a id="a-8C"></a>待稍劳息。<a id="a-8D"></a>方设敬仪。<a id="a-8E"></a>整衣一礼手按双足。<a id="a-8F"></a>问其安不。<a id="a-8G"></a>若未曾相见。<a id="a-8H"></a>应问大小依位设敬。<a id="a-8I"></a>若少者来准前问答。<a id="a-8J"></a>老者令少迎接。<a id="a-8K"></a>衣钵随时置座遣为解劳。<a id="a-8L"></a>若有恩慈老者。<a id="a-8M"></a>或时为按肩背。<a id="a-8N"></a>凡客苾刍创至他处。<a id="a-8O"></a>应先礼敬众首上座。<a id="a-8P"></a>上座亦应唱善来等。<a id="a-8Q"></a>若见客人量己有无床席卧具。<a id="a-8R"></a>随时供给如上所制。<a id="a-8S"></a>不依行者。<a id="a-8T"></a>得恶作罪。<a id="a-8U"></a>言商旅等者。<a id="a-8V"></a>若离此伴无由进路。<a id="a-8W"></a>为此圣开。<a id="a-8X"></a>除余缘故。<a id="a-8Y"></a>此中行法者。<a id="a-8Z"></a>苾刍尼食。<a id="a-8a"></a>苾刍应持。<a id="a-8b"></a>若至食时更相授与。<a id="a-8c"></a>有病苾刍应共舁去。<a id="a-8d"></a>若人少者尼亦助舁。<a id="a-8e"></a>应在头边不应近足。<a id="a-8f"></a>若至村落随病所须。<a id="a-8g"></a>为觅医药。<a id="a-8h"></a>若乞食时令人看病。<a id="a-8i"></a>持食来与。<a id="a-8j"></a>若尼有病准此应知。<a id="a-8k"></a>此中犯者半拘卢舍。<a id="a-8l"></a>得突色讫里多。<a id="a-8m"></a>满拘卢舍。<a id="a-8n"></a>得波逸底迦。<a id="a-8o"></a>尼作尼想境想六句。<a id="a-8p"></a>及无商旅作无商旅想。<a id="a-8q"></a>亦有六句。<a id="a-8r"></a>并悉同前。<a id="a-8s"></a>地行为契。<a id="a-8t"></a>后遂乘空现身共期。<a id="a-8u"></a>隐形而去。<a id="a-8v"></a>皆得恶作。<a id="a-8w"></a>乘船亦尔。</p>
  <p data-pb></p>
  <h2 id="a8x">与苾刍尼同乘一船学处第二十七</h2>
  <p id="a8y">佛在室罗伐城给孤独园。<a id="a-8z"></a>六众苾刍与苾刍尼。<a id="a-90"></a>结契为伴同乘一船。<a id="a-91"></a>事恼同前。<a id="a-92"></a>制斯学处。<a id="a-93"></a>若复苾刍与苾刍尼。<a id="a-94"></a>期乘一船。<a id="a-95"></a>若沿波若溯流。<a id="a-96"></a>除直渡。<a id="a-97"></a>波逸底迦。</p>
  <p id="a98">期乘一船者。<a id="a-99"></a>谓无心同乘一船安危共同。<a id="a-9A"></a>名曰结契。<a id="a-9B"></a>沿波者。<a id="a-9C"></a>谓下水。<a id="a-9D"></a>溯流者。<a id="a-9E"></a>谓上水。<a id="a-9F"></a>时[醫-酉+言]罗跋底河北施主。<a id="a-9G"></a>请二部僧欲设大会。<a id="a-9H"></a>诸苾刍不敢与尼同乘一船。<a id="a-9I"></a>遂不得食。<a id="a-9J"></a>因开直渡。<a id="a-9K"></a>此中分齐者半半拘卢舍。<a id="a-9L"></a>突色讫里多。<a id="a-9M"></a>满满拘卢舍。<a id="a-9N"></a>波逸底迦。<a id="a-9O"></a>对尼境想六句同前。<a id="a-9P"></a>或近圆男与未近圆女。<a id="a-9Q"></a>或未近圆男与近圆女。<a id="a-9R"></a>或俱未近圆结伴乘船。<a id="a-9S"></a>咸得恶作。<a id="a-9T"></a>若远避滩碛。<a id="a-9U"></a>若柁折。<a id="a-9V"></a>若船师不用语。<a id="a-9W"></a>或随于一岸。<a id="a-9X"></a>八难事生上下无犯。</p>
  <p data-pb></p>
  <h2 id="a9Y">独与女人屏处坐学处第二十八</h2>
  <p id="a9Z">佛在室罗伐城给孤独园。<a id="a-9a"></a>时邬陀夷苾刍与女人笈多屏处同坐。<a id="a-9b"></a>因邬波斯迦事。<a id="a-9c"></a>烦恼同前。<a id="a-9d"></a>制斯学处。</p>
  <p id="a9e">若复苾刍独与一女人屏处坐者。<a id="a-9f"></a>波逸底迦。<a id="a-9g"></a>言女人者。<a id="a-9h"></a>谓堪行淫境人女非余。<a id="a-9i"></a>言独一者。<a id="a-9j"></a>更无余人。<a id="a-9k"></a>屏障者。<a id="a-9l"></a>堪行非处。<a id="a-9m"></a>坐者齐一寻内放身而坐。<a id="a-9n"></a>屏处屏处想疑。<a id="a-9o"></a>皆得堕罪。<a id="a-9p"></a>次二句轻。<a id="a-9q"></a>后二无犯。<a id="a-9r"></a>若天女龙女。<a id="a-9s"></a>药叉健达婆。<a id="a-9t"></a>紧那罗阿苏罗。<a id="a-9u"></a>毕丽多毕舍遮女。<a id="a-9v"></a>及半稚迦女若未堪行淫境。<a id="a-9w"></a>若聋騃等共屏坐时。<a id="a-9x"></a>咸得恶作。<a id="a-9y"></a>虽是天女而可执持。<a id="a-9z"></a>共彼坐时。<a id="a-A0"></a>亦得堕罪。<a id="a-A1"></a>若遣女人磨药同在门边。<a id="a-A2"></a>门扇不掩多人出入。<a id="a-A3"></a>如此之处虽坐非犯。</p>
  <p data-pb></p>
  <h2 id="aA4">独与尼屏处坐学处第二十九</h2>
  <p id="aA5">佛在室罗伐城给孤独园。<a id="a-A6"></a>时邬陀夷苾刍共故二尼笈多屏障处坐。<a id="a-A7"></a>此由尼事烦恼同前。<a id="a-A8"></a>制斯学处。</p>
  <p id="aA9">若复苾刍独与一苾刍尼屏处坐者。<a id="a-AA"></a>波逸底迦。</p>
  <p id="aAB">此言坐者。<a id="a-AC"></a>据起犯缘。<a id="a-AD"></a>设余威仪亦皆同犯。<a id="a-AE"></a>自余轻重皆如上说。</p>
  <p data-pb></p>
  <h2 id="aAF">知苾刍尼赞叹得食学处第三十</h2>
  <p id="aAG">佛在室罗伐城给孤独园。<a id="a-AH"></a>时窣吐罗难陀苾刍尼。<a id="a-AI"></a>知施主为尊者憍陈如等奉施饮食。<a id="a-AJ"></a>彼便赞叹六众苾刍。<a id="a-AK"></a>回所施食自持将去。<a id="a-AL"></a>其事同前。<a id="a-AM"></a>家悭烦恼。<a id="a-AN"></a>制斯学处。</p>
  <p id="aAO">若复苾刍知苾刍尼赞叹因缘得食食。<a id="a-AP"></a>除施主先有意。<a id="a-AQ"></a>波逸底迦。</p>
  <p id="aAR">言赞叹者。<a id="a-AS"></a>有二种。<a id="a-AT"></a>一赞具戒。<a id="a-AU"></a>二赞多闻。<a id="a-AV"></a>过分称扬令他敬信言食者。<a id="a-AW"></a>谓五蒲膳尼五珂但尼。<a id="a-AX"></a>又言食者。<a id="a-AY"></a>谓吞入咽。<a id="a-AZ"></a>除先意者。<a id="a-Aa"></a>谓彼施主先生此念。<a id="a-Ab"></a>营办饮食。<a id="a-Ac"></a>拟施其人设令赞叹具戒多闻。<a id="a-Ad"></a>此亦非犯。<a id="a-Ae"></a>由闻赞叹遂便不食。<a id="a-Af"></a>是故复言除先有意。<a id="a-Ag"></a>此中犯者。<a id="a-Ah"></a>若苾刍尼向施主舍。<a id="a-Ai"></a>问食精粗。<a id="a-Aj"></a>若闻粗者劝设精妙。<a id="a-Ak"></a>赞彼苾刍证得四果。<a id="a-Al"></a>明解三藏善修诸定。<a id="a-Am"></a>若供养者感殊胜福。<a id="a-An"></a>知赞而食。<a id="a-Ao"></a>便得堕罪。<a id="a-Ap"></a>知他赞叹境想六句。<a id="a-Aq"></a>二重二轻。<a id="a-Ar"></a>二句无犯。<a id="a-As"></a>若遣书印教化得食。<a id="a-At"></a>若赞余人。<a id="a-Au"></a>此人辄食者咸得恶作。<a id="a-Av"></a>无犯者依实赞德无矫妄心。<a id="a-Aw"></a>或正信家。<a id="a-Ax"></a>或亲族舍。<a id="a-Ay"></a>设知赞叹。<a id="a-Az"></a>并皆无犯。</p>
  <p id="aB0">第四摄颂曰。</p>
  <p id="aB1">数食一宿处　　受钵不为余</p>
  <p id="aB2">足食别非时　　触不受妙食</p>
  <p data-pb></p>
  <h2 id="aB3">展转食学处第三十一</h2>
  <p id="aB4">佛在薜舍离。<a id="a-B5"></a>时六众苾刍先受威严长者请已。<a id="a-B6"></a>复于亲识家。<a id="a-B7"></a>饱食庵没罗饼及诸杂饼。<a id="a-B8"></a>后至长者家。<a id="a-B9"></a>不能美食。<a id="a-BA"></a>尔时施主唐捐饮食。<a id="a-BB"></a>便起讥嫌。<a id="a-BC"></a>此由食事过分。<a id="a-BD"></a>废阙不寂静讥嫌烦恼。<a id="a-BE"></a>制斯学处。</p>
  <p id="aBF">若复苾刍展转食者。<a id="a-BG"></a>除余时。<a id="a-BH"></a>波逸底迦。<a id="a-BI"></a>余时者。<a id="a-BJ"></a>病时作时。<a id="a-BK"></a>道行时施衣时。<a id="a-BL"></a>此是时。</p>
  <p id="aBM">此摄颂中与食相应者。<a id="a-BN"></a>皆应准此。<a id="a-BO"></a>展转食者。<a id="a-BP"></a>谓此家食已余家更食。<a id="a-BQ"></a>言病时者。<a id="a-BR"></a>谓身有病。<a id="a-BS"></a>乃至若食一食不能乐住。<a id="a-BT"></a>或复为人性多饥苦。<a id="a-BU"></a>唯食一食不能济者。<a id="a-BV"></a>咸开数食。<a id="a-BW"></a>作时者。<a id="a-BX"></a>于僧伽地及窣睹波。<a id="a-BY"></a>随时洒扫如牛卧处。<a id="a-BZ"></a>或大如席许并牛粪涂拭。<a id="a-Ba"></a>是谓作时。<a id="a-Bb"></a>道行时者。<a id="a-Bc"></a>若行一驿。<a id="a-Bd"></a>若半驿回还。<a id="a-Be"></a>施衣时者。<a id="a-Bf"></a>谓有施主施与洗裙及余帔服。<a id="a-Bg"></a>成贝齿物等。<a id="a-Bh"></a>以充衣直。<a id="a-Bi"></a>若苾刍受前请有食有衣。<a id="a-Bj"></a>后请或有衣或无衣。<a id="a-Bk"></a>有衣有衣直。<a id="a-Bl"></a>或无衣无衣直(此是第一四番也)若受前请有食无衣。<a id="a-Bm"></a>后请有衣等。<a id="a-Bn"></a>准前应作(此是第二四番也)若受前请有衣有衣直。<a id="a-Bo"></a>后请有衣等。<a id="a-Bp"></a>准前应作(此是第三四番也)若受前请无衣无衣直。<a id="a-Bq"></a>后请有衣等。<a id="a-Br"></a>准前应作(此是第四四番也)若前请有衣或有衣直。<a id="a-Bs"></a>后请无衣等背前赴后受时得恶作。<a id="a-Bt"></a>食时得堕罪。<a id="a-Bu"></a>于诸番中应受不应受。<a id="a-Bv"></a>及有犯无犯。<a id="a-Bw"></a>若无衣衣直。<a id="a-Bx"></a>此即有犯。<a id="a-By"></a>异斯无犯。<a id="a-Bz"></a>准事当思。<a id="a-C0"></a>若欲受后请于前所受应作心念。<a id="a-C1"></a>舍与余苾刍者无犯。<a id="a-C2"></a>若苾刍正食之时。<a id="a-C3"></a>有余苾刍至斟量施主可共食不。<a id="a-C4"></a>若意弘广应唤共食。<a id="a-C5"></a>若心有局。<a id="a-C6"></a>应问施主。<a id="a-C7"></a>若于饥年多得请食。<a id="a-C8"></a>同净行者应与共赴。<a id="a-C9"></a>量食多少均分而食。<a id="a-CA"></a>若施主遮余人者。<a id="a-CB"></a>应自食少许。<a id="a-CC"></a>问施主已。<a id="a-CD"></a>共分而食。<a id="a-CE"></a>为手印等而受请者。<a id="a-CF"></a>但得恶作。<a id="a-CG"></a>若于一舍或在寺中。<a id="a-CH"></a>或阿兰若为求肥盛。<a id="a-CI"></a>或乐美食而数食者。<a id="a-CJ"></a>得恶作罪。<a id="a-CK"></a>若轻贱心或怀矫诈而不食者。<a id="a-CL"></a>亦得恶作。<a id="a-CM"></a>受请想等应为六句。<a id="a-CN"></a>初重中轻。<a id="a-CO"></a>后二无犯。</p>
  <p data-pb></p>
  <h2 id="aCP">施一食过受学处第三十二</h2>
  <p id="aCQ">佛在室罗伐城给孤独园。<a id="a-CR"></a>时有外道造立住处。<a id="a-CS"></a>供给外道沙门婆罗门四方客旅。<a id="a-CT"></a>时六众苾刍遂久停留。<a id="a-CU"></a>家主出行。<a id="a-CV"></a>便纵身语。<a id="a-CW"></a>向授食女人说非法言。<a id="a-CX"></a>家主伺知渐与粗食。<a id="a-CY"></a>复与外道相打。<a id="a-CZ"></a>生世讥嫌事恼同前。<a id="a-Ca"></a>制斯学处。<a id="a-Cb"></a>若复苾刍于外道住处。<a id="a-Cc"></a>得经一宿一食除病因缘。<a id="a-Cd"></a>若过者波逸底迦。</p>
  <p id="aCe">此由六众制一宿一食。<a id="a-Cf"></a>若过宿重食者。<a id="a-Cg"></a>得恶作罪。<a id="a-Ch"></a>并波逸底迦。<a id="a-Ci"></a>若于此宿在余处食。<a id="a-Cj"></a>得恶作罪。<a id="a-Ck"></a>若余处宿于此处食。<a id="a-Cl"></a>得波逸底迦。</p>
  <p id="aCm">若经多宿食为食想等境心六句。<a id="a-Cn"></a>初重中轻。<a id="a-Co"></a>后二无犯。<a id="a-Cp"></a>复因舍利子遇有病缘开食无犯。<a id="a-Cq"></a>若是众集及以亲识施主殷勤相留与食。<a id="a-Cr"></a>若天庙处。<a id="a-Cs"></a>或苾刍处。<a id="a-Ct"></a>或是游行外道处。<a id="a-Cu"></a>并皆无犯。</p>
  <p data-pb></p>
  <h2 id="aCv">过三钵受食学处第三十三</h2>
  <p id="aCw">佛在室罗伐城给孤独园。<a id="a-Cx"></a>时六众苾刍于施主家已足食竟。<a id="a-Cy"></a>复盛满钵而归住处。<a id="a-Cz"></a>又婚娶家所有饼饭。<a id="a-D0"></a>尽乞持去令他阙乏。<a id="a-D1"></a>事恼同前。<a id="a-D2"></a>制斯学处。</p>
  <p id="aD3">若复众多苾刍往俗家中。<a id="a-D4"></a>有净信婆罗门居士。<a id="a-D5"></a>殷勤请与饼麨饭。<a id="a-D6"></a>苾刍须者应两三钵受。<a id="a-D7"></a>若过受者。<a id="a-D8"></a>波逸底迦。</p>
  <p id="aD9">既受得已。<a id="a-DA"></a>还至住处。<a id="a-DB"></a>若有苾刍应共分食。<a id="a-DC"></a>此是时。</p>
  <p id="aDD">往俗家者。<a id="a-DE"></a>指乞食处。<a id="a-DF"></a>然诸苾刍乞食仪式次当辩之。<a id="a-DG"></a>其乞食人。<a id="a-DH"></a>应执锡杖摇动作声方入人舍。<a id="a-DI"></a>若村坊乱住。<a id="a-DJ"></a>恐迷行次。<a id="a-DK"></a>应作私记。<a id="a-DL"></a>或饭或麨置于门际。<a id="a-DM"></a>有五处不应乞食。<a id="a-DN"></a>谓唱令家。<a id="a-DO"></a>淫女舍。<a id="a-DP"></a>酤酒店。<a id="a-DQ"></a>王宫内。<a id="a-DR"></a>旃荼罗家。<a id="a-DS"></a>若知女人性多淫染。<a id="a-DT"></a>亦不从乞。<a id="a-DU"></a>恐生患故。<a id="a-DV"></a>言净信者。<a id="a-DW"></a>敬信三宝人。<a id="a-DX"></a>糗谓诸糗。<a id="a-DY"></a>饭谓杂饭。<a id="a-DZ"></a>钵者有三种。<a id="a-Da"></a>谓大小中。<a id="a-Db"></a>大者可受摩揭陀国二升米饭。<a id="a-Dc"></a>于上得安豆糜并余菜茹。<a id="a-Dd"></a>以大拇指一节钩缘不触其食。<a id="a-De"></a>斯为大量。<a id="a-Df"></a>小者受一升米饭。<a id="a-Dg"></a>二内名中。<a id="a-Dh"></a>余如上说。<a id="a-Di"></a>言过受者。<a id="a-Dj"></a>谓大钵三。<a id="a-Dk"></a>或大钵二。<a id="a-Dl"></a>兼处中一。<a id="a-Dm"></a>或大钵二。<a id="a-Dn"></a>兼小钵一。<a id="a-Do"></a>或大钵一。<a id="a-Dp"></a>兼处中二。<a id="a-Dq"></a>取要言之。<a id="a-Dr"></a>谓取过四升半米饭。<a id="a-Ds"></a>取时轻罪。<a id="a-Dt"></a>食便得堕。<a id="a-Du"></a>若取大钵一中钵一小钵一。<a id="a-Dv"></a>或唯大钵二。<a id="a-Dw"></a>或大钵一小钵二。<a id="a-Dx"></a>或中钵二小钵一。<a id="a-Dy"></a>或中钵一小钵二。<a id="a-Dz"></a>或中钵三。<a id="a-E0"></a>或小钵三。<a id="a-E1"></a>悉皆无犯。<a id="a-E2"></a>还至住处者。<a id="a-E3"></a>谓至本处。<a id="a-E4"></a>共分食者。<a id="a-E5"></a>谓共余人均分而食。<a id="a-E6"></a>若不分者。<a id="a-E7"></a>得恶作罪。<a id="a-E8"></a>无人者不犯。<a id="a-E9"></a>是故文言。<a id="a-EA"></a>若有苾刍若受过三。<a id="a-EB"></a>便得堕罪。<a id="a-EC"></a>若天龙药叉及诸鬼类。<a id="a-ED"></a>或于外道及出家外道舍。<a id="a-EE"></a>取过三钵。<a id="a-EF"></a>或非党随党互往俗家。<a id="a-EG"></a>若过取时。<a id="a-EH"></a>咸得恶作。<a id="a-EI"></a>或遣书请。<a id="a-EJ"></a>或令他取。<a id="a-EK"></a>亦恶作罪。<a id="a-EL"></a>过受过受想六句同前。<a id="a-EM"></a>若即于此座过三而食。<a id="a-EN"></a>或除糗饼但将余物。<a id="a-EO"></a>或施主欢喜随意将去者。<a id="a-EP"></a>并皆无犯。<a id="a-EQ"></a>有三种虚损信施。<a id="a-ER"></a>一施主信心知此苾刍是持戒者。<a id="a-ES"></a>辍己而施。<a id="a-ET"></a>苾刍受已。<a id="a-EU"></a>便将此物与破戒人。<a id="a-EV"></a>二知此苾刍是正见者。<a id="a-EW"></a>信心惠施。<a id="a-EX"></a>后将此物与邪见人。<a id="a-EY"></a>三过量而受不自啖食。<a id="a-EZ"></a>乃至长受一掬之食。<a id="a-Ea"></a>除其施主先有通意。<a id="a-Eb"></a>如斯三事并名虚损信施。<a id="a-Ec"></a>当招恶果。</p>
  <p data-pb></p>
  <h2 id="aEd">足食学处第三十四</h2>
  <p id="aEe">佛在室罗伐城给孤独园。<a id="a-Ef"></a>尔时佛告诸苾刍。<a id="a-Eg"></a>我为一坐食能生少欲等诸功德。<a id="a-Eh"></a>汝等亦应一坐而食。<a id="a-Ei"></a>时诸苾刍食时见尊者来。<a id="a-Ej"></a>遂便离座将为足食。<a id="a-Ek"></a>不敢更食。<a id="a-El"></a>由是世尊告苾刍曰。<a id="a-Em"></a>应饱足食。<a id="a-En"></a>若尊者来亦不应起。<a id="a-Eo"></a>既受食已。<a id="a-Ep"></a>不应离座。<a id="a-Eq"></a>下至行盐及受食叶。<a id="a-Er"></a>皆不应起。<a id="a-Es"></a>复因六众苾刍饱已。<a id="a-Et"></a>更食贪餮无厌。<a id="a-Eu"></a>事恼同前。<a id="a-Ev"></a>制斯学处。</p>
  <p id="aEw">若复苾刍足食竟。<a id="a-Ex"></a>不作余食法更食者。<a id="a-Ey"></a>波逸底迦。</p>
  <p id="aEz">苾刍足食竟者。<a id="a-F0"></a>谓食啖饱足作遮止言。<a id="a-F1"></a>心生弃舍。<a id="a-F2"></a>若心未舍纵出遮言。<a id="a-F3"></a>未成遮足。<a id="a-F4"></a>若更食时。<a id="a-F5"></a>但得恶作。<a id="a-F6"></a>若作了心唱言休足。<a id="a-F7"></a>此成遮足。<a id="a-F8"></a>然具五支。<a id="a-F9"></a>一知是食。<a id="a-FA"></a>谓五正食。<a id="a-FB"></a>二知有授食人。<a id="a-FC"></a>谓是女男半择迦等。<a id="a-FD"></a>三知授入手。<a id="a-FE"></a>谓已受得食。<a id="a-FF"></a>四知足食。<a id="a-FG"></a>谓作食了心发言唱足。<a id="a-FH"></a>五知从座起。<a id="a-FI"></a>若更食者。<a id="a-FJ"></a>得根本罪。<a id="a-FK"></a>异此五种不成遮足。<a id="a-FL"></a>若食杂不净物者。<a id="a-FM"></a>亦不成足。<a id="a-FN"></a>余如广文。<a id="a-FO"></a>言食者。<a id="a-FP"></a>有五蒲膳尼。<a id="a-FQ"></a>即五种可啖食。<a id="a-FR"></a>一饭二麦豆饭三麨四肉五饼。<a id="a-FS"></a>鱼是肉摄故不别言。<a id="a-FT"></a>又有五种珂但尼。<a id="a-FU"></a>即五种可嚼食。<a id="a-FV"></a>谓根茎叶华果。<a id="a-FW"></a>若先食五种嚼食及乳酪菜等。<a id="a-FX"></a>后食五啖食者无犯。<a id="a-FY"></a>若先食五啖食。<a id="a-FZ"></a>更食五嚼食及乳酪菜等名犯。<a id="a-Fa"></a>遮足应知。<a id="a-Fb"></a>有五未足之言。<a id="a-Fc"></a>谓见他人授食之时。<a id="a-Fd"></a>未即须者应报彼言。<a id="a-Fe"></a>且待且去。<a id="a-Ff"></a>且有且待我食。<a id="a-Fg"></a>且待我尽。<a id="a-Fh"></a>若兼且声名曰未足。<a id="a-Fi"></a>若无且声即是遮足。<a id="a-Fj"></a>若未为足意设作足言。<a id="a-Fk"></a>亦不成足。<a id="a-Fl"></a>得恶作罪。<a id="a-Fm"></a>由言不称法故。<a id="a-Fn"></a>不作余食法者。<a id="a-Fo"></a>若病人残虽不作法。<a id="a-Fp"></a>开食无犯。<a id="a-Fq"></a>若得余食作法食者。<a id="a-Fr"></a>自身乐住施主得福。<a id="a-Fs"></a>欲作法时先净洗手。<a id="a-Ft"></a>受得食已。<a id="a-Fu"></a>应持就一未足苾刍。<a id="a-Fv"></a>或虽已足。<a id="a-Fw"></a>未离本座。<a id="a-Fx"></a>对彼蹲踞。<a id="a-Fy"></a>告曰。<a id="a-Fz"></a>具寿存念。<a id="a-G0"></a>我苾刍某甲食已遮足。<a id="a-G1"></a>今复得此啖食嚼食。<a id="a-G2"></a>我欲更食愿与我作余食法。<a id="a-G3"></a>时彼苾刍取两三口食已报曰。<a id="a-G4"></a>此是汝物随意应食。<a id="a-G5"></a>此据前人自未遮足。<a id="a-G6"></a>得食无犯。<a id="a-G7"></a>若自足已便不合食。<a id="a-G8"></a>应以手按告曰。<a id="a-G9"></a>斯是汝物随意食之。<a id="a-GA"></a>有五不成作余食法。<a id="a-GB"></a>一身在界内对界外人。<a id="a-GC"></a>二不相及处。<a id="a-GD"></a>三在傍边。<a id="a-GE"></a>四在背后。<a id="a-GF"></a>五前人离座。<a id="a-GG"></a>翻此便成。<a id="a-GH"></a>若一人作法设余人食。<a id="a-GI"></a>并皆无犯。<a id="a-GJ"></a>若遮足已作遮足想疑。<a id="a-GK"></a>不作余法而吞咽者。<a id="a-GL"></a>便得堕罪。<a id="a-GM"></a>虽未遮足为遮足想疑。<a id="a-GN"></a>俱得恶作。<a id="a-GO"></a>后二无犯。<a id="a-GP"></a>若北方果。<a id="a-GQ"></a>若天神藕。<a id="a-GR"></a>此是希物。<a id="a-GS"></a>或复饥年饮食难得。<a id="a-GT"></a>不作余法食之无犯。<a id="a-GU"></a>粥若初熟竖匙不倒。<a id="a-GV"></a>糗若和水指画见迹。<a id="a-GW"></a>此皆成足。<a id="a-GX"></a>异此不成足。<a id="a-GY"></a>为足想六句如常。</p>
  <p data-pb></p>
  <h2 id="aGZ">劝足食学处第三十五</h2>
  <p id="aGa">佛在室罗伐城给孤独园。<a id="a-Gb"></a>时有年老苾刍数数犯罪。<a id="a-Gc"></a>被师呵责。<a id="a-Gd"></a>生不忍心。<a id="a-Ge"></a>便告师曰。<a id="a-Gf"></a>阿遮利耶。<a id="a-Gg"></a>此好饮食已作余法。<a id="a-Gh"></a>宜可食之。<a id="a-Gi"></a>欲令他犯。<a id="a-Gj"></a>事恼同前。<a id="a-Gk"></a>制斯学处。</p>
  <p id="aGl">若复苾刍知他苾刍足食竟。<a id="a-Gm"></a>不作余食法。<a id="a-Gn"></a>劝令更食。<a id="a-Go"></a>告言具寿。<a id="a-Gp"></a>当啖此食。<a id="a-Gq"></a>以此因缘欲使他犯生忧恼者。<a id="a-Gr"></a>波逸底迦。</p>
  <p id="aGs">劝令食者谓频请白。<a id="a-Gt"></a>欲令他犯者。<a id="a-Gu"></a>是总摽句。<a id="a-Gv"></a>彼苾刍缘斯事故。<a id="a-Gw"></a>当生忧恼。<a id="a-Gx"></a>是别释句。<a id="a-Gy"></a>令彼苾刍缘斯犯罪生忧恼故。<a id="a-Gz"></a>若无恶心令他食者无犯。<a id="a-H0"></a>遮足想疑总有六句。<a id="a-H1"></a>不作余长想疑。<a id="a-H2"></a>亦有六句。<a id="a-H3"></a>二重两轻后二无犯。</p>
  <p data-pb></p>
  <h2 id="aH4">别众食学处第三十六</h2>
  <p id="aH5">佛在王舍城。<a id="a-H6"></a>因天授等。<a id="a-H7"></a>事恼同前。<a id="a-H8"></a>制斯学处。<a id="a-H9"></a>若复苾刍别众食者。<a id="a-HA"></a>除余时。<a id="a-HB"></a>波逸底迦。</p>
  <p id="aHC">余时者。<a id="a-HD"></a>病时作时。<a id="a-HE"></a>道行时。<a id="a-HF"></a>船行时。<a id="a-HG"></a>大众食时。<a id="a-HH"></a>沙门施食时。<a id="a-HI"></a>此是时。</p>
  <p id="aHJ">别众者。<a id="a-HK"></a>谓不同处食。<a id="a-HL"></a>若四苾刍同一界内。<a id="a-HM"></a>余有一人不共同食。<a id="a-HN"></a>并名别众。<a id="a-HO"></a>此言食者。<a id="a-HP"></a>出犯过缘。<a id="a-HQ"></a>谓是正食。<a id="a-HR"></a>余食非犯。<a id="a-HS"></a>病时作时道行时者。<a id="a-HT"></a>皆如上说。<a id="a-HU"></a>船行时者。<a id="a-HV"></a>如道行说。<a id="a-HW"></a>大众食时者。<a id="a-HX"></a>谓作世尊顶髻大会。<a id="a-HY"></a>若五年大会。<a id="a-HZ"></a>若六年大会。<a id="a-Ha"></a>此大会日随施主心。<a id="a-Hb"></a>各处设食。<a id="a-Hc"></a>若四若五。<a id="a-Hd"></a>随意分食。<a id="a-He"></a>虽不和同亦无别过。<a id="a-Hf"></a>沙门施食者。<a id="a-Hg"></a>谓诸外道广设供养。<a id="a-Hh"></a>于此时中开听别食。<a id="a-Hi"></a>虽曰外道亦称沙门。<a id="a-Hj"></a>若于界内界内想疑。<a id="a-Hk"></a>别众食时。<a id="a-Hl"></a>得根本罪若在界外及居界内为界外想者无犯。<a id="a-Hm"></a>如是应知别食。<a id="a-Hn"></a>别食想六句应思。<a id="a-Ho"></a>处有二种。<a id="a-Hp"></a>一大院住处。<a id="a-Hq"></a>二边房住处。<a id="a-Hr"></a>若在大院。<a id="a-Hs"></a>四人已上受请之时。<a id="a-Ht"></a>应问言边房住处。<a id="a-Hu"></a>颇有人来同此食不。<a id="a-Hv"></a>若不问彼有人不来。<a id="a-Hw"></a>别众食时便得堕罪。<a id="a-Hx"></a>若四人中一有开缘。<a id="a-Hy"></a>若一求寂共三近圆。<a id="a-Hz"></a>若送少食下至送盐一匙。<a id="a-I0"></a>或草叶一握。<a id="a-I1"></a>若本施主但拟当房。<a id="a-I2"></a>于此居人我当供给。<a id="a-I3"></a>若现神力空中而食。<a id="a-I4"></a>若僧伽食。<a id="a-I5"></a>若私已食。<a id="a-I6"></a>并皆无犯。</p>
 </body>
</html>