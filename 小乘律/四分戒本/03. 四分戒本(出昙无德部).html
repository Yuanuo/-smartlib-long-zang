<!doctype html>
<html id="z3IBVEKt2" data-ver="1232">
 <head>
  <meta charset="utf-8">
  <meta author="怀素">
  <meta author="佛陀耶舍">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">四分戒本(出昙无德部)</h1>
  <h2 id="a2">姚秦佛陀耶舍译</h2>
  <p id="a3">稽首礼诸佛　　及法比丘僧</p>
  <p id="a4">今演毗尼法　　令正法久住</p>
  <p id="a5">戒如海无崖　　如宝求无厌</p>
  <p id="a6">欲护圣法财　　众集听我说</p>
  <p id="a7">欲除四弃法　　及灭僧残法</p>
  <p id="a8">障三十舍堕　　众集听我说</p>
  <p id="a9">毗婆尸式弃　　毗舍拘留孙</p>
  <p id="aA">拘那含牟尼　　迦葉释迦文</p>
  <p id="aB">诸世尊大德　　为我说是事</p>
  <p id="aC">我今欲善说　　诸贤咸共听</p>
  <p id="aD">譬如人毁足　　不堪有所涉</p>
  <p id="aE">毁戒亦如是　　不得生天人</p>
  <p id="aF">欲得生天上　　若生人间者</p>
  <p id="aG">常当护戒足　　勿令有毁损</p>
  <p id="aH">如御入险道　　失辖折轴忧</p>
  <p id="aI">毁戒亦如是　　死时怀恐惧</p>
  <p id="aJ">如人自照镜　　好丑生欣戚</p>
  <p id="aK">说戒亦如是　　全毁生忧喜</p>
  <p id="aL">如两阵共战　　勇怯有进退</p>
  <p id="aM">说戒亦如是　　净秽生安畏</p>
  <p id="aN">世间王为最　　众流海为最</p>
  <p id="aO">众星月为最　　众圣佛为最</p>
  <p id="aP">一切众律中　　戒经为上最</p>
  <p id="aQ">如来立禁戒　　半月半月说</p>
  <p id="aR">和合僧集会。<a id="a-S"></a>未受大戒者出。<a id="a-T"></a>不来诸比丘说欲及清净。<a id="a-U"></a>谁遣比丘尼来受教诫。<a id="a-V"></a>僧今和合。<a id="a-W"></a>何所作为(答言说戒羯磨)</p>
  <p id="aX">大德僧听。<a id="a-Y"></a>今僧十五日布萨说戒。<a id="a-Z"></a>若僧时到僧忍听。<a id="a-a"></a>和合说戒。<a id="a-b"></a>白如是。<a id="a-c"></a>诸大德。<a id="a-d"></a>我今欲说戒。<a id="a-e"></a>众集现前。<a id="a-f"></a>默然听善思念之。<a id="a-g"></a>若有犯者当发露。<a id="a-h"></a>无犯者默然。<a id="a-i"></a>默然故。<a id="a-j"></a>当知僧清净。<a id="a-k"></a>若有他举者。<a id="a-l"></a>即应如实答。<a id="a-m"></a>如是诸比丘在于众中乃至三唱。<a id="a-n"></a>忆念有罪当发露。<a id="a-o"></a>不发露者。<a id="a-p"></a>得故妄语罪。<a id="a-q"></a>佛说故妄语是障道法。<a id="a-r"></a>彼比丘自忆念知有罪。<a id="a-s"></a>欲求清净当发露。<a id="a-t"></a>发露则安隐。<a id="a-u"></a>不发露罪益深。<a id="a-v"></a>诸大德。<a id="a-w"></a>我已说戒经序。<a id="a-x"></a>今问诸大德。<a id="a-y"></a>是中清净不(如是三说)诸大德。<a id="a-z"></a>是中清净。<a id="a-10"></a>默然故。<a id="a-11"></a>是事如是持。</p>
  <p id="a12">诸大德。<a id="a-13"></a>是四弃法。<a id="a-14"></a>半月半月戒经中说。<a id="a-15"></a>若比丘与比丘共戒同戒。<a id="a-16"></a>不舍戒戒羸不自悔。<a id="a-17"></a>犯不净行。<a id="a-18"></a>行淫欲法。<a id="a-19"></a>乃至共畜生。<a id="a-1A"></a>是比丘波罗夷不共住。</p>
  <p id="a1B">若比丘在聚落中。<a id="a-1C"></a>若闲静处。<a id="a-1D"></a>不与物怀盗心取。<a id="a-1E"></a>随不与取法。<a id="a-1F"></a>若为王王大臣所捉。<a id="a-1G"></a>若杀若缚若驱出国。<a id="a-1H"></a>汝是贼汝痴汝无所知。<a id="a-1I"></a>比丘如是盗者。<a id="a-1J"></a>波罗夷不共住。</p>
  <p id="a1K">若比丘故自手断人命。<a id="a-1L"></a>持刀授与人。<a id="a-1M"></a>叹誉死快劝死。<a id="a-1N"></a>咄男子用此恶活为。<a id="a-1O"></a>宁死不生。<a id="a-1P"></a>作如是心。<a id="a-1Q"></a>思惟种种方便。<a id="a-1R"></a>叹誉死快劝死。<a id="a-1S"></a>是比丘波罗夷不共住。</p>
  <p id="a1T">若比丘实无所知。<a id="a-1U"></a>自称言。<a id="a-1V"></a>我得上人法。<a id="a-1W"></a>我已入圣智胜法。<a id="a-1X"></a>我知是我见是。<a id="a-1Y"></a>彼于异时。<a id="a-1Z"></a>若问若不问。<a id="a-1a"></a>欲自清净故。<a id="a-1b"></a>作如是说。<a id="a-1c"></a>我实不知不见言知言见。<a id="a-1d"></a>虚诳妄语。<a id="a-1e"></a>除增上慢。<a id="a-1f"></a>是比丘波罗夷不共住。</p>
  <p id="a1g">诸大德。<a id="a-1h"></a>我已说四波罗夷法。<a id="a-1i"></a>若比丘犯一一波罗夷法。<a id="a-1j"></a>不得与诸比丘共住。<a id="a-1k"></a>如前后亦如是。<a id="a-1l"></a>是比丘得波罗夷罪不应共住。<a id="a-1m"></a>今问诸大德。<a id="a-1n"></a>是中清净不(如是三说)</p>
  <p id="a1o">诸大德。<a id="a-1p"></a>是中清净。<a id="a-1q"></a>默然故。<a id="a-1r"></a>是事如是持。</p>
  <p id="a1s">诸大德。<a id="a-1t"></a>是十三僧伽婆尸沙法。<a id="a-1u"></a>半月半月戒经中说。<a id="a-1v"></a>若比丘。<a id="a-1w"></a>故弄阴出精。<a id="a-1x"></a>除梦中。<a id="a-1y"></a>僧伽婆尸沙若比丘淫欲意。<a id="a-1z"></a>与女人身相触。<a id="a-20"></a>若捉手若捉发。<a id="a-21"></a>若触一一身分者。<a id="a-22"></a>僧伽婆尸沙。</p>
  <p id="a23">若比丘淫欲意。<a id="a-24"></a>与女人淫欲粗恶语。<a id="a-25"></a>随所说淫欲粗恶语者。<a id="a-26"></a>僧伽婆尸沙。</p>
  <p id="a27">若比丘淫欲意。<a id="a-28"></a>于女人前自叹身言。<a id="a-29"></a>大姊。<a id="a-2A"></a>我修梵行持戒。<a id="a-2B"></a>精进修善法。<a id="a-2C"></a>可持此淫欲法供养我。<a id="a-2D"></a>如是供养第一最。<a id="a-2E"></a>如是语者僧伽婆尸沙。</p>
  <p id="a2F">若比丘往来彼此媒嫁。<a id="a-2G"></a>持男意语女。<a id="a-2H"></a>持女意语男。<a id="a-2I"></a>若为成妇事。<a id="a-2J"></a>若为私通。<a id="a-2K"></a>乃至须臾顷。<a id="a-2L"></a>僧伽婆尸沙。</p>
  <p id="a2M">若比丘自乞作屋。<a id="a-2N"></a>无主自为己。<a id="a-2O"></a>当应量作。<a id="a-2P"></a>是中量者。<a id="a-2Q"></a>长佛十二磔手。<a id="a-2R"></a>内广七磔手。<a id="a-2S"></a>应将余比丘往看处所。<a id="a-2T"></a>彼比丘当指示处所。<a id="a-2U"></a>无难处无妨处。<a id="a-2V"></a>若比丘有难处妨处。<a id="a-2W"></a>自乞作屋。<a id="a-2X"></a>无主自为己。<a id="a-2Y"></a>不将余比丘往看处所。<a id="a-2Z"></a>若过量作者。<a id="a-2a"></a>僧伽婆尸沙。</p>
  <p id="a2b">若比丘欲作大房。<a id="a-2c"></a>有主为己作。<a id="a-2d"></a>应将余比丘往看处所。<a id="a-2e"></a>彼比丘应看处所。<a id="a-2f"></a>无难处无妨处。<a id="a-2g"></a>若比丘难处妨处作大房。<a id="a-2h"></a>有主为己作。<a id="a-2i"></a>不将余比丘往看处所者。<a id="a-2j"></a>僧伽婆尸沙。</p>
  <p id="a2k">若比丘以嗔恚所覆故。<a id="a-2l"></a>非波罗夷比丘。<a id="a-2m"></a>以无根波罗夷法谤。<a id="a-2n"></a>欲坏彼比丘净行。<a id="a-2o"></a>彼于异时。<a id="a-2p"></a>若问若不问。<a id="a-2q"></a>知此事无根说。<a id="a-2r"></a>我嗔恚故作是语。<a id="a-2s"></a>若比丘作是语者。<a id="a-2t"></a>僧伽婆尸沙。</p>
  <p id="a2u">若比丘以嗔恚所覆故。<a id="a-2v"></a>于异分事中取片。<a id="a-2w"></a>非波罗夷比丘。<a id="a-2x"></a>以无根波罗夷法谤。<a id="a-2y"></a>欲坏彼比丘净行。<a id="a-2z"></a>彼于异时。<a id="a-30"></a>若问若不问。<a id="a-31"></a>知是异分事中取片。<a id="a-32"></a>是比丘自言。<a id="a-33"></a>我嗔恚故作是语者。<a id="a-34"></a>僧伽婆尸沙。</p>
  <p id="a35">若比丘欲坏和合僧。<a id="a-36"></a>方便受坏和合僧法。<a id="a-37"></a>坚持不舍。<a id="a-38"></a>彼比丘应谏是比丘言。<a id="a-39"></a>大德。<a id="a-3A"></a>莫坏和合僧。<a id="a-3B"></a>莫方便坏和合僧。<a id="a-3C"></a>莫受破僧法坚持不舍。<a id="a-3D"></a>大德。<a id="a-3E"></a>应与僧和合欢喜不诤。<a id="a-3F"></a>同一师学如水乳合。<a id="a-3G"></a>于佛法中有增益安乐住。<a id="a-3H"></a>是比丘如是谏时。<a id="a-3I"></a>坚持不舍。<a id="a-3J"></a>彼比丘应三谏。<a id="a-3K"></a>舍是事故。<a id="a-3L"></a>乃至三谏舍者善。<a id="a-3M"></a>若不舍者僧伽婆尸沙。</p>
  <p id="a3N">若比丘有余群党。<a id="a-3O"></a>若一若二若三乃至无数。<a id="a-3P"></a>彼比丘语是比丘言。<a id="a-3Q"></a>大德。<a id="a-3R"></a>莫谏此比丘。<a id="a-3S"></a>此比丘是法语比丘律语比丘。<a id="a-3T"></a>此比丘所说我等心喜乐。<a id="a-3U"></a>此比丘所说我等心忍可。<a id="a-3V"></a>彼比丘应谏是比丘言。<a id="a-3W"></a>大德。<a id="a-3X"></a>莫作是说言。<a id="a-3Y"></a>此比丘是法语比丘律语比丘。<a id="a-3Z"></a>此比丘所说我等心喜乐。<a id="a-3a"></a>此比丘所说我等心忍可。<a id="a-3b"></a>何以故。<a id="a-3c"></a>此比丘非法语比丘非律语比丘。<a id="a-3d"></a>大德。<a id="a-3e"></a>莫欲坏和合僧。<a id="a-3f"></a>汝等当乐欲和合僧。<a id="a-3g"></a>大德。<a id="a-3h"></a>与僧和合欢喜不诤。<a id="a-3i"></a>同一师学如水乳合。<a id="a-3j"></a>于佛法中者增益安乐住。<a id="a-3k"></a>是比丘如是谏时。<a id="a-3l"></a>坚持不舍。<a id="a-3m"></a>彼比丘应三谏。<a id="a-3n"></a>舍是事故。<a id="a-3o"></a>乃至三谏舍者善。<a id="a-3p"></a>若不舍者僧伽婆尸沙。</p>
  <p id="a3q">若比丘依聚落。<a id="a-3r"></a>若城邑住。<a id="a-3s"></a>行恶行污他家。<a id="a-3t"></a>行恶行亦见亦闻。<a id="a-3u"></a>污他家亦见亦闻。<a id="a-3v"></a>诸比丘语是比丘言。<a id="a-3w"></a>大德。<a id="a-3x"></a>汝行恶行污他家。<a id="a-3y"></a>行恶行亦见亦闻。<a id="a-3z"></a>污他家亦见亦闻。<a id="a-40"></a>大德。<a id="a-41"></a>汝行恶行污他家。<a id="a-42"></a>今可远此村落去。<a id="a-43"></a>不须住此。<a id="a-44"></a>是比丘语彼比丘言。<a id="a-45"></a>大德。<a id="a-46"></a>诸比丘有爱有恚有怖有痴。<a id="a-47"></a>有如是同罪比丘。<a id="a-48"></a>有驱者有不驱者。<a id="a-49"></a>诸比丘报言。<a id="a-4A"></a>大德。<a id="a-4B"></a>莫作是语言。<a id="a-4C"></a>诸比丘有爱有恚有怖有痴。<a id="a-4D"></a>有如是同罪比丘。<a id="a-4E"></a>有驱者有不驱者。<a id="a-4F"></a>何以故。<a id="a-4G"></a>诸比丘不爱不恚不怖不痴。<a id="a-4H"></a>大德。<a id="a-4I"></a>汝行恶行污他家。<a id="a-4J"></a>行恶行亦见亦闻。<a id="a-4K"></a>污他家亦见亦闻。<a id="a-4L"></a>是比丘如是谏时。<a id="a-4M"></a>坚持不舍。<a id="a-4N"></a>彼比丘应三谏。<a id="a-4O"></a>舍是事故。<a id="a-4P"></a>乃至三谏舍者善。<a id="a-4Q"></a>若不舍者僧伽婆尸沙。</p>
  <p id="a4R">若比丘恶性不受人谏语。<a id="a-4S"></a>于戒法中诸比丘如法谏已。<a id="a-4T"></a>自身不受谏语言。<a id="a-4U"></a>诸大德。<a id="a-4V"></a>莫向我说若好若恶。<a id="a-4W"></a>我亦不向诸大德说若好若恶。<a id="a-4X"></a>诸大德止莫谏我。<a id="a-4Y"></a>彼比丘谏是比丘言。<a id="a-4Z"></a>大德。<a id="a-4a"></a>莫自身不受谏语。<a id="a-4b"></a>大德。<a id="a-4c"></a>自身当受谏语。<a id="a-4d"></a>大德。<a id="a-4e"></a>如法谏诸比丘。<a id="a-4f"></a>诸比丘亦如法谏大德。<a id="a-4g"></a>如是佛弟子众得增益。<a id="a-4h"></a>展转相谏。<a id="a-4i"></a>展转相教。<a id="a-4j"></a>展转忏悔。<a id="a-4k"></a>是比丘如是谏时。<a id="a-4l"></a>坚持不舍。<a id="a-4m"></a>彼比丘应三谏。<a id="a-4n"></a>舍是事故。<a id="a-4o"></a>乃至三谏舍者善。<a id="a-4p"></a>若不舍者僧伽婆尸沙。</p>
  <p id="a4q">诸大德。<a id="a-4r"></a>我已说十三僧伽婆尸沙法。<a id="a-4s"></a>九初犯罪四乃至三谏若比丘犯一一法。<a id="a-4t"></a>知而覆藏。<a id="a-4u"></a>应强与波利婆沙行波利婆沙竟。<a id="a-4v"></a>僧应与六夜摩那埵。<a id="a-4w"></a>行摩那埵已。<a id="a-4x"></a>余有出罪。<a id="a-4y"></a>应二十僧中出是比丘罪。<a id="a-4z"></a>若少一人不满二十众。<a id="a-50"></a>出是比丘罪。<a id="a-51"></a>是比丘罪不得除。<a id="a-52"></a>诸比丘亦可呵。<a id="a-53"></a>此是时今问诸大德。<a id="a-54"></a>是中清净不(如是三说)</p>
  <p id="a55">诸大德。<a id="a-56"></a>是中清净。<a id="a-57"></a>默然故。<a id="a-58"></a>是事如是持。</p>
  <p id="a59">诸大德。<a id="a-5A"></a>是二不定法。<a id="a-5B"></a>半月半月戒经中说若比丘共女人。<a id="a-5C"></a>独在静处覆处可作淫处坐。<a id="a-5D"></a>说非法语。<a id="a-5E"></a>有住信优婆夷。<a id="a-5F"></a>于三法中一一法说。<a id="a-5G"></a>若波罗夷若僧伽婆尸沙若波逸提。<a id="a-5H"></a>是坐比丘自言。<a id="a-5I"></a>我犯是罪于三法中应一一治。<a id="a-5J"></a>若波罗夷若僧伽婆尸沙若波逸提。<a id="a-5K"></a>如住信优婆夷所说。<a id="a-5L"></a>应如法治是比丘是名不定法。</p>
  <p id="a5M">若比丘共女人。<a id="a-5N"></a>在不覆处不可作淫处坐。<a id="a-5O"></a>作粗恶语说淫欲事。<a id="a-5P"></a>有住信优婆夷。<a id="a-5Q"></a>于二法中一一法说。<a id="a-5R"></a>若僧伽婆尸沙若波逸提。<a id="a-5S"></a>是坐比丘自言。<a id="a-5T"></a>我犯是罪。<a id="a-5U"></a>于二法中应一一治。<a id="a-5V"></a>若僧伽婆尸沙若波逸提。<a id="a-5W"></a>如住信优婆夷所说。<a id="a-5X"></a>应如法治是比丘。<a id="a-5Y"></a>是名不定法。</p>
  <p id="a5Z">诸大德。<a id="a-5a"></a>我已说二不定法。<a id="a-5b"></a>今问诸大德。<a id="a-5c"></a>是中清净不(如是三说)</p>
  <p id="a5d">诸大德。<a id="a-5e"></a>是中清净。<a id="a-5f"></a>默然故。<a id="a-5g"></a>是事如是持。</p>
  <p id="a5h">诸大德。<a id="a-5i"></a>是三十尼萨耆波逸提法。<a id="a-5j"></a>半月半月戒经中说。<a id="a-5k"></a>若比丘衣已竟。<a id="a-5l"></a>迦絺那衣已出。<a id="a-5m"></a>畜长衣经十日不净施得持。<a id="a-5n"></a>若过者尼萨耆波逸提。</p>
  <p id="a5o">若比丘衣已竟。<a id="a-5p"></a>迦絺那衣已出。<a id="a-5q"></a>比丘于三衣中。<a id="a-5r"></a>若离一一衣。<a id="a-5s"></a>异处宿经一夜。<a id="a-5t"></a>除僧羯磨。<a id="a-5u"></a>尼萨耆波逸提。</p>
  <p id="a5v">若比丘衣已竟。<a id="a-5w"></a>迦絺那衣已出。<a id="a-5x"></a>若比丘得非时衣。<a id="a-5y"></a>欲须便受。<a id="a-5z"></a>受已疾疾成衣。<a id="a-60"></a>若足者善。<a id="a-61"></a>若不足者得畜经一月。<a id="a-62"></a>为满足故。<a id="a-63"></a>若过者尼萨耆波逸提。</p>
  <p id="a64">若比丘从非亲里比丘尼边取衣。<a id="a-65"></a>除贸易。<a id="a-66"></a>尼萨耆波逸提。</p>
  <p id="a67">若比丘使非亲里比丘尼浣故衣。<a id="a-68"></a>若染若打。<a id="a-69"></a>尼萨耆波逸提。</p>
  <p id="a6A">若比丘从非亲里居士若居士妇乞衣。<a id="a-6B"></a>除余时尼萨耆波逸提余时者。<a id="a-6C"></a>若比丘夺衣失衣烧衣漂衣。<a id="a-6D"></a>此是时。</p>
  <p id="a6E">若比丘夺衣失衣烧衣漂衣。<a id="a-6F"></a>是非亲里居士若居士妇。<a id="a-6G"></a>自恣请多与衣。<a id="a-6H"></a>是比丘当知足受衣。<a id="a-6I"></a>若过受者尼萨耆波逸提。</p>
  <p id="a6J">若比丘居士居士妇。<a id="a-6K"></a>为比丘办衣价。<a id="a-6L"></a>持如是衣价。<a id="a-6M"></a>与某甲比丘。<a id="a-6N"></a>是比丘先不受自恣请。<a id="a-6O"></a>便到居士家作如是说。<a id="a-6P"></a>善哉居士。<a id="a-6Q"></a>为我办如是衣价与我。<a id="a-6R"></a>为好故。<a id="a-6S"></a>若得衣者尼萨耆波逸提。</p>
  <p id="a6T">若比丘二居士居士妇。<a id="a-6U"></a>与比丘办如是衣价。<a id="a-6V"></a>我曹办如是衣价。<a id="a-6W"></a>与某甲比丘。<a id="a-6X"></a>是比丘先不受自恣请。<a id="a-6Y"></a>到二居士家作如是说。<a id="a-6Z"></a>善哉居士。<a id="a-6a"></a>办如是衣与我共作一衣。<a id="a-6b"></a>为好故。<a id="a-6c"></a>若得者尼萨耆波逸提。</p>
  <p id="a6d">若比丘若王王大臣若婆罗门。<a id="a-6e"></a>若居士居士妇。<a id="a-6f"></a>遣使为比丘送衣价。<a id="a-6g"></a>持如是衣价与某甲比丘。<a id="a-6h"></a>彼使至比丘所语比丘言。<a id="a-6i"></a>大德。<a id="a-6j"></a>今为汝故送是衣价受取。<a id="a-6k"></a>是比丘语彼使如是言。<a id="a-6l"></a>我今不应受此衣价。<a id="a-6m"></a>若我须衣合时清净当受。<a id="a-6n"></a>彼使语是比丘言。<a id="a-6o"></a>大德。<a id="a-6p"></a>有执事人不。<a id="a-6q"></a>须衣比丘应言。<a id="a-6r"></a>有若守僧伽蓝民。<a id="a-6s"></a>若优婆塞。<a id="a-6t"></a>此是比丘执事人。<a id="a-6u"></a>常为诸比丘执事。<a id="a-6v"></a>彼使诣执事人所。<a id="a-6w"></a>与衣价已还到比丘所。<a id="a-6x"></a>作如是言。<a id="a-6y"></a>大德所示某甲执事人。<a id="a-6z"></a>我已与衣价竟。<a id="a-70"></a>大德。<a id="a-71"></a>知时往彼当得衣。<a id="a-72"></a>须衣比丘当往执事人所。<a id="a-73"></a>若二反三反语言。<a id="a-74"></a>我须衣。<a id="a-75"></a>若二反三反为作忆念。<a id="a-76"></a>得衣者善。<a id="a-77"></a>若不得衣。<a id="a-78"></a>四反五反六反在前默然住。<a id="a-79"></a>令彼忆念。<a id="a-7A"></a>若四反五反六反在前默然住。<a id="a-7B"></a>若得衣者善。<a id="a-7C"></a>若不得衣过是求得衣者。<a id="a-7D"></a>尼萨耆波逸提。<a id="a-7E"></a>若不得衣。<a id="a-7F"></a>从彼所来处。<a id="a-7G"></a>若自往若遣使往语言。<a id="a-7H"></a>汝先遣使送衣价。<a id="a-7I"></a>与某甲比丘。<a id="a-7J"></a>是比丘竟不得衣。<a id="a-7K"></a>汝还取莫使失。<a id="a-7L"></a>此是时(十事)</p>
  <p id="a7M">若比丘杂野蚕绵作卧具者。<a id="a-7N"></a>尼萨耆波逸提。</p>
  <p id="a7O">若比丘新纯黑羺羊毛作卧具者。<a id="a-7P"></a>尼萨耆波逸提。</p>
  <p id="a7Q">若比丘作新卧具。<a id="a-7R"></a>应用二分纯黑羊毛。<a id="a-7S"></a>三分白四分牻。<a id="a-7T"></a>若比丘作新卧具。<a id="a-7U"></a>不用二分纯黑羊毛三分白四分牻。<a id="a-7V"></a>作新卧具者。<a id="a-7W"></a>尼萨耆波逸提。</p>
  <p id="a7X">若比丘作新卧具。<a id="a-7Y"></a>应六年持。<a id="a-7Z"></a>若减六年不舍故。<a id="a-7a"></a>更作新者。<a id="a-7b"></a>除僧羯磨。<a id="a-7c"></a>尼萨耆波逸提。</p>
  <p id="a7d">若比丘作新坐具。<a id="a-7e"></a>当取故者纵广一磔手帖新者上。<a id="a-7f"></a>为坏色故。<a id="a-7g"></a>若比丘作新坐具。<a id="a-7h"></a>不取故者纵广一磔手帖新者上坏色者。<a id="a-7i"></a>尼萨耆波逸提。</p>
  <p id="a7j">若比丘行道中得羊毛。<a id="a-7k"></a>比丘须者应取。<a id="a-7l"></a>若无人持。<a id="a-7m"></a>得自持行至三由旬。<a id="a-7n"></a>若无人持自持过者。<a id="a-7o"></a>尼萨耆波逸提。</p>
  <p id="a7p">若比丘使非亲里比丘尼浣染擘羊毛者。<a id="a-7q"></a>尼萨耆波逸提。</p>
  <p id="a7r">若比丘自手取金银若钱。<a id="a-7s"></a>若教人取。<a id="a-7t"></a>若口可受者。<a id="a-7u"></a>尼萨耆波逸提。</p>
  <p id="a7v">若比丘种种卖买金银宝物者。<a id="a-7w"></a>尼萨耆波逸提。</p>
  <p id="a7x">若比丘种种贩卖者。<a id="a-7y"></a>尼萨耆波逸提(二十事)</p>
  <p id="a7z">若比丘畜长钵。<a id="a-80"></a>不净施得齐十日。<a id="a-81"></a>若过者尼萨耆波逸提。</p>
  <p id="a82">若比丘破钵。<a id="a-83"></a>减五缀不漏。<a id="a-84"></a>更求新钵。<a id="a-85"></a>为好故。<a id="a-86"></a>若得者尼萨耆波逸提。<a id="a-87"></a>彼比丘应往僧中舍。<a id="a-88"></a>展转取最下钵与之令持。<a id="a-89"></a>乃至破。</p>
  <p id="a8A">若比丘自乞缕。<a id="a-8B"></a>使非亲里织师织作衣者。<a id="a-8C"></a>尼萨耆波逸提。</p>
  <p id="a8D">若比丘居士居士妇。<a id="a-8E"></a>使织师为比丘织作衣。<a id="a-8F"></a>是比丘先不受自恣请。<a id="a-8G"></a>便到彼所语织师言。<a id="a-8H"></a>此衣为我织。<a id="a-8I"></a>极好织令广长。<a id="a-8J"></a>坚致齐整好。<a id="a-8K"></a>我少多与汝价。<a id="a-8L"></a>若比丘与价乃至一食直。<a id="a-8M"></a>若得衣者尼萨耆波逸提。</p>
  <p id="a8N">若比丘先与比丘衣。<a id="a-8O"></a>后嗔恚。<a id="a-8P"></a>若自夺若使人夺取。<a id="a-8Q"></a>还我衣来不与汝。<a id="a-8R"></a>是比丘应还衣。<a id="a-8S"></a>取衣者尼萨耆波逸提。</p>
  <p id="a8T">若比丘病。<a id="a-8U"></a>畜酥油生酥蜜石蜜。<a id="a-8V"></a>齐七日得服。<a id="a-8W"></a>若过者尼萨耆波逸提。</p>
  <p id="a8X">若比丘春残一月在。<a id="a-8Y"></a>应求雨浴衣半月用浴。<a id="a-8Z"></a>若比丘春一月前求雨浴衣。<a id="a-8a"></a>半月前用浴者。<a id="a-8b"></a>尼萨耆波逸提。</p>
  <p id="a8c">若比丘十日未满夏三月。<a id="a-8d"></a>若有急施衣应受。<a id="a-8e"></a>受已乃至衣时应畜。<a id="a-8f"></a>若过畜者。<a id="a-8g"></a>尼萨耆波逸提。</p>
  <p id="a8h">若比丘夏三月安居竟。<a id="a-8i"></a>至八月十五日满已。<a id="a-8j"></a>若迥远有疑恐怖畏难处。<a id="a-8k"></a>比丘在如是处住。<a id="a-8l"></a>于三衣中。<a id="a-8m"></a>若留一一衣置村舍内。<a id="a-8n"></a>及有因缘离衣宿。<a id="a-8o"></a>乃至六夜。<a id="a-8p"></a>若过者尼萨耆波逸提。</p>
  <p id="a8q">若比丘知他欲与僧物。<a id="a-8r"></a>自回入已者。<a id="a-8s"></a>尼萨耆波逸提(三十事)</p>
  <p id="a8t">诸大德。<a id="a-8u"></a>我已说三十尼萨耆波逸提法。<a id="a-8v"></a>今问诸大德。<a id="a-8w"></a>是中清净不(如是三说)</p>
  <p id="a8x">诸大德是中清净。<a id="a-8y"></a>默然故。<a id="a-8z"></a>是事如是持。</p>
  <p id="a90">诸大德。<a id="a-91"></a>是九十波逸提法。<a id="a-92"></a>半月半月戒经中说。</p>
  <p id="a93">若比丘故妄语者波逸提。</p>
  <p id="a94">若比丘种类毁訾比丘者波逸提。</p>
  <p id="a95">若比丘两舌语者波逸提。</p>
  <p id="a96">若比丘与女人同室宿者波逸提。</p>
  <p id="a97">若比丘与未受大戒人。<a id="a-98"></a>共宿过二夜。<a id="a-99"></a>至三夜晓者。<a id="a-9A"></a>波逸提。</p>
  <p id="a9B">若比丘与未受具戒人同诵者波逸提。</p>
  <p id="a9C">若比丘知他比丘有粗恶罪。<a id="a-9D"></a>向未受大戒人说。<a id="a-9E"></a>除僧羯磨波逸提。</p>
  <p id="a9F">若比丘向未受大戒人。<a id="a-9G"></a>说过人法言。<a id="a-9H"></a>我知是我见是。<a id="a-9I"></a>见知实者波逸提。</p>
  <p id="a9J">若比丘与女人说法。<a id="a-9K"></a>过五六语者。<a id="a-9L"></a>波逸提。<a id="a-9M"></a>除有知男子。</p>
  <p id="a9N">若比丘自手掘地。<a id="a-9O"></a>教人掘者波逸提(一十)</p>
  <p id="a9P">若比丘坏鬼神村者波逸提。</p>
  <p id="a9Q">若比丘妄作异语。<a id="a-9R"></a>恼他者波逸提。</p>
  <p id="a9S">若比丘嫌骂者波逸提。</p>
  <p id="a9T">若比丘取僧绳床木床卧具坐褥。<a id="a-9U"></a>露地自敷教人敷舍去。<a id="a-9V"></a>不自举不教人举者波逸提。</p>
  <p id="a9W">若比丘僧房舍内。<a id="a-9X"></a>敷僧卧具坐褥。<a id="a-9Y"></a>若自敷教人敷。<a id="a-9Z"></a>在中若坐若卧。<a id="a-9a"></a>从彼舍去。<a id="a-9b"></a>不自举不教人举者波逸提。</p>
  <p id="a9c">若比丘先知比丘住处。<a id="a-9d"></a>后来于其中间。<a id="a-9e"></a>强敷卧具止宿。<a id="a-9f"></a>念言。<a id="a-9g"></a>彼若嫌迮者。<a id="a-9h"></a>当自避我去。<a id="a-9i"></a>作是因缘非余威仪者。<a id="a-9j"></a>波逸提。</p>
  <p id="a9k">若比丘嗔他比丘不喜僧房。<a id="a-9l"></a>舍内若自牵出。<a id="a-9m"></a>若教人牵出。<a id="a-9n"></a>波逸提。</p>
  <p id="a9o">若比丘房重阁上。<a id="a-9p"></a>脱脚绳床木床。<a id="a-9q"></a>若坐若卧。<a id="a-9r"></a>波逸提。</p>
  <p id="a9s">若比丘知水有虫。<a id="a-9t"></a>自用浇泥浇草。<a id="a-9u"></a>教人浇者波逸提。</p>
  <p id="a9v">若比丘欲作大房。<a id="a-9w"></a>户扉窗牖及诸庄饰具。<a id="a-9x"></a>指授覆苫齐二三节。<a id="a-9y"></a>若过者波逸提(二十)</p>
  <p id="a9z">若比丘僧不差。<a id="a-A0"></a>教授比丘尼者。<a id="a-A1"></a>波逸提。</p>
  <p id="aA2">若比丘为僧差。<a id="a-A3"></a>教授比丘尼。<a id="a-A4"></a>乃至日没波逸提。</p>
  <p id="aA5">若比丘语诸比丘如是言。<a id="a-A6"></a>诸比丘为饮食故。<a id="a-A7"></a>教授比丘尼者。<a id="a-A8"></a>波逸提。</p>
  <p id="aA9">若比丘与非亲里比丘尼衣。<a id="a-AA"></a>除贸易波逸提。</p>
  <p id="aAB">若比丘与非亲里比丘尼作衣者。<a id="a-AC"></a>波逸提。</p>
  <p id="aAD">若比丘与比丘尼。<a id="a-AE"></a>在屏处坐者波逸提。</p>
  <p id="aAF">若比丘与比丘尼。<a id="a-AG"></a>期同道行乃至聚落。<a id="a-AH"></a>除余时波逸提。<a id="a-AI"></a>余时者。<a id="a-AJ"></a>若伴行有疑恐怖处。<a id="a-AK"></a>此是时若比丘与比丘尼。<a id="a-AL"></a>期乘船若上水若下水。<a id="a-AM"></a>除直渡者波逸提。</p>
  <p id="aAN">若比丘知比丘尼赞叹因缘得食食。<a id="a-AO"></a>除施主先有意者波逸提。</p>
  <p id="aAP">若比丘与妇人。<a id="a-AQ"></a>期同道行乃至聚落者。<a id="a-AR"></a>波逸提(三十)</p>
  <p id="aAS">若比丘施一食处。<a id="a-AT"></a>无病比丘应受一食。<a id="a-AU"></a>若过者波逸提。</p>
  <p id="aAV">若比丘展转食。<a id="a-AW"></a>除余时波逸提。<a id="a-AX"></a>余时者。<a id="a-AY"></a>病时施衣时。<a id="a-AZ"></a>此是时。</p>
  <p id="aAa">若比丘别众食。<a id="a-Ab"></a>除余时波逸提。<a id="a-Ac"></a>余时者。<a id="a-Ad"></a>病时施衣时。<a id="a-Ae"></a>作衣时道行时。<a id="a-Af"></a>船行时大会时。<a id="a-Ag"></a>沙门施食时。<a id="a-Ah"></a>此是时。</p>
  <p id="aAi">若比丘至檀越家。<a id="a-Aj"></a>殷勤请与饼麨饭。<a id="a-Ak"></a>比丘须者应两三钵受。<a id="a-Al"></a>持至寺内。<a id="a-Am"></a>应分与余比丘食。<a id="a-An"></a>若比丘无病。<a id="a-Ao"></a>过两三钵受。<a id="a-Ap"></a>持至寺内。<a id="a-Aq"></a>不分与余比丘食者。<a id="a-Ar"></a>波逸提。</p>
  <p id="aAs">若比丘足食竟。<a id="a-At"></a>或时受请。<a id="a-Au"></a>不作余食法。<a id="a-Av"></a>更食者波逸提。</p>
  <p id="aAw">若比丘知他比丘足食竟。<a id="a-Ax"></a>若受请不作余食法。<a id="a-Ay"></a>殷勤请与食。<a id="a-Az"></a>大德取是食。<a id="a-B0"></a>以是因缘非余。<a id="a-B1"></a>欲使他犯者波逸提。</p>
  <p id="aB2">若比丘非时食者波逸提。</p>
  <p id="aB3">若比丘食残宿食者波逸提。</p>
  <p id="aB4">若比丘不受食食。<a id="a-B5"></a>若药举着口中。<a id="a-B6"></a>除水及杨枝。<a id="a-B7"></a>波逸提。</p>
  <p id="aB8">若比丘得好美食乳酪鱼肉。<a id="a-B9"></a>无病自为己索者。<a id="a-BA"></a>波逸提(四十)</p>
  <p id="aBB">若比丘外道男外道女。<a id="a-BC"></a>自手与食者波逸提。</p>
  <p id="aBD">若比丘先受请已。<a id="a-BE"></a>若前食后食行诣余家。<a id="a-BF"></a>不嘱余比丘。<a id="a-BG"></a>除余时波逸提。<a id="a-BH"></a>余时者。<a id="a-BI"></a>病时作衣时施衣时。<a id="a-BJ"></a>此是时。</p>
  <p id="aBK">若比丘食家中有宝。<a id="a-BL"></a>强安坐者波逸提。</p>
  <p id="aBM">若比丘食家中有宝。<a id="a-BN"></a>屏处坐者波逸提。</p>
  <p id="aBO">若比丘独与女人。<a id="a-BP"></a>露地坐者波逸提。</p>
  <p id="aBQ">若比丘语诸比丘如是语。<a id="a-BR"></a>大德。<a id="a-BS"></a>共至聚落当与汝食。<a id="a-BT"></a>彼比丘乃至聚落竟。<a id="a-BU"></a>不教与是比丘食。<a id="a-BV"></a>语言。<a id="a-BW"></a>汝去。<a id="a-BX"></a>我与汝共坐共语不乐。<a id="a-BY"></a>我独坐独语乐。<a id="a-BZ"></a>以是因缘非余。<a id="a-Ba"></a>方便遣去者波逸提。</p>
  <p id="aBb">若比丘请四月与药。<a id="a-Bc"></a>无病比丘应受。<a id="a-Bd"></a>若过受。<a id="a-Be"></a>除常请更请分请尽形请者。<a id="a-Bf"></a>波逸提。</p>
  <p id="aBg">若比丘往观军阵。<a id="a-Bh"></a>除时因缘波逸提。</p>
  <p id="aBi">若比丘有因缘至军中。<a id="a-Bj"></a>若过二宿。<a id="a-Bk"></a>至三宿者波逸提。</p>
  <p id="aBl">若比丘军中住。<a id="a-Bm"></a>若二宿三宿。<a id="a-Bn"></a>或时观军阵斗战。<a id="a-Bo"></a>或观游军象马势力者。<a id="a-Bp"></a>波逸提(五十)</p>
  <p id="aBq">若比丘饮酒者波逸提。</p>
  <p id="aBr">若比丘水中戏者波逸提。</p>
  <p id="aBs">若比丘以指击擽他比丘者波逸提。</p>
  <p id="aBt">若比丘不受谏者波逸提。</p>
  <p id="aBu">若比丘恐怖他比丘者波逸提。</p>
  <p id="aBv">若比丘半月洗浴。<a id="a-Bw"></a>无病比丘应受。<a id="a-Bx"></a>若过受。<a id="a-By"></a>除余时波逸提。<a id="a-Bz"></a>余时者。<a id="a-C0"></a>热时病时作时。<a id="a-C1"></a>风时雨时。<a id="a-C2"></a>远行来时。<a id="a-C3"></a>此是时。</p>
  <p id="aC4">若比丘无病。<a id="a-C5"></a>为炙身故露地然火。<a id="a-C6"></a>若教人然。<a id="a-C7"></a>除余时波逸提。</p>
  <p id="aC8">若比丘藏他比丘衣钵坐具针筒。<a id="a-C9"></a>若自藏若教人藏。<a id="a-CA"></a>下至戏笑者。<a id="a-CB"></a>波逸提。</p>
  <p id="aCC">若比丘净施比丘比丘尼式叉摩那沙弥沙弥尼衣。<a id="a-CD"></a>不问主辄著者波逸提。</p>
  <p id="aCE">若比丘得新衣。<a id="a-CF"></a>当作三种染坏色青黑木兰。</p>
  <p id="aCG">若比丘得新衣。<a id="a-CH"></a>不作三种染坏色青黑木兰。<a id="a-CI"></a>新衣持者波逸提(六十)</p>
  <p id="aCJ">若比丘故断畜生命者波逸提。</p>
  <p id="aCK">若比丘知水有虫。<a id="a-CL"></a>饮用者波逸提。</p>
  <p id="aCM">若比丘故恼他比丘。<a id="a-CN"></a>乃至少时不乐者。<a id="a-CO"></a>波逸提。</p>
  <p id="aCP">若比丘知他比丘有粗恶罪。<a id="a-CQ"></a>而覆藏者波逸提。</p>
  <p id="aCR">若比丘年满二十。<a id="a-CS"></a>当与受具足戒。<a id="a-CT"></a>若比丘知年未满二十。<a id="a-CU"></a>与受具足戒。<a id="a-CV"></a>此人不得戒。<a id="a-CW"></a>诸比丘亦可呵彼愚痴故。<a id="a-CX"></a>波逸提。</p>
  <p id="aCY">若比丘知僧诤事起如法灭已。<a id="a-CZ"></a>后更发举者。<a id="a-Ca"></a>波逸提。</p>
  <p id="aCb">若比丘知是贼伴。<a id="a-Cc"></a>期共一道行。<a id="a-Cd"></a>乃至聚落者。<a id="a-Ce"></a>波逸提。</p>
  <p id="aCf">若比丘作如是语。<a id="a-Cg"></a>我知佛所说法。<a id="a-Ch"></a>行淫欲非障道法。<a id="a-Ci"></a>彼比丘应谏是比丘言。<a id="a-Cj"></a>大德莫作是语莫谤世尊。<a id="a-Ck"></a>谤世尊者不善。<a id="a-Cl"></a>世尊不作是语。<a id="a-Cm"></a>世尊无数方便说。<a id="a-Cn"></a>行淫欲是障道法。<a id="a-Co"></a>彼比丘如是谏时坚持不舍。<a id="a-Cp"></a>彼比丘应三谏。<a id="a-Cq"></a>舍是事故。<a id="a-Cr"></a>乃至三谏舍者善若不舍者波逸提。</p>
  <p id="aCs">若比丘知如是语人未作法如是恶见不舍。<a id="a-Ct"></a>若畜同止宿同。<a id="a-Cu"></a>一羯磨者波逸提。</p>
  <p id="aCv">若比丘知沙弥作如是语。<a id="a-Cw"></a>我知佛所说法。<a id="a-Cx"></a>行淫欲非障道法。<a id="a-Cy"></a>彼比丘谏此沙弥言。<a id="a-Cz"></a>汝莫作是语。<a id="a-D0"></a>莫谤世尊。<a id="a-D1"></a>谤世尊者不善。<a id="a-D2"></a>世尊不作是语。<a id="a-D3"></a>沙弥。<a id="a-D4"></a>世尊无数方便说。<a id="a-D5"></a>行淫欲是障道法。<a id="a-D6"></a>彼比丘如是谏时坚持不舍。<a id="a-D7"></a>彼比丘应三谏。<a id="a-D8"></a>舍此事故。<a id="a-D9"></a>乃至三谏舍者善。<a id="a-DA"></a>若不舍者彼比丘应语此沙弥言。<a id="a-DB"></a>汝自今已后。<a id="a-DC"></a>非佛弟子。<a id="a-DD"></a>不得随余比丘行。<a id="a-DE"></a>如诸余沙弥。<a id="a-DF"></a>得与大比丘二宿三宿。<a id="a-DG"></a>汝今无此事。<a id="a-DH"></a>汝出去灭去。<a id="a-DI"></a>不须此中住。<a id="a-DJ"></a>若比丘知如是被摈沙弥。<a id="a-DK"></a>若畜同一止宿波逸提(七十)</p>
  <p id="aDL">若比丘余比丘如法谏时。<a id="a-DM"></a>作如是语。<a id="a-DN"></a>我不学此戒。<a id="a-DO"></a>乃至问有智慧持戒律者。<a id="a-DP"></a>我当难问。<a id="a-DQ"></a>波逸提。<a id="a-DR"></a>欲求解者应当难问。</p>
  <p id="aDS">若比丘说戒时作如是语。<a id="a-DT"></a>大德。<a id="a-DU"></a>何用此杂碎戒为。<a id="a-DV"></a>说是戒时。<a id="a-DW"></a>令人恼愧怀疑。<a id="a-DX"></a>轻呵戒故。<a id="a-DY"></a>波逸提。</p>
  <p id="aDZ">若比丘说戒时。<a id="a-Da"></a>作如是语。<a id="a-Db"></a>大德。<a id="a-Dc"></a>我今始知是法是戒经。<a id="a-Dd"></a>半月半月戒经中说。<a id="a-De"></a>若余比丘知是比丘。<a id="a-Df"></a>若二若三说戒中坐何况多。<a id="a-Dg"></a>彼比丘无知无解若犯罪应如法治。<a id="a-Dh"></a>更增无知罪。<a id="a-Di"></a>大德。<a id="a-Dj"></a>汝无利得不善。<a id="a-Dk"></a>汝说戒时。<a id="a-Dl"></a>不一心念摄耳听法。<a id="a-Dm"></a>彼无知故。<a id="a-Dn"></a>波逸提。</p>
  <p id="aDo">若比丘共同羯磨已。<a id="a-Dp"></a>后如是语。<a id="a-Dq"></a>诸比丘随亲厚。<a id="a-Dr"></a>以僧物与者。<a id="a-Ds"></a>波逸提。</p>
  <p id="aDt">若比丘僧断事时不与欲。<a id="a-Du"></a>而起去者波逸提。</p>
  <p id="aDv">若比丘与欲已。<a id="a-Dw"></a>后更呵者波逸提。</p>
  <p id="aDx">若比丘知他比丘共斗诤。<a id="a-Dy"></a>听此语已向彼说者。<a id="a-Dz"></a>波逸提。</p>
  <p id="aE0">若比丘嗔故不喜打他比丘者波逸提。</p>
  <p id="aE1">若比丘嗔故不喜。<a id="a-E2"></a>以手搏比丘者波逸提。</p>
  <p id="aE3">若比丘嗔故不喜以无根僧伽婆尸沙法谤者。<a id="a-E4"></a>波逸提(八十)</p>
  <p id="aE5">若比丘刹利水浇头王。<a id="a-E6"></a>王未出未藏宝。<a id="a-E7"></a>若入过宫门阈者波逸提。</p>
  <p id="aE8">若比丘若宝及宝庄饰具。<a id="a-E9"></a>若自捉教人捉。<a id="a-EA"></a>除僧伽蓝中及寄宿处。<a id="a-EB"></a>波逸提。<a id="a-EC"></a>若在僧伽蓝中。<a id="a-ED"></a>若寄宿处。<a id="a-EE"></a>若宝及宝庄饰具。<a id="a-EF"></a>若自捉若教人捉识者当取如是因缘非余。</p>
  <p id="aEG">若比丘非时入聚落。<a id="a-EH"></a>不嘱余比丘者波逸提。</p>
  <p id="aEI">若比丘作绳床木床。<a id="a-EJ"></a>足应高如来八指。<a id="a-EK"></a>除入梐孔上。<a id="a-EL"></a>截竟过者波逸提。</p>
  <p id="aEM">若比丘持兜罗绵贮。<a id="a-EN"></a>作绳床木床卧具坐褥者。<a id="a-EO"></a>波逸提。</p>
  <p id="aEP">若比丘用骨牙角作针筒。<a id="a-EQ"></a>成者波逸提。</p>
  <p id="aER">若比丘作尼师檀。<a id="a-ES"></a>当应量作。<a id="a-ET"></a>是中量者。<a id="a-EU"></a>长佛二磔手。<a id="a-EV"></a>广一磔手半。<a id="a-EW"></a>更增广长各半磔手。<a id="a-EX"></a>若过者波逸提。</p>
  <p id="aEY">若比丘作覆疮衣。<a id="a-EZ"></a>当应量作。<a id="a-Ea"></a>是中量者。<a id="a-Eb"></a>长佛四磔手。<a id="a-Ec"></a>广二磔手。<a id="a-Ed"></a>若过成者波逸提。</p>
  <p id="aEe">若比丘作雨浴衣。<a id="a-Ef"></a>当应量作。<a id="a-Eg"></a>是中量者。<a id="a-Eh"></a>长佛六磔手。<a id="a-Ei"></a>广二磔手半。<a id="a-Ej"></a>若过成者波逸提。</p>
  <p id="aEk">若比丘佛衣等量作衣。<a id="a-El"></a>是中量者。<a id="a-Em"></a>长佛十磔手。<a id="a-En"></a>广六磔手。<a id="a-Eo"></a>是佛衣量。<a id="a-Ep"></a>若过成者波逸提(九十)</p>
  <p id="aEq">诸大德。<a id="a-Er"></a>我已说九十波逸提法。<a id="a-Es"></a>今问诸大德。<a id="a-Et"></a>是中清净不(如是三说)诸大德。<a id="a-Eu"></a>是中清净。<a id="a-Ev"></a>默然故。<a id="a-Ew"></a>是事如是持。</p>
  <p id="aEx">诸大德。<a id="a-Ey"></a>是四波罗提提舍尼法。<a id="a-Ez"></a>半月半月戒经中说。</p>
  <p id="aF0">若比丘入村中。<a id="a-F1"></a>无病从非亲里比丘尼边自手受食食。<a id="a-F2"></a>是比丘应向余比丘悔过言。<a id="a-F3"></a>大德。<a id="a-F4"></a>我犯可呵法所不应为。<a id="a-F5"></a>我今向大德悔过。<a id="a-F6"></a>是名悔过法。</p>
  <p id="aF7">若比丘在白衣家食。<a id="a-F8"></a>是中有比丘尼指示。<a id="a-F9"></a>与某甲羹与某甲饭。<a id="a-FA"></a>诸比丘应语彼比丘尼如是言。<a id="a-FB"></a>大姊。<a id="a-FC"></a>且止须诸比丘食竟。<a id="a-FD"></a>若无一比丘语彼比丘尼如是言。<a id="a-FE"></a>大姊。<a id="a-FF"></a>且止须诸比丘食竟。<a id="a-FG"></a>是比丘应向余比丘悔过言。<a id="a-FH"></a>大德。<a id="a-FI"></a>我犯可呵法所不应为。<a id="a-FJ"></a>我今向大德悔过。<a id="a-FK"></a>是名悔过法。</p>
  <p id="aFL">有诸学家。<a id="a-FM"></a>僧作学家羯磨。<a id="a-FN"></a>若比丘知是学家。<a id="a-FO"></a>先不受请。<a id="a-FP"></a>无病自手受食食。<a id="a-FQ"></a>是比丘应向余比丘悔过言。<a id="a-FR"></a>大德。<a id="a-FS"></a>我犯可呵法所不应为。<a id="a-FT"></a>我今向大德悔过。<a id="a-FU"></a>是名悔过法。</p>
  <p id="aFV">若阿练若迥远有疑恐怖处。<a id="a-FW"></a>若比丘在如是阿练若处住。<a id="a-FX"></a>先不语檀越。<a id="a-FY"></a>僧伽蓝外不受食。<a id="a-FZ"></a>在僧伽蓝内无病自手受食食。<a id="a-Fa"></a>是比丘应向余比丘悔过言。<a id="a-Fb"></a>大德。<a id="a-Fc"></a>我犯可呵法所不应为。<a id="a-Fd"></a>我今向大德悔过。<a id="a-Fe"></a>是名悔过法。</p>
  <p id="aFf">诸大德。<a id="a-Fg"></a>我已说四波罗提提舍尼法。<a id="a-Fh"></a>今问诸大德。<a id="a-Fi"></a>是中清净不(如是三说)诸大德。<a id="a-Fj"></a>是中清净。<a id="a-Fk"></a>默然故。<a id="a-Fl"></a>是事如是持。</p>
  <p id="aFm">诸大德是众多学法。<a id="a-Fn"></a>半月半月戒经中说。</p>
  <p id="aFo">齐整着内衣应当学。</p>
  <p id="aFp">齐整着三衣应当学。</p>
  <p id="aFq">不得反抄衣入白衣舍坐应当学。</p>
  <p id="aFr">不得反抄衣入白衣舍坐应当学。</p>
  <p id="aFs">不得衣缠颈入白衣舍应当学。</p>
  <p id="aFt">不得衣缠颈入白衣舍坐应当学。</p>
  <p id="aFu">不得覆头入白衣应当学。</p>
  <p id="aFv">不得覆头入白衣舍坐应当学。</p>
  <p id="aFw">不得跳行入白衣舍应当学。</p>
  <p id="aFx">不得跳行入白衣舍坐应当学(一十)</p>
  <p id="aFy">不得蹲坐白衣舍应当学。</p>
  <p id="aFz">不得叉腰入白衣舍应当学。</p>
  <p id="aG0">不得叉腰入白衣舍坐应当学。</p>
  <p id="aG1">不得摇身入白衣舍应当学。</p>
  <p id="aG2">不得摇身入白衣舍坐应当学。</p>
  <p id="aG3">不得掉臂入白衣舍应当学。</p>
  <p id="aG4">不得掉臂入白衣舍坐应当学。</p>
  <p id="aG5">好覆身入白衣舍应当学。</p>
  <p id="aG6">好覆身入白衣舍坐应当学。</p>
  <p id="aG7">不得左右顾视入白衣舍应当学(二十)</p>
  <p id="aG8">不得左右顾视入白衣舍坐应当学。</p>
  <p id="aG9">静默入白衣舍应当学。</p>
  <p id="aGA">静默入白衣舍坐应当学。</p>
  <p id="aGB">不得戏笑入白衣舍应当学。</p>
  <p id="aGC">不得戏笑入白衣舍坐应当学。</p>
  <p id="aGD">正意受食应当学。</p>
  <p id="aGE">平钵受饭应当学。</p>
  <p id="aGF">平钵受羹应当学。</p>
  <p id="aGG">羹饭俱食应当学。</p>
  <p id="aGH">以次食应当学(三十)</p>
  <p id="aGI">不得挑钵中央食应当学。</p>
  <p id="aGJ">无病不得为己索羹饭应当学。</p>
  <p id="aGK">不得以饭覆羹上更望得应当学。</p>
  <p id="aGL">不得视比坐钵中起慊心应当学。</p>
  <p id="aGM">当系钵想食应当学。</p>
  <p id="aGN">不得大揣饭食应当学。</p>
  <p id="aGO">不得大张口待饭食应当学。</p>
  <p id="aGP">不得含食语应当学。</p>
  <p id="aGQ">不得揣饭摇掷口中食应当学。</p>
  <p id="aGR">不得遗落饭食应当学(四十)</p>
  <p id="aGS">不得颊饭食应当学。</p>
  <p id="aGT">不得故嚼饭作声食应当学。</p>
  <p id="aGU">不得噏饭食应当学。</p>
  <p id="aGV">不得舌舐食应当学。</p>
  <p id="aGW">不得振手食应当学。</p>
  <p id="aGX">不得手把散饭食应当学。</p>
  <p id="aGY">不得污手捉食器应当学。</p>
  <p id="aGZ">不得洗钵水弃白衣舍内应当学。</p>
  <p id="aGa">不得生草上大小便涕唾。<a id="a-Gb"></a>除病应当学。</p>
  <p id="aGc">不得净水中大小便涕唾。<a id="a-Gd"></a>除病应当学(五十)</p>
  <p id="aGe">不得立大小便。<a id="a-Gf"></a>除病应当学。</p>
  <p id="aGg">不得与反抄衣人说法。<a id="a-Gh"></a>除病应当学。</p>
  <p id="aGi">不得为衣缠颈人说法。<a id="a-Gj"></a>除病应当学。</p>
  <p id="aGk">不得为覆头人说法。<a id="a-Gl"></a>除病应当学。</p>
  <p id="aGm">不得为裹头人说法。<a id="a-Gn"></a>除病应当学。</p>
  <p id="aGo">不得为叉腰人说法。<a id="a-Gp"></a>除病应当学。</p>
  <p id="aGq">不得为着革屣人说法。<a id="a-Gr"></a>除病应当学。</p>
  <p id="aGs">不得为着木屐人说法。<a id="a-Gt"></a>除病应当学。</p>
  <p id="aGu">不得为骑乘人说法。<a id="a-Gv"></a>除病应当学。</p>
  <p id="aGw">不得佛塔内宿。<a id="a-Gx"></a>除为守视应当学(六十)</p>
  <p id="aGy">不得佛塔内藏财物。<a id="a-Gz"></a>除为坚牢故应当学。</p>
  <p id="aH0">不得着革屣入佛塔中应当学。</p>
  <p id="aH1">不得捉革屣入佛塔中应当学。</p>
  <p id="aH2">不得着革屣绕佛塔行应当学。</p>
  <p id="aH3">不得着富罗入佛塔中应当学。</p>
  <p id="aH4">不得捉富罗入佛塔中应当学。</p>
  <p id="aH5">不得佛塔下食留草及食污地舍去应当学。</p>
  <p id="aH6">不得担死尸从佛塔下过应当学。</p>
  <p id="aH7">不得塔下埋死尸应当学。</p>
  <p id="aH8">不得塔下烧死尸应当学(七十)</p>
  <p id="aH9">不得向塔烧死尸应当学。</p>
  <p id="aHA">不得绕塔四边烧死尸使臭气来入应当学。</p>
  <p id="aHB">不得持死人衣从塔下过。<a id="a-HC"></a>除为浣染香薰应当学。</p>
  <p id="aHD">不得塔下大小便应当学。</p>
  <p id="aHE">不得向塔大小便应当学。</p>
  <p id="aHF">不得绕佛塔四边大小便使臭气来入应当学。</p>
  <p id="aHG">不得持佛像至大小便处应当学。</p>
  <p id="aHH">不得塔下嚼杨枝应当学。</p>
  <p id="aHI">不得向塔嚼杨枝应当学。</p>
  <p id="aHJ">不得绕塔四边嚼杨枝应当学(八十)</p>
  <p id="aHK">不得塔下涕唾应当学。</p>
  <p id="aHL">不得向塔涕唾应当学。</p>
  <p id="aHM">不得绕塔四边涕唾应当学。</p>
  <p id="aHN">不得向佛塔舒脚坐应当学。</p>
  <p id="aHO">不得安佛像在下房己在上房住应当学。</p>
  <p id="aHP">人坐己立。<a id="a-HQ"></a>不得为说法。<a id="a-HR"></a>除病应当学。</p>
  <p id="aHS">人卧己坐。<a id="a-HT"></a>不得为说法。<a id="a-HU"></a>除病应当学。</p>
  <p id="aHV">人在座己在非座。<a id="a-HW"></a>不得为说法。<a id="a-HX"></a>除病应当学。</p>
  <p id="aHY">人在高座己在下座。<a id="a-HZ"></a>不得为说法。<a id="a-Ha"></a>除病应当学。</p>
  <p id="aHb">人在前己在后。<a id="a-Hc"></a>不得为说法。<a id="a-Hd"></a>除病应当学(九十)</p>
  <p id="aHe">人在高经行处。<a id="a-Hf"></a>己在下经行处。<a id="a-Hg"></a>不得为说法。<a id="a-Hh"></a>除病应当学。</p>
  <p id="aHi">人在道己在非道。<a id="a-Hj"></a>不得为说法。<a id="a-Hk"></a>除病应当学。</p>
  <p id="aHl">不得携手在道行应当学。</p>
  <p id="aHm">不得上树过人头。<a id="a-Hn"></a>除时因缘应当学。</p>
  <p id="aHo">不得络囊盛钵贯杖头置肩上行应当学。</p>
  <p id="aHp">人持杖。<a id="a-Hq"></a>不应为说法。<a id="a-Hr"></a>除病应当学。</p>
  <p id="aHs">人持剑。<a id="a-Ht"></a>不应为说法。<a id="a-Hu"></a>除病应当学。</p>
  <p id="aHv">人持鉾。<a id="a-Hw"></a>不应为说法。<a id="a-Hx"></a>除病应当学。</p>
  <p id="aHy">人持刀。<a id="a-Hz"></a>不应为说法。<a id="a-I0"></a>除病应当学。</p>
  <p id="aI1">人持盖。<a id="a-I2"></a>不应为说法。<a id="a-I3"></a>除病应当学(一百)</p>
  <p id="aI4">诸大德。<a id="a-I5"></a>我已说众学法。<a id="a-I6"></a>今问诸大德。<a id="a-I7"></a>是中清净不(如是三说)诸大德。<a id="a-I8"></a>是中清净。<a id="a-I9"></a>默然故。<a id="a-IA"></a>是事是持。</p>
  <p id="aIB">诸大德。<a id="a-IC"></a>是七灭诤法。<a id="a-ID"></a>半月半月戒经中说。</p>
  <p id="aIE">若比丘有诤事起。<a id="a-IF"></a>即应除灭。</p>
  <p id="aIG">应与现前毗尼。</p>
  <p id="aIH">当与现前毗尼。</p>
  <p id="aII">应与忆念毗尼。</p>
  <p id="aIJ">当与忆念毗尼。</p>
  <p id="aIK">应与不痴毗尼。</p>
  <p id="aIL">当与不痴毗尼。</p>
  <p id="aIM">应与自言治。</p>
  <p id="aIN">当与自言治。</p>
  <p id="aIO">应与觅罪相。</p>
  <p id="aIP">当与觅罪相。</p>
  <p id="aIQ">应与多觅罪相。</p>
  <p id="aIR">当与多觅罪相。</p>
  <p id="aIS">应与如草布地。</p>
  <p id="aIT">当与如草布地。</p>
  <p id="aIU">诸大德我已说七灭诤法。<a id="a-IV"></a>今问诸大德。<a id="a-IW"></a>是中清净不(如是三说)诸大德。<a id="a-IX"></a>是中清净。<a id="a-IY"></a>默然故。<a id="a-IZ"></a>是事如是持。</p>
  <p id="aIa">诸大德。<a id="a-Ib"></a>我已说戒经序。<a id="a-Ic"></a>已说四波罗夷法。<a id="a-Id"></a>已说十三僧伽婆尸沙法。<a id="a-Ie"></a>已说二不定法。<a id="a-If"></a>已说三十尼萨耆波逸提法。<a id="a-Ig"></a>已说九十波逸提法。<a id="a-Ih"></a>已说四波罗提提舍尼法。<a id="a-Ii"></a>已说众学法。<a id="a-Ij"></a>已说七灭诤法。<a id="a-Ik"></a>此是佛所说戒经。<a id="a-Il"></a>半月半月说戒经中来。<a id="a-Im"></a>若更有余佛法。<a id="a-In"></a>是中皆共和合应当学。</p>
  <p id="aIo">忍辱第一道　　佛说无为最</p>
  <p id="aIp">出家恼他人　　不名为沙门</p>
  <p id="aIq">此是毗婆尸如来无所著等正觉。<a id="a-Ir"></a>说是戒经。</p>
  <p id="aIs">譬如明眼人　　能避险恶道</p>
  <p id="aIt">世有聪明人　　能远离诸恶</p>
  <p id="aIu">此是尸弃如来无所著等正觉。<a id="a-Iv"></a>说是戒经。</p>
  <p id="aIw">不谤亦不嫉　　常奉于戒行</p>
  <p id="aIx">饮食知止足　　常乐在空闲</p>
  <p id="aIy">心定乐精进　　是名诸佛教</p>
  <p id="aIz">此是毗叶罗如来无所著等正觉。<a id="a-J0"></a>说是戒经。</p>
  <p id="aJ1">譬如蜂采华　　不坏色与香</p>
  <p id="aJ2">但取其味去　　比丘入聚落</p>
  <p id="aJ3">不违戾他事　　不观作不作</p>
  <p id="aJ4">但自观身行　　若正若不正</p>
  <p id="aJ5">此是拘留孙如来无所著等正觉。<a id="a-J6"></a>说是戒经。</p>
  <p id="aJ7">心莫作放逸　　圣法当勤学</p>
  <p id="aJ8">如是无忧愁　　心定入涅槃</p>
  <p id="aJ9">此是拘那含牟尼如来无所著等正觉。<a id="a-JA"></a>说是戒经。</p>
  <p id="aJB">一切恶莫作　　当奉行诸善</p>
  <p id="aJC">自净其志意　　是则诸佛教</p>
  <p id="aJD">此是迦葉如来无所著等正觉。<a id="a-JE"></a>说是戒经。</p>
  <p id="aJF">善护于口言　　自净其志意</p>
  <p id="aJG">身莫作诸恶　　此三业道净</p>
  <p id="aJH">能得如是行　　是大仙人道</p>
  <p id="aJI">此是释迦牟尼如来无所著等正觉。<a id="a-JJ"></a>于十二年中。<a id="a-JK"></a>为无事僧说是戒经。<a id="a-JL"></a>从是已后广分别说。<a id="a-JM"></a>诸比丘。<a id="a-JN"></a>自为乐法乐沙门者。<a id="a-JO"></a>有惭有愧乐学戒者。<a id="a-JP"></a>当于中学。</p>
  <p id="aJQ">明人能护戒　　能得三种乐</p>
  <p id="aJR">名誉及利养　　死得生天上</p>
  <p id="aJS">当观如是处　　有智勤护戒</p>
  <p id="aJT">戒净有智慧　　便得第一道</p>
  <p id="aJU">如过去诸佛　　及以未来者</p>
  <p id="aJV">现在诸世尊　　能胜一切忧</p>
  <p id="aJW">皆共尊敬戒　　此是诸佛法</p>
  <p id="aJX">若有自为身　　欲求于佛道</p>
  <p id="aJY">当尊重正法　　此是诸佛教</p>
  <p id="aJZ">七佛为世尊　　灭除诸结使</p>
  <p id="aJa">说是七戒经　　诸缚得解脱</p>
  <p id="aJb">已入于涅槃　　诸戏永灭尽</p>
  <p id="aJc">尊行大仙说　　圣贤称誉戒</p>
  <p id="aJd">弟子之所行　　入寂灭涅槃</p>
  <p id="aJe">世尊涅槃时　　兴起于大悲</p>
  <p id="aJf">集诸比丘众　　与如是教诫</p>
  <p id="aJg">莫谓我涅槃　　净行者无护</p>
  <p id="aJh">我今说戒经　　亦善说毗尼</p>
  <p id="aJi">我虽般涅槃　　当视如世尊</p>
  <p id="aJj">此经久住世　　佛法得炽盛</p>
  <p id="aJk">以是炽盛故　　得入于涅槃</p>
  <p id="aJl">若不持此戒　　如所应布萨</p>
  <p id="aJm">喻如日没时　　世界皆闇冥</p>
  <p id="aJn">当护持是戒　　如[犛-未+牙]牛爱尾</p>
  <p id="aJo">和合一处坐　　如佛之所说</p>
  <p id="aJp">我已说戒经　　众僧布萨竟</p>
  <p id="aJq">我今说戒经　　所说诸功德</p>
  <p id="aJr">施一切众生　　皆共成佛道</p>
 </body>
</html>