<!doctype html>
<html id="z3IBVBZsF" data-ver="825">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部目得迦卷第六</h1>
  <p id="a2">大门总摄颂曰。</p>
  <p id="a3">最初为忏谢　　第二定属物</p>
  <p id="a4">第三资具衣　　目得迦总颂</p>
  <p id="a5">别门初总摄颂曰。</p>
  <p id="a6">忏谢草田中　　合免王影胜</p>
  <p id="a7">狗肉盏甘蔗　　糖酥根等听</p>
  <p id="a8">第一子摄颂曰。</p>
  <p id="a9">忏谢非近圆　　观求寂相貌</p>
  <p id="aA">苾刍与尼法　　互秉法皆成</p>
  <p id="aB">尔时佛在室罗伐城。<a id="a-C"></a>时诸苾刍。<a id="a-D"></a>分作两朋决择义理。<a id="a-E"></a>便生斗诤。<a id="a-F"></a>其小苾刍诃责大者。<a id="a-G"></a>时大苾刍退入房中情生忿恨。<a id="a-H"></a>如何卑小夌突于我。<a id="a-I"></a>既为嗔火所烧恼故。<a id="a-J"></a>因兹命断生毒蛇中。<a id="a-K"></a>时小苾刍心生追悔。<a id="a-L"></a>我为不善。<a id="a-M"></a>岂合嗔责上座苾刍。<a id="a-N"></a>我今应往从乞忏摩。<a id="a-O"></a>作是念已。<a id="a-P"></a>与诸苾刍俱往其处。<a id="a-Q"></a>见彼门闭。<a id="a-R"></a>便以物开到苾刍所。<a id="a-S"></a>欲申顶礼白言。<a id="a-T"></a>大德。<a id="a-U"></a>愿见容恕。<a id="a-V"></a>遂见啮毒大蛇含嗔而住。<a id="a-W"></a>是时世尊。<a id="a-X"></a>以大悲力来至其所告苾刍曰。<a id="a-Y"></a>汝今应可礼彼双足从乞忏摩。<a id="a-Z"></a>白言。<a id="a-a"></a>世尊云何令我礼此蛇足。<a id="a-b"></a>世尊告曰。<a id="a-c"></a>应作昔时苾刍身想而为礼敬。<a id="a-d"></a>时彼苾刍向蛇作礼。<a id="a-e"></a>世尊告曰。<a id="a-f"></a>贤首。<a id="a-g"></a>汝应容恕。<a id="a-h"></a>即为毒蛇说三句法。<a id="a-i"></a>报言。<a id="a-j"></a>贤首。<a id="a-k"></a>汝于我所已修净行。<a id="a-l"></a>应生天上。<a id="a-m"></a>但由嗔火所烧害故。<a id="a-n"></a>生毒蛇中。<a id="a-o"></a>贤首应知。<a id="a-p"></a>诸行皆无常。<a id="a-q"></a>诸法悉无我。<a id="a-r"></a>寂静涅槃乐。<a id="a-s"></a>汝宜于我起净信心。<a id="a-t"></a>由此功德舍傍生趣生善道中。<a id="a-u"></a>时彼毒蛇便作是念。<a id="a-v"></a>我今不应亲于世尊闻三句法而更啖食养无益身。<a id="a-w"></a>诸傍生类饥火最强。<a id="a-x"></a>以不食故便即命终。<a id="a-y"></a>由于世尊心生净信。<a id="a-z"></a>于此命过得生天上。<a id="a-10"></a>凡初生天若男若女。<a id="a-11"></a>皆悉法尔起三种念。<a id="a-12"></a>我于何处死。<a id="a-13"></a>今于何处生。<a id="a-14"></a>由何业缘而得来此。<a id="a-15"></a>即自观见。<a id="a-16"></a>舍彼蛇身生此天上。<a id="a-17"></a>由于佛所起净信心。<a id="a-18"></a>尔时天子便作是念。<a id="a-19"></a>今我不应不至佛所礼拜供养。<a id="a-1A"></a>应往佛所报恩奉事。<a id="a-1B"></a>时彼天子即着上妙七宝璎珞耳珰臂钏。<a id="a-1C"></a>而自庄严光明赫奕。<a id="a-1D"></a>以天妙花嗢钵罗花。<a id="a-1E"></a>钵头摩花分陀利花。<a id="a-1F"></a>持是等花。<a id="a-1G"></a>过中夜已来至佛所。<a id="a-1H"></a>即以天花散布佛前。<a id="a-1I"></a>礼双足已在一面坐。<a id="a-1J"></a>由是天子威光力故。<a id="a-1K"></a>令逝多林光明普照。<a id="a-1L"></a>尔时世尊。<a id="a-1M"></a>观彼天子意乐随眠根性差别。<a id="a-1N"></a>而为说法。<a id="a-1O"></a>时彼天子既闻法已即于座上获预流果。<a id="a-1P"></a>既得果已白世尊曰。<a id="a-1Q"></a>我今所证非父母等能作斯事。<a id="a-1R"></a>广说如余。<a id="a-1S"></a>由依世尊慈善力故。<a id="a-1T"></a>从三恶道拔出于我。<a id="a-1U"></a>置天人处。<a id="a-1V"></a>生死流转得其边际。<a id="a-1W"></a>血泪大海皆令枯竭。<a id="a-1X"></a>身骨大山今已超过。<a id="a-1Y"></a>无始时来积聚二十有身见山。<a id="a-1Z"></a>以智金刚杵而摧碎之。<a id="a-1a"></a>证预流果。<a id="a-1b"></a>世尊。<a id="a-1c"></a>我于今日归依三宝。<a id="a-1d"></a>证知我是邬波索迦。<a id="a-1e"></a>始从今日乃至尽形。<a id="a-1f"></a>于三宝所心极净信时彼天子礼佛双足。<a id="a-1g"></a>右绕三匝忽然不现。<a id="a-1h"></a>还本天宫。<a id="a-1i"></a>时诸苾刍。<a id="a-1j"></a>于初后夜警觉勤修澄心静虑。<a id="a-1k"></a>见逝多林光明赫奕。<a id="a-1l"></a>咸作是念。<a id="a-1m"></a>为是梵释诸天及四天王。<a id="a-1n"></a>或是大力天子等诣世尊所而为礼觐。<a id="a-1o"></a>作是念已行诣佛所。<a id="a-1p"></a>顶礼双足即以上事具白世尊。<a id="a-1q"></a>世尊告曰。<a id="a-1r"></a>非梵天主。<a id="a-1s"></a>乃至亦非大力天子来诣我所而为奉觐。<a id="a-1t"></a>汝等颇忆有大毒蛇我为彼说三句法不。<a id="a-1u"></a>白佛言。<a id="a-1v"></a>见。<a id="a-1w"></a>世尊告曰。<a id="a-1x"></a>彼既命终得生天上。<a id="a-1y"></a>来诣我所。<a id="a-1z"></a>我为说法。<a id="a-20"></a>便得见谛还向天宫。<a id="a-21"></a>以是因缘光明普照。<a id="a-22"></a>世尊告曰。<a id="a-23"></a>以不容忍有如是过。<a id="a-24"></a>是故苾刍若有嗔诤。<a id="a-25"></a>宜速忏谢共相容忍。<a id="a-26"></a>勿令后时招斯过失。<a id="a-27"></a>时有苾刍新被诃责。<a id="a-28"></a>即便就彼请其容恕。<a id="a-29"></a>遂增嗔恚而报之曰。<a id="a-2A"></a>看此与我极为娆恼。<a id="a-2B"></a>佛言。<a id="a-2C"></a>不应新被嗔责便就忏摩。<a id="a-2D"></a>待彼停息可求容恕。</p>
  <p id="a2E">于此城中有二苾刍。<a id="a-2F"></a>共论法义遂生嗔忿。<a id="a-2G"></a>少年苾刍诃责老者。<a id="a-2H"></a>时老苾刍入房而住。<a id="a-2I"></a>起极嗔恚因即命过。<a id="a-2J"></a>生毒蛇中。<a id="a-2K"></a>尔时世尊。<a id="a-2L"></a>命具寿阿难陀曰。<a id="a-2M"></a>汝可诣彼啮毒蛇所称我言教唱。<a id="a-2N"></a>言无病报言贤首汝已于我正法律中。<a id="a-2O"></a>而为出家。<a id="a-2P"></a>于四沙门果随一应证。<a id="a-2Q"></a>汝由前生重嗔恚故。<a id="a-2R"></a>生毒蛇中。<a id="a-2S"></a>故汝宜应容恕于彼。<a id="a-2T"></a>时具寿阿难陀承佛教已。<a id="a-2U"></a>诣毒蛇所报言。<a id="a-2V"></a>贤首。<a id="a-2W"></a>佛于仁者问言无病。<a id="a-2X"></a>复作是语。<a id="a-2Y"></a>汝已于我正法律中而为出家。<a id="a-2Z"></a>于四沙门果随一应证。<a id="a-2a"></a>汝由前生重嗔恚故。<a id="a-2b"></a>生毒蛇中。<a id="a-2c"></a>是故汝应容恕于彼。<a id="a-2d"></a>是时毒蛇在于房内。<a id="a-2e"></a>诟诟作声不忍而住。<a id="a-2f"></a>世尊。<a id="a-2g"></a>复命具寿大目连。<a id="a-2h"></a>汝可诣彼啮毒蛇处传我言告。<a id="a-2i"></a>广说如前。<a id="a-2j"></a>目连至已。<a id="a-2k"></a>时彼毒蛇于户扇孔。<a id="a-2l"></a>暂出其头复还却入。<a id="a-2m"></a>世尊。<a id="a-2n"></a>复命具寿舍利子。<a id="a-2o"></a>汝可诣彼啮毒蛇处传我言告。<a id="a-2p"></a>亦如前说。<a id="a-2q"></a>舍利子至已。<a id="a-2r"></a>时彼毒蛇于户扇间露出半身还缩房内。<a id="a-2s"></a>是时世尊。<a id="a-2t"></a>自诣房中告其蛇曰。<a id="a-2u"></a>贤首。<a id="a-2v"></a>汝已于我正法律中而为出家。<a id="a-2w"></a>于四沙门果随一应证。<a id="a-2x"></a>未得其一。<a id="a-2y"></a>汝由前生嗔恚重故。<a id="a-2z"></a>生啮毒中。<a id="a-30"></a>是故汝应容恕于彼。<a id="a-31"></a>蛇遂出房向世尊前蟠身而住。<a id="a-32"></a>是时世尊。<a id="a-33"></a>告彼苾刍曰。<a id="a-34"></a>汝应求谢此啮毒蛇。<a id="a-35"></a>白言。<a id="a-36"></a>世尊我欲如何行忏谢法。<a id="a-37"></a>佛言。<a id="a-38"></a>应礼双足白言。<a id="a-39"></a>世尊。<a id="a-3A"></a>岂非落在傍生趣中。<a id="a-3B"></a>我今云何礼敬其足。<a id="a-3C"></a>世尊告曰。<a id="a-3D"></a>汝心缘彼苾刍前身想在目前方礼其足。<a id="a-3E"></a>时此苾刍作是想已便礼其足。<a id="a-3F"></a>蛇即以头覆苾刍顶如忏谢法。<a id="a-3G"></a>世尊告曰。<a id="a-3H"></a>汝诸苾刍。<a id="a-3I"></a>由嗔恚故生此过失。<a id="a-3J"></a>是故苾刍若相嗔恨。<a id="a-3K"></a>应速忏摩。<a id="a-3L"></a>晡后相嗔旦应求谢。<a id="a-3M"></a>彼忏摩时转增嗔恚。<a id="a-3N"></a>佛言。<a id="a-3O"></a>应先致问后乞容恕。<a id="a-3P"></a>彼仍不受。<a id="a-3Q"></a>佛言。<a id="a-3R"></a>应受至相近处不为礼敬。<a id="a-3S"></a>佛言。<a id="a-3T"></a>至势分处即应致礼。<a id="a-3U"></a>彼应答言无病。<a id="a-3V"></a>若不尔者二俱得罪。</p>
  <p id="a3W">复有二苾刍。<a id="a-3X"></a>平章法义情生忿恨。<a id="a-3Y"></a>是时少年诃责老者。<a id="a-3Z"></a>其少苾刍自知非理。<a id="a-3a"></a>礼老者足求请忏摩。<a id="a-3b"></a>是老苾刍默然而住。<a id="a-3c"></a>少者念曰。<a id="a-3d"></a>此既极嗔不容忍我。<a id="a-3e"></a>待其嗔息后当就谢。<a id="a-3f"></a>时老苾刍往旧房内怀嗔而住。<a id="a-3g"></a>时少年者至彼房中执足顶礼告言。<a id="a-3h"></a>大德。<a id="a-3i"></a>幸见容忍。<a id="a-3j"></a>彼发大嗔告余人曰。<a id="a-3k"></a>大德。<a id="a-3l"></a>请观此人。<a id="a-3m"></a>故来恼我。<a id="a-3n"></a>少年便念。<a id="a-3o"></a>由佛世尊遣我忏谢。<a id="a-3p"></a>应以慈心利益心而自安住。<a id="a-3q"></a>然此苾刍。<a id="a-3r"></a>既见我来情无喜乐。<a id="a-3s"></a>我复何须求彼容恕。<a id="a-3t"></a>便不复申来就礼敬。<a id="a-3u"></a>后于异时。<a id="a-3v"></a>其老苾刍与余苾刍。<a id="a-3w"></a>来往经行共为言话。<a id="a-3x"></a>时少年者向彼行处欲礼余人。<a id="a-3y"></a>余人见已告老者曰。<a id="a-3z"></a>尊者此人戒净何不忏摩。<a id="a-40"></a>老者答曰。<a id="a-41"></a>此有恶心但来礼汝。<a id="a-42"></a>时老苾刍语傍人曰。<a id="a-43"></a>汝今目击但礼于汝。<a id="a-44"></a>不礼于我。<a id="a-45"></a>亲验此人定怀恶念。<a id="a-46"></a>时彼傍人报少者曰。<a id="a-47"></a>此人戒净何为不礼。<a id="a-48"></a>时少苾刍广说前事。<a id="a-49"></a>时诸苾刍以缘白佛。<a id="a-4A"></a>佛言。<a id="a-4B"></a>凡为诤者至相近处应为礼敬。<a id="a-4C"></a>彼应答言无病。<a id="a-4D"></a>不依行者。<a id="a-4E"></a>俱得恶作罪。<a id="a-4F"></a>应但合掌而为敬礼。<a id="a-4G"></a>尔时具寿邬波离。<a id="a-4H"></a>白世尊曰。<a id="a-4I"></a>正受戒时其受戒者作如是语。<a id="a-4J"></a>具寿。<a id="a-4K"></a>不应与我进受近圆。<a id="a-4L"></a>时诸苾刍强为其受。<a id="a-4M"></a>不知此人成近圆不。<a id="a-4N"></a>佛言。<a id="a-4O"></a>邬波离。<a id="a-4P"></a>不成受。<a id="a-4Q"></a>已发言尚名舍戒。<a id="a-4R"></a>况正受时得名善受。<a id="a-4S"></a>如世尊说。<a id="a-4T"></a>求寂年满二十应受近圆。<a id="a-4U"></a>而此求寂不知年几。<a id="a-4V"></a>时诸苾刍亦起疑念不受近圆。<a id="a-4W"></a>是时彼人防心而住。<a id="a-4X"></a>时诸苾刍以缘白佛。<a id="a-4Y"></a>佛言。<a id="a-4Z"></a>应察彼相。<a id="a-4a"></a>时诸苾刍露彼形体。<a id="a-4b"></a>观其隐处及以腋下。<a id="a-4c"></a>彼生羞愧。<a id="a-4d"></a>世尊告曰。<a id="a-4e"></a>可于高象牙杙上及笐竿等挂瓶钵袋或余衣物而告彼言。<a id="a-4f"></a>汝今可取彼衣钵来当举手时应观腋下毛相长短。<a id="a-4g"></a>复白佛言。<a id="a-4h"></a>如诸求寂正受戒时。<a id="a-4i"></a>诸苾刍众遂便为秉。<a id="a-4j"></a>苾刍尼羯磨而受近圆。<a id="a-4k"></a>得名受不。<a id="a-4l"></a>佛言。<a id="a-4m"></a>成受近圆。<a id="a-4n"></a>诸苾刍得越法罪。</p>
  <p id="a4o">第二子摄颂曰。</p>
  <p id="a4p">草田村略说　　生心褒洒陀</p>
  <p id="a4q">贼缚不同愆　　六开僧教罪</p>
  <p id="a4r">尔时佛在室罗伐城。<a id="a-4s"></a>时诸苾刍。<a id="a-4t"></a>与诸商旅共伴而行。<a id="a-4u"></a>至褒洒陀日。<a id="a-4v"></a>见有空闲软草之地。<a id="a-4w"></a>共相谓曰。<a id="a-4x"></a>诸大德。<a id="a-4y"></a>好软草地。<a id="a-4z"></a>我等于此为褒洒陀。<a id="a-50"></a>即便共坐为长净事。<a id="a-51"></a>乃至事了。<a id="a-52"></a>勇健商人悉皆过尽。<a id="a-53"></a>时诸苾刍随后而去。<a id="a-54"></a>咸被贼劫来入寺中。<a id="a-55"></a>时旧苾刍见此客来。<a id="a-56"></a>便即问曰。<a id="a-57"></a>善来大德。<a id="a-58"></a>安乐行不。<a id="a-59"></a>答言。<a id="a-5A"></a>何有安乐。<a id="a-5B"></a>我被贼劫仅存余命。<a id="a-5C"></a>时诸苾刍以缘白佛。<a id="a-5D"></a>佛言。<a id="a-5E"></a>不应贪其软草平处而为长净。<a id="a-5F"></a>须逐行伴至村邑已方为长净。<a id="a-5G"></a>如世尊说。<a id="a-5H"></a>近村邑处方为长净。<a id="a-5I"></a>时诸苾刍半已入村半在村外。<a id="a-5J"></a>便作是念。<a id="a-5K"></a>我今别住为作长净为不作耶。<a id="a-5L"></a>时诸苾刍以缘白佛。<a id="a-5M"></a>佛言。<a id="a-5N"></a>其入村者。<a id="a-5O"></a>应集一处而为长净。<a id="a-5P"></a>在村外者。<a id="a-5Q"></a>离村势分共集一处为长净事。<a id="a-5R"></a>苾刍未集不应长净。<a id="a-5S"></a>若不集者得越法罪。<a id="a-5T"></a>又诸苾刍共诸商旅。<a id="a-5U"></a>在道而行至长净日。<a id="a-5V"></a>诸苾刍等告商人曰。<a id="a-5W"></a>贤首暂住。<a id="a-5X"></a>我今欲为长净之事。<a id="a-5Y"></a>商人告曰。<a id="a-5Z"></a>此有贼怖。<a id="a-5a"></a>仁可急来。<a id="a-5b"></a>我不遑住。<a id="a-5c"></a>时诸苾刍随伴而行。<a id="a-5d"></a>作如是语。<a id="a-5e"></a>可于此住可于此住。<a id="a-5f"></a>遂至天明。<a id="a-5g"></a>诸苾刍等以缘白佛。<a id="a-5h"></a>佛言。<a id="a-5i"></a>不应至日而不长净。<a id="a-5j"></a>应随道行共为长净。<a id="a-5k"></a>彼在路行共为长净。<a id="a-5l"></a>时诸商旅皆起讥嫌白言。<a id="a-5m"></a>圣者。<a id="a-5n"></a>我等畏贼咸悉默然。<a id="a-5o"></a>仁等何因故高声耶。<a id="a-5p"></a>时诸苾刍以缘白佛。<a id="a-5q"></a>佛言。<a id="a-5r"></a>不应广说。<a id="a-5s"></a>应略长净。<a id="a-5t"></a>然彼商人尚怀讥论。<a id="a-5u"></a>世尊告曰。<a id="a-5v"></a>应可心念而为守持。<a id="a-5w"></a>有六种事心念守持。<a id="a-5x"></a>三衣舍三衣分别。<a id="a-5y"></a>长衣舍别请。<a id="a-5z"></a>作长净及随意事。<a id="a-60"></a>应如是说。<a id="a-61"></a>今十四日僧伽长净。<a id="a-62"></a>我苾刍某甲。<a id="a-63"></a>于十四日亦为长净。<a id="a-64"></a>我苾刍某甲。<a id="a-65"></a>于诸障法自陈遍净。<a id="a-66"></a>我今且为守持长净。<a id="a-67"></a>若于后时遇和合众。<a id="a-68"></a>我当共和合众而为长净。<a id="a-69"></a>满诸戒聚故。<a id="a-6A"></a>如是三说。<a id="a-6B"></a>若至此日应为长净。<a id="a-6C"></a>而不作者得恶作罪。<a id="a-6D"></a>时诸苾刍人间游行被贼所执。<a id="a-6E"></a>贼相告曰。<a id="a-6F"></a>君等今可净诸苾刍。<a id="a-6G"></a>时诸苾刍知彼贼意欲行杀害。<a id="a-6H"></a>告彼贼曰。<a id="a-6I"></a>何意仁等欲害于我。<a id="a-6J"></a>贼曰。<a id="a-6K"></a>汝等苾刍。<a id="a-6L"></a>与王大臣长者商客。<a id="a-6M"></a>并悉相知。<a id="a-6N"></a>彼于仁处情深信敬。<a id="a-6O"></a>仁当告彼。<a id="a-6P"></a>彼于我等为无利益。<a id="a-6Q"></a>为此须净。<a id="a-6R"></a>是时众内有一苾刍。<a id="a-6S"></a>犯故妄语便自念曰。<a id="a-6T"></a>我今被杀。<a id="a-6U"></a>带罪身亡当生恶趣。<a id="a-6V"></a>唤余苾刍就于屏处说所犯罪。<a id="a-6W"></a>时贼见已告曰。<a id="a-6X"></a>仁者欲往何处。<a id="a-6Y"></a>苾刍报言。<a id="a-6Z"></a>我作少许苾刍法事。<a id="a-6a"></a>时贼复云。<a id="a-6b"></a>汝欲逃窜耶。<a id="a-6c"></a>但可住此。<a id="a-6d"></a>不应余去。<a id="a-6e"></a>是二苾刍即对贼前说所犯罪。<a id="a-6f"></a>大德存念。<a id="a-6g"></a>我苾刍某甲犯如是罪。<a id="a-6h"></a>此所犯罪。<a id="a-6i"></a>我今于大德前从清净来。<a id="a-6j"></a>并皆发露说罪。<a id="a-6k"></a>我不覆藏。<a id="a-6l"></a>由发露说罪故得安乐。<a id="a-6m"></a>不发露说罪不安乐。<a id="a-6n"></a>第二第三亦如是说是时群贼见说罪已问言。<a id="a-6o"></a>仁等不作故妄语耶。<a id="a-6p"></a>答言。<a id="a-6q"></a>不作。<a id="a-6r"></a>若如是者随意当去。<a id="a-6s"></a>慎勿告人云此相遇。<a id="a-6t"></a>时彼苾刍心生追悔。<a id="a-6u"></a>我对俗人说所犯罪。<a id="a-6v"></a>以缘白佛。<a id="a-6w"></a>佛言。<a id="a-6x"></a>汝等苾刍。<a id="a-6y"></a>凡诸贼者是险处贵人。<a id="a-6z"></a>汝对说罪。<a id="a-70"></a>此名善说。</p>
  <p id="a71">缘处同前。<a id="a-72"></a>时有苾刍。<a id="a-73"></a>人间游行为贼所执。<a id="a-74"></a>贼相告曰。<a id="a-75"></a>仁等今可净诸苾刍。<a id="a-76"></a>时诸苾刍即知其贼当欲害己。<a id="a-77"></a>告诸贼曰。<a id="a-78"></a>何意仁等见害于我。<a id="a-79"></a>贼同前告。<a id="a-7A"></a>乃至为此须净。<a id="a-7B"></a>苾刍报曰。<a id="a-7C"></a>但能放我终不说汝。<a id="a-7D"></a>是时其贼作如是语。<a id="a-7E"></a>为要契已然后相放。<a id="a-7F"></a>仁等每于月十五日大众咸集有所宣说。<a id="a-7G"></a>其所说法应为我等而广说之。<a id="a-7H"></a>我当放汝。<a id="a-7I"></a>时彼众内有苾刍诵戒通利即为广说波罗底木叉竟。<a id="a-7J"></a>贼主告曰。<a id="a-7K"></a>尊者应去。<a id="a-7L"></a>随所至处慎勿说我。<a id="a-7M"></a>时诸苾刍既得免已。<a id="a-7N"></a>后生疑念。<a id="a-7O"></a>我等对贼说别解脱经。<a id="a-7P"></a>以缘白佛。<a id="a-7Q"></a>佛言。<a id="a-7R"></a>凡是贼者林野贵人。<a id="a-7S"></a>汝对说者此为善说。</p>
  <p id="a7T">缘处同前。<a id="a-7U"></a>时诸苾刍在跋蹉国游行人间为贼所执。<a id="a-7V"></a>贼相告曰。<a id="a-7W"></a>仁等今可净诸苾刍。<a id="a-7X"></a>是时贼中有一。<a id="a-7Y"></a>先是苾刍相近住人告诸伴曰。<a id="a-7Z"></a>何劳杀此应以连根茅草可急缚之。<a id="a-7a"></a>令其饥渴自饿而死。<a id="a-7b"></a>时彼群贼即以茅草缚诸苾刍。<a id="a-7c"></a>弃之而去。<a id="a-7d"></a>时跋蹉国王名乌陀延为猎而出遇到其所。<a id="a-7e"></a>告从臣曰。<a id="a-7f"></a>此是鹿熊耶。<a id="a-7g"></a>走骑观察乃见苾刍。<a id="a-7h"></a>问言。<a id="a-7i"></a>仁是何类。<a id="a-7j"></a>苾刍答曰。<a id="a-7k"></a>是出家者。<a id="a-7l"></a>于何类中是释迦子。<a id="a-7m"></a>何为此住答我被贼缚。<a id="a-7n"></a>以何物缚。<a id="a-7o"></a>答曰。<a id="a-7p"></a>生草。<a id="a-7q"></a>王曰。<a id="a-7r"></a>何不拔起。<a id="a-7s"></a>报曰。<a id="a-7t"></a>世尊为我制其学处。<a id="a-7u"></a>若复苾刍坏生草木者。<a id="a-7v"></a>得波逸底迦。<a id="a-7w"></a>王即下乘自手解放。<a id="a-7x"></a>各施三衣舍之而去。<a id="a-7y"></a>时诸苾刍遂生疑念。<a id="a-7z"></a>我等对王说其罪相。<a id="a-80"></a>以缘白佛。<a id="a-81"></a>佛言。<a id="a-82"></a>汝诸苾刍。<a id="a-83"></a>必有如是刹帝利种灌顶王者。<a id="a-84"></a>为说罪相。<a id="a-85"></a>此为善说。<a id="a-86"></a>复白佛言。<a id="a-87"></a>对有犯人得说露不。<a id="a-88"></a>佛言。<a id="a-89"></a>不应对有犯人说露其罪。<a id="a-8A"></a>必有难缘对说无犯。<a id="a-8B"></a>然于同犯罪人。<a id="a-8C"></a>不应对其说悔。</p>
  <p id="a8D">缘处同前。<a id="a-8E"></a>有一苾刍。<a id="a-8F"></a>情多愧耻坚持禁戒爱乐学处。<a id="a-8G"></a>忽于一时犯初众教。<a id="a-8H"></a>便生懊悔情怀羞耻。<a id="a-8I"></a>形色羸黄积渐成病。<a id="a-8J"></a>有余苾刍来慰问曰大德。<a id="a-8K"></a>何故身体痿黄有何病苦。<a id="a-8L"></a>彼默不答。<a id="a-8M"></a>后有得意苾刍来问。<a id="a-8N"></a>彼即具陈。<a id="a-8O"></a>报言。<a id="a-8P"></a>具寿。<a id="a-8Q"></a>若实尔者。<a id="a-8R"></a>我今为汝白诸苾刍。<a id="a-8S"></a>答言。<a id="a-8T"></a>汝若告者我当自杀。<a id="a-8U"></a>宁向他国方陈其罪。<a id="a-8V"></a>时彼二人相随而去。<a id="a-8W"></a>彼于半路便即命终。<a id="a-8X"></a>时伴苾刍作如是念。<a id="a-8Y"></a>所为之人今已命过。<a id="a-8Z"></a>我于今者不应住此。<a id="a-8a"></a>即还本处。<a id="a-8b"></a>诸苾刍见告言。<a id="a-8c"></a>善来大德。<a id="a-8d"></a>所有游履安乐行不。<a id="a-8e"></a>昔日共伴今何所在。<a id="a-8f"></a>即便啼哭告曰。<a id="a-8g"></a>其人已死。<a id="a-8h"></a>发言而叹。<a id="a-8i"></a>虽知诸法皆悉无常。<a id="a-8j"></a>然彼苾刍带罪而死。<a id="a-8k"></a>堕捺落迦几时当出。<a id="a-8l"></a>由斯我忆非常恻怛。<a id="a-8m"></a>时诸苾刍以缘白佛。<a id="a-8n"></a>佛言。<a id="a-8o"></a>彼释迦子是从罪出。<a id="a-8p"></a>告诸苾刍。<a id="a-8q"></a>凡是罪者我说由心。<a id="a-8r"></a>能从罪起不由治罚。<a id="a-8s"></a>是故我听。<a id="a-8t"></a>必有如是禀性羞愧。<a id="a-8u"></a>应对一人而说其罪。<a id="a-8v"></a>时诸苾刍。<a id="a-8w"></a>有解经者解律者解论者。<a id="a-8x"></a>犯众教罪。<a id="a-8y"></a>彼向众中陈说其事。<a id="a-8z"></a>有余人见便作是言。<a id="a-90"></a>此等大德是妙阶道。<a id="a-91"></a>彼由造罪到如是处。<a id="a-92"></a>余苾刍等当复如何。<a id="a-93"></a>以缘白佛。<a id="a-94"></a>佛言。<a id="a-95"></a>应诣他处陈说其罪此诸苾刍同前命过。<a id="a-96"></a>佛言。<a id="a-97"></a>应对一人而为说露。<a id="a-98"></a>复有大福德人。<a id="a-99"></a>或是众首上座。<a id="a-9A"></a>亦应对彼一人说悔。</p>
  <p id="a9B">第三子摄颂曰。</p>
  <p id="a9C">合免者应放　　穿渠遣众行</p>
  <p id="a9D">一日至四旬　　皮肉皆不净</p>
  <p id="a9E">尔时佛在室罗伐城。<a id="a-9F"></a>具寿阿难陀次当番直。<a id="a-9G"></a>尔时憍萨罗国胜光大王。<a id="a-9H"></a>来诣其处。<a id="a-9I"></a>礼双足已在一面坐。<a id="a-9J"></a>时阿难陀于圣教中略为说法。<a id="a-9K"></a>王言。<a id="a-9L"></a>大德。<a id="a-9M"></a>我无他事为我广说。<a id="a-9N"></a>时阿难陀更为略说。<a id="a-9O"></a>王复白言。<a id="a-9P"></a>圣者。<a id="a-9Q"></a>我无他事愿为广说。<a id="a-9R"></a>如是至三。<a id="a-9S"></a>阿难陀答言。<a id="a-9T"></a>大王。<a id="a-9U"></a>王虽无事我有他缘。<a id="a-9V"></a>王言。<a id="a-9W"></a>大德。<a id="a-9X"></a>有何作务。<a id="a-9Y"></a>报言。<a id="a-9Z"></a>大王。<a id="a-9a"></a>我当寺直应须捡挍。<a id="a-9b"></a>王便念曰。<a id="a-9c"></a>此是我事。<a id="a-9d"></a>即便敬礼奉辞而去。<a id="a-9e"></a>往诣佛所。<a id="a-9f"></a>顶礼佛足白世尊言。<a id="a-9g"></a>我是刹帝利灌顶大王。<a id="a-9h"></a>但是我所作事我即应作。<a id="a-9i"></a>若是皇后应作。<a id="a-9j"></a>若是太子及以大臣。<a id="a-9k"></a>并诸将帅群寮人庶。<a id="a-9l"></a>所合作事。<a id="a-9m"></a>各依职位而悉应作。<a id="a-9n"></a>世尊乃是无上法王。<a id="a-9o"></a>唯愿世尊。<a id="a-9p"></a>应合免者放免其事。<a id="a-9q"></a>慈愍故。<a id="a-9r"></a>世尊是时默然许可。<a id="a-9s"></a>时胜光王从座而去。<a id="a-9t"></a>尔时世尊告诸苾刍。<a id="a-9u"></a>汝等当知。<a id="a-9v"></a>我今听许。<a id="a-9w"></a>应合免者。<a id="a-9x"></a>不应差作知僧事人。<a id="a-9y"></a>时诸苾刍。<a id="a-9z"></a>不知谁是合免之人。<a id="a-A0"></a>世尊告曰。<a id="a-A1"></a>解经解律解论者。<a id="a-A2"></a>此等应免。<a id="a-A3"></a>时六众苾刍才读诵得两三品经。<a id="a-A4"></a>遂便自说。<a id="a-A5"></a>我是持经者。<a id="a-A6"></a>我亦合免知僧事人。<a id="a-A7"></a>以缘白佛。<a id="a-A8"></a>佛言。<a id="a-A9"></a>遍持经部方免知事。<a id="a-AA"></a>复有但持一两波罗市迦。<a id="a-AB"></a>遂便自说。<a id="a-AC"></a>我是持律者亦应免我。<a id="a-AD"></a>世尊告曰。<a id="a-AE"></a>遍持律部方免知事。<a id="a-AF"></a>复有唯读一二小论。<a id="a-AG"></a>遂便自说。<a id="a-AH"></a>我是持论者亦应放我。<a id="a-AI"></a>世尊告曰。<a id="a-AJ"></a>总持论部方免众使。</p>
  <p id="aAK">缘处同前。<a id="a-AL"></a>时憍萨罗国胜光王边隅反叛。<a id="a-AM"></a>王令一将持兵讨罚。<a id="a-AN"></a>遂被他败振旅而归。<a id="a-AO"></a>如是至三被降归国。<a id="a-AP"></a>时执政大臣遂白王曰。<a id="a-AQ"></a>贼兵强盛军将无功。<a id="a-AR"></a>自非大王亲临讨罚。<a id="a-AS"></a>无由降伏。<a id="a-AT"></a>时胜光王击鼓宣令。<a id="a-AU"></a>遍告诸人。<a id="a-AV"></a>但于国内解执刀者。<a id="a-AW"></a>咸可从征。<a id="a-AX"></a>时王亲自严整四兵罚彼不臣。<a id="a-AY"></a>固守而住。<a id="a-AZ"></a>其城恃险卒难降伏。<a id="a-Aa"></a>是时大臣复白王曰。<a id="a-Ab"></a>给孤独长者有大福德天神拥护。<a id="a-Ac"></a>彼若来者此或归降。<a id="a-Ad"></a>时王遣使告长者曰。<a id="a-Ae"></a>我有少缘要欲相见。<a id="a-Af"></a>长者承命即诣王军。<a id="a-Ag"></a>时彼贼徒尚未降伏。<a id="a-Ah"></a>既历多时。<a id="a-Ai"></a>王问长者。<a id="a-Aj"></a>仁不有心念居家不。<a id="a-Ak"></a>即白王曰。<a id="a-Al"></a>我实无心缘彼家室。<a id="a-Am"></a>但有私心愿见僧众。<a id="a-An"></a>时胜光王敕留守曰。<a id="a-Ao"></a>在彼圣众不应与教。<a id="a-Ap"></a>方便遣来我欲相见。<a id="a-Aq"></a>留守大臣见王教已。<a id="a-Ar"></a>便作是念。<a id="a-As"></a>我今云何不与其教。<a id="a-At"></a>令阿离耶得诣王处。<a id="a-Au"></a>时有老臣便相谓曰。<a id="a-Av"></a>我为方计令诸圣众自诣王军。<a id="a-Aw"></a>而非我等与其教令。<a id="a-Ax"></a>去斯不远。<a id="a-Ay"></a>有古王梵授故旧苑园并悉摧毁。<a id="a-Az"></a>诈言重修决渠穿寺。<a id="a-B0"></a>以此方便彼当自往。<a id="a-B1"></a>留守大臣将诸部从。<a id="a-B2"></a>入逝多林。<a id="a-B3"></a>便于寺内以绳絣络决渠通水。<a id="a-B4"></a>诸苾刍等问言。<a id="a-B5"></a>贤首。<a id="a-B6"></a>汝何所作。<a id="a-B7"></a>报言。<a id="a-B8"></a>圣者。<a id="a-B9"></a>天子有敕。<a id="a-BA"></a>欲令我等于王旧苑令重修治。<a id="a-BB"></a>逝多林内通渠泄水。<a id="a-BC"></a>苾刍告曰。<a id="a-BD"></a>云何仁等坏佛发爪窣睹波耶。<a id="a-BE"></a>答曰。<a id="a-BF"></a>此乃王教今欲如何。<a id="a-BG"></a>我无二头谁能拒敕。<a id="a-BH"></a>众便告曰。<a id="a-BI"></a>幸可暂停。<a id="a-BJ"></a>我自诣王共为商度。<a id="a-BK"></a>苾刍问曰。<a id="a-BL"></a>今欲往彼当日还不。<a id="a-BM"></a>大臣答言。<a id="a-BN"></a>不得。<a id="a-BO"></a>乃至七日亦未能回。<a id="a-BP"></a>以缘白佛。<a id="a-BQ"></a>佛言。<a id="a-BR"></a>若诸苾刍有大众事者。<a id="a-BS"></a>我今听彼齐四十夜守持应去。<a id="a-BT"></a>诸苾刍众不知云何守持。<a id="a-BU"></a>世尊告曰。<a id="a-BV"></a>先敷座席次鸣揵稚。<a id="a-BW"></a>以所为事先白众知。<a id="a-BX"></a>众既集已。<a id="a-BY"></a>应可劝奖情乐苾刍。<a id="a-BZ"></a>汝能为僧伽。<a id="a-Ba"></a>守持四十夜出界行不。<a id="a-Bb"></a>彼应答言。<a id="a-Bc"></a>我能。<a id="a-Bd"></a>次一苾刍先为白已。<a id="a-Be"></a>次作羯磨守持而去。<a id="a-Bf"></a>时具寿邬波离。<a id="a-Bg"></a>白世尊言颇得守持一夜出界行不。<a id="a-Bh"></a>佛言。<a id="a-Bi"></a>得。<a id="a-Bj"></a>复白言。<a id="a-Bk"></a>守持二夜三夜乃至十夜。<a id="a-Bl"></a>或二十夜或三十夜。<a id="a-Bm"></a>或四十夜出界行不。<a id="a-Bn"></a>佛言。<a id="a-Bo"></a>得。<a id="a-Bp"></a>复白世尊。<a id="a-Bq"></a>颇得守持过四十夜出界行不。<a id="a-Br"></a>佛言。<a id="a-Bs"></a>不得。<a id="a-Bt"></a>应须过半住于界内。<a id="a-Bu"></a>如世尊说。<a id="a-Bv"></a>守持一夜对谁应作。<a id="a-Bw"></a>佛言。<a id="a-Bx"></a>应对一人。<a id="a-By"></a>乃至七夜咸对一人。<a id="a-Bz"></a>若过此者对僧伽受。<a id="a-C0"></a>如世尊说。<a id="a-C1"></a>皮非净者其肉净不。<a id="a-C2"></a>佛言。<a id="a-C3"></a>皮非净者肉亦非净。<a id="a-C4"></a>乃至筋骨并皆不净。</p>
  <p id="aC5">第四子摄颂曰。</p>
  <p id="aC6">影胜王床施　　王母物入僧</p>
  <p id="aC7">乌鹚鹤鹫雕　　苾刍不应食</p>
  <p id="aC8">尔时王舍城摩揭陀国未生怨王鞞提呬子。<a id="a-C9"></a>由提婆达多极恶知识所破坏故。<a id="a-CA"></a>其父影胜如法圣王。<a id="a-CB"></a>抂断其命。<a id="a-CC"></a>时未生怨王情怀追悔。<a id="a-CD"></a>见父床座洟泪交流。<a id="a-CE"></a>大臣报言。<a id="a-CF"></a>昔日先王深信圣众。<a id="a-CG"></a>应以床座奉施僧伽。<a id="a-CH"></a>即遣使者送其父床施僧住处。<a id="a-CI"></a>时诸苾刍受彼床已。<a id="a-CJ"></a>于门屋下而敷置之。<a id="a-CK"></a>王于一时诣僧住处。<a id="a-CL"></a>见其父床在门屋下。<a id="a-CM"></a>复增悲泣。<a id="a-CN"></a>是时大臣白言。<a id="a-CO"></a>圣者。<a id="a-CP"></a>大王本意不欲见床。<a id="a-CQ"></a>为斯事故持以奉施。<a id="a-CR"></a>仁等云何敷在门下。<a id="a-CS"></a>令王重见悲涕转增。<a id="a-CT"></a>时诸苾刍以缘白佛。<a id="a-CU"></a>佛言。<a id="a-CV"></a>不应以王卧具安在门下。<a id="a-CW"></a>彼敷廊下起过如前。<a id="a-CX"></a>佛言。<a id="a-CY"></a>不应敷在廊下。<a id="a-CZ"></a>彼便以床置于房内。<a id="a-Ca"></a>诸不信人便起讥谤。<a id="a-Cb"></a>先王之床苾刍已卖。<a id="a-Cc"></a>而为饮食。<a id="a-Cd"></a>世尊告曰。<a id="a-Ce"></a>于月八日或十五日。<a id="a-Cf"></a>于廊檐下而为敷设。<a id="a-Cg"></a>诸不信人见复谤曰。<a id="a-Ch"></a>此非先王所卧之床。<a id="a-Ci"></a>王所卧床苾刍已卖。<a id="a-Cj"></a>共为饮食。<a id="a-Ck"></a>以缘白佛。<a id="a-Cl"></a>佛言。<a id="a-Cm"></a>宜于床上明书其字。<a id="a-Cn"></a>此是频毗娑罗王所施之床。<a id="a-Co"></a>此床既尔。<a id="a-Cp"></a>其胜光王为母施物。<a id="a-Cq"></a>广说同此。</p>
  <p id="aCr">缘处同前。<a id="a-Cs"></a>于夜分时忽然降雹大伤禽兽。<a id="a-Ct"></a>是诸人等悉皆夜出。<a id="a-Cu"></a>所有堪食禽兽之类。<a id="a-Cv"></a>咸悉持归。<a id="a-Cw"></a>时六众苾刍为性好乐多食久眠。<a id="a-Cx"></a>晨朝起已瞻视四方。<a id="a-Cy"></a>若于人家有火烟起。<a id="a-Cz"></a>或于田野见鸟群翔。<a id="a-D0"></a>即往其处而求饮食。<a id="a-D1"></a>时见鹫鸟从空飞下。<a id="a-D2"></a>因即相报俱往其处。<a id="a-D3"></a>收诸自死乌鹚白鹭鸺鹠雕鹫。<a id="a-D4"></a>担负而归。<a id="a-D5"></a>时婆罗门居士见而告曰。<a id="a-D6"></a>阿遮利耶何用此物。<a id="a-D7"></a>答言。<a id="a-D8"></a>我将欲食。<a id="a-D9"></a>彼复问言。<a id="a-DA"></a>不应食物何故食之。<a id="a-DB"></a>答曰。<a id="a-DC"></a>所应食者求之既无。<a id="a-DD"></a>岂于此物而不得食。<a id="a-DE"></a>因被讥嫌。<a id="a-DF"></a>以缘白佛。<a id="a-DG"></a>佛言。<a id="a-DH"></a>苾刍不应食诸乌鹚白鹤雕鹫之类。<a id="a-DI"></a>如其食者得越法罪。</p>
 </body>
</html>