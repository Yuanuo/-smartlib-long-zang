<!doctype html>
<html id="z3IBVC6sJ" data-ver="653">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部目得迦卷第十</h1>
  <p id="a2">第一子摄颂之余。</p>
  <p id="a3">尔时佛在室罗伐城。<a id="a-4"></a>多有商人。<a id="a-5"></a>请佛及僧。<a id="a-6"></a>就园林中设大斋会。<a id="a-7"></a>商人持食列在众前。<a id="a-8"></a>商客行中忽然火起。<a id="a-9"></a>彼既见已弃食奔驰。<a id="a-A"></a>时复临中无人授食。<a id="a-B"></a>苾刍念曰。<a id="a-C"></a>不知云何。<a id="a-D"></a>时诸苾刍以缘白佛。<a id="a-E"></a>佛言。<a id="a-F"></a>彼诸施主舍心已成。<a id="a-G"></a>作北洲想自取而食。<a id="a-H"></a>不应生疑。<a id="a-I"></a>时有乌来厨边啄食。<a id="a-J"></a>时诸苾刍疑不敢食。<a id="a-K"></a>以缘白佛。<a id="a-L"></a>佛言。<a id="a-M"></a>却嘴四边食之无过。<a id="a-N"></a>苾刍未食乌复来啄此又生疑便不敢食。<a id="a-O"></a>以缘白佛。<a id="a-P"></a>佛言。<a id="a-Q"></a>弃嘴四边食亦无犯。<a id="a-R"></a>时具寿颉离跋底。<a id="a-S"></a>入厕室中。<a id="a-T"></a>见有诸蝇唼其不净。<a id="a-U"></a>复向厨内而污饮食。<a id="a-V"></a>白苾刍言。<a id="a-W"></a>我于厕内才见此蝇。<a id="a-X"></a>还复飞来污其饭食。<a id="a-Y"></a>苾刍闻已咸皆不食。<a id="a-Z"></a>佛告苾刍。<a id="a-a"></a>凡是飞蝇。<a id="a-b"></a>行处非处亦不成秽。<a id="a-c"></a>宜应食之。<a id="a-d"></a>苾刍染衣见有众家酥油瓶器。<a id="a-e"></a>谓是染瓨以手举触。<a id="a-f"></a>观察知已遂便弃掷。<a id="a-g"></a>佛言。<a id="a-h"></a>若擎上阁犹未半道。<a id="a-i"></a>应须倒下置于地上。<a id="a-j"></a>若过半者。<a id="a-k"></a>宜应擎上平处安之。<a id="a-l"></a>由不详审瓨转倾油。<a id="a-m"></a>佛言。<a id="a-n"></a>应以物支。<a id="a-o"></a>莫令倾侧。<a id="a-p"></a>时彼苾刍以先触故生疑不食。<a id="a-q"></a>佛言。<a id="a-r"></a>是净应食。<a id="a-s"></a>凡诸苾刍。<a id="a-t"></a>有其二种无曾触过。<a id="a-u"></a>一者无惭愧人所触。<a id="a-v"></a>二者有惭之人非故心触。<a id="a-w"></a>此惭愧人由忘念故。<a id="a-x"></a>俱净无犯。<a id="a-y"></a>有众多苾刍。<a id="a-z"></a>游历四方巡礼制底。<a id="a-10"></a>时婆罗门及居士等。<a id="a-11"></a>以诸涂香烧香末香花鬘氎布。<a id="a-12"></a>寄彼苾刍将奉制底苾刍遇缘不遂所望。<a id="a-13"></a>便生疑念。<a id="a-14"></a>此物如何。<a id="a-15"></a>时诸苾刍以缘白佛。<a id="a-16"></a>佛言。<a id="a-17"></a>四大制底是其定处。<a id="a-18"></a>一者初生处。<a id="a-19"></a>二者成正觉处。<a id="a-1A"></a>三者转法轮处。<a id="a-1B"></a>四者入涅槃处。<a id="a-1C"></a>若施主元心奉余制底。<a id="a-1D"></a>与此四处亦不相违若与此四有碍缘者。<a id="a-1E"></a>此四自得相通。<a id="a-1F"></a>不应余处。<a id="a-1G"></a>具寿邬波离请世尊曰。<a id="a-1H"></a>有二苾刍共生瑕隙。<a id="a-1I"></a>种种异言互相谤讟。<a id="a-1J"></a>于此二人。<a id="a-1K"></a>谁是可信谁不应信。<a id="a-1L"></a>佛言。<a id="a-1M"></a>信持戒者。<a id="a-1N"></a>二俱持戒应信多闻。<a id="a-1O"></a>二并多闻信少欲者。<a id="a-1P"></a>二俱少欲信极少欲者。<a id="a-1Q"></a>二皆极少欲此当信谁。<a id="a-1R"></a>佛言。<a id="a-1S"></a>若有二俱极少欲而生瑕隙种种异言互相谤讟者。<a id="a-1T"></a>无有是处。</p>
  <p id="a1U">第二子摄颂曰。</p>
  <p id="a1V">不应令贼住　　及以黄门等</p>
  <p id="a1W">乃至授学人　　行筹破僧众</p>
  <p id="a1X">时具寿邬波离请世尊曰。<a id="a-1Y"></a>若以贼住人作行筹者。<a id="a-1Z"></a>成破僧不。<a id="a-1a"></a>佛言。<a id="a-1b"></a>不成。<a id="a-1c"></a>若以五种黄门乃至别住人。<a id="a-1d"></a>作行筹者。<a id="a-1e"></a>成破僧不。<a id="a-1f"></a>佛言。<a id="a-1g"></a>不成。<a id="a-1h"></a>若以犯四重人作行筹者。<a id="a-1i"></a>成破僧不。<a id="a-1j"></a>佛言。<a id="a-1k"></a>不成。<a id="a-1l"></a>若以授学人作行筹者。<a id="a-1m"></a>成破僧不。<a id="a-1n"></a>佛言。<a id="a-1o"></a>不成。</p>
  <p id="a1p">第三子摄颂曰。</p>
  <p id="a1q">不赤体披衣　　冒雨向厨内</p>
  <p id="a1r">便利宜缝补　　和泥福久增</p>
  <p id="a1s">时六众苾刍。<a id="a-1t"></a>于僧祇卧帔赤体而眠。<a id="a-1u"></a>舒张手足蹴蹋令碎。<a id="a-1v"></a>时诸苾刍以缘白佛。<a id="a-1w"></a>佛言。<a id="a-1x"></a>僧祇卧具不应赤体而眠。<a id="a-1y"></a>赤体眠者得恶作罪。<a id="a-1z"></a>凡是僧祇所有卧帔。<a id="a-20"></a>应以物儭。<a id="a-21"></a>或将五条用意观察徐徐受用。<a id="a-22"></a>时六众苾刍。<a id="a-23"></a>披僧卧帔露处经行。<a id="a-24"></a>被雨沾渍遂便损坏。<a id="a-25"></a>以缘白佛。<a id="a-26"></a>佛言。<a id="a-27"></a>不应披僧衣帔于空露处冒雨经行。<a id="a-28"></a>若有用者得恶作罪。<a id="a-29"></a>又六众苾刍。<a id="a-2A"></a>披僧卧具来至厨中烟熏损坏。<a id="a-2B"></a>时诸苾刍以缘白佛。<a id="a-2C"></a>佛言。<a id="a-2D"></a>不应披僧卧具来向厨中。<a id="a-2E"></a>若有用者得恶作罪。<a id="a-2F"></a>时有苾刍。<a id="a-2G"></a>着向大小便处。<a id="a-2H"></a>苾刍以缘白佛。<a id="a-2I"></a>佛言。<a id="a-2J"></a>不应披僧卧具入大小便室。<a id="a-2K"></a>披去者得恶作罪。<a id="a-2L"></a>时诸苾刍。<a id="a-2M"></a>见有破坏僧祇卧具被帔。<a id="a-2N"></a>遂共除弃。<a id="a-2O"></a>以缘白佛。<a id="a-2P"></a>佛言。<a id="a-2Q"></a>不应除弃。<a id="a-2R"></a>若衣欲破应以长线而缝络之。<a id="a-2S"></a>若见有孔应可补帖。<a id="a-2T"></a>若在内烂两重幅叠。<a id="a-2U"></a>如总烂坏不堪料理者。<a id="a-2V"></a>应作灯炷。<a id="a-2W"></a>或可斩碎和牛粪作泥。<a id="a-2X"></a>用塞柱孔。<a id="a-2Y"></a>或泥墙壁。<a id="a-2Z"></a>如是用时。<a id="a-2a"></a>能令施主所舍福田任运增长。<a id="a-2b"></a>若三衣破烂。<a id="a-2c"></a>事亦同此。</p>
  <p id="a2d">第四子摄颂曰。</p>
  <p id="a2e">定物施此中　　不应余处食</p>
  <p id="a2f">若有将去者　　并须依价还</p>
  <p id="a2g">佛在室罗伐城。<a id="a-2h"></a>时有长者造一住处。<a id="a-2i"></a>所施资缘悉皆充足。<a id="a-2j"></a>时彼长者请余苾刍。<a id="a-2k"></a>于此寺中为捡挍者。<a id="a-2l"></a>然此苾刍多有弟子。<a id="a-2m"></a>在余寺住。<a id="a-2n"></a>彼为礼觐来至寺中。<a id="a-2o"></a>于时师主告弟子曰。<a id="a-2p"></a>造寺长者请我于此寺中为捡挍者。<a id="a-2q"></a>汝等且待食竟方去。<a id="a-2r"></a>弟子白师。<a id="a-2s"></a>邬波驮耶。<a id="a-2t"></a>必有食者与我持去。<a id="a-2u"></a>至彼共食。<a id="a-2v"></a>报言。<a id="a-2w"></a>随意。<a id="a-2x"></a>彼即持饭。<a id="a-2y"></a>或将灯油。<a id="a-2z"></a>或持皮屩。<a id="a-30"></a>或有擎衣持盖。<a id="a-31"></a>或有持樵。<a id="a-32"></a>有持根茎叶花果药并皆将去。<a id="a-33"></a>未久之间所有资具摙运欲尽。<a id="a-34"></a>时此寺中诸余苾刍。<a id="a-35"></a>咸诣造寺施主家。<a id="a-36"></a>作如是语。<a id="a-37"></a>长者知不。<a id="a-38"></a>仁之寺内所有资生现今阙乏。<a id="a-39"></a>是时长者报曰。<a id="a-3A"></a>无多苾刍住于寺内。<a id="a-3B"></a>僧祇资具未久之间遂言都尽。<a id="a-3C"></a>时诸苾刍即以上缘具告施主。<a id="a-3D"></a>长者曰。<a id="a-3E"></a>我岂与彼外寺苾刍耶。<a id="a-3F"></a>长者嫌恨。<a id="a-3G"></a>以缘白佛。<a id="a-3H"></a>佛言。<a id="a-3I"></a>苾刍不应于别处住将此寺食而向余处。<a id="a-3J"></a>亦复不应将此寺物以供余处。<a id="a-3K"></a>饭及灯油乃至花果。<a id="a-3L"></a>若施主本意。<a id="a-3M"></a>唯供此处住寺之人不通余人者。<a id="a-3N"></a>若有来食。<a id="a-3O"></a>并须计物酬其价直。</p>
  <p id="a3P">第五子摄颂曰。</p>
  <p id="a3Q">僧衣题施主　　别人施私记</p>
  <p id="a3R">[毯-炎+瞿]毹许别人　　尼夏应修理</p>
  <p id="a3S">尔时佛在室罗伐城。<a id="a-3T"></a>时有兄弟二俱出家有捡挍苾刍着僧祇帔。<a id="a-3U"></a>便以众帔寄兄苾刍遂往余处。<a id="a-3V"></a>其弟苾刍自披己帔来至兄边。<a id="a-3W"></a>即以己帔与主人衣相近而置。<a id="a-3X"></a>于后去时误持众帔。<a id="a-3Y"></a>谓是己衣遂着而去。<a id="a-3Z"></a>其捡挍人后时来至见有别衣告言。<a id="a-3a"></a>具寿。<a id="a-3b"></a>今者僧伽多获利物。<a id="a-3c"></a>答言。<a id="a-3d"></a>不得。<a id="a-3e"></a>问曰。<a id="a-3f"></a>此是谁衣答。<a id="a-3g"></a>是汝僧衣。<a id="a-3h"></a>报言。<a id="a-3i"></a>我帔宽大此衣陜小。<a id="a-3j"></a>应有余人来至于此持我衣去。<a id="a-3k"></a>若有人来我今往问。<a id="a-3l"></a>既到彼已遂见僧衣。<a id="a-3m"></a>问其所以。<a id="a-3n"></a>答曰。<a id="a-3o"></a>我无故意而将帔来。<a id="a-3p"></a>若是僧衣仁可持去。<a id="a-3q"></a>苾刍有疑。<a id="a-3r"></a>以缘白佛。<a id="a-3s"></a>佛言。<a id="a-3t"></a>大众之衣应为记验。<a id="a-3u"></a>苾刍不知云何作记。<a id="a-3v"></a>世尊告曰。<a id="a-3w"></a>若是众物宜应书字。<a id="a-3x"></a>此是某甲施主之衣。<a id="a-3y"></a>若别人衣应为私记。<a id="a-3z"></a>时有织彩[毯-炎+瞿]毹及小班褥持施僧伽。<a id="a-40"></a>佛言。<a id="a-41"></a>我听大众。<a id="a-42"></a>亦许别人。<a id="a-43"></a>又有多人以旋脚大床持施僧伽。<a id="a-44"></a>世尊告曰。<a id="a-45"></a>僧伽听畜。<a id="a-46"></a>别人不应如世尊说。<a id="a-47"></a>夏坐苾刍尼。<a id="a-48"></a>有缘听往人间游行。<a id="a-49"></a>彼于住处不为修理。<a id="a-4A"></a>皆共舍去。<a id="a-4B"></a>遂便毁坏。<a id="a-4C"></a>时诸苾刍以缘白佛。<a id="a-4D"></a>佛言。<a id="a-4E"></a>诸苾刍尼安居之处应须修理。<a id="a-4F"></a>若不尔者咸得恶作罪。</p>
  <p id="a4G">第六子摄颂曰。</p>
  <p id="a4H">若还往衣物　　送来应为受</p>
  <p id="a4I">为众取他财　　将众物还价</p>
  <p id="a4J">时有俗人亲属亡没。<a id="a-4K"></a>为送尸骸往尸林处。<a id="a-4L"></a>所有幡氎还将归舍。<a id="a-4M"></a>回施僧伽。<a id="a-4N"></a>苾刍不受以缘白佛。<a id="a-4O"></a>佛言。<a id="a-4P"></a>是送尸衣应须为受。<a id="a-4Q"></a>时有贫人更复来借佛言。<a id="a-4R"></a>若贫人来借应暂与去。<a id="a-4S"></a>彼有疑心却持还与。<a id="a-4T"></a>时诸苾刍不肯为受。<a id="a-4U"></a>佛言。<a id="a-4V"></a>却送来时应为受取。<a id="a-4W"></a>时有捡挍苾刍为僧伽事。<a id="a-4X"></a>于俗人边多贷财物。<a id="a-4Y"></a>未久命终。<a id="a-4Z"></a>时彼俗人闻苾刍死。<a id="a-4a"></a>急来征问某甲苾刍今何所在。<a id="a-4b"></a>答言。<a id="a-4c"></a>已死。<a id="a-4d"></a>彼于我处多贷财物。<a id="a-4e"></a>苾刍报曰。<a id="a-4f"></a>汝向尸林可从彼索。<a id="a-4g"></a>俗人报曰。<a id="a-4h"></a>彼为众事不为私缘。<a id="a-4i"></a>仁等宜应还我债直。<a id="a-4j"></a>苾刍白佛。<a id="a-4k"></a>佛言。<a id="a-4l"></a>若知苾刍为僧伽事者。<a id="a-4m"></a>应将众物以酬前价。<a id="a-4n"></a>我今为诸营作苾刍。<a id="a-4o"></a>制其行法。<a id="a-4p"></a>凡诸营作捡挍苾刍。<a id="a-4q"></a>先报寺中所有耆宿。<a id="a-4r"></a>方可贷人。<a id="a-4s"></a>或为券记保证分明。<a id="a-4t"></a>营作苾刍不依制法。<a id="a-4u"></a>咸得恶作罪。</p>
  <p id="a4v">第七子摄颂曰。</p>
  <p id="a4w">甘蔗等平分　　不应分口腹</p>
  <p id="a4x">四事无分法　　卧具夜不行</p>
  <p id="a4y">佛在室罗伐城。<a id="a-4z"></a>时诸僧伽多获甘蔗。<a id="a-50"></a>如世尊说。<a id="a-51"></a>诸求寂等三分应与一者。<a id="a-52"></a>时诸苾刍分张甘蔗三分与一。<a id="a-53"></a>是时长行屈头而坐。<a id="a-54"></a>乃至行未到世尊前。<a id="a-55"></a>时具寿罗怙罗最在行末。<a id="a-56"></a>而食甘蔗瞻仰尊容。<a id="a-57"></a>世尊见已告曰。<a id="a-58"></a>罗怙罗。<a id="a-59"></a>汝食甘蔗耶。<a id="a-5A"></a>答言。<a id="a-5B"></a>已食。<a id="a-5C"></a>佛言。<a id="a-5D"></a>汝今更有希望不。<a id="a-5E"></a>答言。<a id="a-5F"></a>有。<a id="a-5G"></a>佛言。<a id="a-5H"></a>汝得几许。<a id="a-5I"></a>答曰。<a id="a-5J"></a>得第三分。<a id="a-5K"></a>世尊告曰。<a id="a-5L"></a>我据衣利而作斯语。<a id="a-5M"></a>不依饮食。<a id="a-5N"></a>是故我今制诸苾刍。<a id="a-5O"></a>若有食利乃至小叶。<a id="a-5P"></a>咸悉平分。<a id="a-5Q"></a>若不平分者得恶作罪。<a id="a-5R"></a>是故多得甘蔗。<a id="a-5S"></a>如世尊说。<a id="a-5T"></a>莫分食利。<a id="a-5U"></a>苾刍生疑。<a id="a-5V"></a>现得根果甘蔗。<a id="a-5W"></a>并不敢分。<a id="a-5X"></a>佛言。<a id="a-5Y"></a>应分。<a id="a-5Z"></a>乃至广说。</p>
  <p id="a5a">缘处同前。<a id="a-5b"></a>时有俗人造一住处。<a id="a-5c"></a>有诸苾刍住此寺者。<a id="a-5d"></a>咸是施主供其饮食。<a id="a-5e"></a>时诸苾刍共相议曰。<a id="a-5f"></a>诸具寿。<a id="a-5g"></a>我等不以饮食为难。<a id="a-5h"></a>然支伐罗现今阙乏。<a id="a-5i"></a>此有食直宜共货之以充衣服。<a id="a-5j"></a>各自乞食以济饥虚。<a id="a-5k"></a>作是议已。<a id="a-5l"></a>无一苾刍往施主家而受其食。<a id="a-5m"></a>诸苾刍等因乞食时施主见问。<a id="a-5n"></a>圣者。<a id="a-5o"></a>我为仁等每日供食。<a id="a-5p"></a>何意劳苦而行乞耶。<a id="a-5q"></a>具以上缘而告施主。<a id="a-5r"></a>长者报曰。<a id="a-5s"></a>仁等。<a id="a-5t"></a>岂合口腹之分大众共分。<a id="a-5u"></a>遂生嫌耻。<a id="a-5v"></a>时诸苾刍以缘白佛。<a id="a-5w"></a>佛言。<a id="a-5x"></a>有四种物不应分。<a id="a-5y"></a>云何为四。<a id="a-5z"></a>一者四方僧物。<a id="a-60"></a>二者窣睹波物。<a id="a-61"></a>三者众家供病之药。<a id="a-62"></a>四者口腹之物。<a id="a-63"></a>若有分者咸得恶作。<a id="a-64"></a>是时六众游历人间。<a id="a-65"></a>日没星出方入寺中。<a id="a-66"></a>时诸苾刍随其亲友而为解劳。<a id="a-67"></a>时彼六众告诸人曰。<a id="a-68"></a>具寿。<a id="a-69"></a>岂复仁等安然忍可世尊教法而令灭耶。<a id="a-6A"></a>若有惭愧心者。<a id="a-6B"></a>可随年次应行卧具。<a id="a-6C"></a>时诸苾刍即依大小次第分给卧具。<a id="a-6D"></a>彼既受已各自眠卧。<a id="a-6E"></a>未至行末遂即天明。<a id="a-6F"></a>六众报曰。<a id="a-6G"></a>具寿。<a id="a-6H"></a>收取卧具吾欲进途。<a id="a-6I"></a>诸人告曰。<a id="a-6J"></a>何意仁等。<a id="a-6K"></a>但求一夜而取身安。<a id="a-6L"></a>令我大众极生劳苦。<a id="a-6M"></a>以缘白佛。<a id="a-6N"></a>佛言。<a id="a-6O"></a>凡诸苾刍日暮至寺。<a id="a-6P"></a>不应令他夜分卧具。<a id="a-6Q"></a>强令分者得恶作罪。</p>
  <p id="a6R">第八子摄颂曰。</p>
  <p id="a6S">果由药叉施　　净之方受食</p>
  <p id="a6T">余者为浆饮　　不烧地灯台</p>
  <p id="a6U">尔时世尊。<a id="a-6V"></a>在贼军国人间游行。<a id="a-6W"></a>至赤色村。<a id="a-6X"></a>于此村中。<a id="a-6Y"></a>在大力药叉神庙而住。<a id="a-6Z"></a>是时药叉来至佛所。<a id="a-6a"></a>礼双足已而白佛言。<a id="a-6b"></a>唯愿世尊及苾刍僧。<a id="a-6c"></a>受我微请。<a id="a-6d"></a>于此庙中经宿而住。<a id="a-6e"></a>是时世尊默然而许。<a id="a-6f"></a>药叉既见世尊许已。<a id="a-6g"></a>遂便化作五百口房床褥卧枕帔緂方褥。<a id="a-6h"></a>悉皆备足。<a id="a-6i"></a>五百火炉炎炭满中。<a id="a-6j"></a>并绝烟焰。<a id="a-6k"></a>时药叉神先以上房奉世尊已。<a id="a-6l"></a>复以余房别别分与一一苾刍。<a id="a-6m"></a>时药叉神来至佛所。<a id="a-6n"></a>而作是言。<a id="a-6o"></a>复愿世尊及苾刍僧。<a id="a-6p"></a>明日于此庙中受我微供。<a id="a-6q"></a>是时世尊默然而许。<a id="a-6r"></a>此药叉神于羯湿弥罗国。<a id="a-6s"></a>有大药叉。<a id="a-6t"></a>名达底迦。<a id="a-6u"></a>是旧亲友。<a id="a-6v"></a>即令使者报亲友曰。<a id="a-6w"></a>我今请佛及僧。<a id="a-6x"></a>明日家中设其供养。<a id="a-6y"></a>北方果木口味尤多。<a id="a-6z"></a>幸愿随喜助成功德。<a id="a-70"></a>时彼药叉既承信已。<a id="a-71"></a>即送葡萄石榴甘橘甘蔗胡挑渴树罗等成满筐笼。<a id="a-72"></a>命余药叉送彼庭中令持供养。<a id="a-73"></a>诸苾刍见而白佛言。<a id="a-74"></a>此北方果不知如何。<a id="a-75"></a>佛言。<a id="a-76"></a>以火作净然后应食。<a id="a-77"></a>时诸苾刍一一别净。<a id="a-78"></a>佛言。<a id="a-79"></a>应为一聚但三四处以火净之。<a id="a-7A"></a>食皆无犯。<a id="a-7B"></a>行与众已仍有余长。<a id="a-7C"></a>佛言。<a id="a-7D"></a>应可捼碎作非时浆随意而饮。<a id="a-7E"></a>复更有余。<a id="a-7F"></a>佛言。<a id="a-7G"></a>煮已瓨盛余日。<a id="a-7H"></a>当饮。<a id="a-7I"></a>苾刍寒月于塼地上随处然火令塼坏损。<a id="a-7J"></a>佛言。<a id="a-7K"></a>不应在塼地上辄便然火。<a id="a-7L"></a>应以瓦承。<a id="a-7M"></a>尚有烟损。<a id="a-7N"></a>佛言。<a id="a-7O"></a>应作火炉。<a id="a-7P"></a>于房中作。<a id="a-7Q"></a>由被烟坏。<a id="a-7R"></a>佛言。<a id="a-7S"></a>于门外作。<a id="a-7T"></a>其烟散入尚熏其目。<a id="a-7U"></a>佛言。<a id="a-7V"></a>待烟尽已以水微洒方持入房。<a id="a-7W"></a>是时僧伽得一重灯树。<a id="a-7X"></a>佛言。<a id="a-7Y"></a>听畜。<a id="a-7Z"></a>别人亦许。<a id="a-7a"></a>复得二重多重灯树。<a id="a-7b"></a>佛言。<a id="a-7c"></a>咸悉听畜。<a id="a-7d"></a>别人畜亦无犯。</p>
  <p id="a7e">第九子摄颂曰。</p>
  <p id="a7f">客旧宜详审　　授受分明付</p>
  <p id="a7g">五开应总闭　　肘短可随身</p>
  <p id="a7h">时有众多客苾刍。<a id="a-7i"></a>来入寺中。<a id="a-7j"></a>旧住苾刍为解劳已。<a id="a-7k"></a>遂便偷窃而去。<a id="a-7l"></a>时诸苾刍以缘白佛。<a id="a-7m"></a>佛言。<a id="a-7n"></a>旧相识者应为解息。<a id="a-7o"></a>先未曾识勿为除劳。<a id="a-7p"></a>如世尊说。<a id="a-7q"></a>未相识者勿为除劳。<a id="a-7r"></a>时有相识苾刍既令解息。<a id="a-7s"></a>次随其后有一苾刍先未相识忽然而至。<a id="a-7t"></a>时彼苾刍遇缘暂出。<a id="a-7u"></a>在后来者盗将衣钵。<a id="a-7v"></a>时旧苾刍作如是念。<a id="a-7w"></a>应是彼伴。<a id="a-7x"></a>遂不遮止。<a id="a-7y"></a>贼持远去。<a id="a-7z"></a>苾刍来至见无衣钵。<a id="a-80"></a>告主人曰。<a id="a-81"></a>我之衣钵谁将去耶。<a id="a-82"></a>答曰。<a id="a-83"></a>汝伴将去。<a id="a-84"></a>报曰。<a id="a-85"></a>我无同伴。<a id="a-86"></a>主人谓曰。<a id="a-87"></a>逐汝来者岂非伴耶。<a id="a-88"></a>彼便告曰。<a id="a-89"></a>汝失我衣急须还我。<a id="a-8A"></a>彼既失已遂令废阙。<a id="a-8B"></a>时诸苾刍以缘白佛。<a id="a-8C"></a>佛言。<a id="a-8D"></a>凡是主人见客来至。<a id="a-8E"></a>先应问彼。<a id="a-8F"></a>是汝伴不。<a id="a-8G"></a>若索衣钵与不。<a id="a-8H"></a>若言莫与而将与者应酬彼价。<a id="a-8I"></a>若言与者失不须酬。<a id="a-8J"></a>次复更有客苾刍来时彼主人为解劳已。<a id="a-8K"></a>续次更有相识苾刍亦复来至。<a id="a-8L"></a>时此主人暂出外嚼齿木。<a id="a-8M"></a>彼后来人盗取衣钵新。<a id="a-8N"></a>客苾刍作如是念。<a id="a-8O"></a>此必应是房内主人。<a id="a-8P"></a>曾不遮止遂被盗去。<a id="a-8Q"></a>时彼旧人须臾来入。<a id="a-8R"></a>见无衣钵而问客曰。<a id="a-8S"></a>我之衣钵谁将去耶。<a id="a-8T"></a>答曰。<a id="a-8U"></a>房内旧人持物将去。<a id="a-8V"></a>报曰。<a id="a-8W"></a>何处得有房内旧人。<a id="a-8X"></a>汝失我衣急须还价。<a id="a-8Y"></a>彼既失已遂交废阙。<a id="a-8Z"></a>时诸苾刍以缘白佛。<a id="a-8a"></a>佛言。<a id="a-8b"></a>凡客苾刍至他房内。<a id="a-8c"></a>应问主人。<a id="a-8d"></a>若有人来索衣钵者可与不。<a id="a-8e"></a>若言莫与而与者计直酬价。<a id="a-8f"></a>若言与者失不须酬。<a id="a-8g"></a>时客苾刍。<a id="a-8h"></a>于旧苾刍处寄衣。<a id="a-8i"></a>遇缘欲去告主人曰。<a id="a-8j"></a>有小苾刍来者。<a id="a-8k"></a>当与此衣。<a id="a-8l"></a>于后未久小苾刍来至。<a id="a-8m"></a>与所寄衣因即偷去。<a id="a-8n"></a>以缘白佛。<a id="a-8o"></a>佛言。<a id="a-8p"></a>若客苾刍嘱与者。<a id="a-8q"></a>设令偷去亦不应陪。<a id="a-8r"></a>然须明作记验方与。<a id="a-8s"></a>遂作显露嘱授之言。<a id="a-8t"></a>傍人既闻诈来索物。<a id="a-8u"></a>因此失财。<a id="a-8v"></a>佛言。<a id="a-8w"></a>宜应屏处为说记验。<a id="a-8x"></a>分明显示寄物之状。<a id="a-8y"></a>然后与衣。<a id="a-8z"></a>时有苾刍随路而行。<a id="a-90"></a>既至河津乘船欲去。<a id="a-91"></a>语其伴曰。<a id="a-92"></a>过衣袋来。<a id="a-93"></a>彼便授与授受不牢。<a id="a-94"></a>衣便堕水。<a id="a-95"></a>苾刍告曰。<a id="a-96"></a>还我衣袋来。<a id="a-97"></a>彼便不伏。<a id="a-98"></a>时诸苾刍以缘白佛。<a id="a-99"></a>佛言。<a id="a-9A"></a>乃至未受不应辄放。<a id="a-9B"></a>未受而放即应酬价。<a id="a-9C"></a>有持钵袋过与余人。<a id="a-9D"></a>堕彼手中遂便落水。<a id="a-9E"></a>既失钵袋从彼索陪。<a id="a-9F"></a>以缘白佛。<a id="a-9G"></a>佛言。<a id="a-9H"></a>乃至未受不应辄放。<a id="a-9I"></a>若故放者应须陪直。<a id="a-9J"></a>守寺之人被贼偷物。<a id="a-9K"></a>大众共议。<a id="a-9L"></a>令守寺人陪所失物。<a id="a-9M"></a>时诸苾刍以缘白佛。<a id="a-9N"></a>佛言。<a id="a-9O"></a>汝等应知。<a id="a-9P"></a>凡授事人闭寺门时。<a id="a-9Q"></a>有其五别。<a id="a-9R"></a>谓上下转鸣锁并副锁门关及扂。<a id="a-9S"></a>不闭贼偷准事酬直。<a id="a-9T"></a>若阙一者应还一分。<a id="a-9U"></a>乃至若总不着应可全偿。<a id="a-9V"></a>若掌寺人存心守护。<a id="a-9W"></a>五并不阙者。<a id="a-9X"></a>设令损失。<a id="a-9Y"></a>并不应陪。<a id="a-9Z"></a>时邬波离白佛言。<a id="a-9a"></a>如世尊说。<a id="a-9b"></a>凡诸苾刍应取肘量作衣服者。<a id="a-9c"></a>有人肘短身长。<a id="a-9d"></a>亦依肘量而作衣不。<a id="a-9e"></a>佛言。<a id="a-9f"></a>应依身量。<a id="a-9g"></a>不应依肘。</p>
  <p id="a9h">第十子摄颂曰。</p>
  <p id="a9i">裙及僧脚敧　　香泥污衣洗</p>
  <p id="a9j">取食除多分　　须知十种尘</p>
  <p id="a9k">时诸苾刍裙被油污。<a id="a-9l"></a>遂令气臭时诸苾刍以缘白佛。<a id="a-9m"></a>佛言。<a id="a-9n"></a>应畜副裙。<a id="a-9o"></a>乃至僧脚敧污。<a id="a-9p"></a>污亦流彻湿污大衣。<a id="a-9q"></a>佛言。<a id="a-9r"></a>应畜副僧脚敧。<a id="a-9s"></a>时诸苾刍设大供养。<a id="a-9t"></a>被诸香泥末香及油沾坏衣服。<a id="a-9u"></a>以缘白佛。<a id="a-9v"></a>佛言。<a id="a-9w"></a>若末香损者应须抖擞然后方披。<a id="a-9x"></a>香泥污者洗已应披。<a id="a-9y"></a>若被油污。<a id="a-9z"></a>应以澡豆灰等洗去油腻然后应披。<a id="a-A0"></a>时诸苾刍正受食时。<a id="a-A1"></a>未及受得遂便堕地。<a id="a-A2"></a>应更受。<a id="a-A3"></a>食授者若无。<a id="a-A4"></a>应自取已除去多分方可食之。<a id="a-A5"></a>于其羹汁别汁堕中。<a id="a-A6"></a>佛言。<a id="a-A7"></a>应多泻却。<a id="a-A8"></a>余者应食。<a id="a-A9"></a>时诸苾刍入行乞食。<a id="a-AA"></a>风雨卒至尘堕钵中。<a id="a-AB"></a>生疑不食。<a id="a-AC"></a>又正食时尘入钵内。<a id="a-AD"></a>佛言。<a id="a-AE"></a>汝诸苾刍有五种尘。<a id="a-AF"></a>云何为五。<a id="a-AG"></a>一触尘。<a id="a-AH"></a>二非触尘。<a id="a-AI"></a>三净尘。<a id="a-AJ"></a>四不净尘。<a id="a-AK"></a>五微尘。<a id="a-AL"></a>此中触尘若堕衣者。<a id="a-AM"></a>应可洗除。<a id="a-AN"></a>若堕钵中除已方食。<a id="a-AO"></a>复有五尘。<a id="a-AP"></a>一食尘。<a id="a-AQ"></a>二饮尘。<a id="a-AR"></a>三衣尘。<a id="a-AS"></a>四花尘。<a id="a-AT"></a>五果尘。<a id="a-AU"></a>此等诸尘眼可见者。<a id="a-AV"></a>受已而食。<a id="a-AW"></a>不可见者随意应食。</p>
 </body>
</html>