<!doctype html>
<html id="z3IBVCHsN" data-ver="1603">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘律">
  <meta period="unknown">
 </head>
 <body>
  <h1 id="a1">萨婆多毗尼毗婆沙卷第四</h1>
  <h2 id="a2">第十二汙他家</h2>
  <p id="a3">马宿满宿。<a id="a-4"></a>此二人二宿出时生。<a id="a-5"></a>因宿作名。<a id="a-6"></a>是豪族家。<a id="a-7"></a>深着世乐不能舍心。<a id="a-8"></a>是故犯戒放逸作恶行污他家者。<a id="a-9"></a>作种种恶业。<a id="a-A"></a>破乱他人信敬善心是名污他家。<a id="a-B"></a>作恶行者。<a id="a-C"></a>作此不清净业。<a id="a-D"></a>秽污垢浊故又得恶果故名为恶行。<a id="a-E"></a>又污他家者。<a id="a-F"></a>若比丘凡有所请求。<a id="a-G"></a>若为三宝。<a id="a-H"></a>若自为请求。<a id="a-I"></a>如是一切。<a id="a-J"></a>若以种种信物。<a id="a-K"></a>与国王大臣长者居士一切在家人。<a id="a-L"></a>若出家人皆名污他家。<a id="a-M"></a>何以故。<a id="a-N"></a>凡出家人无为无欲清净自守。<a id="a-O"></a>以修道为心。<a id="a-P"></a>若与俗人信使往来废乱正业非出家所宜。<a id="a-Q"></a>又复若以信物赠遗白衣。<a id="a-R"></a>则破前人平等好心。<a id="a-S"></a>于得物者欢喜爱敬。<a id="a-T"></a>不得物者。<a id="a-U"></a>纵使贤圣无爱敬心。<a id="a-V"></a>失他前人深厚福利。<a id="a-W"></a>又复倒乱佛法。<a id="a-X"></a>凡在家人。<a id="a-Y"></a>应饮食衣服供养出家人。<a id="a-Z"></a>而出家人反供养白衣。<a id="a-a"></a>仰失圣心又乱正法。<a id="a-b"></a>凡在家人。<a id="a-c"></a>常于三宝求清净福田。<a id="a-d"></a>割损血肉以种善根。<a id="a-e"></a>以出家人信物赠遗因缘故。<a id="a-f"></a>反于出家人生希望心。<a id="a-g"></a>破他前人于三宝中清净信敬。<a id="a-h"></a>又失一切出家人种种利养。<a id="a-i"></a>若以少物赠遗白衣。<a id="a-j"></a>纵使起七宝塔种种庄严。<a id="a-k"></a>不如静坐清净持戒。<a id="a-l"></a>即是供养如来真实法身。<a id="a-m"></a>若以少物赠遗白衣。<a id="a-n"></a>正使得立精舍犹如只桓。<a id="a-o"></a>不如静坐。<a id="a-p"></a>清净持戒即是清净供养三宝。<a id="a-q"></a>若以少物赠遗白衣。<a id="a-r"></a>纵令四事供满阎浮提一切圣众。<a id="a-s"></a>不如静坐。<a id="a-t"></a>清净持戒即清净供养一切圣众。<a id="a-u"></a>若有强力欲破塔坏像。<a id="a-v"></a>若以赠遗得全济者。<a id="a-w"></a>当卖塔地花果。<a id="a-x"></a>若塔有钱。<a id="a-y"></a>若余缘得物随宜消息。<a id="a-z"></a>若有强力。<a id="a-10"></a>欲于僧祇作破乱折减。<a id="a-11"></a>若僧祇地中随有何物。<a id="a-12"></a>卖以作钱随缘消息。<a id="a-13"></a>若僧常腊若面门腊。<a id="a-14"></a>若有强力欲作折减。<a id="a-15"></a>随此地中所有出物。<a id="a-16"></a>以消息之。<a id="a-17"></a>父母是福田则听供养。<a id="a-18"></a>若僧祇人。<a id="a-19"></a>以为僧祇役故。<a id="a-1A"></a>此则应与若施主欲与众僧作食。<a id="a-1B"></a>欲知法则此应与一切孤穷乞丐。<a id="a-1C"></a>怜愍心故应与。<a id="a-1D"></a>一切外道常于佛法作大怨敌伺求长短。<a id="a-1E"></a>是应与。<a id="a-1F"></a>若为身命衣钵随缘乞求。<a id="a-1G"></a>而以与之以免祸难。<a id="a-1H"></a>共女人一床坐者。<a id="a-1I"></a>比丘不得与女人同床坐。<a id="a-1J"></a>若坐突吉罗。<a id="a-1K"></a>不得同席同褥。<a id="a-1L"></a>皆突吉罗。<a id="a-1M"></a>长床相接。<a id="a-1N"></a>但异席异褥异毡。<a id="a-1O"></a>令中间空绝。<a id="a-1P"></a>毡褥各异得坐。<a id="a-1Q"></a>女人者。<a id="a-1R"></a>一切女人。<a id="a-1S"></a>母女姊妹不问亲疏一切不听。<a id="a-1T"></a>以坏威仪故。<a id="a-1U"></a>以香涂身者。<a id="a-1V"></a>香薰衣。<a id="a-1W"></a>四众得突吉罗。<a id="a-1X"></a>比丘尼得波逸提。<a id="a-1Y"></a>以女人染着深故。<a id="a-1Z"></a>五众尽不得。<a id="a-1a"></a>以香水洒地。<a id="a-1b"></a>除为三宝。<a id="a-1c"></a>自贯花鬘亦使人贯者。<a id="a-1d"></a>所以不听者。<a id="a-1e"></a>以此中所作恶行。<a id="a-1f"></a>或是先作。<a id="a-1g"></a>或以制戒。<a id="a-1h"></a>妨废行道故。<a id="a-1i"></a>正为三宝亦不得作。<a id="a-1j"></a>又云。<a id="a-1k"></a>若以花香璎珞庄严之具。<a id="a-1l"></a>不得着佛身上。<a id="a-1m"></a>但散地供养。<a id="a-1n"></a>若比丘以花供养众僧。<a id="a-1o"></a>不得以散身上。<a id="a-1p"></a>若以花着浆饮上。<a id="a-1q"></a>亦不听饮。<a id="a-1r"></a>若令象斗乃至鸡斗。<a id="a-1s"></a>五众尽不听。<a id="a-1t"></a>若比丘比丘尼作杀心。<a id="a-1u"></a>令斗死者波逸提。<a id="a-1v"></a>不死者突吉罗。<a id="a-1w"></a>三众令斗突吉罗。<a id="a-1x"></a>五众尽不听走。<a id="a-1y"></a>除有急难因缘。<a id="a-1z"></a>五众尽不听啼哭。<a id="a-20"></a>乃至父母丧亡一切不听。<a id="a-21"></a>四众得突吉罗。<a id="a-22"></a>比丘尼得波逸提。<a id="a-23"></a>以爱恋心深故。<a id="a-24"></a>一切五众不听大唤。<a id="a-25"></a>以坏威仪故。<a id="a-26"></a>除急难因缘。<a id="a-27"></a>一切五众不得啸谬语。<a id="a-28"></a>以坏威仪。<a id="a-29"></a>尔时阿难者问曰。<a id="a-2A"></a>阿难是佛侍者。<a id="a-2B"></a>何以离佛游行。<a id="a-2C"></a>答曰。<a id="a-2D"></a>阿难随有缘众生应受化故。<a id="a-2E"></a>问曰。<a id="a-2F"></a>阿难何时得离佛游行。<a id="a-2G"></a>答曰。<a id="a-2H"></a>佛若入禅。<a id="a-2I"></a>得离游行。<a id="a-2J"></a>又佛至他方。<a id="a-2K"></a>阿难力不能去。<a id="a-2L"></a>尔时得离。<a id="a-2M"></a>又承佛使命。<a id="a-2N"></a>得离游行。<a id="a-2O"></a>阿难持空钵入还空钵出问曰。<a id="a-2P"></a>阿难是佛侍者。<a id="a-2Q"></a>有大功德。<a id="a-2R"></a>兼是所生土地皆是亲里。<a id="a-2S"></a>何故乞食空出。<a id="a-2T"></a>答曰。<a id="a-2U"></a>马宿满宿于中作大非法。<a id="a-2V"></a>侵陵污辱种种恶行。<a id="a-2W"></a>得免恼害。<a id="a-2X"></a>以是大幸。<a id="a-2Y"></a>何况得食。<a id="a-2Z"></a>又阿难少小出家。<a id="a-2a"></a>岁月既久故。<a id="a-2b"></a>不识阿难也。</p>
  <p data-pb></p>
  <h2 id="a2c">第十三戾语戒</h2>
  <p id="a2d">如是者。<a id="a-2e"></a>诸如来众得增长利益。<a id="a-2f"></a>以共语相教共出罪故。<a id="a-2g"></a>问曰。<a id="a-2h"></a>经中说但自观身行。<a id="a-2i"></a>谛视善不善而云展转相教不相违耶。<a id="a-2j"></a>答曰。<a id="a-2k"></a>佛因时制教。<a id="a-2l"></a>言乖趣合不相违背也。<a id="a-2m"></a>佛以前人心有爱憎发言有损。<a id="a-2n"></a>是以云但自观身行。<a id="a-2o"></a>若为慈心有利益者。<a id="a-2p"></a>是故应共语相教也。<a id="a-2q"></a>若钝根无智言说无利。<a id="a-2r"></a>是故说言但自观身。<a id="a-2s"></a>若聪智利根发言有益。<a id="a-2t"></a>是则应展转相教。<a id="a-2u"></a>若少闻少见出言无补。<a id="a-2v"></a>是故云但自观身行。<a id="a-2w"></a>若广闻博见有所弘益。<a id="a-2x"></a>则展转相教。<a id="a-2y"></a>又云。<a id="a-2z"></a>若为利养名闻有所言说。<a id="a-30"></a>是故云但自观身行。<a id="a-31"></a>若为利安众生阐扬佛法。<a id="a-32"></a>则应展转相教。<a id="a-33"></a>又云。<a id="a-34"></a>为现法乐。<a id="a-35"></a>是故言但自观身行。<a id="a-36"></a>若欲以法化益众生使天下同己。<a id="a-37"></a>则应展转相教。<a id="a-38"></a>又为新出家爱恋父母兄弟妻子。<a id="a-39"></a>是故言但自观身行。<a id="a-3A"></a>若久染佛法力能兼人。<a id="a-3B"></a>则应展转相教。</p>
  <p data-pb></p>
  <h2 id="a3C">次二不定法初</h2>
  <p id="a3D">时毗舍佉即到掘多舍。<a id="a-3E"></a>问曰。<a id="a-3F"></a>毗舍佉聪明利根大德重人。<a id="a-3G"></a>知比丘与女人屏处坐何故往。<a id="a-3H"></a>答曰。<a id="a-3I"></a>是人已入道迹深乐佛法。<a id="a-3J"></a>佛常自说。<a id="a-3K"></a>听法有五事利。<a id="a-3L"></a>一得闻未曾闻法。<a id="a-3M"></a>二已曾闻清净坚固。<a id="a-3N"></a>三除邪见。<a id="a-3O"></a>四得正见。<a id="a-3P"></a>五解甚深法。<a id="a-3Q"></a>是以毗舍佉乐法情深。<a id="a-3R"></a>不以嫌疑自碍。<a id="a-3S"></a>佛说种种法者。<a id="a-3T"></a>在家人未入道迹。<a id="a-3U"></a>多为说布施功德。<a id="a-3V"></a>出家人已入道迹者。<a id="a-3W"></a>多为说持戒功德。<a id="a-3X"></a>与诸比丘结戒者。<a id="a-3Y"></a>一为止诽谤故。<a id="a-3Z"></a>二为除斗诤故。<a id="a-3a"></a>三为增上法故。<a id="a-3b"></a>比丘出家迹绝俗秽。<a id="a-3c"></a>为人天所宗。<a id="a-3d"></a>以道化物。<a id="a-3e"></a>而与女人屏处私曲鄙碎。<a id="a-3f"></a>上违圣意。<a id="a-3g"></a>下失人天宗向信敬。<a id="a-3h"></a>四为断恶业次第法故。<a id="a-3i"></a>初既屏处。<a id="a-3j"></a>渐染缠绵无所不至。<a id="a-3k"></a>是以防之。<a id="a-3l"></a>于如是人终不为身。<a id="a-3m"></a>若为他人。<a id="a-3n"></a>若为财利故者。<a id="a-3o"></a>此是成就无漏信人。<a id="a-3p"></a>终不故作妄语。<a id="a-3q"></a>正使凡夫深乐佛法。<a id="a-3r"></a>乃至失命因缘不作妄语。<a id="a-3s"></a>而况圣人。<a id="a-3t"></a>若人语言。<a id="a-3u"></a>汝若妄语不害汝命。<a id="a-3v"></a>若不妄语当害汝命。<a id="a-3w"></a>即自思惟。<a id="a-3x"></a>我不妄语。<a id="a-3y"></a>害此肉身灭此一身。<a id="a-3z"></a>若妄语者。<a id="a-40"></a>灭无量身兼害法身誓不妄语。<a id="a-41"></a>人复语言。<a id="a-42"></a>汝若妄语。<a id="a-43"></a>活汝父母兄弟姊妹一切亲族。<a id="a-44"></a>若不妄语。<a id="a-45"></a>一切所亲尽皆杀之。<a id="a-46"></a>寻复思惟。<a id="a-47"></a>我不妄语。<a id="a-48"></a>害此一世生死亲族。<a id="a-49"></a>我若妄语流转三恶。<a id="a-4A"></a>永失人天累世亲族眷属。<a id="a-4B"></a>又失贤圣出世眷属。<a id="a-4C"></a>是名不为他而作妄语。<a id="a-4D"></a>又复语言。<a id="a-4E"></a>汝若妄语。<a id="a-4F"></a>与汝珍宝种种财利。<a id="a-4G"></a>若不妄语。<a id="a-4H"></a>则不与汝。<a id="a-4I"></a>即便思惟。<a id="a-4J"></a>我不妄语。<a id="a-4K"></a>失此俗财我若妄语失圣法财。<a id="a-4L"></a>是名不为财利而作妄语。<a id="a-4M"></a>不定者。<a id="a-4N"></a>佛坐道场时。<a id="a-4O"></a>已决定五篇戒轻重通塞。<a id="a-4P"></a>无往不定。<a id="a-4Q"></a>此所以言不定者。<a id="a-4R"></a>直以可信人不识罪相轻重亦不识罪名字。<a id="a-4S"></a>设见共女人一处坐。<a id="a-4T"></a>不知为作何事。<a id="a-4U"></a>为共行淫。<a id="a-4V"></a>为作摩触为作恶语。<a id="a-4W"></a>为过五六语。<a id="a-4X"></a>故言不定。<a id="a-4Y"></a>此与女人屏处坐戒。<a id="a-4Z"></a>或已结或未结。<a id="a-4a"></a>作实觅毗尼者。<a id="a-4b"></a>若比丘或初言尔。<a id="a-4c"></a>后言不尔。<a id="a-4d"></a>或言我不往不作是罪。<a id="a-4e"></a>应随可信人语与实觅毗尼。<a id="a-4f"></a>所以尔者。<a id="a-4g"></a>欲令罪人折伏恶心。<a id="a-4h"></a>又令苦恼不覆藏罪。<a id="a-4i"></a>又令梵行者得安乐住。<a id="a-4j"></a>又肃将来令恶法不起。<a id="a-4k"></a>实觅毗尼者。<a id="a-4l"></a>与人受具戒。<a id="a-4m"></a>作依止。<a id="a-4n"></a>畜新旧沙弥。<a id="a-4o"></a>皆成。<a id="a-4p"></a>但得突吉罗从不教毗尼。<a id="a-4q"></a>乃至不应相言事。<a id="a-4r"></a>皆不成亦得突吉罗。<a id="a-4s"></a>若作羯磨已若说先罪。<a id="a-4t"></a>应解羯磨随罪轻重治。<a id="a-4u"></a>若不说。<a id="a-4v"></a>尽形寿不解羯磨。<a id="a-4w"></a>第二不定法。<a id="a-4x"></a>正以处二法为异。<a id="a-4y"></a>一切尽同。<a id="a-4z"></a>与实觅毗尼亦同二不定竟。</p>
  <h2 id="a50">三十事初结长衣戒因缘</h2>
  <p id="a51">六群比丘者。<a id="a-52"></a>一难途。<a id="a-53"></a>二跋难陀。<a id="a-54"></a>三迦留陀夷。<a id="a-55"></a>四阐那。<a id="a-56"></a>五马宿。<a id="a-57"></a>六满宿。<a id="a-58"></a>云二人得漏尽入无余涅槃。<a id="a-59"></a>一迦留陀夷。<a id="a-5A"></a>二阐那。<a id="a-5B"></a>二人生天上。<a id="a-5C"></a>又云。<a id="a-5D"></a>二人犯重戒。<a id="a-5E"></a>又云不犯。<a id="a-5F"></a>若犯重者不得生天也。<a id="a-5G"></a>一难途。<a id="a-5H"></a>二跋难陀。<a id="a-5I"></a>二人堕恶道生龙中。<a id="a-5J"></a>一马宿。<a id="a-5K"></a>二满宿。<a id="a-5L"></a>二人善解算数阴阳变运。<a id="a-5M"></a>一难途。<a id="a-5N"></a>二跋难陀。<a id="a-5O"></a>二人深通射道。<a id="a-5P"></a>一迦留陀夷。<a id="a-5Q"></a>二阐那。<a id="a-5R"></a>二人善于音乐种种戏笑。<a id="a-5S"></a>一马宿。<a id="a-5T"></a>二满宿。<a id="a-5U"></a>二人善于说法论议。<a id="a-5V"></a>一难途。<a id="a-5W"></a>二跋难陀。<a id="a-5X"></a>二人深解何毗昙。<a id="a-5Y"></a>一迦留陀夷。<a id="a-5Z"></a>二阐那。<a id="a-5a"></a>二人事事皆能。<a id="a-5b"></a>亦巧说法论议。<a id="a-5c"></a>亦解阿毗昙。<a id="a-5d"></a>一马宿。<a id="a-5e"></a>二满宿。<a id="a-5f"></a>又云。<a id="a-5g"></a>此六人无往不通通达三藏十二部经。<a id="a-5h"></a>内为法之梁栋。<a id="a-5i"></a>外为佛法大护。<a id="a-5j"></a>二人多欲。<a id="a-5k"></a>一难途。<a id="a-5l"></a>二跋难陀。<a id="a-5m"></a>二人多嗔。<a id="a-5n"></a>一马宿。<a id="a-5o"></a>二满宿。<a id="a-5p"></a>二人多痴。<a id="a-5q"></a>一迦留陀夷。<a id="a-5r"></a>二阐那。<a id="a-5s"></a>又云。<a id="a-5t"></a>三人多欲。<a id="a-5u"></a>一难途。<a id="a-5v"></a>二跋难陀。<a id="a-5w"></a>三迦留陀夷。<a id="a-5x"></a>二人多嗔。<a id="a-5y"></a>一马宿。<a id="a-5z"></a>二满宿。<a id="a-60"></a>一人多痴。<a id="a-61"></a>阐那是也。<a id="a-62"></a>五人是释种子王种。<a id="a-63"></a>难途跋难陀马宿满宿阐那。<a id="a-64"></a>一是婆罗门种。<a id="a-65"></a>迦留陀夷。<a id="a-66"></a>六人俱是豪族。<a id="a-67"></a>共相影响相与为友宣通佛教。<a id="a-68"></a>着异衣者。<a id="a-69"></a>畜积既多故。<a id="a-6A"></a>随时异所著各异。<a id="a-6B"></a>又云。<a id="a-6C"></a>直着一衣但随时处异。<a id="a-6D"></a>又云。<a id="a-6E"></a>一日之中随所著衣。<a id="a-6F"></a>过后夜已。<a id="a-6G"></a>次日更不重着。<a id="a-6H"></a>日日不同。<a id="a-6I"></a>畜积如是种种余衣。<a id="a-6J"></a>问曰。<a id="a-6K"></a>何由得如是种种衣服。<a id="a-6L"></a>答曰。<a id="a-6M"></a>既是贵姓。<a id="a-6N"></a>又多知识多人乐与。<a id="a-6O"></a>兼复多欲。<a id="a-6P"></a>是故衣多。<a id="a-6Q"></a>问曰。<a id="a-6R"></a>何以作如是畜积多衣。<a id="a-6S"></a>答曰。<a id="a-6T"></a>本是豪族。<a id="a-6U"></a>先在家时。<a id="a-6V"></a>爱着璎珞种种服饰。<a id="a-6W"></a>虽乐法出家。<a id="a-6X"></a>以本习故乐好衣钵。<a id="a-6Y"></a>又世世已来性常多欲。<a id="a-6Z"></a>是以今故聚积无厌。<a id="a-6a"></a>问曰。<a id="a-6b"></a>此净施者。<a id="a-6c"></a>是真实施。<a id="a-6d"></a>为是假名施。<a id="a-6e"></a>答曰。<a id="a-6f"></a>一切净施。<a id="a-6g"></a>九十六种无净施法。<a id="a-6h"></a>佛大慈大悲方便力故。<a id="a-6i"></a>教令净施。<a id="a-6j"></a>是方便施。<a id="a-6k"></a>非是真施也。<a id="a-6l"></a>令诸弟子得畜长财而不犯戒。<a id="a-6m"></a>问曰。<a id="a-6n"></a>佛何以不直令弟子得畜长财而强与结戒设此方便。<a id="a-6o"></a>答曰。<a id="a-6p"></a>佛法以少欲为本。<a id="a-6q"></a>是故结戒不畜长财。<a id="a-6r"></a>而众生根性不同。<a id="a-6s"></a>或有众生。<a id="a-6t"></a>多须畜积。<a id="a-6u"></a>而后行道得证圣法。<a id="a-6v"></a>是故如来先为结戒而后方便。<a id="a-6w"></a>于佛法无碍众生得益。<a id="a-6x"></a>如昔一时有比丘来白佛言。<a id="a-6y"></a>与我清净房舍幡幢花盖缯彩被褥。<a id="a-6z"></a>以香涂地丝竹音乐种种庄严。<a id="a-70"></a>佛敕阿难。<a id="a-71"></a>处处求索即与具之。<a id="a-72"></a>比丘在中心安行道。<a id="a-73"></a>佛随其所应而为说法。<a id="a-74"></a>即于是处断结漏尽成阿罗汉三明六通具足圣法。<a id="a-75"></a>以是因缘。<a id="a-76"></a>佛法通塞众生根性。<a id="a-77"></a>唯佛知之。<a id="a-78"></a>不应致难。<a id="a-79"></a>此比丘从第六天上来生人间。<a id="a-7A"></a>随本所习因而度之。<a id="a-7B"></a>是故既作净施。<a id="a-7C"></a>得畜长财。<a id="a-7D"></a>而不犯戒。<a id="a-7E"></a>问曰。<a id="a-7F"></a>净主比丘不犯长财犯耶。<a id="a-7G"></a>答曰无犯。<a id="a-7H"></a>此方便施。<a id="a-7I"></a>是他物故。</p>
  <p id="a7J">三十事初。<a id="a-7K"></a>与诸比丘结戒者。<a id="a-7L"></a>一以为俗利则道利不成。<a id="a-7M"></a>又失檀越信敬净心。<a id="a-7N"></a>比丘无厌与俗无别。<a id="a-7O"></a>有违佛教四圣种法。<a id="a-7P"></a>此是共戒。<a id="a-7Q"></a>比丘比丘尼俱得舍堕。<a id="a-7R"></a>式叉摩尼沙弥沙弥尼突吉罗。<a id="a-7S"></a>长物凡有五种。<a id="a-7T"></a>一重宝。<a id="a-7U"></a>二钱及似宝。<a id="a-7V"></a>三若衣若衣财应量已上。<a id="a-7W"></a>四一切不应量若衣若衣财。<a id="a-7X"></a>五一切谷米等一切钱宝比丘不得畜。<a id="a-7Y"></a>若僧中次第付者。<a id="a-7Z"></a>比丘即应向比丘说净若不说净重宝。<a id="a-7a"></a>应舍与同意净人。<a id="a-7b"></a>如畜宝戒中说。<a id="a-7c"></a>应僧中作波逸提悔过。<a id="a-7d"></a>若钱及似宝。<a id="a-7e"></a>除百一物数。<a id="a-7f"></a>一切亦应舍与同心净人。<a id="a-7g"></a>如畜宝戒中说作突吉罗忏钱宝说净有二种。<a id="a-7h"></a>若白衣持钱宝来与比丘。<a id="a-7i"></a>比丘但言。<a id="a-7j"></a>此不净物我不应畜。<a id="a-7k"></a>若净当受。<a id="a-7l"></a>即是净法。<a id="a-7m"></a>若白衣言。<a id="a-7n"></a>与比丘宝。<a id="a-7o"></a>比丘言。<a id="a-7p"></a>我不应畜。<a id="a-7q"></a>净人言。<a id="a-7r"></a>易净物畜。<a id="a-7s"></a>即是作净。<a id="a-7t"></a>若白衣不言易净物畜。<a id="a-7u"></a>比丘自不说净。<a id="a-7v"></a>直置地去。<a id="a-7w"></a>若有比丘。<a id="a-7x"></a>应从说净随久近畜。<a id="a-7y"></a>若无比丘不得取。<a id="a-7z"></a>取得舍堕。<a id="a-80"></a>若得应量衣不应量衣。<a id="a-81"></a>若即说净益善。<a id="a-82"></a>若不说净。<a id="a-83"></a>乃至十日无咎。<a id="a-84"></a>至十日时应与人。<a id="a-85"></a>若作净若受持。<a id="a-86"></a>若不与人不作净不受持。<a id="a-87"></a>至十一日地了时。<a id="a-88"></a>应量衣应舍。<a id="a-89"></a>对手作波逸提忏。<a id="a-8A"></a>不应量衣应舍。<a id="a-8B"></a>作突吉罗忏。<a id="a-8C"></a>若比丘得谷米等。<a id="a-8D"></a>即日应作净。<a id="a-8E"></a>若无白衣。<a id="a-8F"></a>四众边作净。<a id="a-8G"></a>若不作净至地了时。<a id="a-8H"></a>谷应舍。<a id="a-8I"></a>作突吉罗忏。<a id="a-8J"></a>沙弥应畜上下衣。<a id="a-8K"></a>一常着衣当安陀会。<a id="a-8L"></a>二当郁多罗僧。<a id="a-8M"></a>令清净入众僧。<a id="a-8N"></a>及行来时着。<a id="a-8O"></a>得畜。<a id="a-8P"></a>泥洹僧一竭支一富罗。<a id="a-8Q"></a>随身所著物。<a id="a-8R"></a>各听畜一。<a id="a-8S"></a>自外一切尽是长财。<a id="a-8T"></a>沙弥若得钱宝。<a id="a-8U"></a>亦即时说净。<a id="a-8V"></a>若不即说钱宝应舍。<a id="a-8W"></a>作突吉罗忏。<a id="a-8X"></a>若得应量不应量衣。<a id="a-8Y"></a>亦至十日。<a id="a-8Z"></a>过十日长物舍。<a id="a-8a"></a>作突吉罗忏。<a id="a-8b"></a>一切谷米等亦不得过一宿。<a id="a-8c"></a>同比丘法。<a id="a-8d"></a>五种衣中三种衣。<a id="a-8e"></a>过十日舍堕。<a id="a-8f"></a>一牛嚼衣。<a id="a-8g"></a>二鼠啮衣。<a id="a-8h"></a>三火烧衣。<a id="a-8i"></a>此三粪扫衣长。<a id="a-8j"></a>过十日得舍堕。<a id="a-8k"></a>二种衣不得舍堕。<a id="a-8l"></a>一男女初交会污衣。<a id="a-8m"></a>二女人产污衣。<a id="a-8n"></a>过十日得突吉罗。<a id="a-8o"></a>十日者。<a id="a-8p"></a>佛知法相。<a id="a-8q"></a>不缓不急不增不损正制十日。<a id="a-8r"></a>初日得衣。<a id="a-8s"></a>即不见摈。<a id="a-8t"></a>不作摈。<a id="a-8u"></a>恶邪不除摈。<a id="a-8v"></a>若彼心。<a id="a-8w"></a>乱心。<a id="a-8x"></a>病坏心。<a id="a-8y"></a>若不解摈。<a id="a-8z"></a>不得本心。<a id="a-90"></a>乃至命尽。<a id="a-91"></a>不犯此戒。<a id="a-92"></a>后若解摈。<a id="a-93"></a>若得本心。<a id="a-94"></a>还计日成罪。<a id="a-95"></a>若初日得衣。<a id="a-96"></a>上入天宫。<a id="a-97"></a>北至郁单越住。<a id="a-98"></a>彼若至命尽。<a id="a-99"></a>不犯此戒。<a id="a-9A"></a>后归本处。<a id="a-9B"></a>计日成罪。<a id="a-9C"></a>若初日得衣。<a id="a-9D"></a>至五日。<a id="a-9E"></a>若不见摈。<a id="a-9F"></a>恶邪不除摈。<a id="a-9G"></a>若狂心乱心病坏心。<a id="a-9H"></a>上入天宫。<a id="a-9I"></a>北至郁单越。<a id="a-9J"></a>后还解摈。<a id="a-9K"></a>若得本心。<a id="a-9L"></a>若还本处。<a id="a-9M"></a>有言。<a id="a-9N"></a>从解摈日次第十日成罪。<a id="a-9O"></a>有言。<a id="a-9P"></a>取前五日数后五日。<a id="a-9Q"></a>然后成罪。<a id="a-9R"></a>律师言。<a id="a-9S"></a>后是定义西拘耶尼。<a id="a-9T"></a>东弗婆提。<a id="a-9U"></a>尽有比丘戒法。<a id="a-9V"></a>亦同龙宫。<a id="a-9W"></a>物皆有主。<a id="a-9X"></a>是故三处不同天上触物自然。<a id="a-9Y"></a>郁单越物皆无主。<a id="a-9Z"></a>二处兼无比丘戒法。<a id="a-9a"></a>净施法者。<a id="a-9b"></a>如钱一切宝物。<a id="a-9c"></a>应先求一知法白衣净人语意令解。<a id="a-9d"></a>我比丘之法。<a id="a-9e"></a>不畜钱宝。<a id="a-9f"></a>今以檀越为净主。<a id="a-9g"></a>后得钱宝。<a id="a-9h"></a>尽施檀越得净主。<a id="a-9i"></a>已后得钱宝。<a id="a-9j"></a>尽比丘边说净。<a id="a-9k"></a>不须说净主名。<a id="a-9l"></a>说净已随久近畜。<a id="a-9m"></a>若净主死远出异国。<a id="a-9n"></a>应更求净主。<a id="a-9o"></a>除钱及宝一切长财。<a id="a-9p"></a>尽五众边作净。<a id="a-9q"></a>应求持戒多闻有德者而作施主。<a id="a-9r"></a>后设得物。<a id="a-9s"></a>于一比丘边说净主名。<a id="a-9t"></a>而说净法。<a id="a-9u"></a>若净主死远至异国。<a id="a-9v"></a>更求净主。<a id="a-9w"></a>除不见摈恶邪不除摈六罪人。<a id="a-9x"></a>一出佛身血。<a id="a-9y"></a>二破僧轮并犯四重。<a id="a-9z"></a>于六中但犯一事。<a id="a-A0"></a>亦不得作净主。<a id="a-A1"></a>得戒沙弥聋哑盲瞎狂心乱心病坏心婆利婆沙摩那埵五法人。<a id="a-A2"></a>凡净施者。<a id="a-A3"></a>欲令清净作证明故。<a id="a-A4"></a>不生斗诤。<a id="a-A5"></a>如是等人则不如法。<a id="a-A6"></a>若说净钱宝。<a id="a-A7"></a>后贸一切衣财。<a id="a-A8"></a>作三衣钵器。<a id="a-A9"></a>入百一物数。<a id="a-AA"></a>不须说净。<a id="a-AB"></a>自百一物外一切说净。<a id="a-AC"></a>若舍堕钱宝易得一切衣财作百一物。<a id="a-AD"></a>先畜钱边突吉罗对手忏。<a id="a-AE"></a>先畜宝边得舍堕罪。<a id="a-AF"></a>应僧中忏已贸衣财作百一物。<a id="a-AG"></a>不须复舍已入净故。<a id="a-AH"></a>若百一物外。<a id="a-AI"></a>作衣不作衣一切说净。<a id="a-AJ"></a>若说净钱宝及以衣财。<a id="a-AK"></a>若人贷去。<a id="a-AL"></a>后时宝更还宝钱更还。<a id="a-AM"></a>钱衣财不须说净。<a id="a-AN"></a>若贷异物。<a id="a-AO"></a>后还不相似物。<a id="a-AP"></a>更须说净。<a id="a-AQ"></a>以物异故。<a id="a-AR"></a>若说净一切衣财。<a id="a-AS"></a>作百一物数。<a id="a-AT"></a>更不须说净。<a id="a-AU"></a>若作净余长。<a id="a-AV"></a>应量不应量衣。<a id="a-AW"></a>若长器物。<a id="a-AX"></a>尽更说净。<a id="a-AY"></a>若先应量舍堕物。<a id="a-AZ"></a>即作应量不应量衣。<a id="a-Aa"></a>此衣尽舍。<a id="a-Ab"></a>作波逸提忏。<a id="a-Ac"></a>若先不应量舍堕物即作应量不应量衣。<a id="a-Ad"></a>此衣尽舍作突吉罗忏。<a id="a-Ae"></a>若先应量舍堕物。<a id="a-Af"></a>更买得衣财。<a id="a-Ag"></a>即作应量不应量衣。<a id="a-Ah"></a>此衣不舍。<a id="a-Ai"></a>忏先波逸提罪。<a id="a-Aj"></a>若先不应量舍堕物。<a id="a-Ak"></a>更买得衣财。<a id="a-Al"></a>作应量不应量衣。<a id="a-Am"></a>此衣不舍。<a id="a-An"></a>已入净故。<a id="a-Ao"></a>忏先突吉罗罪。<a id="a-Ap"></a>僧伽梨郁多罗僧安陀会。<a id="a-Aq"></a>所以作此三名差别者。<a id="a-Ar"></a>欲现未曾有法故。<a id="a-As"></a>一切九十六种。<a id="a-At"></a>尽无此三名。<a id="a-Au"></a>以异外道故。<a id="a-Av"></a>作此差别。<a id="a-Aw"></a>又僧伽梨。<a id="a-Ax"></a>下者九条。<a id="a-Ay"></a>中者十一条。<a id="a-Az"></a>上者十三条。<a id="a-B0"></a>中僧伽梨。<a id="a-B1"></a>下者十五条。<a id="a-B2"></a>中者十七条。<a id="a-B3"></a>上者十九条。<a id="a-B4"></a>上僧伽梨。<a id="a-B5"></a>下者二十一条。<a id="a-B6"></a>中者二十三条。<a id="a-B7"></a>上者二十五条。<a id="a-B8"></a>下僧伽梨二长一短。<a id="a-B9"></a>中僧伽梨三长一短。<a id="a-BA"></a>上僧伽梨四长一短。<a id="a-BB"></a>若下僧伽梨三长一短。<a id="a-BC"></a>得受持得着行来。<a id="a-BD"></a>得突吉罗。<a id="a-BE"></a>中僧伽梨四长一短二长一短。<a id="a-BF"></a>得受持着行来。<a id="a-BG"></a>得突吉罗。<a id="a-BH"></a>上僧伽梨二长一短三长一短。<a id="a-BI"></a>得受持着行来。<a id="a-BJ"></a>得突吉罗。<a id="a-BK"></a>正衣量三五肘。<a id="a-BL"></a>若极长六肘。<a id="a-BM"></a>广三肘半。<a id="a-BN"></a>若极下长四肘。<a id="a-BO"></a>广二肘半。<a id="a-BP"></a>若如法应量三五肘。<a id="a-BQ"></a>受时应言。<a id="a-BR"></a>此衣则成受持无过。<a id="a-BS"></a>若言如是衣。<a id="a-BT"></a>则不成受持。<a id="a-BU"></a>得突吉罗。<a id="a-BV"></a>坏威仪故。<a id="a-BW"></a>若过三五肘。<a id="a-BX"></a>受时应言。<a id="a-BY"></a>如是衣则成受持无过。<a id="a-BZ"></a>若言此衣不成受持。<a id="a-Ba"></a>得突吉罗。<a id="a-Bb"></a>坏威仪故。<a id="a-Bc"></a>又缺衣故。<a id="a-Bd"></a>过十日无长衣罪。<a id="a-Be"></a>若减三五肘。<a id="a-Bf"></a>受时应言。<a id="a-Bg"></a>此衣则成受持无过。<a id="a-Bh"></a>若言如是衣不成受持。<a id="a-Bi"></a>得突吉罗。<a id="a-Bj"></a>坏威仪故。<a id="a-Bk"></a>又缺衣故。<a id="a-Bl"></a>过十日无长衣罪。<a id="a-Bm"></a>三五肘若长如法受。<a id="a-Bn"></a>则成受持。<a id="a-Bo"></a>若比丘死。<a id="a-Bp"></a>三衣应与看病人。<a id="a-Bq"></a>三五肘外长随多少。<a id="a-Br"></a>应白僧令知。<a id="a-Bs"></a>僧和合与者好。<a id="a-Bt"></a>凡受衣法。<a id="a-Bu"></a>若长应说净。<a id="a-Bv"></a>若不说净。<a id="a-Bw"></a>入长财中。<a id="a-Bx"></a>凡百一物中。<a id="a-By"></a>三衣钵必应受持。<a id="a-Bz"></a>自外若受则可。<a id="a-C0"></a>不受无过。<a id="a-C1"></a>若比丘不受三衣过十日。<a id="a-C2"></a>无长衣罪。<a id="a-C3"></a>无离衣宿罪。<a id="a-C4"></a>有坏威仪罪。<a id="a-C5"></a>有缺衣罪。<a id="a-C6"></a>若新僧伽梨极上三重。<a id="a-C7"></a>一重新。<a id="a-C8"></a>二重故。<a id="a-C9"></a>名新衣。<a id="a-CA"></a>若纯新作衣。<a id="a-CB"></a>二重新作僧伽梨。<a id="a-CC"></a>尼师檀亦如是。<a id="a-CD"></a>若新衣作郁多罗僧安陀会。<a id="a-CE"></a>俱得一重。<a id="a-CF"></a>若故衣极多。<a id="a-CG"></a>四重僧伽梨。<a id="a-CH"></a>二重郁多罗僧。<a id="a-CI"></a>二重安陀会。<a id="a-CJ"></a>四重尼师檀。<a id="a-CK"></a>三衣若破。<a id="a-CL"></a>不问孔大小。<a id="a-CM"></a>但使缘不断绝。<a id="a-CN"></a>故成受持。<a id="a-CO"></a>若衣久故失色。<a id="a-CP"></a>故不失受持。<a id="a-CQ"></a>后更上色。<a id="a-CR"></a>亦不失受持。<a id="a-CS"></a>更以异物补衣。<a id="a-CT"></a>若但直缝不得成衣。<a id="a-CU"></a>若过十日则堕长财。<a id="a-CV"></a>除先说净。<a id="a-CW"></a>若反钩刺则合成衣。<a id="a-CX"></a>应着三点。<a id="a-CY"></a>不须更受。<a id="a-CZ"></a>若是衣财先虽说净。<a id="a-Ca"></a>后若作衣受持。<a id="a-Cb"></a>则失净法。<a id="a-Cc"></a>此衣后舍应更说净。<a id="a-Cd"></a>若不说净则堕长衣。<a id="a-Ce"></a>若比丘重缝三衣。<a id="a-Cf"></a>设有因缘。<a id="a-Cg"></a>摘分持行到于异处。<a id="a-Ch"></a>名不离衣宿。<a id="a-Ci"></a>比丘若死。<a id="a-Cj"></a>又言。<a id="a-Ck"></a>本界内羯磨此衣。<a id="a-Cl"></a>又云。<a id="a-Cm"></a>应与看病人。<a id="a-Cn"></a>以本是一衣同受持故。<a id="a-Co"></a>律师云。<a id="a-Cp"></a>后是定义。<a id="a-Cq"></a>若有因缘。<a id="a-Cr"></a>一端叠得为三衣。<a id="a-Cs"></a>令色如法。<a id="a-Ct"></a>若受一衣若受为二衣。<a id="a-Cu"></a>随得受持。<a id="a-Cv"></a>若十五肘外有长叠。<a id="a-Cw"></a>应说净。<a id="a-Cx"></a>若不说净。<a id="a-Cy"></a>则堕长财。<a id="a-Cz"></a>受三衣法。<a id="a-D0"></a>应三说。<a id="a-D1"></a>不得言第二。<a id="a-D2"></a>第三亦如是。<a id="a-D3"></a>是中犯者。<a id="a-D4"></a>若初日得衣二日舍。<a id="a-D5"></a>如是乃至九日得衣十日舍。<a id="a-D6"></a>十日得衣此衣十日。<a id="a-D7"></a>若不舍不受持不作净。<a id="a-D8"></a>至十一日地了时舍堕。<a id="a-D9"></a>舍堕者。<a id="a-DA"></a>前九日衣尽舍作净。<a id="a-DB"></a>但十日时所得一衣。<a id="a-DC"></a>以前次续因缘故。<a id="a-DD"></a>得舍堕罪。<a id="a-DE"></a>凡此中言舍者。<a id="a-DF"></a>尽是作净。<a id="a-DG"></a>以此义推。<a id="a-DH"></a>自后诸句以类可解。<a id="a-DI"></a>若初日得衣初日舍。<a id="a-DJ"></a>二日得衣。<a id="a-DK"></a>以不相续故。<a id="a-DL"></a>此二日衣。<a id="a-DM"></a>次第更得十日。<a id="a-DN"></a>若初日得衣二日舍。<a id="a-DO"></a>二日更不得衣。<a id="a-DP"></a>三日得衣。<a id="a-DQ"></a>此三日次第得至十日。<a id="a-DR"></a>以不相续故。<a id="a-DS"></a>此中十日衣。<a id="a-DT"></a>以日次第相续。<a id="a-DU"></a>若初日得衣二日舍。<a id="a-DV"></a>二日得衣与初日相续。<a id="a-DW"></a>同日中一舍一受故。<a id="a-DX"></a>若初日得衣初日舍。<a id="a-DY"></a>二日得衣。<a id="a-DZ"></a>与初日衣不相续。<a id="a-Da"></a>以异日舍异日受故。<a id="a-Db"></a>此二日衣更次第十日。<a id="a-Dc"></a>自后诸句以类推之。<a id="a-Dd"></a>义可知也。<a id="a-De"></a>若比丘有应舍衣已舍。<a id="a-Df"></a>罪已悔过。<a id="a-Dg"></a>次续未断若更得衣是后衣于前衣边得舍堕。<a id="a-Dh"></a>此言得次续者。<a id="a-Di"></a>非是日次续。<a id="a-Dj"></a>以心多求次续不绝。<a id="a-Dk"></a>是名次续。<a id="a-Dl"></a>衣已舍。<a id="a-Dm"></a>罪已悔过。<a id="a-Dn"></a>次续心断。<a id="a-Do"></a>即日若先所求衣来。<a id="a-Dp"></a>若意外衣来。<a id="a-Dq"></a>不堕次续。<a id="a-Dr"></a>以心断故。<a id="a-Ds"></a>若即日舍衣。<a id="a-Dt"></a>即日悔过。<a id="a-Du"></a>求衣心不断。<a id="a-Dv"></a>乃至一月。<a id="a-Dw"></a>若所求衣来。<a id="a-Dx"></a>若意外来。<a id="a-Dy"></a>尽是次续。<a id="a-Dz"></a>此衣故于先衣边得舍堕。<a id="a-E0"></a>即得衣日得罪。<a id="a-E1"></a>不须经日。<a id="a-E2"></a>若今日舍衣。<a id="a-E3"></a>罪已悔过。<a id="a-E4"></a>即日心断。<a id="a-E5"></a>后日更生求衣因缘得衣。<a id="a-E6"></a>不堕次续。<a id="a-E7"></a>以中间心断故。<a id="a-E8"></a>地了时舍衣。<a id="a-E9"></a>罪已悔过。<a id="a-EA"></a>次续心断。<a id="a-EB"></a>向暮更求得衣。<a id="a-EC"></a>衣舍突吉罗忏。<a id="a-ED"></a>若衣已舍。<a id="a-EE"></a>次续已断。<a id="a-EF"></a>罪未悔过。<a id="a-EG"></a>正使多日得衣。<a id="a-EH"></a>衣舍突吉罗悔。</p>
  <p data-pb></p>
  <h2 id="aEI">第二结离衣宿因缘</h2>
  <p id="aEJ">国明相。<a id="a-EK"></a>有种种名。<a id="a-EL"></a>婆罗门名日。<a id="a-EM"></a>诸富贵人名易。<a id="a-EN"></a>诸山胡名却沙。<a id="a-EO"></a>种作人名种作时。<a id="a-EP"></a>捕鱼人名显。<a id="a-EQ"></a>如是诸相尽非明相。<a id="a-ER"></a>但于明相上作是诸名。<a id="a-ES"></a>以少因缘者。<a id="a-ET"></a>大迦葉凡经营五大精舍。<a id="a-EU"></a>一者耆阇崛山精舍。<a id="a-EV"></a>二者竹林精舍。<a id="a-EW"></a>余有三精舍。<a id="a-EX"></a>时治理竹园精舍。<a id="a-EY"></a>来诣竹园。<a id="a-EZ"></a>如舍利弗经营祇洹精舍。<a id="a-Ea"></a>目连经理五百精舍。<a id="a-Eb"></a>问曰。<a id="a-Ec"></a>诸弟子漏结已尽所作已办。<a id="a-Ed"></a>何故方复屡有所经营作诸福业。<a id="a-Ee"></a>答曰。<a id="a-Ef"></a>一为报佛恩故。<a id="a-Eg"></a>二为长养佛法故。<a id="a-Eh"></a>三为灭凡劣众生作小福业自贡高故。<a id="a-Ei"></a>四为将来弟子折伏憍豪心故。<a id="a-Ej"></a>五为发起将来众生福业故。<a id="a-Ek"></a>问曰。<a id="a-El"></a>大迦葉有大神力。<a id="a-Em"></a>何故不以神力去。<a id="a-En"></a>而以天雨为碍。<a id="a-Eo"></a>答曰。<a id="a-Ep"></a>迦葉自治僧坊。<a id="a-Eq"></a>自手执作泥涂垣壁。<a id="a-Er"></a>自手平治地。<a id="a-Es"></a>自手平治地已。<a id="a-Et"></a>天则大雨。<a id="a-Eu"></a>以天雨故。<a id="a-Ev"></a>便入禅定。<a id="a-Ew"></a>自期雨止便起。<a id="a-Ex"></a>天雨竟夜晓则而止。<a id="a-Ey"></a>即便出定明相已举又云。<a id="a-Ez"></a>尔时佛为诸比丘说枯树经。<a id="a-F0"></a>或有比丘服俗还家。<a id="a-F1"></a>或有忧恼不能自安。<a id="a-F2"></a>尔时迦葉。<a id="a-F3"></a>为诸比丘随宜说法。<a id="a-F4"></a>竟夜不息。<a id="a-F5"></a>说法已竟天时已晓。<a id="a-F6"></a>以是因缘不用神力。<a id="a-F7"></a>离僧伽梨宿。<a id="a-F8"></a>今当云何。<a id="a-F9"></a>问曰。<a id="a-FA"></a>大迦葉是大智人有深大事犹能了达此是小事何足问人。<a id="a-FB"></a>答曰。<a id="a-FC"></a>欲令将来众生不以小智小辩自信自用。<a id="a-FD"></a>常怀不及以咨。<a id="a-FE"></a>于他。<a id="a-FF"></a>为物范轨示此迹尔。<a id="a-FG"></a>赞戒赞持戒者。<a id="a-FH"></a>所以赞戒者。<a id="a-FI"></a>以心善故。<a id="a-FJ"></a>又大迦葉。<a id="a-FK"></a>佛从始已来未曾呵责。<a id="a-FL"></a>如舍利弗。<a id="a-FM"></a>佛亦呵言。<a id="a-FN"></a>汝何以食不净食。<a id="a-FO"></a>如大目连。<a id="a-FP"></a>佛亦呵言。<a id="a-FQ"></a>汝何以授未满二十年人具戒如难陀。<a id="a-FR"></a>佛亦呵之。<a id="a-FS"></a>汝何以教尼乃至日没时。<a id="a-FT"></a>如优陀夷。<a id="a-FU"></a>佛亦呵言。<a id="a-FV"></a>汝痴人乃与舍利弗论议诤胜。<a id="a-FW"></a>如阿难。<a id="a-FX"></a>佛亦呵言。<a id="a-FY"></a>痴人汝何以触恼上座。<a id="a-FZ"></a>而大迦葉。<a id="a-Fa"></a>未曾为佛所呵责。<a id="a-Fb"></a>以其德行深厚无有过咎。<a id="a-Fc"></a>又欲令于佛灭后维持大法。<a id="a-Fd"></a>纵使若有小缺。<a id="a-Fe"></a>不以致责。<a id="a-Ff"></a>欲令后世众生深心尊重故。<a id="a-Fg"></a>复次迦葉。<a id="a-Fh"></a>常乐行道时入禅定天晓乃起。<a id="a-Fi"></a>舍利弗者母名。<a id="a-Fj"></a>舍利弗者。<a id="a-Fk"></a>秦言身子。<a id="a-Fl"></a>舍利所生故。<a id="a-Fm"></a>名舍利子。<a id="a-Fn"></a>又母怀妊时。<a id="a-Fo"></a>梦见一人容仪端政身着钾胄手执大棒入其身内。<a id="a-Fp"></a>相师占云。<a id="a-Fq"></a>当生智人聪辩绝世。<a id="a-Fr"></a>必能摧伏一切论师。<a id="a-Fs"></a>又云。<a id="a-Ft"></a>母怀妊时神智过常。<a id="a-Fu"></a>自求论师与共诤胜。<a id="a-Fv"></a>时人咸怪谓失本心。<a id="a-Fw"></a>诸婆罗门言。<a id="a-Fx"></a>此非已力。<a id="a-Fy"></a>以怀智人故使尔耳。<a id="a-Fz"></a>既知审尔。<a id="a-G0"></a>如常侍卫以防护之。<a id="a-G1"></a>月满便生。<a id="a-G2"></a>舍利弗病者。<a id="a-G3"></a>佛弟子中多病。<a id="a-G4"></a>无过舍利弗。<a id="a-G5"></a>常患风冷又病热血。<a id="a-G6"></a>有医言。<a id="a-G7"></a>风病应服大麦浆。<a id="a-G8"></a>又言。<a id="a-G9"></a>血病应取大麦汁服之。<a id="a-GA"></a>又言。<a id="a-GB"></a>应烧石令热着乳汁中服之。<a id="a-GC"></a>又言。<a id="a-GD"></a>应乳汁中煮蒜食之。<a id="a-GE"></a>又言。<a id="a-GF"></a>应取树叶捩取汁以涂身上。<a id="a-GG"></a>又言。<a id="a-GH"></a>着禅带。<a id="a-GI"></a>舍利弗有大功德智慧。<a id="a-GJ"></a>何以有如是病耶。<a id="a-GK"></a>又言。<a id="a-GL"></a>舍利弗前世业缘故。<a id="a-GM"></a>以过去世恼乱父母及以师僧。<a id="a-GN"></a>是故有病。<a id="a-GO"></a>又云。<a id="a-GP"></a>舍利弗智慧利根。<a id="a-GQ"></a>深染法味。<a id="a-GR"></a>常修智慧及论议法。<a id="a-GS"></a>又乐禅定劝作众事。<a id="a-GT"></a>精勤三业无时暂懈。<a id="a-GU"></a>卧起不时故有此病。<a id="a-GV"></a>又云。<a id="a-GW"></a>此是后边身。<a id="a-GX"></a>先世罪业一切受尽。<a id="a-GY"></a>然后泥洹。<a id="a-GZ"></a>故多病也。<a id="a-Ga"></a>欲一月游行者。<a id="a-Gb"></a>问曰。<a id="a-Gc"></a>舍利弗病。<a id="a-Gd"></a>何以欲游行耶。<a id="a-Ge"></a>答曰。<a id="a-Gf"></a>有缘众生应受化故。<a id="a-Gg"></a>如佛一日六时观众生。<a id="a-Gh"></a>随应度者不失时宜。<a id="a-Gi"></a>舍利弗第二转法轮师。<a id="a-Gj"></a>亦一日六时常观察众生。<a id="a-Gk"></a>知应度者随宜度之。<a id="a-Gl"></a>又舍利弗捉持佛法。<a id="a-Gm"></a>欲游诸国随可应为随宜消息。<a id="a-Gn"></a>是故应行。<a id="a-Go"></a>又以风冷病故。<a id="a-Gp"></a>游行自苦。<a id="a-Gq"></a>病则损折故。<a id="a-Gr"></a>又求行道所宜处故。<a id="a-Gs"></a>又诸国土。<a id="a-Gt"></a>应降伏者欲令降伏故。<a id="a-Gu"></a>已降伏者令发信悟故。<a id="a-Gv"></a>问曰。<a id="a-Gw"></a>何以正一月游行。<a id="a-Gx"></a>答曰。<a id="a-Gy"></a>有缘众生一月则尽。<a id="a-Gz"></a>是故一月。<a id="a-H0"></a>又云。<a id="a-H1"></a>应降伏者一月则讫。<a id="a-H2"></a>又云。<a id="a-H3"></a>求索所须衣服卧具一月则足。<a id="a-H4"></a>又云。<a id="a-H5"></a>应求病所须一月则办。<a id="a-H6"></a>僧伽梨重者。<a id="a-H7"></a>问曰。<a id="a-H8"></a>舍利弗有四如意足。<a id="a-H9"></a>能以三千世界手中回转。<a id="a-HA"></a>何以乃言僧伽梨重。<a id="a-HB"></a>答曰。<a id="a-HC"></a>舍利弗所以游行。<a id="a-HD"></a>欲化众生。<a id="a-HE"></a>而所应度者。<a id="a-HF"></a>不以神通得悟。<a id="a-HG"></a>是以不现神力。<a id="a-HH"></a>正应步行。<a id="a-HI"></a>而僧伽梨重。<a id="a-HJ"></a>又云。<a id="a-HK"></a>欲往降伏未降伏者。<a id="a-HL"></a>而诸论师可以理屈。<a id="a-HM"></a>若现神力则长彼憍心。<a id="a-HN"></a>是故不现神足。<a id="a-HO"></a>若欲步行而僧伽梨重。<a id="a-HP"></a>又云。<a id="a-HQ"></a>现大慈悲相故。<a id="a-HR"></a>为将来老病比丘无诸恼故。<a id="a-HS"></a>欲令如来作开通因缘。<a id="a-HT"></a>与老病比丘。<a id="a-HU"></a>作一月不离衣宿羯磨。<a id="a-HV"></a>老者。<a id="a-HW"></a>七十已上名为老。<a id="a-HX"></a>问曰。<a id="a-HY"></a>佛何以结一月不离衣法。<a id="a-HZ"></a>答曰。<a id="a-Ha"></a>为度众生因缘故。<a id="a-Hb"></a>又为行道因缘故。<a id="a-Hc"></a>不持重衣得离苦恼。<a id="a-Hd"></a>随时修业无所妨故。<a id="a-He"></a>又为求随身所须故。<a id="a-Hf"></a>为求病瘦所宜故。<a id="a-Hg"></a>为营精舍塔寺故。<a id="a-Hh"></a>为降伏未降伏故。<a id="a-Hi"></a>已降伏者生信悟故。<a id="a-Hj"></a>曰得舍衣突吉罗忏。</p>
  <p data-pb></p>
  <h2 id="aHk">次不离衣宿</h2>
  <p id="aHl">此戒比丘比丘尼共。<a id="a-Hm"></a>式叉摩尼沙弥沙弥尼不共。<a id="a-Hn"></a>无离衣宿戒。<a id="a-Ho"></a>尼结大界。<a id="a-Hp"></a>极大一拘屡舍。<a id="a-Hq"></a>结一月衣戒同也。<a id="a-Hr"></a>僧结衣界。<a id="a-Hs"></a>尼则不同。<a id="a-Ht"></a>尼结衣界。<a id="a-Hu"></a>僧则不同。<a id="a-Hv"></a>凡结大界。<a id="a-Hw"></a>所以通聚落者。<a id="a-Hx"></a>僧结大界。<a id="a-Hy"></a>以界威力故。<a id="a-Hz"></a>恶不得便。<a id="a-I0"></a>又在界内善神所护。<a id="a-I1"></a>是以为檀越故。<a id="a-I2"></a>通聚落结也。<a id="a-I3"></a>若结大界。<a id="a-I4"></a>僧应尽集不得与欲。<a id="a-I5"></a>着上下衣游行诸国者。<a id="a-I6"></a>上衣郁多罗僧。<a id="a-I7"></a>下衣安陀会。<a id="a-I8"></a>一夜者。<a id="a-I9"></a>又云。<a id="a-IA"></a>但以色阴昼夜。<a id="a-IB"></a>以明晓为昼。<a id="a-IC"></a>黑冥为夜。<a id="a-ID"></a>又云。<a id="a-IE"></a>以五阴为昼夜。<a id="a-IF"></a>日没者。<a id="a-IG"></a>若日过阎浮提界。<a id="a-IH"></a>名日没。<a id="a-II"></a>明相者。<a id="a-IJ"></a>有种种异名。<a id="a-IK"></a>有三种色。<a id="a-IL"></a>若日照阎浮提树。<a id="a-IM"></a>则有黑色。<a id="a-IN"></a>若照树叶。<a id="a-IO"></a>则有青色。<a id="a-IP"></a>若过树照阎浮提界。<a id="a-IQ"></a>则有白色。<a id="a-IR"></a>于三色中白色为正。<a id="a-IS"></a>离衣宿至明相出。<a id="a-IT"></a>尼萨耆波逸提。<a id="a-IU"></a>或有舍衣不得罪。<a id="a-IV"></a>如比丘出界至他处宿。<a id="a-IW"></a>借衣受持过地了时舍衣还他。<a id="a-IX"></a>是谓舍衣无罪。<a id="a-IY"></a>或有得罪不舍衣。<a id="a-IZ"></a>如比丘出界至他处宿。<a id="a-Ia"></a>借衣受持过地了时。<a id="a-Ib"></a>即还他衣不说舍法。<a id="a-Ic"></a>还自受衣。<a id="a-Id"></a>以不舍衣更受自衣。<a id="a-Ie"></a>坏威仪故。<a id="a-If"></a>突吉罗。<a id="a-Ig"></a>是谓得罪不舍衣。<a id="a-Ih"></a>或有亦舍衣亦得罪。<a id="a-Ii"></a>如比丘自有衣出界外宿地了时舍堕。<a id="a-Ij"></a>是谓亦舍衣亦得罪。<a id="a-Ik"></a>或非舍衣不得罪。<a id="a-Il"></a>如比丘自受持衣不离宿。<a id="a-Im"></a>是谓不舍衣不得罪。<a id="a-In"></a>除僧羯磨者。<a id="a-Io"></a>僧先结大界。<a id="a-Ip"></a>后结衣界。<a id="a-Iq"></a>大界者。<a id="a-Ir"></a>极大纵广十俱屡舍。<a id="a-Is"></a>必使此中羯磨布萨时不生疑心。<a id="a-It"></a>设有河水大道亦得合结。<a id="a-Iu"></a>但度岸取相而后结之。<a id="a-Iv"></a>降此已还。<a id="a-Iw"></a>随远近大小无过。<a id="a-Ix"></a>若结衣界作羯磨应言。<a id="a-Iy"></a>除聚落及聚落界。<a id="a-Iz"></a>所以除聚落者。<a id="a-J0"></a>聚落散乱不定。<a id="a-J1"></a>衣界是定。<a id="a-J2"></a>又为除诽谤故。<a id="a-J3"></a>又为除斗诤故。<a id="a-J4"></a>又为护梵行故。<a id="a-J5"></a>又为除嫌疑故。<a id="a-J6"></a>又言。<a id="a-J7"></a>若有聚落。<a id="a-J8"></a>应言除聚落。<a id="a-J9"></a>若无聚落不须言除。<a id="a-JA"></a>又言。<a id="a-JB"></a>羯磨法尔。<a id="a-JC"></a>若有若无一切时除。<a id="a-JD"></a>所以然者。<a id="a-JE"></a>若结衣界时无聚落。<a id="a-JF"></a>结衣界已。<a id="a-JG"></a>后聚落来入界中。<a id="a-JH"></a>不须更结。<a id="a-JI"></a>已先结故。<a id="a-JJ"></a>若本有聚落。<a id="a-JK"></a>结衣界已移出界去。<a id="a-JL"></a>即此空处。<a id="a-JM"></a>名不离衣界。<a id="a-JN"></a>若聚落先本小后转大。<a id="a-JO"></a>随聚落所及处。<a id="a-JP"></a>尽非衣界。<a id="a-JQ"></a>若聚落先大。<a id="a-JR"></a>结衣界已聚落转小。<a id="a-JS"></a>随有空地。<a id="a-JT"></a>尽是衣界。<a id="a-JU"></a>又如王来入界内施帐幕住近左右作饮食处大小行来处。<a id="a-JV"></a>尽非衣界。<a id="a-JW"></a>有作幻人咒术人作乐人。<a id="a-JX"></a>来入界内所住止处。<a id="a-JY"></a>亦如王法。<a id="a-JZ"></a>尽非衣界。<a id="a-Ja"></a>复次除僧羯磨者。<a id="a-Jb"></a>如舍利弗僧伽梨重。<a id="a-Jc"></a>为老病比丘。<a id="a-Jd"></a>结一月不离衣法。<a id="a-Je"></a>与羯磨竟病差。<a id="a-Jf"></a>于此月内。<a id="a-Jg"></a>即先羯磨游行。<a id="a-Jh"></a>若羯磨竟病重不行。<a id="a-Ji"></a>病差已复不行更得病。<a id="a-Jj"></a>即先羯磨同一月内。<a id="a-Jk"></a>故得游行。<a id="a-Jl"></a>若化众生未尽。<a id="a-Jm"></a>一月已尽。<a id="a-Jn"></a>若求衣服医药所须。<a id="a-Jo"></a>若为三宝有所营作。<a id="a-Jp"></a>所求未办。<a id="a-Jq"></a>而一月已尽。<a id="a-Jr"></a>以事难故。<a id="a-Js"></a>至缘讫无罪。<a id="a-Jt"></a>若比丘死。<a id="a-Ju"></a>此衣应与看病人。<a id="a-Jv"></a>以衣属死比丘故。<a id="a-Jw"></a>若失衣更求得衣。<a id="a-Jx"></a>不问轻重。<a id="a-Jy"></a>应更作羯磨。<a id="a-Jz"></a>若施三宝。<a id="a-K0"></a>更求得衣。<a id="a-K1"></a>亦应更作羯磨。<a id="a-K2"></a>乃至九月亦如是。<a id="a-K3"></a>以因缘故结一月。<a id="a-K4"></a>以一月因缘故结九月。<a id="a-K5"></a>问曰。<a id="a-K6"></a>何以不多不少正齐九月。<a id="a-K7"></a>答曰。<a id="a-K8"></a>比丘结三月一处安居以修所业。<a id="a-K9"></a>是故九月。<a id="a-KA"></a>问曰。<a id="a-KB"></a>为一羯磨。<a id="a-KC"></a>为九羯磨。<a id="a-KD"></a>答曰。<a id="a-KE"></a>一羯磨。<a id="a-KF"></a>若僧伽梨。<a id="a-KG"></a>郁多罗僧安陀会亦如是。<a id="a-KH"></a>以因缘故。<a id="a-KI"></a>听僧伽梨。<a id="a-KJ"></a>因僧伽梨。<a id="a-KK"></a>听郁多罗僧安陀会。<a id="a-KL"></a>问曰。<a id="a-KM"></a>正听离一衣。<a id="a-KN"></a>更听离二衣。<a id="a-KO"></a>答曰。<a id="a-KP"></a>不听二衣。<a id="a-KQ"></a>所以制三衣。<a id="a-KR"></a>以除寒故。<a id="a-KS"></a>一衣不能却寒。<a id="a-KT"></a>以除惭愧故。<a id="a-KU"></a>一衣不能除惭愧。<a id="a-KV"></a>又为入聚落故制三衣。<a id="a-KW"></a>一衣不中入聚落。<a id="a-KX"></a>又为生前。<a id="a-KY"></a>人欢喜心故制三衣。<a id="a-KZ"></a>一衣不生人善心。<a id="a-Ka"></a>为威仪清净故制三衣。<a id="a-Kb"></a>一衣威仪不清净。<a id="a-Kc"></a>若比丘尼欲留二衣亦不得。<a id="a-Kd"></a>所以制五衣者。<a id="a-Ke"></a>为威仪故。<a id="a-Kf"></a>三衣不成威仪。<a id="a-Kg"></a>余如前说。<a id="a-Kh"></a>若着郁多罗僧安陀会。<a id="a-Ki"></a>一切时得入王宫聚落。<a id="a-Kj"></a>无过。<a id="a-Kk"></a>若作一月羯磨。<a id="a-Kl"></a>有老比丘。<a id="a-Km"></a>僧伽梨重。<a id="a-Kn"></a>若实不老不病。<a id="a-Ko"></a>僧伽梨重。<a id="a-Kp"></a>为作羯磨。<a id="a-Kq"></a>则成羯磨。<a id="a-Kr"></a>僧得突吉罗。<a id="a-Ks"></a>前人以不知法故无罪。<a id="a-Kt"></a>若前人知法。<a id="a-Ku"></a>亦得突吉罗。<a id="a-Kv"></a>若实不老不病。<a id="a-Kw"></a>僧伽梨不重。<a id="a-Kx"></a>而言老病重。<a id="a-Ky"></a>得波逸提。<a id="a-Kz"></a>得成羯磨。<a id="a-L0"></a>或聚落界非家界。<a id="a-L1"></a>如二聚落各有一家。<a id="a-L2"></a>是谓聚落界非家界。<a id="a-L3"></a>或有家界非聚落界。<a id="a-L4"></a>如一大聚落更无异聚落。<a id="a-L5"></a>有众多家。<a id="a-L6"></a>是谓家界非聚落界。<a id="a-L7"></a>或有亦聚落界亦是家界。<a id="a-L8"></a>如二聚落各有多家。<a id="a-L9"></a>谓聚落界亦是家界或有非聚落界非家界。<a id="a-LA"></a>如阿练若处。<a id="a-LB"></a>是谓非聚落界非是家界。<a id="a-LC"></a>聚落有一界亦有别界。<a id="a-LD"></a>相接聚落。<a id="a-LE"></a>是名一界。<a id="a-LF"></a>不相接聚落。<a id="a-LG"></a>是名别界。<a id="a-LH"></a>家亦有一界亦有别界。<a id="a-LI"></a>若房舍住处。<a id="a-LJ"></a>是名一界。<a id="a-LK"></a>若作食处。<a id="a-LL"></a>若取水处。<a id="a-LM"></a>若门处。<a id="a-LN"></a>若大小便处。<a id="a-LO"></a>是名别界。<a id="a-LP"></a>自后诸句类可解也。<a id="a-LQ"></a>不相接聚落者。<a id="a-LR"></a>鸡飞所及处。<a id="a-LS"></a>箭射所及处。<a id="a-LT"></a>分别男女处。<a id="a-LU"></a>惭愧人大小行处。<a id="a-LV"></a>若聚落正有一家。<a id="a-LW"></a>置衣在一家中。<a id="a-LX"></a>在箭射所及处卧。<a id="a-LY"></a>至明相举不失衣。<a id="a-LZ"></a>设衣在箭射所及处。<a id="a-La"></a>比丘在家中卧。<a id="a-Lb"></a>至明相举亦不失衣。<a id="a-Lc"></a>若聚落有众多家。<a id="a-Ld"></a>若衣在家中。<a id="a-Le"></a>在箭射所及处卧则失衣。<a id="a-Lf"></a>以家界别故。<a id="a-Lg"></a>若置衣在家界外。<a id="a-Lh"></a>在箭射所及处卧不失衣。<a id="a-Li"></a>相接聚落界者。<a id="a-Lj"></a>四边有聚落。<a id="a-Lk"></a>以十二桄梯四向到墙上得登出入。<a id="a-Ll"></a>身在梯根下卧。<a id="a-Lm"></a>置衣在四边聚落。<a id="a-Ln"></a>则不离衣。<a id="a-Lo"></a>以梯四向相接故。<a id="a-Lp"></a>若聚落正有一家。<a id="a-Lq"></a>衣在家内不失衣。<a id="a-Lr"></a>若聚落有多家。<a id="a-Ls"></a>衣在家内则失衣。<a id="a-Lt"></a>若衣在家界外不失衣。<a id="a-Lu"></a>若有梯衣在四聚落不失衣。<a id="a-Lv"></a>若无梯衣在四聚落则失衣。<a id="a-Lw"></a>以不相接故。<a id="a-Lx"></a>复有相接聚落界。<a id="a-Ly"></a>如两边有聚落。<a id="a-Lz"></a>中间有道容车行来。<a id="a-M0"></a>若车轴两头到聚落。<a id="a-M1"></a>以衣着一头。<a id="a-M2"></a>人在一头。<a id="a-M3"></a>设在车上俱不失衣。<a id="a-M4"></a>以车连接故。<a id="a-M5"></a>设聚落正有一家。<a id="a-M6"></a>以衣在一家内。<a id="a-M7"></a>在车上卧。<a id="a-M8"></a>亦不失衣。<a id="a-M9"></a>若无车者不成相接。<a id="a-MA"></a>必使有车则不失衣。<a id="a-MB"></a>若无车者则失衣也。<a id="a-MC"></a>若聚落有墙篱。<a id="a-MD"></a>围绕四边。<a id="a-ME"></a>容作事处。<a id="a-MF"></a>是聚落界。<a id="a-MG"></a>以有墙障故。<a id="a-MH"></a>势不及远。<a id="a-MI"></a>若聚落有堑围绕四边。<a id="a-MJ"></a>掷粪扫所及处。<a id="a-MK"></a>是名聚落界。<a id="a-ML"></a>以墙篱围绕及堑围绕。<a id="a-MM"></a>此二界异前不相接。<a id="a-MN"></a>聚落界相接聚落界。<a id="a-MO"></a>族有一界有别界。<a id="a-MP"></a>若父母兄弟儿子。<a id="a-MQ"></a>共一食一业。<a id="a-MR"></a>未作别异。<a id="a-MS"></a>是名为家。<a id="a-MT"></a>若父母兄弟儿子。<a id="a-MU"></a>异食异业尽皆别。<a id="a-MV"></a>虽同居一处。<a id="a-MW"></a>事各不同。<a id="a-MX"></a>是名为族。<a id="a-MY"></a>族有一界亦有别界。<a id="a-MZ"></a>各有所住处。<a id="a-Ma"></a>是名一界。<a id="a-Mb"></a>若作食处。<a id="a-Mc"></a>若门处。<a id="a-Md"></a>若取水处。<a id="a-Me"></a>若大小行处。<a id="a-Mf"></a>是名别界。<a id="a-Mg"></a>若衣在一族。<a id="a-Mh"></a>人在异族。<a id="a-Mi"></a>则失衣也。<a id="a-Mj"></a>若人在一处。<a id="a-Mk"></a>衣在取水处。<a id="a-Ml"></a>若在作食处。<a id="a-Mm"></a>则失衣也。<a id="a-Mn"></a>自后车行聚落。<a id="a-Mo"></a>外道舍场舍园舍。<a id="a-Mp"></a>若异主异见。<a id="a-Mq"></a>则失衣。<a id="a-Mr"></a>若一主同见不失衣。<a id="a-Ms"></a>义推可知。<a id="a-Mt"></a>重阁舍者。<a id="a-Mu"></a>若衣在上重。<a id="a-Mv"></a>人在下重。<a id="a-Mw"></a>舍属一主。<a id="a-Mx"></a>不失衣。<a id="a-My"></a>若舍是异主。<a id="a-Mz"></a>衣在上重。<a id="a-N0"></a>人在下重。<a id="a-N1"></a>衣在下重。<a id="a-N2"></a>人在上重。<a id="a-N3"></a>则失衣。<a id="a-N4"></a>若衣在下重。<a id="a-N5"></a>人在中重。<a id="a-N6"></a>若衣在中重。<a id="a-N7"></a>人在下重。<a id="a-N8"></a>若衣在上重。<a id="a-N9"></a>人在中重。<a id="a-NA"></a>若衣在中重。<a id="a-NB"></a>人在上重。<a id="a-NC"></a>则不失衣。<a id="a-ND"></a>以中间相接相通故。<a id="a-NE"></a>若比丘与师持衣。<a id="a-NF"></a>前后四十九寻。<a id="a-NG"></a>律师云。<a id="a-NH"></a>亦得纵广四十九寻。<a id="a-NI"></a>若比丘二界上卧。<a id="a-NJ"></a>身入二界内。<a id="a-NK"></a>衣在二界。<a id="a-NL"></a>俱不失衣。<a id="a-NM"></a>若二聚落中隔一墙。<a id="a-NN"></a>在墙上卧。<a id="a-NO"></a>衣在二聚落。<a id="a-NP"></a>俱不失衣。<a id="a-NQ"></a>若比丘在二界中间死。<a id="a-NR"></a>随面向何处应取衣。<a id="a-NS"></a>又云。<a id="a-NT"></a>随所先见。<a id="a-NU"></a>则取此衣。</p>
  <h2 id="aNV">第三非时优波斯那因缘</h2>
  <p id="aNW">我欲四月燕坐。<a id="a-NX"></a>问曰。<a id="a-NY"></a>佛三阿僧祇劫立四弘誓。<a id="a-NZ"></a>欲济无边众生。<a id="a-Na"></a>今既成道。<a id="a-Nb"></a>云何寂然自守。<a id="a-Nc"></a>答曰。<a id="a-Nd"></a>佛无时不度众生。<a id="a-Ne"></a>或以寂默而作佛事。<a id="a-Nf"></a>或以说法而作佛事。<a id="a-Ng"></a>行住坐卧无非佛事。<a id="a-Nh"></a>凡静默者。<a id="a-Ni"></a>或离身乱。<a id="a-Nj"></a>或离心乱。<a id="a-Nk"></a>或身心俱离。<a id="a-Nl"></a>佛四月燕坐。<a id="a-Nm"></a>或游诸禅定。<a id="a-Nn"></a>或至他方度脱众生。<a id="a-No"></a>或入十力四无所畏十八不共法。<a id="a-Np"></a>佛所以燕坐者。<a id="a-Nq"></a>以众生常见佛故。<a id="a-Nr"></a>宽纵懈怠。<a id="a-Ns"></a>欲令众生生渴仰心故。<a id="a-Nt"></a>又不欲令外道异见长讥谤故。<a id="a-Nu"></a>以常见佛驰骋诸国。<a id="a-Nv"></a>谓直栖栖内无实法。<a id="a-Nw"></a>是故燕默亦其不空。<a id="a-Nx"></a>又欲令将来弟子作轨则故。<a id="a-Ny"></a>佛功德智慧一切具足。<a id="a-Nz"></a>犹禅默不废。<a id="a-O0"></a>而况凡夫而生懈怠。<a id="a-O1"></a>又佛以法为师。<a id="a-O2"></a>静默入定。<a id="a-O3"></a>游入种种无量法门。<a id="a-O4"></a>即是法供养师。<a id="a-O5"></a>四月燕坐者。<a id="a-O6"></a>佛在世时凡三燕坐。<a id="a-O7"></a>一初得道已十五日燕坐。<a id="a-O8"></a>亦制诸比丘不得见佛。<a id="a-O9"></a>中间二月燕坐亦复立制。<a id="a-OA"></a>问曰。<a id="a-OB"></a>佛何以初十五日中二月后四月。<a id="a-OC"></a>答曰。<a id="a-OD"></a>初得道时始度众生。<a id="a-OE"></a>以化众生因缘多故。<a id="a-OF"></a>正十五日中燕坐。<a id="a-OG"></a>时所化众生。<a id="a-OH"></a>以无量外缘渐少。<a id="a-OI"></a>是故二月。<a id="a-OJ"></a>后泥洹时到。<a id="a-OK"></a>所化众生转以向尽。<a id="a-OL"></a>是故四月。<a id="a-OM"></a>又佛初成道时。<a id="a-ON"></a>众生为恶者少。<a id="a-OO"></a>但十五日则见过罪。<a id="a-OP"></a>又至中间众生作恶渐增。<a id="a-OQ"></a>二月燕坐亦见过罪。<a id="a-OR"></a>至其后时多作非法。<a id="a-OS"></a>四月燕坐乃见过罪。<a id="a-OT"></a>往者随意。<a id="a-OU"></a>问曰。<a id="a-OV"></a>诸比丘何以不语优波斯那僧众之制。<a id="a-OW"></a>答曰。<a id="a-OX"></a>优波斯那既是大德。<a id="a-OY"></a>捉持佛法。<a id="a-OZ"></a>以畏难故。<a id="a-Oa"></a>不敢向说。<a id="a-Ob"></a>除一送食比丘及布萨。<a id="a-Oc"></a>食供养佛色身。<a id="a-Od"></a>布萨供养法身。<a id="a-Oe"></a>是故听之。<a id="a-Of"></a>此是共戒。<a id="a-Og"></a>比丘比丘尼俱舍堕。<a id="a-Oh"></a>三众突吉罗。<a id="a-Oi"></a>非时衣者。<a id="a-Oj"></a>从四月十六日至八月十五日。<a id="a-Ok"></a>名为衣时。<a id="a-Ol"></a>若有功德衣。<a id="a-Om"></a>至腊月十五日。<a id="a-On"></a>名为衣时。<a id="a-Oo"></a>从腊月十六日至四月十五日。<a id="a-Op"></a>名为非时。<a id="a-Oq"></a>此四月中。<a id="a-Or"></a>若人自恣与衣。<a id="a-Os"></a>是名非时衣。<a id="a-Ot"></a>若四月内得父母兄弟姊妹儿女本二所施衣。<a id="a-Ou"></a>若五岁会若入舍会。<a id="a-Ov"></a>不名非时衣。<a id="a-Ow"></a>此各有常定故。<a id="a-Ox"></a>若自求已乞衣。<a id="a-Oy"></a>不名非时。<a id="a-Oz"></a>三衣具足。<a id="a-P0"></a>不听乞故。<a id="a-P1"></a>若得不具足衣。<a id="a-P2"></a>停是衣欲令具。<a id="a-P3"></a>得至一月。<a id="a-P4"></a>过是停舍堕。<a id="a-P5"></a>此戒体得不具足衣。<a id="a-P6"></a>欲使具足故。<a id="a-P7"></a>得至一月。<a id="a-P8"></a>必使一月勤求成衣。<a id="a-P9"></a>令想念不断。<a id="a-PA"></a>得至一月。<a id="a-PB"></a>若或时断想。<a id="a-PC"></a>不至一月。<a id="a-PD"></a>若初日得衣即作是念。<a id="a-PE"></a>我此十日所望必不能得。<a id="a-PF"></a>是衣不得过十日。<a id="a-PG"></a>若过十日。<a id="a-PH"></a>若是衣乃至四肘无缝缘作。<a id="a-PI"></a>若直留此过十日者舍堕。<a id="a-PJ"></a>若不应量衣者。<a id="a-PK"></a>突吉罗。<a id="a-PL"></a>此衣应舍。<a id="a-PM"></a>乃至十日。<a id="a-PN"></a>作是念。<a id="a-PO"></a>我此一日所望。<a id="a-PP"></a>恐必不能得此衣。<a id="a-PQ"></a>一日内不与人不作衣不作净。<a id="a-PR"></a>至十一日亦如前说。<a id="a-PS"></a>若初日得即停衣。<a id="a-PT"></a>日不得所望。<a id="a-PU"></a>非望而得。<a id="a-PV"></a>是二种衣十日内。<a id="a-PW"></a>若不作衣不作净。<a id="a-PX"></a>不与人不受持。<a id="a-PY"></a>至十一日。<a id="a-PZ"></a>是二衣下至四肘者舍堕。<a id="a-Pa"></a>若不应量。<a id="a-Pb"></a>此衣舍衣突吉罗忏。<a id="a-Pc"></a>虽不得所望。<a id="a-Pd"></a>非望所得应成衣故。<a id="a-Pe"></a>若比丘得不具足衣。<a id="a-Pf"></a>停更望得衣故。<a id="a-Pg"></a>乃至九日不得所望。<a id="a-Ph"></a>非望而得。<a id="a-Pi"></a>是衣至十一日。<a id="a-Pj"></a>亦如前说。<a id="a-Pk"></a>若初日得不具足衣。<a id="a-Pl"></a>停更望得衣。<a id="a-Pm"></a>故至十日不得所望。<a id="a-Pn"></a>非望而得。<a id="a-Po"></a>是衣一日内若不作衣不与人。<a id="a-Pp"></a>不作净不受持。<a id="a-Pq"></a>至十一日亦如前说。</p>
 </body>
</html>