<!doctype html>
<html id="z3IBVCEsM" data-ver="1430">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘律">
  <meta period="unknown">
 </head>
 <body>
  <h1 id="a1">萨婆多毗尼毗婆沙卷第三</h1>
  <h2 id="a2">盗戒因缘第二之二</h2>
  <p id="a3">国中以王舍城优填王国。<a id="a-4"></a>于十六大国最为第一。<a id="a-5"></a>于阎浮提内。<a id="a-6"></a>中国边方一切统摄。<a id="a-7"></a>而优填王国。<a id="a-8"></a>用王舍国法。<a id="a-9"></a>以此义推于阎浮提一切国法礼义。<a id="a-A"></a>以王舍城为正。<a id="a-B"></a>阿阇世王于人王第一。<a id="a-C"></a>佛为法王。<a id="a-D"></a>众圣中尊故。<a id="a-E"></a>佛在王舍城依人王制戒。<a id="a-F"></a>王舍国法。<a id="a-G"></a>五钱以上入重罪中。<a id="a-H"></a>佛依此法。<a id="a-I"></a>盗至五钱得波罗夷。<a id="a-J"></a>如是阎浮提内现有佛法处。<a id="a-K"></a>限五钱得罪。<a id="a-L"></a>若国不用钱准五钱成罪。<a id="a-M"></a>律师云言。<a id="a-N"></a>更有一义秘不欲广。<a id="a-O"></a>若自盗他物。<a id="a-P"></a>欲取五钱已上。<a id="a-Q"></a>从始发足步步。<a id="a-R"></a>轻偷兰遮。<a id="a-S"></a>乃至选择取三钱已还。<a id="a-T"></a>得轻偷兰。<a id="a-U"></a>四钱成重偷兰。<a id="a-V"></a>若取一钱乃至四钱。<a id="a-W"></a>亦从始发足乃至取三钱。<a id="a-X"></a>亦轻偷兰。<a id="a-Y"></a>得四钱重偷兰。<a id="a-Z"></a>若遣使取他物。<a id="a-a"></a>当教时得轻偷兰。<a id="a-b"></a>若取物五钱已上离本处时。<a id="a-c"></a>此比丘得波罗夷。<a id="a-d"></a>随教取物故。<a id="a-e"></a>若受使比丘在彼取物时。<a id="a-f"></a>狂心乱心病坏心取物比丘不得罪。<a id="a-g"></a>遣使比丘得罪。<a id="a-h"></a>若教取金乃取银。<a id="a-i"></a>此比丘不得波罗夷。<a id="a-j"></a>以异教故。<a id="a-k"></a>得偷兰。<a id="a-l"></a>以先方便故。<a id="a-m"></a>若受使人随教不教从此至彼。<a id="a-n"></a>受使人若是比丘。<a id="a-o"></a>步步轻偷兰。<a id="a-p"></a>教他比丘无罪若盗僧物五钱以上。<a id="a-q"></a>得重偷兰。<a id="a-r"></a>四钱以下得轻偷兰。<a id="a-s"></a>而报罪甚深。<a id="a-t"></a>若曳不离僧地。<a id="a-u"></a>得轻偷兰。<a id="a-v"></a>若入比丘所拔房。<a id="a-w"></a>得重偷兰。<a id="a-x"></a>若舍属一主物不异主。<a id="a-y"></a>若不离地未出家界。<a id="a-z"></a>步步轻偷兰。<a id="a-10"></a>若入女姊妹奴婢房中。<a id="a-11"></a>得波罗夷。<a id="a-12"></a>若入兄弟儿房中。<a id="a-13"></a>得轻偷兰。<a id="a-14"></a>若出主地相亦波罗夷。<a id="a-15"></a>若比丘冬夏拔房房即属此比丘。<a id="a-16"></a>随房所得地远近。<a id="a-17"></a>即为房界。<a id="a-18"></a>若僧房中住而不拔此房。<a id="a-19"></a>则是异主异房。<a id="a-1A"></a>若物在地。<a id="a-1B"></a>物是一主。<a id="a-1C"></a>地属异主。<a id="a-1D"></a>若地无异相。<a id="a-1E"></a>随物周圆边际为相。<a id="a-1F"></a>若出边际则离本处。<a id="a-1G"></a>若在褥上有异色。<a id="a-1H"></a>物在一色移在异色即离本处。<a id="a-1I"></a>无主水中有主鸟。<a id="a-1J"></a>若沈令水覆背上。<a id="a-1K"></a>名离本处。<a id="a-1L"></a>若举离水。<a id="a-1M"></a>名离本处。<a id="a-1N"></a>若移鸟令离周圆边际。<a id="a-1O"></a>名离本处。<a id="a-1P"></a>若流水中捉鸟住。<a id="a-1Q"></a>令后水过前头亦名离本处。<a id="a-1R"></a>有主水中有主鸟。<a id="a-1S"></a>若举离水。<a id="a-1T"></a>名离本处。<a id="a-1U"></a>若水是一主。<a id="a-1V"></a>岸上地是异主。<a id="a-1W"></a>若曳上岸。<a id="a-1X"></a>名离本处。<a id="a-1Y"></a>若地与水同是一主。<a id="a-1Z"></a>纵令上岸不名异处。<a id="a-1a"></a>若未入王界。<a id="a-1b"></a>有一比丘语此比丘。<a id="a-1c"></a>彼国税重。<a id="a-1d"></a>闻重便还。<a id="a-1e"></a>若税实重。<a id="a-1f"></a>二俱无过。<a id="a-1g"></a>若税实轻。<a id="a-1h"></a>妄说言重教他比丘。<a id="a-1i"></a>得重偷兰。<a id="a-1j"></a>受教比丘无罪。<a id="a-1k"></a>若入王界语言税重。<a id="a-1l"></a>闻重即还。<a id="a-1m"></a>若税实重。<a id="a-1n"></a>二俱无咎。<a id="a-1o"></a>若税实轻。<a id="a-1p"></a>妄说言重教他比丘。<a id="a-1q"></a>得波罗夷。<a id="a-1r"></a>受教比丘无罪。<a id="a-1s"></a>若瓶中有宝。<a id="a-1t"></a>欲盗此宝。<a id="a-1u"></a>合瓶持去若近若远。<a id="a-1v"></a>得轻偷兰。<a id="a-1w"></a>若取宝举出离瓶底。<a id="a-1x"></a>得波罗夷。<a id="a-1y"></a>取非人五钱已上。<a id="a-1z"></a>重偷兰。<a id="a-20"></a>若四钱以下轻偷兰。<a id="a-21"></a>天与畜生尽名非人。<a id="a-22"></a>云何名无主物。<a id="a-23"></a>若二国界中间各自封相。<a id="a-24"></a>其间空地。<a id="a-25"></a>地若有物。<a id="a-26"></a>名无主物。<a id="a-27"></a>又如一王征破异国。<a id="a-28"></a>所破国王若死若走。<a id="a-29"></a>后王未统摄此国。<a id="a-2A"></a>尔时地若有物。<a id="a-2B"></a>名无主物。<a id="a-2C"></a>若无主物有主心取。<a id="a-2D"></a>轻偷兰。<a id="a-2E"></a>若有主物无主心取。<a id="a-2F"></a>突吉罗。<a id="a-2G"></a>若物有人守护。<a id="a-2H"></a>无我所心盗取。<a id="a-2I"></a>于物主边得波罗夷。<a id="a-2J"></a>田地相言得胜波罗夷。<a id="a-2K"></a>不如得轻偷兰。<a id="a-2L"></a>若牛马珍宝相言得胜。<a id="a-2M"></a>未离本处得轻偷兰。<a id="a-2N"></a>相言得物离本处波罗夷。<a id="a-2O"></a>若相言胜负未定。<a id="a-2P"></a>先牵牛马。<a id="a-2Q"></a>去得轻偷兰。<a id="a-2R"></a>后相言得胜得波罗夷。<a id="a-2S"></a>以先离本处故。<a id="a-2T"></a>若比丘白衣时有田地。<a id="a-2U"></a>先出家时一切尽舍。<a id="a-2V"></a>不属比丘也。<a id="a-2W"></a>若先不舍者。<a id="a-2X"></a>故属比丘若国罚负比丘。<a id="a-2Y"></a>若先失物。<a id="a-2Z"></a>作心未舍还取此物。<a id="a-2a"></a>若己物外更取他物。<a id="a-2b"></a>计钱成罪若先心已舍。<a id="a-2c"></a>正使己物亦不得取。<a id="a-2d"></a>取亦计钱。<a id="a-2e"></a>若国禁物若持出王界者。<a id="a-2f"></a>入死罪中。<a id="a-2g"></a>若比丘持出。<a id="a-2h"></a>律师初言得重。<a id="a-2i"></a>后更问之似不入重。<a id="a-2j"></a>然违犯王教突吉罗。<a id="a-2k"></a>盗王民有死罪有重罚负。<a id="a-2l"></a>若盗心持去离本处得波罗夷。<a id="a-2m"></a>若王人正使出家出国。<a id="a-2n"></a>既无死罪亦无罚负。<a id="a-2o"></a>王直不听。<a id="a-2p"></a>若无盗心将出国。<a id="a-2q"></a>违王教突吉罗。<a id="a-2r"></a>拘耶尼用牛马市买卖牛得钱。<a id="a-2s"></a>钱满得罪。<a id="a-2t"></a>弗婆提用衣市买。<a id="a-2u"></a>其法亦尔三天下同。<a id="a-2v"></a>有比丘盗罪。<a id="a-2w"></a>凡是三宝物他寄物。<a id="a-2x"></a>自为衣服医药父母。<a id="a-2y"></a>除贩卖一切无过。</p>
  <p data-pb></p>
  <h2 id="a2z">杀戒因缘第三</h2>
  <p id="a30">魔天神者。<a id="a-31"></a>魔王在第六天。<a id="a-32"></a>一切欲界众生。<a id="a-33"></a>皆属于魔。<a id="a-34"></a>有内眷属外眷属。<a id="a-35"></a>内眷属受魔教。<a id="a-36"></a>外眷属不受魔教。<a id="a-37"></a>此天神受魔教。<a id="a-38"></a>即生恶邪见者。<a id="a-39"></a>或言见盗。<a id="a-3A"></a>或言戒盗。<a id="a-3B"></a>问曰。<a id="a-3C"></a>阿难言者。<a id="a-3D"></a>问曰。<a id="a-3E"></a>佛一切智何故教诸比丘令得如是衰恼。<a id="a-3F"></a>若不知者。<a id="a-3G"></a>不名一切智。<a id="a-3H"></a>答曰。<a id="a-3I"></a>佛一切等教。<a id="a-3J"></a>尔时不但六十人受不净观。<a id="a-3K"></a>佛法教无有偏。<a id="a-3L"></a>但受得利有多有少。<a id="a-3M"></a>故无咎也。<a id="a-3N"></a>佛深知众生根业始终。<a id="a-3O"></a>必以此法因缘后得大利云。<a id="a-3P"></a>六十比丘。<a id="a-3Q"></a>迦葉佛所受不净观法。<a id="a-3R"></a>不能专修多犯恶行。<a id="a-3S"></a>命终入地狱中。<a id="a-3T"></a>今佛出世罪毕得生人间。<a id="a-3U"></a>堕下贱家出家入道。<a id="a-3V"></a>以本缘故。<a id="a-3W"></a>应受此法。<a id="a-3X"></a>既命终已得生天上。<a id="a-3Y"></a>于天来下从佛听法得获道迹。<a id="a-3Z"></a>以是因缘佛无偏也。<a id="a-3a"></a>得大果大利者。<a id="a-3b"></a>一现漏尽结。<a id="a-3c"></a>二不堕恶道。<a id="a-3d"></a>三生天人中。<a id="a-3e"></a>四善法增长。<a id="a-3f"></a>五不堕下贱家。<a id="a-3g"></a>阿那波耶</p>
  <p data-pb></p>
  <h2 id="a3h">妄语第四</h2>
  <p id="a3i">为利养名闻故。<a id="a-3j"></a>言我得不净观阿那波那乃至世间第一法。<a id="a-3k"></a>得向四沙门果四禅四无量心四无色定五神通。<a id="a-3l"></a>尽波罗夷。<a id="a-3m"></a>乃至自言持戒清净淫欲不起。<a id="a-3n"></a>若不实者偷兰遮。<a id="a-3o"></a>若自言诸天龙乃至罗刹鬼来至我所彼问我我答彼。<a id="a-3p"></a>是事不实者波罗夷。<a id="a-3q"></a>所以得罪者。<a id="a-3r"></a>自现内有胜法能感诸天龙神。<a id="a-3s"></a>又自显断恐怖故。<a id="a-3t"></a>龙神来至我所。<a id="a-3u"></a>我无恐惧可名过人法。<a id="a-3v"></a>不名过天。<a id="a-3w"></a>佛在人中结戒故。<a id="a-3x"></a>人中有波罗提木叉戒故。<a id="a-3y"></a>又人中多入圣道多修善法。<a id="a-3z"></a>胜于天故。<a id="a-40"></a>但胜人已胜于天。<a id="a-41"></a>又言。<a id="a-42"></a>但胜人得波罗夷。<a id="a-43"></a>天故无所论。<a id="a-44"></a>若不诵四阿含。<a id="a-45"></a>自言诵四阿含。<a id="a-46"></a>非阿毗昙师。<a id="a-47"></a>自言阿毗昙师。<a id="a-48"></a>非律师自言律师。<a id="a-49"></a>实非坐禅作阿练。<a id="a-4A"></a>若自言我是阿练若。<a id="a-4B"></a>悉偷兰遮。<a id="a-4C"></a>大而言之。<a id="a-4D"></a>无所习诵。<a id="a-4E"></a>而言我有所诵习。<a id="a-4F"></a>悉偷兰遮。</p>
  <p data-pb></p>
  <h2 id="a4G">十三事初</h2>
  <p id="a4H">与诸比丘结戒者。<a id="a-4I"></a>问曰。<a id="a-4J"></a>一切善法不言结。<a id="a-4K"></a>何以但言结戒。<a id="a-4L"></a>答曰。<a id="a-4M"></a>戒是万善之本。<a id="a-4N"></a>但结戒即一切结也。<a id="a-4O"></a>佛所以制此故出精戒。<a id="a-4P"></a>为令法久住故。<a id="a-4Q"></a>又欲止诽谤故。<a id="a-4R"></a>若作此事。<a id="a-4S"></a>世人外道当言。<a id="a-4T"></a>沙门释子作不净行。<a id="a-4U"></a>与俗人无异。<a id="a-4V"></a>又欲生天龙善神信敬心故。<a id="a-4W"></a>若作此事。<a id="a-4X"></a>虽复私屏。<a id="a-4Y"></a>天龙善神一切见之。<a id="a-4Z"></a>又佛平等不问亲疏。<a id="a-4a"></a>有事则制无事则止。<a id="a-4b"></a>又诸佛法尔。<a id="a-4c"></a>淫是恶行。<a id="a-4d"></a>法应制之。<a id="a-4e"></a>僧伽婆尸沙者。<a id="a-4f"></a>秦言。<a id="a-4g"></a>僧残。<a id="a-4h"></a>是罪属僧。<a id="a-4i"></a>僧中有残。<a id="a-4j"></a>因众除灭。<a id="a-4k"></a>又云。<a id="a-4l"></a>四事无残。<a id="a-4m"></a>此虽犯有残。<a id="a-4n"></a>因僧灭罪。<a id="a-4o"></a>故曰僧残。<a id="a-4p"></a>问曰。<a id="a-4q"></a>四篇皆是有残。<a id="a-4r"></a>何以独此戒言有残。<a id="a-4s"></a>答曰。<a id="a-4t"></a>四篇虽是有残。<a id="a-4u"></a>不一切尽因僧灭。<a id="a-4v"></a>如三十事中。<a id="a-4w"></a>三事因僧灭。<a id="a-4x"></a>余则不因。<a id="a-4y"></a>九十事中。<a id="a-4z"></a>七事因僧。<a id="a-50"></a>余则不因。<a id="a-51"></a>十三事一切因僧。<a id="a-52"></a>又犯此戒。<a id="a-53"></a>行波利婆沙亦在僧中。<a id="a-54"></a>摩那埵亦在僧中。<a id="a-55"></a>出罪亦在僧中。<a id="a-56"></a>余戒不尔。<a id="a-57"></a>故名僧残。<a id="a-58"></a>又此戒不共。<a id="a-59"></a>如比丘犯得僧残。<a id="a-5A"></a>比丘尼犯得波逸提。<a id="a-5B"></a>问曰。<a id="a-5C"></a>何以不同。<a id="a-5D"></a>答曰。<a id="a-5E"></a>为令二众有差别故。<a id="a-5F"></a>又云。<a id="a-5G"></a>女人烦恼深重难拘难制。<a id="a-5H"></a>若与制重则罪恼众生。<a id="a-5I"></a>又云女。<a id="a-5J"></a>人要在私屏多缘多力苦乃出精。<a id="a-5K"></a>男子不尔随事能出。<a id="a-5L"></a>故不同也。<a id="a-5M"></a>若比丘作方便出精。<a id="a-5N"></a>精未出变为尼然后出。<a id="a-5O"></a>无罪。<a id="a-5P"></a>以尼无出精方便故。<a id="a-5Q"></a>若比丘故出精一心即变为尼。<a id="a-5R"></a>即清净住。<a id="a-5S"></a>若比丘作六夜摩那埵未竟即变为尼。<a id="a-5T"></a>亦清净住。<a id="a-5U"></a>若行波利婆沙未竟即变为尼。<a id="a-5V"></a>亦清净住。<a id="a-5W"></a>若比丘尼变为比丘亦如是。<a id="a-5X"></a>不共戒如是。<a id="a-5Y"></a>共戒云何。<a id="a-5Z"></a>若比丘先作僧残。<a id="a-5a"></a>未成变为尼。<a id="a-5b"></a>然后成事。<a id="a-5c"></a>先比丘得偷兰遮。<a id="a-5d"></a>尼得僧残。<a id="a-5e"></a>以罪同故。<a id="a-5f"></a>若比丘尼变为比丘亦尔。<a id="a-5g"></a>若比丘犯僧残。<a id="a-5h"></a>一念变为尼。<a id="a-5i"></a>乃至十年五年覆藏。<a id="a-5j"></a>然后变为尼。<a id="a-5k"></a>一种十五日除罪。<a id="a-5l"></a>若比丘尼犯僧残。<a id="a-5m"></a>一念不覆藏乃至发露。<a id="a-5n"></a>行十五日法中。<a id="a-5o"></a>一日二日若变为比丘。<a id="a-5p"></a>但作六夜摩那埵。<a id="a-5q"></a>然后出罪。<a id="a-5r"></a>若先犯罪有覆藏日。<a id="a-5s"></a>即变为比丘。<a id="a-5t"></a>随本覆日。<a id="a-5u"></a>行波利婆沙。<a id="a-5v"></a>梦中出精者。<a id="a-5w"></a>有三事能发烦恼。<a id="a-5x"></a>一因缘。<a id="a-5y"></a>二方便。<a id="a-5z"></a>三境界。<a id="a-60"></a>众生先善业故。<a id="a-61"></a>生富贵处。<a id="a-62"></a>但以淫欲为先。<a id="a-63"></a>若生天上亦复如是。<a id="a-64"></a>人天富乐是淫欲因缘也。<a id="a-65"></a>二方便者。<a id="a-66"></a>若见闻女色。<a id="a-67"></a>后方便思惟。<a id="a-68"></a>然后起欲。<a id="a-69"></a>是名方便。<a id="a-6A"></a>三境界者。<a id="a-6B"></a>若见上妙女色即生欲心。<a id="a-6C"></a>是名境界。<a id="a-6D"></a>是比丘先富贵家子。<a id="a-6E"></a>虽得出家。<a id="a-6F"></a>以先欲因缘重故。<a id="a-6G"></a>梦中失精。<a id="a-6H"></a>复以是事因缘故。<a id="a-6I"></a>游诸聚落。<a id="a-6J"></a>或见好色。<a id="a-6K"></a>或方便思惟。<a id="a-6L"></a>以是因缘故。<a id="a-6M"></a>梦中失精。<a id="a-6N"></a>一面立者。<a id="a-6O"></a>阿难恭敬佛故不坐。<a id="a-6P"></a>问曰。<a id="a-6Q"></a>舍利弗目连深恭敬佛。<a id="a-6R"></a>何以坐耶。<a id="a-6S"></a>答曰。<a id="a-6T"></a>此二人恭敬法故。<a id="a-6U"></a>阿难兼以俗亲故。<a id="a-6V"></a>是以不同。<a id="a-6W"></a>又云。<a id="a-6X"></a>阿难受他使故不坐。<a id="a-6Y"></a>又云。<a id="a-6Z"></a>诸佛法尔。<a id="a-6a"></a>凡侍比丘法不应坐。<a id="a-6b"></a>赞戒赞持戒者。<a id="a-6c"></a>为折伏破戒故。<a id="a-6d"></a>令持戒者增善根故。<a id="a-6e"></a>如佛赞多闻智慧勤精进。<a id="a-6f"></a>若破戒者。<a id="a-6g"></a>若愚痴者。<a id="a-6h"></a>若懈怠者。<a id="a-6i"></a>知佛语无二必有深利。<a id="a-6j"></a>作如是说。<a id="a-6k"></a>不持戒者勤加持戒。<a id="a-6l"></a>愚痴众生勤求智慧。<a id="a-6m"></a>懈怠众生勤加精进。<a id="a-6n"></a>是故赞持戒也。</p>
  <h2 id="a6o">第二摩捉戒</h2>
  <p id="a6p">迦留陀夷持户钩在门间立。<a id="a-6q"></a>此人淫欲偏多。<a id="a-6r"></a>伺见女人共语笑抱捉。<a id="a-6s"></a>解释欲心。<a id="a-6t"></a>问曰。<a id="a-6u"></a>若欲心多者。<a id="a-6v"></a>何不作大事破戒。<a id="a-6w"></a>答曰。<a id="a-6x"></a>此人根熟应得漏尽故。<a id="a-6y"></a>又应度此舍卫城中具足千家正少一人。<a id="a-6z"></a>是故不作大事。<a id="a-70"></a>诸女人何以来看。<a id="a-71"></a>一以世间多事多诸匆务。<a id="a-72"></a>出家人所住处寂静安乐故。<a id="a-73"></a>二亲近善知识。<a id="a-74"></a>欲闻法故。<a id="a-75"></a>三众僧房中种种严饰。<a id="a-76"></a>采画房舍床榻卧具。<a id="a-77"></a>触目可乐。<a id="a-78"></a>是故来看。<a id="a-79"></a>何故正食后来。<a id="a-7A"></a>又言。<a id="a-7B"></a>无有定义。<a id="a-7C"></a>若食前来。<a id="a-7D"></a>复当言。<a id="a-7E"></a>何以不食后来。<a id="a-7F"></a>进退有疑耳。<a id="a-7G"></a>又云。<a id="a-7H"></a>俗人食前多事多缘。<a id="a-7I"></a>或作饮食分处奴婢。<a id="a-7J"></a>夫婿儿子各随缘已。<a id="a-7K"></a>然后共相依。<a id="a-7L"></a>随登山游泽或诣僧坊。<a id="a-7M"></a>又云。<a id="a-7N"></a>所以至僧坊者。<a id="a-7O"></a>为欲亲近善人乐闻法故。<a id="a-7P"></a>若食前来。<a id="a-7Q"></a>诸比丘各乞食。<a id="a-7R"></a>随缘不在僧坊。<a id="a-7S"></a>是故食后来。<a id="a-7T"></a>诸女人何以随比丘入房舍中。<a id="a-7U"></a>答曰。<a id="a-7V"></a>谓出家之人断欲清净。<a id="a-7W"></a>信敬故随入无疑。<a id="a-7X"></a>有善者默然。<a id="a-7Y"></a>问曰。<a id="a-7Z"></a>何故有默有不默者。<a id="a-7a"></a>有云。<a id="a-7b"></a>欲心多者默然。<a id="a-7c"></a>欲心少者不默然。<a id="a-7d"></a>有云。<a id="a-7e"></a>若知识者默然。<a id="a-7f"></a>非知识者不默然。<a id="a-7g"></a>不相错故。<a id="a-7h"></a>有云。<a id="a-7i"></a>人性不同。<a id="a-7j"></a>有乐覆罪过者默然。<a id="a-7k"></a>有不乐藏过者不默。<a id="a-7l"></a>有云。<a id="a-7m"></a>无有父母兄弟夫婿儿女。<a id="a-7n"></a>无所畏难故默然。<a id="a-7o"></a>有父母兄弟夫婿儿女者。<a id="a-7p"></a>有畏难故不默然。<a id="a-7q"></a>诸比丘为诸女人说法者。<a id="a-7r"></a>为说佛法众僧是良祐福田可信可敬。<a id="a-7s"></a>莫以小缘故自破善根。<a id="a-7t"></a>又云。<a id="a-7u"></a>赞叹迦留陀夷种种功德智慧。<a id="a-7v"></a>当得漏尽度千家作大利益。<a id="a-7w"></a>莫见小因缘故自失敬信也。<a id="a-7x"></a>佛所以结此摩捉女人戒。<a id="a-7y"></a>一以出家之人飘然无所依止。<a id="a-7z"></a>今结此戒与之作伴。<a id="a-80"></a>令有所依怙。<a id="a-81"></a>二欲止斗诤故。<a id="a-82"></a>此是诤竞根本。<a id="a-83"></a>若捉女人则生诤乱。<a id="a-84"></a>三息嫌疑故。<a id="a-85"></a>若比丘设捉女人。<a id="a-86"></a>人见不谓直捉而已。<a id="a-87"></a>谓作大恶。<a id="a-88"></a>是故止之。<a id="a-89"></a>四为断大恶之源。<a id="a-8A"></a>欲是众祸之先。<a id="a-8B"></a>若摩捉女人。<a id="a-8C"></a>则开众恶门。<a id="a-8D"></a>禁微防着。<a id="a-8E"></a>五为护正念故。<a id="a-8F"></a>若亲近女人则失正念。<a id="a-8G"></a>六为增上法故。<a id="a-8H"></a>比丘出家迹绝欲秽。<a id="a-8I"></a>栖心事外为世揩轨。<a id="a-8J"></a>若摩捉女人。<a id="a-8K"></a>与恶人无别。<a id="a-8L"></a>则丧世人宗敬之心。<a id="a-8M"></a>此是不共戒。<a id="a-8N"></a>比丘犯僧残。<a id="a-8O"></a>比丘尼犯摩捉波罗夷。<a id="a-8P"></a>若比丘欲摩捉女人。<a id="a-8Q"></a>根变作尼。<a id="a-8R"></a>变竟后捉无罪。<a id="a-8S"></a>以尼无方便心故。<a id="a-8T"></a>即清净住。<a id="a-8U"></a>若比丘已犯摩捉僧残根变作尼。<a id="a-8V"></a>即清净住。<a id="a-8W"></a>若尼犯摩捉波罗夷。<a id="a-8X"></a>根变作比丘。<a id="a-8Y"></a>即清净住。<a id="a-8Z"></a>若比丘捉女人。<a id="a-8a"></a>未着女人。<a id="a-8b"></a>即变为男子。<a id="a-8c"></a>手着时非女人。<a id="a-8d"></a>不得僧残。<a id="a-8e"></a>得先方便偷兰遮。<a id="a-8f"></a>捉已变得僧残。<a id="a-8g"></a>若尼欲捉男子。<a id="a-8h"></a>手未捉根变为女。<a id="a-8i"></a>变为女竟捉不得波罗夷。<a id="a-8j"></a>得先方便偷兰遮。<a id="a-8k"></a>未变捉。<a id="a-8l"></a>捉竟变得重。</p>
  <h2 id="a8m">第三恶语戒</h2>
  <p id="a8n">此是不共戒。<a id="a-8o"></a>比丘恶语得僧残。<a id="a-8p"></a>比丘尼恶语偷兰遮。<a id="a-8q"></a>式叉摩尼沙弥沙弥尼突吉罗。<a id="a-8r"></a>此五篇戒各有种类。<a id="a-8s"></a>十三事中初五戒。<a id="a-8t"></a>三十事中三戒。<a id="a-8u"></a>从非亲里尼。<a id="a-8v"></a>取衣浣故衣。<a id="a-8w"></a>染羊毛。<a id="a-8x"></a>九十事中十五戒。<a id="a-8y"></a>与女人过五六语。<a id="a-8z"></a>教尼至日没时。<a id="a-90"></a>次第后十戒。<a id="a-91"></a>食家中前后二戒。<a id="a-92"></a>与女人同室宿。<a id="a-93"></a>议共道行。<a id="a-94"></a>四悔过中第四戒。<a id="a-95"></a>众学法中不眄视不高视。<a id="a-96"></a>戒是淫戒种类。<a id="a-97"></a>十三事二房舍。<a id="a-98"></a>三十事中七戒。<a id="a-99"></a>畜宝戒。<a id="a-9A"></a>种种用宝戒。<a id="a-9B"></a>贩卖戒。<a id="a-9C"></a>自乞缕。<a id="a-9D"></a>使织师织。<a id="a-9E"></a>还夺他比丘衣。<a id="a-9F"></a>知物向僧自回向己。<a id="a-9G"></a>九十事中三戒。<a id="a-9H"></a>藏针筒等戒。<a id="a-9I"></a>与五众衣辄还用。<a id="a-9J"></a>与贼众议共道行。<a id="a-9K"></a>四悔过中第三戒。<a id="a-9L"></a>众多学戒中。<a id="a-9M"></a>以饭覆羹净草净水。<a id="a-9N"></a>如是等戒。<a id="a-9O"></a>是盗戒种类。<a id="a-9P"></a>十三事中污他家。<a id="a-9Q"></a>三十事中憍奢耶敷具。<a id="a-9R"></a>九十事中。<a id="a-9S"></a>知水有虫自浇草土若使人浇。<a id="a-9T"></a>知水有虫取用二戒。<a id="a-9U"></a>打他比丘搏他比丘二戒故夺畜生命。<a id="a-9V"></a>四悔过中初戒。<a id="a-9W"></a>众学中大塼饭净草净水。<a id="a-9X"></a>如是等戒。<a id="a-9Y"></a>杀戒种类。<a id="a-9Z"></a>十三事中二谤戒。<a id="a-9a"></a>破僧相助三戒。<a id="a-9b"></a>戾语戒。<a id="a-9c"></a>三十事中三戒。<a id="a-9d"></a>一二居士作衣。<a id="a-9e"></a>若王大臣遣使戒。<a id="a-9f"></a>九十事中初十戒。<a id="a-9g"></a>四悔过中第二戒。<a id="a-9h"></a>众多学一切说法戒。<a id="a-9i"></a>如是等戒。<a id="a-9j"></a>妄语戒种类。<a id="a-9k"></a>二百五十戒。<a id="a-9l"></a>以类而言。<a id="a-9m"></a>有四种类。<a id="a-9n"></a>以罪而言。<a id="a-9o"></a>罪有五差偷兰遮。<a id="a-9p"></a>十三事初房舍。</p>
  <p id="a9q">佛在阿罗毗国。<a id="a-9r"></a>此是鬼神名。<a id="a-9s"></a>此国是阿罗毗所住处。<a id="a-9t"></a>故因之为名。<a id="a-9u"></a>诸比丘者。<a id="a-9v"></a>有二种。<a id="a-9w"></a>一世谛比丘。<a id="a-9x"></a>二第一义谛比丘。<a id="a-9y"></a>住波罗提木叉戒。<a id="a-9z"></a>是世谛比丘。<a id="a-A0"></a>住无漏戒。<a id="a-A1"></a>是第一义谛比丘。<a id="a-A2"></a>大迦葉者。<a id="a-A3"></a>迦葉名多故。<a id="a-A4"></a>以大辩之。<a id="a-A5"></a>一大富贵长者所生故。<a id="a-A6"></a>二能舍大富贵豪族出家故。<a id="a-A7"></a>三能行头陀少欲知足大法故。<a id="a-A8"></a>四国王帝主天龙鬼神多知多识所供养故。<a id="a-A9"></a>五舍世间大利养。<a id="a-AA"></a>少欲知足行乞食故。<a id="a-AB"></a>如大舍利弗。<a id="a-AC"></a>成就大智慧故。<a id="a-AD"></a>如大目连。<a id="a-AE"></a>成就大神通故。<a id="a-AF"></a>以成就大功德故。<a id="a-AG"></a>兼行少欲知足头陀法故。<a id="a-AH"></a>名大迦葉。<a id="a-AI"></a>与少不足。<a id="a-AJ"></a>名为多欲。<a id="a-AK"></a>得一求一。<a id="a-AL"></a>名不知足。<a id="a-AM"></a>又复得内供养无厌。<a id="a-AN"></a>名为多欲。<a id="a-AO"></a>得外利养无厌。<a id="a-AP"></a>名不知足。<a id="a-AQ"></a>与诸比丘结戒。<a id="a-AR"></a>一以为法久住故。<a id="a-AS"></a>二为止诽谤故。<a id="a-AT"></a>三不恼害众生令信敬增长故。<a id="a-AU"></a>四为少欲知足行善法故。<a id="a-AV"></a>此名不共戒。<a id="a-AW"></a>比丘犯僧残。<a id="a-AX"></a>比丘尼犯偷兰。<a id="a-AY"></a>下三众犯突吉罗。<a id="a-AZ"></a>是舍私作。<a id="a-Aa"></a>无檀越主。<a id="a-Ab"></a>自乞自作。<a id="a-Ac"></a>以多缘多事恼乱在家人故。<a id="a-Ad"></a>制令应量。<a id="a-Ae"></a>长十二搩手内广七搩手者。<a id="a-Af"></a>佛一搩手。<a id="a-Ag"></a>凡人一肘半示处者。<a id="a-Ah"></a>僧应示作处。<a id="a-Ai"></a>集僧已能尽往示处者益善。<a id="a-Aj"></a>若不往僧应差四人示处。<a id="a-Ak"></a>教应量已印封作相。<a id="a-Al"></a>若僧不教应量不示难处妨处者突吉罗。<a id="a-Am"></a>难处者。<a id="a-An"></a>蛇窟乃至鼠穴。<a id="a-Ao"></a>是名难处。<a id="a-Ap"></a>齐几名无难处。<a id="a-Aq"></a>但使齐房四角已还。<a id="a-Ar"></a>无难处得作。<a id="a-As"></a>又云。<a id="a-At"></a>但使出入道径无难。<a id="a-Au"></a>名无难处妨者。<a id="a-Av"></a>是舍四边一寻内。<a id="a-Aw"></a>有塔地若王地。<a id="a-Ax"></a>以王来入僧房内。<a id="a-Ay"></a>王或欲止息眠戏。<a id="a-Az"></a>不欲在僧房内。<a id="a-B0"></a>别结此地属王。<a id="a-B1"></a>故名王地居士者。<a id="a-B2"></a>以居士作僧房。<a id="a-B3"></a>坛越数来往僧中。<a id="a-B4"></a>止息戏笑。<a id="a-B5"></a>不欲在僧房中。<a id="a-B6"></a>故别结此地属居士。<a id="a-B7"></a>外道地者。<a id="a-B8"></a>居士有亲里外道出家。<a id="a-B9"></a>来往僧中故。<a id="a-BA"></a>别结此地属外道。<a id="a-BB"></a>比丘尼地者。<a id="a-BC"></a>居士亲里女出家作尼。<a id="a-BD"></a>来往僧房中故。<a id="a-BE"></a>别结此地属尼。<a id="a-BF"></a>大石者。<a id="a-BG"></a>若近在房。<a id="a-BH"></a>行来进止作诸恼害。<a id="a-BI"></a>或破器物故。<a id="a-BJ"></a>名妨处。<a id="a-BK"></a>流水者。<a id="a-BL"></a>若近流水。<a id="a-BM"></a>或水长漂没房舍。<a id="a-BN"></a>或水流食岸毁坏不少。<a id="a-BO"></a>池水者。<a id="a-BP"></a>池水浸润不得久固。<a id="a-BQ"></a>大树者。<a id="a-BR"></a>飞鸟所集有诸音声。<a id="a-BS"></a>多所恼乱兼屎尿不净。<a id="a-BT"></a>并枝折落有所伤破。<a id="a-BU"></a>深坑者。<a id="a-BV"></a>颓损崩坏。<a id="a-BW"></a>令房不得久故。<a id="a-BX"></a>不问处过量难处妨处。<a id="a-BY"></a>四事不如法。<a id="a-BZ"></a>若平地时封地作相。<a id="a-Ba"></a>时以得偷兰遮。<a id="a-Bb"></a>从二团泥未竟已还。<a id="a-Bc"></a>尽轻偷兰。<a id="a-Bd"></a>余一团泥在。<a id="a-Be"></a>未竟重偷兰。<a id="a-Bf"></a>竟僧残。<a id="a-Bg"></a>若三事不如法。<a id="a-Bh"></a>一事如法。<a id="a-Bi"></a>二事不如法。<a id="a-Bj"></a>二事如法。<a id="a-Bk"></a>一事不如法。<a id="a-Bl"></a>三事如法。<a id="a-Bm"></a>从平地封地作相。<a id="a-Bn"></a>乃至一团泥未竟已还。<a id="a-Bo"></a>尽轻偷兰。<a id="a-Bp"></a>作房竟得重偷兰。<a id="a-Bq"></a>作房比丘。<a id="a-Br"></a>先自看作房处。<a id="a-Bs"></a>然后集僧。<a id="a-Bt"></a>集僧已从僧三乞。<a id="a-Bu"></a>僧应先示处次封作相竟然后羯磨。<a id="a-Bv"></a>若封相风吹雨水坏灭者。<a id="a-Bw"></a>应更作相。<a id="a-Bx"></a>已羯磨时相坏亦成羯磨。<a id="a-By"></a>半已相坏亦成羯磨。<a id="a-Bz"></a>若羯磨已相坏亦成羯磨。<a id="a-C0"></a>若印封作相已。<a id="a-C1"></a>不得余处作房。<a id="a-C2"></a>若异比丘不得此处作房。<a id="a-C3"></a>正应此比丘作。<a id="a-C4"></a>作房已不得嫌小更大。<a id="a-C5"></a>作房不如法。<a id="a-C6"></a>随作时得偷兰。<a id="a-C7"></a>若房主比丘死。<a id="a-C8"></a>若远行者去绝不还。<a id="a-C9"></a>随意处分。<a id="a-CA"></a>若与三宝。<a id="a-CB"></a>若随亲与。<a id="a-CC"></a>若与白衣。<a id="a-CD"></a>若自卖作钱自在随心。<a id="a-CE"></a>若卖房不得卖地。<a id="a-CF"></a>若众僧不听。<a id="a-CG"></a>众僧得罪。<a id="a-CH"></a>若房主比丘不自分处者。<a id="a-CI"></a>属四方僧。<a id="a-CJ"></a>众僧次第应住。<a id="a-CK"></a>若此房上。<a id="a-CL"></a>更异比丘欲作房。<a id="a-CM"></a>不须白僧。<a id="a-CN"></a>但房主比丘听作。<a id="a-CO"></a>自在得作。<a id="a-CP"></a>不听不得作此房。<a id="a-CQ"></a>亦随主自在分处。<a id="a-CR"></a>若不分处。<a id="a-CS"></a>即属四方僧。<a id="a-CT"></a>如先比丘法。<a id="a-CU"></a>若比丘作房不如法。<a id="a-CV"></a>若四方僧地不得作塔。<a id="a-CW"></a>不得作别波演。<a id="a-CX"></a>若作得罪。<a id="a-CY"></a>亦不得四方僧地中为佛法自为种殖。<a id="a-CZ"></a>若僧和合。<a id="a-Ca"></a>听四方僧地中作塔得作。<a id="a-Cb"></a>若不和合不听不得作。<a id="a-Cc"></a>若僧地中有种种花。<a id="a-Cd"></a>应净人取。<a id="a-Ce"></a>作次第与僧随意供养。<a id="a-Cf"></a>不得私取自供养三宝。<a id="a-Cg"></a>若花多众僧取不能尽。<a id="a-Ch"></a>若僧和合。<a id="a-Ci"></a>听随意取之。<a id="a-Cj"></a>若荒饿后三宝园田无有分别。<a id="a-Ck"></a>先旧比丘及以白衣。<a id="a-Cl"></a>一切尽无问定无处。<a id="a-Cm"></a>若众僧和合。<a id="a-Cn"></a>随意分处非僧地。<a id="a-Co"></a>地应属王。<a id="a-Cp"></a>若比丘作房者。<a id="a-Cq"></a>应以白王然后作房。<a id="a-Cr"></a>不白不得作。<a id="a-Cs"></a>若僧坊中内。<a id="a-Ct"></a>不得起塔作像。<a id="a-Cu"></a>以近人臭秽不清净。<a id="a-Cv"></a>若重阁舍。<a id="a-Cw"></a>若经像在下重。<a id="a-Cx"></a>不得在上住。<a id="a-Cy"></a>若塔地花不得供养僧。<a id="a-Cz"></a>法正应供养佛。<a id="a-D0"></a>此花亦得卖取钱以供养塔用。<a id="a-D1"></a>若属塔水以供塔用。<a id="a-D2"></a>设用有残。<a id="a-D3"></a>若致功力是塔人者。<a id="a-D4"></a>应卖此水以钱属塔。<a id="a-D5"></a>不得余用。<a id="a-D6"></a>用则计钱。<a id="a-D7"></a>若塔无人致水功力。<a id="a-D8"></a>一由僧人。<a id="a-D9"></a>残水多少善好筹量。<a id="a-DA"></a>若学问坐禅比丘各有定业。<a id="a-DB"></a>若学不根本如学问法者。<a id="a-DC"></a>取学问腊。<a id="a-DD"></a>则不清净。<a id="a-DE"></a>若禅不根本心如禅法者。<a id="a-DF"></a>取坐禅腊。<a id="a-DG"></a>则不清净。<a id="a-DH"></a>后房舍。</p>
  <p id="aDI">佛在俱睒弥国。<a id="a-DJ"></a>长老阐那者。<a id="a-DK"></a>是佛异母弟。<a id="a-DL"></a>优填王妹儿。<a id="a-DM"></a>生大豪族出家为道。<a id="a-DN"></a>多住此国。<a id="a-DO"></a>性[仁-二+戾]自用作种种过恶。<a id="a-DP"></a>多在此国。<a id="a-DQ"></a>与诸比丘结戒者。<a id="a-DR"></a>所以因缘如上说。<a id="a-DS"></a>此是不共戒。<a id="a-DT"></a>若比丘犯僧残。<a id="a-DU"></a>若比丘尼犯偷兰。<a id="a-DV"></a>下三众罪犯突吉罗。<a id="a-DW"></a>有主者。<a id="a-DX"></a>有檀越主人。<a id="a-DY"></a>为比丘出钱作僧房。<a id="a-DZ"></a>以僧房故不问量。<a id="a-Da"></a>若檀越欲作大房。<a id="a-Db"></a>语主人意小作者。<a id="a-Dc"></a>则应少欲法。<a id="a-Dd"></a>若檀越意为福德故。<a id="a-De"></a>欲令容受多人故。<a id="a-Df"></a>欲作大房。<a id="a-Dg"></a>欲多重作房。<a id="a-Dh"></a>不应违施者意若违损他福德。<a id="a-Di"></a>若主人意。<a id="a-Dj"></a>欲如耆阇崛山只桓精舍广大严净者。<a id="a-Dk"></a>应好示语檀越意令开解然后小作房。<a id="a-Dl"></a>律师云。<a id="a-Dm"></a>后房舍。<a id="a-Dn"></a>有檀越主。<a id="a-Do"></a>与比丘物为众僧作房。<a id="a-Dp"></a>但以众房不限量数。<a id="a-Dq"></a>自余作法如前房说。<a id="a-Dr"></a>若不问僧作处难处妨处三事。<a id="a-Ds"></a>不如法从平地印封作相。<a id="a-Dt"></a>二团泥未竟已还。<a id="a-Du"></a>尽轻偷兰。<a id="a-Dv"></a>一团泥未竟重偷兰。<a id="a-Dw"></a>作房舍竟僧残。<a id="a-Dx"></a>若二事不如法一事如法。<a id="a-Dy"></a>若一事不如法二事如法。<a id="a-Dz"></a>从平地印封作相。<a id="a-E0"></a>一团泥未竟已还。<a id="a-E1"></a>轻偷兰。<a id="a-E2"></a>作房竟重偷兰。<a id="a-E3"></a>若自物与僧作房亦如是。<a id="a-E4"></a>若僧祇物一人作僧房。<a id="a-E5"></a>不问作处难处妨处。<a id="a-E6"></a>而作房处无难无妨。<a id="a-E7"></a>作房竟突吉罗。<a id="a-E8"></a>若有难处妨处。<a id="a-E9"></a>平地印封作相。<a id="a-EA"></a>乃至二团泥未竟以还。<a id="a-EB"></a>轻偷兰。<a id="a-EC"></a>一团泥未竟以还。<a id="a-ED"></a>重偷兰。<a id="a-EE"></a>作竟僧残。<a id="a-EF"></a>若自物施主物。<a id="a-EG"></a>自物作房。<a id="a-EH"></a>如初房舍法。<a id="a-EI"></a>若初房舍若后房舍。<a id="a-EJ"></a>倩他作作不如法。<a id="a-EK"></a>二俱得罪。<a id="a-EL"></a>若僧房自房。<a id="a-EM"></a>作法白僧三乞。<a id="a-EN"></a>次第如初房说。<a id="a-EO"></a>优婆塞者。<a id="a-EP"></a>秦言离恶修善。<a id="a-EQ"></a>亦名亲近。</p>
  <p data-pb></p>
  <h2 id="aER">第八无根谤戒</h2>
  <p id="aES">在王舍城者。<a id="a-ET"></a>迦维罗长养色身。<a id="a-EU"></a>摩竭提国长养法身。<a id="a-EV"></a>是故佛多在王舍城。<a id="a-EW"></a>陀骠力士子成就五法故。<a id="a-EX"></a>僧羯磨作知卧具人。<a id="a-EY"></a>问曰。<a id="a-EZ"></a>五法成就者多。<a id="a-Ea"></a>何以正差陀骠。<a id="a-Eb"></a>答曰。<a id="a-Ec"></a>以陀骠旧住王舍城瞻待客比丘故。<a id="a-Ed"></a>又云。<a id="a-Ee"></a>为满本愿。<a id="a-Ef"></a>过去迦葉佛时。<a id="a-Eg"></a>亦为众僧作知卧具人。<a id="a-Eh"></a>称可僧意。<a id="a-Ei"></a>尔时作愿愿我将来亦为众僧作知卧具人。<a id="a-Ej"></a>及在彼世时。<a id="a-Ek"></a>亦知卧具称悦时人。<a id="a-El"></a>是以今佛还知卧具。<a id="a-Em"></a>佛所以令德行具足者使知卧具。<a id="a-En"></a>现无吝法故。<a id="a-Eo"></a>外道法。<a id="a-Ep"></a>凡有所知见。<a id="a-Eq"></a>尽不与弟子。<a id="a-Er"></a>恐弟子德行与己齐等。<a id="a-Es"></a>无师相承故。<a id="a-Et"></a>佛法不尔。<a id="a-Eu"></a>一切无惜。<a id="a-Ev"></a>随弟子优劣随事称差。<a id="a-Ew"></a>又欲现长幼智德阶差。<a id="a-Ex"></a>知卧具者其德如是。<a id="a-Ey"></a>况受用者。<a id="a-Ez"></a>又欲庄严将来弥勒佛法故。<a id="a-F0"></a>如今舍利弗智慧第一。<a id="a-F1"></a>目连神足第一。<a id="a-F2"></a>迦旃延解契经第一。<a id="a-F3"></a>富楼那四辩第一。<a id="a-F4"></a>阿难总持第一。<a id="a-F5"></a>五百弟子各为第一。<a id="a-F6"></a>陀骠知卧具第一。<a id="a-F7"></a>时人见佛弟子各称第一。<a id="a-F8"></a>皆发胜愿自誓立行。<a id="a-F9"></a>愿我于当来佛法中。<a id="a-FA"></a>亦得第一如是。<a id="a-FB"></a>佛出世庄严未来。<a id="a-FC"></a>五百佛法随所应与。<a id="a-FD"></a>阿练若阿练若共。<a id="a-FE"></a>持律持律共。<a id="a-FF"></a>说法说法共。<a id="a-FG"></a>读修妒路读修妒路共。<a id="a-FH"></a>问曰。<a id="a-FI"></a>若如是随同者。<a id="a-FJ"></a>共不有所偏私耶。<a id="a-FK"></a>答曰不尔。<a id="a-FL"></a>众僧先已自唱随同业者。<a id="a-FM"></a>共以业同故。<a id="a-FN"></a>不相扰乱得安乐住。<a id="a-FO"></a>问曰。<a id="a-FP"></a>是四人其业各异。<a id="a-FQ"></a>何以常不相离。<a id="a-FR"></a>答曰。<a id="a-FS"></a>阿练若。<a id="a-FT"></a>禅法有所疑滞。<a id="a-FU"></a>咨问有处。<a id="a-FV"></a>兼欲数闻说法增修。<a id="a-FW"></a>是以相近。<a id="a-FX"></a>持律者。<a id="a-FY"></a>凡欲知戒相轻重。<a id="a-FZ"></a>决了罪过断解僧法。<a id="a-Fa"></a>是以相近。<a id="a-Fb"></a>法师者。<a id="a-Fc"></a>义论说法称扬三宝。<a id="a-Fd"></a>能增长善根。<a id="a-Fe"></a>契经者。<a id="a-Ff"></a>诵诸大经多知广见随事能答。<a id="a-Fg"></a>故相亲近。<a id="a-Fh"></a>若僧坊中房鲜少。<a id="a-Fi"></a>若有四房。<a id="a-Fj"></a>先唱与阿练若。<a id="a-Fk"></a>次第唱与。<a id="a-Fl"></a>若别波演有四房。<a id="a-Fm"></a>亦次第唱与。<a id="a-Fn"></a>若舍有四重。<a id="a-Fo"></a>亦次第唱与。<a id="a-Fp"></a>若无四房。<a id="a-Fq"></a>随宜分处。<a id="a-Fr"></a>不须灯烛者。<a id="a-Fs"></a>凡光明神力要入定心。<a id="a-Ft"></a>若分卧具必出定心。<a id="a-Fu"></a>云何不定心中而有光明。<a id="a-Fv"></a>答曰。<a id="a-Fw"></a>诸佛不可思议。<a id="a-Fx"></a>禅定不可思议。<a id="a-Fy"></a>龙不可思议。<a id="a-Fz"></a>业报不可思议。<a id="a-G0"></a>又云。<a id="a-G1"></a>此人利根。<a id="a-G2"></a>禅定亦利。<a id="a-G3"></a>当分卧具时。<a id="a-G4"></a>或入定心。<a id="a-G5"></a>或出定心。<a id="a-G6"></a>其间駃速谓但是散心。<a id="a-G7"></a>如击鼓人手自击鼓口并叫唤。<a id="a-G8"></a>击鼓心非缘叫唤心。<a id="a-G9"></a>二心各异。<a id="a-GA"></a>但以其駃疾故。<a id="a-GB"></a>谓是一心。<a id="a-GC"></a>又如浮人手捉浮瓠脚并蹋水。<a id="a-GD"></a>捉浮瓠心脚蹋水心。<a id="a-GE"></a>二心各异亦复如是。<a id="a-GF"></a>又云。<a id="a-GG"></a>先入定心手出光明。<a id="a-GH"></a>出光明已然后出定。<a id="a-GI"></a>以入定势力故。<a id="a-GJ"></a>虽在不定心中。<a id="a-GK"></a>光明不灭。<a id="a-GL"></a>犹如陶师转轮作器。<a id="a-GM"></a>以一转力故。<a id="a-GN"></a>十匝五匝。<a id="a-GO"></a>势故不尽。<a id="a-GP"></a>此亦复尔。<a id="a-GQ"></a>一定力故光明久住。<a id="a-GR"></a>如过去燃灯佛。<a id="a-GS"></a>出现于世为众生说法。<a id="a-GT"></a>时世众生乐着世乐。<a id="a-GU"></a>懈怠慢恣不受佛法。<a id="a-GV"></a>定光如来。<a id="a-GW"></a>以神通力化作一城。<a id="a-GX"></a>庄严清净。<a id="a-GY"></a>其中人民富乐充溢五欲自恣。<a id="a-GZ"></a>如是经由十二年中。<a id="a-Ga"></a>定光如来亦十二年常在禅定。<a id="a-Gb"></a>过是以后。<a id="a-Gc"></a>大水忽至漂没此城。<a id="a-Gd"></a>城中人民一切散灭。<a id="a-Ge"></a>时世人民乐着富乐者。<a id="a-Gf"></a>或悟无常。<a id="a-Gg"></a>我不久亦当如是。<a id="a-Gh"></a>定光如来即从定起。<a id="a-Gi"></a>踊在虚空作种种神变。<a id="a-Gj"></a>从虚空来下为众说法。<a id="a-Gk"></a>时会众生。<a id="a-Gl"></a>或得须陀洹乃至阿罗汉。<a id="a-Gm"></a>或种辟支佛道因缘。<a id="a-Gn"></a>或发阿耨多罗三藐三菩提心者。<a id="a-Go"></a>无量众生大得法利。<a id="a-Gp"></a>以神通力常得停住。<a id="a-Gq"></a>十二年中以定力故。<a id="a-Gr"></a>光明暂住。<a id="a-Gs"></a>何足为难。<a id="a-Gt"></a>问曰。<a id="a-Gu"></a>佛法。<a id="a-Gv"></a>罪当发露功德覆藏。<a id="a-Gw"></a>陀骠何故常放光明自显功德。<a id="a-Gx"></a>答曰。<a id="a-Gy"></a>自显功德凡有二种。<a id="a-Gz"></a>一为利养名闻。<a id="a-H0"></a>二为佛法众生故。<a id="a-H1"></a>若为佛法众生。<a id="a-H2"></a>随时自在无所障碍。<a id="a-H3"></a>陀骠所以放光明者。<a id="a-H4"></a>正为止诽谤故。<a id="a-H5"></a>如佛为婆罗门女所谤故。<a id="a-H6"></a>作师子吼。<a id="a-H7"></a>自说我有十力四无所畏十八不共法。<a id="a-H8"></a>以表清净。<a id="a-H9"></a>如舍利弗目连。<a id="a-HA"></a>为瞿迦离所谤。<a id="a-HB"></a>作师子吼。<a id="a-HC"></a>我有七觉意宝。<a id="a-HD"></a>如长者家其库藏中有种种衣服种种器仗自在取用。<a id="a-HE"></a>我有七觉意宝。<a id="a-HF"></a>亦随意取用之。<a id="a-HG"></a>以表清净。<a id="a-HH"></a>目连亦作师子吼。<a id="a-HI"></a>自说我生已尽不复当生。<a id="a-HJ"></a>所作已办梵行已成。<a id="a-HK"></a>以表清净。<a id="a-HL"></a>阿那律为人所谤。<a id="a-HM"></a>自说我入智慧楼观自在游戏。<a id="a-HN"></a>以表清净。<a id="a-HO"></a>如莎伽陀为人所谤言其饮酒。<a id="a-HP"></a>自言我禅定能令从阿鼻地狱上至阿迦尼吒天满其中火。<a id="a-HQ"></a>以表清净。<a id="a-HR"></a>如输毗陀为人所谤。<a id="a-HS"></a>自说一念能知五百劫事。<a id="a-HT"></a>以表清净。<a id="a-HU"></a>陀骠为慈地所谤故。<a id="a-HV"></a>常放光明。<a id="a-HW"></a>以表清净。<a id="a-HX"></a>复次除轻毁心故。<a id="a-HY"></a>如学问比丘轻毁坐禅劝佐众事比丘。<a id="a-HZ"></a>坐禅比丘亦轻毁二业比丘。<a id="a-Ha"></a>劝佐众事比丘亦轻毁坐禅学问比丘。<a id="a-Hb"></a>是故陀骠。<a id="a-Hc"></a>以坐禅力常现光明。<a id="a-Hd"></a>兼知卧具劝佐众事。<a id="a-He"></a>灭相轻毁胜负心故。<a id="a-Hf"></a>三为折伏山林树下比丘高慢心故。<a id="a-Hg"></a>常谓城傍比丘在散乱心中多言多事行道修业无所能成。<a id="a-Hh"></a>自谓静处无能过者。<a id="a-Hi"></a>是故陀骠。<a id="a-Hj"></a>虽在事乱得大神力。<a id="a-Hk"></a>手放光明。<a id="a-Hl"></a>以分卧具。<a id="a-Hm"></a>伏彼高心。<a id="a-Hn"></a>四为现精进果报。<a id="a-Ho"></a>以精进力得此神通。<a id="a-Hp"></a>以激励懈怠诸慢恣者。<a id="a-Hq"></a>五为檀越施主增长善根。<a id="a-Hr"></a>六为现不退法。<a id="a-Hs"></a>陀骠先德行纯备。<a id="a-Ht"></a>后为慈地所谤。<a id="a-Hu"></a>时人疑谓其退故放光明。<a id="a-Hv"></a>明实不退。<a id="a-Hw"></a>七欲现众僧大威德故。<a id="a-Hx"></a>分卧具比丘神德犹尔。<a id="a-Hy"></a>况余大德名闻高远者。<a id="a-Hz"></a>八为爱惜正业不令虚缺。<a id="a-I0"></a>常在定心兼分卧具。<a id="a-I1"></a>令僧事得办。<a id="a-I2"></a>而不废禅业。<a id="a-I3"></a>以是因缘故。<a id="a-I4"></a>常放光明。<a id="a-I5"></a>众僧羯磨作差会人。<a id="a-I6"></a>作差会人故。<a id="a-I7"></a>为慈地所谤。<a id="a-I8"></a>然后作知卧具人。<a id="a-I9"></a>以被谤故。<a id="a-IA"></a>手出光明。<a id="a-IB"></a>令诸众生灭诸恶法。<a id="a-IC"></a>以知卧具事亦胜故。<a id="a-ID"></a>移令在前。<a id="a-IE"></a>差会在后。<a id="a-IF"></a>慈地比丘所以常得粗恶食者。<a id="a-IG"></a>先业力故。<a id="a-IH"></a>又此人日夜无清净心。<a id="a-II"></a>天龙鬼神与作因缘。<a id="a-IJ"></a>令其所作事不如意。<a id="a-IK"></a>世尊知我者。<a id="a-IL"></a>以实清净故。<a id="a-IM"></a>不得言尔。<a id="a-IN"></a>以本业力故。<a id="a-IO"></a>不得言不。<a id="a-IP"></a>佛何故不说陀骠清净。<a id="a-IQ"></a>一以佛平等心无亲无爱故。<a id="a-IR"></a>不即言一是一非。<a id="a-IS"></a>二以陀骠本业果熟故。<a id="a-IT"></a>过去迦葉佛时作知食人。<a id="a-IU"></a>时有一冢间比丘。<a id="a-IV"></a>是阿罗汉。<a id="a-IW"></a>仪容端政在路而行。<a id="a-IX"></a>有一女人见生染爱。<a id="a-IY"></a>随观不舍。<a id="a-IZ"></a>时主食人见其如是。<a id="a-Ia"></a>谓先与交通。<a id="a-Ib"></a>寻作是言。<a id="a-Ic"></a>是比丘必与此女人共作恶法。<a id="a-Id"></a>以谤贤圣故。<a id="a-Ie"></a>堕在地狱。<a id="a-If"></a>罪毕得出。<a id="a-Ig"></a>以本善业值佛得道。<a id="a-Ih"></a>残业力故。<a id="a-Ii"></a>受此恶报。<a id="a-Ij"></a>是弥多罗比丘尼自说作罪故。<a id="a-Ik"></a>应与灭羯磨。<a id="a-Il"></a>自言罪者。<a id="a-Im"></a>比丘比丘尼式叉摩尼沙弥沙弥尼。<a id="a-In"></a>自言作罪。<a id="a-Io"></a>若不改悔。<a id="a-Ip"></a>应与灭羯磨。<a id="a-Iq"></a>若不与灭羯磨。<a id="a-Ir"></a>但直尔驱出。<a id="a-Is"></a>若改悔者得偷兰遮。<a id="a-It"></a>若不改悔者突吉罗。<a id="a-Iu"></a>若比丘犯戒内烂。<a id="a-Iv"></a>举众共知。<a id="a-Iw"></a>不须自言。<a id="a-Ix"></a>直尔遣出。<a id="a-Iy"></a>若与羯磨使四远同闻。<a id="a-Iz"></a>折伏罪恶得作无过。<a id="a-J0"></a>凡五众自言作重罪。<a id="a-J1"></a>若一人前自说。<a id="a-J2"></a>若多人前说。<a id="a-J3"></a>尽应遣出。<a id="a-J4"></a>比丘比丘尼应现前。<a id="a-J5"></a>三众不现前。<a id="a-J6"></a>陀骠比丘与忆念毗尼。<a id="a-J7"></a>如七灭诤中。<a id="a-J8"></a>灭羯磨法者。<a id="a-J9"></a>不得众共作一切僧事百一羯磨。<a id="a-JA"></a>皆不得同众。<a id="a-JB"></a>众僧自恣腊面门腊。<a id="a-JC"></a>皆不得与。<a id="a-JD"></a>若死。<a id="a-JE"></a>众僧不得羯磨取物。<a id="a-JF"></a>应与所亲白衣。<a id="a-JG"></a>自不得从他受法。<a id="a-JH"></a>亦不得教前人法。<a id="a-JI"></a>不得受他礼拜供养。<a id="a-JJ"></a>说戒及一切羯磨。<a id="a-JK"></a>不得与欲清净。<a id="a-JL"></a>有三种人。<a id="a-JM"></a>必堕地狱罪。<a id="a-JN"></a>因诽谤故。<a id="a-JO"></a>兼说二人堕地狱罪。<a id="a-JP"></a>佛不欲面称人恶。<a id="a-JQ"></a>众中有此恶者。<a id="a-JR"></a>是故佛因事说过。<a id="a-JS"></a>令诸罪人摧伏恶心深心惭愧。<a id="a-JT"></a>夫人生世间。<a id="a-JU"></a>斧在口中生。<a id="a-JV"></a>此中佛自说本缘。<a id="a-JW"></a>过去不可计劫有佛出世。<a id="a-JX"></a>名阿梨罗。<a id="a-JY"></a>彼佛法中有兄弟二人。<a id="a-JZ"></a>出家作比丘。<a id="a-Ja"></a>兄坐禅故。<a id="a-Jb"></a>得阿罗汉三明六通。<a id="a-Jc"></a>弟学通三藏阐扬佛法。<a id="a-Jd"></a>时世四辈宗奉二人。<a id="a-Je"></a>但兄以圣道故。<a id="a-Jf"></a>利养偏胜。<a id="a-Jg"></a>时檀越持一端氎。<a id="a-Jh"></a>与兄不与弟。<a id="a-Ji"></a>凡饮食衣服病瘦医药。<a id="a-Jj"></a>皆偏不同。<a id="a-Jk"></a>其弟比丘生恼疾心。<a id="a-Jl"></a>欲毁害诽谤。<a id="a-Jm"></a>时檀越遣一女。<a id="a-Jn"></a>至三藏比丘所。<a id="a-Jo"></a>比丘语女言。<a id="a-Jp"></a>汝与我谤彼比丘。<a id="a-Jq"></a>女言。<a id="a-Jr"></a>此是圣人。<a id="a-Js"></a>云何谤之。<a id="a-Jt"></a>此比丘以种种方便诱惑其心。<a id="a-Ju"></a>女人即可之。<a id="a-Jv"></a>比丘言。<a id="a-Jw"></a>我当索取彼[疊*毛]。<a id="a-Jx"></a>持以与汝以证其罪。<a id="a-Jy"></a>但言。<a id="a-Jz"></a>与我行淫即索与之。<a id="a-K0"></a>女即还归家。<a id="a-K1"></a>问其意故。<a id="a-K2"></a>何以经久。<a id="a-K3"></a>即言。<a id="a-K4"></a>彼处比丘留我戏弄。<a id="a-K5"></a>是故经久。<a id="a-K6"></a>复言。<a id="a-K7"></a>与我此[疊*毛]。<a id="a-K8"></a>于时世人咸生疑惑。<a id="a-K9"></a>罗汉比丘。<a id="a-KA"></a>见此二人作大罪恶。<a id="a-KB"></a>即避异方。<a id="a-KC"></a>佛言。<a id="a-KD"></a>时弟比丘者。<a id="a-KE"></a>则我身是。<a id="a-KF"></a>女人者。<a id="a-KG"></a>孙陀利是。<a id="a-KH"></a>以我前世谤漏尽无学人故。<a id="a-KI"></a>今漏尽在无学地。<a id="a-KJ"></a>还被诽谤。<a id="a-KK"></a>与诸比丘结戒者。<a id="a-KL"></a>为法久住故。<a id="a-KM"></a>为止谤毁令梵行安乐住不妨读经行道故。<a id="a-KN"></a>此是共戒。<a id="a-KO"></a>比丘犯得僧残。<a id="a-KP"></a>比丘尼犯亦得僧残。<a id="a-KQ"></a>下三众犯得突吉罗。<a id="a-KR"></a>无根波罗夷者。<a id="a-KS"></a>无根谤有四种。<a id="a-KT"></a>一以无根波罗夷法谤得僧残。<a id="a-KU"></a>二以无根僧残谤得波逸提。<a id="a-KV"></a>三以无根出佛身血破僧谤得偷兰。<a id="a-KW"></a>四以无根波逸提谤得突吉罗。<a id="a-KX"></a>说他粗罪有三种。<a id="a-KY"></a>一说他波罗夷僧残。<a id="a-KZ"></a>得波逸提。<a id="a-Ka"></a>说他出佛身血破僧偷兰。<a id="a-Kb"></a>说波逸提突吉罗。<a id="a-Kc"></a>覆他粗罪有三种。<a id="a-Kd"></a>一覆藏他波罗夷僧残。<a id="a-Ke"></a>得波逸提。<a id="a-Kf"></a>二覆藏他出佛身血破僧偷兰遮。<a id="a-Kg"></a>覆波逸提突吉罗。<a id="a-Kh"></a>轻呵戒唯有一种。<a id="a-Ki"></a>轻呵五篇戒。<a id="a-Kj"></a>尽波逸提。<a id="a-Kk"></a>乃至轻呵最后一篇。<a id="a-Kl"></a>亦波逸提。<a id="a-Km"></a>无根谤。<a id="a-Kn"></a>说他粗罪。<a id="a-Ko"></a>轻呵戒。<a id="a-Kp"></a>是三事诤乱法故。<a id="a-Kq"></a>覆藏他粗罪。<a id="a-Kr"></a>匿藏罪恶染污佛法故。<a id="a-Ks"></a>复次无根谤说他粗罪。<a id="a-Kt"></a>妨废读经行道故。<a id="a-Ku"></a>轻呵戒。<a id="a-Kv"></a>破佛法身故。<a id="a-Kw"></a>覆粗罪。<a id="a-Kx"></a>令佛法不清净。<a id="a-Ky"></a>长养恶法故。<a id="a-Kz"></a>无根者。<a id="a-L0"></a>有三种根本。<a id="a-L1"></a>一见二闻三疑。<a id="a-L2"></a>依此三种。<a id="a-L3"></a>名为有根。<a id="a-L4"></a>不见不闻不疑。<a id="a-L5"></a>是名无根。<a id="a-L6"></a>云疑不成根。<a id="a-L7"></a>眼根者。<a id="a-L8"></a>必使清净无病。<a id="a-L9"></a>见事审谛可依可信。<a id="a-LA"></a>唯听肉眼不听天眼。<a id="a-LB"></a>以有天眼者不说人恶。<a id="a-LC"></a>复次若听天眼说过者。<a id="a-LD"></a>人谁无过。<a id="a-LE"></a>但有大小天眼。<a id="a-LF"></a>无往不见。<a id="a-LG"></a>若听说过者。<a id="a-LH"></a>则妨乱事多。<a id="a-LI"></a>耳根者。<a id="a-LJ"></a>必使清净无谬审谛可信。<a id="a-LK"></a>亦不可听天耳。<a id="a-LL"></a>事同天眼。<a id="a-LM"></a>疑不可依。<a id="a-LN"></a>若说罪过为说定相。<a id="a-LO"></a>疑者。<a id="a-LP"></a>非是决定。<a id="a-LQ"></a>或谓犯罪。<a id="a-LR"></a>或谓不犯或不可依。<a id="a-LS"></a>故不得为根。</p>
  <h2 id="aLT">第十破僧戒</h2>
  <p id="aLU">破僧轮破羯磨僧。<a id="a-LV"></a>有何差别。<a id="a-LW"></a>答曰。<a id="a-LX"></a>有种种差别。<a id="a-LY"></a>破僧轮破羯磨僧。<a id="a-LZ"></a>俱偷兰遮。<a id="a-La"></a>而破僧轮。<a id="a-Lb"></a>犯逆罪偷兰遮不可忏。<a id="a-Lc"></a>破羯磨僧。<a id="a-Ld"></a>犯非逆罪可忏。<a id="a-Le"></a>偷兰遮。<a id="a-Lf"></a>复次破僧轮。<a id="a-Lg"></a>入阿鼻狱受罪一劫。<a id="a-Lh"></a>破羯磨僧。<a id="a-Li"></a>不堕阿鼻狱。<a id="a-Lj"></a>复次破僧轮下至九人。<a id="a-Lk"></a>破羯磨僧下至八人。<a id="a-Ll"></a>复次破僧轮。<a id="a-Lm"></a>一人自称作佛。<a id="a-Ln"></a>破羯磨僧。<a id="a-Lo"></a>不自称作佛。<a id="a-Lp"></a>复次破僧轮。<a id="a-Lq"></a>界内界外一切尽破。<a id="a-Lr"></a>破羯磨僧。<a id="a-Ls"></a>要在界内别作羯磨。<a id="a-Lt"></a>复次破僧轮。<a id="a-Lu"></a>必男子。<a id="a-Lv"></a>破羯磨僧。<a id="a-Lw"></a>男子女人二俱能破。<a id="a-Lx"></a>复次破僧轮。<a id="a-Ly"></a>破俗谛僧。<a id="a-Lz"></a>破羯磨僧。<a id="a-M0"></a>俗谛僧第一义谛僧二俱能破。<a id="a-M1"></a>复次破僧轮。<a id="a-M2"></a>但破阎浮提。<a id="a-M3"></a>破羯磨僧。<a id="a-M4"></a>通三天下。<a id="a-M5"></a>调达以五法诱诸年少比丘。<a id="a-M6"></a>令生异见。<a id="a-M7"></a>破僧之要。<a id="a-M8"></a>以五法为根本。<a id="a-M9"></a>问曰。<a id="a-MA"></a>此五法佛常自赞叹。<a id="a-MB"></a>何故名为非法。<a id="a-MC"></a>答曰。<a id="a-MD"></a>佛所以赞叹者云。<a id="a-ME"></a>四圣种能得八圣道成沙门四果。<a id="a-MF"></a>今调达倒说云。<a id="a-MG"></a>八圣道趣向泥洹反更迟难。<a id="a-MH"></a>修行五法以求解脱其道甚速。<a id="a-MI"></a>是故说为非法。<a id="a-MJ"></a>非法说法者。<a id="a-MK"></a>五法非法说是法。<a id="a-ML"></a>法说非法者。<a id="a-MM"></a>八圣道是法说言非法。<a id="a-MN"></a>非律说律者。<a id="a-MO"></a>五法非律。<a id="a-MP"></a>说言是律。<a id="a-MQ"></a>律说非律者。<a id="a-MR"></a>八圣道是律。<a id="a-MS"></a>说言非律。<a id="a-MT"></a>非犯说犯者。<a id="a-MU"></a>佛不制心戒。<a id="a-MV"></a>而说心起三毒即是犯戒。<a id="a-MW"></a>犯说非犯者。<a id="a-MX"></a>不制剃发剪爪佛说犯戒。<a id="a-MY"></a>而言爪发有命。<a id="a-MZ"></a>有不剃剪不。<a id="a-Ma"></a>犯轻说重。<a id="a-Mb"></a>如优钵罗龙。<a id="a-Mc"></a>以摘树叶故。<a id="a-Md"></a>罪不可忏。<a id="a-Me"></a>因此便言。<a id="a-Mf"></a>杀草木者。<a id="a-Mg"></a>一切是重。<a id="a-Mh"></a>重说轻者。<a id="a-Mi"></a>见须提那达尼吒等以先作故不得重罪。<a id="a-Mj"></a>便言。<a id="a-Mk"></a>淫欲盗是轻。<a id="a-Ml"></a>有残说无残者。<a id="a-Mm"></a>下四篇戒。<a id="a-Mn"></a>犯则有残。<a id="a-Mo"></a>而说言无残。<a id="a-Mp"></a>无残说有残者。<a id="a-Mq"></a>四重犯则无残。<a id="a-Mr"></a>而说有残。<a id="a-Ms"></a>常所说法说非常所说法者。<a id="a-Mt"></a>八圣道是常所用法。<a id="a-Mu"></a>而说非是常所用法。<a id="a-Mv"></a>非常所用法说是常所用法者。<a id="a-Mw"></a>五法是非常所用法。<a id="a-Mx"></a>而说是常所用法。<a id="a-My"></a>四禁是轻余篇言重。<a id="a-Mz"></a>此是非教。<a id="a-N0"></a>而说是教。<a id="a-N1"></a>四禁是重。<a id="a-N2"></a>余篇是轻此是正教。<a id="a-N3"></a>而说非教。</p>
 </body>
</html>