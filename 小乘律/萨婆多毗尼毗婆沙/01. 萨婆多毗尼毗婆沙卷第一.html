<!doctype html>
<html id="z3IBVC9sK" data-ver="1551">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘律">
  <meta period="unknown">
 </head>
 <body>
  <h1 id="a1">萨婆多毗尼毗婆沙卷第一</h1>
  <p id="a2">佛陀者。<a id="a-3"></a>秦言觉。<a id="a-4"></a>觉了一切法相故。<a id="a-5"></a>复次一切众生长眠三界。<a id="a-6"></a>佛道眼既开自觉觉彼。<a id="a-7"></a>故名为觉。<a id="a-8"></a>佛于一切法。<a id="a-9"></a>能一切知能得一切说。<a id="a-A"></a>问曰。<a id="a-B"></a>佛云何一切说。<a id="a-C"></a>为应时适会随宜说耶。<a id="a-D"></a>为部党相从而说法耶。<a id="a-E"></a>答曰。<a id="a-F"></a>佛随物适时说一切法。<a id="a-G"></a>后诸集法藏弟子以类撰之。<a id="a-H"></a>佛或时为诸弟子制戒轻重有残无残。<a id="a-I"></a>撰为律藏。<a id="a-J"></a>或时说因果相生诸结诸使及以业相。<a id="a-K"></a>集为阿毗昙藏。<a id="a-L"></a>为诸天世人随时说法。<a id="a-M"></a>集为增一。<a id="a-N"></a>是劝化人所习。<a id="a-O"></a>为利根众生说诸深义。<a id="a-P"></a>名中阿含。<a id="a-Q"></a>是学问者所习。<a id="a-R"></a>说种种随禅法。<a id="a-S"></a>是杂阿含。<a id="a-T"></a>是坐禅人所习。<a id="a-U"></a>破诸外道。<a id="a-V"></a>是长阿含。<a id="a-W"></a>问曰。<a id="a-X"></a>佛若一切说者。<a id="a-Y"></a>有经云。<a id="a-Z"></a>佛坐一树下捉一枝叶。<a id="a-a"></a>问弟子曰。<a id="a-b"></a>此枝叶多树上叶多。<a id="a-c"></a>白佛言。<a id="a-d"></a>树上叶多。<a id="a-e"></a>佛言。<a id="a-f"></a>我所知法如树上叶。<a id="a-g"></a>我所说法如手中叶。<a id="a-h"></a>云何言佛一切说耶。<a id="a-i"></a>答曰。<a id="a-j"></a>有别相一切总相一切。<a id="a-k"></a>今言别相一切。<a id="a-l"></a>有言。<a id="a-m"></a>佛能一切说。<a id="a-n"></a>但众生不能一切尽受。<a id="a-o"></a>佛非不能说有言。<a id="a-p"></a>应云一切知直云说也。<a id="a-q"></a>不得言一切说。<a id="a-r"></a>问曰。<a id="a-s"></a>若佛知而能说。<a id="a-t"></a>声闻辟支佛亦知而能说。<a id="a-u"></a>何不称佛耶。<a id="a-v"></a>答曰。<a id="a-w"></a>不尔。<a id="a-x"></a>佛知说俱尽。<a id="a-y"></a>声闻辟支佛知说。<a id="a-z"></a>于法有所不尽。<a id="a-10"></a>复次佛解一切法尽能作名。<a id="a-11"></a>二乘不能。<a id="a-12"></a>复次佛得无边法能无边说。<a id="a-13"></a>二乘不能。<a id="a-14"></a>复次有共不共。<a id="a-15"></a>声闻辟支佛所得共。<a id="a-16"></a>佛所得不共。<a id="a-17"></a>小乘所得三乘同知。<a id="a-18"></a>中乘所得二乘共知。<a id="a-19"></a>唯佛所得二乘不知独佛自知。<a id="a-1A"></a>复次函大盖亦大。<a id="a-1B"></a>法相无边。<a id="a-1C"></a>佛以无边智。<a id="a-1D"></a>知彼无边法。<a id="a-1E"></a>二乘智有边故。<a id="a-1F"></a>不称知法相。<a id="a-1G"></a>复次有根有义。<a id="a-1H"></a>根者。<a id="a-1I"></a>慧根。<a id="a-1J"></a>义者。<a id="a-1K"></a>慧所缘法。<a id="a-1L"></a>佛根义俱满。<a id="a-1M"></a>慧所缘法无所不尽。<a id="a-1N"></a>二乘根义二俱不满。<a id="a-1O"></a>复次佛得如实智名。<a id="a-1P"></a>于一切法相如实了故。<a id="a-1Q"></a>二乘知法不尽深底。<a id="a-1R"></a>兼有所不周。<a id="a-1S"></a>是以不得称如实知。<a id="a-1T"></a>以是种种义故。<a id="a-1U"></a>二乘不得称佛陀。<a id="a-1V"></a>婆佉婆者。<a id="a-1W"></a>不可以音转。<a id="a-1X"></a>可以义解义。<a id="a-1Y"></a>云世尊。<a id="a-1Z"></a>以能知一切对治法故。<a id="a-1a"></a>复次世法言音不同。<a id="a-1b"></a>世人自不相解。<a id="a-1c"></a>佛悉知之。<a id="a-1d"></a>故云世尊。<a id="a-1e"></a>复次勒比丘。<a id="a-1f"></a>亦云凡二乘。<a id="a-1g"></a>凡夫自说得法。<a id="a-1h"></a>或乐静默或入禅定。<a id="a-1i"></a>或以余缘。<a id="a-1j"></a>或秘惜不说。<a id="a-1k"></a>佛所得法。<a id="a-1l"></a>以慈悲力故。<a id="a-1m"></a>乐为他故。<a id="a-1n"></a>复次云已破三毒故。<a id="a-1o"></a>得称世尊。<a id="a-1p"></a>问曰。<a id="a-1q"></a>二乘亦破三毒。<a id="a-1r"></a>何不名世尊耶。<a id="a-1s"></a>答曰。<a id="a-1t"></a>不尔。<a id="a-1u"></a>二乘有退。<a id="a-1v"></a>佛不退故。<a id="a-1w"></a>退有三种。<a id="a-1x"></a>果退不果退所用退。<a id="a-1y"></a>果退者。<a id="a-1z"></a>小乘三果退。<a id="a-20"></a>下果不退。<a id="a-21"></a>中乘二种。<a id="a-22"></a>若百劫习行成辟支佛不退。<a id="a-23"></a>若本是小乘三果作辟支佛。<a id="a-24"></a>则果有退。<a id="a-25"></a>佛果不退。<a id="a-26"></a>不果退者。<a id="a-27"></a>若向三乘人未得而退。<a id="a-28"></a>若比丘修三业懈堕不进。<a id="a-29"></a>凡所修习退而不勤。<a id="a-2A"></a>名不果退也。<a id="a-2B"></a>所用退者。<a id="a-2C"></a>凡有所得法不现前用。<a id="a-2D"></a>如佛十力小乘十智。<a id="a-2E"></a>用一余则不用。<a id="a-2F"></a>如诵十万言经。<a id="a-2G"></a>若不诵时。<a id="a-2H"></a>尽名所用退也。<a id="a-2I"></a>小乘不果退。<a id="a-2J"></a>中乘亦有不果退。<a id="a-2K"></a>佛无不果退。<a id="a-2L"></a>于一切行中无不勤故。<a id="a-2M"></a>二乘有所用退也。<a id="a-2N"></a>佛则不定。<a id="a-2O"></a>又云佛十力中用一不用九。<a id="a-2P"></a>故名退也。<a id="a-2Q"></a>又云无不用退。<a id="a-2R"></a>如诵二十万言经。<a id="a-2S"></a>凡人力劣故。<a id="a-2T"></a>或一日二日诵讫。<a id="a-2U"></a>佛能即时诵讫。<a id="a-2V"></a>十力亦尔。<a id="a-2W"></a>用能即用无障碍故。<a id="a-2X"></a>无不用退。<a id="a-2Y"></a>又云佛无不用退。<a id="a-2Z"></a>如着泥洹僧时。<a id="a-2a"></a>不直尔着。<a id="a-2b"></a>如凡人法。<a id="a-2c"></a>皆为利众生故。<a id="a-2d"></a>凡所用法。<a id="a-2e"></a>有益则用无益则不用。<a id="a-2f"></a>非不能用故。<a id="a-2g"></a>无不用退也。<a id="a-2h"></a>虽各有所解。<a id="a-2i"></a>而云不可定也。<a id="a-2j"></a>佛意不可思议。<a id="a-2k"></a>问曰。<a id="a-2l"></a>小乘何故三果退下果不退。<a id="a-2m"></a>答曰。<a id="a-2n"></a>三果以曾得故退。<a id="a-2o"></a>下果未曾得故不退。<a id="a-2p"></a>如人饥得美食久则不忘。<a id="a-2q"></a>此义亦尔。<a id="a-2r"></a>又云。<a id="a-2s"></a>下果忍作无碍道智。<a id="a-2t"></a>作解脱道。<a id="a-2u"></a>三果智作无碍道智。<a id="a-2v"></a>作解脱道故退。<a id="a-2w"></a>又云。<a id="a-2x"></a>见谛道无退。<a id="a-2y"></a>思惟道有退。<a id="a-2z"></a>净不净想断结故。<a id="a-30"></a>思惟道有逼迫。<a id="a-31"></a>见谛道无逼迫。<a id="a-32"></a>见缔结见理。<a id="a-33"></a>思惟生故逼迫不退也。<a id="a-34"></a>有云。<a id="a-35"></a>见谛智力强。<a id="a-36"></a>如大梁镇物。<a id="a-37"></a>思惟智弱故退也。<a id="a-38"></a>有云。<a id="a-39"></a>见谛欲界忍智二心。<a id="a-3A"></a>能断九品。<a id="a-3B"></a>上界忍智二心。<a id="a-3C"></a>断七十二品。<a id="a-3D"></a>结尽无色界故不退也。<a id="a-3E"></a>以是义故独名世尊也。<a id="a-3F"></a>复次佛习气尽。<a id="a-3G"></a>二乘习气不尽。<a id="a-3H"></a>如牛齝比丘常作牛齝。<a id="a-3I"></a>以世世牛中来故。<a id="a-3J"></a>如一比丘。<a id="a-3K"></a>虽得漏尽而常以镜自照。<a id="a-3L"></a>以世世从淫女中来故。<a id="a-3M"></a>如一比丘常跳棚踯阁。<a id="a-3N"></a>以世世猕猴中来故。<a id="a-3O"></a>不得名世尊。<a id="a-3P"></a>凡言如是我闻者。<a id="a-3Q"></a>佛在世时言我闻为是灭后。<a id="a-3R"></a>答曰。<a id="a-3S"></a>佛自说法何由言闻。<a id="a-3T"></a>是灭后也。<a id="a-3U"></a>撰法藏者言我闻。<a id="a-3V"></a>佛二十年中说法。<a id="a-3W"></a>阿难不闻何得言我闻。<a id="a-3X"></a>答曰。<a id="a-3Y"></a>云诸天语阿难。<a id="a-3Z"></a>有云。<a id="a-3a"></a>佛入世俗心令阿难知。<a id="a-3b"></a>有云。<a id="a-3c"></a>从诸比丘边闻。<a id="a-3d"></a>有云。<a id="a-3e"></a>阿难从佛请愿。<a id="a-3f"></a>愿佛莫与我故衣。<a id="a-3g"></a>莫令人请我食。<a id="a-3h"></a>我为求法恭敬佛故。<a id="a-3i"></a>侍佛所须不为衣食。<a id="a-3j"></a>诸比丘晨暮二时得见世尊。<a id="a-3k"></a>莫令我尔。<a id="a-3l"></a>令我欲见便见。<a id="a-3m"></a>有佛二十年中所说法。<a id="a-3n"></a>尽为我说。<a id="a-3o"></a>问曰。<a id="a-3p"></a>二十年中所说多。<a id="a-3q"></a>何由可说。<a id="a-3r"></a>答曰。<a id="a-3s"></a>善巧方便能于一句法中演无量法。<a id="a-3t"></a>能以无量法为一句。<a id="a-3u"></a>佛粗示其端绪。<a id="a-3v"></a>阿难尽得。<a id="a-3w"></a>以智速利强持力故。<a id="a-3x"></a>八万法藏者。<a id="a-3y"></a>又云。<a id="a-3z"></a>如树根须枝叶多。<a id="a-40"></a>名为一树。<a id="a-41"></a>佛为一众生始终说法。<a id="a-42"></a>名为一藏。<a id="a-43"></a>如是八万。<a id="a-44"></a>有云。<a id="a-45"></a>佛一坐说法。<a id="a-46"></a>名为一藏。<a id="a-47"></a>如是八万。<a id="a-48"></a>有云。<a id="a-49"></a>十六字为半偈。<a id="a-4A"></a>三十二字为一偈。<a id="a-4B"></a>如是八万。<a id="a-4C"></a>有长短偈。<a id="a-4D"></a>三十二字为一偈。<a id="a-4E"></a>如是八万。<a id="a-4F"></a>有云。<a id="a-4G"></a>如半月说戒。<a id="a-4H"></a>为一藏。<a id="a-4I"></a>如是八万。<a id="a-4J"></a>有云。<a id="a-4K"></a>佛自说六万六千偈。<a id="a-4L"></a>为一藏。<a id="a-4M"></a>如是八万。<a id="a-4N"></a>有云。<a id="a-4O"></a>佛说尘劳有八万。<a id="a-4P"></a>法药亦有八万。<a id="a-4Q"></a>名八万法藏。<a id="a-4R"></a>问曰。<a id="a-4S"></a>契经阿毗昙不以佛在初。<a id="a-4T"></a>独律诵以佛在初。<a id="a-4U"></a>答曰。<a id="a-4V"></a>以胜故。<a id="a-4W"></a>秘故。<a id="a-4X"></a>佛独制故。<a id="a-4Y"></a>如契经中。<a id="a-4Z"></a>诸弟子说法。<a id="a-4a"></a>有时如释提桓因。<a id="a-4b"></a>自说布施为第一。<a id="a-4c"></a>何以故。<a id="a-4d"></a>我以施故。<a id="a-4e"></a>得为天王。<a id="a-4f"></a>所愿如意。<a id="a-4g"></a>佛言。<a id="a-4h"></a>如是。<a id="a-4i"></a>有时化作化佛。<a id="a-4j"></a>化佛说法。<a id="a-4k"></a>律则不尔。<a id="a-4l"></a>一切佛说。<a id="a-4m"></a>是故以佛在初。<a id="a-4n"></a>有如契经随处随决。<a id="a-4o"></a>律则不尔。<a id="a-4p"></a>若屋中有事不得即结。<a id="a-4q"></a>必当出外。<a id="a-4r"></a>若白衣边有事。<a id="a-4s"></a>必在众结。<a id="a-4t"></a>若聚落中有事。<a id="a-4u"></a>亦在众结。<a id="a-4v"></a>若于五众边有事。<a id="a-4w"></a>必当比丘比丘尼边结。<a id="a-4x"></a>是以佛在初。<a id="a-4y"></a>毗耶离者。<a id="a-4z"></a>或有国以王为名。<a id="a-50"></a>或以地为称。<a id="a-51"></a>或以城为号。<a id="a-52"></a>此国以龙名目。<a id="a-53"></a>迦兰陀聚落者。<a id="a-54"></a>以鸟名之。<a id="a-55"></a>有云。<a id="a-56"></a>聚落主名。<a id="a-57"></a>须提那者。<a id="a-58"></a>父母求请神祇得故。<a id="a-59"></a>名曰求得。<a id="a-5A"></a>富贵者。<a id="a-5B"></a>富有二种。<a id="a-5C"></a>一众生类。<a id="a-5D"></a>二非众生类。<a id="a-5E"></a>非众生类者。<a id="a-5F"></a>多有金银七宝仓库财帛田畴舍宅。<a id="a-5G"></a>众生类者。<a id="a-5H"></a>奴婢仆使象马牛羊村落封邑。<a id="a-5I"></a>故名富。<a id="a-5J"></a>贵者。<a id="a-5K"></a>或为村主。<a id="a-5L"></a>或有德美人所宗重。<a id="a-5M"></a>故言贵也。<a id="a-5N"></a>多财种种成就。<a id="a-5O"></a>自归三宝受三归法。<a id="a-5P"></a>问曰。<a id="a-5Q"></a>三归以何为性。<a id="a-5R"></a>有论者。<a id="a-5S"></a>言三归是教无教性。<a id="a-5T"></a>受三归时。<a id="a-5U"></a>胡跪合掌口说三归。<a id="a-5V"></a>是名身口教。<a id="a-5W"></a>若淳重心有身口无教。<a id="a-5X"></a>是谓教无教也。<a id="a-5Y"></a>有云。<a id="a-5Z"></a>三归是三业性身口意业。<a id="a-5a"></a>有云。<a id="a-5b"></a>三归是善五阴。<a id="a-5c"></a>以众生善五阴为三归。<a id="a-5d"></a>以三宝为所归。<a id="a-5e"></a>所归以救护为义。<a id="a-5f"></a>譬如有人有罪于王。<a id="a-5g"></a>投向异国以求救护异国王言。<a id="a-5h"></a>汝求无畏者。<a id="a-5i"></a>莫出我境界。<a id="a-5j"></a>莫违我教。<a id="a-5k"></a>必相救护。<a id="a-5l"></a>众生亦尔。<a id="a-5m"></a>系属于魔有生死过罪。<a id="a-5n"></a>归向三宝以求救护。<a id="a-5o"></a>若诚心三宝更无异向。<a id="a-5p"></a>不违佛教。<a id="a-5q"></a>于魔邪恶无如之何。<a id="a-5r"></a>如昔有一鸽为鹰所追。<a id="a-5s"></a>入舍利弗影战惧不安。<a id="a-5t"></a>移入佛影泰然不怖。<a id="a-5u"></a>大海可移此鸽不动。<a id="a-5v"></a>所以尔者。<a id="a-5w"></a>佛有大慈大悲。<a id="a-5x"></a>舍利弗无大慈大悲。<a id="a-5y"></a>佛习气尽。<a id="a-5z"></a>舍利弗习气未尽。<a id="a-60"></a>佛三阿僧祇劫修菩萨行。<a id="a-61"></a>舍利弗六十劫中修习苦行。<a id="a-62"></a>以是因缘鸽入舍利弗影中。<a id="a-63"></a>犹有怖畏。<a id="a-64"></a>入佛影中而无怖畏。<a id="a-65"></a>问曰。<a id="a-66"></a>若归向三宝能除罪过息怖畏者。<a id="a-67"></a>提婆达多亦归依三宝。<a id="a-68"></a>以信出家受具足戒。<a id="a-69"></a>而犯三逆堕阿鼻狱。<a id="a-6A"></a>答曰。<a id="a-6B"></a>凡救护者。<a id="a-6C"></a>救可救者。<a id="a-6D"></a>提婆达多罪恶深大。<a id="a-6E"></a>兼是定业。<a id="a-6F"></a>是故叵救。<a id="a-6G"></a>问曰。<a id="a-6H"></a>若有大罪佛不能救。<a id="a-6I"></a>若无罪者不须佛救。<a id="a-6J"></a>云何三宝能有救护。<a id="a-6K"></a>答曰。<a id="a-6L"></a>提婆达多虽归三宝。<a id="a-6M"></a>心不真实。<a id="a-6N"></a>三归不满。<a id="a-6O"></a>常求利养名闻。<a id="a-6P"></a>自号一切智人。<a id="a-6Q"></a>与佛共竞。<a id="a-6R"></a>以是因缘。<a id="a-6S"></a>三宝虽有大力。<a id="a-6T"></a>不能救也。<a id="a-6U"></a>如阿阇世王。<a id="a-6V"></a>虽有逆罪应入阿鼻狱。<a id="a-6W"></a>以诚心向佛故。<a id="a-6X"></a>灭阿鼻罪入黑绳地狱。<a id="a-6Y"></a>如人中七日重罪即尽。<a id="a-6Z"></a>是谓三宝救护力也。<a id="a-6a"></a>问曰。<a id="a-6b"></a>若调达罪不可救者。<a id="a-6c"></a>又经云。<a id="a-6d"></a>若人归依佛者。<a id="a-6e"></a>不堕三恶道。<a id="a-6f"></a>是义云何。<a id="a-6g"></a>答曰。<a id="a-6h"></a>调达以归三宝故。<a id="a-6i"></a>虽入阿鼻狱。<a id="a-6j"></a>受苦轻微。<a id="a-6k"></a>亦时得暂息。<a id="a-6l"></a>有如人在山林旷野怖畏之处。<a id="a-6m"></a>若念佛功德怖畏即灭。<a id="a-6n"></a>是故归依三宝。<a id="a-6o"></a>救护不虚也。<a id="a-6p"></a>三宝于四谛中。<a id="a-6q"></a>何谛所摄。<a id="a-6r"></a>于二十二根中。<a id="a-6s"></a>何根所摄。<a id="a-6t"></a>于十八界中。<a id="a-6u"></a>何界所摄。<a id="a-6v"></a>十二入中。<a id="a-6w"></a>何入所摄。<a id="a-6x"></a>于五阴中。<a id="a-6y"></a>何阴所摄。<a id="a-6z"></a>三宝于四谛中。<a id="a-70"></a>二谛所摄。<a id="a-71"></a>根中三根所摄。<a id="a-72"></a>未知根已知根无知根。<a id="a-73"></a>十八界中三界所摄。<a id="a-74"></a>意界意识界法界。<a id="a-75"></a>十二入中意入法入所摄。<a id="a-76"></a>五阴中无漏五阴所摄。<a id="a-77"></a>佛宝于四谛中。<a id="a-78"></a>道谛少入。<a id="a-79"></a>法宝于四谛中。<a id="a-7A"></a>尽谛所摄。<a id="a-7B"></a>僧宝于四谛中。<a id="a-7C"></a>道谛少入。<a id="a-7D"></a>佛宝于二十二根中。<a id="a-7E"></a>无知根所摄。<a id="a-7F"></a>法宝是尽谛无为故。<a id="a-7G"></a>非根所摄。<a id="a-7H"></a>僧宝二十二根中。<a id="a-7I"></a>三无漏根所摄。<a id="a-7J"></a>佛宝于十八界中。<a id="a-7K"></a>意界意识界法界少入。<a id="a-7L"></a>十二入中意入法入少入。<a id="a-7M"></a>五阴中无漏五阴少入。<a id="a-7N"></a>法宝于十八界中。<a id="a-7O"></a>法界少入。<a id="a-7P"></a>十二入中法入少入。<a id="a-7Q"></a>法宝非五阴所摄也。<a id="a-7R"></a>阴是有为。<a id="a-7S"></a>法宝是无为故。<a id="a-7T"></a>僧宝于十八界中。<a id="a-7U"></a>意识界法界少入。<a id="a-7V"></a>十二入中意入法入少入。<a id="a-7W"></a>五阴中无漏五阴少入。<a id="a-7X"></a>问曰。<a id="a-7Y"></a>归依佛者。<a id="a-7Z"></a>为归依释迦文佛。<a id="a-7a"></a>为归依三世佛耶。<a id="a-7b"></a>答曰。<a id="a-7c"></a>归依三世佛。<a id="a-7d"></a>以法身同故。<a id="a-7e"></a>若归依一佛。<a id="a-7f"></a>则是归依三世诸佛。<a id="a-7g"></a>以佛无异故。<a id="a-7h"></a>又云。<a id="a-7i"></a>若归依三世诸佛者。<a id="a-7j"></a>有诸天自说。<a id="a-7k"></a>我是迦葉佛弟子。<a id="a-7l"></a>我拘留孙佛弟子。<a id="a-7m"></a>如是七佛中。<a id="a-7n"></a>各称我是某佛弟子。<a id="a-7o"></a>以是因缘。<a id="a-7p"></a>正应归依一佛。<a id="a-7q"></a>不应三世佛也。<a id="a-7r"></a>又云不应尔也。<a id="a-7s"></a>何以故。<a id="a-7t"></a>如毗沙门经说。<a id="a-7u"></a>毗沙门王归依三宝。<a id="a-7v"></a>归依过去未来现在佛。<a id="a-7w"></a>以是义故。<a id="a-7x"></a>应归依三世诸佛。<a id="a-7y"></a>问曰。<a id="a-7z"></a>若尔者如诸天各称某甲佛弟子。<a id="a-80"></a>此义云何。<a id="a-81"></a>答曰。<a id="a-82"></a>诸天所说何足以定实义。<a id="a-83"></a>有诸天各称一佛为师。<a id="a-84"></a>亦归依三世诸佛。<a id="a-85"></a>直以一佛为证耳。<a id="a-86"></a>问曰。<a id="a-87"></a>何所归依名为归佛。<a id="a-88"></a>答曰。<a id="a-89"></a>归依语回转。<a id="a-8A"></a>一切智无学功德。<a id="a-8B"></a>问曰。<a id="a-8C"></a>为归依色身归依法身耶。<a id="a-8D"></a>答曰。<a id="a-8E"></a>归依法身。<a id="a-8F"></a>不归依色身。<a id="a-8G"></a>不以色身为佛故也。<a id="a-8H"></a>问曰。<a id="a-8I"></a>若色身非佛者。<a id="a-8J"></a>何以出佛身血而得逆罪。<a id="a-8K"></a>答曰。<a id="a-8L"></a>以色身是法身器故。<a id="a-8M"></a>法身所依故。<a id="a-8N"></a>若害色身则得逆罪。<a id="a-8O"></a>不以色身是佛故得逆罪也。<a id="a-8P"></a>归依法者。<a id="a-8Q"></a>何所归依名归依法。<a id="a-8R"></a>答曰。<a id="a-8S"></a>归依语回转。<a id="a-8T"></a>断欲无欲尽谛涅槃。<a id="a-8U"></a>是名归依法也。<a id="a-8V"></a>问曰。<a id="a-8W"></a>为归依自身尽处他身尽处。<a id="a-8X"></a>答曰。<a id="a-8Y"></a>归依自身尽处。<a id="a-8Z"></a>亦他身尽处。<a id="a-8a"></a>是归依法。<a id="a-8b"></a>问曰。<a id="a-8c"></a>若归依僧者。<a id="a-8d"></a>何所归依。<a id="a-8e"></a>答曰。<a id="a-8f"></a>归依语回转。<a id="a-8g"></a>良祐福田声闻学无学功德。<a id="a-8h"></a>是名归依僧。<a id="a-8i"></a>问曰。<a id="a-8j"></a>为归依俗谛僧。<a id="a-8k"></a>为归依第一义谛僧。<a id="a-8l"></a>若归依第一义谛僧者。<a id="a-8m"></a>佛与提谓波利受三自归。<a id="a-8n"></a>不应言未来有僧。<a id="a-8o"></a>汝应归依第一义谛僧。<a id="a-8p"></a>常在世间故。<a id="a-8q"></a>答曰。<a id="a-8r"></a>以俗谛僧是第一义谛僧所依。<a id="a-8s"></a>故言未来有僧汝应归依。<a id="a-8t"></a>有欲尊重俗谛僧故如是说。<a id="a-8u"></a>佛自说一切诸众中佛众为第一。<a id="a-8v"></a>譬如从乳出酪从酪出酥从酥出醍醐。<a id="a-8w"></a>醍醐于中最胜最妙。<a id="a-8x"></a>最为第一。<a id="a-8y"></a>佛弟子众亦复如是。<a id="a-8z"></a>若有众僧集会。<a id="a-90"></a>是中必有四向四得无上福田。<a id="a-91"></a>于一切九十六种中最尊最上。<a id="a-92"></a>无能及者。<a id="a-93"></a>是故言未来有僧汝应归依。<a id="a-94"></a>不伤正义也。<a id="a-95"></a>问曰。<a id="a-96"></a>佛亦是法。<a id="a-97"></a>法亦是佛。<a id="a-98"></a>僧亦是法。<a id="a-99"></a>正是一法。<a id="a-9A"></a>有何差别。<a id="a-9B"></a>答曰。<a id="a-9C"></a>虽是一法。<a id="a-9D"></a>以义而言有种种差别。<a id="a-9E"></a>以三宝而言无师大智及无学地一切功德。<a id="a-9F"></a>是谓佛宝。<a id="a-9G"></a>尽谛无为。<a id="a-9H"></a>是谓法宝。<a id="a-9I"></a>声闻学无学功德智慧。<a id="a-9J"></a>是谓僧宝。<a id="a-9K"></a>以法而言无师无学法。<a id="a-9L"></a>是谓佛宝。<a id="a-9M"></a>尽谛无为非学非无学法。<a id="a-9N"></a>是名法宝。<a id="a-9O"></a>声闻学无学法。<a id="a-9P"></a>是名僧宝。<a id="a-9Q"></a>以根而言。<a id="a-9R"></a>佛是无知根。<a id="a-9S"></a>法宝非根法也。<a id="a-9T"></a>僧是三无漏根。<a id="a-9U"></a>以谛而言。<a id="a-9V"></a>佛是道谛少入。<a id="a-9W"></a>法宝是灭谛。<a id="a-9X"></a>僧是道谛少入。<a id="a-9Y"></a>以沙门果而言佛是沙门。<a id="a-9Z"></a>法宝是沙门果。<a id="a-9a"></a>僧是沙门。<a id="a-9b"></a>法宝是沙门果。<a id="a-9c"></a>以婆罗门而言。<a id="a-9d"></a>佛是婆罗门。<a id="a-9e"></a>法宝是婆罗门果。<a id="a-9f"></a>僧是婆罗门。<a id="a-9g"></a>法宝是婆罗门果。<a id="a-9h"></a>以梵行而言。<a id="a-9i"></a>佛是梵行。<a id="a-9j"></a>法宝是梵行果。<a id="a-9k"></a>僧是梵行。<a id="a-9l"></a>法宝是梵行果。<a id="a-9m"></a>以因果而言。<a id="a-9n"></a>佛是因。<a id="a-9o"></a>法宝是果。<a id="a-9p"></a>僧是因。<a id="a-9q"></a>法宝是果。<a id="a-9r"></a>以道果而言。<a id="a-9s"></a>佛是道。<a id="a-9t"></a>法宝是道果。<a id="a-9u"></a>僧是道。<a id="a-9v"></a>法宝是道果。<a id="a-9w"></a>佛以法为师。<a id="a-9x"></a>佛从法生。<a id="a-9y"></a>法是佛母。<a id="a-9z"></a>佛依法生。<a id="a-A0"></a>问曰。<a id="a-A1"></a>佛若以法为师者。<a id="a-A2"></a>于三宝中何不以法为初。<a id="a-A3"></a>答曰。<a id="a-A4"></a>法虽是佛师。<a id="a-A5"></a>而法非佛不弘。<a id="a-A6"></a>所谓道弘由人也。<a id="a-A7"></a>是以佛在初。<a id="a-A8"></a>问曰。<a id="a-A9"></a>若受三归。<a id="a-AA"></a>或时先称法宝后称佛者。<a id="a-AB"></a>成三归不。<a id="a-AC"></a>答曰。<a id="a-AD"></a>若无所晓知说不次第者。<a id="a-AE"></a>自不得罪。<a id="a-AF"></a>得成三归。<a id="a-AG"></a>若有所解故倒说者。<a id="a-AH"></a>得突吉罗。<a id="a-AI"></a>亦不成三归。<a id="a-AJ"></a>问曰。<a id="a-AK"></a>若称佛及法不称僧者。<a id="a-AL"></a>成三归不。<a id="a-AM"></a>若称法僧不称佛宝。<a id="a-AN"></a>成三归不。<a id="a-AO"></a>若称佛僧不称法宝。<a id="a-AP"></a>成三归不。<a id="a-AQ"></a>答曰。<a id="a-AR"></a>不成三归。<a id="a-AS"></a>问曰。<a id="a-AT"></a>若不受三归。<a id="a-AU"></a>得五戒不。<a id="a-AV"></a>若不受三归。<a id="a-AW"></a>得八斋不。<a id="a-AX"></a>若不受三归。<a id="a-AY"></a>得十戒不。<a id="a-AZ"></a>若不白四羯磨。<a id="a-Aa"></a>得具戒不。<a id="a-Ab"></a>答曰。<a id="a-Ac"></a>一切不得。<a id="a-Ad"></a>若欲受五戒。<a id="a-Ae"></a>先受三归。<a id="a-Af"></a>受三归竟。<a id="a-Ag"></a>尔时已得五戒。<a id="a-Ah"></a>所以说五戒名者。<a id="a-Ai"></a>欲使前人识五戒名字故。<a id="a-Aj"></a>白四羯磨竟。<a id="a-Ak"></a>已得具戒。<a id="a-Al"></a>所以说四依四堕十三僧残者。<a id="a-Am"></a>但为知故说也。<a id="a-An"></a>有言。<a id="a-Ao"></a>受三归竟说不杀一戒。<a id="a-Ap"></a>尔时得戒。<a id="a-Aq"></a>所以说一戒得五戒者。<a id="a-Ar"></a>为能持一戒五戒尽能持故。<a id="a-As"></a>有以五戒势分相着故。<a id="a-At"></a>兼本意誓受五戒故。<a id="a-Au"></a>有言。<a id="a-Av"></a>受五戒竟然后得戒。<a id="a-Aw"></a>于诸说中。<a id="a-Ax"></a>受三归已得五戒者。<a id="a-Ay"></a>此是定义。<a id="a-Az"></a>如白四羯磨法。<a id="a-B0"></a>若受八戒若受十戒。<a id="a-B1"></a>如五戒说。<a id="a-B2"></a>若五戒十戒八戒。<a id="a-B3"></a>但受三归便得戒。<a id="a-B4"></a>若受具戒要白四羯磨。<a id="a-B5"></a>而得具戒。<a id="a-B6"></a>不以三归也。<a id="a-B7"></a>凡具戒者。<a id="a-B8"></a>功德深重。<a id="a-B9"></a>不以多缘多力无由致得。<a id="a-BA"></a>是故三师十僧白四羯磨而后得也。<a id="a-BB"></a>五戒八戒十戒。<a id="a-BC"></a>功德力少。<a id="a-BD"></a>是故若受三归。<a id="a-BE"></a>即便得戒。<a id="a-BF"></a>不须多缘多力。<a id="a-BG"></a>受具戒已。<a id="a-BH"></a>何以但说四波罗夷十三僧残。<a id="a-BI"></a>不说余篇耶。<a id="a-BJ"></a>此二篇戒最是重者。<a id="a-BK"></a>一篇戒若犯永不起。<a id="a-BL"></a>二篇虽起难起。<a id="a-BM"></a>若波利婆沙摩那埵。<a id="a-BN"></a>二十众中而后出罪。<a id="a-BO"></a>若难持而能持者。<a id="a-BP"></a>余易持戒不须说也。<a id="a-BQ"></a>是故但说二篇。<a id="a-BR"></a>不说余篇。<a id="a-BS"></a>问曰。<a id="a-BT"></a>是波罗提木叉戒。<a id="a-BU"></a>是无漏戒。<a id="a-BV"></a>是禅戒不。<a id="a-BW"></a>答曰。<a id="a-BX"></a>非无漏戒。<a id="a-BY"></a>亦非禅戒。<a id="a-BZ"></a>此波罗提木叉戒。<a id="a-Ba"></a>若佛在世则有此戒。<a id="a-Bb"></a>佛不在世则无此戒。<a id="a-Bc"></a>禅无漏戒。<a id="a-Bd"></a>若佛在世若不在世。<a id="a-Be"></a>一切时有波罗提木叉戒。<a id="a-Bf"></a>从教而得。<a id="a-Bg"></a>禅无漏戒不从教得。<a id="a-Bh"></a>波罗提木叉戒从他而得。<a id="a-Bi"></a>禅无漏戒不从他得。<a id="a-Bj"></a>波罗提木叉戒。<a id="a-Bk"></a>不问眠与不眠善恶无记心。<a id="a-Bl"></a>一切时有。<a id="a-Bm"></a>禅无漏戒。<a id="a-Bn"></a>必无漏心中禅心中有戒。<a id="a-Bo"></a>余一切心中无也。<a id="a-Bp"></a>波罗提木叉戒。<a id="a-Bq"></a>但人中有。<a id="a-Br"></a>禅无漏戒人天俱有。<a id="a-Bs"></a>波罗提木叉戒。<a id="a-Bt"></a>但欲界中有。<a id="a-Bu"></a>禅戒无漏戒。<a id="a-Bv"></a>欲色界俱有。<a id="a-Bw"></a>无色戒成就无漏戒。<a id="a-Bx"></a>波罗提木叉戒但佛佛弟子有。<a id="a-By"></a>禅戒外道俱有。<a id="a-Bz"></a>问曰。<a id="a-C0"></a>优婆塞五戒。<a id="a-C1"></a>几是实罪。<a id="a-C2"></a>几是遮罪。<a id="a-C3"></a>答曰。<a id="a-C4"></a>四是实罪。<a id="a-C5"></a>饮酒一戒是遮罪。<a id="a-C6"></a>饮酒所以得与四罪同类结为五戒者。<a id="a-C7"></a>以饮酒是放逸之本也能犯四戒。<a id="a-C8"></a>如迦葉佛时。<a id="a-C9"></a>有优婆塞。<a id="a-CA"></a>以饮酒故。<a id="a-CB"></a>邪淫他妇盗他鸡杀。<a id="a-CC"></a>他人问言。<a id="a-CD"></a>何以故尔。<a id="a-CE"></a>答言。<a id="a-CF"></a>不作。<a id="a-CG"></a>以酒乱故。<a id="a-CH"></a>一时能破四戒。<a id="a-CI"></a>又以饮酒故。<a id="a-CJ"></a>能犯四逆。<a id="a-CK"></a>唯不能破僧耳。<a id="a-CL"></a>虽非宿业有狂乱报。<a id="a-CM"></a>以饮酒故。<a id="a-CN"></a>迷惑倒乱犹若狂人。<a id="a-CO"></a>以饮酒故。<a id="a-CP"></a>废失正业坐禅诵经佐助众事。<a id="a-CQ"></a>虽非实罪。<a id="a-CR"></a>以是因缘与实罪同例。<a id="a-CS"></a>问曰。<a id="a-CT"></a>优婆塞戒。<a id="a-CU"></a>但于众生上得戒。<a id="a-CV"></a>非众生上亦得戒不。<a id="a-CW"></a>但于可杀可盗可淫可妄语众生上得戒耶。<a id="a-CX"></a>若于不可杀不可淫不可盗不可欺诳众生亦得戒耶。<a id="a-CY"></a>答曰。<a id="a-CZ"></a>于众生上得四戒。<a id="a-Ca"></a>于非众生上得不饮酒戒。<a id="a-Cb"></a>若众生可杀不可杀可盗不可盗可淫不可淫可妄语不可妄语一切得戒。<a id="a-Cc"></a>下至阿鼻地狱。<a id="a-Cd"></a>上至非想处及三千世界。<a id="a-Ce"></a>乃至如来一切有命之类。<a id="a-Cf"></a>尽得此四戒。<a id="a-Cg"></a>以初受戒时一切不杀一切不盗一切不淫一切不妄语无所限齐。<a id="a-Ch"></a>以是故。<a id="a-Ci"></a>一切众生上无不得戒。<a id="a-Cj"></a>凡受戒法。<a id="a-Ck"></a>先与说法引导开解。<a id="a-Cl"></a>令于一切众生上起慈愍心。<a id="a-Cm"></a>既得增上心。<a id="a-Cn"></a>便得增上戒。<a id="a-Co"></a>夫得戒法。<a id="a-Cp"></a>于一切众生上。<a id="a-Cq"></a>各得四戒。<a id="a-Cr"></a>四戒差别有十二戒。<a id="a-Cs"></a>于一切众生上。<a id="a-Ct"></a>不杀不盗不淫不妄语。<a id="a-Cu"></a>凡起四恶。<a id="a-Cv"></a>有三因缘。<a id="a-Cw"></a>一以贪故起。<a id="a-Cx"></a>二以嗔故起。<a id="a-Cy"></a>三以痴故起。<a id="a-Cz"></a>于一切众生上。<a id="a-D0"></a>有十二恶。<a id="a-D1"></a>以反恶故。<a id="a-D2"></a>得十二善戒色也。<a id="a-D3"></a>一切无边众生上亦复如是。<a id="a-D4"></a>后有百万千万阿罗汉。<a id="a-D5"></a>入于涅槃。<a id="a-D6"></a>先于此阿罗汉上所得戒。<a id="a-D7"></a>始终成就不。<a id="a-D8"></a>以罗汉泥洹故。<a id="a-D9"></a>此戒亦失也。<a id="a-DA"></a>得不饮酒戒时。<a id="a-DB"></a>此一身始终三千世界内。<a id="a-DC"></a>一切所有酒上。<a id="a-DD"></a>咽咽得戒色。<a id="a-DE"></a>以受戒时一切酒尽不饮故。<a id="a-DF"></a>设酒灭尽。<a id="a-DG"></a>戒常成就而不失也。<a id="a-DH"></a>先受戒时。<a id="a-DI"></a>于一切女人上三疮门中。<a id="a-DJ"></a>得不淫戒。<a id="a-DK"></a>而后取妇。<a id="a-DL"></a>犯此戒不。<a id="a-DM"></a>答曰不犯。<a id="a-DN"></a>所以尔者。<a id="a-DO"></a>本于女上。<a id="a-DP"></a>得不邪淫戒。<a id="a-DQ"></a>今是自妇。<a id="a-DR"></a>以非邪淫故。<a id="a-DS"></a>不犯此戒。<a id="a-DT"></a>以此语推一切同尔。<a id="a-DU"></a>以八戒十戒众生非众生类得戒亦如是。<a id="a-DV"></a>二百五十戒。<a id="a-DW"></a>一切众生上各得七戒。<a id="a-DX"></a>以义分别有二十一戒。<a id="a-DY"></a>如一众生上起身口七恶。<a id="a-DZ"></a>凡起此恶有三因缘。<a id="a-Da"></a>一以贪故起。<a id="a-Db"></a>二以嗔故起。<a id="a-Dc"></a>三以痴故起。<a id="a-Dd"></a>以三因缘起此七恶。<a id="a-De"></a>三七二十一恶。<a id="a-Df"></a>反恶心得戒。<a id="a-Dg"></a>一众生上。<a id="a-Dh"></a>得二十一戒色。<a id="a-Di"></a>一切众生上亦复如是。<a id="a-Dj"></a>有五种子。<a id="a-Dk"></a>如一种子中破一粒麦一粒粟。<a id="a-Dl"></a>断一根果。<a id="a-Dm"></a>摘一枝叶。<a id="a-Dn"></a>随所破所断。<a id="a-Do"></a>各得一罪。<a id="a-Dp"></a>随所得罪处。<a id="a-Dq"></a>反罪得戒得尔所戒。<a id="a-Dr"></a>本受戒时不杀一切草木。<a id="a-Ds"></a>一切草木上尽得戒色。<a id="a-Dt"></a>如不掘地戒。<a id="a-Du"></a>一微尘上得一戒色。<a id="a-Dv"></a>三千世界下至金刚地际。<a id="a-Dw"></a>一一微尘上得一戒色。<a id="a-Dx"></a>亦复如是。<a id="a-Dy"></a>二百五十戒中。<a id="a-Dz"></a>若众生非众生类上得戒多少。<a id="a-E0"></a>以义而推可以类解。<a id="a-E1"></a>得戒时一时。<a id="a-E2"></a>一一戒上得无量戒。<a id="a-E3"></a>如一不杀戒。<a id="a-E4"></a>一众生上各得三戒。<a id="a-E5"></a>凡杀法以三因缘故杀。<a id="a-E6"></a>一以贪故。<a id="a-E7"></a>二以嗔故。<a id="a-E8"></a>三以痴故杀。<a id="a-E9"></a>以反杀得三戒色。<a id="a-EA"></a>若以贪故杀一人者。<a id="a-EB"></a>于一人上。<a id="a-EC"></a>三不杀戒中。<a id="a-ED"></a>但犯一不杀戒。<a id="a-EE"></a>二不杀戒不犯。<a id="a-EF"></a>一切众生上一切不犯。<a id="a-EG"></a>而犯此一戒。<a id="a-EH"></a>得波罗夷。<a id="a-EI"></a>以罪重故。<a id="a-EJ"></a>譬如穿器不受道水。<a id="a-EK"></a>不能得沙门四果故。<a id="a-EL"></a>名非沙门。<a id="a-EM"></a>初犯一戒已毁破受道器。<a id="a-EN"></a>名波罗夷。<a id="a-EO"></a>后更杀人得突吉罗。<a id="a-EP"></a>实罪虽重无波罗夷名。<a id="a-EQ"></a>以更无道器可破故。<a id="a-ER"></a>而此比丘。<a id="a-ES"></a>故名破戒比丘。<a id="a-ET"></a>不名非比丘也。<a id="a-EU"></a>以此义推。<a id="a-EV"></a>可一时得无量戒。<a id="a-EW"></a>不可一时尽犯也。<a id="a-EX"></a>而得一时舍戒也。<a id="a-EY"></a>凡破戒法。<a id="a-EZ"></a>若破重戒更无胜进。<a id="a-Ea"></a>后还舍戒后更受者。<a id="a-Eb"></a>更不得戒也。<a id="a-Ec"></a>如破八戒中重戒。<a id="a-Ed"></a>更受八戒若受五戒若受十戒若受具戒。<a id="a-Ee"></a>兼禅无漏戒一切不得。<a id="a-Ef"></a>若破五戒中重戒。<a id="a-Eg"></a>若更受八戒十戒具戒。<a id="a-Eh"></a>并禅无漏戒一切不得。<a id="a-Ei"></a>若破五戒中重戒已。<a id="a-Ej"></a>欲舍五戒更受戒者。<a id="a-Ek"></a>无有是处。<a id="a-El"></a>若舍戒已。<a id="a-Em"></a>更受五戒若受八戒十戒具戒。<a id="a-En"></a>并禅无漏戒一切不得也。<a id="a-Eo"></a>若破十戒具戒中重戒者。<a id="a-Ep"></a>若欲胜进若欲舍戒还受戒者。<a id="a-Eq"></a>如五戒中说。<a id="a-Er"></a>问曰。<a id="a-Es"></a>禅戒无漏戒波罗提木叉戒。<a id="a-Et"></a>于三戒中何戒为胜。<a id="a-Eu"></a>答曰。<a id="a-Ev"></a>禅戒无漏戒为胜。<a id="a-Ew"></a>有云。<a id="a-Ex"></a>波罗提木叉戒胜。<a id="a-Ey"></a>所以尔者。<a id="a-Ez"></a>若佛出世得有此戒。<a id="a-F0"></a>禅戒无漏戒一切时有。<a id="a-F1"></a>于一切众生非众生类。<a id="a-F2"></a>得波罗提木叉戒。<a id="a-F3"></a>禅戒无漏戒。<a id="a-F4"></a>但于众生上得。<a id="a-F5"></a>于一切众生上慈心。<a id="a-F6"></a>得波罗提木叉戒。<a id="a-F7"></a>禅戒无漏戒。<a id="a-F8"></a>不以慈心得也。<a id="a-F9"></a>夫能维持佛法。<a id="a-FA"></a>有七众在世间。<a id="a-FB"></a>三乘道果相续不断。<a id="a-FC"></a>尽以波罗提木叉为根本。<a id="a-FD"></a>禅无漏戒不尔。<a id="a-FE"></a>是故于三界中最为殊胜。<a id="a-FF"></a>初受戒时。<a id="a-FG"></a>白四羯磨已成就戒色始一念戒色。<a id="a-FH"></a>名业亦名业道。<a id="a-FI"></a>第二念已后所生戒色。<a id="a-FJ"></a>但是业。<a id="a-FK"></a>非业道。<a id="a-FL"></a>所以尔者。<a id="a-FM"></a>初一念戒色。<a id="a-FN"></a>思愿满足。<a id="a-FO"></a>以思通故。<a id="a-FP"></a>名思业道。<a id="a-FQ"></a>以前戒色为因故。<a id="a-FR"></a>后戒色任运自生。<a id="a-FS"></a>是故但名业。<a id="a-FT"></a>非业道。<a id="a-FU"></a>初一念戒。<a id="a-FV"></a>有教有无教。<a id="a-FW"></a>后次第生戒。<a id="a-FX"></a>但有无教。<a id="a-FY"></a>无有教也。<a id="a-FZ"></a>初一念戒亦名为戒。<a id="a-Fa"></a>亦名善行。<a id="a-Fb"></a>亦名律仪。<a id="a-Fc"></a>后次续生戒。<a id="a-Fd"></a>亦有此三义。<a id="a-Fe"></a>问曰。<a id="a-Ff"></a>三世中何世得戒。<a id="a-Fg"></a>答曰。<a id="a-Fh"></a>现在一念得戒。<a id="a-Fi"></a>过去未来是法。<a id="a-Fj"></a>非众生故不得戒。<a id="a-Fk"></a>现在一念是众生故得戒。<a id="a-Fl"></a>亦有此三义。<a id="a-Fm"></a>问曰。<a id="a-Fn"></a>为善心中得戒。<a id="a-Fo"></a>为不善心中。<a id="a-Fp"></a>为无记心中。<a id="a-Fq"></a>为无心中得戒耶。<a id="a-Fr"></a>答曰。<a id="a-Fs"></a>一切尽得。<a id="a-Ft"></a>先以善心礼僧足已。<a id="a-Fu"></a>受衣钵求和上问清净乞受戒。<a id="a-Fv"></a>胡跪合掌白四羯磨已。<a id="a-Fw"></a>相续善心戒色成就。<a id="a-Fx"></a>是谓善心中得戒。<a id="a-Fy"></a>若先次第法中。<a id="a-Fz"></a>常生善心起诸教业。<a id="a-G0"></a>白四羯磨时。<a id="a-G1"></a>或起贪欲嗔恚等诸不善念。<a id="a-G2"></a>于此心中成就戒色。<a id="a-G3"></a>是名不善心得戒也。<a id="a-G4"></a>以本善心善教力故。<a id="a-G5"></a>而得此戒。<a id="a-G6"></a>非不善心力也。<a id="a-G7"></a>先以善心起于教业。<a id="a-G8"></a>白四羯磨时。<a id="a-G9"></a>或睡或眠或于眠心。<a id="a-GA"></a>而得戒色是名无记心中而得戒也。<a id="a-GB"></a>先以善心起于教业。<a id="a-GC"></a>白四羯磨时入灭尽定。<a id="a-GD"></a>即于尔时成就戒色。<a id="a-GE"></a>是名无心中而得戒也。<a id="a-GF"></a>问曰。<a id="a-GG"></a>若白衣不受五戒。<a id="a-GH"></a>直受十戒。<a id="a-GI"></a>得戒不。<a id="a-GJ"></a>答曰。<a id="a-GK"></a>一时得二种戒。<a id="a-GL"></a>得优婆塞戒。<a id="a-GM"></a>得沙弥戒。<a id="a-GN"></a>若不受五戒十戒。<a id="a-GO"></a>直受具戒。<a id="a-GP"></a>一时得三种戒。<a id="a-GQ"></a>问曰。<a id="a-GR"></a>若受具戒。<a id="a-GS"></a>一时得三种戒者。<a id="a-GT"></a>何须次第先受五戒次受十戒后受具戒耶。<a id="a-GU"></a>答曰。<a id="a-GV"></a>虽一时得三种戒。<a id="a-GW"></a>深习佛法必须次第。<a id="a-GX"></a>先受五戒以自调伏。<a id="a-GY"></a>信乐渐增次受十戒。<a id="a-GZ"></a>既受十戒善心转深。<a id="a-Ga"></a>次受具戒。<a id="a-Gb"></a>如是次第得佛法味。<a id="a-Gc"></a>好乐坚固难可退败。<a id="a-Gd"></a>如游大海渐渐深入。<a id="a-Ge"></a>入佛法海亦复如是。<a id="a-Gf"></a>若一时受具戒者。<a id="a-Gg"></a>既失次第。<a id="a-Gh"></a>又破威仪。<a id="a-Gi"></a>复次或有众生。<a id="a-Gj"></a>应受五戒而得道果。<a id="a-Gk"></a>或有众生。<a id="a-Gl"></a>因受十戒而得道果。<a id="a-Gm"></a>以是种种因缘。<a id="a-Gn"></a>是故如来说此次第。<a id="a-Go"></a>若先受五戒。<a id="a-Gp"></a>次受十戒。<a id="a-Gq"></a>受十戒时亦成就二戒。<a id="a-Gr"></a>五戒十戒。<a id="a-Gs"></a>已学戒已。<a id="a-Gt"></a>次受具戒。<a id="a-Gu"></a>受具戒时成就三种戒。<a id="a-Gv"></a>五戒十戒具戒。<a id="a-Gw"></a>七种受戒中。<a id="a-Gx"></a>唯白四羯磨戒。<a id="a-Gy"></a>次第三时得。<a id="a-Gz"></a>余六种受戒。<a id="a-H0"></a>但一时得。<a id="a-H1"></a>无三时次第得也。<a id="a-H2"></a>若一时得三种戒。<a id="a-H3"></a>若欲舍时。<a id="a-H4"></a>若言我是沙弥非比丘。<a id="a-H5"></a>即失具戒。<a id="a-H6"></a>二种戒在。<a id="a-H7"></a>五戒十戒。<a id="a-H8"></a>若言我是优婆塞非沙弥。<a id="a-H9"></a>即失十戒。<a id="a-HA"></a>五戒在。<a id="a-HB"></a>若言。<a id="a-HC"></a>在家出家一切尽舍。<a id="a-HD"></a>我是三归优婆塞。<a id="a-HE"></a>三种一时尽失。<a id="a-HF"></a>不失三归。<a id="a-HG"></a>若次第得三种戒。<a id="a-HH"></a>舍法次第。<a id="a-HI"></a>如一时得戒中说。<a id="a-HJ"></a>若先受优婆塞五戒。<a id="a-HK"></a>后出家受十戒。<a id="a-HL"></a>舍五戒不。<a id="a-HM"></a>答曰。<a id="a-HN"></a>不舍。<a id="a-HO"></a>但失名失次第。<a id="a-HP"></a>不失戒也。<a id="a-HQ"></a>失优婆塞名。<a id="a-HR"></a>得沙弥名。<a id="a-HS"></a>失白衣次第。<a id="a-HT"></a>得出家次第。<a id="a-HU"></a>若沙弥受具足戒时。<a id="a-HV"></a>失十戒五戒不。<a id="a-HW"></a>答曰。<a id="a-HX"></a>不失。<a id="a-HY"></a>但失名失次第。<a id="a-HZ"></a>不失戒也。<a id="a-Ha"></a>失沙弥名。<a id="a-Hb"></a>得比丘名。<a id="a-Hc"></a>失沙弥次第。<a id="a-Hd"></a>得比丘次第。<a id="a-He"></a>始终常是一戒。<a id="a-Hf"></a>而随时受名譬如树叶。<a id="a-Hg"></a>春夏则青秋时则黄冬时则白。<a id="a-Hh"></a>随时异故树叶则异而始终故是一叶。<a id="a-Hi"></a>戒亦如是。<a id="a-Hj"></a>常是一戒。<a id="a-Hk"></a>随时有异。<a id="a-Hl"></a>有如乳酪酥醍醐四时差别。<a id="a-Hm"></a>虽随时有异。<a id="a-Hn"></a>而故是一乳也。<a id="a-Ho"></a>戒亦如是。<a id="a-Hp"></a>虽三时有异戒无异也问曰。<a id="a-Hq"></a>凡受优婆塞戒。<a id="a-Hr"></a>设不能具受五戒。<a id="a-Hs"></a>若受一戒乃至四戒。<a id="a-Ht"></a>受得戒不。<a id="a-Hu"></a>答曰。<a id="a-Hv"></a>不得。<a id="a-Hw"></a>若不得者。<a id="a-Hx"></a>有经说。<a id="a-Hy"></a>有少分优婆塞多分优婆塞满分优婆塞。<a id="a-Hz"></a>此义云何。<a id="a-I0"></a>答曰。<a id="a-I1"></a>所以作是说者。<a id="a-I2"></a>欲明持戒功德多少。<a id="a-I3"></a>不言有如是受戒法也。<a id="a-I4"></a>问曰。<a id="a-I5"></a>若受一日二日乃至十日五戒。<a id="a-I6"></a>得如是受不。<a id="a-I7"></a>答曰。<a id="a-I8"></a>不得。<a id="a-I9"></a>佛本制戒各有限齐。<a id="a-IA"></a>若受五戒必尽形受。<a id="a-IB"></a>若受八戒必一日一夜。<a id="a-IC"></a>是故不得异也。<a id="a-ID"></a>夫白四羯磨戒有上中下。<a id="a-IE"></a>五戒是下品戒。<a id="a-IF"></a>十戒是中品戒。<a id="a-IG"></a>具戒是上品戒。<a id="a-IH"></a>又五戒中亦有三品。<a id="a-II"></a>若微品心受戒。<a id="a-IJ"></a>得微品戒。<a id="a-IK"></a>若中品心受。<a id="a-IL"></a>得中品戒。<a id="a-IM"></a>若上品心受戒。<a id="a-IN"></a>得上品戒。<a id="a-IO"></a>十戒具戒亦各有三品。<a id="a-IP"></a>如五戒说。<a id="a-IQ"></a>若微品心受戒。<a id="a-IR"></a>得五戒已。<a id="a-IS"></a>后以中上品心受十戒者。<a id="a-IT"></a>先得五戒更无增无胜。<a id="a-IU"></a>于五戒外。<a id="a-IV"></a>乃至不非时食等残余五戒。<a id="a-IW"></a>得增上五戒。<a id="a-IX"></a>先得五戒仍本微品也。<a id="a-IY"></a>即先微品五戒。<a id="a-IZ"></a>更无增无胜。<a id="a-Ia"></a>仍本五戒。<a id="a-Ib"></a>自五戒外一切诸戒。<a id="a-Ic"></a>以受具戒时心增上故。<a id="a-Id"></a>得增上戒。<a id="a-Ie"></a>以是义推。<a id="a-If"></a>波罗提木叉戒无有重得。<a id="a-Ig"></a>以次第而言。<a id="a-Ih"></a>五戒是微品。<a id="a-Ii"></a>十戒是中品。<a id="a-Ij"></a>具戒是上品。<a id="a-Ik"></a>以义而推。<a id="a-Il"></a>亦可以上品心得五戒。<a id="a-Im"></a>是上品戒。<a id="a-In"></a>中品心得十戒。<a id="a-Io"></a>是中品戒。<a id="a-Ip"></a>下品心得具戒。<a id="a-Iq"></a>是下品戒。<a id="a-Ir"></a>以是义故。<a id="a-Is"></a>随心有上中下。<a id="a-It"></a>得戒不同。<a id="a-Iu"></a>无有定限也。<a id="a-Iv"></a>若先请和上。<a id="a-Iw"></a>受十戒时和上不现前。<a id="a-Ix"></a>亦得十戒。<a id="a-Iy"></a>若受十戒时和上死者。<a id="a-Iz"></a>若闻知死受戒不得。<a id="a-J0"></a>若不闻死受戒得戒。<a id="a-J1"></a>若白四羯磨受具足戒。<a id="a-J2"></a>和上不现在前。<a id="a-J3"></a>不得受戒。<a id="a-J4"></a>以僧数不满故。<a id="a-J5"></a>若僧数满。<a id="a-J6"></a>设无和上亦得受戒。<a id="a-J7"></a>问曰。<a id="a-J8"></a>五戒优婆塞得贩卖不。<a id="a-J9"></a>答曰。<a id="a-JA"></a>得听贩卖。<a id="a-JB"></a>但不得作五业。<a id="a-JC"></a>一不贩卖畜生以此为业。<a id="a-JD"></a>若自有畜生直卖者听。<a id="a-JE"></a>但不得卖与屠儿。<a id="a-JF"></a>二者不得贩卖弓箭刀杖以此为业。<a id="a-JG"></a>若自有者直听卖。<a id="a-JH"></a>三者不得沽酒为业。<a id="a-JI"></a>若自有者亦听直卖。<a id="a-JJ"></a>四者不得压油为业。<a id="a-JK"></a>以油多杀虫故。<a id="a-JL"></a>天竺法尔。<a id="a-JM"></a>自罽宾已来麻中一切无虫。<a id="a-JN"></a>若无虫处压油无过也。<a id="a-JO"></a>五者不得作五大色染为业。<a id="a-JP"></a>以多杀虫故。<a id="a-JQ"></a>洛沙等外国染法多杀诸虫。<a id="a-JR"></a>是故不听。<a id="a-JS"></a>谓秦地染青法。<a id="a-JT"></a>亦多杀虫。<a id="a-JU"></a>堕五大染数。<a id="a-JV"></a>问曰。<a id="a-JW"></a>夫以斋法过中不食。<a id="a-JX"></a>乃有九法。<a id="a-JY"></a>何故八事得名。<a id="a-JZ"></a>答曰。<a id="a-Ja"></a>斋法以过中不食为体。<a id="a-Jb"></a>以八事助成斋体。<a id="a-Jc"></a>共相支持。<a id="a-Jd"></a>名八支斋法。<a id="a-Je"></a>是故言八斋。<a id="a-Jf"></a>不云九也。<a id="a-Jg"></a>若受八戒人。<a id="a-Jh"></a>于七众中为在何众。<a id="a-Ji"></a>虽不受终身戒。<a id="a-Jj"></a>以有一日一夜戒故。<a id="a-Jk"></a>应名优婆塞。<a id="a-Jl"></a>有云。<a id="a-Jm"></a>若名优婆塞。<a id="a-Jn"></a>无终身戒。<a id="a-Jo"></a>若非优婆塞。<a id="a-Jp"></a>有一日一夜戒。<a id="a-Jq"></a>但名中间人。<a id="a-Jr"></a>问曰。<a id="a-Js"></a>若七众外有波罗提木叉戒不。<a id="a-Jt"></a>答曰。<a id="a-Ju"></a>有八斋是。<a id="a-Jv"></a>以是义推。<a id="a-Jw"></a>若受八戒不在七众也。<a id="a-Jx"></a>受八斋法。<a id="a-Jy"></a>应言一日一夜不杀生。<a id="a-Jz"></a>令言语决绝。<a id="a-K0"></a>莫使与终身戒相乱也。<a id="a-K1"></a>问曰。<a id="a-K2"></a>受八戒法。<a id="a-K3"></a>得二日三日乃至十日一时受不。<a id="a-K4"></a>答曰。<a id="a-K5"></a>佛本制一日一夜。<a id="a-K6"></a>不得过限。<a id="a-K7"></a>若有力能受。<a id="a-K8"></a>一日过已次第更受。<a id="a-K9"></a>如是随力多少。<a id="a-KA"></a>不计日数也。<a id="a-KB"></a>夫受斋法必从他受。<a id="a-KC"></a>于何人边受。<a id="a-KD"></a>五众边已受八戒。<a id="a-KE"></a>若鞭打众生斋不清净。<a id="a-KF"></a>虽即日不鞭打众生。<a id="a-KG"></a>若待明日鞭打众生。<a id="a-KH"></a>亦不清净。<a id="a-KI"></a>以要而言。<a id="a-KJ"></a>若身口作不威仪事。<a id="a-KK"></a>虽不破斋斋不清净。<a id="a-KL"></a>设身口清净。<a id="a-KM"></a>若心起贪觉欲觉嗔恚觉恼害觉。<a id="a-KN"></a>亦名斋不清净。<a id="a-KO"></a>虽身口意三业清净。<a id="a-KP"></a>若不修六念。<a id="a-KQ"></a>亦名斋不清净。<a id="a-KR"></a>受八戒已精修六念。<a id="a-KS"></a>是名斋清净。<a id="a-KT"></a>有经说。<a id="a-KU"></a>若作阎浮提王。<a id="a-KV"></a>于阎浮提中一切人民。<a id="a-KW"></a>金银财宝于中自在。<a id="a-KX"></a>虽有如是功德。<a id="a-KY"></a>以八斋功德分作十六分。<a id="a-KZ"></a>阎浮提王功德。<a id="a-Ka"></a>于十六分中不及一分。<a id="a-Kb"></a>所谓最后清净八斋也。<a id="a-Kc"></a>若人欲受八斋。<a id="a-Kd"></a>先恣情女色。<a id="a-Ke"></a>或作音乐。<a id="a-Kf"></a>或贪饮啖。<a id="a-Kg"></a>种种戏笑。<a id="a-Kh"></a>如是等放逸事。<a id="a-Ki"></a>尽心作已而后受斋。<a id="a-Kj"></a>不问中前中后。<a id="a-Kk"></a>尽不得斋。<a id="a-Kl"></a>若本无心受斋。<a id="a-Km"></a>而作种种放逸事。<a id="a-Kn"></a>后遇善知识即受斋者。<a id="a-Ko"></a>不问中前中后。<a id="a-Kp"></a>一切得斋。<a id="a-Kq"></a>若欲受斋。<a id="a-Kr"></a>而以事难自碍。<a id="a-Ks"></a>不得自在。<a id="a-Kt"></a>事难解已而受斋者。<a id="a-Ku"></a>不问中前中后。<a id="a-Kv"></a>一切得斋。<a id="a-Kw"></a>问曰。<a id="a-Kx"></a>若欲限受昼日斋法。<a id="a-Ky"></a>不受夜斋得八斋不。<a id="a-Kz"></a>若欲受夜斋。<a id="a-L0"></a>不受昼斋。<a id="a-L1"></a>得八斋不。<a id="a-L2"></a>答曰。<a id="a-L3"></a>不得。<a id="a-L4"></a>所以尔者。<a id="a-L5"></a>佛本听一日一夜斋法。<a id="a-L6"></a>以有定限不可违也。<a id="a-L7"></a>问曰。<a id="a-L8"></a>若不得者。<a id="a-L9"></a>如皮革中说。<a id="a-LA"></a>亿耳在旷野。<a id="a-LB"></a>是诸饿鬼种种受罪。<a id="a-LC"></a>或昼则受福。<a id="a-LD"></a>夜则受罪。<a id="a-LE"></a>或夜则受福。<a id="a-LF"></a>昼则受罪。<a id="a-LG"></a>所以尔者。<a id="a-LH"></a>以本人中昼受斋法夜作恶行。<a id="a-LI"></a>或夜受斋法昼作恶行。<a id="a-LJ"></a>是以不同。<a id="a-LK"></a>此义云何。<a id="a-LL"></a>答曰。<a id="a-LM"></a>凡是本生因缘不可依也。<a id="a-LN"></a>此中说者。<a id="a-LO"></a>非是修多罗。<a id="a-LP"></a>非是毗尼。<a id="a-LQ"></a>不可以定义也。<a id="a-LR"></a>有云。<a id="a-LS"></a>此是迦旃延欲度亿耳故。<a id="a-LT"></a>作变化感悟其心。<a id="a-LU"></a>非是实事。<a id="a-LV"></a>若受斋已欲舍斋者。<a id="a-LW"></a>不必要从五众而舍斋也。<a id="a-LX"></a>若欲食时趣语一人。<a id="a-LY"></a>斋即舍。<a id="a-LZ"></a>凡得波罗提木叉戒者。<a id="a-La"></a>以五道而言。<a id="a-Lb"></a>唯人道得戒。<a id="a-Lc"></a>余四道不得。<a id="a-Ld"></a>如天道以着乐深重。<a id="a-Le"></a>不能得戒。<a id="a-Lf"></a>如昔一时大目揵连以弟子有病。<a id="a-Lg"></a>上忉利天以问耆婆。<a id="a-Lh"></a>正值诸天入欢喜园。<a id="a-Li"></a>尔时目连。<a id="a-Lj"></a>在路侧立。<a id="a-Lk"></a>一切诸天无顾看者。<a id="a-Ll"></a>耆婆后至。<a id="a-Lm"></a>顾见目连向举一手。<a id="a-Ln"></a>乘车直过。<a id="a-Lo"></a>目连自念。<a id="a-Lp"></a>此本人间是我弟子。<a id="a-Lq"></a>而今受天福。<a id="a-Lr"></a>以着天乐都失本心。<a id="a-Ls"></a>即以神力制车令住。<a id="a-Lt"></a>耆婆下车礼目连足。<a id="a-Lu"></a>目连。<a id="a-Lv"></a>种种因缘责其不可。<a id="a-Lw"></a>耆婆答目连曰。<a id="a-Lx"></a>以我人中为大德弟子。<a id="a-Ly"></a>是故举手问讯。<a id="a-Lz"></a>颇见诸天有尔者不。<a id="a-M0"></a>生天上着乐染心不得自在。<a id="a-M1"></a>是使尔耳。<a id="a-M2"></a>目连问耆婆曰。<a id="a-M3"></a>弟子有病当云何治。<a id="a-M4"></a>耆婆答曰。<a id="a-M5"></a>唯以断食为本。<a id="a-M6"></a>有时目连。<a id="a-M7"></a>劝释提桓因。<a id="a-M8"></a>佛世难值。<a id="a-M9"></a>何不数数相近咨受正法。<a id="a-MA"></a>帝释欲解目连意故。<a id="a-MB"></a>遣使敕一天子。<a id="a-MC"></a>令来反覆三唤。<a id="a-MD"></a>犹故不来。<a id="a-ME"></a>此一天子唯有一妇有一伎乐。<a id="a-MF"></a>以染欲情深。<a id="a-MG"></a>虽复天王命重。<a id="a-MH"></a>不能自割。<a id="a-MI"></a>后不获已而来。<a id="a-MJ"></a>帝释问曰。<a id="a-MK"></a>何故尔耶。<a id="a-ML"></a>即以实而对。<a id="a-MM"></a>帝释白目连曰。<a id="a-MN"></a>此天子唯有一天女一妓乐。<a id="a-MO"></a>以自娱乐。<a id="a-MP"></a>不能自割。<a id="a-MQ"></a>况作天王。<a id="a-MR"></a>种种宫观无数天女。<a id="a-MS"></a>天须陀食自然百味。<a id="a-MT"></a>百千妓乐以自娱乐。<a id="a-MU"></a>视东忘西。<a id="a-MV"></a>虽知佛世难遇正法难闻。<a id="a-MW"></a>而以染乐缠缚不得自在。<a id="a-MX"></a>知可如何。<a id="a-MY"></a>凡受戒法。<a id="a-MZ"></a>以勇猛心自誓决断。<a id="a-Ma"></a>然后得戒。<a id="a-Mb"></a>诸天着乐心多善心力弱。<a id="a-Mc"></a>何由得戒。<a id="a-Md"></a>饿鬼以饥渴苦身心焦然。<a id="a-Me"></a>地狱无量苦恼种种楚毒。<a id="a-Mf"></a>心意着痛无缘得戒。<a id="a-Mg"></a>畜生中以业障故。<a id="a-Mh"></a>无所晓知无受戒法。<a id="a-Mi"></a>虽处处经中说龙受斋法。<a id="a-Mj"></a>以善心故。<a id="a-Mk"></a>而受八斋。<a id="a-Ml"></a>一日一夜得善心功德。<a id="a-Mm"></a>不得斋也。<a id="a-Mn"></a>以业障故。<a id="a-Mo"></a>以四天下而言。<a id="a-Mp"></a>唯三天下。<a id="a-Mq"></a>阎浮提瞿耶尼弗婆提。<a id="a-Mr"></a>及三天下中间海洲上人一切得戒。<a id="a-Ms"></a>如瞿耶尼。<a id="a-Mt"></a>佛遣宾头卢。<a id="a-Mu"></a>往彼大作佛事。<a id="a-Mv"></a>有四部众。<a id="a-Mw"></a>东方亦有比丘。<a id="a-Mx"></a>在彼而作佛事。<a id="a-My"></a>有四部众。<a id="a-Mz"></a>唯郁单越无有佛法。<a id="a-N0"></a>亦不得戒。<a id="a-N1"></a>以福报障故。<a id="a-N2"></a>并愚痴故。<a id="a-N3"></a>不受圣法。<a id="a-N4"></a>有四种。<a id="a-N5"></a>一男二女三黄门四二根。<a id="a-N6"></a>四种人中。<a id="a-N7"></a>唯男女得戒。<a id="a-N8"></a>二种人不得戒。<a id="a-N9"></a>黄门二根。<a id="a-NA"></a>如是男女中。<a id="a-NB"></a>若杀父母杀阿罗汉出佛身血破僧轮污比丘尼贼住越济人断善根。<a id="a-NC"></a>如是等人尽不得戒。<a id="a-ND"></a>大而观之。<a id="a-NE"></a>爱佛法者盖不足言。<a id="a-NF"></a>若天若龙若鬼神若郁单越若不男二根种种罪人。<a id="a-NG"></a>尽得受三归也。<a id="a-NH"></a>问曰。<a id="a-NI"></a>三世诸佛得戒等不。<a id="a-NJ"></a>答曰。<a id="a-NK"></a>不等。<a id="a-NL"></a>凡得戒者。<a id="a-NM"></a>于众生非众生类上得戒。<a id="a-NN"></a>而一佛出世。<a id="a-NO"></a>度无量阿僧祇众生。<a id="a-NP"></a>入无余涅槃。<a id="a-NQ"></a>而后佛出世。<a id="a-NR"></a>于此众生尽不得戒。<a id="a-NS"></a>如是诸佛先后得戒各各不等。<a id="a-NT"></a>如迦葉佛。<a id="a-NU"></a>度无数阿僧祇众生。<a id="a-NV"></a>入无余涅槃。<a id="a-NW"></a>而迦葉佛于此众生尽皆得戒。<a id="a-NX"></a>释迦文佛于此众生尽不得戒。<a id="a-NY"></a>一切诸佛有三事等。<a id="a-NZ"></a>一者行等。<a id="a-Na"></a>二者法身等。<a id="a-Nb"></a>三度众生等。<a id="a-Nc"></a>一切诸佛尽三阿僧祇劫修菩萨行。<a id="a-Nd"></a>尽具五分法身十力四无所畏十八不共法。<a id="a-Ne"></a>尽度无数阿僧祇众生入于泥洹。<a id="a-Nf"></a>问曰。<a id="a-Ng"></a>经云。<a id="a-Nh"></a>一佛出世度九十那由他众生入于泥洹。<a id="a-Ni"></a>何以言无数阿僧祇众生耶。<a id="a-Nj"></a>答曰。<a id="a-Nk"></a>此经说一佛出世度九十那由他众生者。<a id="a-Nl"></a>但云从佛得度者有尔所众生。<a id="a-Nm"></a>而众生或自从佛得度。<a id="a-Nn"></a>或从佛弟子。<a id="a-No"></a>或遗法中而得度者。<a id="a-Np"></a>言九十那由他众生。<a id="a-Nq"></a>直佛边得度者。<a id="a-Nr"></a>统而言之。<a id="a-Ns"></a>无数阿僧祇众生入无余泥洹。<a id="a-Nt"></a>三世诸佛三事尽等。<a id="a-Nu"></a>而得戒不等。<a id="a-Nv"></a>问曰。<a id="a-Nw"></a>恶律仪戒。<a id="a-Nx"></a>众生类非众生类上得那。<a id="a-Ny"></a>能以不能尽得戒不。<a id="a-Nz"></a>答曰。<a id="a-O0"></a>但于众生上得恶律仪戒。<a id="a-O1"></a>非众生类上不得恶律仪戒。<a id="a-O2"></a>有云但于能杀众生上得恶戒。<a id="a-O3"></a>不可杀众生上不得恶戒。<a id="a-O4"></a>有云。<a id="a-O5"></a>可杀不可杀众生上。<a id="a-O6"></a>尽得恶戒。<a id="a-O7"></a>如屠儿杀羊。<a id="a-O8"></a>常怀杀心作意。<a id="a-O9"></a>杀羊无所齐限。<a id="a-OA"></a>设在人天中。<a id="a-OB"></a>今者不杀而受生展转。<a id="a-OC"></a>有堕羊中理。<a id="a-OD"></a>是故于一切众生。<a id="a-OE"></a>尽得恶戒。<a id="a-OF"></a>十二恶律仪亦如是。<a id="a-OG"></a>十二恶律仪者。<a id="a-OH"></a>一者屠羊。<a id="a-OI"></a>二者魁脍。<a id="a-OJ"></a>三者养猪。<a id="a-OK"></a>四者养鸡。<a id="a-OL"></a>五者捕鱼。<a id="a-OM"></a>六者猎师。<a id="a-ON"></a>七者网鸟。<a id="a-OO"></a>八者捕蟒。<a id="a-OP"></a>九者咒龙。<a id="a-OQ"></a>十者狱吏。<a id="a-OR"></a>十一者作贼。<a id="a-OS"></a>十二者王家常差捕贼人。<a id="a-OT"></a>是为十二恶律仪。<a id="a-OU"></a>养蚕皆不离恶律仪也。<a id="a-OV"></a>恶律仪戒有三时舍。<a id="a-OW"></a>死时。<a id="a-OX"></a>欲爱尽时。<a id="a-OY"></a>受律仪戒时。<a id="a-OZ"></a>如受三归时。<a id="a-Oa"></a>始初一说即舍恶戒。<a id="a-Ob"></a>第二第三说时即得善戒。<a id="a-Oc"></a>问曰。<a id="a-Od"></a>善戒人作恶戒人时。<a id="a-Oe"></a>何时舍善戒得恶戒。<a id="a-Of"></a>答曰。<a id="a-Og"></a>一说言我作屠儿。<a id="a-Oh"></a>即舍善戒。<a id="a-Oi"></a>第二第三说我作屠儿。<a id="a-Oj"></a>即得恶戒。<a id="a-Ok"></a>又云。<a id="a-Ol"></a>随何时舍善戒即得恶戒。<a id="a-Om"></a>若善戒人未自誓作屠儿。<a id="a-On"></a>但以贪利养。<a id="a-Oo"></a>共屠儿作杀害事。<a id="a-Op"></a>尔时名犯善戒。<a id="a-Oq"></a>未舍善戒未得恶戒。<a id="a-Or"></a>必自誓作屠儿。<a id="a-Os"></a>而得恶戒。<a id="a-Ot"></a>若受恶戒自誓便得。<a id="a-Ou"></a>不从他受。<a id="a-Ov"></a>若欲受一日二日乃至十日一年二年恶律仪戒。<a id="a-Ow"></a>随誓心久近随意即得。<a id="a-Ox"></a>所以尔者。<a id="a-Oy"></a>以是恶法顺生死流无胜进义。<a id="a-Oz"></a>是故随心即得。<a id="a-P0"></a>不同善律仪也。</p>
 </body>
</html>