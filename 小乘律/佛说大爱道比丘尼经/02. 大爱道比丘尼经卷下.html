<!doctype html>
<html id="z3IBVDyst" data-ver="996">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘律">
  <meta period="北凉">
 </head>
 <body>
  <h1 id="a1">大爱道比丘尼经卷下</h1>
  <p id="a2">尔时大爱道。<a id="a-3"></a>及长老比丘尼。<a id="a-4"></a>语阿难言。<a id="a-5"></a>如是佛以为授我决已。<a id="a-6"></a>愿佛当复授我法律。<a id="a-7"></a>入出房室。<a id="a-8"></a>行步威仪。<a id="a-9"></a>止住处所。<a id="a-A"></a>檀越请食之法。<a id="a-B"></a>入禅思之慧。<a id="a-C"></a>大行小行之禁。<a id="a-D"></a>愿乐欲闻。<a id="a-E"></a>当奉行之。<a id="a-F"></a>贤者阿难言。<a id="a-G"></a>且待。<a id="a-H"></a>我须臾入白之。<a id="a-I"></a>阿难入稽首佛足下。<a id="a-J"></a>白佛言。<a id="a-K"></a>大爱道裘昙弥比丘尼。<a id="a-L"></a>与诸长老比丘尼言。<a id="a-M"></a>佛以为授我决。<a id="a-N"></a>以其恩无量。<a id="a-O"></a>愿佛复授我法律。<a id="a-P"></a>入出房室。<a id="a-Q"></a>行步威仪法则。<a id="a-R"></a>止住处所。<a id="a-S"></a>檀越请食之法。<a id="a-T"></a>入禅思之慧。<a id="a-U"></a>大行小行之禁。<a id="a-V"></a>愿乐欲闻当奉持之。<a id="a-W"></a>佛言阿难。<a id="a-X"></a>是法律大重甚难甚难。<a id="a-Y"></a>能持者自然成男子身。<a id="a-Z"></a>可得作佛。<a id="a-a"></a>贤者阿难即出语大爱道比丘尼。<a id="a-b"></a>佛说法律。<a id="a-c"></a>大重甚难甚难。<a id="a-d"></a>持之疾得作男子。<a id="a-e"></a>可得作佛。<a id="a-f"></a>大爱道欢喜。<a id="a-g"></a>即礼阿难而去。</p>
  <p id="ah">佛告比丘尼。<a id="a-i"></a>出家求道灭断阳欲。<a id="a-j"></a>阴气已尽。<a id="a-k"></a>既隆劝进建立大乘。<a id="a-l"></a>修恂道德精修佛戒。<a id="a-m"></a>行如佛行住如佛住。<a id="a-n"></a>视如佛视无以虚危捐除俗网正修进度。<a id="a-o"></a>可勉女身受金刚志。<a id="a-p"></a>作福一日受无量德。<a id="a-q"></a>无以绮饰幽妙之姿。<a id="a-r"></a>育养媚色迷惑丈夫。<a id="a-s"></a>自缠入罪十死有余。<a id="a-t"></a>不念道法专作罪根。<a id="a-u"></a>思之思之慎莫复淫。<a id="a-v"></a>积功累德可得全身。<a id="a-w"></a>是为比丘尼立德之本法也。</p>
  <p id="ax">比丘尼以舍家立法。<a id="a-y"></a>当如法行如法立德。<a id="a-z"></a>如法立志如法立行。<a id="a-10"></a>却情欲态心常良洁。<a id="a-11"></a>灭除妖惑。<a id="a-12"></a>入深微妙之法。<a id="a-13"></a>窥及大法。<a id="a-14"></a>若能自分别本能之原。<a id="a-15"></a>一切绝灭与色永然。<a id="a-16"></a>是为比丘尼立法之本也。<a id="a-17"></a>比丘尼以舍家立志除去恶露。<a id="a-18"></a>常自惭愧羞耻。<a id="a-19"></a>罪患受女人身。<a id="a-1A"></a>不得纵意迷惑于众。<a id="a-1B"></a>欲破败道意展转生死与罪相值。<a id="a-1C"></a>自省态恶无过是患因拔罪根求金刚体。<a id="a-1D"></a>终离女身求鲜洁志。<a id="a-1E"></a>是故舍家行作沙门。<a id="a-1F"></a>断诸恶论远离罪患。<a id="a-1G"></a>是为比丘尼立德之本也。</p>
  <p id="a1H">比丘尼已受具足戒有三法。<a id="a-1I"></a>何等为三。<a id="a-1J"></a>一者常供养于佛。<a id="a-1K"></a>无有懈惓心。<a id="a-1L"></a>常用大悲大慈救济众生。<a id="a-1M"></a>二者常敬慎于法行无失宜。<a id="a-1N"></a>直言至诚所说常谛。<a id="a-1O"></a>依按法律不以憍慢。<a id="a-1P"></a>三者当敬比丘僧。<a id="a-1Q"></a>视之如见佛。<a id="a-1R"></a>至心恭敬是为三尊也。<a id="a-1S"></a>敬之得道终离恼患。<a id="a-1T"></a>不更三处自然生天。<a id="a-1U"></a>莫不离欲其福永安。<a id="a-1V"></a>是为比丘尼立德之本也。</p>
  <p id="a1W">比丘尼已受具足戒。<a id="a-1X"></a>有三事。<a id="a-1Y"></a>何谓为三。<a id="a-1Z"></a>一者自念恶露不净洁。<a id="a-1a"></a>二者自念多欲。<a id="a-1b"></a>妖惑一切人。<a id="a-1c"></a>皆令意乱。<a id="a-1d"></a>三者自念多恣态。<a id="a-1e"></a>娆乱正法皆令败坏。<a id="a-1f"></a>自谓姝好天下无双。<a id="a-1g"></a>不知罪至欲来缠身。<a id="a-1h"></a>是为比丘尼观欲之本也。</p>
  <p id="a1i">比丘尼若受檀越请食。<a id="a-1j"></a>当如法行当如法食。<a id="a-1k"></a>有三事。<a id="a-1l"></a>一者不得与比丘僧共会坐而食。<a id="a-1m"></a>二者不得与优婆塞共会坐食。<a id="a-1n"></a>三者不得贪持食用啖年少优婆塞也。<a id="a-1o"></a>是为比丘尼食法也。<a id="a-1p"></a>比丘尼若檀越请食。<a id="a-1q"></a>不得受宿请。<a id="a-1r"></a>何以故。<a id="a-1s"></a>有宿昔思想故。<a id="a-1t"></a>受请即当进道。<a id="a-1u"></a>不得留迟。<a id="a-1v"></a>若失一时。<a id="a-1w"></a>不应复往也。<a id="a-1x"></a>违时行者。<a id="a-1y"></a>是为犯盗食。<a id="a-1z"></a>为犯禁法。<a id="a-20"></a>非贤者比丘尼也。</p>
  <p id="a21">比丘尼若诣檀越家。<a id="a-22"></a>当大小更相捡挍行。<a id="a-23"></a>当低头直去。<a id="a-24"></a>不得在右顾视戏笑直行也。<a id="a-25"></a>若于道上见大比丘若沙弥平等观之。<a id="a-26"></a>当直作礼而去。<a id="a-27"></a>不得与相视颜色。<a id="a-28"></a>若视颜色者。<a id="a-29"></a>心为不净。<a id="a-2A"></a>亦不得问讯起居。<a id="a-2B"></a>欲至何所。<a id="a-2C"></a>设相问讯者。<a id="a-2D"></a>必有情态起。<a id="a-2E"></a>何以故。<a id="a-2F"></a>用心意识想故。<a id="a-2G"></a>虽不得交其心乱矣。<a id="a-2H"></a>正尔为两堕已。<a id="a-2I"></a>若有犯者。<a id="a-2J"></a>非贤者比丘尼也。</p>
  <p id="a2K">比丘尼若受檀越请食。<a id="a-2L"></a>当先净心无余结恨。<a id="a-2M"></a>静修斋戒无缺如毛发。<a id="a-2N"></a>心思经道无懈怠意。<a id="a-2O"></a>当自洗心无起灭意。<a id="a-2P"></a>常有慈心无嗔怒意。<a id="a-2Q"></a>是为比丘尼。<a id="a-2R"></a>为行大慈食也。<a id="a-2S"></a>犯者非贤者比丘尼也。<a id="a-2T"></a>比丘尼若受檀越请食。<a id="a-2U"></a>当如法食。<a id="a-2V"></a>若时到当食。<a id="a-2W"></a>上坐当令下坐皆起。<a id="a-2X"></a>呼檀越来各布香讫。<a id="a-2Y"></a>三偈礼佛讫还坐。<a id="a-2Z"></a>檀越下手巾竟下食讫。<a id="a-2a"></a>悉平等乃咒愿达嚫而食。<a id="a-2b"></a>食不得有声。<a id="a-2c"></a>不得左右顾视也。<a id="a-2d"></a>不得含饭而戏笑。<a id="a-2e"></a>亦无含饭而语。<a id="a-2f"></a>犯者非贤者比丘尼也。</p>
  <p id="a2g">比丘尼受檀越食讫。<a id="a-2h"></a>上座当教语下坐。<a id="a-2i"></a>各出澡手漱口还坐。<a id="a-2j"></a>各说一偈讫乃辞去。<a id="a-2k"></a>行当低头视地。<a id="a-2l"></a>不得过三尺。<a id="a-2m"></a>口诵咒愿徐徐安详而行。<a id="a-2n"></a>行不得踰地而行。<a id="a-2o"></a>不得跳地而行。<a id="a-2p"></a>不得双脚而行。<a id="a-2q"></a>不得一脚而行。<a id="a-2r"></a>不得摇头行。<a id="a-2s"></a>不得摇身行。<a id="a-2t"></a>不得掉两臂行。<a id="a-2u"></a>不得跳尻行。<a id="a-2v"></a>不得邪身行。<a id="a-2w"></a>不得语笑行。<a id="a-2x"></a>不得与男子并行。<a id="a-2y"></a>不得与男子语行。<a id="a-2z"></a>不得与男子笑行。<a id="a-30"></a>行当如佛行。<a id="a-31"></a>住当如佛住。<a id="a-32"></a>视当如佛视。<a id="a-33"></a>语如佛语。<a id="a-34"></a>不得高足行。<a id="a-35"></a>不得犇走行。<a id="a-36"></a>不得迟行。<a id="a-37"></a>不得卑足行。<a id="a-38"></a>行应举足足去地三寸半。<a id="a-39"></a>应三为一步。<a id="a-3A"></a>还到塔寺当礼佛。<a id="a-3B"></a>礼佛竟还室。<a id="a-3C"></a>礼经像自忏悔恶露不净。<a id="a-3D"></a>今食檀越某食。<a id="a-3E"></a>当使十方天下人非人无女之态。<a id="a-3F"></a>檀越家门现世得安隐。<a id="a-3G"></a>早得佛三十二相八十种好。<a id="a-3H"></a>十力具足一切蒙度。<a id="a-3I"></a>得福无量皆发大道意等正觉乘。<a id="a-3J"></a>作是愿者。<a id="a-3K"></a>乃是比丘尼耳。<a id="a-3L"></a>犯者非贤者比丘尼也。</p>
  <p id="a3M">比丘尼受檀越食讫。<a id="a-3N"></a>还归入室静修厥德。<a id="a-3O"></a>学六度无极。<a id="a-3P"></a>共相捡敕绝欲情态。<a id="a-3Q"></a>无有沾污意在空寂。<a id="a-3R"></a>无余结缚志净如是。<a id="a-3S"></a>可疾得道。<a id="a-3T"></a>若无请者。<a id="a-3U"></a>自头其食亦无惊怪。<a id="a-3V"></a>今日无食非道不言。<a id="a-3W"></a>非时不食过日中后。<a id="a-3X"></a>无得行来经于街里。<a id="a-3Y"></a>过中之后一不得复食。<a id="a-3Z"></a>深密在室经行如法。<a id="a-3a"></a>有犯斯者。<a id="a-3b"></a>非贤者比丘尼也。<a id="a-3c"></a>比丘尼入室。<a id="a-3d"></a>有十三事法。<a id="a-3e"></a>何等为十三事法。<a id="a-3f"></a>一者常当自念恶露不净。<a id="a-3g"></a>迷惑于人纯缠罪根。<a id="a-3h"></a>不能自勉二者常当自念过恶。<a id="a-3i"></a>不能自还。<a id="a-3j"></a>三者常当自念罪原。<a id="a-3k"></a>深不能自出四者常当自念多淫欲态。<a id="a-3l"></a>不能自净。<a id="a-3m"></a>五者常当自念淫欲。<a id="a-3n"></a>乃乱清净道志。<a id="a-3o"></a>不能自拔。<a id="a-3p"></a>六者常当自念破坏道意。<a id="a-3q"></a>不能远离。<a id="a-3r"></a>七者常当自念心。<a id="a-3s"></a>如水中船多欲载人。<a id="a-3t"></a>忽然没水中。<a id="a-3u"></a>尽亡其人不能自全。<a id="a-3v"></a>八者常当自念。<a id="a-3w"></a>口舌丹赤迷惑人心。<a id="a-3x"></a>心乱意惑目无所见。<a id="a-3y"></a>九者常当自念。<a id="a-3z"></a>身体是锦彩之囊。<a id="a-40"></a>用盛臭屎表甚姝好。<a id="a-41"></a>其人利之近之必污。<a id="a-42"></a>不净流出臭不可当。<a id="a-43"></a>十者常当自念态恶妖治姿。<a id="a-44"></a>则贡高自快欲动人心。<a id="a-45"></a>十一者常当自念弱态。<a id="a-46"></a>欲令人哀之。<a id="a-47"></a>不能自止。<a id="a-48"></a>十二者常当自念。<a id="a-49"></a>受女人形为欲态自缠不能自免。<a id="a-4A"></a>十三者常当自念恃怙。<a id="a-4B"></a>恶露不净不能自解。<a id="a-4C"></a>是为入室十三者。<a id="a-4D"></a>匿事真为极大罪。<a id="a-4E"></a>若有勇猛[角*京]戾女人。<a id="a-4F"></a>自观态欲无离此患。<a id="a-4G"></a>深思见谛能断态欲。<a id="a-4H"></a>自拔为道行如戒行。<a id="a-4I"></a>依按法律礼节安详。<a id="a-4J"></a>言如威仪。<a id="a-4K"></a>可疾得作男子身。<a id="a-4L"></a>宿识故存。<a id="a-4M"></a>复加劝助。<a id="a-4N"></a>灭诸思想。<a id="a-4O"></a>可得须陀洹。<a id="a-4P"></a>亦可得斯陀含阿那含阿难汉辟支佛道。<a id="a-4Q"></a>若不取证。<a id="a-4R"></a>无数劫中当成作佛。</p>
  <p id="a4S">比丘尼入室。<a id="a-4T"></a>有四事法。<a id="a-4U"></a>何等为四。<a id="a-4V"></a>一者当自伏意。<a id="a-4W"></a>无起灭心。<a id="a-4X"></a>心存于道。<a id="a-4Y"></a>二者当自捡挍心。<a id="a-4Z"></a>常束修志存于法。<a id="a-4a"></a>三者当自念恶露欲灭意患。<a id="a-4b"></a>无放逸心自捐睡卧。<a id="a-4c"></a>谨敕修身不自憍恣约己自守。<a id="a-4d"></a>四者当建立戒法。<a id="a-4e"></a>使众人乐从无猗着佛法放纵其心。<a id="a-4f"></a>迷乱色欲。<a id="a-4g"></a>或于清净道士。<a id="a-4h"></a>妖冶自媚求豫声名。<a id="a-4i"></a>令人堕坠遭值凶患。<a id="a-4j"></a>当自慎护众获大安。<a id="a-4k"></a>有犯斯者。<a id="a-4l"></a>非贤者比丘尼也。</p>
  <p id="a4m">比丘尼入室。<a id="a-4n"></a>有四事法。<a id="a-4o"></a>何等为四。<a id="a-4p"></a>一者当直低头而前。<a id="a-4q"></a>不得左右顾视有所比像。<a id="a-4r"></a>二者不得欬唾室中净地及四壁。<a id="a-4s"></a>三者不得却踞所止床。<a id="a-4t"></a>不得傍卧床上。<a id="a-4u"></a>不得伏床上。<a id="a-4v"></a>不得偃卧床上。<a id="a-4w"></a>四者不得背所止床立。<a id="a-4x"></a>不得背经像立。<a id="a-4y"></a>不得背火立。<a id="a-4z"></a>是为。<a id="a-50"></a>比丘尼入室四事。<a id="a-51"></a>谛自挍计可得自然。<a id="a-52"></a>若犯斯者。<a id="a-53"></a>非贤者比丘尼也。</p>
  <p id="a54">比丘尼入室。<a id="a-55"></a>有四事法。<a id="a-56"></a>何等为四。<a id="a-57"></a>一者当礼经像及自所止床。<a id="a-58"></a>二者当安坐自思念恣态。<a id="a-59"></a>多当自惭愧。<a id="a-5A"></a>三者当读经行道无懈倦。<a id="a-5B"></a>时断诸邪念。<a id="a-5C"></a>四者淡然自守身口心意亦尔。<a id="a-5D"></a>常念欲除此恶露之患。<a id="a-5E"></a>是为四。<a id="a-5F"></a>有犯斯者。<a id="a-5G"></a>非贤者比丘尼也。</p>
  <p id="a5H">比丘尼入室。<a id="a-5I"></a>复有四事法。<a id="a-5J"></a>何等为四。<a id="a-5K"></a>一者常端坐不得猗卧熟视户中。<a id="a-5L"></a>二者当默然静息思念经道。<a id="a-5M"></a>三者当闭目闭耳闭鼻闭口闭身闭意安心着空中。<a id="a-5N"></a>四者当坚自持。<a id="a-5O"></a>不得放心恣意。<a id="a-5P"></a>身伏坐上发衣爬搔。<a id="a-5Q"></a>现露形体及诸垢恶不净。<a id="a-5R"></a>令鬼神见。<a id="a-5S"></a>设鬼神见为无礼敬。<a id="a-5T"></a>是为四。<a id="a-5U"></a>若犯斯者。<a id="a-5V"></a>非贤者比丘尼也。<a id="a-5W"></a>比丘尼入室。<a id="a-5X"></a>复有四事法。<a id="a-5Y"></a>何等为四。<a id="a-5Z"></a>一者当直视其前。<a id="a-5a"></a>端正心意无有邪想。<a id="a-5b"></a>二者当端正而坐。<a id="a-5c"></a>不得自摇身体。<a id="a-5d"></a>不得摇头摇手。<a id="a-5e"></a>不得摇足。<a id="a-5f"></a>若自摇者。<a id="a-5g"></a>其心悉摇情态起矣。<a id="a-5h"></a>三者当自守志守眼守耳守鼻守口守身守意守心。<a id="a-5i"></a>守是八者。<a id="a-5j"></a>能自致得道。<a id="a-5k"></a>四者不得与伴辈相呼谈笑论说世间不急之事。<a id="a-5l"></a>小语大笑动乱道德清净之志。<a id="a-5m"></a>常当自重不妄出户三尺。<a id="a-5n"></a>罪何从得入耶。<a id="a-5o"></a>若犯斯者。<a id="a-5p"></a>非贤者比丘尼也。</p>
  <p id="a5q">比丘尼出室。<a id="a-5r"></a>小便大便当树铃师。<a id="a-5s"></a>即遣沙弥尼二人往整衣服。<a id="a-5t"></a>沙弥尼乘掌袈裟里。<a id="a-5u"></a>识还头出。<a id="a-5v"></a>当礼师下漏而去。<a id="a-5w"></a>行不得留迟。<a id="a-5x"></a>还至师所漏。<a id="a-5y"></a>无余阙失礼师而去。<a id="a-5z"></a>还到室户当三弹指。<a id="a-60"></a>沙弥尼皆还至师所坐当经行。<a id="a-61"></a>是为比丘尼出室法。<a id="a-62"></a>若犯斯者。<a id="a-63"></a>非贤者比丘尼也。</p>
  <p id="a64">比丘尼出至舍后。<a id="a-65"></a>有十事。<a id="a-66"></a>一者欲大小便即当行。<a id="a-67"></a>不得自难滀在身中。<a id="a-68"></a>二者行不得左右顾视及自身阴。<a id="a-69"></a>三者至圊厕上。<a id="a-6A"></a>当三弹指。<a id="a-6B"></a>四者当先问沙弥尼。<a id="a-6C"></a>此无人耶。<a id="a-6D"></a>沙弥尼言无也。<a id="a-6E"></a>乃当前。<a id="a-6F"></a>若有人不得迫促人也。<a id="a-6G"></a>五者已至厕上。<a id="a-6H"></a>当三弹指。<a id="a-6I"></a>便讫复三弹指乃下。<a id="a-6J"></a>六者不得大咽。<a id="a-6K"></a>七者不得低头熟自视阴。<a id="a-6L"></a>八者不得弄厕上掘土。<a id="a-6M"></a>九者不得持澡水浇壁。<a id="a-6N"></a>十者已澡手未燥不得持物。<a id="a-6O"></a>若犯斯者。<a id="a-6P"></a>是为非法。</p>
  <p id="a6Q">比丘尼。<a id="a-6R"></a>若小便还当澡手漱口。<a id="a-6S"></a>礼经像深自忏悔。<a id="a-6T"></a>及自礼床。<a id="a-6U"></a>乃当还坐经行。<a id="a-6V"></a>如法思寻要义。<a id="a-6W"></a>自己行之。<a id="a-6X"></a>若犯斯者。<a id="a-6Y"></a>非贤者比丘尼也。</p>
  <p id="a6Z">比丘尼出室。<a id="a-6a"></a>有三事应得出。<a id="a-6b"></a>何等为三。<a id="a-6c"></a>一者诣师受经。<a id="a-6d"></a>二者若人欲来见者。<a id="a-6e"></a>被师教即当出礼师徐与相见。<a id="a-6f"></a>不得离师所二丈。<a id="a-6g"></a>三者日中食讫。<a id="a-6h"></a>当起礼师。<a id="a-6i"></a>三事应出。<a id="a-6j"></a>若犯斯者。<a id="a-6k"></a>非贤者比丘尼也。</p>
  <p id="a6l">比丘尼出室户。<a id="a-6m"></a>有三事法。<a id="a-6n"></a>何等为三。<a id="a-6o"></a>一者出户当低头直出。<a id="a-6p"></a>不得举头四向顾望。<a id="a-6q"></a>二者当默声而行。<a id="a-6r"></a>不得自纵大咳唾。<a id="a-6s"></a>三者当徐出户。<a id="a-6t"></a>当自惭愧受女人身恶露不净。<a id="a-6u"></a>欲态怨仇为之患厌苦。<a id="a-6v"></a>如是女人甚难。<a id="a-6w"></a>若犯斯者。<a id="a-6x"></a>非贤者比丘尼也。</p>
  <p id="a6y">已说出入房室三十九事。<a id="a-6z"></a>如初从月至月。<a id="a-70"></a>受持戒法无令有失。<a id="a-71"></a>默然而持之。<a id="a-72"></a>次说奉之。<a id="a-73"></a>令人疾得道。</p>
  <p id="a74">贤者阿难叉手长跪。<a id="a-75"></a>前白佛言。<a id="a-76"></a>佛所说比丘尼法律亦自备足。<a id="a-77"></a>莫不得度者。<a id="a-78"></a>恐佛般泥洹后。<a id="a-79"></a>当复有女人沙门者。<a id="a-7A"></a>便可比丘尼作师不也。<a id="a-7B"></a>佛语阿难。<a id="a-7C"></a>若长老比丘尼戒法具足可尔。<a id="a-7D"></a>虽尔当由比丘僧。<a id="a-7E"></a>若众可得耳。<a id="a-7F"></a>一比丘不肯。<a id="a-7G"></a>不得作沙门也。</p>
  <p id="a7H">阿难复问佛言。<a id="a-7I"></a>尔为故为故。<a id="a-7J"></a>当得比丘僧以成女沙门乎。<a id="a-7K"></a>佛言尔。<a id="a-7L"></a>阿难。<a id="a-7M"></a>所以者何。<a id="a-7N"></a>女人多欲态。<a id="a-7O"></a>但欲惑色。<a id="a-7P"></a>益畜弟子。<a id="a-7Q"></a>亦不欲学问。<a id="a-7R"></a>但知须臾之事。<a id="a-7S"></a>是故当须比丘僧耳。<a id="a-7T"></a>阿难复问佛言。<a id="a-7U"></a>便当令比丘作师耶。<a id="a-7V"></a>佛言不也。<a id="a-7W"></a>当令大比丘尼作师。<a id="a-7X"></a>若无比丘尼者。<a id="a-7Y"></a>比丘僧可。<a id="a-7Z"></a>阿难复问佛言。<a id="a-7a"></a>愿佛说女沙门几岁应受大戒。<a id="a-7b"></a>几岁应作沙弥尼师。<a id="a-7c"></a>几岁应作沙弥尼和上。<a id="a-7d"></a>几岁作小阿只梨。<a id="a-7e"></a>几岁应作大阿只梨。<a id="a-7f"></a>几岁应作和上也。<a id="a-7g"></a>几岁应就檀越请食。<a id="a-7h"></a>所止处所为。<a id="a-7i"></a>可在塔寺中不也。</p>
  <p id="a7j">佛告阿难。<a id="a-7k"></a>汝所问大深多所过度。<a id="a-7l"></a>谛听谛听。<a id="a-7m"></a>我当具为若说之。<a id="a-7n"></a>阿难言。<a id="a-7o"></a>当谛受思。<a id="a-7p"></a>是时阿难及诸长老比丘尼。<a id="a-7q"></a>大爱道裘昙弥。<a id="a-7r"></a>志性比丘尼。<a id="a-7s"></a>皆一心叉手而听。<a id="a-7t"></a>佛告阿难已受女人作沙门。<a id="a-7u"></a>缘是后世。<a id="a-7v"></a>亦当有女人作沙门。<a id="a-7w"></a>今为汝说沙弥尼法。<a id="a-7x"></a>教授当来及新发意者。<a id="a-7y"></a>欲作沙门念欲度已远离罪门。<a id="a-7z"></a>当得众比丘僧五十人比丘尼三十人。<a id="a-80"></a>若无比丘尼者不满其数。<a id="a-81"></a>从师所请比丘众皆会坐。<a id="a-82"></a>其女人皆作礼毕竟叉手却住。<a id="a-83"></a>师呼女人剃头竟。<a id="a-84"></a>授袈裟及履鞙讫。<a id="a-85"></a>即授十戒为沙弥尼。<a id="a-86"></a>皆礼众僧当言。<a id="a-87"></a>不直众付。<a id="a-88"></a>便其师。<a id="a-89"></a>年满七十应具足。<a id="a-8A"></a>比丘尼受三般具足戒五年。<a id="a-8B"></a>应作沙弥尼阿只梨。</p>
  <p id="a8C">比丘尼受三般具足戒十年。<a id="a-8D"></a>应作沙弥尼和上。</p>
  <p id="a8E">比丘尼受三般具足戒十年。<a id="a-8F"></a>应具足戒作威仪阿只梨。</p>
  <p id="a8G">比丘尼受三般具足戒十五年。<a id="a-8H"></a>应具足戒作大阿只梨。</p>
  <p id="a8I">比丘尼受三般具足戒二十年。<a id="a-8J"></a>应具足戒作和上。</p>
  <p id="a8K">佛言。<a id="a-8L"></a>比丘尼正使年过七十。<a id="a-8M"></a>有若干事不得受具足戒。<a id="a-8N"></a>何等为若干事不应具足戒。<a id="a-8O"></a>情欲未断。<a id="a-8P"></a>不应得具足戒。<a id="a-8Q"></a>喜嗔恚。<a id="a-8R"></a>不应受具足戒。<a id="a-8S"></a>喜行来。<a id="a-8T"></a>不应受具足戒。<a id="a-8U"></a>喜美酒食。<a id="a-8V"></a>不应受具足戒。<a id="a-8W"></a>喜贡高洪声大呼。<a id="a-8X"></a>不应受具足戒。<a id="a-8Y"></a>能自慎如法律者。<a id="a-8Z"></a>疾得男子身转当作佛。<a id="a-8a"></a>阿难复问言如是诚为难矣。<a id="a-8b"></a>佛言。<a id="a-8c"></a>不难也。<a id="a-8d"></a>但女人自作挂碍耳。<a id="a-8e"></a>阿难复问佛言。<a id="a-8f"></a>如是大爱道裘昙弥志性比丘尼。<a id="a-8g"></a>为应在山中树下。<a id="a-8h"></a>若石窟中止不也。<a id="a-8i"></a>应在丘泽冢间人中私寺止不乎。<a id="a-8j"></a>应受檀越请归食不。<a id="a-8k"></a>应疗救劳一切人病不。<a id="a-8l"></a>愿佛一一解说其大要。<a id="a-8m"></a>使立生死之本。<a id="a-8n"></a>令后世当来悉皆闻知。<a id="a-8o"></a>成立大法如佛在时。<a id="a-8p"></a>莫不得度。<a id="a-8q"></a>佛告阿难。<a id="a-8r"></a>亦有二因缘谛听谛听。<a id="a-8s"></a>我当具为汝说之。<a id="a-8t"></a>善持内着心中。<a id="a-8u"></a>若比丘尼倚来在我法中。<a id="a-8v"></a>因不能自还。<a id="a-8w"></a>若居山中树下。<a id="a-8x"></a>树即枯死。<a id="a-8y"></a>若居石窟中。<a id="a-8z"></a>举石燋旱。<a id="a-90"></a>树木枯燥禽兽饥饿。<a id="a-91"></a>水泉竭尽众魔乱矣。<a id="a-92"></a>若居丘泽。<a id="a-93"></a>草木园果悉闭不生。<a id="a-94"></a>若居冢中。<a id="a-95"></a>死人更相刻校。<a id="a-96"></a>天地为动。<a id="a-97"></a>若居人中。<a id="a-98"></a>国土不安贼寇撗出。<a id="a-99"></a>兵不息甲。<a id="a-9A"></a>人民呼嗟皆有饥色。<a id="a-9B"></a>若居私寺。<a id="a-9C"></a>使诸沙门迷惑于色。<a id="a-9D"></a>贪着财宝饮酒啖肉。<a id="a-9E"></a>身衣缯彩欲令身好。<a id="a-9F"></a>绮行雅步亡失经道。<a id="a-9G"></a>转相诽谤更相愁恼。<a id="a-9H"></a>若受檀越请食。<a id="a-9I"></a>檀越不得福德。<a id="a-9J"></a>便多疾病钱财消散。<a id="a-9K"></a>若劳人病。<a id="a-9L"></a>鬼神更兴。<a id="a-9M"></a>灾祸日增。<a id="a-9N"></a>何以故。<a id="a-9O"></a>用是两罪相向故。<a id="a-9P"></a>疾者当何从得愈也。<a id="a-9Q"></a>是故裘昙弥志性比丘尼等。<a id="a-9R"></a>入我法中却五百岁寿。<a id="a-9S"></a>如是阿难。<a id="a-9T"></a>女人过患如是。<a id="a-9U"></a>汝谛奉持。<a id="a-9V"></a>阿难复更长跪叉手白佛言。<a id="a-9W"></a>甚可怪之怪哉。<a id="a-9X"></a>何以故。<a id="a-9Y"></a>比丘尼罪乃如是乎。<a id="a-9Z"></a>佛语阿难。<a id="a-9a"></a>此是我小说耳。<a id="a-9b"></a>女人凡有八万四千匿态。<a id="a-9c"></a>迷惑清净道士。<a id="a-9d"></a>使堕泥犁中。<a id="a-9e"></a>动有劫数。<a id="a-9f"></a>不能自免。<a id="a-9g"></a>然外态有八十四。<a id="a-9h"></a>乱清净道士。<a id="a-9i"></a>迷愦惑欲亡失经道。<a id="a-9j"></a>夫为女人所惑者。<a id="a-9k"></a>皆是泥犁薜荔禽兽地狱也。<a id="a-9l"></a>尔时阿难闻佛说是语。<a id="a-9m"></a>大惊怪恐怖。<a id="a-9n"></a>不如是何言。<a id="a-9o"></a>低头不乐泪下如雨。<a id="a-9p"></a>不能复自动摇。<a id="a-9q"></a>佛告阿难。<a id="a-9r"></a>莫恐怖也。<a id="a-9s"></a>我当具为若说之。<a id="a-9t"></a>使汝开解得至泥洹。</p>
  <p id="a9u">佛告阿难。<a id="a-9v"></a>若比丘尼居山中树下。<a id="a-9w"></a>树为枯死者。<a id="a-9x"></a>用女人多恣态嫈嫇。<a id="a-9y"></a>细视丹唇赤口坐树下亦不念道。<a id="a-9z"></a>但念身好。<a id="a-A0"></a>欲惑他人。<a id="a-A1"></a>坏人善心。<a id="a-A2"></a>令其颠狂亡失道德。<a id="a-A3"></a>用是故。<a id="a-A4"></a>树死不生。<a id="a-A5"></a>比丘尼若居山窟中。<a id="a-A6"></a>举山燋旱树木枯燥禽兽饥饿水泉竭尽者。<a id="a-A7"></a>用女人多欲态愚惑自痴。<a id="a-A8"></a>不念思道。<a id="a-A9"></a>但念淫欲之事。<a id="a-AA"></a>心不自安。<a id="a-AB"></a>嗟叹涕泣剧于念道。<a id="a-AC"></a>外说经中义。<a id="a-AD"></a>内有情欲之心。<a id="a-AE"></a>有人嗟叹者。<a id="a-AF"></a>是愚者所见也。<a id="a-AG"></a>夫智者深知此女人不念大道也。<a id="a-AH"></a>但念他男子耳。<a id="a-AI"></a>是故致干旱水泉竭尽不生。<a id="a-AJ"></a>比丘尼若居泽中。<a id="a-AK"></a>泽中禽兽更相啖食。<a id="a-AL"></a>荆棘百草悉枯不生。<a id="a-AM"></a>何以故。<a id="a-AN"></a>用女人多恣态专行妖惑。<a id="a-AO"></a>思念卧起之原本末。<a id="a-AP"></a>其心意起永不见道。<a id="a-AQ"></a>亡失本业从欲致结毒意一起目无所见。<a id="a-AR"></a>诸魔悉作皆为震动。<a id="a-AS"></a>用是之故。<a id="a-AT"></a>并令荆棘草木枯死不生。<a id="a-AU"></a>比丘尼若居冢间。<a id="a-AV"></a>冢中死人悉坐榜笞丘墓柏柏皆便枯死。<a id="a-AW"></a>何以故。<a id="a-AX"></a>用女人多恣态静不念道。<a id="a-AY"></a>但念色欲。<a id="a-AZ"></a>淫劮之心淫态一起。<a id="a-Aa"></a>天地悉动。<a id="a-Ab"></a>鬼神百兽悉为恐惧。<a id="a-Ac"></a>用是故。<a id="a-Ad"></a>丘墓松柏死不生。<a id="a-Ae"></a>比丘尼若居人间。<a id="a-Af"></a>国中不安蟥虫数出。<a id="a-Ag"></a>贼寇数起兵甲不息。<a id="a-Ah"></a>人民呼嗟皆有饥色。<a id="a-Ai"></a>何以故。<a id="a-Aj"></a>用女人多恣态。<a id="a-Ak"></a>贪着色欲淫劮之垢。<a id="a-Al"></a>欲令人敬。<a id="a-Am"></a>都不念道。<a id="a-An"></a>但念男子相好不好。<a id="a-Ao"></a>某男子健某男子不健。<a id="a-Ap"></a>昼则谈笑。<a id="a-Aq"></a>暮则思卧起之事。<a id="a-Ar"></a>用是故令人民穷困不安隐。<a id="a-As"></a>比丘尼若居私寺。<a id="a-At"></a>使诸沙门迷惑于色。<a id="a-Au"></a>贪着财宝饮酒啖肉。<a id="a-Av"></a>身衣缯彩欲令身好。<a id="a-Aw"></a>绮行雅步亡失经道。<a id="a-Ax"></a>转相诽谤更相愁恼。<a id="a-Ay"></a>何以故。<a id="a-Az"></a>用女人多恣态亦不读经行道。<a id="a-B0"></a>但作细软音声。<a id="a-B1"></a>迷惑丈夫使令心动。<a id="a-B2"></a>未得道者其心乱矣。<a id="a-B3"></a>更相占视睹其恶露。<a id="a-B4"></a>剧于洞视悉见所有。<a id="a-B5"></a>其心欢喜计利一时。<a id="a-B6"></a>即堕生死。<a id="a-B7"></a>十五劫中当作黄门。<a id="a-B8"></a>用是使比丘相憎耳。<a id="a-B9"></a>比丘尼若受檀越请食。<a id="a-BA"></a>檀越不得其福。<a id="a-BB"></a>钱财日尽。<a id="a-BC"></a>又多疾病何以故。<a id="a-BD"></a>用是女人多恣态亦不如法食。<a id="a-BE"></a>但作恣则欲令人观。<a id="a-BF"></a>亦不以食为味。<a id="a-BG"></a>但相他人男子中婿不中婿也。<a id="a-BH"></a>如是檀越欲作福施。<a id="a-BI"></a>更合大罪。<a id="a-BJ"></a>所以者何。<a id="a-BK"></a>用此比丘尼心意。<a id="a-BL"></a>亦不用法来食。<a id="a-BM"></a>而但持淫劮意来食耳。<a id="a-BN"></a>用是故。<a id="a-BO"></a>使檀越不得安隐也。<a id="a-BP"></a>比丘尼若行劳疾病者不愈。<a id="a-BQ"></a>鬼神更兴灾祸日增。<a id="a-BR"></a>何以故。<a id="a-BS"></a>用女人多恣态。<a id="a-BT"></a>不能自端心。<a id="a-BU"></a>焉能端他人心。<a id="a-BV"></a>尚不能自度。<a id="a-BW"></a>焉能度人身。<a id="a-BX"></a>自在罪中。<a id="a-BY"></a>焉能脱他人罪也。<a id="a-BZ"></a>何以故。<a id="a-Ba"></a>用多欲有所希望故。<a id="a-Bb"></a>用是故。<a id="a-Bc"></a>不能愈人病。<a id="a-Bd"></a>令鬼神乱。</p>
  <p id="aBe">佛告阿难。<a id="a-Bf"></a>我法中今有比丘尼。<a id="a-Bg"></a>即却寿五百岁。<a id="a-Bh"></a>我般泥洹后。<a id="a-Bi"></a>当复有三千比丘尼有千八百比丘。<a id="a-Bj"></a>奉持是法律。<a id="a-Bk"></a>皆得阿罗汉。<a id="a-Bl"></a>未世时当有八万比丘尼。<a id="a-Bm"></a>有七百六十比丘尼。<a id="a-Bn"></a>奉是法律经皆得阿罗汉。<a id="a-Bo"></a>其余者却后百三十劫。<a id="a-Bp"></a>当复奉是法律。<a id="a-Bq"></a>当复得阿罗汉。<a id="a-Br"></a>尔时阿难问佛言。<a id="a-Bs"></a>比丘尼当云何行得道也。<a id="a-Bt"></a>当用何法行之乎。<a id="a-Bu"></a>佛语阿难。<a id="a-Bv"></a>夫天下欲淫垢大重。<a id="a-Bw"></a>若能断是态者。<a id="a-Bx"></a>便可得道。<a id="a-By"></a>女人身譬如珠宝。<a id="a-Bz"></a>其像大好不可久立。<a id="a-C0"></a>迷乱道德亡失人身。<a id="a-C1"></a>何以故。<a id="a-C2"></a>用珠宝好故。<a id="a-C3"></a>当入深海中。<a id="a-C4"></a>求之不止。<a id="a-C5"></a>杀身不久。<a id="a-C6"></a>女人求道。<a id="a-C7"></a>但坐外八十四态。<a id="a-C8"></a>还自缠身。<a id="a-C9"></a>有堕八十四态者。<a id="a-CA"></a>如入大深海。<a id="a-CB"></a>必没其身。<a id="a-CC"></a>有能除此八十四态者。<a id="a-CD"></a>即是阿罗汉也。<a id="a-CE"></a>阿难。<a id="a-CF"></a>复叉手长跪前白佛言。<a id="a-CG"></a>何等为八十四态。<a id="a-CH"></a>令人不得道也。<a id="a-CI"></a>愿佛加威神解说。<a id="a-CJ"></a>威德现敬。<a id="a-CK"></a>使众人开解信乐其义。<a id="a-CL"></a>终日习闻令脱罪患。<a id="a-CM"></a>使得正真即皆欢喜。<a id="a-CN"></a>及后当来皆使开解。<a id="a-CO"></a>佛言阿难。<a id="a-CP"></a>谛听善思念之。<a id="a-CQ"></a>内着心中。<a id="a-CR"></a>我当具为若说之。<a id="a-CS"></a>如是阿难。<a id="a-CT"></a>谛受奉持之。<a id="a-CU"></a>为当来过去今现在比丘尼。<a id="a-CV"></a>布说其要使奉持之。<a id="a-CW"></a>行如是法者。<a id="a-CX"></a>疾令人得道。<a id="a-CY"></a>佛言。<a id="a-CZ"></a>女人八十四态者。<a id="a-Ca"></a>迷惑于人使不得道。<a id="a-Cb"></a>何等为八十四态女人喜摩眉目自庄。<a id="a-Cc"></a>是为一态。<a id="a-Cd"></a>女人喜梳头剃[月*樂]。<a id="a-Ce"></a>是为二态。<a id="a-Cf"></a>女人喜。<a id="a-Cg"></a>傅脂粉迷惑丈夫。<a id="a-Ch"></a>是为三态。<a id="a-Ci"></a>女人喜嫈嫇细视。<a id="a-Cj"></a>是为四态。<a id="a-Ck"></a>女人喜丹唇赤口。<a id="a-Cl"></a>是为五态。<a id="a-Cm"></a>女人喜耳中着珠玑。<a id="a-Cn"></a>是为六态。<a id="a-Co"></a>女人颈下喜着璎珞金珠是为七态。<a id="a-Cp"></a>女人喜着珠宝缯彩之衣。<a id="a-Cq"></a>是为八态。<a id="a-Cr"></a>女人喜着糸履。<a id="a-Cs"></a>是九态。<a id="a-Ct"></a>女人喜掉两臂行。<a id="a-Cu"></a>是十态。<a id="a-Cv"></a>女人喜邪视。<a id="a-Cw"></a>是十一态。<a id="a-Cx"></a>女人喜盗视。<a id="a-Cy"></a>是十二态。<a id="a-Cz"></a>女人欲视男子见之复却缩。<a id="a-D0"></a>是十三态。<a id="a-D1"></a>女人见男子去复在后视之。<a id="a-D2"></a>是十四态。<a id="a-D3"></a>女人欲见男子见之复低头不语。<a id="a-D4"></a>是十五态。<a id="a-D5"></a>女人行喜摇头摇身。<a id="a-D6"></a>是十六态。<a id="a-D7"></a>女人坐喜摇头摇身。<a id="a-D8"></a>是十七态。<a id="a-D9"></a>女人坐低头摩手爪。<a id="a-DA"></a>是十八态。<a id="a-DB"></a>女人坐喜含笑语。<a id="a-DC"></a>是十九态。<a id="a-DD"></a>女人喜细软声语。<a id="a-DE"></a>是二十态。<a id="a-DF"></a>女人喜扪两眉。<a id="a-DG"></a>是二十一态。<a id="a-DH"></a>女人坐喜大声呵狗。<a id="a-DI"></a>是二十二态。<a id="a-DJ"></a>女人设见男子来外大嗔恚内自喜欢。<a id="a-DK"></a>是二十三态。<a id="a-DL"></a>女人贡高自可憎妒他人。<a id="a-DM"></a>是二十四态女人欲得夫婿适见阳嗔怒。<a id="a-DN"></a>是二十五态。<a id="a-DO"></a>女人见夫婿阳嗔恚之。<a id="a-DP"></a>设去复愁忧心悔。<a id="a-DQ"></a>是二十六态。<a id="a-DR"></a>女人见男子来。<a id="a-DS"></a>共语阳嗔怒骂詈。<a id="a-DT"></a>内心欢喜。<a id="a-DU"></a>是二十七态。<a id="a-DV"></a>女人设见男子去。<a id="a-DW"></a>口诽谤之。<a id="a-DX"></a>其心甚哀。<a id="a-DY"></a>是二十八态。<a id="a-DZ"></a>女人轻口喜骂詈疾快遂非。<a id="a-Da"></a>是二十九态。<a id="a-Db"></a>女人喜欢纵撗非他自。<a id="a-Dc"></a>是为三十态。<a id="a-Dd"></a>女人慢易孤弱以力胜人。<a id="a-De"></a>是三十一态。<a id="a-Df"></a>女人威势迫胁语欲得胜。<a id="a-Dg"></a>是三十二态。<a id="a-Dh"></a>女人借不念还贷不念偿。<a id="a-Di"></a>是三十三态。<a id="a-Dj"></a>女人喜曲人自直恶人自善。<a id="a-Dk"></a>是三十四态。<a id="a-Dl"></a>女人怒喜无常愚人自贤。<a id="a-Dm"></a>是三十五态。<a id="a-Dn"></a>女人以贤自着恶与他人。<a id="a-Do"></a>是三十六态。<a id="a-Dp"></a>女人以功自与专己自可名他人功。<a id="a-Dq"></a>是三十七态。<a id="a-Dr"></a>女人己劳自怨他劳欢喜。<a id="a-Ds"></a>是三十八态。<a id="a-Dt"></a>女人以实为虚喜说人过。<a id="a-Du"></a>是三十九态。<a id="a-Dv"></a>女人喜以富憍人以贵陵人。<a id="a-Dw"></a>是四十态。<a id="a-Dx"></a>女人以贫妒富以贱讪贵。<a id="a-Dy"></a>是四十一态。<a id="a-Dz"></a>女人喜谗人自媚以德自显。<a id="a-E0"></a>是四十二态。<a id="a-E1"></a>女人喜败人成功破坏道德。<a id="a-E2"></a>是四十三态。<a id="a-E3"></a>女人喜私乱妖迷正道。<a id="a-E4"></a>是四十四态。<a id="a-E5"></a>女人喜阴怀嫉妒激厉谤勃。<a id="a-E6"></a>是四十五态。<a id="a-E7"></a>女人论评诽议推负与人。<a id="a-E8"></a>是四十六态。<a id="a-E9"></a>女人又巨说谤正道清净之士欲令坏乱。<a id="a-EA"></a>是四十七态。<a id="a-EB"></a>女人喜持人长短迷乱丈夫。<a id="a-EC"></a>是四十八态。<a id="a-ED"></a>女人喜要人自誓施人望报。<a id="a-EE"></a>是四十九态。<a id="a-EF"></a>女人喜与人施追悔责人毁訾高才。<a id="a-EG"></a>是五十态。<a id="a-EH"></a>女人喜自怨诉骂詈虫畜。<a id="a-EI"></a>是五十一态。<a id="a-EJ"></a>女人喜作妖媚蛊道厌人。<a id="a-EK"></a>是五十二态女人憎人胜己欲令早死。<a id="a-EL"></a>是五十三态。<a id="a-EM"></a>女人喜持毒药酖饵中人心不平等。<a id="a-EN"></a>是五十四态。<a id="a-EO"></a>女人喜追念旧恶常在心怀。<a id="a-EP"></a>是五十五态。<a id="a-EQ"></a>女人喜自用不受他人谏谀谄[怡-台+龍]悷自可。<a id="a-ER"></a>是五十六态。<a id="a-ES"></a>女人喜疏内亲外伏匿之事发露于邻落。<a id="a-ET"></a>是五十七态。<a id="a-EU"></a>女人喜自健烦苛轻躁不由丈夫。<a id="a-EV"></a>是五十八态。<a id="a-EW"></a>女人喜自憍挝捶无理。<a id="a-EX"></a>自嗔自喜欲令人畏之。<a id="a-EY"></a>是五十九态。<a id="a-EZ"></a>女人喜贪欲之行。<a id="a-Ea"></a>威设自由。<a id="a-Eb"></a>欲作正法违戾丈夫。<a id="a-Ec"></a>是六十态。<a id="a-Ed"></a>女人喜贪淫心怀嫉妒。<a id="a-Ee"></a>多疑少信怨憎澌地。<a id="a-Ef"></a>是六十一态。<a id="a-Eg"></a>女人喜惟怒蹲踞无礼自谓是法。<a id="a-Eh"></a>是六十二态。<a id="a-Ei"></a>女人喜丑言恶语不避亲属。<a id="a-Ej"></a>是六十三态。<a id="a-Ek"></a>女人喜憍踺自恣。<a id="a-El"></a>轻易老小无有上下是六十四态。<a id="a-Em"></a>女人喜自可恶态丑怼言语无次。<a id="a-En"></a>是六十五态。<a id="a-Eo"></a>女人喜好嗜笑不避禁法。<a id="a-Ep"></a>是六十六态。<a id="a-Eq"></a>女人喜禁固丈夫不得与人言语戏调。<a id="a-Er"></a>是六十七态。<a id="a-Es"></a>女人喜缭戾自用。<a id="a-Et"></a>轻毁丈夫言不逊慎。<a id="a-Eu"></a>是六十八态。<a id="a-Ev"></a>女人喜危人自安。<a id="a-Ew"></a>以为欢喜。<a id="a-Ex"></a>是六十九态。<a id="a-Ey"></a>女人喜咀赖弊恶毁伤贤士。<a id="a-Ez"></a>谄诡姿则惑乱道德。<a id="a-F0"></a>是七十态。<a id="a-F1"></a>女人喜诡黠谀谄谓人不觉。<a id="a-F2"></a>是七十一态。<a id="a-F3"></a>女人喜贪者得恶亡。<a id="a-F4"></a>得便欢喜亡便愁恼。<a id="a-F5"></a>呼嗟怨天语言喠口。<a id="a-F6"></a>是七十二态。<a id="a-F7"></a>女人喜骂詈风雨向窖咒咀。<a id="a-F8"></a>恶生好杀无有慈心。<a id="a-F9"></a>是七十三态。<a id="a-FA"></a>女人喜教人堕胎不欲令生。<a id="a-FB"></a>是七十四态。<a id="a-FC"></a>女人喜孔穴窃视。<a id="a-FD"></a>相人长短有钱财不。<a id="a-FE"></a>是七十五态。<a id="a-FF"></a>女人喜调戏必固迷误人意。<a id="a-FG"></a>是七十六态。<a id="a-FH"></a>女人喜擿烧丈夫令意回转不能自还。<a id="a-FI"></a>是七十八态。<a id="a-FJ"></a>女人喜刳胎剖形视其恶露。<a id="a-FK"></a>是七十九态。<a id="a-FL"></a>女人喜笑盲聋喑哑蹇躄自快恶他人。<a id="a-FM"></a>是八十态。<a id="a-FN"></a>女人喜教人去妇欲令穷困。<a id="a-FO"></a>是八十一态。<a id="a-FP"></a>女人喜教人相挝捶合祸证受。<a id="a-FQ"></a>是八十二态。<a id="a-FR"></a>女人喜教人作恶斗讼。<a id="a-FS"></a>相言县官牢狱系闭。<a id="a-FT"></a>是八十三态。<a id="a-FU"></a>女人喜倡祸导非。<a id="a-FV"></a>大笑颠狂人见便欲得。<a id="a-FW"></a>以猗狂勃强夺人物。<a id="a-FX"></a>令人呼嗟言。<a id="a-FY"></a>女人甚可畏也。<a id="a-FZ"></a>是为八十四态。<a id="a-Fa"></a>明当知之。<a id="a-Fb"></a>女人能除此八十四态者。<a id="a-Fc"></a>无不得度。<a id="a-Fd"></a>无不得道。<a id="a-Fe"></a>无不得佛也。<a id="a-Ff"></a>贤者阿难白佛言。<a id="a-Fg"></a>如是女人淫欲态。<a id="a-Fh"></a>为可除不乎。<a id="a-Fi"></a>佛告阿难。<a id="a-Fj"></a>此态自是女人所作耳。<a id="a-Fk"></a>女人能自灭者。<a id="a-Fl"></a>极可得灭耳。<a id="a-Fm"></a>灭者。<a id="a-Fn"></a>是现世阿罗汉也。<a id="a-Fo"></a>阿难复白佛言。<a id="a-Fp"></a>天上天下莫不愍济。<a id="a-Fq"></a>群黎之类皆得度脱。<a id="a-Fr"></a>愿佛当复解说灭除态欲之患。<a id="a-Fs"></a>使大爱道等比丘尼皆得开解。</p>
  <p id="aFt">佛言。<a id="a-Fu"></a>善哉阿难。<a id="a-Fv"></a>谛听我所说。<a id="a-Fw"></a>善思念之内着心中。<a id="a-Fx"></a>奉持如法为报佛恩。<a id="a-Fy"></a>不如法者劳女人耳。<a id="a-Fz"></a>谛听谛听。<a id="a-G0"></a>阿难及诸长老比丘尼。<a id="a-G1"></a>皆同声言诺。<a id="a-G2"></a>受思欢喜。<a id="a-G3"></a>叉手而听。</p>
 </body>
</html>