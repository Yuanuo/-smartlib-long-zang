<!doctype html>
<html id="z3IBV9yrf" data-ver="85">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">戒因缘经鼻奈耶序</h1>
  <p id="a2">晋释氏道安作</p>
  <p id="a3">阿难出经。<a id="a-4"></a>面承圣旨。<a id="a-5"></a>五百应真。<a id="a-6"></a>更互定察。<a id="a-7"></a>分为十二部。<a id="a-8"></a>于四十九年之诲无片言遗矣。<a id="a-9"></a>又抄十二部为四阿含。<a id="a-A"></a>阿毗昙鼻奈耶。<a id="a-B"></a>则三藏备也。<a id="a-C"></a>天竺学士罔弗遵焉。<a id="a-D"></a>讽之咏之。<a id="a-E"></a>未坠于地也。<a id="a-F"></a>其大高座沙门则兼该三藏。<a id="a-G"></a>中下高座则通一通二而已耳。<a id="a-H"></a>经流秦地。<a id="a-I"></a>有自来矣。<a id="a-J"></a>随天竺沙门所持来经。<a id="a-K"></a>遇而便出于十二部。<a id="a-L"></a>毗曰罗部最多。<a id="a-M"></a>以斯邦人庄老教行。<a id="a-N"></a>与方等经兼忘相似。<a id="a-O"></a>故因风易行也。<a id="a-P"></a>道安常恨。<a id="a-Q"></a>三藏不具。<a id="a-R"></a>以为阙然。<a id="a-S"></a>岁在壬午鸠摩罗佛提赍阿毗昙抄。<a id="a-T"></a>四阿含抄。<a id="a-U"></a>来至长安。<a id="a-V"></a>渴仰情久。<a id="a-W"></a>即于其夏出阿毗昙抄四卷。<a id="a-X"></a>其冬出四阿含抄四卷。<a id="a-Y"></a>又其伴罽宾鼻奈。<a id="a-Z"></a>厥名耶舍。<a id="a-a"></a>讽鼻奈经甚利。<a id="a-b"></a>即令出之。<a id="a-c"></a>佛提梵书。<a id="a-d"></a>佛念为译。<a id="a-e"></a>昙景笔受。<a id="a-f"></a>自正月十二日出。<a id="a-g"></a>至三月二十五日乃了。<a id="a-h"></a>凡为四卷。<a id="a-i"></a>与往年昙摩寺出戒曲相似。<a id="a-j"></a>如合符焉。<a id="a-k"></a>于二百六十事疑碍之滞。<a id="a-l"></a>都謏然焉。<a id="a-m"></a>上闻异要。<a id="a-n"></a>焕乎可观焉。<a id="a-o"></a>二年之中于此秦邦三藏具焉。<a id="a-p"></a>然世尊制戒必有所因。<a id="a-q"></a>六群比丘生于贵族。<a id="a-r"></a>攀龙附凤。<a id="a-s"></a>虽贪出家。<a id="a-t"></a>而豪心不尽。<a id="a-u"></a>鄙悖之行。<a id="a-v"></a>以成斯戒。<a id="a-w"></a>二人得道。<a id="a-x"></a>二人生天。<a id="a-y"></a>二人堕龙。<a id="a-z"></a>一入无择明恃贵不节。<a id="a-10"></a>自贻伊戚。<a id="a-11"></a>向使中门家子。<a id="a-12"></a>遇佛出学。<a id="a-13"></a>虽不能一坐成道。<a id="a-14"></a>何由如此之困乎。<a id="a-15"></a>然此经是佛未制戒时。<a id="a-16"></a>其人所犯秽陋行多。<a id="a-17"></a>既制之后。<a id="a-18"></a>改之可贵。<a id="a-19"></a>天竺持律不都通视。<a id="a-1A"></a>唯诸十二法人坚明之士。<a id="a-1B"></a>乃开缄縢而共相授耶。<a id="a-1C"></a>舍见嘱见诲谆谆。<a id="a-1D"></a>人可使由之。<a id="a-1E"></a>不可使知之。<a id="a-1F"></a>其言切至乃自是也。<a id="a-1G"></a>而今而后。<a id="a-1H"></a>秦土有此一部律矣。<a id="a-1I"></a>唯愿同我之人。<a id="a-1J"></a>尤慎所授焉。<a id="a-1K"></a>未满五岁。<a id="a-1L"></a>非持律人。<a id="a-1M"></a>幸勿与之也。</p>
 </body>
</html>