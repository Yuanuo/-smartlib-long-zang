<!doctype html>
<html id="z3IBV3Hp1" data-ver="74">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">昙无德部四分律删补随机羯磨序</h1>
  <p id="a2">原夫大雄御寓。<a id="a-3"></a>意惟拯拔一人。<a id="a-4"></a>大教膺期总归为显一理。<a id="a-5"></a>但由群生着欲。<a id="a-6"></a>欲本所谓我心。<a id="a-7"></a>故能随其所怀。<a id="a-8"></a>开示止心之法。<a id="a-9"></a>然则心为生欲之本。<a id="a-A"></a>灭欲必止心元。<a id="a-B"></a>止心由乎明慧。<a id="a-C"></a>慧起假于定发。<a id="a-D"></a>发定之功非戒不弘。<a id="a-E"></a>是故特须尊重于戒。<a id="a-F"></a>故经云。<a id="a-G"></a>戒为无上菩提本。<a id="a-H"></a>应当一心持净戒。<a id="a-I"></a>持戒之心要唯二辙。<a id="a-J"></a>止持则戒本最为标首。<a id="a-K"></a>作持则羯磨结其大科。<a id="a-L"></a>后进前修妙宗斯法。<a id="a-M"></a>故律云。<a id="a-N"></a>若不诵戒羯磨。<a id="a-O"></a>尽形不离依止。<a id="a-P"></a>自慧日西隐。<a id="a-Q"></a>法水东流。<a id="a-R"></a>时兼像正人通淳薄。<a id="a-S"></a>初则二部五部之殊。<a id="a-T"></a>中则十八五百之别。<a id="a-U"></a>末则众锋互举各竞先驱人。<a id="a-V"></a>或从缘法无倾坠。<a id="a-W"></a>然则道由信发。<a id="a-X"></a>弘之在人。<a id="a-Y"></a>人几颠危法宁澄正。<a id="a-Z"></a>所以羯磨圣教绵历古今。<a id="a-a"></a>世渐增繁徒盈卷轴。<a id="a-b"></a>考其实录多约前闻。<a id="a-c"></a>覆其宗绪。<a id="a-d"></a>略无本据。<a id="a-e"></a>师心制法者不少。<a id="a-f"></a>披而行诵者极多。<a id="a-g"></a>轻侮圣言动罫刑网。<a id="a-h"></a>皆务异同之见。<a id="a-i"></a>竞执是非之迷。<a id="a-j"></a>不思反隅更增昏结。<a id="a-k"></a>致使正法与时潜地矣。<a id="a-l"></a>故佛言。<a id="a-m"></a>若作羯磨不如白法。<a id="a-n"></a>作白不如羯磨法。<a id="a-o"></a>作羯磨如是渐令正法疾灭。<a id="a-p"></a>当随顺文句勿令增减违法毗尼。<a id="a-q"></a>当如是学慈诰。<a id="a-r"></a>若此妄指寔难。<a id="a-s"></a>昔已在诸关辅撰行事钞。<a id="a-t"></a>具罗种类杂相毕陈。<a id="a-u"></a>但为机务相詶卒寻难了。<a id="a-v"></a>故略举羯磨一色别标铨题。<a id="a-w"></a>若科择出纳兴废是非者。<a id="a-x"></a>彼钞明之此但约法被事。<a id="a-y"></a>援引证据者在卷行用。<a id="a-z"></a>然律藏残缺义有遗补。<a id="a-10"></a>故统关诸部撮略正文。<a id="a-11"></a>必彼此俱无则理通决例。<a id="a-12"></a>并至篇具显便异古藏迹。<a id="a-13"></a>夫羯磨虽多要分为八。<a id="a-14"></a>始从心念终乎白四。<a id="a-15"></a>各有成济之功。<a id="a-16"></a>故律通标一号。<a id="a-17"></a>今就其时用显要者类聚编之。<a id="a-18"></a>文列十篇。<a id="a-19"></a>义通七众。<a id="a-1A"></a>岂敢传诸学司。<a id="a-1B"></a>将以自明恒务也。</p>
 </body>
</html>