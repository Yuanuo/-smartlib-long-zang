<!doctype html>
<html id="z3IBV76qV" data-ver="1015">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶破僧事卷第十八</h1>
  <p id="a2">佛告诸苾刍。<a id="a-3"></a>汝等谛听。<a id="a-4"></a>乃往昔时无佛出世。<a id="a-5"></a>空有辟支佛。<a id="a-6"></a>时时怜念贫乏。<a id="a-7"></a>自资少于卧具饮食。<a id="a-8"></a>时世唯有辟支佛。<a id="a-9"></a>此时辟支佛游行。<a id="a-A"></a>往至波罗痆斯城。<a id="a-B"></a>居至一陶家轮舍所。<a id="a-C"></a>亦有自余商人等。<a id="a-D"></a>同共止息。<a id="a-E"></a>中有一人夜在房中。<a id="a-F"></a>遂失大便不净污地。<a id="a-G"></a>夜总即去。<a id="a-H"></a>其声闻缘觉。<a id="a-I"></a>若不观察。<a id="a-J"></a>不预知其事。<a id="a-K"></a>辟支佛夜止宿。<a id="a-L"></a>拟于明日平旦乞食。<a id="a-M"></a>主人入房。<a id="a-N"></a>乃见房中粪污不净。<a id="a-O"></a>然而异生愚痴之类不识善恶。<a id="a-P"></a>便发恶念报辟支曰。<a id="a-Q"></a>汝出家人。<a id="a-R"></a>脚不被刺。<a id="a-S"></a>何因不出房外大便。<a id="a-T"></a>在此房内而放不净。<a id="a-U"></a>于时主人以锁锁门口云。<a id="a-V"></a>汝今可于此房饿死。<a id="a-W"></a>尔时辟支佛作是思惟。<a id="a-X"></a>恐此主人后受苦报。<a id="a-Y"></a>我若开门自出。<a id="a-Z"></a>又恐嗔恨。<a id="a-a"></a>默然居住至中食时。<a id="a-b"></a>主人嗔息。<a id="a-c"></a>命辟支曰。<a id="a-d"></a>可来吃食。<a id="a-e"></a>告曰。<a id="a-f"></a>我时已过更不食也。<a id="a-g"></a>若如是者。<a id="a-h"></a>今夜更宿明旦食斋。<a id="a-i"></a>辟支佛以慈愍而摄受故。<a id="a-j"></a>便即为住。<a id="a-k"></a>至于明旦。<a id="a-l"></a>造净妙食供养辟支。<a id="a-m"></a>是时辟支为欲利益此主人故。<a id="a-n"></a>现身变化而为说法。<a id="a-o"></a>或现神通。<a id="a-p"></a>或身上出火。<a id="a-q"></a>或身下出水。<a id="a-r"></a>种种变现。<a id="a-s"></a>其时主人见此神变。<a id="a-t"></a>心切悔过。<a id="a-u"></a>犹如迅风吹其大树连根俱拔摧折而倒。<a id="a-v"></a>此亦如是而自摧扑口云。<a id="a-w"></a>大圣愿暂下来。<a id="a-x"></a>我今堕在染欲垢中。<a id="a-y"></a>愿慈拔我。<a id="a-z"></a>佛更下来。<a id="a-10"></a>其人礼足口发愿言。<a id="a-11"></a>于圣者边而发恶意。<a id="a-12"></a>愿无业报。<a id="a-13"></a>又愿供养功德善根。<a id="a-14"></a>于当来世咸得广大财富自在。<a id="a-15"></a>亦常供养诸佛如来。<a id="a-16"></a>心无厌离。<a id="a-17"></a>佛告诸苾刍。<a id="a-18"></a>于汝意云何。<a id="a-19"></a>尔时陶家人者。<a id="a-1A"></a>今影胜王是。<a id="a-1B"></a>当于尔时向辟支佛。<a id="a-1C"></a>心怀恶意口出粗语。<a id="a-1D"></a>业成熟故。<a id="a-1E"></a>今刀刺脚闭在房中饥渴饿死。<a id="a-1F"></a>由生悔心发愿力故。<a id="a-1G"></a>彼业成熟。<a id="a-1H"></a>得生王宫富贵多财。<a id="a-1I"></a>于世尊所。<a id="a-1J"></a>破二十种身见山峰。<a id="a-1K"></a>以慧穿穴。<a id="a-1L"></a>证得预流果。<a id="a-1M"></a>佛复告诸苾刍等。<a id="a-1N"></a>行黑业者得黑果报。<a id="a-1O"></a>行白业者当成熟白业果。<a id="a-1P"></a>行黑白杂业者。<a id="a-1Q"></a>当得黑白杂业报。<a id="a-1R"></a>汝等苾刍。<a id="a-1S"></a>当舍黑业及黑白杂业。<a id="a-1T"></a>专修白业行应如是学。<a id="a-1U"></a>时诸臣佐来白大王。<a id="a-1V"></a>其老王身今已亡。<a id="a-1W"></a>闻此语已闷落于地。<a id="a-1X"></a>于时以水洒面还得苏醒。<a id="a-1Y"></a>即入室为父持孝服。<a id="a-1Z"></a>无人可谏令得离愁。<a id="a-1a"></a>时臣佐共议。<a id="a-1b"></a>云何方便王得无愁。<a id="a-1c"></a>当时南天竺国有伎乐人来。<a id="a-1d"></a>将至王所作诸伎乐。<a id="a-1e"></a>王心无乐。<a id="a-1f"></a>默然不对不与善言。<a id="a-1g"></a>伎儿总去。<a id="a-1h"></a>游行至世尊所。<a id="a-1i"></a>告言。<a id="a-1j"></a>善哉丈夫。<a id="a-1k"></a>心生欢喜即打鼓作乐。<a id="a-1l"></a>尔时世尊自即放光微笑。<a id="a-1m"></a>出种种光又如火星。<a id="a-1n"></a>其光或上或下。<a id="a-1o"></a>其光下至无间地狱。<a id="a-1p"></a>光所到处。<a id="a-1q"></a>冷苦者即暖。<a id="a-1r"></a>热者得清凉。<a id="a-1s"></a>诸受苦者并得止息。<a id="a-1t"></a>皆作思念。<a id="a-1u"></a>我得托生余处。<a id="a-1v"></a>佛化一人于地狱中。<a id="a-1w"></a>告言。<a id="a-1x"></a>汝等亦不托生余处。<a id="a-1y"></a>为有异人放光明苦得止息。<a id="a-1z"></a>诸罪人见彼化人。<a id="a-20"></a>心生欢喜罪得消灭。<a id="a-21"></a>皆得生人天处所。<a id="a-22"></a>堪受听四谛圣法。<a id="a-23"></a>其光上至四天王三十三天。<a id="a-24"></a>至阿迦尼吒天。<a id="a-25"></a>光中说无常苦无我空法颂。<a id="a-26"></a>其光普照三千大千世界。<a id="a-27"></a>还随佛后。<a id="a-28"></a>若世尊乃至无上菩提事。<a id="a-29"></a>欲说往昔事时。<a id="a-2A"></a>其光合从后入。<a id="a-2B"></a>若说当来之事。<a id="a-2C"></a>光从前入。<a id="a-2D"></a>若说地狱事。<a id="a-2E"></a>其光从足下入。<a id="a-2F"></a>欲说畜生之事。<a id="a-2G"></a>光从脚跟后入。<a id="a-2H"></a>若说饿鬼之事。<a id="a-2I"></a>光从脚指中入。<a id="a-2J"></a>若说人间生事。<a id="a-2K"></a>光从脚胫中入。<a id="a-2L"></a>若说转轮王者。<a id="a-2M"></a>光从左手中灭。<a id="a-2N"></a>若说大转轮王者。<a id="a-2O"></a>光来至右手中灭。<a id="a-2P"></a>若说天上之事。<a id="a-2Q"></a>光于脐中灭。<a id="a-2R"></a>若说声闻缘觉之事。<a id="a-2S"></a>光从于臂中灭。<a id="a-2T"></a>若说辟支佛法。<a id="a-2U"></a>其光从眉间入。<a id="a-2V"></a>若说授记无上正真等正觉法。<a id="a-2W"></a>其光从顶入等。<a id="a-2X"></a>广如前说。<a id="a-2Y"></a>时此光明到佛所。<a id="a-2Z"></a>绕佛三匝眉间而入。<a id="a-2a"></a>尔时阿难陀合掌赞佛说伽他等广说如前。<a id="a-2b"></a>以伽他赞佛。</p>
  <p id="a2c">千妙种种色　　从口一道出</p>
  <p id="a2d">遍照于十方　　亦如日初出</p>
  <p id="a2e">无我而说偈　　闻者除憍慢</p>
  <p id="a2f">皆作佛因缘　　无缘不放光</p>
  <p id="a2g">降伏诸怨等</p>
  <p id="a2h">佛告阿难陀。<a id="a-2i"></a>汝见彼伎儿于我欢喜打鼓作乐不。<a id="a-2j"></a>阿难陀白佛言。<a id="a-2k"></a>我见也。<a id="a-2l"></a>佛复告阿难陀言。<a id="a-2m"></a>此伎儿得辟支佛果。<a id="a-2n"></a>名雅和音。<a id="a-2o"></a>尔时提婆达多语未生怨王。<a id="a-2p"></a>我以教汝今得王位。<a id="a-2q"></a>今须建立令我作佛。<a id="a-2r"></a>时王语提婆达多言。<a id="a-2s"></a>佛身有金色。<a id="a-2t"></a>汝身无金色。<a id="a-2u"></a>若为建立令作佛耶。<a id="a-2v"></a>复白王言。<a id="a-2w"></a>我身作金色。<a id="a-2x"></a>斯亦可得。<a id="a-2y"></a>其提婆达多即唤金匠报言。<a id="a-2z"></a>于我身上令作金色。<a id="a-30"></a>金匠答曰。<a id="a-31"></a>圣者。<a id="a-32"></a>若能忍痛即可作得。<a id="a-33"></a>答曰。<a id="a-34"></a>我能忍痛。<a id="a-35"></a>金匠即以热油涂身。<a id="a-36"></a>受诸辛苦着金薄涂身。<a id="a-37"></a>别有苾刍。<a id="a-38"></a>问孤迦里迦苾刍曰。<a id="a-39"></a>提婆达多今者何在。<a id="a-3A"></a>答曰。<a id="a-3B"></a>为染身金色不在。<a id="a-3C"></a>时彼苾刍闻已。<a id="a-3D"></a>即往彼看提婆达多。<a id="a-3E"></a>见受诸辛苦叫唤为身上金色。<a id="a-3F"></a>苾刍即来白佛言。<a id="a-3G"></a>其提婆达多。<a id="a-3H"></a>为身欲作金色受大辛苦。<a id="a-3I"></a>佛告苾刍言。<a id="a-3J"></a>时提婆达多。<a id="a-3K"></a>非是今时为身金色辛苦。<a id="a-3L"></a>于往昔时为金帽辛苦至死。<a id="a-3M"></a>往昔之时于婆罗痆斯城。<a id="a-3N"></a>有一妇人。<a id="a-3O"></a>夫主远行不在。<a id="a-3P"></a>有一乌鸟。<a id="a-3Q"></a>来彼妇人前和美语声。<a id="a-3R"></a>其妇人言。<a id="a-3S"></a>如汝美声我婿平安早到与汝金帽。<a id="a-3T"></a>不久中间夫婿到来平安至家。<a id="a-3U"></a>其乌复于彼妇人前还作美声。<a id="a-3V"></a>时彼妇人即掷金帽与乌。<a id="a-3W"></a>得已即东去西别有鸱鸟为彼金帽。<a id="a-3X"></a>打彼乌头落地而死。<a id="a-3Y"></a>佛言。<a id="a-3Z"></a>尔时乌鸟者。<a id="a-3a"></a>今提婆达多是。<a id="a-3b"></a>佛告诸苾刍。<a id="a-3c"></a>于意云何。<a id="a-3d"></a>此提婆达多。<a id="a-3e"></a>于往昔时为金帽故。<a id="a-3f"></a>有如是习性仍在。<a id="a-3g"></a>为彼金薄身受其辛苦。<a id="a-3h"></a>又提婆达多白未生怨王言。<a id="a-3i"></a>我建立王今得王位。<a id="a-3j"></a>须立我为佛。<a id="a-3k"></a>王言。<a id="a-3l"></a>如来脚下有妙轮相。<a id="a-3m"></a>若为建立得号为佛。<a id="a-3n"></a>提婆达多复白王言。<a id="a-3o"></a>我能作足下轮相。<a id="a-3p"></a>时提婆达多。<a id="a-3q"></a>即召巧工问言。<a id="a-3r"></a>汝颇能于我双足下作轮相不。<a id="a-3s"></a>其人答曰。<a id="a-3t"></a>圣者。<a id="a-3u"></a>若欲能受痛。<a id="a-3v"></a>我当为作。<a id="a-3w"></a>提婆达多言。<a id="a-3x"></a>我能忍痛。<a id="a-3y"></a>时匠念言。<a id="a-3z"></a>其人有大气力。<a id="a-40"></a>若拓印时脚跟踏我。<a id="a-41"></a>必因兹致死。<a id="a-42"></a>便即语提婆达多言。<a id="a-43"></a>可向房中出脚。<a id="a-44"></a>我即印上。<a id="a-45"></a>答匠言好。<a id="a-46"></a>时匠即烧轮形铁。<a id="a-47"></a>如火色印其足下。<a id="a-48"></a>其时受太辛苦。<a id="a-49"></a>时有苾刍来问孤迦里迦言。<a id="a-4A"></a>其提婆达多今见何在。<a id="a-4B"></a>答曰。<a id="a-4C"></a>今在一处作脚轮相。<a id="a-4D"></a>时彼苾刍往彼房所。<a id="a-4E"></a>看提婆达多。<a id="a-4F"></a>至彼见提婆达多。<a id="a-4G"></a>为作脚轮相。<a id="a-4H"></a>烧脚受大辛苦。<a id="a-4I"></a>痛声叫唤。<a id="a-4J"></a>时彼苾刍。<a id="a-4K"></a>心生疑怪往如来所。<a id="a-4L"></a>唯佛能断疑惑。<a id="a-4M"></a>白言。<a id="a-4N"></a>世尊。<a id="a-4O"></a>我见提婆达多。<a id="a-4P"></a>为作脚轮相。<a id="a-4Q"></a>受大辛苦疼痛。<a id="a-4R"></a>佛告苾刍。<a id="a-4S"></a>往昔之时亦为脚受苦。<a id="a-4T"></a>习性仍在。<a id="a-4U"></a>如往昔时。<a id="a-4V"></a>雪山之中有一大象。<a id="a-4W"></a>下山饮水。<a id="a-4X"></a>有一野犴随象后行。<a id="a-4Y"></a>见象脚迹自作量度。<a id="a-4Z"></a>我于此没当生天上。<a id="a-4a"></a>因兹跳掷。<a id="a-4b"></a>忽被枯木以查其身。<a id="a-4c"></a>遂便至死。<a id="a-4d"></a>佛告诸苾刍。<a id="a-4e"></a>于汝意云何。<a id="a-4f"></a>时彼野犴即提婆达多是。<a id="a-4g"></a>当于尔时。<a id="a-4h"></a>度量脚迹忘作观意。<a id="a-4i"></a>今时还为脚轮受大苦痛。<a id="a-4j"></a>时佛世尊。<a id="a-4k"></a>在王舍城住耆阇崛山深远药叉宫中。<a id="a-4l"></a>时提婆达多白未生怨王。<a id="a-4m"></a>我今立汝为王。<a id="a-4n"></a>汝可立我为佛。<a id="a-4o"></a>然我今欲杀沙门乔答摩。<a id="a-4p"></a>王宜共我设诸方计。<a id="a-4q"></a>我今不知以何物打先打何处而令命终。<a id="a-4r"></a>时有工巧。<a id="a-4s"></a>能造抛车。<a id="a-4t"></a>从南天竺国来至城中。<a id="a-4u"></a>提婆达多闻已。<a id="a-4v"></a>即命巧工告曰。<a id="a-4w"></a>汝能造五百人所牵抛车不。<a id="a-4x"></a>答言。<a id="a-4y"></a>我今善解造此抛车。<a id="a-4z"></a>时提婆达多。<a id="a-50"></a>便即持咽珠价直千金而与巧工。<a id="a-51"></a>令造此车。<a id="a-52"></a>复与一千人以为驱使。<a id="a-53"></a>报巧工曰。<a id="a-54"></a>佛在鹫峰山。<a id="a-55"></a>汝今应可于其山上近佛坐处安五百人抛车。<a id="a-56"></a>复于余处安二百五十人抛车又复余处令更安二百五十人抛车。<a id="a-57"></a>告诸人曰。<a id="a-58"></a>汝等应知。<a id="a-59"></a>沙门乔答摩游行来去。<a id="a-5A"></a>即以抛车打令断命。<a id="a-5B"></a>时彼人等受提婆达多教已。<a id="a-5C"></a>即诣鹫峰山上。<a id="a-5D"></a>造五百人抛车毕。<a id="a-5E"></a>时五百人共相议曰。<a id="a-5F"></a>造此大抛车欲害世尊。<a id="a-5G"></a>悉作是言。<a id="a-5H"></a>汝等应知。<a id="a-5I"></a>宁各舍命。<a id="a-5J"></a>不害人天所共恭敬大圣世尊身。<a id="a-5K"></a>作是语已即舍抛车。<a id="a-5L"></a>便从山顶求觅僻路而下。<a id="a-5M"></a>恐提婆达多见。<a id="a-5N"></a>尔时世尊知诸人所念。<a id="a-5O"></a>便化阶道。<a id="a-5P"></a>众人见已各相议。<a id="a-5Q"></a>曰此峻高山先无阶道。<a id="a-5R"></a>汝等应当知。<a id="a-5S"></a>此是世尊威德。<a id="a-5T"></a>于时诸人于佛如来发大清信。<a id="a-5U"></a>便于阶道而下至世尊所。<a id="a-5V"></a>尔时世尊。<a id="a-5W"></a>为彼诸人欲调伏故。<a id="a-5X"></a>经行鹫峰山。<a id="a-5Y"></a>既至佛所。<a id="a-5Z"></a>顶礼双足退坐一面。<a id="a-5a"></a>欲听法故。<a id="a-5b"></a>尔时世尊。<a id="a-5c"></a>知彼根性意乐随眠。<a id="a-5d"></a>为说如是四谛令其开悟。<a id="a-5e"></a>彼既闻已。<a id="a-5f"></a>以智金刚杵。<a id="a-5g"></a>即能摧碎二十种萨迦耶见山。<a id="a-5h"></a>证预流果。<a id="a-5i"></a>既见谛已白佛言。<a id="a-5j"></a>大德。<a id="a-5k"></a>由佛世尊令我证得解脱之果。<a id="a-5l"></a>此非父母人王天众沙门婆罗门亲友眷属之所能作。<a id="a-5m"></a>我遇世尊善知识故。<a id="a-5n"></a>于地狱傍生饿鬼趣中拔济令出。<a id="a-5o"></a>安置人天胜妙之处。<a id="a-5p"></a>当尽生死而得涅槃。<a id="a-5q"></a>超越骨山干竭血海。<a id="a-5r"></a>无始积集二十萨迦耶见。<a id="a-5s"></a>以金刚智杵而摧碎之。<a id="a-5t"></a>得预流果。<a id="a-5u"></a>我今归依佛法僧宝。<a id="a-5v"></a>受五学处。<a id="a-5w"></a>始从今日乃至命终。<a id="a-5x"></a>不杀生乃至不饮酒。<a id="a-5y"></a>唯愿世尊证知。<a id="a-5z"></a>我是邬波索迦。<a id="a-60"></a>是时工师情谓害佛。<a id="a-61"></a>便持咽珠私自逃走。<a id="a-62"></a>时提婆达多数数遥望。<a id="a-63"></a>谓佛世尊头以落地。<a id="a-64"></a>见佛安然了无损害。<a id="a-65"></a>睹五百人佛所听法。<a id="a-66"></a>遂起嗔恨余路登山。<a id="a-67"></a>乃见工师持珠私走。<a id="a-68"></a>因此自更将五百人欲发抛车。<a id="a-69"></a>佛作此念。<a id="a-6A"></a>是我宿业积集成熟业报来至。<a id="a-6B"></a>欲水暴流无能止息。<a id="a-6C"></a>退自作自受。<a id="a-6D"></a>若他受者无有是处。<a id="a-6E"></a>佛知业已告五百人曰。<a id="a-6F"></a>诸仁当知。<a id="a-6G"></a>提婆达多甚恶意。<a id="a-6H"></a>欲将汝等身登鹫峰山。<a id="a-6I"></a>此是我业决定须受。<a id="a-6J"></a>可共前进。<a id="a-6K"></a>时诸天等便观下方。<a id="a-6L"></a>于时执金刚药叉。<a id="a-6M"></a>便作是念。<a id="a-6N"></a>此提婆达多既兴恶逆欲害如来。<a id="a-6O"></a>作是念已。<a id="a-6P"></a>即往金毗罗药叉宫。<a id="a-6Q"></a>报药叉曰。<a id="a-6R"></a>提婆达多。<a id="a-6S"></a>于鹫峰山顶造大撞车。<a id="a-6T"></a>飞大抛石欲害佛身。<a id="a-6U"></a>世尊既在汝宫安住。<a id="a-6V"></a>提婆达多正发石之时。<a id="a-6W"></a>我当以金刚杵于虚空中而摧碎之。<a id="a-6X"></a>汝应相助。<a id="a-6Y"></a>恐有碎石迸着佛身。<a id="a-6Z"></a>汝应覆护。<a id="a-6a"></a>金毗罗曰。<a id="a-6b"></a>善哉如是。</p>
  <p id="a6c">尔时世尊从座而起。<a id="a-6d"></a>将入深山岩穴之内。<a id="a-6e"></a>于时提婆达多。<a id="a-6f"></a>与五百人发机飞石直击如来。<a id="a-6g"></a>时执金刚神。<a id="a-6h"></a>以金刚杵于虚空中打石令碎。<a id="a-6i"></a>其石一片欲堕佛身。<a id="a-6j"></a>时金毗罗药叉接石不着。<a id="a-6k"></a>遂打自身。<a id="a-6l"></a>从斯迸落损世尊足。<a id="a-6m"></a>尔时世尊即说颂曰。</p>
  <p id="a6n">非在虚空中　　非海非山穴</p>
  <p id="a6o">无有地方所　　能免于业报</p>
  <p id="a6p">时金毗罗药叉。<a id="a-6q"></a>被石击身自知必死。<a id="a-6r"></a>便发善念。<a id="a-6s"></a>命终之后生三十三天。<a id="a-6t"></a>诸天常法。<a id="a-6u"></a>得生天已起三种念。<a id="a-6v"></a>一者今在何处。<a id="a-6w"></a>二者因何得生。<a id="a-6x"></a>三者复因何业而得生此。<a id="a-6y"></a>既审观已知是天处。<a id="a-6z"></a>复知前世身为药叉。<a id="a-70"></a>于佛世尊发清净意。<a id="a-71"></a>得生广胜三十三天。<a id="a-72"></a>复作是念。<a id="a-73"></a>我得生天。<a id="a-74"></a>不应经宿受兹妙乐然后见佛。<a id="a-75"></a>宜时速往敬礼世尊。<a id="a-76"></a>作是念已。<a id="a-77"></a>即于身手遍严璎珞殊特。<a id="a-78"></a>妙好。<a id="a-79"></a>并持四种蔓陀罗等微妙莲花。<a id="a-7A"></a>其天首发柔软香洁右旋绀青。<a id="a-7B"></a>身相端严不可比喻。<a id="a-7C"></a>威仪庠序下鹫峰山。<a id="a-7D"></a>以天威力光明赫奕遍照山野。<a id="a-7E"></a>诣佛所已。<a id="a-7F"></a>散华供养退坐一面。<a id="a-7G"></a>为闻法故。<a id="a-7H"></a>尔时世尊知彼根性意乐随眠。<a id="a-7I"></a>为说如是四真谛法。<a id="a-7J"></a>令其开悟。<a id="a-7K"></a>彼闻法已。<a id="a-7L"></a>以智金刚杵。<a id="a-7M"></a>摧坏二十有身见山。<a id="a-7N"></a>证预流果。<a id="a-7O"></a>既见谛已三白言。<a id="a-7P"></a>大德。<a id="a-7Q"></a>由佛世尊。<a id="a-7R"></a>令我证得解脱之果。<a id="a-7S"></a>此非父母人王天众沙门婆罗门亲友眷属之所能作。<a id="a-7T"></a>我遇世尊善知识故。<a id="a-7U"></a>于地狱傍生饿鬼趣中拔济令出。<a id="a-7V"></a>安置人天胜妙之处。<a id="a-7W"></a>当尽生死而得涅槃。<a id="a-7X"></a>超越骨山干竭血海。<a id="a-7Y"></a>无始积集萨迦耶见。<a id="a-7Z"></a>以智金刚杵而摧碎之。<a id="a-7a"></a>得预流果。<a id="a-7b"></a>我今归依佛法僧宝。<a id="a-7c"></a>受五学处。<a id="a-7d"></a>始从今日乃至命终。<a id="a-7e"></a>更不杀生乃至不饮酒。<a id="a-7f"></a>唯愿世尊证知。<a id="a-7g"></a>我是邬波索迦。<a id="a-7h"></a>即于佛前而说颂曰。</p>
  <p id="a7i">世尊威力弥弘广　　闭塞坚牢恶趣门</p>
  <p id="a7j">开示妙善生天路　　我今获得无为果</p>
  <p id="a7k">亲承诸佛大慈悲　　众恶皆除得天眼</p>
  <p id="a7l">是时前身药叉天神。<a id="a-7m"></a>如商人得利。<a id="a-7n"></a>如耕夫收实。<a id="a-7o"></a>如战者得胜。<a id="a-7p"></a>如病得除。<a id="a-7q"></a>依旧威仪礼佛而去。<a id="a-7r"></a>时诸苾刍。<a id="a-7s"></a>始从初夜至后夜分。<a id="a-7t"></a>各自禅念。<a id="a-7u"></a>忽见佛前光明遍照。<a id="a-7v"></a>皆生疑惑诣佛请白。<a id="a-7w"></a>有何因缘。<a id="a-7x"></a>梵释诸天四天大王众。<a id="a-7y"></a>来此奉觐。<a id="a-7z"></a>佛告诸苾刍。<a id="a-80"></a>此非梵天。<a id="a-81"></a>亦非帝释四天王众来此谒我。<a id="a-82"></a>由提婆达多于鹫峰山作大抛车飞石打。<a id="a-83"></a>我执金刚神以金刚杵空中打碎。<a id="a-84"></a>时金毗罗药叉接承不得。<a id="a-85"></a>遂打自身。<a id="a-86"></a>因发善心命终之后。<a id="a-87"></a>得生广胜三十三天。<a id="a-88"></a>缘此故来稽首于我。<a id="a-89"></a>我为说法。<a id="a-8A"></a>得见真谛归还天已。<a id="a-8B"></a>是故苾刍。<a id="a-8C"></a>若作黑业得黑果。<a id="a-8D"></a>作纯白业得纯白果。<a id="a-8E"></a>若作杂业必受杂果。<a id="a-8F"></a>宜舍黑杂业唯集白业。<a id="a-8G"></a>当如是学。<a id="a-8H"></a>时诸苾刍皆生疑惑而白佛言。<a id="a-8I"></a>金毗罗药叉为护佛故自丧身命。<a id="a-8J"></a>佛言。<a id="a-8K"></a>非但今日为我丧命。<a id="a-8L"></a>于过去生亦为我故自丧身命。<a id="a-8M"></a>汝应善听。<a id="a-8N"></a>乃往古昔波罗痆斯国有王。<a id="a-8O"></a>名曰梵授。<a id="a-8P"></a>正法理国无诸枉滥。<a id="a-8Q"></a>时世清净人无灾害。<a id="a-8R"></a>五谷丰盈万姓安乐。<a id="a-8S"></a>当尔之时。<a id="a-8T"></a>去城不远有别聚落。<a id="a-8U"></a>多诸园林胜妙花果。<a id="a-8V"></a>杂类诸鸟和鸣可爱。<a id="a-8W"></a>时有仙人住此林内。<a id="a-8X"></a>绝粒苦行唯食根果。<a id="a-8Y"></a>被树皮衣以御寒暑。<a id="a-8Z"></a>即于此处有一猎师。<a id="a-8a"></a>每持弓矢杀诸禽兽。<a id="a-8b"></a>而自存养。<a id="a-8c"></a>而此猎师于时林间往仙人所。<a id="a-8d"></a>仙见岁寒往来疲乏。<a id="a-8e"></a>心生愍念。<a id="a-8f"></a>乃将根果与之令食。<a id="a-8g"></a>遂结恩义共为父子。<a id="a-8h"></a>是时猎师敬事仙人。<a id="a-8i"></a>称之为父。<a id="a-8j"></a>仙亦怜愍爱之如子。<a id="a-8k"></a>后于异时其梵授王清晨纵观入鹿园中。<a id="a-8l"></a>时有野鹿。<a id="a-8m"></a>惊怖悲鸣急投仙人。<a id="a-8n"></a>时王即便射杀此鹿。<a id="a-8o"></a>既见命终。<a id="a-8p"></a>仙乃发愤报彼王曰。<a id="a-8q"></a>汝之恶性深非道理。<a id="a-8r"></a>彼鹿投我辄事屠害。<a id="a-8s"></a>时王闻已极生嗔恚告诸臣曰。<a id="a-8t"></a>若有世人。<a id="a-8u"></a>于灌顶刹帝王加粗恶语。<a id="a-8v"></a>合科何罪。<a id="a-8w"></a>群臣白王。<a id="a-8x"></a>非法恶人合当死罪。<a id="a-8y"></a>王曰。<a id="a-8z"></a>然此仙人轻毁于我。<a id="a-90"></a>其时群臣欲害仙人。<a id="a-91"></a>猎师近见便作是念。<a id="a-92"></a>我见命存。<a id="a-93"></a>岂彼敢害大仙人也。<a id="a-94"></a>是时猎师即共决战。<a id="a-95"></a>仙人避走。<a id="a-96"></a>时王尔时有大威势。<a id="a-97"></a>其时猎师便被王杀害。<a id="a-98"></a>佛言。<a id="a-99"></a>诸苾刍。<a id="a-9A"></a>汝意云何。<a id="a-9B"></a>时仙人者我身是也。<a id="a-9C"></a>时猎师者。<a id="a-9D"></a>即前身药叉天神是也。<a id="a-9E"></a>当于尔时。<a id="a-9F"></a>已为我故丧失身命。<a id="a-9G"></a>今还为我遂便致死。<a id="a-9H"></a>石打我足流血如是不绝。<a id="a-9I"></a>世尊忍痛。<a id="a-9J"></a>尔时医王侍缚迦。<a id="a-9K"></a>每日三时来诣佛所。<a id="a-9L"></a>其王舍城人及诸国商人贫富贵贱有信心正见者。<a id="a-9M"></a>皆与医王同往佛所。<a id="a-9N"></a>时诸众人白医王言。<a id="a-9O"></a>作何医方。<a id="a-9P"></a>医王答言。<a id="a-9Q"></a>我解此方其药难得。<a id="a-9R"></a>时阿难陀问医王曰。<a id="a-9S"></a>是何药草难可求得。<a id="a-9T"></a>答言。<a id="a-9U"></a>此方用牛头栴檀香。<a id="a-9V"></a>我先已于诸处求觅不得。<a id="a-9W"></a>纵令商人有者。<a id="a-9X"></a>怕未生怨王恶性。<a id="a-9Y"></a>不敢出卖。<a id="a-9Z"></a>王若须者。<a id="a-9a"></a>方始将出献王。<a id="a-9b"></a>王若须香之日。<a id="a-9c"></a>无可与王必定被杀。<a id="a-9d"></a>何以故。<a id="a-9e"></a>为曾卖栴檀香来。<a id="a-9f"></a>已知有其香故。<a id="a-9g"></a>时卖香商人在其众中。<a id="a-9h"></a>闻侍缚迦所说。<a id="a-9i"></a>为世尊治病故。<a id="a-9j"></a>须栴檀香。<a id="a-9k"></a>便作是念。<a id="a-9l"></a>未生怨王共提婆达多亲爱。<a id="a-9m"></a>于世尊相嫉。<a id="a-9n"></a>若闻我与世尊牛头栴檀香时。<a id="a-9o"></a>定当损我。<a id="a-9p"></a>复作是念。<a id="a-9q"></a>世尊是诸人天应供。<a id="a-9r"></a>我为此纵其身命被损。<a id="a-9s"></a>亦须奉上如来牛头栴檀香。<a id="a-9t"></a>即往取香来供养佛。<a id="a-9u"></a>胡跪白言。<a id="a-9v"></a>世尊。<a id="a-9w"></a>我得栴檀香来。<a id="a-9x"></a>世尊慈愍须当受取。<a id="a-9y"></a>佛告具寿阿难陀言。<a id="a-9z"></a>此大仁边。<a id="a-A0"></a>为受取栴檀香。<a id="a-A1"></a>依命受得。<a id="a-A2"></a>商人生大欢喜。<a id="a-A3"></a>头面礼佛退而还去。<a id="a-A4"></a>尔时世尊微笑。<a id="a-A5"></a>有五色光现青黄赤白。<a id="a-A6"></a>皆从口出。<a id="a-A7"></a>乃至其光于眉间入。<a id="a-A8"></a>广如上说。<a id="a-A9"></a>时阿难陀以偈赞佛。<a id="a-AA"></a>广说如前。</p>
  <p id="aAB">佛告阿难陀。<a id="a-AC"></a>汝见彼商人心生欢喜以牛头栴檀香供养于我不。<a id="a-AD"></a>阿难陀白佛言我见。<a id="a-AE"></a>佛告阿难陀。<a id="a-AF"></a>如彼商人。<a id="a-AG"></a>以无量善根敬信。<a id="a-AH"></a>舍施牛头栴檀香。<a id="a-AI"></a>于未来世当证辟支佛果。<a id="a-AJ"></a>名曰栴檀。<a id="a-AK"></a>因于我处生大欢喜。<a id="a-AL"></a>当得是报。<a id="a-AM"></a>尔时世尊。<a id="a-AN"></a>得此檀香涂足。<a id="a-AO"></a>血犹不止。<a id="a-AP"></a>侍缚迦复白佛言。<a id="a-AQ"></a>用童女人乳汁涂点疮上。<a id="a-AR"></a>时诸苾刍。<a id="a-AS"></a>心怪不识童女乳汁。<a id="a-AT"></a>时具寿阿难陀问侍缚迦言。<a id="a-AU"></a>何者是名童女乳汁。<a id="a-AV"></a>答曰。<a id="a-AW"></a>若妇人初妊胎生子者。<a id="a-AX"></a>是名童女乳汁。<a id="a-AY"></a>尔时四众往诣诸处。<a id="a-AZ"></a>求觅童女乳汁。<a id="a-Aa"></a>在王舍城中。<a id="a-Ab"></a>除提婆达多及诸近友。<a id="a-Ac"></a>于余外四众处。<a id="a-Ad"></a>皆求此乳。<a id="a-Ae"></a>其提婆达多及诸恶友唱言。<a id="a-Af"></a>汝等勿与乳汁。<a id="a-Ag"></a>当欲作厌魅幻化之法。<a id="a-Ah"></a>自无与心障破一切人。<a id="a-Ai"></a>尔时是王舍城中唯有一妇人。<a id="a-Aj"></a>身自瘦小。<a id="a-Ak"></a>初生孩子身亦瘦小。<a id="a-Al"></a>其母乳汁子食犹不得足。<a id="a-Am"></a>况故更与他人。<a id="a-An"></a>时彼妇人闻佛世尊须童女乳汁。<a id="a-Ao"></a>便作是念。<a id="a-Ap"></a>我若以用乳供养如来。<a id="a-Aq"></a>我自瘦弱多有祸起。<a id="a-Ar"></a>一者子当必死。<a id="a-As"></a>二者提婆达多与王亲近。<a id="a-At"></a>及有宿旧朋友。<a id="a-Au"></a>闻与乳必当杀我。<a id="a-Av"></a>复作是念。<a id="a-Aw"></a>若我身死并我子亡。<a id="a-Ax"></a>为天人应供养者。<a id="a-Ay"></a>念患足指疼痛。<a id="a-Az"></a>我当持乳将供养如来。<a id="a-B0"></a>时彼妇人出乳置于铜器中。<a id="a-B1"></a>持将往如来所。<a id="a-B2"></a>头面礼足胡跪奉佛。<a id="a-B3"></a>白言。<a id="a-B4"></a>世尊。<a id="a-B5"></a>我将女乳来。<a id="a-B6"></a>闻佛须童女乳。<a id="a-B7"></a>我今将来。<a id="a-B8"></a>愿佛受取此乳。<a id="a-B9"></a>佛告阿难。<a id="a-BA"></a>此女人心怀正信。<a id="a-BB"></a>汝当受取此乳。<a id="a-BC"></a>时阿难陀依命受得。<a id="a-BD"></a>妇人头面礼佛退还而去。<a id="a-BE"></a>尔时世尊。<a id="a-BF"></a>微笑放五色光。<a id="a-BG"></a>其光遍满三千。<a id="a-BH"></a>广如上说。<a id="a-BI"></a>佛告阿难陀言。<a id="a-BJ"></a>汝见彼女人将乳来供养我不。<a id="a-BK"></a>阿难陀白佛言。<a id="a-BL"></a>世尊我见。<a id="a-BM"></a>佛复告阿难陀。<a id="a-BN"></a>此人以欢喜心舍施乳来供养于我。<a id="a-BO"></a>以此无量善根。<a id="a-BP"></a>当来之世得证辟支佛果。<a id="a-BQ"></a>时佛世尊。<a id="a-BR"></a>沥乳涂疮血流不息。<a id="a-BS"></a>诸方苾刍及梵志等。<a id="a-BT"></a>闻佛患疮皆来佛所。<a id="a-BU"></a>或有涂香粖香安于疮上种种医疗竟不能差。<a id="a-BV"></a>尔时具寿十力迦摄波。<a id="a-BW"></a>以真实语发大誓愿。<a id="a-BX"></a>若佛世尊。<a id="a-BY"></a>于一切众生普作子想。<a id="a-BZ"></a>实不虚者。<a id="a-Ba"></a>令血止息疮得平复。<a id="a-Bb"></a>作是愿已。<a id="a-Bc"></a>血便止息疮即除差。<a id="a-Bd"></a>时诸苾刍苾刍尼邬波索迦邬波斯迦及王舍城一切道俗。<a id="a-Be"></a>皆大欢喜踊跃无量。<a id="a-Bf"></a>唯提婆达多与未生怨王。<a id="a-Bg"></a>并拘迦里迦恶苾刍等。<a id="a-Bh"></a>心不欢喜。<a id="a-Bi"></a>口云。<a id="a-Bj"></a>得病差者诚为善哉。<a id="a-Bk"></a>因此能有诸善根故。<a id="a-Bl"></a>时诸苾刍皆生疑惑。<a id="a-Bm"></a>唯佛世尊能断除之。<a id="a-Bn"></a>诸苾刍白佛言。<a id="a-Bo"></a>世尊。<a id="a-Bp"></a>有何因缘。<a id="a-Bq"></a>十力迦摄发誓愿已。<a id="a-Br"></a>血流止息疮得除差。</p>
  <p id="aBs">佛告诸苾刍。<a id="a-Bt"></a>非但今日有此因缘。<a id="a-Bu"></a>过去世时亦有此事。<a id="a-Bv"></a>汝应谛听。<a id="a-Bw"></a>乃往过去我被毒疮。<a id="a-Bx"></a>彼发实语已得除差。<a id="a-By"></a>乃往昔时于一山野有一大村。<a id="a-Bz"></a>去村不远有大丛林。<a id="a-C0"></a>多饶根果。<a id="a-C1"></a>异类诸鸟在此栖游。<a id="a-C2"></a>出和雅音甚可爱乐。<a id="a-C3"></a>有一仙人止住其中。<a id="a-C4"></a>但食根果饮清流水。<a id="a-C5"></a>被树皮衣专持神咒。<a id="a-C6"></a>于此村内有一长者。<a id="a-C7"></a>在于宗族娶一女人。<a id="a-C8"></a>以为夫妻共为欢乐。<a id="a-C9"></a>于后不久妻便有娠。<a id="a-CA"></a>岁月满已诞生一子。<a id="a-CB"></a>满三七日设会立名。<a id="a-CC"></a>字之喜乐。<a id="a-CD"></a>长成已。<a id="a-CE"></a>或时经行或时坐卧。<a id="a-CF"></a>常思善事常行善业。<a id="a-CG"></a>时彼村人见彼喜乐。<a id="a-CH"></a>号名法爱。<a id="a-CI"></a>谓求善故。<a id="a-CJ"></a>时时往诣仙人所承事供养。<a id="a-CK"></a>众人见彼爱乐仙人勤修练行。<a id="a-CL"></a>复号其名以为练行。<a id="a-CM"></a>当于后时彼长者子身患毒疮。<a id="a-CN"></a>以种种药及诸咒法疗治不差。<a id="a-CO"></a>然其父母将子共往诣仙人所白言。<a id="a-CP"></a>仙人。<a id="a-CQ"></a>侍者今患疮极困。<a id="a-CR"></a>当愿疗治。<a id="a-CS"></a>时彼仙人即作实语发愿。<a id="a-CT"></a>今此长者子。<a id="a-CU"></a>于亲于怨皆生平等无有异心。<a id="a-CV"></a>若是实言。<a id="a-CW"></a>毒当除愈。<a id="a-CX"></a>发此愿已。<a id="a-CY"></a>毒疮当时即得除愈。<a id="a-CZ"></a>佛告诸苾刍。<a id="a-Ca"></a>汝意云何。<a id="a-Cb"></a>尔时长者子者。<a id="a-Cc"></a>即我身是。<a id="a-Cd"></a>时仙人者。<a id="a-Ce"></a>即十力大迦葉身是。<a id="a-Cf"></a>于彼时中为发真实愿故。<a id="a-Cg"></a>病得除愈。<a id="a-Ch"></a>今时亦复如是。<a id="a-Ci"></a>时提婆达多意生悔过。<a id="a-Cj"></a>我于乔答摩沙门。<a id="a-Ck"></a>以石击打不能损害。<a id="a-Cl"></a>无益于事。<a id="a-Cm"></a>众人皆知虚获恶名。<a id="a-Cn"></a>其提婆达多。<a id="a-Co"></a>即于树下结跏趺坐谛自思惟。<a id="a-Cp"></a>时诸苾刍见提婆达多已。<a id="a-Cq"></a>各共筹量思惟议论。<a id="a-Cr"></a>提婆达多于如来所有如是嗔恨。<a id="a-Cs"></a>以石击打如来。<a id="a-Ct"></a>时孤迦里迦苾刍是提婆达多朋友。<a id="a-Cu"></a>告诸苾刍。<a id="a-Cv"></a>汝具寿等不能谛思非语即语。<a id="a-Cw"></a>汝等不见提婆达多今在彼树住于四禅。<a id="a-Cx"></a>是大人者不作恶事。<a id="a-Cy"></a>时苾刍等心生疑惑。<a id="a-Cz"></a>唯佛世尊能断疑惑。<a id="a-D0"></a>诸苾刍白佛言。<a id="a-D1"></a>如上所说。<a id="a-D2"></a>时提婆达多朋友苾刍孤迦里迦等见白佛已。<a id="a-D3"></a>诃诸苾刍。<a id="a-D4"></a>汝等自无羞耻。<a id="a-D5"></a>即说我提婆达多云作恶事。<a id="a-D6"></a>佛告诸苾刍。<a id="a-D7"></a>孤迦里迦往昔之时亦复即说无羞耻事。<a id="a-D8"></a>汝等谛听。<a id="a-D9"></a>如往昔之时。<a id="a-DA"></a>于王舍城有王。<a id="a-DB"></a>先立敕条令事王人。<a id="a-DC"></a>置两摩舍那。<a id="a-DD"></a>一着丈夫。<a id="a-DE"></a>一着妇人。<a id="a-DF"></a>丈夫尸林着女妇。<a id="a-DG"></a>女妇尸林着丈夫。<a id="a-DH"></a>尔时后有一黄门死。<a id="a-DI"></a>将往深摩舍那。<a id="a-DJ"></a>其丈夫尸林守人不令放着。<a id="a-DK"></a>其妇女尸林亦不听着。<a id="a-DL"></a>二俱无处。<a id="a-DM"></a>于王舍城不远。<a id="a-DN"></a>有一林所。<a id="a-DO"></a>花树林果茂盛可爱。<a id="a-DP"></a>有诸杂鸟出和雅音。<a id="a-DQ"></a>有一仙人居止其中。<a id="a-DR"></a>根果为食饮清泉水被树皮衣。<a id="a-DS"></a>近彼方所耕地之处。<a id="a-DT"></a>有楩麻树。<a id="a-DU"></a>其人将此死尸置楩麻树下。<a id="a-DV"></a>时有野犴闻死尸臭。<a id="a-DW"></a>寻气而来即食死人。<a id="a-DX"></a>有一老乌。<a id="a-DY"></a>在于楩麻树上藏隐而住。<a id="a-DZ"></a>便自思惟。<a id="a-Da"></a>我今好赞野犴。<a id="a-Db"></a>彼应与我少多餐食。<a id="a-Dc"></a>老乌以颂赞曰。</p>
  <p id="aDd">汝胸如师子　　腰复似牛王</p>
  <p id="aDe">我礼兽中主　　与我食餐者</p>
  <p id="aDf">尔时野犴遍观察已。<a id="a-Dg"></a>以颂答曰。</p>
  <p id="aDh">谁居丛上树　　后生中最胜</p>
  <p id="aDi">身色照诸处　　如宝作一团</p>
  <p id="aDj">老乌又以颂赞曰。</p>
  <p id="aDk">我多有用具　　故为见汝来</p>
  <p id="aDl">今我礼兽王　　有残食与我</p>
  <p id="aDm">野犴还以颂答曰。</p>
  <p id="aDn">汝项如孔雀　　乌鸟甚可爱</p>
  <p id="aDo">声鸣最胜妙　　任汝来取食</p>
  <p id="aDp">时乌下树。<a id="a-Dq"></a>共彼野犴同食死人。<a id="a-Dr"></a>彼仙人见已。<a id="a-Ds"></a>还作颂曰。</p>
  <p id="aDt">多时见汝等　　共合无羞者</p>
  <p id="aDu">树中最上音　　所食人中贱</p>
  <p id="aDv">老乌闻此语已。<a id="a-Dw"></a>复以颂答曰。</p>
  <p id="aDx">师子孔雀餐　　共食最上者</p>
  <p id="aDy">秃人于此来　　关尔何物事</p>
  <p id="aDz">尔时仙人嗔已。<a id="a-E0"></a>还以颂答曰。</p>
  <p id="aE1">老乌鸟中卑　　野犴兽中贱</p>
  <p id="aE2">楩麻不堪树　　黄门人中下</p>
  <p id="aE3">地中三角丑　　看此不识羞</p>
  <p id="aE4">时老乌起大嗔心。<a id="a-E5"></a>即往仙人祭火坛中。<a id="a-E6"></a>四边观望无可损处。<a id="a-E7"></a>以粪污其坛中。<a id="a-E8"></a>拨水瓶破便即走去。<a id="a-E9"></a>时彼仙人归来。<a id="a-EA"></a>唯见祭火坛中粪秽不净水瓶被拨打破。<a id="a-EB"></a>仙人观察。<a id="a-EC"></a>乃知是乌粪秽及打破水瓶。<a id="a-ED"></a>即说颂曰。</p>
  <p id="aEE">如彼狞恶物　　无羞多嗔者</p>
  <p id="aEF">坏我祭火坛　　复打水瓶碎</p>
  <p id="aEG">是类非是类　　一切莫共言</p>
  <p id="aEH">应言少共说　　无言最安乐</p>
  <p id="aEI">尔时世尊告诸苾刍。<a id="a-EJ"></a>汝意云何。<a id="a-EK"></a>尔时仙人者。<a id="a-EL"></a>即我身是。<a id="a-EM"></a>老乌者。<a id="a-EN"></a>提婆达多是。<a id="a-EO"></a>彼朋友者。<a id="a-EP"></a>恶苾刍孤迦里迦是。<a id="a-EQ"></a>于此时中非是而说无羞而说。<a id="a-ER"></a>尔时诸苾刍心生疑惑。<a id="a-ES"></a>唯愿世尊广说因缘。<a id="a-ET"></a>世尊共提婆达多。<a id="a-EU"></a>宿世以来因何有恶。<a id="a-EV"></a>尔时世尊告诸苾刍。<a id="a-EW"></a>汝等谛听。<a id="a-EX"></a>乃往昔时。<a id="a-EY"></a>近此海边有一共命之鸟。<a id="a-EZ"></a>一身两头。<a id="a-Ea"></a>一鸟名法。<a id="a-Eb"></a>一名非法。<a id="a-Ec"></a>其非法鸟当时眠睡。<a id="a-Ed"></a>法鸟眠觉。<a id="a-Ee"></a>见流水上有一甘果。<a id="a-Ef"></a>逐流而来嘴以取之。<a id="a-Eg"></a>作是念。<a id="a-Eh"></a>彼既睡眠。<a id="a-Ei"></a>我今欲唤睡觉共食。<a id="a-Ej"></a>为复自食。<a id="a-Ek"></a>复作是念。<a id="a-El"></a>为同一身。<a id="a-Em"></a>我若食已彼亦得饱。<a id="a-En"></a>即便食之。<a id="a-Eo"></a>后时非法睡觉已。<a id="a-Ep"></a>见法有异复闻香气。<a id="a-Eq"></a>怪而问曰。<a id="a-Er"></a>是何香气。<a id="a-Es"></a>答曰。<a id="a-Et"></a>我食甘果。<a id="a-Eu"></a>复问。<a id="a-Ev"></a>果今何在。<a id="a-Ew"></a>报言。<a id="a-Ex"></a>非法为汝睡眠。<a id="a-Ey"></a>此已食讫。<a id="a-Ez"></a>答曰。<a id="a-F0"></a>如汝所作非是好也。<a id="a-F1"></a>我自知时。<a id="a-F2"></a>后时法鸟眠睡之次。<a id="a-F3"></a>非法见一毒果于水上流。<a id="a-F4"></a>引嘴往取食之。<a id="a-F5"></a>二俱迷闷心狂昏乱。<a id="a-F6"></a>尔时非法即设誓言。<a id="a-F7"></a>当来所生之处生生世世。<a id="a-F8"></a>共汝相害常共为怨。<a id="a-F9"></a>时法答曰。<a id="a-FA"></a>愿我生生世世。<a id="a-FB"></a>常共汝为善友。<a id="a-FC"></a>尔时世尊告诸苾刍。<a id="a-FD"></a>汝意云何。<a id="a-FE"></a>时法鸟者即我身是。<a id="a-FF"></a>非法者即提婆达多是。<a id="a-FG"></a>于彼时中始生怨结。<a id="a-FH"></a>我常行利益之心。<a id="a-FI"></a>天授常怀损害之意。<a id="a-FJ"></a>佛告诸苾刍。<a id="a-FK"></a>乃往过去于婆罗痆斯有王。<a id="a-FL"></a>名曰白胶香。<a id="a-FM"></a>统化其国。<a id="a-FN"></a>其国丰熟人民炽盛。<a id="a-FO"></a>皆得安乐。<a id="a-FP"></a>近彼国界有一王女。<a id="a-FQ"></a>共为婚娶。<a id="a-FR"></a>娱乐游戏住此欢乐。<a id="a-FS"></a>后时怀妊乃生一女。<a id="a-FT"></a>其女渐渐长大。<a id="a-FU"></a>乃复有娠月满以后便生一子。<a id="a-FV"></a>形貌端严人所乐见。<a id="a-FW"></a>亲族聚会。<a id="a-FX"></a>为子召诸臣议论。<a id="a-FY"></a>为彼日初出时生其孩子。<a id="a-FZ"></a>故号名初。<a id="a-Fa"></a>付八乳母侍养孩子。<a id="a-Fb"></a>(广如前说)如是将养用诸乳酪生酥醍醐等。<a id="a-Fc"></a>其子如莲花在水速疾长大。<a id="a-Fd"></a>后令入学。<a id="a-Fe"></a>教其文字历数算计。<a id="a-Ff"></a>种种伎艺工巧之法。<a id="a-Fg"></a>乘象之事。<a id="a-Fh"></a>弓弩箭射等法。<a id="a-Fi"></a>王法之事。<a id="a-Fj"></a>皆悉明解。<a id="a-Fk"></a>后时老王立为太子。<a id="a-Fl"></a>老王先有一上宫王妃。<a id="a-Fm"></a>名曰达摩。<a id="a-Fn"></a>复有一大臣。<a id="a-Fo"></a>名曰宰牛。<a id="a-Fp"></a>老王甚大怜爱倚付其臣。<a id="a-Fq"></a>时王共上宫游戏。<a id="a-Fr"></a>后时怀妊。<a id="a-Fs"></a>相师占之必生一子。<a id="a-Ft"></a>当定杀王自取王位。<a id="a-Fu"></a>后时王患。<a id="a-Fv"></a>用诸根苗叶花果种种药草医疗。<a id="a-Fw"></a>病不能除。<a id="a-Fx"></a>大王便作是念。<a id="a-Fy"></a>今须建立太子安住王位。<a id="a-Fz"></a>我若死后太子必杀我上宫。<a id="a-G0"></a>复作是念。<a id="a-G1"></a>我作何计挍。<a id="a-G2"></a>即唤太臣平章。<a id="a-G3"></a>多与受用资具财物。<a id="a-G4"></a>便寄达摩分付臣边。<a id="a-G5"></a>令其覆护。<a id="a-G6"></a>告言。<a id="a-G7"></a>汝是我亲近大臣。<a id="a-G8"></a>其达摩夫人者。<a id="a-G9"></a>是我亲近夫人。<a id="a-GA"></a>我今自知身决定死若死已后太子正住位时。<a id="a-GB"></a>汝应慈念当须拥护。<a id="a-GC"></a>莫令杀却。<a id="a-GD"></a>达摩夫人臣白王言。<a id="a-GE"></a>我作如是。<a id="a-GF"></a>必不令杀达摩夫人。<a id="a-GG"></a>王即说颂言。</p>
  <p id="aGH">积聚皆消散　　崇高必堕落</p>
  <p id="aGI">合会终别离　　有命咸归死</p>
  <p id="aGJ">说此颂已即便命终。<a id="a-GK"></a>作诸幡花宝塔。<a id="a-GL"></a>殡王已了。<a id="a-GM"></a>便建立太子为大王。</p>
 </body>
</html>