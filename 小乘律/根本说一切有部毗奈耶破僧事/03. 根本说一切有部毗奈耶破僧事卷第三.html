<!doctype html>
<html id="z3IBV6DqG" data-ver="1119">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶破僧事卷第三</h1>
  <p id="a2">时阿私陀仙。<a id="a-3"></a>既知太子必成正觉。<a id="a-4"></a>即自观身寿命长短。<a id="a-5"></a>我今此生。<a id="a-6"></a>得见菩萨证菩提不。<a id="a-7"></a>既谛观已。<a id="a-8"></a>即睹菩萨十九出家。<a id="a-9"></a>六年苦行获甘露果。<a id="a-A"></a>复知己身先时殒殁不逢菩萨度人说法。<a id="a-B"></a>便自悲伤啼泣懊恼。<a id="a-C"></a>时净饭王。<a id="a-D"></a>既见此已甚大惊愕。<a id="a-E"></a>以颂问曰。</p>
  <p id="aF">丈夫及女人　　见者皆喜跃</p>
  <p id="aG">大仙今何故　　对此独悲泣</p>
  <p id="aH">将非我太子　　有诸不祥相</p>
  <p id="aI">善哉大仙人　　愿速为我说</p>
  <p id="aJ">时阿私陀仙。<a id="a-K"></a>以颂答曰。</p>
  <p id="aL">设彼虚空中　　忽降金刚雨</p>
  <p id="aM">于此太子身　　不能损一毛</p>
  <p id="aN">猛风与炎火　　及诸利刀剑</p>
  <p id="aO">毒气啮恶蛇　　亦皆不能害</p>
  <p id="aP">一切恐怖人　　太子为拥护</p>
  <p id="aQ">云何慈悲主　　而有忧害者</p>
  <p id="aR">自在诸梵天　　皆来为侍卫</p>
  <p id="aS">如是最尊胜　　云何而忧惧</p>
  <p id="aT">我今恨衰老　　死时将不远</p>
  <p id="aU">不见转法轮　　所以自悲泣</p>
  <p id="aV">当来世间人　　遇此菩萨者</p>
  <p id="aW">必得闻妙法　　证彼寂灭果</p>
  <p id="aX">时阿私陀仙。<a id="a-Y"></a>说此颂已便怀恼恨。<a id="a-Z"></a>作如是念。<a id="a-a"></a>由此太子威德力故。<a id="a-b"></a>令我退失神通。<a id="a-c"></a>不能飞行乘空来去。<a id="a-d"></a>我今于此步出城门。<a id="a-e"></a>众人见我必生轻慢作是念已白父王曰。<a id="a-f"></a>王曾发愿。<a id="a-g"></a>愿阿私他仙出入城中。<a id="a-h"></a>我今步来酬王宿念。<a id="a-i"></a>今亦步去王应为我修理城路。<a id="a-j"></a>尔时父王。<a id="a-k"></a>即令大臣敕诸人众。<a id="a-l"></a>严饰街衢悬诸幡盖。<a id="a-m"></a>告国人曰。<a id="a-n"></a>阿私陀仙今步出城。<a id="a-o"></a>汝等诸人随意观望。<a id="a-p"></a>时彼仙人内怀恼恨。<a id="a-q"></a>与净饭王及王臣佐长者居士婆罗门等。<a id="a-r"></a>前后围绕出城门外。<a id="a-s"></a>仙白王曰。<a id="a-t"></a>王可还宫。<a id="a-u"></a>我今辞去。<a id="a-v"></a>既相别已。<a id="a-w"></a>阿私陀仙渐次前行。<a id="a-x"></a>至莘陀山即登彼山。<a id="a-y"></a>择其胜地因以居住。<a id="a-z"></a>时彼仙人远行疲乏。<a id="a-10"></a>既坐憩息遂入仙定。<a id="a-11"></a>由入定故得本神通。<a id="a-12"></a>后于他时遂便染患。<a id="a-13"></a>仙弟子众。<a id="a-14"></a>以诸汤药疗治不差。<a id="a-15"></a>众白师曰。<a id="a-16"></a>师今此疾药疗无痊。<a id="a-17"></a>世间无常不可为讳。<a id="a-18"></a>我诸弟子皆求寂静。<a id="a-19"></a>师既获得常乐。<a id="a-1A"></a>岂可不留遗诲。<a id="a-1B"></a>请师示诲。<a id="a-1C"></a>令使我等有所悟入。<a id="a-1D"></a>其师告曰。<a id="a-1E"></a>我虽出家希求甘露。<a id="a-1F"></a>然由未证愧无所传。<a id="a-1G"></a>今释氏所生童子。<a id="a-1H"></a>必当获得无上妙果。<a id="a-1I"></a>能以甘露滋益众生。<a id="a-1J"></a>汝诸弟子。<a id="a-1K"></a>可诣彼出家。<a id="a-1L"></a>若出家已。<a id="a-1M"></a>勿恃豪姓种类摩纳薄伽。<a id="a-1N"></a>勉励精勤常修梵行。<a id="a-1O"></a>为得法故。<a id="a-1P"></a>专精加行。<a id="a-1Q"></a>若此行成当获甘露。<a id="a-1R"></a>作是语已说伽他曰。</p>
  <p id="a1S">从此于东方　　汝当往求觅</p>
  <p id="a1T">诸佛实难遇　　见已可勤修</p>
  <p id="a1U">说无常法颂曰。</p>
  <p id="a1V">积聚皆销散　　崇高必堕落</p>
  <p id="a1W">会合皆别离　　有命咸归死</p>
  <p id="a1X">时阿私陀仙。<a id="a-1Y"></a>说此颂已便即命终。<a id="a-1Z"></a>尔时弟子那罗陀。<a id="a-1a"></a>以种种如法供具。<a id="a-1b"></a>随时殡葬已。<a id="a-1c"></a>便诣波罗痆斯城。<a id="a-1d"></a>于彼而住。<a id="a-1e"></a>与五百摩纳薄伽。<a id="a-1f"></a>为其教示婆罗门薜陀咒。<a id="a-1g"></a>其那罗陀。<a id="a-1h"></a>为是迦旃延姓。<a id="a-1i"></a>因号迦旃延。<a id="a-1j"></a>若释迦菩萨当成正觉。<a id="a-1k"></a>迦旃延。<a id="a-1l"></a>诣于佛所。<a id="a-1m"></a>彼佛即唤大迦旃延。<a id="a-1n"></a>而便以法教示。<a id="a-1o"></a>令彼度生死大苦海。<a id="a-1p"></a>住于最上寂静究竟涅槃。<a id="a-1q"></a>遂以名之。<a id="a-1r"></a>为大迦旃延。<a id="a-1s"></a>后当得此名甘露。<a id="a-1t"></a>尔时菩萨坐于奶母膝上。<a id="a-1u"></a>于金槃中食香稻饭。<a id="a-1v"></a>极多不息。<a id="a-1w"></a>奶母见多遂夺食器。<a id="a-1x"></a>菩萨以手捻其金槃。<a id="a-1y"></a>其奶母不能夺此食器。<a id="a-1z"></a>乃至八奶母夺此食器。<a id="a-20"></a>亦皆不得。<a id="a-21"></a>其奶母等。<a id="a-22"></a>共往白王具说上事。<a id="a-23"></a>王及诸宫人等。<a id="a-24"></a>共夺此器亦复不得。<a id="a-25"></a>王复告诸群臣。<a id="a-26"></a>令共夺此器。<a id="a-27"></a>其诸臣等以索及钩。<a id="a-28"></a>牵拽食器亦复不得。<a id="a-29"></a>诸群臣等夺不得故。<a id="a-2A"></a>便取五百大象。<a id="a-2B"></a>及以绳索牵拽此器。<a id="a-2C"></a>菩萨尔时见诸人等殷勤方便种种牵器。<a id="a-2D"></a>菩萨思念。<a id="a-2E"></a>此诸人等欲试我力。<a id="a-2F"></a>菩萨遂以指钩其器。<a id="a-2G"></a>其象牵拽力复不如。<a id="a-2H"></a>悉皆复退。<a id="a-2I"></a>时净饭王。<a id="a-2J"></a>见此事已便作是念。<a id="a-2K"></a>而此菩萨一指钩器。<a id="a-2L"></a>五百大象悉皆却退。<a id="a-2M"></a>若用两手必敌一千。<a id="a-2N"></a>是故号之名千象力。<a id="a-2O"></a>此是菩萨第四名号。<a id="a-2P"></a>菩萨生时。<a id="a-2Q"></a>有常法式。<a id="a-2R"></a>若欲入学。<a id="a-2S"></a>以五百侍从童子令随。<a id="a-2T"></a>菩萨学习书业时。<a id="a-2U"></a>有博士名彩光甲。<a id="a-2V"></a>明解五百种书。<a id="a-2W"></a>时净饭王。<a id="a-2X"></a>将菩萨及诸童子。<a id="a-2Y"></a>诣彩光处令遣受业。<a id="a-2Z"></a>尔时彩光博士。<a id="a-2a"></a>作一种书。<a id="a-2b"></a>示彼菩萨令遣学之。<a id="a-2c"></a>菩萨答曰。<a id="a-2d"></a>此一种书我先已解。<a id="a-2e"></a>次与第二般书而示菩萨令遣学之。<a id="a-2f"></a>菩萨答曰此一般书我先已解。<a id="a-2g"></a>次与第三般书而遣学之。<a id="a-2h"></a>菩萨答曰。<a id="a-2i"></a>此一般书我先已解。<a id="a-2j"></a>其彩光先生。<a id="a-2k"></a>乃至示五百般书。<a id="a-2l"></a>亦复如是我已解之。<a id="a-2m"></a>菩萨问博士曰。<a id="a-2n"></a>更有余书与我学之。<a id="a-2o"></a>博士答曰。<a id="a-2p"></a>此五百般书世间行用。<a id="a-2q"></a>我唯解此余皆不知。<a id="a-2r"></a>尔时菩萨。<a id="a-2s"></a>即自作一般之书。<a id="a-2t"></a>度与先生。<a id="a-2u"></a>问先生曰。<a id="a-2v"></a>此是何字。<a id="a-2w"></a>又复何名。<a id="a-2x"></a>先生答曰。<a id="a-2y"></a>我不识此般之字名也。<a id="a-2z"></a>菩萨答曰。<a id="a-30"></a>若世间中有二种出现。<a id="a-31"></a>一者菩萨出。<a id="a-32"></a>二者金轮王出。<a id="a-33"></a>此般之字随世自出。<a id="a-34"></a>尔时空中梵天大王。<a id="a-35"></a>即出语曰。<a id="a-36"></a>菩萨所说二种之现及字。<a id="a-37"></a>必当实尔。<a id="a-38"></a>净饭大王及诸群臣。<a id="a-39"></a>闻此语已甚大欢喜。<a id="a-3A"></a>尔时菩萨。<a id="a-3B"></a>即为先生开异种新书。<a id="a-3C"></a>广为谈说。<a id="a-3D"></a>梵天大王见此之异。<a id="a-3E"></a>为证此事。<a id="a-3F"></a>必当实尔。<a id="a-3G"></a>为此异故。<a id="a-3H"></a>此书号名梵天书。<a id="a-3I"></a>菩萨自解诸种书已。<a id="a-3J"></a>菩萨阿舅名摩那利。<a id="a-3K"></a>来将菩萨等。<a id="a-3L"></a>令教乘马之法。<a id="a-3M"></a>又劫比罗城有一博士。<a id="a-3N"></a>名曰同神。<a id="a-3O"></a>明解弓射战法。<a id="a-3P"></a>来教菩萨及余释迦童子。<a id="a-3Q"></a>其摩那利白博士曰。<a id="a-3R"></a>此菩萨有大慈悲心。<a id="a-3S"></a>一切妙法愿令教之。<a id="a-3T"></a>及诸童子亦堪教之。<a id="a-3U"></a>唯提婆达多。<a id="a-3V"></a>本自恶性无有慈心。<a id="a-3W"></a>愿请博士勿教妙杀之法。<a id="a-3X"></a>何以故。<a id="a-3Y"></a>此人恶性博士教之。<a id="a-3Z"></a>必杀一切众生。<a id="a-3a"></a>无有停息。<a id="a-3b"></a>为此勿教。<a id="a-3c"></a>博士得此语已。<a id="a-3d"></a>即教菩萨等法。<a id="a-3e"></a>皆悉总尽。<a id="a-3f"></a>其法妙者。<a id="a-3g"></a>不教提婆达多。<a id="a-3h"></a>菩萨当日习得五种弓法。<a id="a-3i"></a>一者射诸远物。<a id="a-3j"></a>二者彼处有声菩萨不见。<a id="a-3k"></a>随其所念皆即射得。<a id="a-3l"></a>三者所欲射处无有不着。<a id="a-3m"></a>四者前人身上知有要穴。<a id="a-3n"></a>随其所念若死不死。<a id="a-3o"></a>即射其穴悉皆随意。<a id="a-3p"></a>五者不问远近射之极当。<a id="a-3q"></a>菩萨明此五种等艺四方传之。<a id="a-3r"></a>释迦太子有如上艺。</p>
  <p id="a3s">尔时薜舍离城诸人。<a id="a-3t"></a>得一好象。<a id="a-3u"></a>形貌具足。<a id="a-3v"></a>诸人共集递相议曰。<a id="a-3w"></a>其净饭王有一太子。<a id="a-3x"></a>天文占相。<a id="a-3y"></a>以后之时必为金轮圣王。<a id="a-3z"></a>由彼威德现此宝象。<a id="a-40"></a>令使数人将此宝象献此释迦太子。<a id="a-41"></a>诸人当即庄严彼象。<a id="a-42"></a>将向劫比罗城。<a id="a-43"></a>渐行到彼。<a id="a-44"></a>至于净饭王宫门外。<a id="a-45"></a>尔时恶性提婆达多王子。<a id="a-46"></a>从于内出见彼宝象种种庄严。<a id="a-47"></a>心贪爱念。<a id="a-48"></a>即问使曰。<a id="a-49"></a>此象谁许。<a id="a-4A"></a>使人报曰。<a id="a-4B"></a>释迦太子天文占相作金轮王。<a id="a-4C"></a>为此因故。<a id="a-4D"></a>薜舍离城诸人。<a id="a-4E"></a>将此宝象献上太子。<a id="a-4F"></a>提婆达多闻此语已。<a id="a-4G"></a>甚大嗔怒即出是言。<a id="a-4H"></a>我国太子未作金轮大王。<a id="a-4I"></a>何故汝等预将宝象来献太子。<a id="a-4J"></a>作是语已渐近于象。<a id="a-4K"></a>嗔恚之心打象一下。<a id="a-4L"></a>其象倒地因即至死。<a id="a-4M"></a>打此象已便即却去。<a id="a-4N"></a>当时难陀王子。<a id="a-4O"></a>次从内出。<a id="a-4P"></a>见此死象问其人等。<a id="a-4Q"></a>此象谁许何人打死。<a id="a-4R"></a>诸人报曰。<a id="a-4S"></a>此象献来。<a id="a-4T"></a>提婆达多打死。<a id="a-4U"></a>即出是言。<a id="a-4V"></a>提婆达多极是不善。<a id="a-4W"></a>难陀重思念曰。<a id="a-4X"></a>将非提婆达多自试力耶。<a id="a-4Y"></a>尔时难陀执其象尾。<a id="a-4Z"></a>遂即拽过三七余步。<a id="a-4a"></a>离其大路即便过去。<a id="a-4b"></a>尔时释迦大子从内出来。<a id="a-4c"></a>见此死象问众人等。<a id="a-4d"></a>此象谁许。<a id="a-4e"></a>诸人说如上意。<a id="a-4f"></a>菩萨重问。<a id="a-4g"></a>此象谁人打死。<a id="a-4h"></a>诸人报曰。<a id="a-4i"></a>提婆达多王子。<a id="a-4j"></a>打此大象一下。<a id="a-4k"></a>因即至死。<a id="a-4l"></a>菩萨重问。<a id="a-4m"></a>本于何处打此象死诸人答白。<a id="a-4n"></a>此象死处在于中路。<a id="a-4o"></a>菩萨重问。<a id="a-4p"></a>此象中路谁人拽来在于此处。<a id="a-4q"></a>诸人答曰。<a id="a-4r"></a>难陀王子。<a id="a-4s"></a>一手执尾拽其大象。<a id="a-4t"></a>置于此地。<a id="a-4u"></a>菩萨重言。<a id="a-4v"></a>打死之人甚当不善。<a id="a-4w"></a>拽令远路极是善哉。<a id="a-4x"></a>重更思之。<a id="a-4y"></a>将非二人私试自力。<a id="a-4z"></a>我亦试之。<a id="a-50"></a>尔时菩萨。<a id="a-51"></a>执其象鼻遥掷城外。<a id="a-52"></a>七里堕地其地便陷。<a id="a-53"></a>时人号为陷象之地。<a id="a-54"></a>信心长者婆罗门。<a id="a-55"></a>便于此处起大窣睹波。<a id="a-56"></a>时诸苾刍悉来顶礼。<a id="a-57"></a>便说颂曰。</p>
  <p id="a58">天授搏杀大象王　　难陀拽于三七步</p>
  <p id="a59">菩萨掷出城堑外　　如在虚空[打-丁+勉]瓦石</p>
  <p id="a5A">尔时释迦童子递相谓曰。<a id="a-5B"></a>我等出外。<a id="a-5C"></a>作轮刀断树之乐。<a id="a-5D"></a>作此语已。<a id="a-5E"></a>即出就于林中。<a id="a-5F"></a>菩萨闻诸童子往林游戏。<a id="a-5G"></a>即领五百童子前后围绕。<a id="a-5H"></a>至彼林中。<a id="a-5I"></a>诸释童子竞掷轮刀树皆摧倒。<a id="a-5J"></a>尔时菩萨亦掷轮刀树林。<a id="a-5K"></a>悉断而无倒者。<a id="a-5L"></a>以刀刃平故。<a id="a-5M"></a>时诸童子见树不倒。<a id="a-5N"></a>共相谓曰。<a id="a-5O"></a>我闻菩萨威猛自在。<a id="a-5P"></a>于诸五技无不达者。<a id="a-5Q"></a>云何轮刀断树。<a id="a-5R"></a>一不能倒。<a id="a-5S"></a>斫树小术尚犹如此。<a id="a-5T"></a>岂况余技。</p>
  <p id="a5U">尔时天神。<a id="a-5V"></a>见诸童子生此谤议。<a id="a-5W"></a>欲解众疑即放猛风吹。<a id="a-5X"></a>诸林树轰然悉倒。<a id="a-5Y"></a>诸释童子。<a id="a-5Z"></a>见斯事已皆大惊愕。<a id="a-5a"></a>方伏其妙。<a id="a-5b"></a>时诸童子。<a id="a-5c"></a>复与菩萨斗诸弓射。<a id="a-5d"></a>以七重铁多罗树并七铁鼓。<a id="a-5e"></a>其间各安铁猪。<a id="a-5f"></a>而为射垛。<a id="a-5g"></a>诸童子射不过一多罗树。<a id="a-5h"></a>天授童子射过一多罗树一鼓一猪。<a id="a-5i"></a>其箭便住。<a id="a-5j"></a>难陀童子射过二多罗树二鼓二猪。<a id="a-5k"></a>其箭便住。<a id="a-5l"></a>菩萨尔时放其一箭。<a id="a-5m"></a>其箭直穿七树七鼓七猪。<a id="a-5n"></a>并过地轮复入水际。<a id="a-5o"></a>尔时龙王即拔其箭。<a id="a-5p"></a>其箭之穴水便涌出。<a id="a-5q"></a>清香轻美。<a id="a-5r"></a>人所饮者皆称希有。<a id="a-5s"></a>时有信心婆罗门居士等。<a id="a-5t"></a>于其水傍造塔供养。<a id="a-5u"></a>菩萨尔时作此戏已。<a id="a-5v"></a>遂乘车马与诸童子却还城内。<a id="a-5w"></a>其城门傍有诸相者。<a id="a-5x"></a>遥见菩萨威光殊特。<a id="a-5y"></a>竞相谓曰。<a id="a-5z"></a>今此太子。<a id="a-60"></a>若却后十二年中不出家者。<a id="a-61"></a>必当登彼转轮王位。<a id="a-62"></a>时白净王。<a id="a-63"></a>闻斯相语甚大喜跃。<a id="a-64"></a>即集群臣而告之曰。<a id="a-65"></a>我闻相者相我太子。<a id="a-66"></a>却后十二年中不出家者。<a id="a-67"></a>当得转轮王位。<a id="a-68"></a>汝等诸人宜加防卫。<a id="a-69"></a>满十二年勿令出家。<a id="a-6A"></a>得使登彼金轮王位。<a id="a-6B"></a>汝等诸人宜加防卫。<a id="a-6C"></a>满十二年莫令出家。<a id="a-6D"></a>得使登彼金轮王位。<a id="a-6E"></a>当与诸君共相围绕。<a id="a-6F"></a>飞腾虚空观四天下。<a id="a-6G"></a>汝等应当速立宫殿简求美女令共娱乐。<a id="a-6H"></a>时诸臣等前白王曰。<a id="a-6I"></a>我观太子。<a id="a-6J"></a>不乐世间声香欲爱。<a id="a-6K"></a>云何以诸美女而可留连。<a id="a-6L"></a>王告臣曰。<a id="a-6M"></a>我之太子纵不爱彼一切色欲。<a id="a-6N"></a>应由未见殊妙女人。<a id="a-6O"></a>自今已往汝等诸君。<a id="a-6P"></a>勤加选择上好童女。<a id="a-6Q"></a>倍数将来令太子见。<a id="a-6R"></a>任其意者必生爱乐。<a id="a-6S"></a>群臣议曰。<a id="a-6T"></a>今此太子虽无爱染。<a id="a-6U"></a>我等诸人应造种种严身之具。<a id="a-6V"></a>各令童女美颜容者执其香饰之物亲奉太子。<a id="a-6W"></a>复令太子各赐诸女严好珍饰。<a id="a-6X"></a>或有爱者。<a id="a-6Y"></a>便令留住共相嬉戏。<a id="a-6Z"></a>作是议已。<a id="a-6a"></a>即为太子造立宫殿。<a id="a-6b"></a>百宝庄严敷师子座。<a id="a-6c"></a>令太子坐于其座。<a id="a-6d"></a>前积诸珍宝种种璎珞。<a id="a-6e"></a>以成大聚。<a id="a-6f"></a>总命诸臣及余人众。<a id="a-6g"></a>咸令普集所有童女。<a id="a-6h"></a>任其意愿随时庄饰。<a id="a-6i"></a>着诸璎珞将入宫内。<a id="a-6j"></a>菩萨性爱舍施。<a id="a-6k"></a>于诸童女普赐璎珞。<a id="a-6l"></a>时执仗释种有一童女。<a id="a-6m"></a>名耶输陀罗。<a id="a-6n"></a>容色端正世所希有。<a id="a-6o"></a>执仗释种。<a id="a-6p"></a>即还家中告其女曰。<a id="a-6q"></a>今者太子。<a id="a-6r"></a>施诸童女珠宝珍奇严好之具。<a id="a-6s"></a>汝可往取。<a id="a-6t"></a>其女报曰。<a id="a-6u"></a>我之家中岂无此耶。<a id="a-6v"></a>何用他物。<a id="a-6w"></a>父告女曰。<a id="a-6x"></a>然彼太子虽施珍宝。<a id="a-6y"></a>或因爱乐便以为妃。<a id="a-6z"></a>女曰。<a id="a-70"></a>若因此时便为妃者。<a id="a-71"></a>纵取余女我必当得为其太妃。<a id="a-72"></a>父又告曰。<a id="a-73"></a>必当如斯可便速去。<a id="a-74"></a>于是耶输陀罗。<a id="a-75"></a>即以种种珍饰庄严其身。<a id="a-76"></a>与诸从女亦复严好。<a id="a-77"></a>相随而去。<a id="a-78"></a>路傍诸人。<a id="a-79"></a>皆共爱仰耶输陀罗。<a id="a-7A"></a>不观余者。<a id="a-7B"></a>耶输陀罗入菩萨宫。<a id="a-7C"></a>雅步从容端身而进。<a id="a-7D"></a>不观左右。<a id="a-7E"></a>于太子前立。<a id="a-7F"></a>时彼太子。<a id="a-7G"></a>先以珍宝施诸女尽。<a id="a-7H"></a>更无遗余。<a id="a-7I"></a>独有一金指环。<a id="a-7J"></a>见耶输陀罗即举其指。<a id="a-7K"></a>然耶输陀罗。<a id="a-7L"></a>先与菩萨从久远来。<a id="a-7M"></a>恒为因缘常相爱乐。<a id="a-7N"></a>即升师子座上。<a id="a-7O"></a>从太子指取其指环。<a id="a-7P"></a>群臣诸人递相谓曰。<a id="a-7Q"></a>此耶输陀罗。<a id="a-7R"></a>族姓尊贵颜容具足。<a id="a-7S"></a>于诸女中最为殊胜。<a id="a-7T"></a>堪为太子宫中侍卫。<a id="a-7U"></a>群臣诸人同议斯已。<a id="a-7V"></a>向净饭王具陈此事。<a id="a-7W"></a>时王即遣二万婇女。<a id="a-7X"></a>围绕耶输陀罗。<a id="a-7Y"></a>入太子宫内。</p>
  <p id="a7Z">复次菩萨常法。<a id="a-7a"></a>出现世界必生一树。<a id="a-7b"></a>名曰善坚。<a id="a-7c"></a>其初生时。<a id="a-7d"></a>一夜之中便高百肘。<a id="a-7e"></a>其初生夜。<a id="a-7f"></a>未见日光形质柔软。<a id="a-7g"></a>可以爪甲掏而令断。<a id="a-7h"></a>见日光已即便坚硬。<a id="a-7i"></a>虽加刀斧及以猛火。<a id="a-7j"></a>不能摧损。<a id="a-7k"></a>释迦菩萨既出世已。<a id="a-7l"></a>于劫比罗及以天示二城之间。<a id="a-7m"></a>有一大河。<a id="a-7n"></a>名卢奚多。<a id="a-7o"></a>其河岸边而生此树。<a id="a-7p"></a>河水泛涨洪波鼓激。<a id="a-7q"></a>流沙圮岸土石随散。<a id="a-7r"></a>其树善坚根须尽露。<a id="a-7s"></a>后因猛风摧倒。<a id="a-7t"></a>横在卢多河中。<a id="a-7u"></a>便如大堰。<a id="a-7v"></a>堰水不流。<a id="a-7w"></a>其劫比罗城渐被侵没。<a id="a-7x"></a>天示城中又复枯涸。<a id="a-7y"></a>天示城王见斯事已。<a id="a-7z"></a>则令使者告净饭王曰。<a id="a-80"></a>今此大树横在水中。<a id="a-81"></a>彼此俱弊。<a id="a-82"></a>王之国中有诸童子皆悉勇健。<a id="a-83"></a>愿王敕之令除此树。<a id="a-84"></a>时净饭王报其使曰。<a id="a-85"></a>我今何能处分斯事。<a id="a-86"></a>劫比罗国有一大臣。<a id="a-87"></a>名曰阐陀。<a id="a-88"></a>前白王曰。<a id="a-89"></a>愿王令我捡校斯事。<a id="a-8A"></a>我有方便。<a id="a-8B"></a>令王子等不假王言。<a id="a-8C"></a>自除此树。<a id="a-8D"></a>王曰可尔。<a id="a-8E"></a>阐陀大臣。<a id="a-8F"></a>即于河岸一丛林间。<a id="a-8G"></a>洒扫清净堪为游观。<a id="a-8H"></a>请诸王子往林嬉戏。<a id="a-8I"></a>诸王子等各乘宝车。<a id="a-8J"></a>与诸童子前后围绕。<a id="a-8K"></a>既至林已。<a id="a-8L"></a>各敷床座纵诞欢乐。<a id="a-8M"></a>时有一雁飞空而度。<a id="a-8N"></a>提婆达多。<a id="a-8O"></a>即挽其弓射之。<a id="a-8P"></a>令落其雁。<a id="a-8Q"></a>落在菩萨座前。<a id="a-8R"></a>菩萨尔时。<a id="a-8S"></a>收捧其雁为拔其箭。<a id="a-8T"></a>以药疗之应时平复。<a id="a-8U"></a>提婆达多。<a id="a-8V"></a>即令使者告菩萨曰。<a id="a-8W"></a>今彼之雁我先射得。<a id="a-8X"></a>可还我来。<a id="a-8Y"></a>菩萨尔时告彼使曰。<a id="a-8Z"></a>我久发菩提心。<a id="a-8a"></a>一切有情是我先有。<a id="a-8b"></a>云何此雁是汝先有。<a id="a-8c"></a>提婆达多。<a id="a-8d"></a>从久远来恒与菩萨结诸怨恨。<a id="a-8e"></a>闻此语已即怀嗔恚。<a id="a-8f"></a>然菩萨此身。<a id="a-8g"></a>与一切有情。<a id="a-8h"></a>怨结已尽。<a id="a-8i"></a>唯提婆达多一人。<a id="a-8j"></a>尚有余习。<a id="a-8k"></a>今因此雁为最后之身。<a id="a-8l"></a>与提婆达多为初首斗诤。<a id="a-8m"></a>天示城王。<a id="a-8n"></a>既请净饭王除树不得。<a id="a-8o"></a>即自令其国内人众共拔其树。<a id="a-8p"></a>尔时诸人施功用力叫声沸闹。<a id="a-8q"></a>菩萨闻已问左右曰。<a id="a-8r"></a>彼是何声。<a id="a-8s"></a>阐陀大臣具陈彼树堰水之意。<a id="a-8t"></a>菩萨闻已即告众人。<a id="a-8u"></a>我当往彼为除此树。<a id="a-8v"></a>时彼菩萨并童子等。<a id="a-8w"></a>即共往彼。<a id="a-8x"></a>路傍孔中出一毒蛇。<a id="a-8y"></a>乌陀夷见此毒蛇。<a id="a-8z"></a>恐害菩萨。<a id="a-90"></a>即拔利刀斩为两段。<a id="a-91"></a>蛇吐毒气着乌陀夷身变为黑色。<a id="a-92"></a>因此名为黑乌陀夷。<a id="a-93"></a>是时诸童子等。<a id="a-94"></a>争骋勇力拽善坚树。<a id="a-95"></a>提婆达多。<a id="a-96"></a>鼓气而前尽力拽之。<a id="a-97"></a>才动而已。<a id="a-98"></a>难陀童子擎少离地。<a id="a-99"></a>菩萨以手掷置空中。<a id="a-9A"></a>其树乃为两段。<a id="a-9B"></a>各分两岸。<a id="a-9C"></a>尔时菩萨告诸人曰此善坚树。<a id="a-9D"></a>是其冷药能除热病。<a id="a-9E"></a>汝等各应细截斩分。<a id="a-9F"></a>若有鬼气痈肿。<a id="a-9G"></a>将此涂之并得除差。<a id="a-9H"></a>时诸童子并即乘车。<a id="a-9I"></a>归劫比罗城。<a id="a-9J"></a>至城门所遇占相师。<a id="a-9K"></a>作是言曰。<a id="a-9L"></a>菩萨于此日中不出家者。<a id="a-9M"></a>必登转轮王位。<a id="a-9N"></a>时有释迦女。<a id="a-9O"></a>名乔比迦。<a id="a-9P"></a>住钟声聚落。<a id="a-9Q"></a>在于高阁上游观。<a id="a-9R"></a>菩萨入城遥见女。<a id="a-9S"></a>遂以脚指以压其车。<a id="a-9T"></a>车便不转。<a id="a-9U"></a>其女遥见菩萨念于心。<a id="a-9V"></a>菩萨手中先有铁杵。<a id="a-9W"></a>以指捻之遂便微碎。<a id="a-9X"></a>乔比迦女观视菩萨。<a id="a-9Y"></a>以脚指捺楼。<a id="a-9Z"></a>其阁遂穴。<a id="a-9a"></a>诸人见已作是念言。<a id="a-9b"></a>此之释女。<a id="a-9c"></a>必能善得菩萨之心。<a id="a-9d"></a>时净饭王闻此语已。<a id="a-9e"></a>即迎乔比迦女。<a id="a-9f"></a>并二万婇女侍从入宫。<a id="a-9g"></a>菩萨常法。<a id="a-9h"></a>将欲游观园苑。<a id="a-9i"></a>即敕御者。<a id="a-9j"></a>我之好乘汝速装饰。<a id="a-9k"></a>我欲乘之游观园苑。<a id="a-9l"></a>御者受教。<a id="a-9m"></a>严饰上乘至菩萨前。<a id="a-9n"></a>白菩萨曰。<a id="a-9o"></a>我已严饰上乘。<a id="a-9p"></a>唯愿知时。<a id="a-9q"></a>菩萨登车游观。<a id="a-9r"></a>逢一老人。<a id="a-9s"></a>气力羸弱形体损瘦。<a id="a-9t"></a>腰背偻曲行步倚杖。<a id="a-9u"></a>身体战掉须发变色。<a id="a-9v"></a>不如余人。<a id="a-9w"></a>菩萨见已告御者曰。<a id="a-9x"></a>彼是何人。<a id="a-9y"></a>腰背偻曲形体羸瘦憔悴若此。<a id="a-9z"></a>御者报曰。<a id="a-A0"></a>此名老人。<a id="a-A1"></a>此人不久要当身死。<a id="a-A2"></a>菩萨问曰。<a id="a-A3"></a>我于后时当如是不。<a id="a-A4"></a>御者报曰。<a id="a-A5"></a>太子之身还当如是。<a id="a-A6"></a>菩萨闻已愁忧不乐。<a id="a-A7"></a>即告御者。<a id="a-A8"></a>可速还宫。<a id="a-A9"></a>我至宫中思量是事。<a id="a-AA"></a>我当云何得免斯苦。<a id="a-AB"></a>御者依命即还宫内。<a id="a-AC"></a>既至宫已。<a id="a-AD"></a>菩萨尔时端坐思惟。<a id="a-AE"></a>作是念言。<a id="a-AF"></a>如此老法。<a id="a-AG"></a>不久之间即至我身。<a id="a-AH"></a>我云何免。<a id="a-AI"></a>即说颂曰。</p>
  <p id="aAJ">忽遇如此衰老者　　形体枯瘦倚杖行</p>
  <p id="aAK">我身亦为老所缚　　云何得免斯苦事</p>
  <p id="aAL">尔时净饭王。<a id="a-AM"></a>见菩萨却回宫中。<a id="a-AN"></a>问御者曰。<a id="a-AO"></a>太子出城游观林泉。<a id="a-AP"></a>生欢喜不。<a id="a-AQ"></a>御者对曰。<a id="a-AR"></a>我见太子无有欢喜。<a id="a-AS"></a>王曰。<a id="a-AT"></a>何故不喜御者答曰我与太子出城。<a id="a-AU"></a>门外见一老人。<a id="a-AV"></a>形体羸弱颜容枯悴。<a id="a-AW"></a>倚杖前行身体战掉。<a id="a-AX"></a>太子见已即问我曰。<a id="a-AY"></a>彼是何人一当至此。<a id="a-AZ"></a>我即答曰。<a id="a-Aa"></a>此名为老人。<a id="a-Ab"></a>又问我曰。<a id="a-Ac"></a>我于后时当如此不。<a id="a-Ad"></a>我即答曰。<a id="a-Ae"></a>必当如此。<a id="a-Af"></a>太子闻已命我令还思惟是事。<a id="a-Ag"></a>今者现在宫内思量是事。<a id="a-Ah"></a>时净饭王闻此语已自私念言。<a id="a-Ai"></a>太子生时。<a id="a-Aj"></a>相师皆云出家修道。<a id="a-Ak"></a>今若如此。<a id="a-Al"></a>应是斯事。<a id="a-Am"></a>我当倍诸五欲乐具以娱乐之。<a id="a-An"></a>作是念已。<a id="a-Ao"></a>即令倍诸五欲乐具。<a id="a-Ap"></a>以娱太子。<a id="a-Aq"></a>颂曰。</p>
  <p id="aAr">父王既闻御者言　　即自思量相师语</p>
  <p id="aAs">以诸五欲倍于前　　愿令菩萨不出家</p>
  <p id="aAt">菩萨常法。<a id="a-Au"></a>将欲出城游观。<a id="a-Av"></a>先敕御者。<a id="a-Aw"></a>速当为我严饰车乘。<a id="a-Ax"></a>我当出城游观。<a id="a-Ay"></a>御者受命。<a id="a-Az"></a>即为严饰上妙车乘。<a id="a-B0"></a>既严饰已即白菩萨。<a id="a-B1"></a>今可游观。<a id="a-B2"></a>将欲出城。<a id="a-B3"></a>逢一病人。<a id="a-B4"></a>举身羸黄瘦瘠疲困路傍诸人皆不顾见。<a id="a-B5"></a>菩萨见已问御者曰。<a id="a-B6"></a>此是何人。<a id="a-B7"></a>身形瘦弱羸黄困笃。<a id="a-B8"></a>一切诸人皆不顾见。<a id="a-B9"></a>御者报曰。<a id="a-BA"></a>此名病人。<a id="a-BB"></a>因斯病故不久当死。<a id="a-BC"></a>菩萨问曰。<a id="a-BD"></a>如此病法。<a id="a-BE"></a>我超过不。<a id="a-BF"></a>御者答曰。<a id="a-BG"></a>此之病法亦未超过。<a id="a-BH"></a>菩萨闻已愁忧不乐。<a id="a-BI"></a>即命还宫。<a id="a-BJ"></a>思惟是事。<a id="a-BK"></a>尔时御者送至宫内。<a id="a-BL"></a>既至宫已。<a id="a-BM"></a>菩萨于是端身思惟。<a id="a-BN"></a>如此病苦。<a id="a-BO"></a>时净饭王问御者曰。<a id="a-BP"></a>太子出城游观。<a id="a-BQ"></a>欢乐以不。<a id="a-BR"></a>御者答曰。<a id="a-BS"></a>太子不乐。<a id="a-BT"></a>又问曰。<a id="a-BU"></a>何为不乐。<a id="a-BV"></a>尔时御者具陈上事。<a id="a-BW"></a>王闻是已。<a id="a-BX"></a>乃至倍加五欲娱乐太子。<a id="a-BY"></a>颂曰。</p>
  <p id="aBZ">上妙色声香　　最胜诸味触</p>
  <p id="aBa">当受五欲乐　　勿弃我出家</p>
  <p id="aBb">菩萨常法。<a id="a-Bc"></a>将欲出城游观。<a id="a-Bd"></a>先命御者严饰车乘。<a id="a-Be"></a>既严饰已出城游观。<a id="a-Bf"></a>逢一死人。<a id="a-Bg"></a>以杂色车而以载之。<a id="a-Bh"></a>复有一人。<a id="a-Bi"></a>手持火炉在前而行。<a id="a-Bj"></a>杂色车后。<a id="a-Bk"></a>多诸男女被发哀号。<a id="a-Bl"></a>见者悲切。<a id="a-Bm"></a>菩萨见已问御者曰。<a id="a-Bn"></a>此是何人。<a id="a-Bo"></a>以种种杂色严饰其车。<a id="a-Bp"></a>载之而去。<a id="a-Bq"></a>男女哀号见者悲切。<a id="a-Br"></a>御者答曰。<a id="a-Bs"></a>此名死人。<a id="a-Bt"></a>太子问曰。<a id="a-Bu"></a>云何名为死人。<a id="a-Bv"></a>御者答曰。<a id="a-Bw"></a>此人生气一尽。<a id="a-Bx"></a>不复得与父母兄弟妻子眷属而重相见。<a id="a-By"></a>菩萨问曰。<a id="a-Bz"></a>我亦尔不。<a id="a-C0"></a>答曰亦尔。<a id="a-C1"></a>菩萨闻已愁忧不乐。<a id="a-C2"></a>即命还宫。<a id="a-C3"></a>时净饭王问御者曰。<a id="a-C4"></a>太子出城游观。<a id="a-C5"></a>欢乐以不。<a id="a-C6"></a>御者答曰。<a id="a-C7"></a>我见太子愁忧不乐。<a id="a-C8"></a>王曰何故。<a id="a-C9"></a>答曰。<a id="a-CA"></a>今者路逢死人。<a id="a-CB"></a>父母妻子悲号相送。<a id="a-CC"></a>太子问曰。<a id="a-CD"></a>我当如此不。<a id="a-CE"></a>我即答曰。<a id="a-CF"></a>皆当如此。<a id="a-CG"></a>故在宫中思惟是事。<a id="a-CH"></a>时净饭王复加五欲。<a id="a-CI"></a>以种种微妙音乐倡伎珠珍婇女。<a id="a-CJ"></a>娱乐菩萨。<a id="a-CK"></a>颂曰。</p>
  <p id="aCL">此最胜城甚严饰　　天中天子可久住</p>
  <p id="aCM">倍加五欲能欢乐　　犹如千眼欢喜园</p>
  <p id="aCN">尔时净居诸天。<a id="a-CO"></a>皆共观念菩萨先有大实因力。<a id="a-CP"></a>我等当为菩萨作大缘故。<a id="a-CQ"></a>何以故。<a id="a-CR"></a>若有大因待大缘故。<a id="a-CS"></a>即便化作一大沙门。<a id="a-CT"></a>执锡持钵次行乞食。<a id="a-CU"></a>菩萨常法。<a id="a-CV"></a>出城游观先命严驾。<a id="a-CW"></a>既严驾已登车前行。<a id="a-CX"></a>于衢路中逢一沙门。<a id="a-CY"></a>净除须发被福田衣。<a id="a-CZ"></a>执持瓶钵徐行乞食。<a id="a-Ca"></a>菩萨见已问御者曰。<a id="a-Cb"></a>此是何人。<a id="a-Cc"></a>御者答曰。<a id="a-Cd"></a>名出家人。<a id="a-Ce"></a>菩萨问曰。<a id="a-Cf"></a>云何名为出家。<a id="a-Cg"></a>报曰。<a id="a-Ch"></a>此人以善心修善行。<a id="a-Ci"></a>于善处住。<a id="a-Cj"></a>身口意业悉皆清净。<a id="a-Ck"></a>以信心故。<a id="a-Cl"></a>剃除须发被如来服。<a id="a-Cm"></a>舍离俗家升涅槃路。<a id="a-Cn"></a>故名出家。<a id="a-Co"></a>菩萨即便告御者曰。<a id="a-Cp"></a>汝可将车近彼沙门。<a id="a-Cq"></a>御者奉命。<a id="a-Cr"></a>即便引车至沙门所。<a id="a-Cs"></a>菩萨尔时问沙门曰。<a id="a-Ct"></a>汝是何人。<a id="a-Cu"></a>何故剃除须发着别色衣。<a id="a-Cv"></a>手持锡钵以乞自活。<a id="a-Cw"></a>沙门报曰。<a id="a-Cx"></a>我出家人也。<a id="a-Cy"></a>菩萨又曰。<a id="a-Cz"></a>云何名为出家人也。<a id="a-D0"></a>沙门报曰。<a id="a-D1"></a>常以善心恒修善行。<a id="a-D2"></a>身口意业悉令清净。<a id="a-D3"></a>舍离俗家升涅槃路。<a id="a-D4"></a>故名出家人也。<a id="a-D5"></a>菩萨叹曰。<a id="a-D6"></a>善哉斯事善哉斯事。<a id="a-D7"></a>即自念言。<a id="a-D8"></a>若当如此我亦出家。<a id="a-D9"></a>即命御者。<a id="a-DA"></a>可速还宫。<a id="a-DB"></a>我至宫中思量是事。<a id="a-DC"></a>御者奉命。<a id="a-DD"></a>执御还宫。<a id="a-DE"></a>既至宫中寂然思念。<a id="a-DF"></a>时净饭王问御者曰。<a id="a-DG"></a>今者太子出城游观。<a id="a-DH"></a>欢乐以不。<a id="a-DI"></a>答曰。<a id="a-DJ"></a>我见太子愁忧不乐。<a id="a-DK"></a>王即问曰。<a id="a-DL"></a>何故不乐。<a id="a-DM"></a>御者答曰。<a id="a-DN"></a>太子出城逢一沙门。<a id="a-DO"></a>剃除须发被福田衣。<a id="a-DP"></a>手持钵锡徐行乞食。<a id="a-DQ"></a>太子问我。<a id="a-DR"></a>彼何人也。<a id="a-DS"></a>我即答曰。<a id="a-DT"></a>名出家人。<a id="a-DU"></a>便问我言。<a id="a-DV"></a>云何名为出家。<a id="a-DW"></a>我即答曰。<a id="a-DX"></a>舍其俗家。<a id="a-DY"></a>升涅槃路。<a id="a-DZ"></a>故名出家。<a id="a-Da"></a>太子闻已。<a id="a-Db"></a>命我引车近沙门所。<a id="a-Dc"></a>问沙门曰。<a id="a-Dd"></a>汝是何人。<a id="a-De"></a>剃除须发被异色衣。<a id="a-Df"></a>手执瓶钵自行乞食。<a id="a-Dg"></a>沙门报曰。<a id="a-Dh"></a>我出家人也。<a id="a-Di"></a>太子问曰。<a id="a-Dj"></a>云何名为出家人也。<a id="a-Dk"></a>彼便报曰。<a id="a-Dl"></a>舍离俗家升涅槃路。<a id="a-Dm"></a>太子闻已即便叹曰。<a id="a-Dn"></a>善哉斯事善哉斯事。<a id="a-Do"></a>若如此者我亦出家。<a id="a-Dp"></a>即便命我令速还宫。<a id="a-Dq"></a>今在宫中思量是事。<a id="a-Dr"></a>时净饭王既闻此语。<a id="a-Ds"></a>惨然不乐私自念曰。<a id="a-Dt"></a>太子生时相师占言。<a id="a-Du"></a>太子不登王位。<a id="a-Dv"></a>必当出家。<a id="a-Dw"></a>观今相状应出家时至。<a id="a-Dx"></a>即设方便。<a id="a-Dy"></a>我今当令太子往田农所。<a id="a-Dz"></a>见彼人众行来作务。<a id="a-E0"></a>心得欢喜忘出家事。<a id="a-E1"></a>作是念已。<a id="a-E2"></a>即往宫中告太子曰。<a id="a-E3"></a>我有良田令人营植。<a id="a-E4"></a>汝可检校。<a id="a-E5"></a>太子在宫。<a id="a-E6"></a>想彼老病死人。<a id="a-E7"></a>即怀忧惧。<a id="a-E8"></a>念彼沙门复生喜恋。<a id="a-E9"></a>此心所系无时暂舍。<a id="a-EA"></a>闻父所言不可违背。<a id="a-EB"></a>即顺父言便命御者。<a id="a-EC"></a>登车即往。<a id="a-ED"></a>身虽欲往田所。<a id="a-EE"></a>心恒系念出家。<a id="a-EF"></a>既渐前行。<a id="a-EG"></a>忽于中路。<a id="a-EH"></a>遇五百宝藏悉皆开门。<a id="a-EI"></a>中有声曰。<a id="a-EJ"></a>善哉太子。<a id="a-EK"></a>我等珍宝。<a id="a-EL"></a>是汝过去眷属之藏。<a id="a-EM"></a>汝可尽取随汝意用。<a id="a-EN"></a>太子报曰。<a id="a-EO"></a>此是过去眷属愚痴资具。<a id="a-EP"></a>无时积聚莫知弃舍。<a id="a-EQ"></a>我今何用汝等速去。<a id="a-ER"></a>时彼宝藏复出声曰。<a id="a-ES"></a>汝若不取我今入海。<a id="a-ET"></a>菩萨报曰。<a id="a-EU"></a>随汝意去。<a id="a-EV"></a>时宝藏等便入大海。<a id="a-EW"></a>尔时菩萨复渐前行。<a id="a-EX"></a>至犁田村见彼耕人。<a id="a-EY"></a>尘土坌身遍体流汗。<a id="a-EZ"></a>手执牛杖尽皆有血。<a id="a-Ea"></a>复见其牛。<a id="a-Eb"></a>皮背穿烂饥渴所逼。<a id="a-Ec"></a>羸瘦困苦喘息不住。<a id="a-Ed"></a>为诸虻蝇唼食脓血。<a id="a-Ee"></a>诸小虫等满其疮食。<a id="a-Ef"></a>或为犁刃伤割其脚。<a id="a-Eg"></a>菩萨游历耕种之所。<a id="a-Eh"></a>皆见如此诸苦恼事。<a id="a-Ei"></a>菩萨从无量劫来。<a id="a-Ej"></a>深种慈悲。<a id="a-Ek"></a>遇此苦业便生怜愍。<a id="a-El"></a>即唤耕田人等。<a id="a-Em"></a>而问之曰。<a id="a-En"></a>汝属何人。<a id="a-Eo"></a>诸人报曰。<a id="a-Ep"></a>我等皆属太子。<a id="a-Eq"></a>菩萨告曰。<a id="a-Er"></a>今放汝等任自存活。<a id="a-Es"></a>不须系属于我。<a id="a-Et"></a>耕田牛等亦便放舍。<a id="a-Eu"></a>任逐水草养其躯命。<a id="a-Ev"></a>于时菩萨念此苦事。<a id="a-Ew"></a>从车而下。<a id="a-Ex"></a>于赡部树间。<a id="a-Ey"></a>入第一无漏相似三昧。<a id="a-Ez"></a>左右侍从围绕菩萨。<a id="a-F0"></a>各坐树下瞻侍菩萨。<a id="a-F1"></a>时净饭王自念。<a id="a-F2"></a>食时将至。<a id="a-F3"></a>太子何为不还宫内。<a id="a-F4"></a>即欲自往看其太子。<a id="a-F5"></a>便命车辂登之而行。<a id="a-F6"></a>至耕田所周回诸处。<a id="a-F7"></a>寻觅太子于赡部树下。<a id="a-F8"></a>见入三昧。<a id="a-F9"></a>于时日已西倾。<a id="a-FA"></a>一切林影皆随日转。<a id="a-FB"></a>唯太子所坐之树。<a id="a-FC"></a>犹荫太子。<a id="a-FD"></a>其阴不移。<a id="a-FE"></a>时净饭王。<a id="a-FF"></a>见是事已即自念言。<a id="a-FG"></a>今我大子甚大威德。<a id="a-FH"></a>日已西倾。<a id="a-FI"></a>一切林影皆随日转。<a id="a-FJ"></a>唯大子所坐之树。<a id="a-FK"></a>犹荫大子。<a id="a-FL"></a>其阴不移。<a id="a-FM"></a>欢喜踊跃生恭敬心。<a id="a-FN"></a>曲躬低头前礼太子。<a id="a-FO"></a>请从定起共登宝车。<a id="a-FP"></a>渐次还宫。<a id="a-FQ"></a>至尸林下见诸死人。<a id="a-FR"></a>或黄或淤臭秽狼藉。<a id="a-FS"></a>太子见已重加忧念。<a id="a-FT"></a>于宝车中结跏趺坐。<a id="a-FU"></a>专心思惟。<a id="a-FV"></a>渐至劫比罗城。<a id="a-FW"></a>时历数者即占。<a id="a-FX"></a>太子至七日内不出家者。<a id="a-FY"></a>必登转轮王位。<a id="a-FZ"></a>占知是事。<a id="a-Fa"></a>即以其颂。<a id="a-Fb"></a>奏净饭王曰。</p>
  <p id="aFc">太子不出家　　尽于七日中</p>
  <p id="aFd">于彼日出时　　必登金轮位</p>
  <p id="aFe">七宝自在王　　太子当如此</p>
  <p id="aFf">海内无劳役　　怨敌自平定</p>
  <p id="aFg">太子若出家　　无畏坐林间</p>
  <p id="aFh">证彼一切智　　度脱诸众生</p>
  <p id="aFi">尔时菩萨既至城内。<a id="a-Fj"></a>有一释迦种。<a id="a-Fk"></a>名不过时有其一女。<a id="a-Fl"></a>名曰鹿王。<a id="a-Fm"></a>于楼窗中遥见菩萨。<a id="a-Fn"></a>赞叹颂曰。</p>
  <p id="aFo">安乐乳母生　　安乐父能养</p>
  <p id="aFp">彼女极安乐　　当与汝为妻</p>
  <p id="aFq">菩萨闻此。<a id="a-Fr"></a>其心寂入涅槃声义。<a id="a-Fs"></a>唯闻言曰。<a id="a-Ft"></a>汝最胜人当思惟寂静涅槃。<a id="a-Fu"></a>菩萨闻此涅槃声。<a id="a-Fv"></a>爱念欢喜。<a id="a-Fw"></a>闻妙声故。<a id="a-Fx"></a>即脱颈上珠璎。<a id="a-Fy"></a>掷于空中。<a id="a-Fz"></a>以威力故。<a id="a-G0"></a>遂落鹿王女颈上。<a id="a-G1"></a>诸人见此皆大欢喜。<a id="a-G2"></a>白净饭王具陈上事。<a id="a-G3"></a>王闻此语。<a id="a-G4"></a>即令二万婇女迎鹿王女。<a id="a-G5"></a>将入太子宫内。<a id="a-G6"></a>彼时菩萨有三夫人。<a id="a-G7"></a>一名鹿王。<a id="a-G8"></a>二名乔比迦。<a id="a-G9"></a>三名耶输陀罗。<a id="a-GA"></a>其耶输陀罗最为上首。<a id="a-GB"></a>其三夫人各有二万婇女。<a id="a-GC"></a>前后围绕在于宫内。<a id="a-GD"></a>时净饭王。<a id="a-GE"></a>闻历数者颂。<a id="a-GF"></a>即唤甘露等兄弟四人。<a id="a-GG"></a>集居一处。<a id="a-GH"></a>递相议彼历数之颂。<a id="a-GI"></a>若七日内不许出家。<a id="a-GJ"></a>登轮王位者。<a id="a-GK"></a>我等宜应于七日内守护太子。<a id="a-GL"></a>仍令兵众于四城门勤加防卫。<a id="a-GM"></a>作是议已。<a id="a-GN"></a>即于劫比罗城。<a id="a-GO"></a>筑七重城堑。<a id="a-GP"></a>皆安铁门。<a id="a-GQ"></a>一一门上尽挂鸣铃。<a id="a-GR"></a>若有开闭。<a id="a-GS"></a>其铃声闻四面周回各四十里。<a id="a-GT"></a>菩萨所在楼阁之上。<a id="a-GU"></a>皆令伎女作诸音乐歌舞围绕。<a id="a-GV"></a>大臣猛将领四种兵。<a id="a-GW"></a>严更警候营守城外。<a id="a-GX"></a>菩萨宫中诸门常闭。<a id="a-GY"></a>纵有使命须往来者。<a id="a-GZ"></a>于城楼上别置梯道。<a id="a-Ga"></a>令五百人擎之来去。<a id="a-Gb"></a>其内宫门开闭之时。<a id="a-Gc"></a>皆出异声令净饭王闻。<a id="a-Gd"></a>若闻门声。<a id="a-Ge"></a>诸宫女等尽执仗刃。<a id="a-Gf"></a>劫比罗城外百官吏人。<a id="a-Gg"></a>亦复勤加递相防守。<a id="a-Gh"></a>时净饭王。<a id="a-Gi"></a>自将四兵守城东门。<a id="a-Gj"></a>其斛饭王。<a id="a-Gk"></a>自将四兵守城南门。<a id="a-Gl"></a>其白净王。<a id="a-Gm"></a>复将四兵守城西门。<a id="a-Gn"></a>甘露饭王。<a id="a-Go"></a>亦将四兵守城北门。<a id="a-Gp"></a>大名释迦。<a id="a-Gq"></a>领诸猛士巡行城内。<a id="a-Gr"></a>至城东门问守门人曰。<a id="a-Gs"></a>谁守此门。<a id="a-Gt"></a>净饭王报曰。<a id="a-Gu"></a>是我知更。<a id="a-Gv"></a>大名将曰。<a id="a-Gw"></a>严更者好。<a id="a-Gx"></a>睡眠者恶。<a id="a-Gy"></a>即说颂曰。</p>
  <p id="aGz">睡者如死人　　此人属魔王</p>
  <p id="aH0">智者常觉悟　　是故勤防守</p>
  <p id="aH1">大名释迦。<a id="a-H2"></a>说此颂已。<a id="a-H3"></a>即至南门。<a id="a-H4"></a>问守门者曰。<a id="a-H5"></a>何人守此。<a id="a-H6"></a>斛饭王报曰。<a id="a-H7"></a>是我知更。<a id="a-H8"></a>大名将曰。<a id="a-H9"></a>勤加者好。<a id="a-HA"></a>睡眠者恶。<a id="a-HB"></a>即说颂曰。</p>
  <p id="aHC">睡者如死人　　此人属魔王</p>
  <p id="aHD">智者常觉悟　　是故勤防守</p>
  <p id="aHE">大名释迦。<a id="a-HF"></a>说此颂已复至西门。<a id="a-HG"></a>问守门者曰。<a id="a-HH"></a>是何人守。<a id="a-HI"></a>白饭王报曰。<a id="a-HJ"></a>是我知更。<a id="a-HK"></a>大名将曰。<a id="a-HL"></a>勤加者善。<a id="a-HM"></a>睡眠者恶。<a id="a-HN"></a>复说颂曰。</p>
  <p id="aHO">睡者如死人　　此人属魔王</p>
  <p id="aHP">智者常觉悟　　是故勤防守</p>
  <p id="aHQ">说此颂已复至北门。<a id="a-HR"></a>问守门者曰。<a id="a-HS"></a>是何人守。<a id="a-HT"></a>甘露饭王报曰。<a id="a-HU"></a>是我知更。<a id="a-HV"></a>大名将曰。<a id="a-HW"></a>策勤者善。<a id="a-HX"></a>睡眠者不善。<a id="a-HY"></a>即说颂曰。</p>
  <p id="aHZ">睡者如死人　　此人属魔王</p>
  <p id="aHa">智者常觉悟　　是故勤防守</p>
  <p id="aHb">说此颂已还至中营。<a id="a-Hc"></a>问守营人曰。<a id="a-Hd"></a>何人知更。<a id="a-He"></a>营人报曰。<a id="a-Hf"></a>是某知更。<a id="a-Hg"></a>策勤者善。<a id="a-Hh"></a>睡眠者不善。<a id="a-Hi"></a>即说颂曰。</p>
  <p id="aHj">策勤莫违法　　实语莫妄语</p>
  <p id="aHk">妄语入黑暗　　是故勤防守</p>
  <p id="aHl">大名释迦。<a id="a-Hm"></a>如此巡已即至天晓。<a id="a-Hn"></a>于净饭王所白其王曰。<a id="a-Ho"></a>七日之中一夜已过。<a id="a-Hp"></a>唯余六日。<a id="a-Hq"></a>王便报曰。<a id="a-Hr"></a>既余六日勤加守护。<a id="a-Hs"></a>六日若过。<a id="a-Ht"></a>我之太子登金轮王。<a id="a-Hu"></a>我等诸人咸皆随从。<a id="a-Hv"></a>飞腾虚空观四天下。<a id="a-Hw"></a>如此警候乃至六日。<a id="a-Hx"></a>唯余一夜。<a id="a-Hy"></a>天帝释有常法。<a id="a-Hz"></a>观念之时穷于下界。<a id="a-I0"></a>即说颂曰。</p>
  <p id="aI1">释迦牟尼国王子　　修六度行皆圆具</p>
  <p id="aI2">爱乐出俗处山林　　以求无上真如道</p>
 </body>
</html>