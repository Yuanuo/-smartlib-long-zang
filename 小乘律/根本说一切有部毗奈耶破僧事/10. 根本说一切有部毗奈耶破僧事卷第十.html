<!doctype html>
<html id="z3IBV6uqN" data-ver="1008">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶破僧事卷第十</h1>
  <p id="a2">尔时世尊。<a id="a-3"></a>既其为彼未生怨王广说法要。<a id="a-4"></a>令无根信得生起已。<a id="a-5"></a>或时乘象出外旋游。<a id="a-6"></a>望见世尊在高楼上。<a id="a-7"></a>遂于其象不觉投身崩坠于地。<a id="a-8"></a>又于一时乘象而出。<a id="a-9"></a>见薄伽梵不觉投身。<a id="a-A"></a>于世尊所深生敬信。<a id="a-B"></a>遂便告彼执仗人曰。<a id="a-C"></a>尔等须知。<a id="a-D"></a>始从今日。<a id="a-E"></a>我彻归依薄伽伐多及室罗缚迦僧伽。<a id="a-F"></a>尔等从今。<a id="a-G"></a>若见世尊及声闻众苾刍苾刍尼邬波索迦邬波斯迦须进入。<a id="a-H"></a>时于其门户勿为遮障。<a id="a-I"></a>启门令进。<a id="a-J"></a>若见提婆达多及彼徒众。<a id="a-K"></a>应须掩障勿使其前。<a id="a-L"></a>后于异时。<a id="a-M"></a>提婆达多有缘。<a id="a-N"></a>须入未生怨宅。<a id="a-O"></a>时守门者而告之曰。<a id="a-P"></a>仁应可止。<a id="a-Q"></a>无宜前进。<a id="a-R"></a>天授问曰。<a id="a-S"></a>忽有何缘遮不听进。<a id="a-T"></a>门人告曰。<a id="a-U"></a>大王有教。<a id="a-V"></a>始从今日。<a id="a-W"></a>我彻归依薄伽伐多及室罗缚迦僧伽。<a id="a-X"></a>尔等从今。<a id="a-Y"></a>若见世尊及声闻众苾刍苾刍尼邬波索迦邬波斯迦须进入。<a id="a-Z"></a>时于其门户勿为遮障。<a id="a-a"></a>启门令进。<a id="a-b"></a>若见提婆达多及彼徒众。<a id="a-c"></a>应须掩障勿使其前。<a id="a-d"></a>时提婆达多既被遮止。<a id="a-e"></a>情怀不乐住于门外。<a id="a-f"></a>于时嗢钵罗色苾刍尼。<a id="a-g"></a>从王宫中行乞食已持钵而出。<a id="a-h"></a>时提婆达多见嗢钵罗色。<a id="a-i"></a>便生是念。<a id="a-j"></a>岂不由此秃头之女为离间事。<a id="a-k"></a>令未生怨及中宫内并大臣宅。<a id="a-l"></a>便于我处致此稽留。<a id="a-m"></a>作是思已。<a id="a-n"></a>告嗢钵罗色曰。<a id="a-o"></a>我于尔处有何过失。<a id="a-p"></a>由汝令吾乞食之宅皆生障碍。<a id="a-q"></a>遂便前进打搭其尼。<a id="a-r"></a>时尼被打。<a id="a-s"></a>出悲苦言哀告之曰。<a id="a-t"></a>愿见清白。<a id="a-u"></a>我有何因作如斯事。<a id="a-v"></a>大德。<a id="a-w"></a>既是世尊兄弟。<a id="a-x"></a>复是舍迦上种而为出家。<a id="a-y"></a>我实无心。<a id="a-z"></a>敢有谈说。<a id="a-10"></a>幸能见恕乞表忠诚。<a id="a-11"></a>假闻斯苦不齿其言。<a id="a-12"></a>遂努大拳打尼头破。<a id="a-13"></a>既其未摩被损。<a id="a-14"></a>众苦咸集。<a id="a-15"></a>遂乃加持寿命起勇进心。<a id="a-16"></a>疾行诣彼苾刍尼寺。<a id="a-17"></a>时诸尼众见其大苦。<a id="a-18"></a>咸问之曰。<a id="a-19"></a>祸哉阿离野迦。<a id="a-1A"></a>何意忽遭如斯困辱。<a id="a-1B"></a>便告众曰。<a id="a-1C"></a>仁等姊妹。<a id="a-1D"></a>所有寿命皆悉无常。<a id="a-1E"></a>一切诸法并无其我。<a id="a-1F"></a>寂静之处是曰涅槃。<a id="a-1G"></a>仁等咸应于善法处可勤勖念。<a id="a-1H"></a>勿为放逸。<a id="a-1I"></a>其提婆达多。<a id="a-1J"></a>已造第三无间之业。<a id="a-1K"></a>吾今时至可入涅槃。<a id="a-1L"></a>于时便对尼众之前。<a id="a-1M"></a>现其种种奇异神变。<a id="a-1N"></a>入无余依妙涅槃界。<a id="a-1O"></a>时诸苾刍咸起疑念。<a id="a-1P"></a>欲断疑故请世尊曰。<a id="a-1Q"></a>大德。<a id="a-1R"></a>颇见提婆达多。<a id="a-1S"></a>于嗢钵罗色苾刍尼处。<a id="a-1T"></a>假令悲苦告谢之时。<a id="a-1U"></a>不齿其言。<a id="a-1V"></a>拳打头破因斯就灭。<a id="a-1W"></a>世尊告曰。<a id="a-1X"></a>非但今日作如斯事。<a id="a-1Y"></a>于过去世。<a id="a-1Z"></a>亦为悲苦告谢之时。<a id="a-1a"></a>不听哀言。<a id="a-1b"></a>遂便断命而食其肉。<a id="a-1c"></a>尔今应听。<a id="a-1d"></a>如往昔时。<a id="a-1e"></a>于一村内有大长者。<a id="a-1f"></a>于此而居。<a id="a-1g"></a>多有羊群广泽而牧。<a id="a-1h"></a>既其日暮牧者驱还。<a id="a-1i"></a>群中有一老弱牸羊。<a id="a-1j"></a>不及徒伴在后独进。<a id="a-1k"></a>忽于路侧逢一饿豺。<a id="a-1l"></a>问豺曰。</p>
  <p id="a1m">大舅多独行　　颇得安隐乐</p>
  <p id="a1n">常居林野内　　如何得养神</p>
  <p id="a1o">豺答之曰　　汝恒践我尾</p>
  <p id="a1p">并常拔我毛　　口出大舅言</p>
  <p id="a1q">欲觅逃身处</p>
  <p id="a1r">羊复告曰　　尔尾屈背后</p>
  <p id="a1s">我在面前来　　如何见抂余</p>
  <p id="a1t">寻常蹋仁尾</p>
  <p id="a1u">豺复答曰　　四洲并海岳</p>
  <p id="a1v">咸皆是吾尾　　如其不践蹋</p>
  <p id="a1w">尔从何处来</p>
  <p id="a1x">羊复告曰　　我于亲识处</p>
  <p id="a1y">闻说皆仁尾　　在地不敢履</p>
  <p id="a1z">我从空处来</p>
  <p id="a20">豺复答曰　　由尔牸羊空处坠</p>
  <p id="a21">遂使林中野鹿惊　　废我今朝所食物</p>
  <p id="a22">岂非下过理分明</p>
  <p id="a23">于时牸羊。<a id="a-24"></a>虽陈哀告广述苦言。<a id="a-25"></a>然而罪恶业豺。<a id="a-26"></a>不肯相放。<a id="a-27"></a>遂断其首并餐于肉。</p>
  <p id="a28">世尊告曰。<a id="a-29"></a>汝诸苾刍勿生异念。<a id="a-2A"></a>昔时豺者。<a id="a-2B"></a>即是今日提婆达多。<a id="a-2C"></a>昔时牸羊者。<a id="a-2D"></a>即是今日青莲花色苾刍尼。<a id="a-2E"></a>往时虽述悲苦之言。<a id="a-2F"></a>不免身死。<a id="a-2G"></a>今日虽作种种悲言。<a id="a-2H"></a>亦还被害。<a id="a-2I"></a>时提婆达多复生是念。<a id="a-2J"></a>我于世尊屡为尤害。<a id="a-2K"></a>三无间业具已造之。<a id="a-2L"></a>以大抛石遥打世尊。<a id="a-2M"></a>于如来身恶心出血。<a id="a-2N"></a>此是第一无间之业。<a id="a-2O"></a>和合僧伽而为破坏。<a id="a-2P"></a>此是第二无间之业。<a id="a-2Q"></a>莲花色尼故断其命。<a id="a-2R"></a>此是第三无间之业。<a id="a-2S"></a>然我未能获一切智。<a id="a-2T"></a>所余诸事亦未见成。<a id="a-2U"></a>准斯业道更无生处。<a id="a-2V"></a>决定当往捺落迦中。<a id="a-2W"></a>作是念已。<a id="a-2X"></a>以手支颊退在一边愁思而坐。<a id="a-2Y"></a>时晡刺拏有缘须过。<a id="a-2Z"></a>遇到其边而告之曰。<a id="a-2a"></a>提婆达多。<a id="a-2b"></a>尔今何意。<a id="a-2c"></a>以手支颊退在一边愁思而住。<a id="a-2d"></a>彼便告曰。<a id="a-2e"></a>如何我今得无愁思。<a id="a-2f"></a>因嗔恼故。<a id="a-2g"></a>于世尊边屡为尤害。<a id="a-2h"></a>并已具造三无间业。<a id="a-2i"></a>久当住在大捺落迦受无隙苦。<a id="a-2j"></a>晡刺拏曰。<a id="a-2k"></a>我常谓诸舍迦种内唯汝一个解了聪明。<a id="a-2l"></a>岂谓汝今亦成愚憃。<a id="a-2m"></a>岂有后世令汝见忧。<a id="a-2n"></a>若有后世汝造斯业者。<a id="a-2o"></a>我亦为斯愁思而住。<a id="a-2p"></a>彼为开解天授情故。<a id="a-2q"></a>便于对面扑破己瓶。<a id="a-2r"></a>而告曰。<a id="a-2s"></a>纵天世间。<a id="a-2t"></a>不能令此更为和会。<a id="a-2u"></a>更无后世。<a id="a-2v"></a>谁往受之。<a id="a-2w"></a>作者受者并成虚说。<a id="a-2x"></a>然而可往劫毕罗伐窣睹城。<a id="a-2y"></a>自称天子为王而住。<a id="a-2z"></a>我当作汝第一声闻。<a id="a-30"></a>于时提婆达多。<a id="a-31"></a>便谤无圣邪见遂兴。<a id="a-32"></a>能令一切善根断绝。</p>
  <p id="a33">尔时世尊告诸苾刍曰。<a id="a-34"></a>汝等应知。<a id="a-35"></a>提婆达多所有善根从斯断绝。<a id="a-36"></a>汝诸苾刍。<a id="a-37"></a>我若见彼提婆达多有少白法。<a id="a-38"></a>我不授记提婆达多。<a id="a-39"></a>汝提婆达多。<a id="a-3A"></a>生恶道者。<a id="a-3B"></a>生泥黎者当住一劫不堪救疗。<a id="a-3C"></a>又汝苾刍。<a id="a-3D"></a>我不见彼提婆达多有少白法如毛端许。<a id="a-3E"></a>我方授记提婆达多。<a id="a-3F"></a>汝提婆达多。<a id="a-3G"></a>生恶道者。<a id="a-3H"></a>生泥黎者。<a id="a-3I"></a>当住一劫不堪救疗。<a id="a-3J"></a>譬如去村及去城邑。<a id="a-3K"></a>其路不远有粪屎坑。<a id="a-3L"></a>深可丈余。<a id="a-3M"></a>臭秽难近。<a id="a-3N"></a>时有一人堕斯坑内。<a id="a-3O"></a>头及手足并皆沦没。<a id="a-3P"></a>后有一人。<a id="a-3Q"></a>每于长夜。<a id="a-3R"></a>为慕义者。<a id="a-3S"></a>为乐利者。<a id="a-3T"></a>为与乐者。<a id="a-3U"></a>为与欢者。<a id="a-3V"></a>施安隐者。<a id="a-3W"></a>其人到彼粪屎坑边。<a id="a-3X"></a>周匝观望情存救济。<a id="a-3Y"></a>我若见彼堕粪屎人有片身分无粪污者。<a id="a-3Z"></a>我当方便引之令出。<a id="a-3a"></a>既遍观察。<a id="a-3b"></a>不见其人有少身躯不被粪污乃至手许可拔令出。<a id="a-3c"></a>汝诸苾刍。<a id="a-3d"></a>我亦如是。<a id="a-3e"></a>我若见彼提婆达多有少白法。<a id="a-3f"></a>我不授记提婆达多。<a id="a-3g"></a>汝提婆达多。<a id="a-3h"></a>生恶道者生泥黎者。<a id="a-3i"></a>当住一劫不堪救疗。<a id="a-3j"></a>又汝苾刍。<a id="a-3k"></a>我不见彼提婆达多有小白法如毛端许。<a id="a-3l"></a>我方授记提婆达多。<a id="a-3m"></a>汝提婆达多。<a id="a-3n"></a>生恶道者生泥黎者。<a id="a-3o"></a>当住一劫不堪救疗。<a id="a-3p"></a>汝诸苾刍应知。<a id="a-3q"></a>天授已具三法。<a id="a-3r"></a>生恶道者。<a id="a-3s"></a>生泥黎者。<a id="a-3t"></a>当住一劫不堪救疗。<a id="a-3u"></a>何谓三法。<a id="a-3v"></a>汝诸苾刍。<a id="a-3w"></a>提婆达多。<a id="a-3x"></a>先具生其罪恶乐欲。<a id="a-3y"></a>遂便遭彼恶欲所牵。<a id="a-3z"></a>提婆达多。<a id="a-40"></a>既生恶欲被欲牵已。<a id="a-41"></a>此谓是彼提婆达多最初成就罪恶之法。<a id="a-42"></a>提婆达多。<a id="a-43"></a>生恶道者生泥黎者。<a id="a-44"></a>当住一劫不堪救疗。<a id="a-45"></a>又诸苾刍。<a id="a-46"></a>提婆达多。<a id="a-47"></a>近恶知识。<a id="a-48"></a>得不善伴。<a id="a-49"></a>共恶人交。<a id="a-4A"></a>提婆达多。<a id="a-4B"></a>既近恶知识。<a id="a-4C"></a>得不善伴。<a id="a-4D"></a>共恶人交已。<a id="a-4E"></a>此谓是彼提婆达多第二成就罪恶之法。<a id="a-4F"></a>提婆达多。<a id="a-4G"></a>生恶道者生泥黎者。<a id="a-4H"></a>当住一劫不堪救疗。<a id="a-4I"></a>又诸苾刍。<a id="a-4J"></a>提婆达多得其少分。<a id="a-4K"></a>得其下品证悟之时。<a id="a-4L"></a>便生喜足。<a id="a-4M"></a>纵有胜上更不进修。<a id="a-4N"></a>提婆达多既得少分。<a id="a-4O"></a>得其下品。<a id="a-4P"></a>证悟之时。<a id="a-4Q"></a>便生喜足。<a id="a-4R"></a>纵有胜上。<a id="a-4S"></a>更不进修已。<a id="a-4T"></a>此即是彼提婆达多第三成就罪恶之法。<a id="a-4U"></a>提婆达多。<a id="a-4V"></a>生恶道者生泥黎者。<a id="a-4W"></a>当住一劫不堪救疗。<a id="a-4X"></a>于时世尊说伽他曰。</p>
  <p id="a4Y">勿汝世间人　　生于罪过欲</p>
  <p id="a4Z">由斯尔当识　　恶欲所招殃</p>
  <p id="a4a">世并知天授　　聪明不伏心</p>
  <p id="a4b">不能存少欲　　空持美形状</p>
  <p id="a4c">彼便行骄逸　　欲陵于世尊</p>
  <p id="a4d">故我记斯人　　一劫生无隙</p>
  <p id="a4e">悭贪生恶念　　耶见不虔恭</p>
  <p id="a4f">定生无隙中　　四门牢闭塞</p>
  <p id="a4g">若他无过失　　恶谤令生过</p>
  <p id="a4h">今世若后世　　自受愚痴人</p>
  <p id="a4i">若人于大海　　毒瓶令水坏</p>
  <p id="a4j">溟渤宽亡际　　遣恶定无缘</p>
  <p id="a4k">如斯于世尊　　恶人生谤讟</p>
  <p id="a4l">常行自他利　　罪谤岂能成</p>
  <p id="a4m">正见心常静　　恶缘无处生</p>
  <p id="a4n">应共为知识　　亲近者聪明</p>
  <p id="a4o">由斯不造恶　　恭敬可依行</p>
  <p id="a4p">于是提婆达多。<a id="a-4q"></a>谤毁圣说。<a id="a-4r"></a>决生耶见定断善根。<a id="a-4s"></a>但有此生更无后世。<a id="a-4t"></a>作是知已。<a id="a-4u"></a>于其徒众别立五法。<a id="a-4v"></a>便告之曰。<a id="a-4w"></a>尔等应知。<a id="a-4x"></a>沙门乔答摩及诸徒众。<a id="a-4y"></a>咸食乳酪。<a id="a-4z"></a>我等从今更不应食。<a id="a-50"></a>何缘由此。<a id="a-51"></a>令彼犊儿镇婴饥苦。<a id="a-52"></a>又沙门乔答摩听食鱼肉。<a id="a-53"></a>我等从今更不应食。<a id="a-54"></a>何缘由此。<a id="a-55"></a>于诸众生为断命事。<a id="a-56"></a>又沙门乔答摩听食其盐。<a id="a-57"></a>我等从今更不应食。<a id="a-58"></a>何缘由此。<a id="a-59"></a>于其盐内多尘土故。<a id="a-5A"></a>又沙门乔答摩受用衣时截其缕绩。<a id="a-5B"></a>我等从今受用衣时留长缕绩。<a id="a-5C"></a>何缘由此。<a id="a-5D"></a>坏彼织师作功劳故。<a id="a-5E"></a>又沙门乔答摩住阿兰若处。<a id="a-5F"></a>我等从今住村舍内。<a id="a-5G"></a>何缘由此。<a id="a-5H"></a>弃捐施主所施物故。<a id="a-5I"></a>故内摄颂曰。</p>
  <p id="a5J">不餐于乳酪　　鱼肉及以盐</p>
  <p id="a5K">长绩在村中　　是天授五法</p>
  <p id="a5L">于时沟伽畔游历人间。<a id="a-5M"></a>渐行次至室罗筏悉底国。<a id="a-5N"></a>时提婆达多遂生是念。<a id="a-5O"></a>我于沙门乔答摩。<a id="a-5P"></a>屡兴刑害。<a id="a-5Q"></a>而竟不能伤损其命。<a id="a-5R"></a>我今宜可于其妻室而为陵辱。<a id="a-5S"></a>遂便往诣劫比罗筏窣睹城。<a id="a-5T"></a>遣使报彼耶输达罗曰。<a id="a-5U"></a>沙门乔答摩。<a id="a-5V"></a>已舍王业而作出家。<a id="a-5W"></a>我为是缘故来绍继尔。<a id="a-5X"></a>宜与我为妻室乎。<a id="a-5Y"></a>时彼得信。<a id="a-5Z"></a>遂便巡事告瞿弥迦。<a id="a-5a"></a>时瞿弥迦报耶输达罗曰。<a id="a-5b"></a>仁应遣使告天授云。<a id="a-5c"></a>菩提萨埵我昔执手。<a id="a-5d"></a>彼力堪持汝若有能可来见就。<a id="a-5e"></a>是时天授情无羞耻。<a id="a-5f"></a>不忖己骸力。<a id="a-5g"></a>进入中宫进陛升阶。<a id="a-5h"></a>欲就其处。<a id="a-5i"></a>时瞿弥迦顾诸宫女咍然而笑。<a id="a-5j"></a>天授不觉合掌而居。<a id="a-5k"></a>时瞿弥迦有大诺近那力。<a id="a-5l"></a>遂将左手握其天授。<a id="a-5m"></a>于时十指迸血惊流。<a id="a-5n"></a>遂于菩提萨埵昔游戏池。<a id="a-5o"></a>掷之池内。<a id="a-5p"></a>既堕池已出大叫声。<a id="a-5q"></a>是时舍迦竞来奔就。<a id="a-5r"></a>遂详议曰。<a id="a-5s"></a>提婆达多不恃其力辄入宫内欲事欺陵。<a id="a-5t"></a>转复寻声见在池内。<a id="a-5u"></a>遂相告曰。<a id="a-5v"></a>斯内乱入可断其命。<a id="a-5w"></a>复更议曰。<a id="a-5x"></a>勿于死人更加其害。<a id="a-5y"></a>世尊记此提婆达多。<a id="a-5z"></a>生恶道者堕泥黎者。<a id="a-60"></a>无间一劫不堪救疗。<a id="a-61"></a>此即与死相似。<a id="a-62"></a>更复何劳见害。<a id="a-63"></a>于时人众舍不与言。<a id="a-64"></a>时提婆达多从池起已。<a id="a-65"></a>于水窦中逃走而出。<a id="a-66"></a>被其橛杙裂所著衣。<a id="a-67"></a>白氎一条遂成两片。<a id="a-68"></a>便作是念。<a id="a-69"></a>善哉斯服巧称净仪。<a id="a-6A"></a>为我声闻制其裙服。<a id="a-6B"></a>又于一时告舍迦种。<a id="a-6C"></a>汝等宜可策我为王。<a id="a-6D"></a>诸人报曰。<a id="a-6E"></a>菩提萨埵现有内宫。<a id="a-6F"></a>汝可秉权令其宾伏。<a id="a-6G"></a>既纳妻室方可称王。<a id="a-6H"></a>时提婆达多。<a id="a-6I"></a>于舍迦处息其猜贰。<a id="a-6J"></a>除恐怖心。<a id="a-6K"></a>遂入宫中升高楼上。<a id="a-6L"></a>到耶输达罗所。<a id="a-6M"></a>合掌一边而白之曰。<a id="a-6N"></a>幸存恩泽曲见哀怜。<a id="a-6O"></a>汝为国大夫人。<a id="a-6P"></a>我乃称王此邑。<a id="a-6Q"></a>时耶输达罗。<a id="a-6R"></a>有大钵塞建拖力。<a id="a-6S"></a>从妙宝床起就天授。<a id="a-6T"></a>捉其合掌双膝摧地。<a id="a-6U"></a>天授十指迸血流出。<a id="a-6V"></a>婉转于地痛不自胜。<a id="a-6W"></a>时耶输达罗而告之曰。<a id="a-6X"></a>汝真无赖。<a id="a-6Y"></a>愚蠢之极。<a id="a-6Z"></a>暂执其手已不堪任。<a id="a-6a"></a>况复求念以充交合。<a id="a-6b"></a>转轮王主应作我夫。<a id="a-6c"></a>或最后生菩提萨埵。<a id="a-6d"></a>我充其室方始合仪。<a id="a-6e"></a>自外诸人全非偶配。<a id="a-6f"></a>是时天授怀耻出宫。<a id="a-6g"></a>舍迦诸人见其忧苦。<a id="a-6h"></a>而告之曰。<a id="a-6i"></a>汝今先可往世尊处求其忏摩。<a id="a-6j"></a>若见恕容方称天子。<a id="a-6k"></a>时提婆达多。<a id="a-6l"></a>以极严毒填十爪中。<a id="a-6m"></a>诣世尊边作如是念。<a id="a-6n"></a>若沙门乔答摩见恕我者。<a id="a-6o"></a>斯曰善哉。<a id="a-6p"></a>必也不容。<a id="a-6q"></a>我当就礼以其毒爪掴足令伤。<a id="a-6r"></a>既至佛边顶礼双足。<a id="a-6s"></a>请世尊曰。<a id="a-6t"></a>幸愿哀怜见容恕我。<a id="a-6u"></a>于时世尊。<a id="a-6v"></a>观其天授作何种心来向我所。<a id="a-6w"></a>鉴知天授为杀害情。<a id="a-6x"></a>遂以神力变双膝下成水精石。<a id="a-6y"></a>默然而住。<a id="a-6z"></a>时提婆达多见默无语。<a id="a-70"></a>遂起嗔心兴其害意。<a id="a-71"></a>便以毒爪爬掴世尊。<a id="a-72"></a>于时十指并皆摧破返中其毒生大苦恼。<a id="a-73"></a>是时尊者阿难陀而告之曰。<a id="a-74"></a>天授。<a id="a-75"></a>尔可归依世尊。<a id="a-76"></a>报阿难陀曰。<a id="a-77"></a>大德。<a id="a-78"></a>我今若其归依佛者。<a id="a-79"></a>如佛言曰。<a id="a-7A"></a>若归依佛陀不生于恶道。<a id="a-7B"></a>舍弃人身已当生胜天上。<a id="a-7C"></a>然而世尊记我。<a id="a-7D"></a>当生恶道泥黎耶中无间一劫不堪救疗。<a id="a-7E"></a>我若生天彼成虚语。<a id="a-7F"></a>若堕恶趣还是妄言。<a id="a-7G"></a>正生如是极嗔怒时。<a id="a-7H"></a>恶业既圆更无所待。<a id="a-7I"></a>无间之火遍燎其身。<a id="a-7J"></a>遂便叫唤高声告曰。<a id="a-7K"></a>大德阿难陀我现被烧我今被炙。<a id="a-7L"></a>时阿瑜窣满阿难陀。<a id="a-7M"></a>既见其苦极轸慈悲。<a id="a-7N"></a>又于亲族更加爱念。<a id="a-7O"></a>而告之曰。<a id="a-7P"></a>提婆达多。<a id="a-7Q"></a>汝今宜可极想归诚怛他揭多阿罗汉三藐三佛陀。<a id="a-7R"></a>勿为余念。<a id="a-7S"></a>其时天授。<a id="a-7T"></a>被无隙火燎炙其身。<a id="a-7U"></a>业报现前受严极苦。<a id="a-7V"></a>深心殷重口自唱言。<a id="a-7W"></a>今日我身乃至彻骨。<a id="a-7X"></a>于薄伽畔至心归伏。<a id="a-7Y"></a>说斯语已。<a id="a-7Z"></a>现身坠堕无间无隙奈落迦中。<a id="a-7a"></a>于时世尊告诸苾刍。<a id="a-7b"></a>汝等应知。<a id="a-7c"></a>提婆达多善根已续。<a id="a-7d"></a>于一大劫生于无隙大地狱中。<a id="a-7e"></a>其罪毕已后得人身。<a id="a-7f"></a>展转修习。<a id="a-7g"></a>终得证悟钵剌底迦佛陀。<a id="a-7h"></a>名为具骨。<a id="a-7i"></a>当尔之时。<a id="a-7j"></a>既获证已持钵巡家。<a id="a-7k"></a>既获所餐还归本处。<a id="a-7l"></a>置钵一面。<a id="a-7m"></a>洗手濯足方欲就餐。<a id="a-7n"></a>遂乃摄心观其宿世。<a id="a-7o"></a>我缘何事久在生津。<a id="a-7p"></a>迷惑轮回今身觉悟。<a id="a-7q"></a>遂便观见于世尊边造其种种恶逆之事。<a id="a-7r"></a>复见往昔世尊本行菩萨时世世生生常为怨隙。<a id="a-7s"></a>但由少许恭敬利养而至于此。<a id="a-7t"></a>既了斯事。<a id="a-7u"></a>其所获餐一不曾食。<a id="a-7v"></a>遂升空里放大光明现诸神变已。<a id="a-7w"></a>于无余依妙涅槃界而证圆寂。<a id="a-7x"></a>时阿瑜窣满舍利弗呾啰毛嗢揭罗演那。<a id="a-7y"></a>每于时时往奈落迦。<a id="a-7z"></a>而为看行。<a id="a-80"></a>时舍利弗呾啰告毛嗢揭罗演那曰。<a id="a-81"></a>仁可共我往无隙狱观其天授为慰问耶。<a id="a-82"></a>于时舍利弗呾啰与毛嗢揭罗演那。<a id="a-83"></a>往阿毗止既至其所。<a id="a-84"></a>时舍利弗嗢啰命毛嗢揭罗演那曰。<a id="a-85"></a>仁今知不。<a id="a-86"></a>此即是其阿毗止处。<a id="a-87"></a>上下四边无不通彻。<a id="a-88"></a>一焰猛火中无间隙。<a id="a-89"></a>仁于大神大德众内。<a id="a-8A"></a>世尊记说以为第一。<a id="a-8B"></a>应可运心观无隙狱。<a id="a-8C"></a>受苦情类为灭火灾。<a id="a-8D"></a>说是语已。<a id="a-8E"></a>时毛嗢揭罗演那。<a id="a-8F"></a>便入如是大水之定。<a id="a-8G"></a>既定心已从上注雨。<a id="a-8H"></a>渧如杵大入阿毗止。<a id="a-8I"></a>其水于空悉皆消散。<a id="a-8J"></a>复注大雨滴。<a id="a-8K"></a>若犁辕或如车轴。<a id="a-8L"></a>然其雨水亦皆消散。<a id="a-8M"></a>时舍利弗嗢啰见斯事已。<a id="a-8N"></a>遂便敛念入胜解行定。<a id="a-8O"></a>既入定已。<a id="a-8P"></a>其水滂沛遍满狱中。<a id="a-8Q"></a>受苦声除服其本念。<a id="a-8R"></a>时阿瑜窣满毛嗢揭罗演那。<a id="a-8S"></a>发言命曰。<a id="a-8T"></a>若是提婆达多可应前进。<a id="a-8U"></a>闻斯命已。<a id="a-8V"></a>有多千数提婆达多。<a id="a-8W"></a>竞来奔就。<a id="a-8X"></a>时阿瑜窣满摩诃毛嗢揭罗演那。<a id="a-8Y"></a>报斯众曰。<a id="a-8Z"></a>若是世尊之亲兄弟提婆达多者。<a id="a-8a"></a>宜应住此。<a id="a-8b"></a>时提婆达多。<a id="a-8c"></a>遂便进就阿瑜窣满舍利弗呾啰摩诃毛嗢揭罗演那。<a id="a-8d"></a>既至其所。<a id="a-8e"></a>顶礼二尊之双足已。<a id="a-8f"></a>二尊问曰。<a id="a-8g"></a>天授。<a id="a-8h"></a>汝今所受大地狱苦。<a id="a-8i"></a>有差别不。<a id="a-8j"></a>天授答曰。<a id="a-8k"></a>且如阿毗止内共受之苦。<a id="a-8l"></a>此不须言。<a id="a-8m"></a>然于我躬所受别苦。<a id="a-8n"></a>幸存听察。<a id="a-8o"></a>时有铁山火热遍起。<a id="a-8p"></a>洪焰通为一火。<a id="a-8q"></a>来至我所磨碎我身。<a id="a-8r"></a>譬如石上磨油麻子。<a id="a-8s"></a>复有极利双齿铁锯。<a id="a-8t"></a>猛焰大热解割我身。<a id="a-8u"></a>一一肢骸片片零落。<a id="a-8v"></a>又有铁棒遍皆热焰。<a id="a-8w"></a>数数来至打碎我头。<a id="a-8x"></a>复有大象从四方来。<a id="a-8y"></a>践蹋我身。<a id="a-8z"></a>碎如米粉。<a id="a-90"></a>时阿瑜窣满舍利弗呾啰毛嗢揭罗演那。<a id="a-91"></a>同告之曰。<a id="a-92"></a>汝提婆达多如汝所云。<a id="a-93"></a>时有铁山大热极热。<a id="a-94"></a>遍起洪焰通为一火。<a id="a-95"></a>来至我所磨碎我身。<a id="a-96"></a>譬如石上磨油麻子者。<a id="a-97"></a>斯则由汝于其鹫峰山以大抛石打损如来。<a id="a-98"></a>由波恶业招斯苦果。<a id="a-99"></a>又复汝云。<a id="a-9A"></a>又有铁棒遍皆热焰。<a id="a-9B"></a>数数来至打碎我头者。<a id="a-9C"></a>斯则由汝于阿罗汉嗢钵罗色尼拳打其头遂致终卒。<a id="a-9D"></a>由彼恶业招斯苦果。<a id="a-9E"></a>又复汝云。<a id="a-9F"></a>复有大象从四方来践蹋我身碎如米粉者。<a id="a-9G"></a>斯则由汝起大害意放护财象欲蹋世尊。<a id="a-9H"></a>由彼恶业招斯苦果。<a id="a-9I"></a>二尊命曰。<a id="a-9J"></a>提婆达多。<a id="a-9K"></a>汝今虽受如斯极苦。<a id="a-9L"></a>世尊记汝。<a id="a-9M"></a>受斯罪竟。<a id="a-9N"></a>终得证悟钵剌底迦佛陀。<a id="a-9O"></a>名为具骨。<a id="a-9P"></a>时提婆达多闻斯语已。<a id="a-9Q"></a>白二尊曰。<a id="a-9R"></a>若如是者。<a id="a-9S"></a>我今情勇。<a id="a-9T"></a>能于无隙大地狱中。<a id="a-9U"></a>一胁而卧甘受其苦。<a id="a-9V"></a>作是语已忽然不现。<a id="a-9W"></a>时阿瑜窣满舍利弗呾啰毛嗢揭罗演那。<a id="a-9X"></a>次复诣彼外道六师受苦之处。<a id="a-9Y"></a>遂便见彼高迦离迦。<a id="a-9Z"></a>于其舌上有一百犁周遍耕垦。<a id="a-9a"></a>于时索诃界主梵天王。<a id="a-9b"></a>亦随二尊而往。<a id="a-9c"></a>观见高迦离迦。<a id="a-9d"></a>而告之曰。<a id="a-9e"></a>汝高迦离迦。<a id="a-9f"></a>汝可于此二大尊者苾刍之处起极敬心。<a id="a-9g"></a>然此二师。<a id="a-9h"></a>坚守净行智慧神通众中第一。<a id="a-9i"></a>时高迦离迦。<a id="a-9j"></a>见彼二尊便告之曰。<a id="a-9k"></a>此二罪恶耶欲之人。<a id="a-9l"></a>何来至此。<a id="a-9m"></a>作此恶言才发声已。<a id="a-9n"></a>于其舌上遂有千犁而遍耕垦。<a id="a-9o"></a>时阿瑜窣满舍利弗呾罗毛嗢揭罗演那。<a id="a-9p"></a>作是念曰。<a id="a-9q"></a>此之有情业重难救。<a id="a-9r"></a>无可奈何。<a id="a-9s"></a>舍之而去。<a id="a-9t"></a>次便往诣晡剌拏迦摄波处。<a id="a-9u"></a>既至彼已。<a id="a-9v"></a>时晡剌拏迦摄波。<a id="a-9w"></a>遂便就礼二尊双足。<a id="a-9x"></a>而白之曰。<a id="a-9y"></a>愿二大德。<a id="a-9z"></a>察我罪人。<a id="a-A0"></a>我由昔时说其耶法。<a id="a-A1"></a>矫诳时俗遮其正信。<a id="a-A2"></a>缘斯罪业有五百犁时时耕舌。<a id="a-A3"></a>又复我诸听闻弟子。<a id="a-A4"></a>于我所重余骨窣睹波边呈供养时。<a id="a-A5"></a>便有大苦重来逼迫。<a id="a-A6"></a>幸能见报我所受殃。<a id="a-A7"></a>并复告知。<a id="a-A8"></a>更勿于其窣睹波处而兴供养。<a id="a-A9"></a>于时二尊既然其语。<a id="a-AA"></a>游狱事了。<a id="a-AB"></a>俱便返诣赡部洲中。<a id="a-AC"></a>于时二尊。<a id="a-AD"></a>对薄伽畔并诸大众。<a id="a-AE"></a>具为说彼提婆达多及高迦离迦并晡剌拏捺落迦中所受苦事。<a id="a-AF"></a>既广陈已。<a id="a-AG"></a>时诸苾刍咸共疑念。<a id="a-AH"></a>遂便请问断疑世尊曰。<a id="a-AI"></a>大德世尊。<a id="a-AJ"></a>何故提婆达多。<a id="a-AK"></a>尊所告言不肯见用。<a id="a-AL"></a>堕阿毗止受大极苦。<a id="a-AM"></a>以至斯耶。</p>
  <p id="aAN">世尊告曰。<a id="a-AO"></a>汝诸苾刍。<a id="a-AP"></a>非但今日不用我言受斯刑酷。<a id="a-AQ"></a>曾于往世。<a id="a-AR"></a>不受我言遭其苦恼。<a id="a-AS"></a>汝等应听。<a id="a-AT"></a>我曾于昔在不定聚。<a id="a-AU"></a>行菩提萨埵行时。<a id="a-AV"></a>中在牛趣为大特牛。<a id="a-AW"></a>每于夜中。<a id="a-AX"></a>遂便于彼王家豆地随意餐食。<a id="a-AY"></a>既其旭上。<a id="a-AZ"></a>还入城中自在眠卧。<a id="a-Aa"></a>时有一驴来就牛所。<a id="a-Ab"></a>而作斯说。<a id="a-Ac"></a>大舅。<a id="a-Ad"></a>何故皮肤血肉悉并肥充。<a id="a-Ae"></a>我曾不睹暂出游放。<a id="a-Af"></a>牛告之曰。<a id="a-Ag"></a>外甥。<a id="a-Ah"></a>我每于夜出餐王豆。<a id="a-Ai"></a>朝曦未启返迹故居。<a id="a-Aj"></a>驴便告曰。<a id="a-Ak"></a>我当随舅同往食耶。<a id="a-Al"></a>牛遂告曰。<a id="a-Am"></a>外甥。<a id="a-An"></a>汝口多鸣声便远及。<a id="a-Ao"></a>勿因斯响反受缨拘。<a id="a-Ap"></a>驴便答曰。<a id="a-Aq"></a>大舅。<a id="a-Ar"></a>我若逐去终不出声。<a id="a-As"></a>遂乃相随至其田处。<a id="a-At"></a>破篱同入食彼王苗。<a id="a-Au"></a>其驴未饱寂尔无声。<a id="a-Av"></a>既其腹充即便告曰。<a id="a-Aw"></a>阿舅。<a id="a-Ax"></a>我且唱歌。<a id="a-Ay"></a>特牛报曰。<a id="a-Az"></a>片时忍响待我出已。<a id="a-B0"></a>后任外甥作其歌唱。<a id="a-B1"></a>作斯语已急走出园。<a id="a-B2"></a>其驴于后遂便鸣唤。<a id="a-B3"></a>于时王家守田之辈。<a id="a-B4"></a>即便收掩驱告众人。<a id="a-B5"></a>王家豆田并此驴食。<a id="a-B6"></a>宜须苦辱方可弃之。<a id="a-B7"></a>时守田人截驴双耳。<a id="a-B8"></a>并以木臼悬在其咽。<a id="a-B9"></a>痛杖鞭骸趁之而出。<a id="a-BA"></a>其驴被辱展转游行。<a id="a-BB"></a>特牛既见遂于驴所。<a id="a-BC"></a>说伽他曰。</p>
  <p id="aBD">善歌大好歌　　由歌果获此</p>
  <p id="aBE">见汝能歌唱　　截却于双耳</p>
  <p id="aBF">若不能防口　　不用善友言</p>
  <p id="aBG">非但截却耳　　舂臼项边悬</p>
  <p id="aBH">驴复伽他而答之曰。</p>
  <p id="aBI">缺齿应小语　　老特勿多言</p>
  <p id="aBJ">汝但行夜食　　不久被绳缠</p>
  <p id="aBK">世尊告曰。<a id="a-BL"></a>汝诸苾刍。<a id="a-BM"></a>勿生余念。<a id="a-BN"></a>往时特牛者。<a id="a-BO"></a>即我身是。<a id="a-BP"></a>昔日驴者。<a id="a-BQ"></a>即提婆达多是。<a id="a-BR"></a>往昔不用我言。<a id="a-BS"></a>已遭其苦。<a id="a-BT"></a>今日不听吾说。<a id="a-BU"></a>现受如斯大殃。<a id="a-BV"></a>又诸苾刍。<a id="a-BW"></a>汝更应知。<a id="a-BX"></a>犹如今日提婆达多不用我言招其大苦。<a id="a-BY"></a>往昔之事宜可更听。<a id="a-BZ"></a>汝诸苾刍。<a id="a-Ba"></a>昔于一村有一长者。<a id="a-Bb"></a>在此而住。<a id="a-Bc"></a>有一大牛众相具足。<a id="a-Bd"></a>时彼长者。<a id="a-Be"></a>延请沙门及婆罗门无依无怙贫窭商客。<a id="a-Bf"></a>普设供养。<a id="a-Bg"></a>行舍施已遂便解放。<a id="a-Bh"></a>具相大牛随所游行。<a id="a-Bi"></a>更无拘系。<a id="a-Bj"></a>是时大牛既蒙释放。<a id="a-Bk"></a>随意游行追觅水草。<a id="a-Bl"></a>时行陂泽陷深泥内。<a id="a-Bm"></a>自出无由。<a id="a-Bn"></a>是时长者日将曛暮。<a id="a-Bo"></a>方见人传遂寻觅之。<a id="a-Bp"></a>到其牛所。<a id="a-Bq"></a>长者念曰。<a id="a-Br"></a>泥深牛大我独无堪。<a id="a-Bs"></a>待至明朝详来济拔。<a id="a-Bt"></a>牛遂告曰。<a id="a-Bu"></a>可以绳绻系我角上置于前面任晓方来。<a id="a-Bv"></a>如有猴貉来逼我时。<a id="a-Bw"></a>我以绻绳振角惊怖。<a id="a-Bx"></a>其人遂即以绳系角长。<a id="a-By"></a>作其绻置地而去。<a id="a-Bz"></a>既届冥宵。<a id="a-C0"></a>野猴便至。<a id="a-C1"></a>遥睹其牛作斯言曰。<a id="a-C2"></a>谁于此处偷窃藕根。<a id="a-C3"></a>牛便报曰。<a id="a-C4"></a>我被泥溺自出无由。<a id="a-C5"></a>非是窃心盗他莲藕。<a id="a-C6"></a>猴闻是语遂与言曰。<a id="a-C7"></a>我之美膳何忽自来。<a id="a-C8"></a>遂近其牛欲为屠害。<a id="a-C9"></a>牛告猴曰。<a id="a-CA"></a>尔宜远我莫见相陵。<a id="a-CB"></a>勿使汝身遭罗苦毒。<a id="a-CC"></a>猴虽闻告不齿其言。<a id="a-CD"></a>遂就牛边欲为摣掣。<a id="a-CE"></a>时勃利沙婆(译为牛王)见不用言。<a id="a-CF"></a>说伽他曰。</p>
  <p id="aCG">我非偷藕根　　亦非盗莲者</p>
  <p id="aCH">必若情存食　　上背应从刳</p>
  <p id="aCI">猴曰。<a id="a-CJ"></a>今正是时。<a id="a-CK"></a>应从背后次第而食。<a id="a-CL"></a>掷上牛背下口欲餐。<a id="a-CM"></a>牛角振绻罥着猴项。<a id="a-CN"></a>遂便摆索空里悬身。<a id="a-CO"></a>于时大牛说伽他曰。</p>
  <p id="aCP">汝是美少年　　戏者空中舞</p>
  <p id="aCQ">骋伎于村田　　野田无施主</p>
  <p id="aCR">是时野猴亦以伽他。<a id="a-CS"></a>而答牛曰。</p>
  <p id="aCT">我非作舞者　　亦非美少年</p>
  <p id="aCU">帝释投梯下　　吾当往梵天</p>
  <p id="aCV">又复牛王。<a id="a-CW"></a>更说颂曰。</p>
  <p id="aCX">实非天帝释　　投梯往梵天</p>
  <p id="aCY">绳绻急勒项　　性命此时穷</p>
  <p id="aCZ">汝诸苾刍。<a id="a-Ca"></a>勿生异念。<a id="a-Cb"></a>昔时牛王者。<a id="a-Cc"></a>即我身是。<a id="a-Cd"></a>往日野猴即天授。<a id="a-Ce"></a>是往昔不用我言已遭其苦。<a id="a-Cf"></a>今不听吾说现受如斯大殃。</p>
  <p id="aCg">时诸苾刍复有疑念。<a id="a-Ch"></a>遂便请问断疑。<a id="a-Ci"></a>世尊。<a id="a-Cj"></a>何故提婆达多。<a id="a-Ck"></a>于世尊所起大嗔心。<a id="a-Cl"></a>不随正语。<a id="a-Cm"></a>生阿毗止大苦燎身。<a id="a-Cn"></a>世尊告曰。<a id="a-Co"></a>非但今日不用我言身遭猛火一切无救。<a id="a-Cp"></a>汝诸苾刍。<a id="a-Cq"></a>宜更应听。<a id="a-Cr"></a>曾于往昔有一王都。<a id="a-Cs"></a>王名制底迦。<a id="a-Ct"></a>敷化于此。<a id="a-Cu"></a>时王福力。<a id="a-Cv"></a>令其国界富饶昌炽安隐丰乐。<a id="a-Cw"></a>多诸人众无所匮乏。<a id="a-Cx"></a>又复其王有大胜福。<a id="a-Cy"></a>每欲坐时。<a id="a-Cz"></a>有诸天众捧其座足止在空里。<a id="a-D0"></a>其王有一知国大臣。<a id="a-D1"></a>便生二子。<a id="a-D2"></a>大名出喜。<a id="a-D3"></a>小名众爱。<a id="a-D4"></a>于时大儿。<a id="a-D5"></a>每见其父以法非法而教于众。<a id="a-D6"></a>遂便念曰。<a id="a-D7"></a>我为长子职合袭官。<a id="a-D8"></a>我父终亡当大臣位。<a id="a-D9"></a>吾亦当以法及非法而教于物。<a id="a-DA"></a>缘斯恶业生捺落迦。<a id="a-DB"></a>岂若我今修出家行。<a id="a-DC"></a>遂至父所求哀出家。<a id="a-DD"></a>父遂许之。<a id="a-DE"></a>于世尊处出家离俗。<a id="a-DF"></a>后于异时。<a id="a-DG"></a>其父大臣掩随他世。<a id="a-DH"></a>时第二子为国大臣。<a id="a-DI"></a>以法非法而化于俗。<a id="a-DJ"></a>国人怨酷说其非理。<a id="a-DK"></a>时有一人。<a id="a-DL"></a>旋游村邑不期展转。<a id="a-DM"></a>见彼大兄修出家行。<a id="a-DN"></a>于时苾刍见其客至。<a id="a-DO"></a>而问之曰。<a id="a-DP"></a>尔从何处今来至斯。<a id="a-DQ"></a>其人报曰。<a id="a-DR"></a>我住某城。<a id="a-DS"></a>遂问其弟。<a id="a-DT"></a>客人具答。<a id="a-DU"></a>彼行非法苦刻人庶。<a id="a-DV"></a>众皆负怨无赖求生。<a id="a-DW"></a>苾刍闻已告其人曰。<a id="a-DX"></a>仁今可去勿生忧戚。<a id="a-DY"></a>我有容隙当往彼城。<a id="a-DZ"></a>以理开导令行正法。<a id="a-Da"></a>冀望人庶离苦得安。<a id="a-Db"></a>其人闻已遂还本处。<a id="a-Dc"></a>报其亲族具述所由。<a id="a-Dd"></a>展转风闻彻其小弟。<a id="a-De"></a>弟即便往白其王曰。<a id="a-Df"></a>我之大兄欲来至此。<a id="a-Dg"></a>王便告曰。<a id="a-Dh"></a>善哉。<a id="a-Di"></a>若至彼即大臣。<a id="a-Dj"></a>其人白曰。<a id="a-Dk"></a>我已久来事王殿下。<a id="a-Dl"></a>劳诚宿着其事如何。<a id="a-Dm"></a>王便告曰。<a id="a-Dn"></a>我之国法太子袭臣。<a id="a-Do"></a>事不可移知欲何计。<a id="a-Dp"></a>王复告曰。<a id="a-Dq"></a>必汝情愿。<a id="a-Dr"></a>彼若来时应云我大。<a id="a-Ds"></a>既蒙王教内喜而归。<a id="a-Dt"></a>苾刍不久还其本邑。<a id="a-Du"></a>王众见已咸悉起迎。<a id="a-Dv"></a>唯独其弟端居而住。<a id="a-Dw"></a>苾刍告曰。<a id="a-Dx"></a>汝是我弟何故端居。<a id="a-Dy"></a>其人报曰。<a id="a-Dz"></a>尔小我大。<a id="a-E0"></a>如其不信应取证明。<a id="a-E1"></a>我长王宫王知大少。<a id="a-E2"></a>宜应共问决判真虚。<a id="a-E3"></a>于时苾刍进白王曰。<a id="a-E4"></a>我之二人谁为长子。<a id="a-E5"></a>王乃故心而妄语曰。<a id="a-E6"></a>此人当大尔为小矣。<a id="a-E7"></a>才发言已。<a id="a-E8"></a>寻声之后。<a id="a-E9"></a>天便放座摧之于地。<a id="a-EA"></a>即于口内臭气外充。<a id="a-EB"></a>于时太子苾刍。<a id="a-EC"></a>见斯事已说多颂曰。</p>
  <p id="aED">若人为妄语　　诸天便舍去</p>
  <p id="aEE">口中臭气出　　失却天堂路</p>
  <p id="aEF">王应为实语　　平复还如故</p>
  <p id="aEG">若其为妄语　　下道定当行</p>
  <p id="aEH">当招无舌报　　犹若水中鱼</p>
  <p id="aEI">若人乖法言　　作其非法说</p>
  <p id="aEJ">王应为实语　　平复还如故</p>
  <p id="aEK">若其为妄语　　下道定当行</p>
  <p id="aEL">当作非男女　　定受黄门形</p>
  <p id="aEM">若人乖法言　　作其非法说</p>
  <p id="aEN">王应为实语　　平复还如故</p>
  <p id="aEO">若其为妄语　　下道定当行</p>
  <p id="aEP">应时天不雨　　非时利雨流</p>
  <p id="aEQ">若人乖法言　　作其非法说</p>
  <p id="aER">王应为实语　　平复还如故</p>
  <p id="aES">若其为妄语　　下道定当行</p>
  <p id="aET">当受蛇身报　　两舌口中生</p>
  <p id="aEU">若人乖法言　　作其非法说</p>
  <p id="aEV">王应为实语　　平复还如故</p>
  <p id="aEW">若其为妄语　　下道定当行</p>
  <p id="aEX">即如制底王　　造其极恶业</p>
  <p id="aEY">当趣阿毗止　　恶报处泥黎</p>
  <p id="aEZ">汝诸苾刍。<a id="a-Ea"></a>勿生异念。<a id="a-Eb"></a>其大臣长子。<a id="a-Ec"></a>即是我昔身。<a id="a-Ed"></a>其制底迦王。<a id="a-Ee"></a>即今时天授。<a id="a-Ef"></a>今仍于我。<a id="a-Eg"></a>起极嗔心不受其语。<a id="a-Eh"></a>缘斯恶报。<a id="a-Ei"></a>生捺落迦在阿毗止。</p>
  <p id="aEj">时有苾刍尚有疑念。<a id="a-Ek"></a>更便请白断疑世尊曰。<a id="a-El"></a>大德。<a id="a-Em"></a>何故提婆达多。<a id="a-En"></a>大慈世尊为利益语。<a id="a-Eo"></a>不能信用。<a id="a-Ep"></a>生捺落迦阿毗止中。<a id="a-Eq"></a>受大极苦。<a id="a-Er"></a>世尊告曰。<a id="a-Es"></a>汝诸苾刍。<a id="a-Et"></a>提婆达多。<a id="a-Eu"></a>非但今日不用我言受斯狱苦。<a id="a-Ev"></a>又过去世时。<a id="a-Ew"></a>亦不受语曾遭辛苦。<a id="a-Ex"></a>汝今应听。<a id="a-Ey"></a>汝诸苾刍。<a id="a-Ez"></a>于往昔时在一村内有妙巧师。<a id="a-F0"></a>机关善解在此村住。<a id="a-F1"></a>遂于相似族望之中。<a id="a-F2"></a>纳女为妻。<a id="a-F3"></a>绸缪结好欢娱得意。<a id="a-F4"></a>未久妊身。<a id="a-F5"></a>八九月已便生一息。<a id="a-F6"></a>既其诞已经三七日。<a id="a-F7"></a>作其欢会为授其名。<a id="a-F8"></a>号曰巧容。<a id="a-F9"></a>如法长养渐至成立。<a id="a-FA"></a>其父不久遂尔身亡。<a id="a-FB"></a>其息于后便向余村。<a id="a-FC"></a>更就巧师学机关技。<a id="a-FD"></a>复向余邑转求伉俪。<a id="a-FE"></a>有一长者。<a id="a-FF"></a>父女居门许与为妻。<a id="a-FG"></a>而报之曰。<a id="a-FH"></a>汝齐某日促赴我言。<a id="a-FI"></a>不爽斯期任为婚娶。<a id="a-FJ"></a>如其不及非我之愆。<a id="a-FK"></a>巧容复往报巧师曰某村有女许我婚成。<a id="a-FL"></a>吉日时临相期促至。<a id="a-FM"></a>如能赴节必不爽言。<a id="a-FN"></a>若也乖时非我之过。<a id="a-FO"></a>巧师报曰。<a id="a-FP"></a>必如是者。<a id="a-FQ"></a>我当共汝赴彼促期。<a id="a-FR"></a>良日吉晨理难再得。<a id="a-FS"></a>取木孔雀相与俱升。<a id="a-FT"></a>不远遐途促赴期日。<a id="a-FU"></a>时彼村邑人物共观。<a id="a-FV"></a>见所未曾嗟其奇巧。<a id="a-FW"></a>既呈礼赠取妇归还。<a id="a-FX"></a>遂与三人俱升孔雀。<a id="a-FY"></a>机关转发俄陵太虚。<a id="a-FZ"></a>未尽浃辰倏归故邑。<a id="a-Fa"></a>既其到已。<a id="a-Fb"></a>于时巧师报儿母曰。<a id="a-Fc"></a>此机关象汝可藏之。<a id="a-Fd"></a>儿若索时必不应与。<a id="a-Fe"></a>由其解去未学还归。<a id="a-Ff"></a>勿使其儿致遭苦厄。<a id="a-Fg"></a>其儿于后。<a id="a-Fh"></a>数数从母索其孔雀。<a id="a-Fi"></a>我乘木象暂欲旋游。<a id="a-Fj"></a>欲使多人归伏于我。<a id="a-Fk"></a>母遂报曰。<a id="a-Fl"></a>汝师去日固有留言。<a id="a-Fm"></a>儿索象时不宜见与。<a id="a-Fn"></a>但解升去未体归还。<a id="a-Fo"></a>勿令因此致招苦厄。<a id="a-Fp"></a>儿报母曰。<a id="a-Fq"></a>去还之术我已并知。<a id="a-Fr"></a>师有悭心不令见与。<a id="a-Fs"></a>女人心软数见求情。<a id="a-Ft"></a>遂以机关持授其子。<a id="a-Fu"></a>子得象已遂动发机。<a id="a-Fv"></a>直上抟霄众人叹善。<a id="a-Fw"></a>其师见已而叹之曰。<a id="a-Fx"></a>此儿一去不复还来。<a id="a-Fy"></a>更转机关往而不返。<a id="a-Fz"></a>到大海上多雨小晴。<a id="a-G0"></a>所有机绳尽皆烂断。<a id="a-G1"></a>雹之海内因乃命终。<a id="a-G2"></a>诸天见之说伽他曰。</p>
  <p id="aG3">诸有悲怜出益语　　不从其教自随心</p>
  <p id="aG4">木象无师强乘去　　终于大海见身沈</p>
  <p id="aG5">世尊告曰。<a id="a-G6"></a>汝诸苾刍。<a id="a-G7"></a>勿生异念。<a id="a-G8"></a>往时机关师者。<a id="a-G9"></a>即我身是。<a id="a-GA"></a>其弟子者。<a id="a-GB"></a>即提婆达多是。<a id="a-GC"></a>往背利语。<a id="a-GD"></a>已遭沉没之殃。<a id="a-GE"></a>今弃益言。<a id="a-GF"></a>现受烧身之酷。</p>
 </body>
</html>