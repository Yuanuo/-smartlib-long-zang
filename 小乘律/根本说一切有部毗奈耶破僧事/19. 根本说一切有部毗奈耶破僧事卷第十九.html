<!doctype html>
<html id="z3IBV78qW" data-ver="941">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶破僧事卷第十九</h1>
  <p id="a2">是时太子既登位已。<a id="a-3"></a>告诸群臣曰。<a id="a-4"></a>汝等杀却达摩。<a id="a-5"></a>时宰牛大臣白大王言。<a id="a-6"></a>不作观察。<a id="a-7"></a>无事何故即杀达摩。<a id="a-8"></a>身现怀妊。<a id="a-9"></a>未审生男或是生女。<a id="a-A"></a>若生男时方可杀却。<a id="a-B"></a>时王答大臣言。<a id="a-C"></a>如是亦得。<a id="a-D"></a>汝当自看时达摩月满以后即生一男。<a id="a-E"></a>其同日时。<a id="a-F"></a>有一采鱼师妇。<a id="a-G"></a>乃生一女。<a id="a-H"></a>与渔师钱物将男换女。<a id="a-I"></a>其大臣即白王言。<a id="a-J"></a>达摩生一女也。<a id="a-K"></a>王曰。<a id="a-L"></a>大好。<a id="a-M"></a>我得解脱。<a id="a-N"></a>后时渔师养育其子渐渐长大。<a id="a-O"></a>令入学读书。<a id="a-P"></a>乃能缀文巧作辞章。<a id="a-Q"></a>时乃立名巧作文章。<a id="a-R"></a>大臣私来告达摩言。<a id="a-S"></a>汝子今大巧作辞章。<a id="a-T"></a>达摩复白大臣言。<a id="a-U"></a>今欲愿见形貌。<a id="a-V"></a>方便将来大臣答言。<a id="a-W"></a>何更须见。<a id="a-X"></a>不须看之。<a id="a-Y"></a>时大臣见彼爱恋其子。<a id="a-Z"></a>为作方便。<a id="a-a"></a>令子手持一鱼作卖鱼人形。<a id="a-b"></a>即往母所。<a id="a-c"></a>其母遥见。<a id="a-d"></a>相师占曰。<a id="a-e"></a>此持鱼人者。<a id="a-f"></a>必当杀我王自住王位。<a id="a-g"></a>其语递相告言。<a id="a-h"></a>转转乃至王所。<a id="a-i"></a>王闻此语告诸群臣。<a id="a-j"></a>乃可速即捉取渔师子。<a id="a-k"></a>莫令逃逸。<a id="a-l"></a>其语转转渔师子闻已即东走而避乃入一老婆家其老婆见已隐藏深处。<a id="a-m"></a>以大黄涂身。<a id="a-n"></a>色如死人形。<a id="a-o"></a>人舆将往深摩舍那之所。<a id="a-p"></a>安着林所即起而走。<a id="a-q"></a>近有一人。<a id="a-r"></a>于林中采取花果。<a id="a-s"></a>遥见此人从死人中忽起而走。<a id="a-t"></a>采果之人随后即趁不远便止。<a id="a-u"></a>王使随后即到问采果人。<a id="a-v"></a>汝见一人作如是形容以不。<a id="a-w"></a>其人答曰。<a id="a-x"></a>才见从此路去。<a id="a-y"></a>即速趁捉。<a id="a-z"></a>其渔师儿忙怕。<a id="a-10"></a>入一浣衣人家。<a id="a-11"></a>其家以衣裳重裹。<a id="a-12"></a>驮于驴上。<a id="a-13"></a>远离人处河边解放。<a id="a-14"></a>其渔师儿起立观察四方。<a id="a-15"></a>远望无人之处便即速走路逢一人。<a id="a-16"></a>见其疾走路儿赴王访者。<a id="a-17"></a>王使寻复到于村中。<a id="a-18"></a>括访其所。<a id="a-19"></a>见者报曰。<a id="a-1A"></a>从此走过。<a id="a-1B"></a>时人被使趁急。<a id="a-1C"></a>复投一治皮作靴家。<a id="a-1D"></a>而彼家人一一具言。<a id="a-1E"></a>被王逼迫今欲杀我等。<a id="a-1F"></a>广如上说。<a id="a-1G"></a>复告彼家人言。<a id="a-1H"></a>愿慈愍故。<a id="a-1I"></a>为我作一量鞋。<a id="a-1J"></a>鞋跟向前鞋头向后。<a id="a-1K"></a>若寻迹者。<a id="a-1L"></a>无人知我去处。<a id="a-1M"></a>靴师答言。<a id="a-1N"></a>我先未曾作如此鞋。<a id="a-1O"></a>即说颂曰。</p>
  <p id="a1P">曾见种种靴形状　　随彼尺样便为作</p>
  <p id="a1Q">未有如此造靴鞋　　令跟向前鼻居后</p>
  <p id="a1R">时彼靴师依言即作。<a id="a-1S"></a>着鞋走出。<a id="a-1T"></a>村墙既高无处踰过。<a id="a-1U"></a>即于水窦中出。<a id="a-1V"></a>时王使者寻其脚迹。<a id="a-1W"></a>乃见入靴师家处。<a id="a-1X"></a>其渔师子。<a id="a-1Y"></a>情怀怖惧投身入水。<a id="a-1Z"></a>龙王见已将入宫中。<a id="a-1a"></a>尔时大王展转闻说。<a id="a-1b"></a>渔师之子投身入水在龙宫内。<a id="a-1c"></a>王敕诸臣。<a id="a-1d"></a>于我国内。<a id="a-1e"></a>所有持咒之人。<a id="a-1f"></a>悉唤将来。<a id="a-1g"></a>时诸咒师既闻皆来诣王所。<a id="a-1h"></a>时王告言。<a id="a-1i"></a>汝等往彼龙宫。<a id="a-1j"></a>咒龙将来。<a id="a-1k"></a>闻已悉去。<a id="a-1l"></a>于别旷野有一药叉名宾伽罗。<a id="a-1m"></a>常以鱼肉为食。<a id="a-1n"></a>此药叉住处树木犹枯。<a id="a-1o"></a>况复人见存命。<a id="a-1p"></a>龙王被诸咒师咒已。<a id="a-1q"></a>逼迫救彼不得。<a id="a-1r"></a>即以神力。<a id="a-1s"></a>将渔师儿及诸咒师等裹为一服。<a id="a-1t"></a>将往药叉住处旷野之中安着。<a id="a-1u"></a>龙王告诸咒师曰。<a id="a-1v"></a>汝等所作非是好事。<a id="a-1w"></a>彼渔师儿被药叉所害。<a id="a-1x"></a>我等亦被损之。<a id="a-1y"></a>咒师问曰。<a id="a-1z"></a>作何方计。<a id="a-20"></a>龙王答言。<a id="a-21"></a>汝等无益之事恼乱于我。<a id="a-22"></a>我被逼迫。<a id="a-23"></a>将渔师儿置于旷野之中。<a id="a-24"></a>令彼药叉所害。<a id="a-25"></a>汝等亦无所益。<a id="a-26"></a>时诸咒师渐行得归本国。<a id="a-27"></a>白大王言。<a id="a-28"></a>我等恼乱龙王逼迫极困。<a id="a-29"></a>遂送鱼师儿深旷野中宾伽罗药叉所食。<a id="a-2A"></a>时王语言。<a id="a-2B"></a>汝等大好。<a id="a-2C"></a>更亦寻听或时未死。<a id="a-2D"></a>时渔师儿在于旷野东行西行。<a id="a-2E"></a>彼宾伽罗药叉在一方所共诸恶狗聚集一处。<a id="a-2F"></a>渔师儿遥见此狗便作是念。<a id="a-2G"></a>我今决定即死。<a id="a-2H"></a>其狗遥见彼人。<a id="a-2I"></a>复命一狗往趁捉取。<a id="a-2J"></a>其人见已远走上树。<a id="a-2K"></a>狗在树下。<a id="a-2L"></a>药叉随后即到。<a id="a-2M"></a>药叉告言。<a id="a-2N"></a>彼可不闻宾伽罗人形药叉在于旷野之所。<a id="a-2O"></a>若有人来住此者。<a id="a-2P"></a>皆当损害。<a id="a-2Q"></a>汝今时到下来。<a id="a-2R"></a>其人答曰。<a id="a-2S"></a>我以尽命在此。<a id="a-2T"></a>时药叉住。<a id="a-2U"></a>于悉柰缠结衣服。<a id="a-2V"></a>系身而住。<a id="a-2W"></a>时人欲作计走。<a id="a-2X"></a>即往树下向一方走。<a id="a-2Y"></a>药叉与狗同走而趁。<a id="a-2Z"></a>其人事急即脱身衣掷于药叉身上。<a id="a-2a"></a>遍覆其体。<a id="a-2b"></a>群狗谓是其人众。<a id="a-2c"></a>共擒捉食啖。<a id="a-2d"></a>彼人便得走脱。<a id="a-2e"></a>复作是念。<a id="a-2f"></a>我有亲舅。<a id="a-2g"></a>见在仙人所出家。<a id="a-2h"></a>我今可往彼也。<a id="a-2i"></a>其仙所住之处。<a id="a-2j"></a>花果园林滋茂炽盛。<a id="a-2k"></a>有种种鸟出和雅音。<a id="a-2l"></a>时渔师儿展转寻问。<a id="a-2m"></a>乃到仙所。<a id="a-2n"></a>时大王使诸处寻访。<a id="a-2o"></a>亦到其中。<a id="a-2p"></a>于彼捉获渔师儿。<a id="a-2q"></a>便即投身谷下。<a id="a-2r"></a>于空中捉得头髻。<a id="a-2s"></a>发入人手身堕谷底。<a id="a-2t"></a>时王使者作是思惟。<a id="a-2u"></a>其人决死执得其发。<a id="a-2v"></a>持向王所白大王。<a id="a-2w"></a>今我已诛害渔师儿讫。<a id="a-2x"></a>王大欢喜赏赐其使。<a id="a-2y"></a>时护仙人所。<a id="a-2z"></a>天来告仙言。<a id="a-30"></a>汝外甥儿。<a id="a-31"></a>今苦逼迫何不观察。<a id="a-32"></a>仙人报曰。<a id="a-33"></a>我若不拥护必定命终。<a id="a-34"></a>彼仙能持如是明咒。<a id="a-35"></a>令男作女令女成男。<a id="a-36"></a>其仙即以咒法摄受外甥。<a id="a-37"></a>即云。<a id="a-38"></a>汝勿怖惧。<a id="a-39"></a>时外甥既得仙人摄受。<a id="a-3A"></a>便化身为美女。<a id="a-3B"></a>相貌殊好特异常伦。<a id="a-3C"></a>即往波罗痆斯。<a id="a-3D"></a>于王园苑而住。<a id="a-3E"></a>其守苑人既见美女。<a id="a-3F"></a>心生希有速诣王所。<a id="a-3G"></a>白大王言。<a id="a-3H"></a>今有美貌成就少女。<a id="a-3I"></a>见在苑内。<a id="a-3J"></a>王闻语已报曰。<a id="a-3K"></a>宜速将来。<a id="a-3L"></a>便即以大威仪仆从迎入王宫。<a id="a-3M"></a>时王于彼美女深生爱着。<a id="a-3N"></a>生爱着已见王暂离。<a id="a-3O"></a>便变女身而作丈夫。<a id="a-3P"></a>即戴王冠命安地大臣曰。<a id="a-3Q"></a>册我为王。<a id="a-3R"></a>于时臣佐以大仪着。<a id="a-3S"></a>册立为王。<a id="a-3T"></a>尔时诸天说伽他曰。</p>
  <p id="a3U">头不断者不为害　　复起能作如是业</p>
  <p id="a3V">随宜损彼不名害　　如害白胶王子者</p>
  <p id="a3W">佛告诸苾刍等。<a id="a-3X"></a>于汝意云何。<a id="a-3Y"></a>其白胶王子曰初王者。<a id="a-3Z"></a>即是提婆达多。<a id="a-3a"></a>于彼时中鱼师儿者。<a id="a-3b"></a>我身是也。<a id="a-3c"></a>从彼王时起此怨仇。<a id="a-3d"></a>世尊复告诸苾刍。<a id="a-3e"></a>汝等谛听。<a id="a-3f"></a>昔时旷野有一大村。<a id="a-3g"></a>其中有二巧儿。<a id="a-3h"></a>作别宝人。<a id="a-3i"></a>其人各座一铺市易。<a id="a-3j"></a>不得相侵。<a id="a-3k"></a>别时有一识宝贫人。<a id="a-3l"></a>将一宝器来至其所止息。<a id="a-3m"></a>三五日间持此宝器。<a id="a-3n"></a>彼一铺人欲买其宝。<a id="a-3o"></a>酬价极下。<a id="a-3p"></a>时彼贫人不肯卖与。<a id="a-3q"></a>更将向彼别宝人边酬价平和。<a id="a-3r"></a>即生欢喜报言。<a id="a-3s"></a>汝可买取。<a id="a-3t"></a>铺主答言。<a id="a-3u"></a>我无尔许钱财可买。<a id="a-3v"></a>答曰。<a id="a-3w"></a>随日所得多少与我。<a id="a-3x"></a>其人闻已即便受取。<a id="a-3y"></a>酬价少者即来共争云。<a id="a-3z"></a>我先见此人宝器。<a id="a-40"></a>汝今因何夺我市易。<a id="a-41"></a>从此已去遂至怨仇。<a id="a-42"></a>佛告诸苾刍。<a id="a-43"></a>彼酬价少者。<a id="a-44"></a>即是提婆达多。<a id="a-45"></a>于彼时中酬价多者。<a id="a-46"></a>即是我身。<a id="a-47"></a>乃至今时如是结怨恶意不息。<a id="a-48"></a>复告诸苾刍。<a id="a-49"></a>往昔之日旷野村中。<a id="a-4A"></a>有一长者居住。<a id="a-4B"></a>同族姓家娶女为婚共为欢乐。<a id="a-4C"></a>其妻有娠。<a id="a-4D"></a>月满已后便生一子。<a id="a-4E"></a>母即命终。<a id="a-4F"></a>长者便作是念。<a id="a-4G"></a>我更娶妻共为欢乐。<a id="a-4H"></a>娶妻不久诞生一子。<a id="a-4I"></a>母亦命终。<a id="a-4J"></a>长者便作是念。<a id="a-4K"></a>我亦娶妻不久还死。<a id="a-4L"></a>我为长子索娶一女。<a id="a-4M"></a>当即娶女游戏多生子孙。<a id="a-4N"></a>其妻问夫已。<a id="a-4O"></a>次童子者是何人也。<a id="a-4P"></a>夫主答曰。<a id="a-4Q"></a>此是我弟。<a id="a-4R"></a>其妻复问夫曰。<a id="a-4S"></a>于后分我钱物已不。<a id="a-4T"></a>夫曰。<a id="a-4U"></a>世俗之事皆合兄弟有分。<a id="a-4V"></a>妻报夫曰。<a id="a-4W"></a>若当如此。<a id="a-4X"></a>汝今儿子极多。<a id="a-4Y"></a>既分财物。<a id="a-4Z"></a>当须杀却儞弟。<a id="a-4a"></a>其夫闻已。<a id="a-4b"></a>凡夫之人为贪财物无不造罪。<a id="a-4c"></a>即作方计报其弟曰今者可共往入山中采取花果。<a id="a-4d"></a>至于山中。<a id="a-4e"></a>兄取大石打弟头碎。<a id="a-4f"></a>因即命终。<a id="a-4g"></a>佛告诸苾刍。<a id="a-4h"></a>兄者即是提婆达多。<a id="a-4i"></a>弟者即是我身。<a id="a-4j"></a>于彼时中乃生怨恶。</p>
  <p id="a4k">佛告诸苾刍。<a id="a-4l"></a>我更说提婆达多共我作怨恶缘起。<a id="a-4m"></a>于往昔时。<a id="a-4n"></a>旷野中有一大村。<a id="a-4o"></a>有一居士。<a id="a-4p"></a>同族姓家婚娶一女。<a id="a-4q"></a>共为欢乐游戏。<a id="a-4r"></a>后时怀妊一子。<a id="a-4s"></a>月满已后便生一女。<a id="a-4t"></a>形貌端严人所爱乐。<a id="a-4u"></a>居士曰。<a id="a-4v"></a>有人先来从我乞者。<a id="a-4w"></a>我当与女时有一婆罗门来乞。<a id="a-4x"></a>口云无病。<a id="a-4y"></a>居士告言。<a id="a-4z"></a>我有一女奉赏与汝。<a id="a-50"></a>时婆罗门曰。<a id="a-51"></a>我占时候日星。<a id="a-52"></a>非是稳便。<a id="a-53"></a>我今不受。<a id="a-54"></a>待于后时日星稳便。<a id="a-55"></a>我当来取。<a id="a-56"></a>说此语已便即退去。<a id="a-57"></a>别有一时。<a id="a-58"></a>复有婆罗门。<a id="a-59"></a>为求乞故还至彼家。<a id="a-5A"></a>口云无病。<a id="a-5B"></a>乞与我物。<a id="a-5C"></a>答言我有一女奉赏与汝。<a id="a-5D"></a>报言。<a id="a-5E"></a>先有一婆罗门。<a id="a-5F"></a>来乞之时何不与女。<a id="a-5G"></a>居士答言。<a id="a-5H"></a>彼为星宿不便。<a id="a-5I"></a>口云星宿稳便来取此女。<a id="a-5J"></a>时婆罗门言。<a id="a-5K"></a>我受此女。<a id="a-5L"></a>问曰何不看星宿相宜即受。<a id="a-5M"></a>时婆罗门便为颂即受此女。<a id="a-5N"></a>受得女已即便归还。<a id="a-5O"></a>先来乞者闻别有人来乞女去。<a id="a-5P"></a>即来诣彼婆罗门所告言。<a id="a-5Q"></a>此女先受得。<a id="a-5R"></a>因何将我女归来。<a id="a-5S"></a>答曰。<a id="a-5T"></a>汝为瞻星非是稳便。<a id="a-5U"></a>不取此女。<a id="a-5V"></a>我不看星宿稳便遂取此女。<a id="a-5W"></a>时彼婆罗门乃生怨恶嗔恚。<a id="a-5X"></a>从此即生怨害之心。<a id="a-5Y"></a>佛告诸苾刍。<a id="a-5Z"></a>尔时后来求乞得女婆罗门者。<a id="a-5a"></a>即是我身是也。<a id="a-5b"></a>其先来婆罗门看星宿稳便者。<a id="a-5c"></a>即是提婆达多是也。<a id="a-5d"></a>时佛世尊在王舍城竹林园中。<a id="a-5e"></a>时未生怨王有一大象。<a id="a-5f"></a>名曰护财。<a id="a-5g"></a>极大狞恶性操常醉每日损人。<a id="a-5h"></a>诸人皆怖不敢出门。<a id="a-5i"></a>时王舍城人悉来白王。<a id="a-5j"></a>其护财象极大狞恶。<a id="a-5k"></a>每日出屋往于坊市。<a id="a-5l"></a>四道街衢损害众人。<a id="a-5m"></a>王当处分看象之人。<a id="a-5n"></a>莫令每日出屋。<a id="a-5o"></a>须隔日出。<a id="a-5p"></a>若出之时。<a id="a-5q"></a>预击钟鼓令人藏避。<a id="a-5r"></a>王告言好。<a id="a-5s"></a>即敕大臣令唤看象人来。<a id="a-5t"></a>使人依命唤来。<a id="a-5u"></a>告言。<a id="a-5v"></a>王舍城中诸人众来白我。<a id="a-5w"></a>护财大象狞恶损害诸人。<a id="a-5x"></a>汝当隔日出。<a id="a-5y"></a>若出之时预击钟鼓告声象出时调象人等再拜大王已依敕即去。<a id="a-5z"></a>其王舍城中有一长者。<a id="a-60"></a>大有财物多有受用。<a id="a-61"></a>发心请佛及苾刍僧。<a id="a-62"></a>时提婆达多。<a id="a-63"></a>闻长者明日请佛并众设斋。<a id="a-64"></a>即持百千珍宝与调象人告言。<a id="a-65"></a>有长者明日请乔答摩沙门并声闻徒众。<a id="a-66"></a>汝可将护财恶象当面放之践踏乔答摩沙门。<a id="a-67"></a>答言。<a id="a-68"></a>圣者。<a id="a-69"></a>依命如是。<a id="a-6A"></a>又须令王知之我等依命。<a id="a-6B"></a>时提婆达多即诣未生怨王所白言。<a id="a-6C"></a>汝不能立我为佛。<a id="a-6D"></a>为汝杀父今得王位。<a id="a-6E"></a>我今杀却佛自立一切智。<a id="a-6F"></a>大王。<a id="a-6G"></a>可令护财象出。<a id="a-6H"></a>时未生怨王语提婆达多言。<a id="a-6I"></a>汝不闻诸佛世尊未调者能令调伏。<a id="a-6J"></a>说已得即去。<a id="a-6K"></a>语调象人曰。<a id="a-6L"></a>我已白王。<a id="a-6M"></a>汝可明日将象出。<a id="a-6N"></a>时调象人持铃击声告城中人。<a id="a-6O"></a>明日放护财象。<a id="a-6P"></a>汝等自当防护。<a id="a-6Q"></a>时彼长者闻此事已心生愁恼。<a id="a-6R"></a>自叹我是薄福之人。<a id="a-6S"></a>今请世尊及苾刍众过家设供。<a id="a-6T"></a>有此事起放恶象出。<a id="a-6U"></a>若为设斋。<a id="a-6V"></a>复作是念。<a id="a-6W"></a>我今须造饮食熟已将往佛所。<a id="a-6X"></a>其夜即办饮食。<a id="a-6Y"></a>明旦向世尊所白佛言。<a id="a-6Z"></a>王舍城中击铃告人。<a id="a-6a"></a>欲放护财恶象。<a id="a-6b"></a>各自防护。<a id="a-6c"></a>今者世尊莫入城来。<a id="a-6d"></a>所造饮食欲将就此。<a id="a-6e"></a>佛告长者。<a id="a-6f"></a>汝可作办。<a id="a-6g"></a>我今不怕护财恶象。<a id="a-6h"></a>我共声闻众同来入王舍城。<a id="a-6i"></a>长者闻已欢喜即去。<a id="a-6j"></a>至家办食铺设座已。<a id="a-6k"></a>遥望世尊。<a id="a-6l"></a>尔时如来即持衣钵共苾刍众入王舍城。<a id="a-6m"></a>时人即放护财象。<a id="a-6n"></a>时象见佛并诸徒众。<a id="a-6o"></a>即生嗔怒。<a id="a-6p"></a>速走往如来边。<a id="a-6q"></a>其提婆达多共未生怨王。<a id="a-6r"></a>上高楼头遥望恶象。<a id="a-6s"></a>欲践踏沙门乔答摩。<a id="a-6t"></a>提婆达多甚大喜悦。<a id="a-6u"></a>即说颂曰。</p>
  <p id="a6v">我见十力者　　被象力所踏</p>
  <p id="a6w">声闻释种子　　今日应消尽</p>
  <p id="a6x">尔时世尊以右手化作五师子。<a id="a-6y"></a>时象见师子已。<a id="a-6z"></a>当时忙怕失大便奔走而去。<a id="a-70"></a>世尊又放大火诸方炽热。<a id="a-71"></a>唯佛住所足下凉冷其护财恶象东西游走。<a id="a-72"></a>唯逢热火。<a id="a-73"></a>世尊住处清净凉冷。<a id="a-74"></a>当见恶象。<a id="a-75"></a>诸声闻等皆悉迸散远走。<a id="a-76"></a>唯阿难陀一人不离佛边。<a id="a-77"></a>其象醉醒羸弱来诣佛所。<a id="a-78"></a>世尊即以百宝庄严辋轮相无畏之手。<a id="a-79"></a>摩其象头行无畏施即说颂曰。</p>
  <p id="a7A">莫乐象身处　　象趣是恶趣</p>
  <p id="a7B">当莫损害他　　即得贤圣道</p>
  <p id="a7C">汝为前身业　　故生在恶趣</p>
  <p id="a7D">损害诸有情　　将是为欢乐</p>
  <p id="a7E">从此死已后　　当生在何处</p>
  <p id="a7F">复住在何边　　贤首汝善听</p>
  <p id="a7G">诸行是无常　　诸法是无我</p>
  <p id="a7H">寂静是涅槃　　于我心生信</p>
  <p id="a7I">尔时世尊。<a id="a-7J"></a>即往长者家敷座而坐。<a id="a-7K"></a>其护财象随佛后行。<a id="a-7L"></a>佛在长者家。<a id="a-7M"></a>其象门外立。<a id="a-7N"></a>为不见佛故。<a id="a-7O"></a>即欲推门屋倒。<a id="a-7P"></a>佛以神力变其宅舍化为水精。<a id="a-7Q"></a>内外相照令遥见佛世尊食竟说施颂已从坐而去。<a id="a-7R"></a>其象随佛后行。<a id="a-7S"></a>其国大臣具如上说。<a id="a-7T"></a>启白大王王闻此事转告提婆达多汝大损我。<a id="a-7U"></a>其象去已。<a id="a-7V"></a>邻境国王闻者必起怨敌。<a id="a-7W"></a>汝大不是时提婆达多被诃责已默然而住王敕诸臣言。<a id="a-7X"></a>若佛出后当即关闭城门。<a id="a-7Y"></a>莫令象出城外。<a id="a-7Z"></a>勿令随佛后去。<a id="a-7a"></a>大臣依敕。<a id="a-7b"></a>报守城门人。<a id="a-7c"></a>及语调象人。<a id="a-7d"></a>系捉取象莫令随佛后去。<a id="a-7e"></a>依命即欲捉象。<a id="a-7f"></a>其象见佛出城。<a id="a-7g"></a>面前不见世尊。<a id="a-7h"></a>其象以脚踏鼻气息不通闷绝而死。<a id="a-7i"></a>当生四天王众天。<a id="a-7j"></a>天法当生天者。<a id="a-7k"></a>有三种念起。<a id="a-7l"></a>从何处灭。<a id="a-7m"></a>生在何处。<a id="a-7n"></a>是何业报。<a id="a-7o"></a>当观自身。<a id="a-7p"></a>从象中死已。<a id="a-7q"></a>生在于此清净四天大王中。<a id="a-7r"></a>前生为于佛所发欢喜心。<a id="a-7s"></a>我今在此欢乐。<a id="a-7t"></a>不往如来所甚非道理。<a id="a-7u"></a>我先须共诸天围绕诣如来所。<a id="a-7v"></a>其象生天。<a id="a-7w"></a>有身百宝庄严。<a id="a-7x"></a>清净之身内外明彻。<a id="a-7y"></a>其夜即衣裓盛众妙花。<a id="a-7z"></a>往如来所竹林园中。<a id="a-80"></a>其光遍照胜昼日。<a id="a-81"></a>时以众宝花散佛身上。<a id="a-82"></a>即于前坐听佛说法。<a id="a-83"></a>世尊观察随所乐听而应说法。<a id="a-84"></a>其天闻已。<a id="a-85"></a>以慧金刚杵摧破二十种我见烦恼山。<a id="a-86"></a>即证预流果。<a id="a-87"></a>既证果已心大喜悦白佛言。<a id="a-88"></a>世尊。<a id="a-89"></a>无父无母能作此事。<a id="a-8A"></a>无王能作。<a id="a-8B"></a>无天能作。<a id="a-8C"></a>无亲无友亦无过去魂灵。<a id="a-8D"></a>无沙门婆罗门枯诸血海。<a id="a-8E"></a>唯佛能断我苦恼海。<a id="a-8F"></a>超烦恼山闭恶趣门。<a id="a-8G"></a>安置人天胜妙之处。<a id="a-8H"></a>即说颂曰。</p>
  <p id="a8I">因佛闭塞恶趣门　　三涂之中多损害</p>
  <p id="a8J">今蒙开阐人天路　　复证微妙涅槃城</p>
  <p id="a8K">因佛断除众恶业　　患翳之目得清净</p>
  <p id="a8L">能证寂灭圣贤道　　超过有流众苦处</p>
  <p id="a8M">一切人天所应供　　能除生老病死苦</p>
  <p id="a8N">于百千生不逢遇　　果报今时得见佛</p>
  <p id="a8O">我礼大师垂璎珞　　顶礼佛足心欢喜</p>
  <p id="a8P">右绕三匝欲还归　　腾身即往天宫上</p>
  <p id="a8Q">尔时彼天。<a id="a-8R"></a>如商人得利。<a id="a-8S"></a>如农夫得丰熟。<a id="a-8T"></a>如壮士斗敌得胜。<a id="a-8U"></a>如病人得差。<a id="a-8V"></a>所将诸天下供养已。<a id="a-8W"></a>还与相随归于天上。<a id="a-8X"></a>于时林中有诸苾刍。<a id="a-8Y"></a>于初夜念诵经行。<a id="a-8Z"></a>见大光明遍照林野。<a id="a-8a"></a>心生怪愕来诣佛所。<a id="a-8b"></a>而白佛言。<a id="a-8c"></a>世尊。<a id="a-8d"></a>于昨夜分是何因缘。<a id="a-8e"></a>释梵诸天下世尊所。<a id="a-8f"></a>佛告诸苾刍。<a id="a-8g"></a>此非释梵诸天来于我所。<a id="a-8h"></a>复次诸苾刍。<a id="a-8i"></a>汝曾见护财大象以不。<a id="a-8j"></a>如此狞恶奔逸欲来杀我。<a id="a-8k"></a>时苾刍等俱白佛言我等悉见。<a id="a-8l"></a>佛言。<a id="a-8m"></a>我已诲示。<a id="a-8n"></a>彼于我所生正信心起欢喜故。<a id="a-8o"></a>便即命终。<a id="a-8p"></a>得生四天王宫。<a id="a-8q"></a>其夜来诣我所。<a id="a-8r"></a>为彼说法得证见谛。<a id="a-8s"></a>却归本宫。<a id="a-8t"></a>诸苾刍等心生疑惑。<a id="a-8u"></a>唯佛能断。<a id="a-8v"></a>白佛言。<a id="a-8w"></a>世尊。<a id="a-8x"></a>彼护财象。<a id="a-8y"></a>作何罪业堕傍生趣。<a id="a-8z"></a>复作何业。<a id="a-90"></a>得生四天王宫及得见谛。<a id="a-91"></a>佛告诸苾刍。<a id="a-92"></a>彼护财象者。<a id="a-93"></a>先集业报今自担负。<a id="a-94"></a>如暴流水必当受之。<a id="a-95"></a>此护财自作自受。<a id="a-96"></a>非他人受。<a id="a-97"></a>复告诸苾刍。<a id="a-98"></a>所作之业无地水火风为彼受之。<a id="a-99"></a>亦非蕴处界善非善事。<a id="a-9A"></a>而说颂曰。</p>
  <p id="a9B">假令经百劫　　所作业不亡</p>
  <p id="a9C">因缘会遇时　　果报还自受</p>
  <p id="a9D">佛告诸苾刍。<a id="a-9E"></a>过去世时。<a id="a-9F"></a>于贤劫中人寿二万岁。<a id="a-9G"></a>有佛出世。<a id="a-9H"></a>名迦摄波。<a id="a-9I"></a>十号具足。<a id="a-9J"></a>住波罗痆斯仙人堕处施鹿林中。<a id="a-9K"></a>是时此象于彼法中出家。<a id="a-9L"></a>持戒不能坚固。<a id="a-9M"></a>复不贵重有所亏缺。<a id="a-9N"></a>常以四事供给众僧。<a id="a-9O"></a>成就善根。<a id="a-9P"></a>所生之处食饮充足。<a id="a-9Q"></a>见我正法心生欢喜。<a id="a-9R"></a>便即命终。<a id="a-9S"></a>得生四天王宫。<a id="a-9T"></a>复为在迦摄波佛时出家读诵四谛缘起蕴处等法。<a id="a-9U"></a>由彼三业修集善根今得生天。<a id="a-9V"></a>复得遇我证获真谛。<a id="a-9W"></a>如是苾刍。<a id="a-9X"></a>若修白业等。<a id="a-9Y"></a>如余广说。</p>
  <p id="a9Z">尔时诸苾刍等心生疑惑。<a id="a-9a"></a>佛能断疑。<a id="a-9b"></a>白佛言世尊。<a id="a-9c"></a>彼护财醉象当来害佛时。<a id="a-9d"></a>云何诸声闻众皆悉远走。<a id="a-9e"></a>唯阿难陀一人不离如来。<a id="a-9f"></a>佛言。<a id="a-9g"></a>汝等谛听。<a id="a-9h"></a>非但今时。<a id="a-9i"></a>于过往昔阿那婆达多河边。<a id="a-9j"></a>有一鹅王。<a id="a-9k"></a>名曰提头赖吒。<a id="a-9l"></a>有二子。<a id="a-9m"></a>一名满。<a id="a-9n"></a>二名满面。<a id="a-9o"></a>满者大儿。<a id="a-9p"></a>满面者小儿。<a id="a-9q"></a>其名满者。<a id="a-9r"></a>性行极刚狞恶。<a id="a-9s"></a>常行欺打。<a id="a-9t"></a>种种恼乱自余诸鹅。<a id="a-9u"></a>时诸鹅等每来咨白鹅王。<a id="a-9v"></a>汝子呫啄打我。<a id="a-9w"></a>鹅王便作是念。<a id="a-9x"></a>彼既粗恶狞性。<a id="a-9y"></a>若安立太子位。<a id="a-9z"></a>我死已后必损杀诸鹅。<a id="a-A0"></a>我今须作方便。<a id="a-A1"></a>即唤二子满及满面告言。<a id="a-A2"></a>汝等可能往诣诸池有鹅之处捡行。<a id="a-A3"></a>若先来者我即与王位。<a id="a-A4"></a>时鹅王子竞意。<a id="a-A5"></a>各将五百鹅众往于诸方。<a id="a-A6"></a>东西游行遍观池水。<a id="a-A7"></a>诸鹅渐行至波罗痆斯。<a id="a-A8"></a>于彼时中有一国王。<a id="a-A9"></a>名曰梵德。<a id="a-AA"></a>正住王位。<a id="a-AB"></a>其国人民炽盛安隐丰熟。<a id="a-AC"></a>去城不远有妙花池清流最胜。<a id="a-AD"></a>有诸杂色莲花。<a id="a-AE"></a>而覆其上。<a id="a-AF"></a>其池四边亦有千花果树。<a id="a-AG"></a>亦有杂类诸鸟翔集。<a id="a-AH"></a>时鹅王子名满者。<a id="a-AI"></a>共五百鹅众下来入彼池中。<a id="a-AJ"></a>心无怖畏游戏欢乐。<a id="a-AK"></a>其满面共五百鹅众在虚空中。<a id="a-AL"></a>时有一鹅报满面言。<a id="a-AM"></a>我等可下入此池中以不。<a id="a-AN"></a>答言。<a id="a-AO"></a>我且往无热池中绍王位已。<a id="a-AP"></a>然后可来于此游戏。<a id="a-AQ"></a>当即速疾往无热池中即绍王位。<a id="a-AR"></a>还来至波罗痆斯池中游戏。<a id="a-AS"></a>时池边诸人。<a id="a-AT"></a>见鹅端正无畏游戏。<a id="a-AU"></a>皆生怪愕。<a id="a-AV"></a>人所乐见鹅中之王。<a id="a-AW"></a>从何处来至此池中。<a id="a-AX"></a>身体庄严。<a id="a-AY"></a>其池诸鸟无有比者。<a id="a-AZ"></a>人皆爱之。<a id="a-Aa"></a>无畏而住在池游戏。<a id="a-Ab"></a>时波罗痆斯众人闻已俱来。<a id="a-Ac"></a>皆往池边观望看视而住。<a id="a-Ad"></a>其国臣佐白大王言。<a id="a-Ae"></a>不知从何方有妙色鹅王。<a id="a-Af"></a>共无量百千诸鹅围绕。<a id="a-Ag"></a>在彼池中。<a id="a-Ah"></a>身色端正。<a id="a-Ai"></a>胜自余诸鸟。<a id="a-Aj"></a>人爱不足无畏而住。<a id="a-Ak"></a>时王告诸大臣言。<a id="a-Al"></a>若当如此唤捕猎师来。<a id="a-Am"></a>大臣依敕。<a id="a-An"></a>即唤集来。<a id="a-Ao"></a>王言。<a id="a-Ap"></a>闻我池中有胜妙鹅王至。<a id="a-Aq"></a>人所乐见。<a id="a-Ar"></a>不知从何方来。<a id="a-As"></a>汝等可作方便四面围绕系缚将来。<a id="a-At"></a>莫令损彼身体肢节。<a id="a-Au"></a>将来见我。<a id="a-Av"></a>其捕猎人依命即去。<a id="a-Aw"></a>巧作方便缓缓系缚已。<a id="a-Ax"></a>时鹅王的知不得解脱。<a id="a-Ay"></a>告诸群鹅。<a id="a-Az"></a>汝等速往无热池中。<a id="a-B0"></a>五百群鹅皆悉走散。<a id="a-B1"></a>唯有一鹅涕泪而住。<a id="a-B2"></a>时采捕人见彼一鹅不被系缚在鹅王边啼泣而住。<a id="a-B3"></a>心生怪愕告言。<a id="a-B4"></a>我惧王敕系缚汝身。<a id="a-B5"></a>汝莫啼哭。<a id="a-B6"></a>我不杀汝。<a id="a-B7"></a>即将此鹅王往波罗痆斯王边。<a id="a-B8"></a>傍边一鹅虽不被缚。<a id="a-B9"></a>心相爱念亦随后去。<a id="a-BA"></a>将到王边。<a id="a-BB"></a>王告猎人。<a id="a-BC"></a>不系鹅何因而来。<a id="a-BD"></a>其采捕人白大王言。<a id="a-BE"></a>我不系缚彼自随来。<a id="a-BF"></a>王生怪愕语采捕人。<a id="a-BG"></a>随后来者。<a id="a-BH"></a>的知是夫妇相爱不离。<a id="a-BI"></a>汝解放此鹅王。<a id="a-BJ"></a>从彼同去。<a id="a-BK"></a>莫令有人损害。<a id="a-BL"></a>其采捕人白大王言。<a id="a-BM"></a>恐别有人损害于鹅王。<a id="a-BN"></a>敕群臣告诸百姓。<a id="a-BO"></a>勿令损害此鹅王也。<a id="a-BP"></a>时王即唤群臣。<a id="a-BQ"></a>卿今可于波罗痆斯城隍之处击鼓宣令作如是语。<a id="a-BR"></a>国中所有一切人众。<a id="a-BS"></a>从今已去但是众鸟不应伤损。<a id="a-BT"></a>臣即如敕普告令知。<a id="a-BU"></a>汝等苾刍。<a id="a-BV"></a>勿作异念。<a id="a-BW"></a>往时满面王者。<a id="a-BX"></a>即我身是。<a id="a-BY"></a>彼随鹅者。<a id="a-BZ"></a>即阿难陀是。<a id="a-Ba"></a>其次五百群鹅者。<a id="a-Bb"></a>即是今时五百苾刍是。<a id="a-Bc"></a>于彼鹅时皆悉走散。<a id="a-Bd"></a>唯有阿难陀不相舍离。<a id="a-Be"></a>今时亦复如是。<a id="a-Bf"></a>众皆走散。<a id="a-Bg"></a>是阿难陀不舍离我。</p>
  <p id="aBh">尔时世尊复告诸苾刍等。<a id="a-Bi"></a>重为汝说。<a id="a-Bj"></a>阿难陀不舍离我。<a id="a-Bk"></a>五百苾刍走散之事。<a id="a-Bl"></a>汝等谛听。<a id="a-Bm"></a>如过往昔。<a id="a-Bn"></a>于波罗痆斯有王。<a id="a-Bo"></a>名阿吒。<a id="a-Bp"></a>正住其位。<a id="a-Bq"></a>其国人民炽盛丰熟安乐。<a id="a-Br"></a>有五百臣佐为彼威德。<a id="a-Bs"></a>近境诸王皆来朝拜。<a id="a-Bt"></a>时有一人从南天来。<a id="a-Bu"></a>名曰杖瓶然此一人当敌千人。<a id="a-Bv"></a>到臣佐所。<a id="a-Bw"></a>大臣即将见王白大王言闻王威德。<a id="a-Bx"></a>此一人斗已敌千人。<a id="a-By"></a>王当摄受。<a id="a-Bz"></a>时王即赐受用财物。<a id="a-C0"></a>于后时中比境有王。<a id="a-C1"></a>军马渐多强盛勇健。<a id="a-C2"></a>即办象马车步四种兵士来逼。<a id="a-C3"></a>阿吒。<a id="a-C4"></a>共为斗战。<a id="a-C5"></a>其阿吒王亦以四事兵马出共斗战。<a id="a-C6"></a>其外境王被打阵破散走而去。<a id="a-C7"></a>各归本所还来聚集。<a id="a-C8"></a>密遣一人咨五百群臣。<a id="a-C9"></a>我更斗战。<a id="a-CA"></a>汝莫共我斗敌。<a id="a-CB"></a>若得位时多与汝等财宝。<a id="a-CC"></a>胜阿吒万倍。<a id="a-CD"></a>其五百群臣皆悉回意。<a id="a-CE"></a>共外境王情同密契。<a id="a-CF"></a>时王复以四事兵甲。<a id="a-CG"></a>更来斗战。<a id="a-CH"></a>阿吒亦以四种兵士共为斗敌。<a id="a-CI"></a>其五百大臣共外境王同情不战。<a id="a-CJ"></a>彼南天来者。<a id="a-CK"></a>共阿吒王心大苦恼。<a id="a-CL"></a>彼人即说颂曰。</p>
  <p id="aCM">一切友舍离　　多时好看侍</p>
  <p id="aCN">唯有瓶杖人　　不离大王所</p>
  <p id="aCO">彼勇健人杀彼五百大臣。<a id="a-CP"></a>尔时佛告诸苾刍。<a id="a-CQ"></a>勿作异念。<a id="a-CR"></a>时彼阿吒王者。<a id="a-CS"></a>即我身是也。<a id="a-CT"></a>彼敌千人勇健者。<a id="a-CU"></a>即阿难陀是。<a id="a-CV"></a>其五百群臣者。<a id="a-CW"></a>即此时五百苾刍是。<a id="a-CX"></a>其五百苾刍皆悉走散离我。<a id="a-CY"></a>唯阿难陀不舍离于我。<a id="a-CZ"></a>复告诸苾刍等。<a id="a-Ca"></a>汝等谛听。<a id="a-Cb"></a>阿难陀不舍离我之事。<a id="a-Cc"></a>如过往昔。<a id="a-Cd"></a>有一菩萨住不定聚。<a id="a-Ce"></a>在一方所山中。<a id="a-Cf"></a>受兽王师子身。<a id="a-Cg"></a>时有五百野犴。<a id="a-Ch"></a>每常随后求拾残食。<a id="a-Ci"></a>同住山中。<a id="a-Cj"></a>师子杀得虫兽。<a id="a-Ck"></a>上味血肉食已舍去。<a id="a-Cl"></a>余有残者。<a id="a-Cm"></a>野干取食多时在彼。<a id="a-Cn"></a>于后时中。<a id="a-Co"></a>彼师子王夜觅虫兽。<a id="a-Cp"></a>夜闇不觉堕在枯井。<a id="a-Cq"></a>其五百野犴中有一野犴。<a id="a-Cr"></a>见师子堕井。<a id="a-Cs"></a>不离井边思念方便。<a id="a-Ct"></a>作何计校。<a id="a-Cu"></a>救拔师子得出井中。<a id="a-Cv"></a>自余野犴见五百群鹿随后而行。<a id="a-Cw"></a>其彼一野犴。<a id="a-Cx"></a>傍井东西游行。<a id="a-Cy"></a>见一土堆。<a id="a-Cz"></a>以脚推土置于井中。<a id="a-D0"></a>土渐满井师子得出。<a id="a-D1"></a>尔时诸天于虚空中。<a id="a-D2"></a>即说颂曰。</p>
  <p id="aD3">皆须作亲友　　羸弱及强者</p>
  <p id="aD4">我见一野犴　　从井救师子</p>
  <p id="aD5">佛告诸苾刍等。<a id="a-D6"></a>时师子者。<a id="a-D7"></a>我身是也。<a id="a-D8"></a>其一野犴者。<a id="a-D9"></a>阿难陀是也。<a id="a-DA"></a>昔四百九十九野犴。<a id="a-DB"></a>即此四百九十九苾刍是也。<a id="a-DC"></a>其四百九十九苾刍弃舍于我。<a id="a-DD"></a>唯阿难陀不舍而住。<a id="a-DE"></a>佛告诸苾刍等。<a id="a-DF"></a>谛听。<a id="a-DG"></a>乃往昔时有一菩萨。<a id="a-DH"></a>在不定趣。<a id="a-DI"></a>时一方所与五百鹿为王。<a id="a-DJ"></a>有一猎师欲害群鹿。<a id="a-DK"></a>于河侧边。<a id="a-DL"></a>着弶栅网索计校捕猎。<a id="a-DM"></a>时诸鹿等心无畏惧游行至彼。<a id="a-DN"></a>然其鹿王于前而行。<a id="a-DO"></a>遂被系缚。<a id="a-DP"></a>既见被缚。<a id="a-DQ"></a>诸鹿并皆走散。<a id="a-DR"></a>有一母鹿。<a id="a-DS"></a>住于王边而不弃舍。<a id="a-DT"></a>于时鹿王欲断其索。<a id="a-DU"></a>而不能断。<a id="a-DV"></a>母鹿见其鹿王不能断索。<a id="a-DW"></a>便说伽他曰。</p>
  <p id="aDX">大威德鹿王　　宜速殷勤解</p>
  <p id="aDY">安置弶栅者　　猎师今欲来</p>
  <p id="aDZ">尔时鹿王。<a id="a-Da"></a>便以伽他。<a id="a-Db"></a>以颂答曰。</p>
  <p id="aDc">我今作何计　　无能断此索</p>
  <p id="aDd">弶索极坚牢　　缚脚令彻骨</p>
  <p id="aDe">尔时猎师。<a id="a-Df"></a>手执弓箭身着袈裟到此鹿所。<a id="a-Dg"></a>母鹿见猎师欲害鹿王。<a id="a-Dh"></a>于时鹿母即就鹿王。<a id="a-Di"></a>而说颂曰。</p>
  <p id="aDj">大威德鹿王　　宜速殷勤解</p>
  <p id="aDk">安置弶栅者　　猎师今欲来</p>
  <p id="aDl">尔时鹿王。<a id="a-Dm"></a>以颂报曰。</p>
  <p id="aDn">我今作何计　　无能断此索</p>
  <p id="aDo">弶索极坚牢　　缚脚令彻骨</p>
  <p id="aDp">尔时鹿母。<a id="a-Dq"></a>心怀虚怯即就猎师。<a id="a-Dr"></a>而说伽他曰。</p>
  <p id="aDs">汝是大猎师　　宜放弓箭却</p>
  <p id="aDt">将刀先杀我　　然后杀鹿王</p>
  <p id="aDu">尔时猎师闻是语已。<a id="a-Dv"></a>心大惊愕而问鹿母。<a id="a-Dw"></a>此鹿是汝何等眷属。<a id="a-Dx"></a>鹿母报曰。<a id="a-Dy"></a>是我夫主。<a id="a-Dz"></a>猎师闻是语已。<a id="a-E0"></a>便说伽他而报彼曰。</p>
  <p id="aE1">我今不害汝　　亦不杀鹿王</p>
  <p id="aE2">令汝重相爱　　夫妻还得合</p>
  <p id="aE3">尔时鹿母说伽他曰。</p>
  <p id="aE4">如我与夫同欢乐　　爱重夫主还相见</p>
  <p id="aE5">愿汝与诸眷属等　　恒常爱重同欢乐</p>
  <p id="aE6">尔时猎师。<a id="a-E7"></a>闻是说已心大惊怪。<a id="a-E8"></a>叹言希有。<a id="a-E9"></a>便解鹿王与母鹿同去。<a id="a-EA"></a>尔时佛告诸苾刍。<a id="a-EB"></a>汝意云何。<a id="a-EC"></a>其鹿王者。<a id="a-ED"></a>岂异人乎。<a id="a-EE"></a>即我身是。<a id="a-EF"></a>其母鹿者。<a id="a-EG"></a>阿难陀是。<a id="a-EH"></a>四百九十九鹿者。<a id="a-EI"></a>是四百九十九苾刍是。<a id="a-EJ"></a>其四百九十九苾刍弃我而去。<a id="a-EK"></a>唯阿难陀不舍而住。<a id="a-EL"></a>时诸苾刍咸皆有疑。<a id="a-EM"></a>唯有世尊能断疑惑。<a id="a-EN"></a>大德。</p>
  <p id="aEO">世尊。<a id="a-EP"></a>宜可观察提婆达多。<a id="a-EQ"></a>自为臭秽为利养故。<a id="a-ER"></a>损害其身。<a id="a-ES"></a>佛告诸苾刍。<a id="a-ET"></a>提婆达多。<a id="a-EU"></a>非但今世以贪秽恶利养故而害其身。<a id="a-EV"></a>汝等谛听。<a id="a-EW"></a>乃往古昔于一山中。<a id="a-EX"></a>有大花池。<a id="a-EY"></a>时有大象住在池边。<a id="a-EZ"></a>复池一边有野犴住。<a id="a-Ea"></a>身多秽臭。<a id="a-Eb"></a>是时其象从池饮水而出。<a id="a-Ec"></a>其野犴欲往池边饮水。<a id="a-Ed"></a>野犴告象曰。<a id="a-Ee"></a>仁可避路。<a id="a-Ef"></a>若不尔者可共斗敌。<a id="a-Eg"></a>象作是念。<a id="a-Eh"></a>此可愍物臭秽无上。<a id="a-Ei"></a>若以足践或鼻或牙害彼。<a id="a-Ej"></a>皆悉秽恶。<a id="a-Ek"></a>我今还已秽恶之物方可害彼。<a id="a-El"></a>而说颂曰。</p>
  <p id="aEm">亦不足蹋汝　　复不鼻及牙</p>
  <p id="aEn">我用秽物杀　　当以秽杀秽</p>
  <p id="aEo">时象复作是念。<a id="a-Ep"></a>我向一边行。<a id="a-Eq"></a>彼应必随我。<a id="a-Er"></a>后即向一边速去。<a id="a-Es"></a>其野犴便作是念。<a id="a-Et"></a>我以口辞彼惧退走。<a id="a-Eu"></a>即随后趁象。<a id="a-Ev"></a>其象见近。<a id="a-Ew"></a>即以极努放粪打其野犴。<a id="a-Ex"></a>便即命终。<a id="a-Ey"></a>佛告诸苾刍等。<a id="a-Ez"></a>勿作异念。<a id="a-F0"></a>尔时彼野犴者。<a id="a-F1"></a>即提婆达多是。<a id="a-F2"></a>当以秽物损害。<a id="a-F3"></a>今时亦秽恶利养故损害。<a id="a-F4"></a>时苾刍心皆疑惑。<a id="a-F5"></a>唯佛能断。<a id="a-F6"></a>来白佛言。<a id="a-F7"></a>若能依佛教者。<a id="a-F8"></a>皆度生死苦难。<a id="a-F9"></a>若依提婆达多教者。<a id="a-FA"></a>堕在苦中。</p>
 </body>
</html>