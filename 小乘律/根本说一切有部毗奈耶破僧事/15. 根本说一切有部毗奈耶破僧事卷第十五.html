<!doctype html>
<html id="z3IBV72qS" data-ver="1078">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶破僧事卷第十五</h1>
  <p id="a2">佛告诸苾刍。<a id="a-3"></a>提婆达多。<a id="a-4"></a>非为今时无恩无报。<a id="a-5"></a>从昔已来亦无恩无报。<a id="a-6"></a>汝等善听。<a id="a-7"></a>我当为说。<a id="a-8"></a>摄颂曰。</p>
  <p id="a9">佛告诸苾刍。<a id="a-A"></a>乃往古昔。<a id="a-B"></a>此婆罗痆斯城有一大村。<a id="a-C"></a>去村不远有一大林。<a id="a-D"></a>花果茂盛流泉浴池。<a id="a-E"></a>有一仙人名憍尸迦。<a id="a-F"></a>在彼林中。<a id="a-G"></a>每食堕落之果。<a id="a-H"></a>衣服树皮心大慈悲。<a id="a-I"></a>种种禽兽皆咸依附。<a id="a-J"></a>有一母象在彼林中。<a id="a-K"></a>当产之时闻师子吼。<a id="a-L"></a>心大惊怖失大小便。<a id="a-M"></a>弃子而走。<a id="a-N"></a>出于林中。<a id="a-O"></a>时仙采果。<a id="a-P"></a>见小象子知其失母。<a id="a-Q"></a>仙起慈心愍彼象子。<a id="a-R"></a>寻觅其母。<a id="a-S"></a>求不能得。<a id="a-T"></a>遂收象子至自住处。<a id="a-U"></a>而鞠养之如子无异。<a id="a-V"></a>既渐长大。<a id="a-W"></a>便坏仙处花果树木。<a id="a-X"></a>仙既见已遂即嗔责。<a id="a-Y"></a>象知仙嗔更不损林。<a id="a-Z"></a>象又渐大心极猛盛。<a id="a-a"></a>后复损林。<a id="a-b"></a>仙又诃责。<a id="a-c"></a>象无怖惧。<a id="a-d"></a>仙加苦嗔。<a id="a-e"></a>象起害心欲践仙人。<a id="a-f"></a>仙走入室。<a id="a-g"></a>象以鼻牙损仙。<a id="a-h"></a>半屋。<a id="a-i"></a>便即自走。<a id="a-j"></a>时树林神即说颂曰。</p>
  <p id="ak">佛告诸苾刍。<a id="a-l"></a>往昔仙人者。<a id="a-m"></a>今我身是。<a id="a-n"></a>往昔象者。<a id="a-o"></a>今提婆达多是。<a id="a-p"></a>往昔无恩。<a id="a-q"></a>今亦如是无有善报。<a id="a-r"></a>汝等当知。</p>
  <p id="as">佛告诸苾刍。<a id="a-t"></a>提婆达多。<a id="a-u"></a>复有无恩无报之行。<a id="a-v"></a>汝等谛听。<a id="a-w"></a>往昔此波罗痆斯时有国王。<a id="a-x"></a>名大帝释军。<a id="a-y"></a>国土丰饶人皆快乐。<a id="a-z"></a>王有夫人。<a id="a-10"></a>号为月光。<a id="a-11"></a>但所作梦皆有真实。<a id="a-12"></a>于彼国内有一菩萨。<a id="a-13"></a>而作鹿王。<a id="a-14"></a>其形金色殊胜端正。<a id="a-15"></a>人所见者无有厌足。<a id="a-16"></a>自知端正心常怖畏。<a id="a-17"></a>恒怕猎师常藏其身。<a id="a-18"></a>时诸禽兽互相解语。<a id="a-19"></a>时有一乌。<a id="a-1A"></a>诣鹿王所心生爱念。<a id="a-1B"></a>作如是语。<a id="a-1C"></a>阿舅。<a id="a-1D"></a>云何惊怖食草。<a id="a-1E"></a>金色鹿王便即报曰。<a id="a-1F"></a>我为端正。<a id="a-1G"></a>一切猎师若见我者。<a id="a-1H"></a>恐相杀害。<a id="a-1I"></a>为此食草心常惊怖。<a id="a-1J"></a>乌寻报曰。<a id="a-1K"></a>我于夜中亦怕鸺鹠。<a id="a-1L"></a>我等与舅。<a id="a-1M"></a>从今已去更相守护。<a id="a-1N"></a>若于白日。<a id="a-1O"></a>我处高树监察好恶。<a id="a-1P"></a>有事报王。<a id="a-1Q"></a>若至夜中。<a id="a-1R"></a>王当观视有事报我。<a id="a-1S"></a>于彼国中。<a id="a-1T"></a>有一大河在于林侧。<a id="a-1U"></a>时有二人先有怨仇。<a id="a-1V"></a>忽然相逢。<a id="a-1W"></a>一人力胜。<a id="a-1X"></a>遂缚怨人掷于河中。<a id="a-1Y"></a>其水流急彼人漂溺。<a id="a-1Z"></a>便作是言。<a id="a-1a"></a>谁能救得我者。<a id="a-1b"></a>我与作奴。<a id="a-1c"></a>时彼鹿王。<a id="a-1d"></a>与五百眷属。<a id="a-1e"></a>至河饮水。<a id="a-1f"></a>闻此声已起慈悲心。<a id="a-1g"></a>便入水中欲救溺人。<a id="a-1h"></a>是时老乌来诣王所。<a id="a-1i"></a>便即告言。<a id="a-1j"></a>此黑头虫。<a id="a-1k"></a>都无恩义。<a id="a-1l"></a>勿须救拔。<a id="a-1m"></a>若得离难必害鹿王。<a id="a-1n"></a>时彼鹿王为慈悲故。<a id="a-1o"></a>不取乌言。<a id="a-1p"></a>往溺人所背负而出。<a id="a-1q"></a>既到岸上。<a id="a-1r"></a>以口解绳待苏息已。<a id="a-1s"></a>便即报言。<a id="a-1t"></a>子须当知。<a id="a-1u"></a>此是归路。<a id="a-1v"></a>汝当好去。<a id="a-1w"></a>时彼溺人胡跪合掌报鹿王言。<a id="a-1x"></a>我于王边更得此命。<a id="a-1y"></a>愿常供侍为奴。<a id="a-1z"></a>以报王恩。<a id="a-20"></a>时彼鹿王即说颂曰。</p>
  <p id="a21">不用汝为奴　　亦不须承事</p>
  <p id="a22">但莫说见我　　恐彼取我皮</p>
  <p id="a23">我今于汝更求一事。<a id="a-24"></a>汝随我愿勿言见我。<a id="a-25"></a>即是报恩。<a id="a-26"></a>何以故。<a id="a-27"></a>我身端严色相具足。<a id="a-28"></a>恐彼人知杀我取皮。<a id="a-29"></a>是故莫说见我在此。<a id="a-2A"></a>彼人答言。<a id="a-2B"></a>敬从王愿。<a id="a-2C"></a>我定不说。<a id="a-2D"></a>即起合掌右绕三匝作礼而去。</p>
  <p id="a2E">尔时月光夫人。<a id="a-2F"></a>受五欲乐疲极而睡。<a id="a-2G"></a>于后夜中梦见鹿王。<a id="a-2H"></a>身皮金色微妙端严。<a id="a-2I"></a>坐师子座。<a id="a-2J"></a>为诸国王及诸人众说甚深法。<a id="a-2K"></a>梦中思惟。<a id="a-2L"></a>我作此梦定是真实。<a id="a-2M"></a>欢喜而寤。<a id="a-2N"></a>即向于王说梦所见。<a id="a-2O"></a>王既闻已信其所梦。<a id="a-2P"></a>心生惊怪。<a id="a-2Q"></a>何得有鹿处师子座为众说法。<a id="a-2R"></a>时月光夫人。<a id="a-2S"></a>为王陈说悦意之语。<a id="a-2T"></a>王大欢喜。<a id="a-2U"></a>即便殷勤请王。<a id="a-2V"></a>为觅金色之鹿。<a id="a-2W"></a>王敕群臣。<a id="a-2X"></a>国内猎师总召令集。<a id="a-2Y"></a>诸臣奉命。<a id="a-2Z"></a>召诸猎师将诣王所。<a id="a-2a"></a>王问猎师。<a id="a-2b"></a>我闻国内有金色鹿。<a id="a-2c"></a>汝等见不。<a id="a-2d"></a>若有见者。<a id="a-2e"></a>以软绳系勿令伤损。<a id="a-2f"></a>将来见我。<a id="a-2g"></a>时诸猎师白大王言。<a id="a-2h"></a>我猎多年。<a id="a-2i"></a>不见此鹿亦不曾闻。<a id="a-2j"></a>大王。<a id="a-2k"></a>既闻鹿在何处。<a id="a-2l"></a>请为王捉。<a id="a-2m"></a>王敕诸臣。<a id="a-2n"></a>击鼓宣令。<a id="a-2o"></a>访有见者来报我知。<a id="a-2p"></a>我即当赏五百聚落。<a id="a-2q"></a>诸臣受教。<a id="a-2r"></a>击鼓集众宣王赏募。<a id="a-2s"></a>时彼溺人闻王重募。<a id="a-2t"></a>即便作念。<a id="a-2u"></a>我今贫困。<a id="a-2v"></a>为欲贪求王之重赏。<a id="a-2w"></a>为当报恩。<a id="a-2x"></a>不说其鹿。<a id="a-2y"></a>佛告诸苾刍。<a id="a-2z"></a>世间常法。<a id="a-30"></a>一切有情五欲所系。<a id="a-31"></a>无恶不作。<a id="a-32"></a>时彼溺人心贪五欲。<a id="a-33"></a>即思往时被怨执缚。<a id="a-34"></a>复作是念。<a id="a-35"></a>我今背恩欲报彼怨。<a id="a-36"></a>不惧未来如前苦事。<a id="a-37"></a>应报其怨。<a id="a-38"></a>作是念已诣王宫门。<a id="a-39"></a>见种种庄严依王正法。<a id="a-3A"></a>使守门者白大王知。<a id="a-3B"></a>王既闻已即唤令入。<a id="a-3C"></a>其人报王。<a id="a-3D"></a>于山林中具诸花果。<a id="a-3E"></a>有一鹿王。<a id="a-3F"></a>身皮金色千鹿围绕。<a id="a-3G"></a>至极端正。<a id="a-3H"></a>我知其处令王得见。<a id="a-3I"></a>王闻语已心大欢喜。<a id="a-3J"></a>召诸群臣将其兵众。<a id="a-3K"></a>外国朝者见王严驾。<a id="a-3L"></a>亦皆随从。<a id="a-3M"></a>其人引前往鹿王所。<a id="a-3N"></a>布兵围绕。<a id="a-3O"></a>时彼鹿王亲友之乌。<a id="a-3P"></a>恒在高树。<a id="a-3Q"></a>遥见兵众来渐近林中。<a id="a-3R"></a>乌即下树报鹿王言。<a id="a-3S"></a>前被溺人是背恩者。<a id="a-3T"></a>王不须救。<a id="a-3U"></a>不用我言。<a id="a-3V"></a>鹿王问言。<a id="a-3W"></a>有何所以。<a id="a-3X"></a>乌答鹿王。<a id="a-3Y"></a>前者溺人将诸兵众。<a id="a-3Z"></a>来猎鹿王。<a id="a-3a"></a>时彼千鹿闻兵众声。<a id="a-3b"></a>惊怖走散。<a id="a-3c"></a>是时鹿王即作是念。<a id="a-3d"></a>我今若走。<a id="a-3e"></a>彼诸兵众寻觅于我。<a id="a-3f"></a>亦杀千鹿。<a id="a-3g"></a>我宁守死活彼千鹿。<a id="a-3h"></a>作是念已。<a id="a-3i"></a>尔时鹿王诣国王所。<a id="a-3j"></a>往时溺人遥见鹿王。<a id="a-3k"></a>即举两手指示王言。<a id="a-3l"></a>金色鹿王彼来者是。</p>
  <p id="a3m">佛告诸苾刍。<a id="a-3n"></a>众生若造极恶业者。<a id="a-3o"></a>不待来生今即见受。<a id="a-3p"></a>被溺之人。<a id="a-3q"></a>由不知恩造恶业故。<a id="a-3r"></a>手指鹿讫手即堕地。<a id="a-3s"></a>王见是事怪而问言。<a id="a-3t"></a>何忽如是两手堕落。<a id="a-3u"></a>时彼溺人苦痛悲泣。<a id="a-3v"></a>即便向王以颂答曰。</p>
  <p id="a3w">穿墙盗物者　　此不名为贼</p>
  <p id="a3x">有恩而不报　　是名为大贼</p>
  <p id="a3y">王闻此语即问彼人。<a id="a-3z"></a>此颂何义。<a id="a-40"></a>我今不解。<a id="a-41"></a>时彼溺人即便为王具说前事。<a id="a-42"></a>王闻是已。<a id="a-43"></a>为不知恩溺人。<a id="a-44"></a>说颂报曰。</p>
  <p id="a45">无恩溺人　　何故汝身　　不陷入地</p>
  <p id="a46">何故汝舌　　不破百分　　何故金刚</p>
  <p id="a47">执持刀杖　　不杀害汝　　一切鬼神</p>
  <p id="a48">何不打汝　　汝极背恩　　何故少报</p>
  <p id="a49">王知彼鹿是大菩萨有大威德。<a id="a-4A"></a>告诸臣言。<a id="a-4B"></a>应与鹿王设大供养。<a id="a-4C"></a>卿等速回扫洒道路。<a id="a-4D"></a>悬缯幡盖烧众名香。<a id="a-4E"></a>我与鹿王俱来入城。<a id="a-4F"></a>诸臣闻敕具依王教。<a id="a-4G"></a>是时国王。<a id="a-4H"></a>令金色鹿在前而行。<a id="a-4I"></a>国王大臣随鹿王后。<a id="a-4J"></a>入婆罗痆斯城。<a id="a-4K"></a>于宫门前置师子座。<a id="a-4L"></a>种种庄严请鹿王坐。<a id="a-4M"></a>王及月光夫人。<a id="a-4N"></a>后宫婇女王子人民。<a id="a-4O"></a>围绕而坐。<a id="a-4P"></a>是时鹿王方说妙法。<a id="a-4Q"></a>王及夫人一切大众。<a id="a-4R"></a>既闻法已。<a id="a-4S"></a>即请鹿王为受五戒。<a id="a-4T"></a>一切有情愿归菩提。<a id="a-4U"></a>王见是已心大欢喜。<a id="a-4V"></a>向鹿王言。<a id="a-4W"></a>王所游处山林旷野。<a id="a-4X"></a>悉施鹿王。<a id="a-4Y"></a>我从今后永断杀生。<a id="a-4Z"></a>亦令国人不得游猎。<a id="a-4a"></a>愿诸有情。<a id="a-4b"></a>于诸住处心无怖畏。</p>
  <p id="a4c">佛告诸苾刍。<a id="a-4d"></a>尔时鹿王者。<a id="a-4e"></a>今我身是。<a id="a-4f"></a>时无恩溺人。<a id="a-4g"></a>今提婆达多是。<a id="a-4h"></a>过去无恩今亦如是。<a id="a-4i"></a>佛告诸苾刍。<a id="a-4j"></a>提婆达多。<a id="a-4k"></a>复有无恩无报之行。<a id="a-4l"></a>汝等谛听。<a id="a-4m"></a>往昔婆罗痆斯边界聚落。<a id="a-4n"></a>于中有一作花鬘人其聚落傍有一河水。<a id="a-4o"></a>作花鬘人每常渡水取花来去。<a id="a-4p"></a>后于一时欲渡河水。<a id="a-4q"></a>于此河中。<a id="a-4r"></a>非时得一庵没罗果。<a id="a-4s"></a>持诣王城与守门者。<a id="a-4t"></a>守门者得转饷通事。<a id="a-4u"></a>通事人得便奉进王。<a id="a-4v"></a>王得其果复与王妃。<a id="a-4w"></a>妃得其果即便食之。<a id="a-4x"></a>以果香美复从王索。<a id="a-4y"></a>王复问彼通事之人。<a id="a-4z"></a>何处得果。<a id="a-50"></a>通事人答。<a id="a-51"></a>我于守门人边得之。<a id="a-52"></a>王即遣唤守门人问。<a id="a-53"></a>果汝从何得。<a id="a-54"></a>守门人云。<a id="a-55"></a>我于花鬘人边而得此果。<a id="a-56"></a>王复遣唤作花鬘人问言。<a id="a-57"></a>何处得果。<a id="a-58"></a>花鬘人答。<a id="a-59"></a>于河中得。<a id="a-5A"></a>王语作花鬘人。<a id="a-5B"></a>汝往河所更觅此果。<a id="a-5C"></a>其花鬘人既得敕已。<a id="a-5D"></a>自赍粮食复往河所。<a id="a-5E"></a>寻水而觅行至一山。<a id="a-5F"></a>于高崖上遥见果树。<a id="a-5G"></a>其岩崄绝。<a id="a-5H"></a>一切猕猴皆不能上。<a id="a-5I"></a>何况于人。<a id="a-5J"></a>其作鬘人多日寻觅。<a id="a-5K"></a>无有上处。<a id="a-5L"></a>粮食复尽。<a id="a-5M"></a>其人心念。<a id="a-5N"></a>我得王教令觅其果。<a id="a-5O"></a>今既不获如何得归。<a id="a-5P"></a>作是念已不顾身命。<a id="a-5Q"></a>手攀崄崖渐渐而上。<a id="a-5R"></a>未到果所遂便坠落。<a id="a-5S"></a>下有深涧堕在其中。<a id="a-5T"></a>时有菩萨。<a id="a-5U"></a>作猕猴王游行山谷。<a id="a-5V"></a>见花鬘人。<a id="a-5W"></a>堕在深坑受诸饥苦。<a id="a-5X"></a>菩萨发心救诸含识。<a id="a-5Y"></a>善巧方便。<a id="a-5Z"></a>时猕猴王遂设其计。<a id="a-5a"></a>取一大石轻重如人。<a id="a-5b"></a>即便背负调习运转。<a id="a-5c"></a>知得出坑。<a id="a-5d"></a>遂负鬘人渐渐而出。<a id="a-5e"></a>由此疲极身体乏困。<a id="a-5f"></a>当于彼时。<a id="a-5g"></a>一切禽兽悉解人语。<a id="a-5h"></a>时猕猴王问花鬘人。<a id="a-5i"></a>汝因何事落在深坑。<a id="a-5j"></a>时花鬘人广如上说。<a id="a-5k"></a>是时菩萨便作是念。<a id="a-5l"></a>此采果人不得其果。<a id="a-5m"></a>必当受罪。<a id="a-5n"></a>我今应可与取庵没罗果。<a id="a-5o"></a>菩萨虽困。<a id="a-5p"></a>遂升高岩摘取其果。<a id="a-5q"></a>掷与鬘人。<a id="a-5r"></a>彼人得已便自食足。<a id="a-5s"></a>余残果子衣裓盛之。<a id="a-5t"></a>猕猴下树报花鬘人言。<a id="a-5u"></a>我今疲乏欲少时睡。<a id="a-5v"></a>汝可警觉守护于我。<a id="a-5w"></a>花鬘答言。<a id="a-5x"></a>好我警觉。<a id="a-5y"></a>猕猴便睡。<a id="a-5z"></a>时花鬘人而作是念。<a id="a-60"></a>我路粮尽。<a id="a-61"></a>若食果子以何奉王。<a id="a-62"></a>应杀猕猴曝作干脯将充路粮。<a id="a-63"></a>方可得达。<a id="a-64"></a>时彼恶人不知恩故。<a id="a-65"></a>遂起恶念。<a id="a-66"></a>擎取大石打猕猴头。<a id="a-67"></a>骨髓俱破遂致命终。</p>
  <p id="a68">尔时空中有一天神。<a id="a-69"></a>见此事已。<a id="a-6A"></a>即说颂曰。</p>
  <p id="a6B">承事恭敬　　犹如善友　　有如是人</p>
  <p id="a6C">不知恩报</p>
  <p id="a6D">佛告诸苾刍。<a id="a-6E"></a>汝等当知。<a id="a-6F"></a>往昔猕猴王者。<a id="a-6G"></a>即我身是。<a id="a-6H"></a>其花鬘恶人者。<a id="a-6I"></a>今提婆达多是。<a id="a-6J"></a>非但过去不知报恩。<a id="a-6K"></a>今亦如是。<a id="a-6L"></a>苾刍当知。</p>
  <p id="a6M">佛告诸苾刍。<a id="a-6N"></a>提婆达多。<a id="a-6O"></a>复有无恩无报之行。<a id="a-6P"></a>汝等谛听。<a id="a-6Q"></a>往昔之时有一山林。<a id="a-6R"></a>种种花果。<a id="a-6S"></a>时有一鸟。<a id="a-6T"></a>名曰啄木。<a id="a-6U"></a>其林一边有师子王。<a id="a-6V"></a>寻常杀鹿而食。<a id="a-6W"></a>后杀一鹿遂便食啖。<a id="a-6X"></a>骨横咽中不能得出。<a id="a-6Y"></a>痛苦多时不能得食。<a id="a-6Z"></a>羸劣饥瘦。<a id="a-6a"></a>彼鸟游戏见师子王。<a id="a-6b"></a>即便问曰。<a id="a-6c"></a>阿舅。<a id="a-6d"></a>何故羸瘦如此。<a id="a-6e"></a>师子答曰。<a id="a-6f"></a>我有痛苦。<a id="a-6g"></a>时鸟问言。<a id="a-6h"></a>何故痛苦。<a id="a-6i"></a>其师子王广如上说。<a id="a-6j"></a>鸟复报曰。<a id="a-6k"></a>我为治苦。<a id="a-6l"></a>汝是诸兽中王。<a id="a-6m"></a>能报恩不。<a id="a-6n"></a>每日之中常与我食。<a id="a-6o"></a>师子王报曰。<a id="a-6p"></a>依汝所须常能供给。<a id="a-6q"></a>鸟便思念。<a id="a-6r"></a>我作方计除却其骨。<a id="a-6s"></a>待去却后然始令知待师子睡方可除骨。<a id="a-6t"></a>既作念已。<a id="a-6u"></a>暂游于树求觅其食。<a id="a-6v"></a>时师子王。<a id="a-6w"></a>遇凉风吹。<a id="a-6x"></a>遂便美睡。<a id="a-6y"></a>鸟见睡已。<a id="a-6z"></a>以木着口审细更看。<a id="a-70"></a>遂入口中衔骨而出。<a id="a-71"></a>在于树上待师子王睡眠觉。<a id="a-72"></a>后将骨示之。<a id="a-73"></a>时师子王须臾睡寤。<a id="a-74"></a>遂觉喉中骨去无痛。<a id="a-75"></a>蹲踞嚬呻。<a id="a-76"></a>鸟见欢喜。<a id="a-77"></a>从树飞下以骨示之。<a id="a-78"></a>报师子云。<a id="a-79"></a>阿舅。<a id="a-7A"></a>苦痛皆由此骨。<a id="a-7B"></a>师子欢庆报彼鸟云。<a id="a-7C"></a>外甥。<a id="a-7D"></a>我久苦痛今得除差。<a id="a-7E"></a>我欲一生供养承事。<a id="a-7F"></a>唯愿外甥。<a id="a-7G"></a>日日来此。<a id="a-7H"></a>鸟闻此语欢喜而去。<a id="a-7I"></a>后师子王正食鹿时。<a id="a-7J"></a>其啄木鸟被鹰所逐。<a id="a-7K"></a>惊怖饥急飞投师子。<a id="a-7L"></a>说被鹰逐饥急怖事。<a id="a-7M"></a>愿舅。<a id="a-7N"></a>赐我一餐之食。<a id="a-7O"></a>时师子王。<a id="a-7P"></a>以颂答曰。</p>
  <p id="a7Q">我当行杀害　　恶性亦恶行</p>
  <p id="a7R">我牙齿锋利　　入我口得出</p>
  <p id="a7S">应当自忻庆　　今复更何索</p>
  <p id="a7T">鸟闻此说亦以颂答。</p>
  <p id="a7U">物堕海中失　　梦得寤时失</p>
  <p id="a7V">承事恶人失　　救济无恩人</p>
  <p id="a7W">此更为大失　　我从汝何索</p>
  <p id="a7X">鸟说颂已即便飞去。<a id="a-7Y"></a>佛告诸苾刍。<a id="a-7Z"></a>往时啄木鸟王者。<a id="a-7a"></a>即我身是。<a id="a-7b"></a>彼无恩师子王者。<a id="a-7c"></a>今提婆达多是。<a id="a-7d"></a>先不知恩亦不知报。<a id="a-7e"></a>今亦如是。<a id="a-7f"></a>汝等当知。</p>
  <p id="a7g">世尊复告诸苾刍曰。<a id="a-7h"></a>提婆达多。<a id="a-7i"></a>复有无恩无报之行。<a id="a-7j"></a>汝等谛听。<a id="a-7k"></a>往昔婆罗痆斯城有一贫人。<a id="a-7l"></a>常取柴樵卖以活命。<a id="a-7m"></a>其人复于一时。<a id="a-7n"></a>执持绳斧往趣林边。<a id="a-7o"></a>将欲伐柴。<a id="a-7p"></a>即逢非时大暴风雨。<a id="a-7q"></a>七日不息。<a id="a-7r"></a>为避风雨渐次经历。<a id="a-7s"></a>遂至山边见一石窟。<a id="a-7t"></a>即欲入中将至窟门。<a id="a-7u"></a>见熊在内惊怖却走。<a id="a-7v"></a>熊见惊走便呼彼云。<a id="a-7w"></a>善男子来。<a id="a-7x"></a>汝勿怖我其人虽复闻彼熊呼。<a id="a-7y"></a>犹怀恐怖。<a id="a-7z"></a>踌躇而立不前不却。<a id="a-80"></a>熊见彼住即抱入窟。<a id="a-81"></a>不令惊惧。<a id="a-82"></a>与诸美果堪食树根。<a id="a-83"></a>养经七日至第八日。<a id="a-84"></a>熊自出外看其风雨。<a id="a-85"></a>见风雨歇。<a id="a-86"></a>即与美果发遣令去。<a id="a-87"></a>其人长跪合掌白言。<a id="a-88"></a>我蒙供养身命得活。<a id="a-89"></a>我从今后何以报恩。<a id="a-8A"></a>熊即报曰。<a id="a-8B"></a>汝但勿向外人道说。<a id="a-8C"></a>我在此住者。<a id="a-8D"></a>即为报恩。<a id="a-8E"></a>其人即便绕熊行道经一匝已。<a id="a-8F"></a>报其熊曰。<a id="a-8G"></a>我终不敢报余人知。<a id="a-8H"></a>说此语已便即而去。<a id="a-8I"></a>其人行至婆罗痆斯城门。<a id="a-8J"></a>见一猎师欲行游猎。<a id="a-8K"></a>先共相识。<a id="a-8L"></a>猎师问曰。<a id="a-8M"></a>汝多日不还家中。<a id="a-8N"></a>妇儿眷属悉皆忧恼言。<a id="a-8O"></a>为被风雨漂。<a id="a-8P"></a>及虎狼食。<a id="a-8Q"></a>将作汝死。<a id="a-8R"></a>已度大雨禽兽多死。<a id="a-8S"></a>汝今云何得活。<a id="a-8T"></a>时采薪人说熊收养广如上说。<a id="a-8U"></a>猎师问曰。<a id="a-8V"></a>彼熊今在何山何窟。<a id="a-8W"></a>愿汝视我。<a id="a-8X"></a>时采柴人报猎师曰。<a id="a-8Y"></a>我今纵死亦不能却入山林。<a id="a-8Z"></a>猎师报曰。<a id="a-8a"></a>多以巧言种种劝化。<a id="a-8b"></a>我若杀得。<a id="a-8c"></a>与汝多分。<a id="a-8d"></a>我取一分。<a id="a-8e"></a>其人即起贪心。<a id="a-8f"></a>遂便却回。<a id="a-8g"></a>视彼熊处行至窟边。<a id="a-8h"></a>遥指熊视。<a id="a-8i"></a>是时猎师于其窟门。<a id="a-8j"></a>多积柴薪以火。<a id="a-8k"></a>熏之。<a id="a-8l"></a>时熊被烟火逼困苦欲死即说颂曰。</p>
  <p id="a8m">我此山中住　　不害于一人</p>
  <p id="a8n">食果及树根　　常起慈悲念</p>
  <p id="a8o">我今命欲尽　　当复作何计</p>
  <p id="a8p">自念过去业　　善恶今得报</p>
  <p id="a8q">时熊说此颂已即便命终。<a id="a-8r"></a>时彼猎师知熊死已。<a id="a-8s"></a>即入窟中取熊剥皮分作三分。<a id="a-8t"></a>语彼樵人。<a id="a-8u"></a>汝取肉二分。<a id="a-8v"></a>我取一分。<a id="a-8w"></a>时采樵人以手取肉。<a id="a-8x"></a>当取肉时两手俱落。<a id="a-8y"></a>猎师见以唱言。<a id="a-8z"></a>奇哉奇哉。<a id="a-90"></a>猎师已肉亦不将行。<a id="a-91"></a>便却入城。<a id="a-92"></a>以希奇事闻奏于王。<a id="a-93"></a>说向国人。<a id="a-94"></a>王既闻已亲自往看。<a id="a-95"></a>收取熊皮往诣寺中。<a id="a-96"></a>打钟集众。<a id="a-97"></a>遂将熊皮安僧众前。<a id="a-98"></a>王礼僧已。<a id="a-99"></a>为诸僧众说如上事。<a id="a-9A"></a>寺中上坐证阿罗汉果。<a id="a-9B"></a>以颂报国王曰。</p>
  <p id="a9C">大王今当知　　此非实熊身</p>
  <p id="a9D">是胜上菩萨　　当获无上果</p>
  <p id="a9E">应三世供养　　大王须起塔</p>
  <p id="a9F">时王闻已敕诸大臣。<a id="a-9G"></a>取种种香木。<a id="a-9H"></a>往诣熊窟所焚烧其身起塔安置种种花香悬缯幡盖洒扫供养。<a id="a-9I"></a>国王大臣及诸人等。<a id="a-9J"></a>共立制约。<a id="a-9K"></a>每一年中同集供养。<a id="a-9L"></a>共立制已礼塔而去。<a id="a-9M"></a>一切人民若有来礼彼塔及供养者。<a id="a-9N"></a>皆得生天。<a id="a-9O"></a>佛告诸苾刍。<a id="a-9P"></a>往昔熊者。<a id="a-9Q"></a>今我身是。<a id="a-9R"></a>昔采樵恶人者。<a id="a-9S"></a>今提婆达多是。<a id="a-9T"></a>昔时早已无恩无报。<a id="a-9U"></a>今时亦复无恩无愧。<a id="a-9V"></a>汝等当知。</p>
  <p id="a9W">尔时世尊复告诸苾刍。<a id="a-9X"></a>此提婆达多。<a id="a-9Y"></a>复有无恩无报之行。<a id="a-9Z"></a>汝等谛听。<a id="a-9a"></a>往昔婆罗痆斯城有一贫人。<a id="a-9b"></a>常取柴樵卖以活命。<a id="a-9c"></a>其人后于一时。<a id="a-9d"></a>执持绳斧诣于山林。<a id="a-9e"></a>至一树边欲采其樵。<a id="a-9f"></a>遂逢大虫惊怕却走。<a id="a-9g"></a>上一大树。<a id="a-9h"></a>不觉树上有熊。<a id="a-9i"></a>见已复怕不敢更上。<a id="a-9j"></a>熊见惊怕渐下报言。<a id="a-9k"></a>汝不须怕。<a id="a-9l"></a>但依投我。<a id="a-9m"></a>樵人闻已亦不敢近。<a id="a-9n"></a>熊见悲愍自来执抱。<a id="a-9o"></a>于其树上选安隐处。<a id="a-9p"></a>熊抱而坐。<a id="a-9q"></a>是时树下大虫报其熊曰。<a id="a-9r"></a>此是无恩众生。<a id="a-9s"></a>后殃害汝。<a id="a-9t"></a>何须守护。<a id="a-9u"></a>当可掷于树下。<a id="a-9v"></a>我须食之。<a id="a-9w"></a>若不得食我终不去。</p>
  <p id="a9x">佛告诸苾刍。<a id="a-9y"></a>世间之法。<a id="a-9z"></a>有归投者尚自守护。<a id="a-A0"></a>何况菩萨有来归投而不守护。<a id="a-A1"></a>时熊报大虫曰。<a id="a-A2"></a>此人投我。<a id="a-A3"></a>终不违信。<a id="a-A4"></a>虫闻此语。<a id="a-A5"></a>为饥乏故亦不肯去。<a id="a-A6"></a>熊报樵人。<a id="a-A7"></a>我今抱汝疲乏暂睡。<a id="a-A8"></a>少时汝自警觉并守护我。<a id="a-A9"></a>头枕樵人便起思念。<a id="a-AA"></a>我暂睡息。<a id="a-AB"></a>当为樵人说十颂法。<a id="a-AC"></a>作此念已熊即便睡。<a id="a-AD"></a>虫见熊睡。<a id="a-AE"></a>报樵人曰。<a id="a-AF"></a>汝能几时树上而住。<a id="a-AG"></a>应可掷熊树下我食即去。<a id="a-AH"></a>免害于汝当得还家。<a id="a-AI"></a>时采樵人闻此语已。<a id="a-AJ"></a>即起恶念。<a id="a-AK"></a>此虫好语。<a id="a-AL"></a>我于此处能几时住。<a id="a-AM"></a>作此念已。<a id="a-AN"></a>便即掷熊树下推落。<a id="a-AO"></a>觉已未至地间。<a id="a-AP"></a>即说十字。</p>
  <p id="aAQ">说已至地。<a id="a-AR"></a>虫既得熊。<a id="a-AS"></a>遂便食啖饱足便去。<a id="a-AT"></a>樵人闻熊说十字秘密之法。<a id="a-AU"></a>便即思念。<a id="a-AV"></a>熊有好法应说视我。<a id="a-AW"></a>遂起贪求即生烦恼。<a id="a-AX"></a>为失法故心迷狂走。<a id="a-AY"></a>说十字曰。</p>
  <p id="aAZ">时樵人亲属既见癫狂。<a id="a-Aa"></a>将彼归家。<a id="a-Ab"></a>更无余语唯说十字。<a id="a-Ac"></a>其亲属等既见癫狂。<a id="a-Ad"></a>即觅医人及善咒者。<a id="a-Ae"></a>种种医方疗不能差。<a id="a-Af"></a>时婆罗痆斯城不远。<a id="a-Ag"></a>有林多果。<a id="a-Ah"></a>众鸟皆集出美妙音。<a id="a-Ai"></a>时彼林中有一仙人。<a id="a-Aj"></a>具五神通。<a id="a-Ak"></a>狂人亲属将视仙人。<a id="a-Al"></a>胡跪礼拜便即白言。<a id="a-Am"></a>我此眷属癫狂心乱。<a id="a-An"></a>不说余语唯宣十字。<a id="a-Ao"></a>我等不解如何治差。<a id="a-Ap"></a>仙人报曰。<a id="a-Aq"></a>此人造恶都不知恩。<a id="a-Ar"></a>杀大菩萨掷于树下。<a id="a-As"></a>而未至地间说于十字。<a id="a-At"></a>以摄十颂。<a id="a-Au"></a>说此十字已堕地而死。<a id="a-Av"></a>被虎所食。<a id="a-Aw"></a>时采樵人便即癫狂。<a id="a-Ax"></a>时诸眷属及仙门人皆白仙言。<a id="a-Ay"></a>云何十颂。<a id="a-Az"></a>复有何义。<a id="a-B0"></a>是时仙人次第解释。<a id="a-B1"></a>便说颂曰。<a id="a-B2"></a>尔时世尊告诸苾刍。<a id="a-B3"></a>汝等当知。<a id="a-B4"></a>往昔熊者。<a id="a-B5"></a>今我身是。<a id="a-B6"></a>时采樵人不知恩者。<a id="a-B7"></a>今提婆达多是。<a id="a-B8"></a>昔不知恩。<a id="a-B9"></a>今亦如是。<a id="a-BA"></a>汝等当知。</p>
  <p id="aBB">尔时世尊告诸苾刍。<a id="a-BC"></a>此提婆达多。<a id="a-BD"></a>复有无恩无报之行。<a id="a-BE"></a>汝等谛听。<a id="a-BF"></a>昔有一城名曰寂静。<a id="a-BG"></a>其中有王亦名寂静。<a id="a-BH"></a>国土丰饶人民安乐。<a id="a-BI"></a>无诸贼盗不相征伐。<a id="a-BJ"></a>王性慈悲。<a id="a-BK"></a>愍诸众生等如一子。<a id="a-BL"></a>心好惠施常乐听法。<a id="a-BM"></a>无有悭贪。<a id="a-BN"></a>供养沙门婆罗门等及诸贫病。<a id="a-BO"></a>心无厌足。<a id="a-BP"></a>王有常法。<a id="a-BQ"></a>每日清旦先参父母。<a id="a-BR"></a>后看病人。<a id="a-BS"></a>然治国务。<a id="a-BT"></a>时有贫人重病极困。<a id="a-BU"></a>医人瞻者不肯与药。<a id="a-BV"></a>皆云定死。<a id="a-BW"></a>病人既闻心怀苦恼。<a id="a-BX"></a>悲泣游行至寂静城。<a id="a-BY"></a>时王春时与诸群臣后妃眷属。<a id="a-BZ"></a>欲游园观行诣城门。<a id="a-Ba"></a>时彼病人拄杖悲泣。<a id="a-Bb"></a>跪拜王前白其王曰。<a id="a-Bc"></a>唯愿大王。<a id="a-Bd"></a>救我救我。<a id="a-Be"></a>如是病苦令得命全。<a id="a-Bf"></a>王既见已起大慈悲。<a id="a-Bg"></a>回驾还宫命大臣曰。<a id="a-Bh"></a>召我国内所有医人。<a id="a-Bi"></a>臣奉王命。<a id="a-Bj"></a>遂即召集一切医人。<a id="a-Bk"></a>便将见王。<a id="a-Bl"></a>王唤病人躬自亲看。<a id="a-Bm"></a>汝等医人必须治差。<a id="a-Bn"></a>诸医见已白大王曰。<a id="a-Bo"></a>观此人病药极难得。<a id="a-Bp"></a>王便问曰。<a id="a-Bq"></a>何故难得。<a id="a-Br"></a>医答王言。<a id="a-Bs"></a>要须一生不解嗔人。<a id="a-Bt"></a>而取其血煮粥治之。<a id="a-Bu"></a>方可除差。<a id="a-Bv"></a>如若不得其病不除。<a id="a-Bw"></a>王既闻已便作是念。<a id="a-Bx"></a>我既不能救一人命。<a id="a-By"></a>用此王位及身命为。<a id="a-Bz"></a>却自观察。<a id="a-C0"></a>我一生来无有嗔处。<a id="a-C1"></a>作是念已。<a id="a-C2"></a>命其乳母便即问曰。<a id="a-C3"></a>我幼小时不有嗔不。<a id="a-C4"></a>乳母答言。<a id="a-C5"></a>自生抱王我尚无嗔。<a id="a-C6"></a>何况王身未将为定。<a id="a-C7"></a>更问亲母。<a id="a-C8"></a>儿自生来见有嗔不。<a id="a-C9"></a>母便报曰。<a id="a-CA"></a>既怀王已我尚无嗔。<a id="a-CB"></a>况王自身。<a id="a-CC"></a>王既闻已欢喜踊跃。<a id="a-CD"></a>作如是念。<a id="a-CE"></a>今得药耶。<a id="a-CF"></a>告诸医人。<a id="a-CG"></a>于我身上。<a id="a-CH"></a>五处下针刺取其血诸医白王。<a id="a-CI"></a>病人卑下王是贵胜。<a id="a-CJ"></a>我今不敢于王身上而辄下针。<a id="a-CK"></a>佛告诸苾刍。<a id="a-CL"></a>一切菩萨善解世间种种事业。<a id="a-CM"></a>尔时国王起慈悲心。<a id="a-CN"></a>即自下针五处出血令器皆满。<a id="a-CO"></a>便付医人。<a id="a-CP"></a>即令作粥与病人食。<a id="a-CQ"></a>是时国人见王慈悲善养黎庶。<a id="a-CR"></a>王子臣人后妃婇女一切国人悉皆啼泣。<a id="a-CS"></a>共相谓曰。<a id="a-CT"></a>王愍一人不惜身命。<a id="a-CU"></a>弃舍我等今无依怙。<a id="a-CV"></a>王既闻已报诸人曰。<a id="a-CW"></a>汝勿懊恼。<a id="a-CX"></a>此非恶事。<a id="a-CY"></a>尔时大王于其六月日日出血供其病人。<a id="a-CZ"></a>是时国王。<a id="a-Ca"></a>渐加羸瘦身体无力。<a id="a-Cb"></a>清净诸天见王事已。<a id="a-Cc"></a>作如是念。<a id="a-Cd"></a>此是贤劫菩萨身。<a id="a-Ce"></a>若遣衰亡非是好事。<a id="a-Cf"></a>我等以天威力方便。<a id="a-Cg"></a>毛孔之中皆入甘露。<a id="a-Ch"></a>念已即与威力。<a id="a-Ci"></a>王当可活病人得差。<a id="a-Cj"></a>诸天加威。<a id="a-Ck"></a>王得平复。<a id="a-Cl"></a>病人又差。<a id="a-Cm"></a>王便更与病人五大好村。<a id="a-Cn"></a>时彼病人寂静城中。<a id="a-Co"></a>与其城内王臣宰贵身为同类。<a id="a-Cp"></a>八方传号。<a id="a-Cq"></a>经于六月与病人血食乃得差。<a id="a-Cr"></a>及以更赏五大好村。<a id="a-Cs"></a>八方既闻此号皆悉怪念。<a id="a-Ct"></a>来至彼城问彼病人曰。<a id="a-Cu"></a>实国王经六月中出血供养汝不。<a id="a-Cv"></a>彼病恶人即作无恩无报告诸人曰。<a id="a-Cw"></a>此之国王于我何益。<a id="a-Cx"></a>身有恶血应合弃却。<a id="a-Cy"></a>或以施人此有何怪。<a id="a-Cz"></a>然彼恶人出此语已。<a id="a-D0"></a>即于地中火出。<a id="a-D1"></a>烧此人家一切皆尽。<a id="a-D2"></a>彼之病人却得瘦病。<a id="a-D3"></a>佛告诸苾刍。<a id="a-D4"></a>彼国王者今我身是。<a id="a-D5"></a>彼时病人无恩无报。<a id="a-D6"></a>今提婆达多是。<a id="a-D7"></a>佛告诸苾刍。<a id="a-D8"></a>此提婆达多。<a id="a-D9"></a>复有无恩无报之行。<a id="a-DA"></a>汝等谛听。<a id="a-DB"></a>往昔过去婆罗痆斯城。<a id="a-DC"></a>有一国王广如前说。<a id="a-DD"></a>乃至王妃生一王子。<a id="a-DE"></a>颜貌端严。<a id="a-DF"></a>其色赤白头面圆满。<a id="a-DG"></a>犹如伞盖。<a id="a-DH"></a>手臂垂下犹如象鼻。<a id="a-DI"></a>两眉相连额广鼻直。<a id="a-DJ"></a>一切肢节悉皆圆足。<a id="a-DK"></a>彼生之时。<a id="a-DL"></a>诸吉祥事悉皆现前。<a id="a-DM"></a>生已经于二十一日。<a id="a-DN"></a>一切眷属皆来集会作诸喜乐是时诸臣相共白言。<a id="a-DO"></a>王子生时百千吉祥皆悉现前。<a id="a-DP"></a>因此立名号为善行。<a id="a-DQ"></a>广说如上。<a id="a-DR"></a>乃至渐长。<a id="a-DS"></a>时彼善行性大慈悲。<a id="a-DT"></a>于诸有情生怜愍心。<a id="a-DU"></a>常乐布施。<a id="a-DV"></a>济给沙门婆罗门及诸贫穷远行人等。<a id="a-DW"></a>尔时父王语善行言。<a id="a-DX"></a>自今已后。<a id="a-DY"></a>不应如是恒行布施。<a id="a-DZ"></a>我国库藏不可供足。<a id="a-Da"></a>是时王妃又生一子。<a id="a-Db"></a>彼子生时。<a id="a-Dc"></a>百千灾厄不吉祥事。<a id="a-Dd"></a>皆悉现前。<a id="a-De"></a>乃至立号名为恶行。<a id="a-Df"></a>至彼长大。<a id="a-Dg"></a>佛告诸苾刍。<a id="a-Dh"></a>世间常法。<a id="a-Di"></a>行布施者。<a id="a-Dj"></a>众人喜爱名称普闻。<a id="a-Dk"></a>有异国王。<a id="a-Dl"></a>闻其善行好行惠施。<a id="a-Dm"></a>遂欲嫁女为善行妻。<a id="a-Dn"></a>多与珍宝车乘僮仆作书遣使。<a id="a-Do"></a>诣婆罗痆斯国报其王知。<a id="a-Dp"></a>王闻欢喜许共为婚。<a id="a-Dq"></a>是时善行前白父王。<a id="a-Dr"></a>不欲费损父王库藏。<a id="a-Ds"></a>我今入海自求珍宝。<a id="a-Dt"></a>得已娶妻。<a id="a-Du"></a>王即听许。<a id="a-Dv"></a>善行见许。<a id="a-Dw"></a>欢喜装束办粮欲去。<a id="a-Dx"></a>恶行见已即作是念。<a id="a-Dy"></a>今此我兄。<a id="a-Dz"></a>自他国人皆悉爱敬。<a id="a-E0"></a>入海采宝忽若得来。<a id="a-E1"></a>父王大臣一切国人倍生敬重。<a id="a-E2"></a>我父必当策为国主。<a id="a-E3"></a>我无国分。<a id="a-E4"></a>我今宜可设一方便随彼入海伺求杀之。<a id="a-E5"></a>我身得回。<a id="a-E6"></a>乐与不乐。<a id="a-E7"></a>父必策我以为太子。<a id="a-E8"></a>作此念已。<a id="a-E9"></a>亦诣父所白父王曰。<a id="a-EA"></a>我欲随兄入海求宝。<a id="a-EB"></a>王闻许之。<a id="a-EC"></a>恶行欢喜亦作装束。<a id="a-ED"></a>是时善行。<a id="a-EE"></a>于其城内击鼓摇铃。<a id="a-EF"></a>遍告众人。<a id="a-EG"></a>我欲入海。<a id="a-EH"></a>有能去者。<a id="a-EI"></a>应办粮食装束随行。<a id="a-EJ"></a>我为商主。<a id="a-EK"></a>水陆阻难我皆能护。<a id="a-EL"></a>我皆能护使无怖畏。<a id="a-EM"></a>亦不输税。<a id="a-EN"></a>作是语已。<a id="a-EO"></a>有五百人。<a id="a-EP"></a>至太子所白太子言。<a id="a-EQ"></a>我等请随太子。<a id="a-ER"></a>于时取吉胜日。<a id="a-ES"></a>即便同去。<a id="a-ET"></a>广说如前。<a id="a-EU"></a>乃至入海即告弟曰。<a id="a-EV"></a>此舶海中忽逢难破。<a id="a-EW"></a>汝应捉我。<a id="a-EX"></a>不须恐怖。<a id="a-EY"></a>恶行报云。<a id="a-EZ"></a>如兄所教。<a id="a-Ea"></a>舶遇好风遂至宝所。<a id="a-Eb"></a>是时舶师告于太子及众人曰。<a id="a-Ec"></a>汝等昔闻有珍宝渚。<a id="a-Ed"></a>今此处是有种种宝。<a id="a-Ee"></a>随其采取。<a id="a-Ef"></a>众人闻已欢喜踊跃。<a id="a-Eg"></a>即便下舡取种种宝。<a id="a-Eh"></a>犹如麻麦满其船中。<a id="a-Ei"></a>善行太子取如意珠。<a id="a-Ej"></a>系其腰下回船而还。<a id="a-Ek"></a>欲至此岸。<a id="a-El"></a>逢摩竭鱼打破其船。<a id="a-Em"></a>是时恶行即捉其兄船人珍宝皆悉漂失。<a id="a-En"></a>唯有恶行。<a id="a-Eo"></a>以兄威力得至此岸。<a id="a-Ep"></a>善行用力既出海已疲极而睡。<a id="a-Eq"></a>恶行守兄。<a id="a-Er"></a>遂见其兄腰下宝珠。<a id="a-Es"></a>即作是念。<a id="a-Et"></a>兄得好珠我失所获。<a id="a-Eu"></a>我今应可刺兄目瞎。<a id="a-Ev"></a>持珠独还。<a id="a-Ew"></a>作是念已先盗取宝。<a id="a-Ex"></a>便以棘针刺兄目瞎。<a id="a-Ey"></a>弃之而去。<a id="a-Ez"></a>善行无眼不知归路。<a id="a-F0"></a>后牧牛人见已问云。<a id="a-F1"></a>从何而来。<a id="a-F2"></a>是时盲人具如上说。<a id="a-F3"></a>牧牛人知即起慈心。<a id="a-F4"></a>将归家中。<a id="a-F5"></a>善行本性极善弹琴。<a id="a-F6"></a>在彼家内时为弹琴。<a id="a-F7"></a>牧牛人妻心生爱念。<a id="a-F8"></a>即起染欲语盲人云。<a id="a-F9"></a>共我行私。<a id="a-FA"></a>盲人闻已两手掩耳白云。<a id="a-FB"></a>勿出此语。<a id="a-FC"></a>我不欲闻。<a id="a-FD"></a>汝是我妹。<a id="a-FE"></a>何出此言。<a id="a-FF"></a>佛告诸苾刍。<a id="a-FG"></a>世间常法。<a id="a-FH"></a>一切有情心贪欲色。<a id="a-FI"></a>若不相随各生嗔恚。<a id="a-FJ"></a>时彼妇人见不遂意。<a id="a-FK"></a>即生嗔恨起心谤染。<a id="a-FL"></a>告其夫云。<a id="a-FM"></a>彼无目人欲淫秽我。<a id="a-FN"></a>如何家内养此恶人。<a id="a-FO"></a>佛复告诸苾刍。<a id="a-FP"></a>世间常法。<a id="a-FQ"></a>一切有情于所爱妻。<a id="a-FR"></a>被人侵污心生嗔恼。<a id="a-FS"></a>此一切怨此怨为重。<a id="a-FT"></a>由此因缘其牧牛人闻妻语已。<a id="a-FU"></a>于无目人起重嗔恨复作是念。<a id="a-FV"></a>此人重罪今见无目。<a id="a-FW"></a>即是受报不须杀害。<a id="a-FX"></a>但驱令出。<a id="a-FY"></a>作此念已即便驰出。<a id="a-FZ"></a>其无目人抱琴而去巡历城邑乞求活命。<a id="a-Fa"></a>后时父王既崩之后。<a id="a-Fb"></a>其弟恶行即绍王位。<a id="a-Fc"></a>无目之人渐次乞求。<a id="a-Fd"></a>至妻国城。<a id="a-Fe"></a>其妻年长。<a id="a-Ff"></a>诸国王子皆从竞索。<a id="a-Fg"></a>女之父王告其女曰。<a id="a-Fh"></a>先嫁汝时。<a id="a-Fi"></a>善行王子入海船没而死。<a id="a-Fj"></a>今有王子等竞来索汝。<a id="a-Fk"></a>如不嫁汝。<a id="a-Fl"></a>恐诸王子心怀嗔恨。<a id="a-Fm"></a>是故我今共汝平章。<a id="a-Fn"></a>汝心若为。<a id="a-Fo"></a>女白王曰。<a id="a-Fp"></a>唯愿父王。<a id="a-Fq"></a>敕国内人。<a id="a-Fr"></a>严净城邑集诸国人。<a id="a-Fs"></a>女自简选父王允女所请。<a id="a-Ft"></a>遂敕境内及诸外国。<a id="a-Fu"></a>我有一女今欲出嫁。<a id="a-Fv"></a>集诸国人自简驸马。<a id="a-Fw"></a>遂即严饰城隍。<a id="a-Fx"></a>如欢喜园。<a id="a-Fy"></a>即令击鼓宣告。<a id="a-Fz"></a>现在城中所有人众。<a id="a-G0"></a>及四远来者。<a id="a-G1"></a>王女求夫随情选择。<a id="a-G2"></a>君等随力庄饰。<a id="a-G3"></a>皆来集会至明清旦严饰王女。<a id="a-G4"></a>与诸婇女相随而出。<a id="a-G5"></a>如欢喜园中吉祥天女处妙花林。<a id="a-G6"></a>遂于城中百千万数大众之中。<a id="a-G7"></a>次第巡行自求夫主。<a id="a-G8"></a>其时善行立在一边弹琴而住。<a id="a-G9"></a>有情业力因缘会合。<a id="a-GA"></a>共相遭遇。<a id="a-GB"></a>闻彼琴声心生恋慕。<a id="a-GC"></a>即以花鬘遥掷其上。<a id="a-GD"></a>告言此人是我夫主。<a id="a-GE"></a>时诸大众各生忧恼。<a id="a-GF"></a>共出嫌言。<a id="a-GG"></a>今此众内有多豪族。<a id="a-GH"></a>诸方贵胜王子大臣年华可爱。<a id="a-GI"></a>及此城内美妙男子。<a id="a-GJ"></a>如何弃此而取盲人。<a id="a-GK"></a>以为夫主。<a id="a-GL"></a>时王近臣见此事已。<a id="a-GM"></a>心怀忧恼。<a id="a-GN"></a>便入白王。<a id="a-GO"></a>王随女情求得夫主。<a id="a-GP"></a>王问如何。<a id="a-GQ"></a>答言。<a id="a-GR"></a>眼瞎。<a id="a-GS"></a>王闻愁恼。<a id="a-GT"></a>唤女来问。<a id="a-GU"></a>少女何意。<a id="a-GV"></a>今此城中多有贤人贵胜宰辅大臣及四远来男子非一。<a id="a-GW"></a>何因不爱而取盲人。<a id="a-GX"></a>女答父云。<a id="a-GY"></a>我爱于此。<a id="a-GZ"></a>王曰。<a id="a-Ga"></a>若尔宜应就彼。<a id="a-Gb"></a>何故住斯。<a id="a-Gc"></a>女即诣彼告言。<a id="a-Gd"></a>仁是我夫。<a id="a-Ge"></a>答曰。<a id="a-Gf"></a>汝为非理作此思惟。<a id="a-Gg"></a>共余男子而为交耶。<a id="a-Gh"></a>女曰。<a id="a-Gi"></a>仁者。<a id="a-Gj"></a>我无此心作如是事。<a id="a-Gk"></a>问曰。<a id="a-Gl"></a>如何得知。<a id="a-Gm"></a>女即恳诚发实信语。<a id="a-Gn"></a>仁今证实我心如念。<a id="a-Go"></a>善行王子及于仁处。<a id="a-Gp"></a>情生乐欲无异心者。<a id="a-Gq"></a>愿仁一目平复如故。<a id="a-Gr"></a>而此少女发实语时。<a id="a-Gs"></a>盲人一目便即开明。<a id="a-Gt"></a>告曰。<a id="a-Gu"></a>贤女。<a id="a-Gv"></a>我是善行。<a id="a-Gw"></a>被弟恶行而于我处为无利事。<a id="a-Gx"></a>女曰。<a id="a-Gy"></a>何以得知仁是善行。<a id="a-Gz"></a>即发实语作如是言。<a id="a-H0"></a>我被恶行刺我眼时。<a id="a-H1"></a>我心于彼而无少恨。<a id="a-H2"></a>斯言若实。<a id="a-H3"></a>我之一目平复如故。<a id="a-H4"></a>说实语时双眼明照。<a id="a-H5"></a>是时王女。<a id="a-H6"></a>即将善行诣父王处白言。<a id="a-H7"></a>此是我夫。<a id="a-H8"></a>王乃不信。<a id="a-H9"></a>女便向王具说前事。<a id="a-HA"></a>王甚奇怪。<a id="a-HB"></a>即令大礼共成婚媾已。<a id="a-HC"></a>多严兵马。<a id="a-HD"></a>令其善行还到本城。<a id="a-HE"></a>驱彼恶行。<a id="a-HF"></a>册立善行绍继父位。<a id="a-HG"></a>汝等苾刍。<a id="a-HH"></a>于汝意云何。<a id="a-HI"></a>善行王子岂异人乎。<a id="a-HJ"></a>即我身是。<a id="a-HK"></a>其恶行者。<a id="a-HL"></a>今提婆达多是。<a id="a-HM"></a>非但今时无有报恩。<a id="a-HN"></a>往昔之时亦复如是。</p>
 </body>
</html>