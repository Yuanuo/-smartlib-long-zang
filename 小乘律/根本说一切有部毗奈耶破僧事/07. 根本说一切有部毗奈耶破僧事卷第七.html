<!doctype html>
<html id="z3IBV6oqK" data-ver="1108">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶破僧事卷第七</h1>
  <p id="a2">尔时世尊。<a id="a-3"></a>住迦摄修道所止林中。<a id="a-4"></a>迦摄异时。<a id="a-5"></a>祭祀火已。<a id="a-6"></a>欲灭其火而不能得。<a id="a-7"></a>于时迦摄便作是念。<a id="a-8"></a>大沙门今近我住。<a id="a-9"></a>将非彼力火不灭耶。<a id="a-A"></a>作是念已往诣佛所。<a id="a-B"></a>而白佛言。<a id="a-C"></a>大沙门当知。<a id="a-D"></a>我于此处祭祀火已。<a id="a-E"></a>欲灭其火而不能得。<a id="a-F"></a>是故我作是念。<a id="a-G"></a>大沙门于我近住。<a id="a-H"></a>将非彼力令如此耶。<a id="a-I"></a>作是语已。<a id="a-J"></a>佛告迦摄。<a id="a-K"></a>汝今欲得灭此火耶。<a id="a-L"></a>迦摄白曰。<a id="a-M"></a>大沙门。<a id="a-N"></a>我意欲得除灭此火。<a id="a-O"></a>其火即时以佛神力悉皆除灭。<a id="a-P"></a>是时迦摄便作是念。<a id="a-Q"></a>大沙门虽能如是有大神力。<a id="a-R"></a>然我亦是阿罗汉。<a id="a-S"></a>尔时世尊。<a id="a-T"></a>住优楼频螺迦摄修道所止林中。<a id="a-U"></a>后于异时。<a id="a-V"></a>迦摄所居精舍屋宇。<a id="a-W"></a>四面一时其炎俱炽。<a id="a-X"></a>欲灭其火而不能得。<a id="a-Y"></a>是时迦摄。<a id="a-Z"></a>与其眷属及诸大众。<a id="a-a"></a>同心相励扑灭其火。<a id="a-b"></a>亦不能得。<a id="a-c"></a>尔时迦摄便作是念。<a id="a-d"></a>此大沙门于我住处。<a id="a-e"></a>将非彼力纵此炎耶。<a id="a-f"></a>作是念已。<a id="a-g"></a>诣世尊所白佛言。<a id="a-h"></a>大沙门。<a id="a-i"></a>我所居止屋宇精舍。<a id="a-j"></a>四面匆然炽炎灾起。<a id="a-k"></a>我及眷属与诸大众。<a id="a-l"></a>齐心扑灭而不能得。<a id="a-m"></a>是故我生是念。<a id="a-n"></a>大沙门于我近住。<a id="a-o"></a>将为彼力致使如此。<a id="a-p"></a>作是语已。<a id="a-q"></a>世尊告曰。<a id="a-r"></a>汝意欲灭其火以不。<a id="a-s"></a>迦摄白曰。<a id="a-t"></a>大沙门。<a id="a-u"></a>我意愿欲除灭此火。<a id="a-v"></a>是时炎炽以佛神力尽皆灭没。<a id="a-w"></a>优楼频螺迦摄复作是念。<a id="a-x"></a>甚奇世尊。<a id="a-y"></a>虽能如是有大神力。<a id="a-z"></a>然我亦是阿罗汉。</p>
  <p id="a10">尔时世尊。<a id="a-11"></a>住于优楼频螺迦摄修道林中。<a id="a-12"></a>时四天王。<a id="a-13"></a>于其夜分身光照明。<a id="a-14"></a>如四火山。<a id="a-15"></a>来诣佛所顶礼双足却坐一面。<a id="a-16"></a>是时优楼频螺迦摄。<a id="a-17"></a>于其夜中因观星历。<a id="a-18"></a>乃见佛前有四火聚光明远及。<a id="a-19"></a>便作是念。<a id="a-1A"></a>此大沙门同我事火。<a id="a-1B"></a>是故彼边有四火聚。<a id="a-1C"></a>尔时优楼频螺迦摄。<a id="a-1D"></a>至于明日诣世尊所。<a id="a-1E"></a>白言。<a id="a-1F"></a>大沙门。<a id="a-1G"></a>如我所见不。<a id="a-1H"></a>昨夜因观星宿。<a id="a-1I"></a>大沙门前见有火聚。<a id="a-1J"></a>见已作念。<a id="a-1K"></a>此大沙门如我事火。<a id="a-1L"></a>佛言。<a id="a-1M"></a>迦摄。<a id="a-1N"></a>我非事火。<a id="a-1O"></a>昨夜为四天王来于我处听法。<a id="a-1P"></a>所以有此光明。<a id="a-1Q"></a>非余火聚。<a id="a-1R"></a>尔时优楼频螺迦摄复作是念。<a id="a-1S"></a>此大沙门虽然如是神通威德。<a id="a-1T"></a>然我亦是阿罗汉。</p>
  <p id="a1U">尔时世尊。<a id="a-1V"></a>住优楼频螺迦摄修习林中。<a id="a-1W"></a>时梵王帝释。<a id="a-1X"></a>于其夜分身光晖赫。<a id="a-1Y"></a>如二火聚。<a id="a-1Z"></a>来诣佛所顶礼双足退坐一面。<a id="a-1a"></a>是时优楼频螺迦摄。<a id="a-1b"></a>于夜分中因观星宿。<a id="a-1c"></a>遥见佛前有二火聚光明远及。<a id="a-1d"></a>便作是念。<a id="a-1e"></a>此大沙门同我事火。<a id="a-1f"></a>是故彼边有此火聚。<a id="a-1g"></a>至明往世尊处白言。<a id="a-1h"></a>大沙门。<a id="a-1i"></a>如我见不。<a id="a-1j"></a>昨夜因观星宿。<a id="a-1k"></a>大沙门前见二火聚。<a id="a-1l"></a>即作是念。<a id="a-1m"></a>此大沙门如我事火。<a id="a-1n"></a>佛言。<a id="a-1o"></a>迦摄。<a id="a-1p"></a>我不事火。<a id="a-1q"></a>昨夜为梵王帝释来于我处听法。<a id="a-1r"></a>所以有此光明。<a id="a-1s"></a>非余火聚。<a id="a-1t"></a>尔时优楼频螺迦摄复作是念。<a id="a-1u"></a>此大沙门虽有如是神通威德。<a id="a-1v"></a>然我亦是阿罗汉果。<a id="a-1w"></a>尔时世尊。<a id="a-1x"></a>住优楼频螺迦摄修学林中。<a id="a-1y"></a>摩揭陀国人有其时会。<a id="a-1z"></a>七日之中皆往优楼频螺迦摄处兴大供养。<a id="a-20"></a>时既将至。<a id="a-21"></a>迦摄作念。<a id="a-22"></a>若摩揭陀国人来诣于此。<a id="a-23"></a>睹此沙门如是神力。<a id="a-24"></a>必应舍我定当随彼。<a id="a-25"></a>其大沙门。<a id="a-26"></a>于七日间若不住此。<a id="a-27"></a>斯为善事。<a id="a-28"></a>于时世尊知其所念。<a id="a-29"></a>遂屏身相使令不现。<a id="a-2A"></a>是时国人供养将毕。<a id="a-2B"></a>迦摄获大利养。<a id="a-2C"></a>众既散已。<a id="a-2D"></a>迦摄复作是念。<a id="a-2E"></a>我七日中得大所须。<a id="a-2F"></a>今若大沙门来于此处。<a id="a-2G"></a>我当供设。<a id="a-2H"></a>于时世尊知彼所念。<a id="a-2I"></a>即为现身。<a id="a-2J"></a>迦摄遥见即作是念语。<a id="a-2K"></a>大沙门。<a id="a-2L"></a>汝亦还来。<a id="a-2M"></a>佛言。<a id="a-2N"></a>迦摄。<a id="a-2O"></a>我还至此。<a id="a-2P"></a>迦摄问。<a id="a-2Q"></a>大沙门。<a id="a-2R"></a>七日已来何故而去。<a id="a-2S"></a>佛答迦摄。<a id="a-2T"></a>汝先岂不作如是念耶。<a id="a-2U"></a>若摩揭陀国人来诣我处。<a id="a-2V"></a>见此沙门神力威德。<a id="a-2W"></a>人应舍我定随彼耶。<a id="a-2X"></a>其大沙门。<a id="a-2Y"></a>于七日间不住于此。<a id="a-2Z"></a>斯为善事。<a id="a-2a"></a>于时我知汝念。<a id="a-2b"></a>所以于七日中而不住此。<a id="a-2c"></a>迦摄复言。<a id="a-2d"></a>既知我意而去。<a id="a-2e"></a>今何得还。<a id="a-2f"></a>佛言。<a id="a-2g"></a>汝今复作是念。<a id="a-2h"></a>我已获得所须供物。<a id="a-2i"></a>若大沙门来于此处。<a id="a-2j"></a>我当供设。<a id="a-2k"></a>复知汝念所以却来。<a id="a-2l"></a>迦摄言。<a id="a-2m"></a>大沙门。<a id="a-2n"></a>我实有此念。<a id="a-2o"></a>便白佛言。<a id="a-2p"></a>大沙门。<a id="a-2q"></a>汝诸饮食随意受用。<a id="a-2r"></a>是时迦摄复作是念。<a id="a-2s"></a>此大沙门。<a id="a-2t"></a>虽有如是大威神力不可思议。<a id="a-2u"></a>然我亦是大阿罗汉。</p>
  <p id="a2v">尔时世尊。<a id="a-2w"></a>住优楼频螺迦摄修习林中。<a id="a-2x"></a>时迦摄来请世尊曰。<a id="a-2y"></a>大沙门。<a id="a-2z"></a>愿见住此。<a id="a-30"></a>我等如法资设供给。<a id="a-31"></a>世尊默然受之。<a id="a-32"></a>迦摄既知世尊受请。<a id="a-33"></a>即便自手敷办器具而造饮食。<a id="a-34"></a>诣世尊所告言。<a id="a-35"></a>沙门。<a id="a-36"></a>食饮办讫。<a id="a-37"></a>愿自知时。<a id="a-38"></a>世尊报迦摄曰。<a id="a-39"></a>汝当先去。<a id="a-3A"></a>我随汝即来。<a id="a-3B"></a>尔时世尊。<a id="a-3C"></a>迦摄去后。<a id="a-3D"></a>以神通力往赡部树。<a id="a-3E"></a>取得其果。<a id="a-3F"></a>香美鲜色满钵盛已。<a id="a-3G"></a>来迦摄处就座而坐。<a id="a-3H"></a>迦摄后至。<a id="a-3I"></a>见世尊已问言。<a id="a-3J"></a>大沙门。<a id="a-3K"></a>汝早至此耶。<a id="a-3L"></a>答言。<a id="a-3M"></a>已至。<a id="a-3N"></a>迦摄复问曰。<a id="a-3O"></a>大沙门。<a id="a-3P"></a>钵中是何物耶。<a id="a-3Q"></a>佛言。<a id="a-3R"></a>汝向请我。<a id="a-3S"></a>汝去之后。<a id="a-3T"></a>我已定力往赡部树。<a id="a-3U"></a>取此果来。<a id="a-3V"></a>其色香美。<a id="a-3W"></a>汝若须食而可取之。<a id="a-3X"></a>迦摄曰。<a id="a-3Y"></a>愿大沙门随意自食。<a id="a-3Z"></a>是时优楼频螺迦摄复作是念。<a id="a-3a"></a>此大沙门有大神力如是威德。<a id="a-3b"></a>然我亦是阿罗汉果。<a id="a-3c"></a>是时世尊。<a id="a-3d"></a>将赡部树果。<a id="a-3e"></a>乃至庵摩罗果迦毕他。<a id="a-3f"></a>及将俱卢自然粳米皆同上说。<a id="a-3g"></a>尔时世尊。<a id="a-3h"></a>住优楼频螺迦摄修习林中。<a id="a-3i"></a>时迦摄自手造食了已。<a id="a-3j"></a>即往请佛。<a id="a-3k"></a>世尊着衣持钵就座而坐。<a id="a-3l"></a>迦摄见佛坐已。<a id="a-3m"></a>即取佛钵置诸妙食。<a id="a-3n"></a>自手奉佛。<a id="a-3o"></a>世尊受已往别处食。<a id="a-3p"></a>至彼须水。<a id="a-3q"></a>时天帝释知佛须水。<a id="a-3r"></a>便至佛所。<a id="a-3s"></a>以指击地涌泉流现。</p>
  <p id="a3t">时彼迦摄后时经行见此泉水涌流。<a id="a-3u"></a>而作是念。<a id="a-3v"></a>我住此久不见其泉。<a id="a-3w"></a>今日何得忽有斯水。<a id="a-3x"></a>往世尊所白言。<a id="a-3y"></a>大沙门。<a id="a-3z"></a>我住此久不见其泉。<a id="a-40"></a>今日何得忽现。<a id="a-41"></a>此是谁为。<a id="a-42"></a>佛言。<a id="a-43"></a>迦摄。<a id="a-44"></a>我昨日受汝饮食。<a id="a-45"></a>来坐于此而欲吃食。<a id="a-46"></a>为须水用。<a id="a-47"></a>时天帝释观知我意。<a id="a-48"></a>速来于此。<a id="a-49"></a>以指击地流泉涌出。<a id="a-4A"></a>所以有此泉水。<a id="a-4B"></a>其泉号为手击之泉。<a id="a-4C"></a>于时迦摄复作是念。<a id="a-4D"></a>此大沙门。<a id="a-4E"></a>有如是神力难可思议。<a id="a-4F"></a>然我亦是阿罗汉。</p>
  <p id="a4G">尔时世尊。<a id="a-4H"></a>住于优楼频螺迦摄修学林中。<a id="a-4I"></a>时佛世尊。<a id="a-4J"></a>哺时出游泉所。<a id="a-4K"></a>脱诸衣服入泉沐浴。<a id="a-4L"></a>而欲出水。<a id="a-4M"></a>于其岸边有一大树。<a id="a-4N"></a>名遏竖那。<a id="a-4O"></a>去佛甚远。<a id="a-4P"></a>尔时世尊。<a id="a-4Q"></a>舒手欲捉其树。<a id="a-4R"></a>即便低屈。<a id="a-4S"></a>佛攀枝出于时迦摄见此事已而作是念。<a id="a-4T"></a>其大树先来不屈。<a id="a-4U"></a>今谁低曲。<a id="a-4V"></a>诣世尊所白言。<a id="a-4W"></a>大沙门此大遏竖那树。<a id="a-4X"></a>先不低屈。<a id="a-4Y"></a>今谁屈为。<a id="a-4Z"></a>佛如上说。<a id="a-4a"></a>此树号为手攀遏竖那树。<a id="a-4b"></a>迦摄复作是念。<a id="a-4c"></a>此大沙门有如是神力。<a id="a-4d"></a>然我亦是阿罗汉。</p>
  <p id="a4e">尔时世尊。<a id="a-4f"></a>住于优楼频螺迦摄修习林中。<a id="a-4g"></a>佛得粪扫衣而欲浣濯。<a id="a-4h"></a>念言。<a id="a-4i"></a>用何物洗。<a id="a-4j"></a>时天帝释知佛所念。<a id="a-4k"></a>持一大石置于泉边。<a id="a-4l"></a>白言。<a id="a-4m"></a>世尊。<a id="a-4n"></a>愿见受用。<a id="a-4o"></a>尔时如来。<a id="a-4p"></a>即浣粪扫衣已。<a id="a-4q"></a>复作念云。<a id="a-4r"></a>用何物晒。<a id="a-4s"></a>时天帝释观知佛意。<a id="a-4t"></a>往余山中取一方石置于佛前。<a id="a-4u"></a>白言。<a id="a-4v"></a>世尊。<a id="a-4w"></a>可于此晒。<a id="a-4x"></a>世尊以衣覆石之上。<a id="a-4y"></a>于时迦摄来见此石而作是念。<a id="a-4z"></a>未曾睹此二石。<a id="a-50"></a>今何忽有。<a id="a-51"></a>往问世尊。<a id="a-52"></a>佛言。<a id="a-53"></a>迦摄。<a id="a-54"></a>我欲浣晒衣服。<a id="a-55"></a>而念用何物。<a id="a-56"></a>时天帝释知我所念。<a id="a-57"></a>持此二石。<a id="a-58"></a>一用浣衣。<a id="a-59"></a>一为晒服。<a id="a-5A"></a>迦摄复作是念。<a id="a-5B"></a>此大沙门有如是神力。<a id="a-5C"></a>然我亦是阿罗汉。</p>
  <p id="a5D">尔时世尊。<a id="a-5E"></a>住于优楼频螺迦摄修道林中。<a id="a-5F"></a>时往尼连禅河渚边经行。<a id="a-5G"></a>水忽泛涨过没人头。<a id="a-5H"></a>世尊在彼水。<a id="a-5I"></a>即四边波止。<a id="a-5J"></a>如来安然经行。<a id="a-5K"></a>迦摄遥见此事。<a id="a-5L"></a>念云。<a id="a-5M"></a>其大沙门。<a id="a-5N"></a>有如是相好今被水漂。<a id="a-5O"></a>即共诸弟子乘小船入河。<a id="a-5P"></a>见世尊在中。<a id="a-5Q"></a>经行之处波水不及。<a id="a-5R"></a>问言。<a id="a-5S"></a>大沙门犹得活耶。<a id="a-5T"></a>世尊答言。<a id="a-5U"></a>迦摄。<a id="a-5V"></a>我今安寿。<a id="a-5W"></a>迦摄曰。<a id="a-5X"></a>大沙门可上此船。<a id="a-5Y"></a>世尊以神力。<a id="a-5Z"></a>忽然不见现于船上。<a id="a-5a"></a>迦摄见是事已复作是念。<a id="a-5b"></a>此大沙门。<a id="a-5c"></a>虽有如是大威神力。<a id="a-5d"></a>然我亦是阿罗汉。<a id="a-5e"></a>尔时世尊。<a id="a-5f"></a>知优楼频螺迦摄心欲所念。<a id="a-5g"></a>便作是言。<a id="a-5h"></a>迦摄。<a id="a-5i"></a>汝非是阿罗汉果。<a id="a-5j"></a>亦不是阿罗汉向亦不知阿罗汉道。<a id="a-5k"></a>迦摄闻是语已。<a id="a-5l"></a>便作是念。<a id="a-5m"></a>大沙门乔答摩。<a id="a-5n"></a>知我心所念。<a id="a-5o"></a>念已合掌向佛白言。<a id="a-5p"></a>大沙门。<a id="a-5q"></a>唯愿听我于大沙门法律中出家受具足戒成苾刍性。<a id="a-5r"></a>令我于大沙门法中修习梵行。<a id="a-5s"></a>世尊告曰。<a id="a-5t"></a>若欲出家。<a id="a-5u"></a>汝弟子等知汝以不。<a id="a-5v"></a>迦摄答曰。<a id="a-5w"></a>彼皆不知。<a id="a-5x"></a>世尊告言。<a id="a-5y"></a>汝名称远闻。<a id="a-5z"></a>众知汝善智慧具足。<a id="a-60"></a>是故应当告汝弟子。<a id="a-61"></a>听汝者随意所乐。<a id="a-62"></a>迦摄闻佛语已。<a id="a-63"></a>便即往至本所住处。<a id="a-64"></a>告诸弟子。<a id="a-65"></a>汝等当知。<a id="a-66"></a>我今欲于大沙门乔答摩法中出家受具足戒。<a id="a-67"></a>汝等意者所欲云何。<a id="a-68"></a>彼众白曰。<a id="a-69"></a>我等所学本依邬波驮耶。<a id="a-6A"></a>今若去者。<a id="a-6B"></a>我当随从修习梵行。<a id="a-6C"></a>迦摄报曰。<a id="a-6D"></a>汝等若能随学我者。<a id="a-6E"></a>所著鹿皮树皮锡杖祭器。<a id="a-6F"></a>悉能弃掷尼连禅河中当随意去。<a id="a-6G"></a>诸弟子等闻是语已。<a id="a-6H"></a>所有衣服祭器等物。<a id="a-6I"></a>悉皆弃置尼连禅河。<a id="a-6J"></a>掷是物已还迦摄所。<a id="a-6K"></a>便作是言。<a id="a-6L"></a>悉令弃者今皆已舍。<a id="a-6M"></a>应作何事。<a id="a-6N"></a>唯愿指授。<a id="a-6O"></a>尔时优楼频螺迦摄及五百眷属。<a id="a-6P"></a>往诣佛所而作是言。<a id="a-6Q"></a>大沙门。<a id="a-6R"></a>我告徒众悉已听许。<a id="a-6S"></a>唯愿度我。<a id="a-6T"></a>于善法律中。<a id="a-6U"></a>出家受具足戒。<a id="a-6V"></a>成苾刍性。<a id="a-6W"></a>尔时优楼频螺迦摄。<a id="a-6X"></a>有弟二人。<a id="a-6Y"></a>一名那提迦摄。<a id="a-6Z"></a>二名伽耶迦摄。<a id="a-6a"></a>各有弟子二百五十人。<a id="a-6b"></a>先于尼连禅河岸勤修梵行处。<a id="a-6c"></a>修寂静行。<a id="a-6d"></a>那提迦摄住尼连河下流。<a id="a-6e"></a>后于一时尼连禅河中。<a id="a-6f"></a>乃见鹿皮树皮锡杖祭器等物并被漂没。<a id="a-6g"></a>见是事已皆作是念。<a id="a-6h"></a>我等同修梵行者。<a id="a-6i"></a>有何灾难。<a id="a-6j"></a>如是等物被漂没耶。<a id="a-6k"></a>为是王害。<a id="a-6l"></a>为是贼侵为是火烧。<a id="a-6m"></a>为水漂损。<a id="a-6n"></a>然我等同梵行者。<a id="a-6o"></a>应当往彼寻问其事。<a id="a-6p"></a>尔时那提迦摄伽耶迦摄等。<a id="a-6q"></a>往诣优楼频螺迦摄修道所。<a id="a-6r"></a>到已于其侧近。<a id="a-6s"></a>乃见优楼频螺迦摄被僧伽胝除弃须发于大沙门所住一面坐听受妙法。<a id="a-6t"></a>见已向优楼频螺迦摄作如是言。<a id="a-6u"></a>具寿。<a id="a-6v"></a>此出家法胜旧法不。<a id="a-6w"></a>答言。<a id="a-6x"></a>胜彼。<a id="a-6y"></a>尔时那提迦摄伽耶迦摄作如是念。<a id="a-6z"></a>今此大沙门有大神力。<a id="a-70"></a>必应更有胜妙上法。<a id="a-71"></a>若不尔者。<a id="a-72"></a>优楼频螺迦摄耆年宿德。<a id="a-73"></a>过百二十。<a id="a-74"></a>摩揭陀国人尊重瞻仰。<a id="a-75"></a>大众咸谓是阿罗汉。<a id="a-76"></a>今者弃本所学依大沙门出家修道。<a id="a-77"></a>我等亦应随大沙门出家学道。<a id="a-78"></a>如是念已。<a id="a-79"></a>即共合掌顶礼佛足。<a id="a-7A"></a>唯愿听我于大沙门法律中出家受具足戒成苾刍性。<a id="a-7B"></a>令我于大沙门法中修习梵行。<a id="a-7C"></a>世尊告曰。<a id="a-7D"></a>若欲出家。<a id="a-7E"></a>汝弟子众知汝等不。<a id="a-7F"></a>那提迦摄伽耶迦摄答言。<a id="a-7G"></a>彼皆不知。<a id="a-7H"></a>世尊告曰。<a id="a-7I"></a>汝等名称远闻众所知识智慧具足。<a id="a-7J"></a>是故应当告汝弟子。<a id="a-7K"></a>若听汝者随意所乐。<a id="a-7L"></a>那提迦摄等闻佛语已。<a id="a-7M"></a>便即往至本所住处。<a id="a-7N"></a>告诸弟子。<a id="a-7O"></a>汝等当知。<a id="a-7P"></a>我欲于大沙门乔答摩法律中出家受具足戒。<a id="a-7Q"></a>汝等意者所欲云何。<a id="a-7R"></a>彼众答曰。<a id="a-7S"></a>我等所学本依邬波驮耶。<a id="a-7T"></a>今若去者。<a id="a-7U"></a>我等大众悉愿随从修习梵行。<a id="a-7V"></a>迦摄报曰。<a id="a-7W"></a>汝等若能随学我者。<a id="a-7X"></a>所著鹿皮树皮锡杖祭器。<a id="a-7Y"></a>悉能弃掷尼连禅河中者。<a id="a-7Z"></a>当随意去。<a id="a-7a"></a>诸弟子等闻是语已。<a id="a-7b"></a>所有衣服祭器等物。<a id="a-7c"></a>悉皆弃置尼连禅河中。<a id="a-7d"></a>掷是物已。<a id="a-7e"></a>还邬波驮耶所便作是言。<a id="a-7f"></a>悉令弃者今皆已舍。<a id="a-7g"></a>应作何事。<a id="a-7h"></a>唯愿指授。<a id="a-7i"></a>尔时那提迦摄伽耶迦摄。<a id="a-7j"></a>共将弟子五百人俱往诣佛所。<a id="a-7k"></a>而作是言。<a id="a-7l"></a>大沙门。<a id="a-7m"></a>我告弟子悉已听许。<a id="a-7n"></a>唯愿度我。<a id="a-7o"></a>于善法律中。<a id="a-7p"></a>出家受具足戒。<a id="a-7q"></a>成苾刍性。<a id="a-7r"></a>于大沙门处修习梵行。<a id="a-7s"></a>世尊告曰。<a id="a-7t"></a>那提迦摄伽耶迦摄。<a id="a-7u"></a>善来应修梵行。<a id="a-7v"></a>作是语已。<a id="a-7w"></a>那提迦摄等及五百弟子。<a id="a-7x"></a>皆得出家受具足戒。<a id="a-7y"></a>成苾刍性。<a id="a-7z"></a>尔时世尊。<a id="a-80"></a>度一千被发外道。<a id="a-81"></a>受具足戒。<a id="a-82"></a>于优楼频螺地随意住已。<a id="a-83"></a>渐渐游行至伽耶山。<a id="a-84"></a>住其山顶窣堵波处。<a id="a-85"></a>与旧被发出家外道一千苾刍。<a id="a-86"></a>而共居止。<a id="a-87"></a>尔时世尊。<a id="a-88"></a>以三种神通化一千苾刍。<a id="a-89"></a>三神通者。<a id="a-8A"></a>所谓神足通记说通教授通。<a id="a-8B"></a>神足通者。<a id="a-8C"></a>如来入三摩地。<a id="a-8D"></a>以心定故。<a id="a-8E"></a>即从本座忽然隐没。<a id="a-8F"></a>现于东方。<a id="a-8G"></a>上升虚空行住坐卧。<a id="a-8H"></a>入火光定。<a id="a-8I"></a>即于身内出种种光。<a id="a-8J"></a>所谓青黄赤白及以红色。<a id="a-8K"></a>双现其相。<a id="a-8L"></a>身下出火上流清水。<a id="a-8M"></a>身下出水上发火光。<a id="a-8N"></a>东方既尔。<a id="a-8O"></a>南西北方亦复如是。<a id="a-8P"></a>既现相已。<a id="a-8Q"></a>从彼虚空没。<a id="a-8R"></a>还复本处而现。<a id="a-8S"></a>此是世尊神足通。<a id="a-8T"></a>记说通者。<a id="a-8U"></a>所为苾刍应观察心意识。<a id="a-8V"></a>如是应善寻伺。<a id="a-8W"></a>不应不善寻伺。<a id="a-8X"></a>此亦意念。<a id="a-8Y"></a>此亦证身识。<a id="a-8Z"></a>此为世尊记说通。<a id="a-8a"></a>教授通者。<a id="a-8b"></a>告诸苾刍所有诸法悉皆识然。<a id="a-8c"></a>何者一切炽然。<a id="a-8d"></a>眼炽然色炽然。<a id="a-8e"></a>眼识炽然眼触炽然。<a id="a-8f"></a>为因眼触内所生受。<a id="a-8g"></a>或苦或乐非苦非乐。<a id="a-8h"></a>亦是炽然。<a id="a-8i"></a>以何火炽然。<a id="a-8j"></a>贪火炽然嗔火炽然痴火炽然。<a id="a-8k"></a>生老病死愁叹忧悲苦恼。<a id="a-8l"></a>亦复如是火然。<a id="a-8m"></a>此皆为苦。<a id="a-8n"></a>眼既如是。<a id="a-8o"></a>耳鼻舌身意亦复如是。<a id="a-8p"></a>此是世尊教授通。<a id="a-8q"></a>世尊说此法时。<a id="a-8r"></a>彼千苾刍不受后有故。<a id="a-8s"></a>于诸有漏心得解脱。<a id="a-8t"></a>皆得阿罗汉果。</p>
  <p id="a8u">尔时世尊。<a id="a-8v"></a>在摩揭陀国伽耶山顶窣堵波处。<a id="a-8w"></a>与千苾刍俱。<a id="a-8x"></a>先是旧被发外道。<a id="a-8y"></a>皆证阿罗汉果。<a id="a-8z"></a>尽诸有漏。<a id="a-90"></a>应作已作所作已办。<a id="a-91"></a>舍诸重担逮得己利。<a id="a-92"></a>断诸有结心正解脱。<a id="a-93"></a>摩揭陀国大众人民。<a id="a-94"></a>因游行故。<a id="a-95"></a>闻释迦种中生一太子。<a id="a-96"></a>在雪山侧近弶伽河岸劫比罗仙人住处。<a id="a-97"></a>去斯不远有占相师。<a id="a-98"></a>善闲方术授太子记。<a id="a-99"></a>若在家者。<a id="a-9A"></a>绍转轮王位。<a id="a-9B"></a>能降四方以法化世。<a id="a-9C"></a>七宝具足。<a id="a-9D"></a>所谓轮宝象宝马宝珠宝女宝主藏宝主。<a id="a-9E"></a>兵宝。<a id="a-9F"></a>千子围绕端正勇健。<a id="a-9G"></a>摧伏他军尽四洲界。<a id="a-9H"></a>普能王化无有怨敌。<a id="a-9I"></a>苦恼刀杖悉皆屏息。<a id="a-9J"></a>安乐而住。<a id="a-9K"></a>若出家者。<a id="a-9L"></a>以正信心舍家趣非家。<a id="a-9M"></a>剃除须发被服袈裟。<a id="a-9N"></a>证无上觉成阿罗汉。<a id="a-9O"></a>世间赞咏名称远闻。<a id="a-9P"></a>彼游行人闻是语已。<a id="a-9Q"></a>往诣频毗娑罗王所。<a id="a-9R"></a>而作是言。<a id="a-9S"></a>大王当知。<a id="a-9T"></a>我等游行至此人间。<a id="a-9U"></a>闻释迦种中生一太子。<a id="a-9V"></a>于雪山侧近弶伽河岸劫比罗仙人修道之处。<a id="a-9W"></a>乃至世间赞咏名称远闻。<a id="a-9X"></a>悉如上说。<a id="a-9Y"></a>唯愿大王。<a id="a-9Z"></a>杀彼太子。<a id="a-9a"></a>若除灭者。<a id="a-9b"></a>大王当得国祚长远。<a id="a-9c"></a>其王报曰。<a id="a-9d"></a>汝等诸人莫作是语。<a id="a-9e"></a>何以故。<a id="a-9f"></a>彼释迦太子。<a id="a-9g"></a>若得金轮王位。<a id="a-9h"></a>我当随从。<a id="a-9i"></a>若成正觉。<a id="a-9j"></a>当为执侍亲近供养。<a id="a-9k"></a>尔时摩揭陀主频毗娑罗。<a id="a-9l"></a>升楼阁上乞五种愿。<a id="a-9m"></a>愿我国出大教导师。<a id="a-9n"></a>如来应正等觉明行圆满善逝世间解无上丈夫调御士天人师佛薄伽梵。<a id="a-9o"></a>令我于彼敬事瞻仰。<a id="a-9p"></a>所说法要令得开悟。<a id="a-9q"></a>得闻法已受持净戒。<a id="a-9r"></a>如法而住。<a id="a-9s"></a>于时世尊在伽耶山。<a id="a-9t"></a>遥见大王闻此语已。<a id="a-9u"></a>告诸苾刍曰。<a id="a-9v"></a>此频毗娑罗。<a id="a-9w"></a>见在楼上发五种愿。<a id="a-9x"></a>悉如上说。<a id="a-9y"></a>复次摩揭陀国大众人民。<a id="a-9z"></a>因游行故。<a id="a-A0"></a>先闻释迦种中生一太子。<a id="a-A1"></a>在雪山侧近弶伽河岸劫比罗仙人住处。<a id="a-A2"></a>去斯不远有占相师。<a id="a-A3"></a>善闲方术授太子记。<a id="a-A4"></a>若在家者。<a id="a-A5"></a>绍轮王位。<a id="a-A6"></a>能降四方以法化世。<a id="a-A7"></a>七宝具足所谓轮宝象宝马宝珠宝女宝主藏宝主兵宝。<a id="a-A8"></a>千子围绕端正勇健。<a id="a-A9"></a>摧伏他军尽四洲界。<a id="a-AA"></a>普能王化无有怨敌。<a id="a-AB"></a>苦恼刀杖悉皆屏息。<a id="a-AC"></a>安乐而住。<a id="a-AD"></a>若出家者。<a id="a-AE"></a>以正信心舍家趣非家。<a id="a-AF"></a>剃除须发被服袈裟。<a id="a-AG"></a>证无上觉成阿罗汉。<a id="a-AH"></a>世间赞咏名称远闻者。<a id="a-AI"></a>彼舍轮王位而求出家。<a id="a-AJ"></a>得阿耨多罗三藐三菩提。<a id="a-AK"></a>今见在伽耶山顶窣堵波处。<a id="a-AL"></a>与千苾刍前后围绕。<a id="a-AM"></a>并是旧被发外道。<a id="a-AN"></a>皆证阿罗汉果。<a id="a-AO"></a>尽诸有漏。<a id="a-AP"></a>应作已作所作已办。<a id="a-AQ"></a>舍诸重担逮得己利。<a id="a-AR"></a>断诸有结心正解脱。<a id="a-AS"></a>闻是语已。<a id="a-AT"></a>往频毗娑罗王所。<a id="a-AU"></a>而作是言。<a id="a-AV"></a>大王当知。<a id="a-AW"></a>我等游行至此人间。<a id="a-AX"></a>先闻彼释迦种中生一太子。<a id="a-AY"></a>乃至成无上觉。<a id="a-AZ"></a>在伽耶山。<a id="a-Aa"></a>与千苾刍前后围绕。<a id="a-Ab"></a>尽诸有结心正解脱。<a id="a-Ac"></a>唯愿大王。<a id="a-Ad"></a>亲近供养彼佛世尊。<a id="a-Ae"></a>若如此者。<a id="a-Af"></a>令王国土安隐丰乐。<a id="a-Ag"></a>王闻语已甚大欢喜。<a id="a-Ah"></a>即命一人令往佛所。<a id="a-Ai"></a>如我辞曰顶礼双足白言。<a id="a-Aj"></a>世尊。<a id="a-Ak"></a>起居轻利少病少恼安乐住不。<a id="a-Al"></a>作是言已。<a id="a-Am"></a>复稽请曰唯愿世尊。<a id="a-An"></a>与诸苾刍。<a id="a-Ao"></a>来就我所住王舍城。<a id="a-Ap"></a>受我一生供养四事。<a id="a-Aq"></a>使者受王如是语已。<a id="a-Ar"></a>往伽耶山至世尊所。<a id="a-As"></a>顶礼佛足而作是言。<a id="a-At"></a>摩揭陀主频毗娑罗。<a id="a-Au"></a>故遣我来稽首世尊。<a id="a-Av"></a>起居轻利少病少恼安乐住不。<a id="a-Aw"></a>佛言。<a id="a-Ax"></a>王及汝等咸得安乐。<a id="a-Ay"></a>使者白言。<a id="a-Az"></a>王令稽请。<a id="a-B0"></a>唯愿世尊。<a id="a-B1"></a>与诸苾刍。<a id="a-B2"></a>来至我所居王舍城。<a id="a-B3"></a>受我四事一生供养。<a id="a-B4"></a>世尊即时默然受请。<a id="a-B5"></a>使者知佛默受请已。<a id="a-B6"></a>顶礼佛足辞还本处。<a id="a-B7"></a>尔时世尊。<a id="a-B8"></a>与千苾刍围绕前后。<a id="a-B9"></a>并是旧被发外道。<a id="a-BA"></a>皆证阿罗汉果。<a id="a-BB"></a>乃至尽诸有结心正解脱。<a id="a-BC"></a>渐渐游行于摩揭陀人间。<a id="a-BD"></a>至善住窣堵波竹林中住。<a id="a-BE"></a>摩揭陀王。<a id="a-BF"></a>闻佛至此千苾刍俱围绕而住。<a id="a-BG"></a>皆已证得阿罗汉果。<a id="a-BH"></a>尽诸有漏。<a id="a-BI"></a>应作已作所作已办。<a id="a-BJ"></a>舍诸重担逮得己利。<a id="a-BK"></a>断诸有结。<a id="a-BL"></a>心正解脱。<a id="a-BM"></a>王闻是已严驾善辂。<a id="a-BN"></a>与无量百千眷属围绕。<a id="a-BO"></a>欲往佛所礼拜供养。<a id="a-BP"></a>其王善辂。<a id="a-BQ"></a>轮毂入地不得前进。<a id="a-BR"></a>王作是念。<a id="a-BS"></a>我有何咎。<a id="a-BT"></a>令此轮毂不复游履。<a id="a-BU"></a>忽闻空中天曰。<a id="a-BV"></a>王无过犯。<a id="a-BW"></a>但王狱中无量人众。<a id="a-BX"></a>先与大王同修善业。<a id="a-BY"></a>今若放舍可得前路。<a id="a-BZ"></a>王闻是语赦及囚禁并皆放已。<a id="a-Ba"></a>王欲进路。<a id="a-Bb"></a>行度宫门头冠倾侧。<a id="a-Bc"></a>便作是念。<a id="a-Bd"></a>我于昔来造作何业。<a id="a-Be"></a>致是相耶。<a id="a-Bf"></a>即闻空中天曰。<a id="a-Bg"></a>大王无辜。<a id="a-Bh"></a>然为无量众生先与大王同修胜业。<a id="a-Bi"></a>今皆散住边远村坊。<a id="a-Bj"></a>王当召命可共见佛。<a id="a-Bk"></a>王遂宣令遣来集会。<a id="a-Bl"></a>既集会已。<a id="a-Bm"></a>严驾车辂一万二千。<a id="a-Bn"></a>并诸兵众马骑云屯十八万众。<a id="a-Bo"></a>复有象兵一万五千。<a id="a-Bp"></a>并与无量百千万摩揭陀人婆罗门居士等前后围绕。<a id="a-Bq"></a>出王舍城往诣佛所。<a id="a-Br"></a>到已下车。<a id="a-Bs"></a>除五胜物。<a id="a-Bt"></a>所谓伞盖头冠宝剑宝扇宝履。<a id="a-Bu"></a>舍是物已。<a id="a-Bv"></a>向佛合掌顶礼佛足。<a id="a-Bw"></a>白世尊曰。<a id="a-Bx"></a>大德。<a id="a-By"></a>我是摩揭陀国主频毗娑罗王。<a id="a-Bz"></a>如是三白。<a id="a-C0"></a>佛告大王。<a id="a-C1"></a>如是如是。<a id="a-C2"></a>汝是摩揭陀国主频毗娑罗王。<a id="a-C3"></a>如是三答。<a id="a-C4"></a>汝今可坐。<a id="a-C5"></a>是频毗娑罗王闻佛语已。<a id="a-C6"></a>顶礼佛足却坐一面。<a id="a-C7"></a>其摩揭陀国婆罗门居士等。<a id="a-C8"></a>一分顶礼佛足亦坐一面。<a id="a-C9"></a>一分合掌问讯。<a id="a-CA"></a>大沙门。<a id="a-CB"></a>少病少恼气力安不。<a id="a-CC"></a>亦坐一面。<a id="a-CD"></a>一分合掌而不致问。<a id="a-CE"></a>亦坐一面。<a id="a-CF"></a>一分远住默然而坐。<a id="a-CG"></a>于时优楼频螺迦摄在大众中。<a id="a-CH"></a>摩揭陀国婆罗门居士。<a id="a-CI"></a>见此迦摄在于众中。<a id="a-CJ"></a>便发疑念。<a id="a-CK"></a>沙门乔答摩。<a id="a-CL"></a>在迦摄处而有修习。<a id="a-CM"></a>为当迦摄向沙门乔答摩边而学未闻。<a id="a-CN"></a>尔时世尊知众所念。<a id="a-CO"></a>以妙伽他问迦摄曰。</p>
  <p id="aCP">迦摄汝昔见何利　　舍俗出家而事火</p>
  <p id="aCQ">及持此法所获益　　汝今为我说斯义</p>
  <p id="aCR">于时迦摄亦以伽他。<a id="a-CS"></a>而答佛曰。</p>
  <p id="aCT">有一说言获益者　　端严美女诸妙味</p>
  <p id="aCU">见彼法中有此利　　因斯舍俗而事火</p>
  <p id="aCV">世尊复以伽他。<a id="a-CW"></a>重问迦摄曰。</p>
  <p id="aCX">端严美女诸妙味　　若由事火而得此</p>
  <p id="aCY">即有人天世间乐　　汝何弃舍而不顾</p>
  <p id="aCZ">迦摄亦以伽他。<a id="a-Ca"></a>而答佛曰。</p>
  <p id="aCb">为睹胜静无余句　　无所有处犹不住</p>
  <p id="aCc">除此妙法更无过　　情今弃彼而不顾</p>
  <p id="aCd">由我先有愚痴意　　持火禁戒望解脱</p>
  <p id="aCe">于胜妙法反为颠　　盲冥生死常流转</p>
  <p id="aCf">谛观无为最胜句　　调御象师能妙说</p>
  <p id="aCg">真实益世牟尼教　　奖导无倦乔答摩</p>
  <p id="aCh">尔时世尊。<a id="a-Ci"></a>以斯伽他赞迦摄曰。</p>
  <p id="aCj">善来迦摄波　　非有思恶处</p>
  <p id="aCk">最胜广法中　　汝今已能入</p>
  <p id="aCl">尔时世尊告迦摄曰。<a id="a-Cm"></a>汝起为诸大众现其神变。<a id="a-Cn"></a>于时迦摄闻佛语已。<a id="a-Co"></a>即入三摩地。<a id="a-Cp"></a>此心定故。<a id="a-Cq"></a>即从本处忽然不现。<a id="a-Cr"></a>即于东方。<a id="a-Cs"></a>上升虚空行住坐卧。<a id="a-Ct"></a>入火光定。<a id="a-Cu"></a>即于身内出种种光。<a id="a-Cv"></a>所谓青黄赤白及以红色。<a id="a-Cw"></a>双现其相。<a id="a-Cx"></a>身下出火上流清水。<a id="a-Cy"></a>身下出水上发火光。<a id="a-Cz"></a>东方既尔。<a id="a-D0"></a>南西北方亦复如是。<a id="a-D1"></a>现是相已。<a id="a-D2"></a>从虚空没还于本处地上而立。<a id="a-D3"></a>往至佛所顶礼佛足。<a id="a-D4"></a>作如是言。<a id="a-D5"></a>世尊是我教师。<a id="a-D6"></a>我是世尊声闻弟子。<a id="a-D7"></a>世尊告曰。<a id="a-D8"></a>如是如是迦摄。<a id="a-D9"></a>我是汝教师。<a id="a-DA"></a>汝是我声闻弟子。<a id="a-DB"></a>迦摄汝起可就本坐。<a id="a-DC"></a>尔时优楼频螺迦摄。<a id="a-DD"></a>顶礼佛足还至本坐。<a id="a-DE"></a>尔时摩揭陀国婆罗门居士等。<a id="a-DF"></a>见此事已作如是念。<a id="a-DG"></a>非沙门乔答摩在迦摄处而有修学。<a id="a-DH"></a>但是迦摄于世尊所而学所作。<a id="a-DI"></a>尔时世尊。<a id="a-DJ"></a>告摩揭陀主频毗娑罗言。<a id="a-DK"></a>色有生灭。<a id="a-DL"></a>大王。<a id="a-DM"></a>当须了知色法生灭因缘。<a id="a-DN"></a>受想行识亦复如是。<a id="a-DO"></a>大王。<a id="a-DP"></a>若能了知色法生灭异。<a id="a-DQ"></a>即能了知色之自性。<a id="a-DR"></a>受想行识亦复如是。<a id="a-DS"></a>大王。<a id="a-DT"></a>若善男子知色性已。<a id="a-DU"></a>而不爱着亦不领受。<a id="a-DV"></a>亦复不持。<a id="a-DW"></a>而能于此决定。<a id="a-DX"></a>无我及以我所。<a id="a-DY"></a>受想行识亦复如是。<a id="a-DZ"></a>若善男子了此色性。<a id="a-Da"></a>不爱着不受不持。<a id="a-Db"></a>决定知此无我我所。<a id="a-Dc"></a>我说此人得涅槃解脱。<a id="a-Dd"></a>受想行识亦复如是。<a id="a-De"></a>世尊说此法已。<a id="a-Df"></a>摩揭陀国婆罗门居士等。<a id="a-Dg"></a>作如是念。<a id="a-Dh"></a>若色无我。<a id="a-Di"></a>受想行识亦无我者。<a id="a-Dj"></a>然何等法而是其我。<a id="a-Dk"></a>谁是有情。<a id="a-Dl"></a>谁复是命者生者养育者。<a id="a-Dm"></a>人及数取趣意生与摩纳能所作及造触受行住等。<a id="a-Dn"></a>此等诸法差别悉皆无我者。<a id="a-Do"></a>更有何物。<a id="a-Dp"></a>不生不灭非三世有。<a id="a-Dq"></a>而能作受。<a id="a-Dr"></a>若人于可所作及不应作。<a id="a-Ds"></a>善恶之业所有果报。<a id="a-Dt"></a>谁当受之。<a id="a-Du"></a>令舍此蕴而受彼蕴。<a id="a-Dv"></a>尔时世尊。<a id="a-Dw"></a>知此婆罗门居士等作如是念。<a id="a-Dx"></a>即告诸苾刍曰。<a id="a-Dy"></a>无智慧人不多闻故。<a id="a-Dz"></a>便作是念。<a id="a-E0"></a>执我我所。<a id="a-E1"></a>不知无我及以我所。<a id="a-E2"></a>何以故。<a id="a-E3"></a>苾刍。<a id="a-E4"></a>从集生苦。<a id="a-E5"></a>证灭断苦。<a id="a-E6"></a>从集生行。<a id="a-E7"></a>证灭行灭。<a id="a-E8"></a>彼因缘灭彼灭。<a id="a-E9"></a>彼因缘故。<a id="a-EA"></a>能生诸有情次第流转。<a id="a-EB"></a>如是因缘有情生灭。<a id="a-EC"></a>如来了知毕竟无我。<a id="a-ED"></a>复告诸苾刍曰。<a id="a-EE"></a>我得清净天眼过于人间。<a id="a-EF"></a>观见有情流转生灭。<a id="a-EG"></a>胜者劣者妙色恶色。<a id="a-EH"></a>趣善恶道。<a id="a-EI"></a>所有作业如实我知。<a id="a-EJ"></a>如是见一有情。<a id="a-EK"></a>造身口意恶业。<a id="a-EL"></a>诽谤圣者执着邪见。<a id="a-EM"></a>行邪恶业。<a id="a-EN"></a>由此因缘。<a id="a-EO"></a>从此舍命堕于地狱。<a id="a-EP"></a>复见有情。<a id="a-EQ"></a>造三善业不谤圣者。<a id="a-ER"></a>住正信心行正命行。<a id="a-ES"></a>由此因缘。<a id="a-ET"></a>从此舍命生于天上。<a id="a-EU"></a>如是等事我悉知见。<a id="a-EV"></a>而不曾说。<a id="a-EW"></a>有情是我寿命与生养人及数取趣意生并摩纳能所作及造触受行住等。<a id="a-EX"></a>若人于可作及以不可作。<a id="a-EY"></a>善恶等业所有果报。<a id="a-EZ"></a>而舍于此蕴受于彼蕴等。<a id="a-Ea"></a>皆不说是我。<a id="a-Eb"></a>然是因缘。<a id="a-Ec"></a>所谓此有故彼有。<a id="a-Ed"></a>此生故彼生。<a id="a-Ee"></a>谓无明缘行。<a id="a-Ef"></a>行缘识。<a id="a-Eg"></a>识缘名色。<a id="a-Eh"></a>名色缘六处。<a id="a-Ei"></a>六处缘触。<a id="a-Ej"></a>触缘受。<a id="a-Ek"></a>受缘爱。<a id="a-El"></a>爱缘取。<a id="a-Em"></a>取缘有。<a id="a-En"></a>有缘生。<a id="a-Eo"></a>生缘老死忧悲苦恼。<a id="a-Ep"></a>如是此大五蕴聚集。<a id="a-Eq"></a>所谓此无故彼无。<a id="a-Er"></a>此灭故彼灭。<a id="a-Es"></a>谓无明灭即行灭。<a id="a-Et"></a>行灭即识灭。<a id="a-Eu"></a>识灭即名色灭。<a id="a-Ev"></a>名色灭即六处灭。<a id="a-Ew"></a>六处灭即触灭。<a id="a-Ex"></a>触灭即受灭。<a id="a-Ey"></a>受灭即爱灭。<a id="a-Ez"></a>爱灭即取灭。<a id="a-F0"></a>取灭即有灭。<a id="a-F1"></a>有灭即生灭。<a id="a-F2"></a>生灭即老死忧悲苦恼灭。<a id="a-F3"></a>如是此大五蕴聚集灭。<a id="a-F4"></a>苾刍。<a id="a-F5"></a>如是诸行皆苦。<a id="a-F6"></a>涅槃为乐。<a id="a-F7"></a>因集故苦生。<a id="a-F8"></a>因灭故苦灭。<a id="a-F9"></a>由此相续流转断灭。<a id="a-FA"></a>此即苦尽。<a id="a-FB"></a>云何是涅槃。<a id="a-FC"></a>苦尽故为涅槃。<a id="a-FD"></a>犹如火灭而得清凉。<a id="a-FE"></a>是故我说此句能舍诸蕴。<a id="a-FF"></a>贪苦尽故而得圆寂。<a id="a-FG"></a>尔时佛告摩揭陀主频毗娑罗王曰。<a id="a-FH"></a>于意云何。<a id="a-FI"></a>色为常耶为无常耶。<a id="a-FJ"></a>答曰。<a id="a-FK"></a>大德。<a id="a-FL"></a>色是无常。<a id="a-FM"></a>又问。<a id="a-FN"></a>若无常者。<a id="a-FO"></a>为苦非苦。<a id="a-FP"></a>答曰。<a id="a-FQ"></a>是苦。<a id="a-FR"></a>又问。<a id="a-FS"></a>色若无常苦者。<a id="a-FT"></a>即是变坏。<a id="a-FU"></a>若多闻弟子执色是我。<a id="a-FV"></a>我有诸色。<a id="a-FW"></a>色属于我。<a id="a-FX"></a>我在色中不。<a id="a-FY"></a>答曰。<a id="a-FZ"></a>不也。<a id="a-Fa"></a>又问。<a id="a-Fb"></a>如是受想行识。<a id="a-Fc"></a>为是常耶为无常耶。<a id="a-Fd"></a>答曰。<a id="a-Fe"></a>是无常也。<a id="a-Ff"></a>又问。<a id="a-Fg"></a>乃至识等是无常者。<a id="a-Fh"></a>为苦非苦。<a id="a-Fi"></a>答曰。<a id="a-Fj"></a>是苦。<a id="a-Fk"></a>又问。<a id="a-Fl"></a>识等。<a id="a-Fm"></a>无常苦者。<a id="a-Fn"></a>即是变坏。<a id="a-Fo"></a>若有多闻弟子。<a id="a-Fp"></a>执乃至识是我。<a id="a-Fq"></a>我有诸识。<a id="a-Fr"></a>识属于我。<a id="a-Fs"></a>我在识中。<a id="a-Ft"></a>不答曰不也。<a id="a-Fu"></a>是故当知。<a id="a-Fv"></a>诸所有色。<a id="a-Fw"></a>若过去未来现在。<a id="a-Fx"></a>若内若外若粗若细。<a id="a-Fy"></a>若胜若劣若近若远。<a id="a-Fz"></a>如是诸色。<a id="a-G0"></a>非我我所。<a id="a-G1"></a>我有诸色。<a id="a-G2"></a>非属于我。<a id="a-G3"></a>我不在色中。<a id="a-G4"></a>如实遍知应如是见。<a id="a-G5"></a>乃至受想行识亦复如是。<a id="a-G6"></a>大王。<a id="a-G7"></a>有声闻弟子。<a id="a-G8"></a>具足多闻。<a id="a-G9"></a>观五取蕴离我我所。<a id="a-GA"></a>如是观已。<a id="a-GB"></a>知诸世间实无可取。<a id="a-GC"></a>无可取故不生怖畏。<a id="a-GD"></a>无怖畏故内证圆寂。<a id="a-GE"></a>我生已尽梵行已立。<a id="a-GF"></a>所作已办不受后有。<a id="a-GG"></a>尔时世尊说此法时。<a id="a-GH"></a>摩揭陀主频毗娑罗王。<a id="a-GI"></a>及八万天子。<a id="a-GJ"></a>无量百千万摩揭陀国婆罗门居士等。<a id="a-GK"></a>皆悉远尘离垢得法眼净。<a id="a-GL"></a>亦复见法得法极通达法。<a id="a-GM"></a>究竟坚法越一切希望。<a id="a-GN"></a>度一切疑惑不假他缘。<a id="a-GO"></a>于大师教余不能引。<a id="a-GP"></a>于诸法中得无所畏。<a id="a-GQ"></a>尔时大王及居士等。<a id="a-GR"></a>得此法已心大欢喜。<a id="a-GS"></a>从座而起整衣服。<a id="a-GT"></a>顶礼佛足右膝着地。<a id="a-GU"></a>合掌向佛而作是言。<a id="a-GV"></a>我今入此微妙之法获大胜利。<a id="a-GW"></a>从今日已后乃至尽形归佛法僧。<a id="a-GX"></a>为五戒邬波索迦。<a id="a-GY"></a>不杀不盗不邪行不妄语不饮酒。<a id="a-GZ"></a>作是语已。<a id="a-Ga"></a>便即请佛及诸苾刍。<a id="a-Gb"></a>愿来于我王舍城住。<a id="a-Gc"></a>令我一生供养四事。<a id="a-Gd"></a>世尊尔时默然受请。<a id="a-Ge"></a>摩揭陀王及诸人等。<a id="a-Gf"></a>知佛世尊默受请已。<a id="a-Gg"></a>顶礼佛足即还本所。<a id="a-Gh"></a>时诸苾刍咸皆有疑。<a id="a-Gi"></a>而白佛言。<a id="a-Gj"></a>世尊。<a id="a-Gk"></a>是具一切智。<a id="a-Gl"></a>能断诸疑。<a id="a-Gm"></a>我等不审。<a id="a-Gn"></a>大王及诸眷属。<a id="a-Go"></a>作何因业。<a id="a-Gp"></a>由此业力得清净眼。<a id="a-Gq"></a>佛告诸苾刍。<a id="a-Gr"></a>频毗娑罗王所作之业。<a id="a-Gs"></a>汝等善听。<a id="a-Gt"></a>我为汝说彼所作业若成就时因缘合会。<a id="a-Gu"></a>如暴流水。<a id="a-Gv"></a>所作之业决定自受。<a id="a-Gw"></a>无能替者。<a id="a-Gx"></a>汝等苾刍自所作业。<a id="a-Gy"></a>不于外界地水火风成熟。<a id="a-Gz"></a>然于自身当受其报善恶已熟必定不虚。<a id="a-H0"></a>而说颂曰。</p>
  <p id="aH1">假令经百劫　　所作业不亡</p>
  <p id="aH2">因缘会遇时　　果报还自受</p>
  <p id="aH3">汝等苾刍。<a id="a-H4"></a>过去有佛。<a id="a-H5"></a>号阿罗那鞞如来应正等觉明行圆满善逝世间解无上丈夫调御士天人师佛薄伽梵。<a id="a-H6"></a>出现于世。<a id="a-H7"></a>佛事周已入无余涅槃。<a id="a-H8"></a>如薪尽火灭。<a id="a-H9"></a>彼土人民。<a id="a-HA"></a>火灭已后收佛舍利于清净处起大窣堵波。<a id="a-HB"></a>而作供养。<a id="a-HC"></a>时有金轮王名吉利枳。<a id="a-HD"></a>将十八俱胝军将围绕于空中过。<a id="a-HE"></a>欲向人间至窣堵波处。<a id="a-HF"></a>时有信佛天神。<a id="a-HG"></a>各以威力捉王轮宝。<a id="a-HH"></a>于空中住而不得去。<a id="a-HI"></a>时吉利枳王。<a id="a-HJ"></a>见其金轮既不得转。<a id="a-HK"></a>即作是念。<a id="a-HL"></a>我福德尽。<a id="a-HM"></a>令此轮宝不复前进。<a id="a-HN"></a>诸天神等于其空中而谓王曰。<a id="a-HO"></a>非王福尽。<a id="a-HP"></a>然以其下有佛舍利窣堵波。<a id="a-HQ"></a>令王轮宝不复得去。<a id="a-HR"></a>时吉利枳王闻此语已。<a id="a-HS"></a>与诸军将十八俱胝围绕而下。<a id="a-HT"></a>见其佛塔由故未成。<a id="a-HU"></a>彼诸部众各相劝勉。<a id="a-HV"></a>齐以珍宝而共庄饰。<a id="a-HW"></a>复以种种香花伎乐持以供养。<a id="a-HX"></a>胡跪合掌大众同声而发愿言。<a id="a-HY"></a>愿我以此所种善根。<a id="a-HZ"></a>于当来佛闻法得法眼净。<a id="a-Ha"></a>作是言已顶礼佛塔。<a id="a-Hb"></a>汝等苾刍勿作异念。<a id="a-Hc"></a>彼时转轮王吉利枳及余侍从。<a id="a-Hd"></a>今即频毗娑罗王并诸眷属是也。<a id="a-He"></a>是时彼王及其侍从所作供养。<a id="a-Hf"></a>供世尊阿罗那鞞之窣堵波已。<a id="a-Hg"></a>由此善业缘故。<a id="a-Hh"></a>于无量俱胝百千劫。<a id="a-Hi"></a>生人天中受胜妙乐。<a id="a-Hj"></a>王及眷属由愿力故。<a id="a-Hk"></a>今于我所得清净眼。<a id="a-Hl"></a>诸苾刍当知。<a id="a-Hm"></a>黑业有纯黑异熟。<a id="a-Hn"></a>白业得纯白异熟。<a id="a-Ho"></a>黑白杂业得杂异熟。<a id="a-Hp"></a>是故汝等苾刍。<a id="a-Hq"></a>舍黑黑业及彼杂业。<a id="a-Hr"></a>应当勤修白白之业。</p>
 </body>
</html>