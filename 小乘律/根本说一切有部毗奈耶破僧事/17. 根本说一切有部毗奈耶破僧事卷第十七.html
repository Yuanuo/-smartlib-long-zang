<!doctype html>
<html id="z3IBV75qU" data-ver="992">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶破僧事卷第十七</h1>
  <p id="a2">时频毗娑罗王。<a id="a-3"></a>闻长者子乘舡而来。<a id="a-4"></a>从弶伽河穿渠。<a id="a-5"></a>直至王舍大城。<a id="a-6"></a>五里之内满油麻子。<a id="a-7"></a>船至城所。<a id="a-8"></a>敕令扫洒去诸瓦石香水洒地散诸名花。<a id="a-9"></a>喻如天宫。<a id="a-A"></a>作好供养。<a id="a-B"></a>迎长者子入王舍城。<a id="a-C"></a>其子见王头面礼足。<a id="a-D"></a>便以宝珠置王足上。<a id="a-E"></a>退住一面结跏趺坐。<a id="a-F"></a>时王见彼足下黄金毛已。<a id="a-G"></a>心生惊愕叹言。<a id="a-H"></a>有大功德福力之人。<a id="a-I"></a>汝曾见佛以不。<a id="a-J"></a>答言。<a id="a-K"></a>未见。<a id="a-L"></a>王言。<a id="a-M"></a>汝可相随见佛世尊。<a id="a-N"></a>问王。<a id="a-O"></a>佛骑何物。<a id="a-P"></a>王言。<a id="a-Q"></a>出家之人不用乘骑。<a id="a-R"></a>长者子答言。<a id="a-S"></a>我亦步去。<a id="a-T"></a>时诸人众皆以脱衣覆地与长者子踏上。<a id="a-U"></a>问言。<a id="a-V"></a>彼佛世尊踏衣行不。<a id="a-W"></a>答言。<a id="a-X"></a>不踏。<a id="a-Y"></a>即令去衣。<a id="a-Z"></a>其长者子以足踏地。<a id="a-a"></a>诸天脱衣覆地。<a id="a-b"></a>问言。<a id="a-c"></a>我不令着衣。<a id="a-d"></a>何因地上有衣。<a id="a-e"></a>傍人答言。<a id="a-f"></a>此是天衣非我等衣。<a id="a-g"></a>亦令去却。<a id="a-h"></a>天去衣讫。<a id="a-i"></a>时长者子足踏地着。<a id="a-j"></a>是时大地六种震动。</p>
  <p id="ak">尔时佛告诸苾刍。<a id="a-l"></a>此长者子从九十一劫已来。<a id="a-m"></a>皆以覆衣踏行。<a id="a-n"></a>不曾露足踏地。<a id="a-o"></a>今长者子为重法故。<a id="a-p"></a>以足踏地因此地动。<a id="a-q"></a>尔时长者子来诣佛所。<a id="a-r"></a>礼佛足已却坐一面。</p>
  <p id="as">尔时世尊。<a id="a-t"></a>随其根性而为说法。<a id="a-u"></a>既闻法已从座而起。<a id="a-v"></a>顶礼佛足求愿出家受持戒行。<a id="a-w"></a>佛言。<a id="a-x"></a>不然。<a id="a-y"></a>长者子。<a id="a-z"></a>父母不听。<a id="a-10"></a>不得出家受戒。<a id="a-11"></a>尔时频毗娑罗王白佛言。<a id="a-12"></a>我是国主。<a id="a-13"></a>于彼长者库藏资产事皆由我。<a id="a-14"></a>王既听许。<a id="a-15"></a>唯愿如来令其出家。<a id="a-16"></a>佛言。<a id="a-17"></a>善来苾刍。<a id="a-18"></a>即时出家被僧伽胝衣手持瓶钵。<a id="a-19"></a>威仪庠序如百岁苾刍。<a id="a-1A"></a>是时六众苾刍共为耻笑。<a id="a-1B"></a>其长者子汝如生酥。<a id="a-1C"></a>有何所堪。<a id="a-1D"></a>今者勤劳修行梵行。<a id="a-1E"></a>有何所益。<a id="a-1F"></a>时六众苾刍见而调弄。<a id="a-1G"></a>共作是语。<a id="a-1H"></a>此人形貌如生酥团。<a id="a-1I"></a>于佛正教勇猛勤修。<a id="a-1J"></a>当何成就。<a id="a-1K"></a>彼闻是语。<a id="a-1L"></a>即往尊者阿难陀所。<a id="a-1M"></a>白言尊者。<a id="a-1N"></a>云何苾刍决定修行。<a id="a-1O"></a>早得成就意得正定。<a id="a-1P"></a>答言。<a id="a-1Q"></a>如佛所说。<a id="a-1R"></a>受三摩地勤苦经行。<a id="a-1S"></a>速得正定。<a id="a-1T"></a>时彼闻已即往尸林。<a id="a-1U"></a>作三摩地经行。<a id="a-1V"></a>专念觉品善法思惟。<a id="a-1W"></a>竟不能证。<a id="a-1X"></a>又起一念。<a id="a-1Y"></a>我今勤行精进过诸声闻。<a id="a-1Z"></a>不得证果。<a id="a-1a"></a>我今自有家宅眷属财物现存。<a id="a-1b"></a>归俗自须行施造诸功德。<a id="a-1c"></a>尔时世尊知其思念。<a id="a-1d"></a>告一苾刍曰。<a id="a-1e"></a>汝可往诣彼尸林所报长者子曰。<a id="a-1f"></a>汝可来此。<a id="a-1g"></a>时彼苾刍承佛命已。<a id="a-1h"></a>便往林中报曰。<a id="a-1i"></a>世尊命汝。<a id="a-1j"></a>彼既闻已共往世尊。<a id="a-1k"></a>顶礼佛足却住一面。<a id="a-1l"></a>佛告彼长者子。<a id="a-1m"></a>汝不应在于空闲林中独住宴。<a id="a-1n"></a>坐而作如是非理寻思。<a id="a-1o"></a>汝昔作是念。<a id="a-1p"></a>所有声闻勤修苦行。<a id="a-1q"></a>我皆过彼。<a id="a-1r"></a>由不断漏心得解脱。<a id="a-1s"></a>我之亲属有大资具。<a id="a-1t"></a>受用丰多。<a id="a-1u"></a>可应还家受诸欲乐。<a id="a-1v"></a>广行布施造诸功德。</p>
  <p id="a1w">时长者子闻佛说已。<a id="a-1x"></a>便作是念。<a id="a-1y"></a>世尊今者知我心之所念。<a id="a-1z"></a>即时惊愕恐惧忧恼身毛竖立。<a id="a-20"></a>白佛言。<a id="a-21"></a>如是世尊。<a id="a-22"></a>佛复告长者子。<a id="a-23"></a>我今问汝。<a id="a-24"></a>随我意答。<a id="a-25"></a>汝昔在家常作何业。<a id="a-26"></a>答曰。<a id="a-27"></a>善解弹琴。<a id="a-28"></a>又问若调弦时其弦调急。<a id="a-29"></a>其声和雅悦心。<a id="a-2A"></a>好声堪用已不。<a id="a-2B"></a>答言。<a id="a-2C"></a>不也世尊。<a id="a-2D"></a>问曰。<a id="a-2E"></a>琴弦若缓。<a id="a-2F"></a>其声和雅悦心。<a id="a-2G"></a>能发好声堪用已不。<a id="a-2H"></a>答言。<a id="a-2I"></a>不也世尊。<a id="a-2J"></a>若琴弦不缓不急。<a id="a-2K"></a>调弦平正。<a id="a-2L"></a>其声好不。<a id="a-2M"></a>答言。<a id="a-2N"></a>如是世尊。<a id="a-2O"></a>佛告长者子。<a id="a-2P"></a>若复有人。<a id="a-2Q"></a>极行精进心生掉举。<a id="a-2R"></a>若多慢缓心生懒惰。<a id="a-2S"></a>是故汝应修处中行。<a id="a-2T"></a>若如是者。<a id="a-2U"></a>汝今不久断诸有漏心得解脱。<a id="a-2V"></a>得慧解脱见法证果。<a id="a-2W"></a>我生已尽梵行已立。<a id="a-2X"></a>所作已办不受后有。</p>
  <p id="a2Y">尔时长者子闻佛所说。<a id="a-2Z"></a>欢喜信受谛心思惟礼佛而去。<a id="a-2a"></a>时长者子。<a id="a-2b"></a>闻佛世尊为说琴喻方便诲已。<a id="a-2c"></a>独处闲静修不放逸专修正念。<a id="a-2d"></a>善男子。<a id="a-2e"></a>汝所标心希求出家。<a id="a-2f"></a>剃除鬓发被僧伽胝衣。<a id="a-2g"></a>正信出家。<a id="a-2h"></a>学无上果。<a id="a-2i"></a>梵行已立。<a id="a-2j"></a>最后获得诸法。<a id="a-2k"></a>以自觉知证成就果。<a id="a-2l"></a>我生已尽梵行已立。<a id="a-2m"></a>所作已办不受后有。<a id="a-2n"></a>应知证果。<a id="a-2o"></a>时彼具寿。<a id="a-2p"></a>便自证得阿罗汉果。<a id="a-2q"></a>善得解脱已得果已。<a id="a-2r"></a>正受解脱喜乐一心。<a id="a-2s"></a>而作是念。<a id="a-2t"></a>我今正是。<a id="a-2u"></a>应诣佛所供养恭敬。<a id="a-2v"></a>作是念已。<a id="a-2w"></a>即于晡时从宴坐起。<a id="a-2x"></a>往诣佛所顶礼双足退坐一面。</p>
  <p id="a2y">尔时具寿而白佛言。<a id="a-2z"></a>凡有苾刍。<a id="a-30"></a>得阿罗汉果诸漏得尽。<a id="a-31"></a>所作已办不受后有。<a id="a-32"></a>弃诸重担得自己利。<a id="a-33"></a>尽诸有结。<a id="a-34"></a>慧善解脱。<a id="a-35"></a>心得自在。<a id="a-36"></a>而于六种得胜解脱。<a id="a-37"></a>所谓一者出离凡俗得胜解脱。<a id="a-38"></a>二者利诸胜解脱。<a id="a-39"></a>三者寂静胜解脱。<a id="a-3A"></a>四者贪欲尽胜解脱。<a id="a-3B"></a>五者尽诸最胜解脱。<a id="a-3C"></a>六者不失正念胜解脱。<a id="a-3D"></a>白言。<a id="a-3E"></a>大德。<a id="a-3F"></a>若复有人。<a id="a-3G"></a>发少信心而求解脱。<a id="a-3H"></a>勿作是见。<a id="a-3I"></a>于贪嗔痴而得解脱出离生死。<a id="a-3J"></a>大德。<a id="a-3K"></a>若复有人。<a id="a-3L"></a>发少尸罗出离生死。<a id="a-3M"></a>而求解脱无病恼忧。<a id="a-3N"></a>勿作是见。<a id="a-3O"></a>得尽贪嗔痴。<a id="a-3P"></a>无病忧恼而得解脱。<a id="a-3Q"></a>大德。<a id="a-3R"></a>若复有人。<a id="a-3S"></a>为求名利为称誉故。<a id="a-3T"></a>行寂静行而求解脱。<a id="a-3U"></a>勿作是见。<a id="a-3V"></a>得尽贪嗔痴离于爱取。<a id="a-3W"></a>不失正念而得解脱。<a id="a-3X"></a>大德。<a id="a-3Y"></a>若有苾刍。<a id="a-3Z"></a>得阿罗汉。<a id="a-3a"></a>诸漏已尽。<a id="a-3b"></a>所作已办弃诸重担。<a id="a-3c"></a>获得己利永断诸有。<a id="a-3d"></a>心善解脱慧善解脱。<a id="a-3e"></a>是彼阿罗汉。<a id="a-3f"></a>得此六种胜解脱。<a id="a-3g"></a>大德。<a id="a-3h"></a>若有苾刍。<a id="a-3i"></a>心得学处。<a id="a-3j"></a>若求无上涅槃善道。<a id="a-3k"></a>不着于色时。<a id="a-3l"></a>彼学处是净尸罗。<a id="a-3m"></a>成就学处调伏诸根。<a id="a-3n"></a>后得漏尽。<a id="a-3o"></a>于无漏心而得解脱。<a id="a-3p"></a>得智解脱。<a id="a-3q"></a>于现前法以自觉知。<a id="a-3r"></a>而证圆满。<a id="a-3s"></a>我生已尽梵行已立。<a id="a-3t"></a>所作已办不受后有。<a id="a-3u"></a>时彼罗汉无学尸罗。<a id="a-3v"></a>成就诸根无学。<a id="a-3w"></a>大德。<a id="a-3x"></a>喻如童子幼小心惰乐睡。<a id="a-3y"></a>至于盛少尸罗诸根咸悉成就。<a id="a-3z"></a>后时年老诸根以枯尸罗成就。<a id="a-40"></a>大德。<a id="a-41"></a>苾刍亦复如是。<a id="a-42"></a>若有苾刍。<a id="a-43"></a>而住学处得心自在。<a id="a-44"></a>彼求无上涅槃善道。<a id="a-45"></a>不着于色住于尸罗。<a id="a-46"></a>诸根调伏。<a id="a-47"></a>后时尽诸有漏。<a id="a-48"></a>于无漏心得无漏慧。<a id="a-49"></a>得解脱命。<a id="a-4A"></a>于现前法已自觉知。<a id="a-4B"></a>而得圆满。<a id="a-4C"></a>我生已尽梵行已立。<a id="a-4D"></a>不受后有。<a id="a-4E"></a>无学尸罗而得成就。<a id="a-4F"></a>已证得果。<a id="a-4G"></a>即见诸色心不攀缘。<a id="a-4H"></a>亦不惑乱。<a id="a-4I"></a>其心正定情无颠倒。<a id="a-4J"></a>善思修习心无增减。<a id="a-4K"></a>有惑乱之事。<a id="a-4L"></a>不能为失正念。<a id="a-4M"></a>耳知声鼻知香舌知味身知触心知诸法。<a id="a-4N"></a>色等诸法不能惑乱。<a id="a-4O"></a>不失正念。<a id="a-4P"></a>安定不散。<a id="a-4Q"></a>情无颠倒。<a id="a-4R"></a>善解脱善修习。<a id="a-4S"></a>见生灭法。</p>
  <p id="a4T">复次喻如城邑聚落。<a id="a-4U"></a>不远有大石山。<a id="a-4V"></a>无有缺漏亦无孔隙。<a id="a-4W"></a>全为一石。<a id="a-4X"></a>或有大风从东面起。<a id="a-4Y"></a>其山不动不摇亦不西倾。<a id="a-4Z"></a>西南北风亦复如是不动不摇。<a id="a-4a"></a>过去色等如大暴风来于眼前。<a id="a-4b"></a>眼等心识无有颠倒亦复如是。<a id="a-4c"></a>不动不摇。<a id="a-4d"></a>其心安定无有散乱。<a id="a-4e"></a>若得解脱修习善已。<a id="a-4f"></a>见生灭法。<a id="a-4g"></a>复次耳鼻舌身意。<a id="a-4h"></a>能知声香味触等。<a id="a-4i"></a>此之六种惑乱身心。<a id="a-4j"></a>彼能得果不失正念。<a id="a-4k"></a>内情心等不失正念。<a id="a-4l"></a>无有散乱颠倒。<a id="a-4m"></a>善得解脱修集善已。<a id="a-4n"></a>见生灭法。<a id="a-4o"></a>具寿苾刍说是语已。<a id="a-4p"></a>便以伽陀而说颂曰。</p>
  <p id="a4q">出家解脱者　　心无病恼忧</p>
  <p id="a4r">彼住寂静地　　乐尽爱贪欲</p>
  <p id="a4s">趣解脱尽者　　及心不失念</p>
  <p id="a4t">了知意生法　　而心得解脱</p>
  <p id="a4u">心若得解脱　　寂静见谛住</p>
  <p id="a4v">所作既作了　　不应而更作</p>
  <p id="a4w">如彼大石山　　暴风不能动</p>
  <p id="a4x">色声亦复然　　不能为损害</p>
  <p id="a4y">心意得定者　　而见生灭法</p>
  <p id="a4z">说是颂已。<a id="a-50"></a>时诸苾刍咸皆有疑。<a id="a-51"></a>世尊能断一切疑惑。<a id="a-52"></a>便即白问。<a id="a-53"></a>世尊。<a id="a-54"></a>具寿苾刍种何等业。<a id="a-55"></a>由业力故生富贵家。<a id="a-56"></a>而于足下有金色毛。<a id="a-57"></a>每日常食五百种味。<a id="a-58"></a>九十一劫已来足不踏地。<a id="a-59"></a>才生诞已。<a id="a-5A"></a>得二十俱胝金钱。<a id="a-5B"></a>后于世尊教中出家修学。<a id="a-5C"></a>断诸烦恼证阿罗汉果。</p>
  <p id="a5D">尔时世尊告诸苾刍曰。<a id="a-5E"></a>彼之具寿。<a id="a-5F"></a>积习善业果报成熟。<a id="a-5G"></a>喻若暴流决定自受。<a id="a-5H"></a>汝等苾刍。<a id="a-5I"></a>应知自作自受。<a id="a-5J"></a>广说如余。<a id="a-5K"></a>即说颂曰。</p>
  <p id="a5L">假令经百劫　　所作业不亡</p>
  <p id="a5M">因缘会遇时　　果报还自受</p>
  <p id="a5N">佛告苾刍。<a id="a-5O"></a>乃往昔时九十一劫。<a id="a-5P"></a>有佛出世。<a id="a-5Q"></a>号毗钵尸应正等觉出现于世十号具足。<a id="a-5R"></a>彼佛有六十二千苾刍前后围绕。<a id="a-5S"></a>游行人间渐至王城。<a id="a-5T"></a>名曰亲意。<a id="a-5U"></a>尔时城中有诸居士子。<a id="a-5V"></a>闻毗钵尸应正等觉与六十二千苾刍前后围绕游行人间来至于此。<a id="a-5W"></a>彼既闻已。<a id="a-5X"></a>皆共往诣佛所。<a id="a-5Y"></a>顶礼佛足退坐一面。<a id="a-5Z"></a>尔时世尊。<a id="a-5a"></a>为诸童子善说法要。<a id="a-5b"></a>示教利喜默然而住。</p>
  <p id="a5c">尔时众童子等从坐而起。<a id="a-5d"></a>合掌恭敬而白佛言。<a id="a-5e"></a>唯愿世尊。<a id="a-5f"></a>许我以四事供养三月安居佛及众僧。<a id="a-5g"></a>尔时世尊默然而许。<a id="a-5h"></a>时诸童子知佛许已。<a id="a-5i"></a>顶礼双足辞佛而去。<a id="a-5j"></a>彼童子等既到城已。<a id="a-5k"></a>于议堂中共相议曰。<a id="a-5l"></a>我等云何供养世尊。<a id="a-5m"></a>若共作一食供养。<a id="a-5n"></a>为人各作食供养。<a id="a-5o"></a>其中或有云。<a id="a-5p"></a>众共作食供养。<a id="a-5q"></a>废其生业田农等事。<a id="a-5r"></a>时众共议。<a id="a-5s"></a>人各依次一日作食供养。<a id="a-5t"></a>即随力所办作食供养。<a id="a-5u"></a>其中有一童子。<a id="a-5v"></a>家贫共母商量。<a id="a-5w"></a>我家贫乏依次办食。<a id="a-5x"></a>云何得办。<a id="a-5y"></a>时母答言。<a id="a-5z"></a>爱子。<a id="a-60"></a>可于最后而与供养。<a id="a-61"></a>未至日来随力收办即以充足。<a id="a-62"></a>既至日已铺以熊皮。<a id="a-63"></a>如来踏上行至坐处。<a id="a-64"></a>造五百味饮食供养如来。<a id="a-65"></a>五轮着地发大誓愿。<a id="a-66"></a>愿所生之处。<a id="a-67"></a>常得豪性富贵家生。<a id="a-68"></a>亦愿我足不踏于地。<a id="a-69"></a>犹如如来足下有毛四指金色。<a id="a-6A"></a>行愿如佛。<a id="a-6B"></a>当当来世有佛出时誓当供养。</p>
  <p id="a6C">佛告诸苾刍等。<a id="a-6D"></a>尔时贫童子者。<a id="a-6E"></a>即宝德长者子是。<a id="a-6F"></a>彼于毗钵尸如来所。<a id="a-6G"></a>发誓愿业果成熟。<a id="a-6H"></a>感大富贵。<a id="a-6I"></a>足下有毛作黄金色。<a id="a-6J"></a>从九十一劫以来。<a id="a-6K"></a>不曾以足一踏于地。<a id="a-6L"></a>当生之日有二十俱胝金钱。<a id="a-6M"></a>随其日日从地踊出。<a id="a-6N"></a>即于佛教中出家修学。<a id="a-6O"></a>得阿罗汉果。</p>
  <p id="a6P">佛告苾刍。<a id="a-6Q"></a>若作黑业者当得黑报。<a id="a-6R"></a>若作白业者还得白报。<a id="a-6S"></a>诸杂业者还复如此。<a id="a-6T"></a>汝等苾刍。<a id="a-6U"></a>如杂黑业者。<a id="a-6V"></a>汝不应作。<a id="a-6W"></a>当作白业。<a id="a-6X"></a>如未生怨。<a id="a-6Y"></a>为彼恶友提婆达多故。<a id="a-6Z"></a>于父王频毗娑罗所。<a id="a-6a"></a>起大恶逆。<a id="a-6b"></a>掷槊打着手指。<a id="a-6c"></a>举国人民共为耻笑谈论。<a id="a-6d"></a>如此恶者为友。<a id="a-6e"></a>未生怨王在胎中时。<a id="a-6f"></a>何不杀却。<a id="a-6g"></a>或时有人谈论。<a id="a-6h"></a>此非是阿阇世王过也。<a id="a-6i"></a>由彼恶友提婆达多过。<a id="a-6j"></a>或有说言。<a id="a-6k"></a>为佛与提婆达多出家不作摈罚致于他方自所安住。<a id="a-6l"></a>或有讥说。<a id="a-6m"></a>佛亦无过。<a id="a-6n"></a>为彼苾刍僧伽不依僧教住持故。<a id="a-6o"></a>如斯众议父王闻已。<a id="a-6p"></a>心不起恶而云。<a id="a-6q"></a>由我先世业故。<a id="a-6r"></a>复有说云。<a id="a-6s"></a>是佛及僧之过。<a id="a-6t"></a>我由此说情怀忧恼。<a id="a-6u"></a>时诸苾刍各生疑心。<a id="a-6v"></a>请世尊曰。<a id="a-6w"></a>何故彼人造过令此受殃。<a id="a-6x"></a>佛告诸苾刍。<a id="a-6y"></a>非但今日有如前事。<a id="a-6z"></a>乃往过去曾亦遭此。<a id="a-70"></a>汝等谛听。<a id="a-71"></a>我今为说。<a id="a-72"></a>乃往古昔有波罗痆斯城王。<a id="a-73"></a>名梵授。<a id="a-74"></a>人民安隐富乐丰饶。<a id="a-75"></a>时彼城中有其二狗。<a id="a-76"></a>一黑一白。<a id="a-77"></a>食鞍辔皮绳。<a id="a-78"></a>于异后时王欲出战告其臣曰。<a id="a-79"></a>卿速严仗。<a id="a-7A"></a>臣即观见被狗咬破不堪所用。<a id="a-7B"></a>便启王知。<a id="a-7C"></a>王闻生嗔令杀诸狗。<a id="a-7D"></a>城中诸狗既遭杀害。<a id="a-7E"></a>因即逃窜出国去者。<a id="a-7F"></a>时有他国一狗从外而来。<a id="a-7G"></a>见其诸狗怖而逃窜。<a id="a-7H"></a>问言。<a id="a-7I"></a>何意如是。<a id="a-7J"></a>城中诸狗以事具答。<a id="a-7K"></a>报曰。<a id="a-7L"></a>何故不白大王。<a id="a-7M"></a>城狗对曰。<a id="a-7N"></a>谁敢启王。<a id="a-7O"></a>外狗报曰。<a id="a-7P"></a>仁等安住。<a id="a-7Q"></a>我于此夜进诣白王。<a id="a-7R"></a>便至王所行步端仪。<a id="a-7S"></a>说伽他曰。</p>
  <p id="a7T">大王宫中有二狗　　一白一黑备色力</p>
  <p id="a7U">应当诛彼不灭我　　诛者不诛非是理</p>
  <p id="a7V">是时王闻此颂。<a id="a-7W"></a>告诸臣曰。<a id="a-7X"></a>卿等宜应为我觅取说伽他者。<a id="a-7Y"></a>将来见我。<a id="a-7Z"></a>诸臣访察。<a id="a-7a"></a>谁于夜中为王说颂。<a id="a-7b"></a>而有白言。<a id="a-7c"></a>他国狗来为王说颂。<a id="a-7d"></a>王曰。<a id="a-7e"></a>卿等审推。<a id="a-7f"></a>实是宫中二狗食耶。<a id="a-7g"></a>为余狗吃诸臣集议。<a id="a-7h"></a>王今令推。<a id="a-7i"></a>云何详审。<a id="a-7j"></a>于中有言。<a id="a-7k"></a>何假多论。<a id="a-7l"></a>但取头发安狗口中。<a id="a-7m"></a>若食皮者自当吐出。<a id="a-7n"></a>既安发已。<a id="a-7o"></a>王宫二狗便吐食皮。<a id="a-7p"></a>以事白王。<a id="a-7q"></a>王曰。<a id="a-7r"></a>宜治二狗。<a id="a-7s"></a>余狗无愆。<a id="a-7t"></a>汝等苾刍。<a id="a-7u"></a>于意云何。<a id="a-7v"></a>昔二狗者岂异人乎。<a id="a-7w"></a>今提婆达多阿阇世王是。<a id="a-7x"></a>由彼往昔过失令他受苦。<a id="a-7y"></a>今亦如此。<a id="a-7z"></a>彼等造罪佛僧招过。<a id="a-80"></a>汝等复听。<a id="a-81"></a>提婆达多无恩报事。<a id="a-82"></a>乃往古昔于波罗痆斯城。<a id="a-83"></a>王名梵授。<a id="a-84"></a>治化人民。<a id="a-85"></a>时有一人入山采木。<a id="a-86"></a>路逢师子。<a id="a-87"></a>便即逃窜堕落井中。<a id="a-88"></a>师子奔趁不见其井。<a id="a-89"></a>遂堕其上。<a id="a-8A"></a>而有毒蛇逐鼠鸱欲拨鼠。<a id="a-8B"></a>此三一时俱堕井内。<a id="a-8C"></a>各起害心欲相啖食。<a id="a-8D"></a>师子曰。<a id="a-8E"></a>今此井中我有势力。<a id="a-8F"></a>能食汝等。<a id="a-8G"></a>然而共在厄难之处。<a id="a-8H"></a>宜息恶心莫相损害。<a id="a-8I"></a>因缘会遇属有猎师。<a id="a-8J"></a>逐鹿至此向下看井。<a id="a-8K"></a>其井中人遂发大声唱言。<a id="a-8L"></a>丈夫。<a id="a-8M"></a>愿见救济。</p>
  <p id="a8N">是时猎师先拔师子令出井中。<a id="a-8O"></a>师子即便礼猎师足。<a id="a-8P"></a>白言。<a id="a-8Q"></a>我今知汝深恩。<a id="a-8R"></a>必当报谢。<a id="a-8S"></a>其在井中黑头虫者。<a id="a-8T"></a>不识恩义。<a id="a-8U"></a>必莫救之。<a id="a-8V"></a>师子即去。<a id="a-8W"></a>于后猎师。<a id="a-8X"></a>所有井中人蛇虫鸟等。<a id="a-8Y"></a>次第悉皆救出。<a id="a-8Z"></a>后时师子捉得一鹿。<a id="a-8a"></a>猎师因行遇至其所。<a id="a-8b"></a>救师子见来。<a id="a-8c"></a>即便以鹿授与猎师。<a id="a-8d"></a>跪拜而去。<a id="a-8e"></a>后于一时。<a id="a-8f"></a>其梵授王及诸宫人。<a id="a-8g"></a>出城游戏至苑园中。<a id="a-8h"></a>恣意欢娱遂便睡着。<a id="a-8i"></a>时诸宫人见王睡已。<a id="a-8j"></a>心无畏惧。<a id="a-8k"></a>或有经行。<a id="a-8l"></a>或有立者。<a id="a-8m"></a>或有坐者。<a id="a-8n"></a>或有眠者。<a id="a-8o"></a>或有远去。<a id="a-8p"></a>或有脱衣晒污。<a id="a-8q"></a>或有解脱璎珞在其傍边便即眠睡。<a id="a-8r"></a>堕井鸱鸟衔其璎珞。<a id="a-8s"></a>遂将远去。<a id="a-8t"></a>与彼能救猎师。<a id="a-8u"></a>以报恩德奉上璎珞。<a id="a-8v"></a>时梵授王眠觉。<a id="a-8w"></a>与诸眷属臣佐速归入城。<a id="a-8x"></a>于时失缨络宫人。<a id="a-8y"></a>遍观其处不见缨络。<a id="a-8z"></a>诣王白言。<a id="a-90"></a>大王。<a id="a-91"></a>在苑园中而失缨络。<a id="a-92"></a>时王便告诸大臣曰。<a id="a-93"></a>在诸苑园已失缨络。<a id="a-94"></a>汝等须为访觅。<a id="a-95"></a>是谁盗将。<a id="a-96"></a>时诸臣佐既奉王命。<a id="a-97"></a>即便访觅。<a id="a-98"></a>时黑头虫时时往彼猎师之处。<a id="a-99"></a>而觅方便覰其缨络。<a id="a-9A"></a>见已便知是王缨络今在于此。<a id="a-9B"></a>其黑头虫便弃恩义。<a id="a-9C"></a>遂诣王所白言。<a id="a-9D"></a>大王。<a id="a-9E"></a>所失缨络我今具知在猎师处。<a id="a-9F"></a>王闻是语便即嗔怒。<a id="a-9G"></a>即令使者往捉猎师。<a id="a-9H"></a>时王使人至猎师所告言。<a id="a-9I"></a>汝于苑园中盗王宫人缨络。<a id="a-9J"></a>其猎师恐惧答云。<a id="a-9K"></a>我等实不盗王缨珞。<a id="a-9L"></a>具向使者陈说所得来由。<a id="a-9M"></a>还其缨珞。<a id="a-9N"></a>使者得已将诣王所。<a id="a-9O"></a>其猎师当处即被囚缚。<a id="a-9P"></a>于时其鼠见已急往报蛇向蛇白说。<a id="a-9Q"></a>其黑头虫罪恶之人。<a id="a-9R"></a>不识恩德。<a id="a-9S"></a>遂令我善知识被王使者见今囚缚。<a id="a-9T"></a>蛇闻语已答言。<a id="a-9U"></a>汝报猎师。<a id="a-9V"></a>我今日为尔向王宫中螫于王身。<a id="a-9W"></a>汝当咒持。<a id="a-9X"></a>我即收毒。<a id="a-9Y"></a>王当欢喜决定放汝。<a id="a-9Z"></a>亦即与汝赏赐。<a id="a-9a"></a>其鼠得此语已即具报猎师。<a id="a-9b"></a>猎师云。<a id="a-9c"></a>善哉当如是作。<a id="a-9d"></a>其蛇即螫王身。<a id="a-9e"></a>王时患苦毒遍其身。<a id="a-9f"></a>广召医师。<a id="a-9g"></a>谁能治我。<a id="a-9h"></a>时诸医师无能治者。<a id="a-9i"></a>王既遍告。<a id="a-9j"></a>猎师闻已。<a id="a-9k"></a>遂遣所执当人。<a id="a-9l"></a>汝当为我白王。<a id="a-9m"></a>我能治得。<a id="a-9n"></a>其执使者具事白王。<a id="a-9o"></a>王言。<a id="a-9p"></a>即令解放将来。<a id="a-9q"></a>既至王所。<a id="a-9r"></a>猎师为治。<a id="a-9s"></a>手下即差。<a id="a-9t"></a>便即释放。<a id="a-9u"></a>王甚欢喜重与赏赐。</p>
  <p id="a9v">佛告诸苾刍等。<a id="a-9w"></a>汝意云何。<a id="a-9x"></a>岂是异人耶。<a id="a-9y"></a>时猎师者我身是也。<a id="a-9z"></a>彼黑头虫不识恩义者。<a id="a-A0"></a>提婆达多是也。<a id="a-A1"></a>往昔之时无恩无义不知恩德。<a id="a-A2"></a>今亦不知恩义。<a id="a-A3"></a>亦不知恩德。</p>
  <p id="aA4">复次佛告诸苾刍等。<a id="a-A5"></a>如是提婆达多。<a id="a-A6"></a>不知恩义亦不知恩德。<a id="a-A7"></a>汝等谛听。<a id="a-A8"></a>我为汝说。<a id="a-A9"></a>乃往昔时有非时七日大雨不止。<a id="a-AA"></a>其鼠狼投入穴内。<a id="a-AB"></a>鼠亦入其穴中。<a id="a-AC"></a>后有毒蛇。<a id="a-AD"></a>觅避雨处亦入其穴。<a id="a-AE"></a>然而鼠狼欲害其鼠。<a id="a-AF"></a>于时毒蛇报。<a id="a-AG"></a>鼠狼曰。<a id="a-AH"></a>汝及我等遭大苦厄。<a id="a-AI"></a>汝等勿生相损害心。<a id="a-AJ"></a>各自安住。<a id="a-AK"></a>其毒蛇等各立名号。<a id="a-AL"></a>毒蛇名爱君。<a id="a-AM"></a>鼠狼名有喜。<a id="a-AN"></a>鼠名恒河受。<a id="a-AO"></a>其爱君及有喜等告恒河受言。<a id="a-AP"></a>汝是勤健。<a id="a-AQ"></a>当为我向余处求觅饮食将来。<a id="a-AR"></a>其鼠性行质直心意贤善。<a id="a-AS"></a>为彼蛇及鼠狼勤来觅食。<a id="a-AT"></a>未回来间。<a id="a-AU"></a>鼠狼报蛇言曰。<a id="a-AV"></a>彼若求食不得空来。<a id="a-AW"></a>我即食伊。<a id="a-AX"></a>其蛇闻是语已遂作是念。<a id="a-AY"></a>此鼠狼今遭此苦难。<a id="a-AZ"></a>由欲拟害彼鼠。<a id="a-Aa"></a>我今恐彼求食不得空来。<a id="a-Ab"></a>决定被食我今预须报彼鼠知。<a id="a-Ac"></a>作是念已即便附信报鼠令知作如是言。<a id="a-Ad"></a>其鼠狼作如是言。<a id="a-Ae"></a>如鼠无食空来必定食汝。<a id="a-Af"></a>其鼠苦求食饮不得。<a id="a-Ag"></a>作是思惟。<a id="a-Ah"></a>我今食既不得空去。<a id="a-Ai"></a>必定食我。<a id="a-Aj"></a>其鼠复附信与蛇。<a id="a-Ak"></a>以颂报曰。</p>
  <p id="aAl">若人俭少无悲心　　饥火逼迫遂生急</p>
  <p id="aAm">汝大有恩报此语　　我今无复更来亲</p>
  <p id="aAn">佛告诸苾刍等其鼠者。<a id="a-Ao"></a>岂异人乎。<a id="a-Ap"></a>我身是也。<a id="a-Aq"></a>其鼠狼者。<a id="a-Ar"></a>提婆达多是也。<a id="a-As"></a>其提婆达多。<a id="a-At"></a>往昔之时亦无恩义。<a id="a-Au"></a>今亦不知恩德。<a id="a-Av"></a>时未生怨王。<a id="a-Aw"></a>于父前掷剑。<a id="a-Ax"></a>王便问言。<a id="a-Ay"></a>爱子。<a id="a-Az"></a>汝因何意掷剑于我前耶。<a id="a-B0"></a>答王曰。<a id="a-B1"></a>我有嗔恚。<a id="a-B2"></a>父有受用我无受用。<a id="a-B3"></a>王闻是语便告子曰。<a id="a-B4"></a>若如是者。<a id="a-B5"></a>其瞻波城与汝受用。<a id="a-B6"></a>子得城用欢喜踊跃。<a id="a-B7"></a>便往提婆达多处。<a id="a-B8"></a>作如是言。<a id="a-B9"></a>尊者。<a id="a-BA"></a>我今得瞻波城恣情受用。<a id="a-BB"></a>时提婆达多报太子曰。<a id="a-BC"></a>汝今用功现果报力交得受用。<a id="a-BD"></a>太子答曰。<a id="a-BE"></a>圣者。<a id="a-BF"></a>我今见也。<a id="a-BG"></a>复言。<a id="a-BH"></a>汝可更用大功必得增胜。<a id="a-BI"></a>时太子遣往瞻波城。<a id="a-BJ"></a>征税重役逼迫百姓。<a id="a-BK"></a>为被逼切各散投诸方。<a id="a-BL"></a>或有投王舍城。<a id="a-BM"></a>或投诸国。<a id="a-BN"></a>或有其中发使奏王言。<a id="a-BO"></a>太子逼迫瞻波城人散走外国。<a id="a-BP"></a>唯愿大王。<a id="a-BQ"></a>制其非法。</p>
  <p id="aBR">尔时父王即命太子告言。<a id="a-BS"></a>汝今何故逼迫百姓。<a id="a-BT"></a>太子答言。<a id="a-BU"></a>为兵士不能存济。<a id="a-BV"></a>父王言。<a id="a-BW"></a>若如是者。<a id="a-BX"></a>除王舍城已外。<a id="a-BY"></a>摩揭陀国诸人民等。<a id="a-BZ"></a>任子受用。<a id="a-Ba"></a>太子得已。<a id="a-Bb"></a>即诣提婆达多所报曰。<a id="a-Bc"></a>圣者。<a id="a-Bd"></a>除王舍一城已外。<a id="a-Be"></a>并是我得。<a id="a-Bf"></a>提婆达多答曰。<a id="a-Bg"></a>用功者今得如是果报。<a id="a-Bh"></a>汝可更用功力。<a id="a-Bi"></a>尔时太子。<a id="a-Bj"></a>即遣使命苦役损害摩揭陀国城邑人民。<a id="a-Bk"></a>时诸人民既被逼迫苦已。<a id="a-Bl"></a>时诸人众奏影胜王曰。<a id="a-Bm"></a>今被太子损害摩揭陀国人民城邑。<a id="a-Bn"></a>愿王制约勿许使。<a id="a-Bo"></a>王闻是语即命太子。<a id="a-Bp"></a>太子至已父王告言。<a id="a-Bq"></a>汝复何故损害摩揭陀国城邑人民。<a id="a-Br"></a>太子答言。<a id="a-Bs"></a>我诸兵士其众甚多不能存济。<a id="a-Bt"></a>王言。<a id="a-Bu"></a>若如是者。<a id="a-Bv"></a>我今惟留一库财物已外。<a id="a-Bw"></a>及王舍城并任汝受用。<a id="a-Bx"></a>太子得已。<a id="a-By"></a>即往提婆达多所。<a id="a-Bz"></a>我今更得王舍城。<a id="a-C0"></a>唯除一库财物已外并得。<a id="a-C1"></a>提婆达多答言。<a id="a-C2"></a>此是用功果报成熟如是。<a id="a-C3"></a>复言。<a id="a-C4"></a>凡是国王。<a id="a-C5"></a>以用库藏为力。<a id="a-C6"></a>若有库藏即是国王。<a id="a-C7"></a>为库藏故须用功力。<a id="a-C8"></a>时彼太子更遣损害王舍城人。<a id="a-C9"></a>时王舍城人民众等。<a id="a-CA"></a>并瞻波国及摩揭陀国诸人众等。<a id="a-CB"></a>各怀恐惧。<a id="a-CC"></a>密奏王知具陈上事。<a id="a-CD"></a>被太子损害苦急。<a id="a-CE"></a>太王比来养育百姓。<a id="a-CF"></a>由如赤子。<a id="a-CG"></a>今被太子损害。<a id="a-CH"></a>我等人民多有逃散诸国。<a id="a-CI"></a>我今还欲如是。<a id="a-CJ"></a>其影胜王情甚敬信慈愍有情住持正法。<a id="a-CK"></a>闻是语已即命太子。<a id="a-CL"></a>太子至已。<a id="a-CM"></a>王以理言顺太子意。<a id="a-CN"></a>以手摩太子顶告言。<a id="a-CO"></a>我今所有城邑人民并付嘱汝。<a id="a-CP"></a>汝今因何恼乱百姓。<a id="a-CQ"></a>汝今正应合须养育。<a id="a-CR"></a>太子答曰。<a id="a-CS"></a>我为无库藏所以如此。<a id="a-CT"></a>太王报言。<a id="a-CU"></a>若如是者。<a id="a-CV"></a>除我宫人。<a id="a-CW"></a>自余库藏任汝所用。<a id="a-CX"></a>然其太子性怀暴恶。<a id="a-CY"></a>虽得库藏由不厌足。<a id="a-CZ"></a>更复恼乱国内人民。<a id="a-Ca"></a>不肯止息。<a id="a-Cb"></a>时诸人众还诣王处具事白王。<a id="a-Cc"></a>王闻语已告太子曰。<a id="a-Cd"></a>我今与汝人民库藏。<a id="a-Ce"></a>因何更复恼乱百姓。<a id="a-Cf"></a>不肯止耶。<a id="a-Cg"></a>太子闻是语已便太嗔怒。<a id="a-Ch"></a>告诸臣佐曰。<a id="a-Ci"></a>汝等应知。<a id="a-Cj"></a>若有人诃骂刹帝利灌顶王者。<a id="a-Ck"></a>合有何罪责罚。<a id="a-Cl"></a>臣等答曰。<a id="a-Cm"></a>合有极刑。<a id="a-Cn"></a>今诃骂者是我父也。<a id="a-Co"></a>云何损害。<a id="a-Cp"></a>今且令付后宫囚闭。<a id="a-Cq"></a>于时臣佐便即囚闭。<a id="a-Cr"></a>大王被闭。<a id="a-Cs"></a>宫人臣佐城中人众。<a id="a-Ct"></a>闻王囚已并悉忧恼。<a id="a-Cu"></a>皆念大王往昔恩爱王囚闭也。<a id="a-Cv"></a>太子即位。<a id="a-Cw"></a>暴恶碜刺凶猛犷烈。<a id="a-Cx"></a>无有臣佐敢谏其王。<a id="a-Cy"></a>时影胜王既被囚闭。<a id="a-Cz"></a>心自念言。<a id="a-D0"></a>是我宿业因缘且得。<a id="a-D1"></a>随日时国大夫人韦提希常以饷食。<a id="a-D2"></a>时未生怨王问守门人。<a id="a-D3"></a>老王今者若为存济。<a id="a-D4"></a>时守门人便白王言。<a id="a-D5"></a>王母每自送食将与老王。<a id="a-D6"></a>未生怨王闻是语已语守门人曰。<a id="a-D7"></a>汝当勿使更放饮食及水浆等入。<a id="a-D8"></a>告诸宫人亦勿送食。<a id="a-D9"></a>若有送者罪当极刑。<a id="a-DA"></a>时诸人等见教严重。<a id="a-DB"></a>更无人敢送食至老王所。<a id="a-DC"></a>于是多日更无有人得到王处。<a id="a-DD"></a>时王夫人韦提希。<a id="a-DE"></a>念王恩爱不能自忍。<a id="a-DF"></a>以酥蜜和麨涂身。<a id="a-DG"></a>而以脚钏孔中盛水。<a id="a-DH"></a>将以上王。<a id="a-DI"></a>命且延日。<a id="a-DJ"></a>时守当人心即猜疑。<a id="a-DK"></a>暂虽知觉。<a id="a-DL"></a>已为念王恩。<a id="a-DM"></a>其未生怨未问之间。<a id="a-DN"></a>亦不报知。<a id="a-DO"></a>后于异时。<a id="a-DP"></a>未生怨王问守当门曰。<a id="a-DQ"></a>老王今者若为存在。<a id="a-DR"></a>其守门人具述。<a id="a-DS"></a>韦提夫人。<a id="a-DT"></a>以酥和糗涂身。<a id="a-DU"></a>脚钏孔中盛水。<a id="a-DV"></a>奉王。<a id="a-DW"></a>王今以此存活。<a id="a-DX"></a>时未生怨王敕守当人。<a id="a-DY"></a>自今以后更勿令夫人入见老王。</p>
  <p id="aDZ">尔时世尊在耆阇崛山经行。<a id="a-Da"></a>当王窗牖。<a id="a-Db"></a>王遂遥见佛影。<a id="a-Dc"></a>因此见佛心生欢喜。<a id="a-Dd"></a>为此善根命存活。<a id="a-De"></a>时未生怨王更问守当宫人。<a id="a-Df"></a>我已断使饷食。<a id="a-Dg"></a>老王今若为存活。<a id="a-Dh"></a>门人答言。<a id="a-Di"></a>为王于窗牖中遥见世尊。<a id="a-Dj"></a>世尊慈愍摄受。<a id="a-Dk"></a>因此福力王得存活。<a id="a-Dl"></a>王令闭塞窗牖。<a id="a-Dm"></a>刺其足下令不得立。<a id="a-Dn"></a>时守当人即依王敕。<a id="a-Do"></a>闭塞窗牖刺其足下。<a id="a-Dp"></a>是时老王。<a id="a-Dq"></a>身患疼痛苦恼急。<a id="a-Dr"></a>以哽咽啼泣流泪不止。<a id="a-Ds"></a>即自思惟。<a id="a-Dt"></a>今在苦恼。<a id="a-Du"></a>世尊何不愍念观察于我。<a id="a-Dv"></a>如来世尊无不知见。<a id="a-Dw"></a>诸佛常法。<a id="a-Dx"></a>有大慈悲摄受众生。<a id="a-Dy"></a>决定拥护即住正观。<a id="a-Dz"></a>若能调伏三事。<a id="a-E0"></a>超四暴流安四神足。<a id="a-E1"></a>五支具足超过五道。<a id="a-E2"></a>住七觉分示八支道。<a id="a-E3"></a>善巧方便随入九定。<a id="a-E4"></a>具十种力。<a id="a-E5"></a>名称遍满于十方界。<a id="a-E6"></a>倍胜千转自在轮王。<a id="a-E7"></a>昼夜三时以佛眼观诸众生故。<a id="a-E8"></a>随转智慧。<a id="a-E9"></a>谁减谁增。<a id="a-EA"></a>谁逼迫谁被逼迫。<a id="a-EB"></a>谁下恶趣谁向恶趣。<a id="a-EC"></a>谁一向趣谁负重担。<a id="a-ED"></a>我今以何方便能救离此从恶趣中置人天趣。<a id="a-EE"></a>并得解脱。<a id="a-EF"></a>未修善根者。<a id="a-EG"></a>令修习善根。<a id="a-EH"></a>已修善根未成熟者。<a id="a-EI"></a>令得成就已成就者令得解脱。</p>
  <p id="aEJ">尔时世尊告大目揵连曰。<a id="a-EK"></a>汝往影胜王所可传我语。<a id="a-EL"></a>愿王无病。<a id="a-EM"></a>作如是言。<a id="a-EN"></a>佛告大王。<a id="a-EO"></a>如善知识。<a id="a-EP"></a>应所作者我已作。<a id="a-EQ"></a>我今救汝。<a id="a-ER"></a>离三恶趣。<a id="a-ES"></a>令汝常得在天人中过于生死处。<a id="a-ET"></a>闻佛所说即入三摩地。<a id="a-EU"></a>从耆阇崛山没。<a id="a-EV"></a>于王舍城王禁闭所。<a id="a-EW"></a>在王面前白言大王。<a id="a-EX"></a>佛告大王。<a id="a-EY"></a>愿无病恼。<a id="a-EZ"></a>时王礼敬尊者大目揵连。<a id="a-Ea"></a>时大目连白王曰。<a id="a-Eb"></a>佛告大王。<a id="a-Ec"></a>如善知识。<a id="a-Ed"></a>我于王处所作已办。<a id="a-Ee"></a>令离地狱傍生饿鬼建立人天。<a id="a-Ef"></a>具如前说。<a id="a-Eg"></a>由业因缘。<a id="a-Eh"></a>是故大王。<a id="a-Ei"></a>当知依于业因。<a id="a-Ej"></a>此在于禁闭脚被刺破。<a id="a-Ek"></a>又不得食苦害其身。<a id="a-El"></a>王问大目连曰。<a id="a-Em"></a>何处有好食饮。<a id="a-En"></a>于时目连答曰。<a id="a-Eo"></a>于四天王处有好食饮。<a id="a-Ep"></a>具报王已。<a id="a-Eq"></a>即便化身而去。<a id="a-Er"></a>往耆阇崛山。<a id="a-Es"></a>时未生怨王子患指疮病将诣王所。<a id="a-Et"></a>王抱怀中以手摩挲以口嗍之。<a id="a-Eu"></a>其时王子啼泣不止。<a id="a-Ev"></a>王既嗍其痈疖穴破。<a id="a-Ew"></a>脓血在于口中。<a id="a-Ex"></a>唾脓于地。<a id="a-Ey"></a>太子见脓在地。<a id="a-Ez"></a>更啼不绝。</p>
  <p id="aF0">时大夫人韦提希。<a id="a-F1"></a>见此事已吁嗟叹息。<a id="a-F2"></a>时未生怨王见母嘘嗟叹息。<a id="a-F3"></a>问言。<a id="a-F4"></a>何故嘘叹。<a id="a-F5"></a>答曰。<a id="a-F6"></a>曾祖已来未有此患疹。<a id="a-F7"></a>汝亦曾有此患。<a id="a-F8"></a>王父嗍汝疮上。<a id="a-F9"></a>有脓血便即饮。<a id="a-FA"></a>却不唾于地。<a id="a-FB"></a>畏见脓时恐见脓时汝更啼泣。<a id="a-FC"></a>缘此王父吃汝脓血。<a id="a-FD"></a>问曰。<a id="a-FE"></a>实有如是怜爱我耶。<a id="a-FF"></a>母曰。<a id="a-FG"></a>如是怜爱汝耳。<a id="a-FH"></a>尔时未生怨王。<a id="a-FI"></a>嗔恚心止起怜爱心。<a id="a-FJ"></a>语诸臣佐。<a id="a-FK"></a>如有人言。<a id="a-FL"></a>老王活者分国半位。<a id="a-FM"></a>人于老王皆生怜爱。<a id="a-FN"></a>闻王此语奔竞走看。<a id="a-FO"></a>其老王远闻走声。<a id="a-FP"></a>极众在狱惊惧。<a id="a-FQ"></a>作是思惟。<a id="a-FR"></a>必当唤我种种苦刑。<a id="a-FS"></a>长叹喘息迷闷于地。<a id="a-FT"></a>便即舍命。<a id="a-FU"></a>于北方天王宫。<a id="a-FV"></a>在天膝上忽然化生。<a id="a-FW"></a>时薜室罗末拏天问曰。<a id="a-FX"></a>汝是谁耶。<a id="a-FY"></a>曰我名胜仙。<a id="a-FZ"></a>何故名曰胜仙。<a id="a-Fa"></a>有天饮食常在面前随念而食。<a id="a-Fb"></a>是故长号名曰胜仙。<a id="a-Fc"></a>时诸苾刍心生疑惑。<a id="a-Fd"></a>唯佛能断。<a id="a-Fe"></a>俱白佛言。<a id="a-Ff"></a>云何影胜大王。<a id="a-Fg"></a>造何等业果报成熟。<a id="a-Fh"></a>有大富贵丰财受用。<a id="a-Fi"></a>于王宫生。<a id="a-Fj"></a>复得见佛知圣谛理。<a id="a-Fk"></a>后被刺脚禁闭。<a id="a-Fl"></a>身受饥渴苦困。<a id="a-Fm"></a>因兹饿死。</p>
  <p id="aFn">佛告诸苾刍等。<a id="a-Fo"></a>若作黑业感黑异熟。<a id="a-Fp"></a>若作白业感白异熟。<a id="a-Fq"></a>若作杂业感杂异熟。<a id="a-Fr"></a>是故苾刍。<a id="a-Fs"></a>自作其业还自受之。<a id="a-Ft"></a>如有颂曰。</p>
  <p id="aFu">假令经百劫　　所作业不亡</p>
  <p id="aFv">因缘会遇时　　果报还自受</p>
  <p id="aFw">是故苾刍。<a id="a-Fx"></a>应当舍离杂业及黑业。<a id="a-Fy"></a>汝等应修纯白净业。<a id="a-Fz"></a>汝诸苾刍如是应学。</p>
 </body>
</html>