<!doctype html>
<html id="z3IBV6BqF" data-ver="1063">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶破僧事卷第二</h1>
  <p id="a2">尔时四王子。<a id="a-3"></a>与诸人众渐渐前行。<a id="a-4"></a>至雪山下弶伽河侧。<a id="a-5"></a>近劫比罗仙人所住之处。<a id="a-6"></a>时四王子与诸人众。<a id="a-7"></a>各剪茅草以为屋舍。<a id="a-8"></a>依此而住。<a id="a-9"></a>尔时众人共相采捕以自养活。<a id="a-A"></a>时四王子。<a id="a-B"></a>日日三时往劫比罗仙所。<a id="a-C"></a>亲近供养。<a id="a-D"></a>四王子等年既长大。<a id="a-E"></a>而无妻妾形体羸瘦。<a id="a-F"></a>仙人问曰。<a id="a-G"></a>汝等何因渐加憔悴。<a id="a-H"></a>王子答曰。<a id="a-I"></a>我等少年无有妻妾。<a id="a-J"></a>日夜忧愁岂不憔悴。<a id="a-K"></a>时仙报曰。<a id="a-L"></a>汝等之妹互相配适。<a id="a-M"></a>王子白曰。<a id="a-N"></a>我等不知合得以不。<a id="a-O"></a>仙人报曰。<a id="a-P"></a>既不同母通许此事。<a id="a-Q"></a>尔时王子各自思惟。<a id="a-R"></a>我等兄弟既离本国。<a id="a-S"></a>此处无人可为婚对。<a id="a-T"></a>仙人此教甚适我愿。<a id="a-U"></a>即大欢喜。<a id="a-V"></a>互相嫁娶以成夫妇。<a id="a-W"></a>未久之间各生男女。<a id="a-X"></a>时四王子心生喜庆。<a id="a-Y"></a>将其妻子频至仙所。<a id="a-Z"></a>因兹便生諠闹。<a id="a-a"></a>仙见是已心不得定。<a id="a-b"></a>告王子曰。<a id="a-c"></a>汝当安此好住。<a id="a-d"></a>我离斯处。<a id="a-e"></a>王子白曰。<a id="a-f"></a>何故即去。<a id="a-g"></a>仙人报曰。<a id="a-h"></a>汝等諠闹乱我禅定。<a id="a-i"></a>犹如跣脚踏棘刺上。<a id="a-j"></a>王子白曰。<a id="a-k"></a>愿仙住此。<a id="a-l"></a>可与我等别觅好处。<a id="a-m"></a>我当住彼。<a id="a-n"></a>仙曰。<a id="a-o"></a>可尔。<a id="a-p"></a>时彼仙人有神通力。<a id="a-q"></a>随其所乐皆得成就。<a id="a-r"></a>即持金瓶盛满中水。<a id="a-s"></a>诣余好处洒水为界。<a id="a-t"></a>告王子曰。<a id="a-u"></a>汝等可于此地安止。<a id="a-v"></a>时诸王子奉仙人教已。<a id="a-w"></a>即筑城壁止住其内。<a id="a-x"></a>彼仙人洒水为界。<a id="a-y"></a>因此立名。<a id="a-z"></a>为劫比罗城百姓渐多城先窄小。<a id="a-10"></a>时有天神见此事已。<a id="a-11"></a>便指余处其地宽广。<a id="a-12"></a>即就此处别立一城。<a id="a-13"></a>因号此城。<a id="a-14"></a>名为天示。<a id="a-15"></a>时诸王子总集筹议。<a id="a-16"></a>为我父王娶后妻故。<a id="a-17"></a>令我兄弟出离本国。<a id="a-18"></a>我等诸人应共立契。<a id="a-19"></a>自今以后唯娶一妇更不娶余。<a id="a-1A"></a>尔时增长王问群臣曰。<a id="a-1B"></a>我之四子今何所在。<a id="a-1C"></a>群臣报曰。<a id="a-1D"></a>王诸子等因有过故。<a id="a-1E"></a>王令出国。<a id="a-1F"></a>并诸姊妹今者见在雪山之下天示城中。<a id="a-1G"></a>自广营城邑。<a id="a-1H"></a>增长王曰。<a id="a-1I"></a>我诸子等岂能如此自成就不。<a id="a-1J"></a>群臣报曰能。<a id="a-1K"></a>时增长王即大踊跃。<a id="a-1L"></a>端坐举手告诸臣曰。<a id="a-1M"></a>我子大能。<a id="a-1N"></a>我子大能。<a id="a-1O"></a>由大威德言大能大能故。<a id="a-1P"></a>得释迦名。<a id="a-1Q"></a>后于异时。<a id="a-1R"></a>增长王崩。<a id="a-1S"></a>爱乐太子即绍立为王。<a id="a-1T"></a>时爱乐王亦无子息。<a id="a-1U"></a>后便命终。<a id="a-1V"></a>尔时群臣相共咨议。<a id="a-1W"></a>往天示城。<a id="a-1X"></a>册第一王子名曰炬面。<a id="a-1Y"></a>以为国主。<a id="a-1Z"></a>子息便死炬面无子。<a id="a-1a"></a>后便命终。<a id="a-1b"></a>复册大耳以为国主。<a id="a-1c"></a>大耳无子复便命终。<a id="a-1d"></a>复便册象行以为国主。<a id="a-1e"></a>象行无子。<a id="a-1f"></a>复册宝钏以为国主。<a id="a-1g"></a>宝钏有子。<a id="a-1h"></a>名近宝钏。<a id="a-1i"></a>后绍王位。<a id="a-1j"></a>近宝钏有子。<a id="a-1k"></a>名曰天门。<a id="a-1l"></a>亦绍王位。<a id="a-1m"></a>复次诸仁。<a id="a-1n"></a>其天门王。<a id="a-1o"></a>于劫比罗大城子孙相继。<a id="a-1p"></a>经五万五千代正法治国。<a id="a-1q"></a>其最后王。<a id="a-1r"></a>名曰十车。<a id="a-1s"></a>十车有子。<a id="a-1t"></a>名曰百车。<a id="a-1u"></a>百车有子。<a id="a-1v"></a>名曰严车。<a id="a-1w"></a>严车有子。<a id="a-1x"></a>名曰胜车。<a id="a-1y"></a>胜车有子。<a id="a-1z"></a>名曰坚车。<a id="a-20"></a>坚车有子。<a id="a-21"></a>名曰十弓。<a id="a-22"></a>十弓有子。<a id="a-23"></a>名曰百弓。<a id="a-24"></a>百弓有子。<a id="a-25"></a>名曰九十弓。<a id="a-26"></a>九十弓有子。<a id="a-27"></a>名曰最胜弓。<a id="a-28"></a>最胜弓有子。<a id="a-29"></a>名曰严弓。<a id="a-2A"></a>严弓有子。<a id="a-2B"></a>名曰坚弓。<a id="a-2C"></a>复次诸仁。<a id="a-2D"></a>其坚弓王而有二子。<a id="a-2E"></a>一名师子颊。<a id="a-2F"></a>二名师子吼。<a id="a-2G"></a>此赡部洲所有一切善射之者。<a id="a-2H"></a>师子颊王最为上首。<a id="a-2I"></a>其师子颊王而有四子。<a id="a-2J"></a>一名净饭。<a id="a-2K"></a>二名白饭。<a id="a-2L"></a>三名斛饭。<a id="a-2M"></a>四名甘露饭。<a id="a-2N"></a>师子颊王复有四女。<a id="a-2O"></a>一名清净。<a id="a-2P"></a>二名纯白。<a id="a-2Q"></a>三名纯斛。<a id="a-2R"></a>四名甘露。<a id="a-2S"></a>净饭王有二子。<a id="a-2T"></a>其最大太子。<a id="a-2U"></a>即我薄伽梵是。<a id="a-2V"></a>其第二者。<a id="a-2W"></a>即具寿难陀是。<a id="a-2X"></a>白饭王有二子。<a id="a-2Y"></a>一名恒星。<a id="a-2Z"></a>二名贤善。<a id="a-2a"></a>斛饭王有二子。<a id="a-2b"></a>一名大名。<a id="a-2c"></a>二名阿那律。<a id="a-2d"></a>甘露饭王有二子。<a id="a-2e"></a>一名庆喜。<a id="a-2f"></a>二名天授。<a id="a-2g"></a>其清净女诞生一子。<a id="a-2h"></a>名曰善悟。<a id="a-2i"></a>纯白有子。<a id="a-2j"></a>名曰有鬘。<a id="a-2k"></a>纯斛有子。<a id="a-2l"></a>名曰胜力。<a id="a-2m"></a>甘露有子。<a id="a-2n"></a>名曰大力。<a id="a-2o"></a>我薄伽梵有子。<a id="a-2p"></a>名曰罗怙罗。<a id="a-2q"></a>始从地主大王乃至罗睺罗断其继嗣。<a id="a-2r"></a>何以故。<a id="a-2s"></a>以罗睺罗证无生果。<a id="a-2t"></a>断生死种故。<a id="a-2u"></a>为此断其继嗣。<a id="a-2v"></a>尊者大目健连。<a id="a-2w"></a>为诸释种大众说其释迦族已。<a id="a-2x"></a>便即退坐默然而住。<a id="a-2y"></a>尔时世尊知大目连说种族已。<a id="a-2z"></a>便从卧起端身而坐。<a id="a-30"></a>告大目连曰。<a id="a-31"></a>善哉善哉。<a id="a-32"></a>汝为诸苾刍。<a id="a-33"></a>说我释迦昔世以来所有种类。<a id="a-34"></a>如法说已。<a id="a-35"></a>复告目连曰。<a id="a-36"></a>若复有人。<a id="a-37"></a>为他广说释迦种族。<a id="a-38"></a>此善男子于长夜中得大利益恒受安乐。<a id="a-39"></a>尔时世尊重复告诸大众苾刍苾刍尼曰。<a id="a-3A"></a>汝等当知。<a id="a-3B"></a>应受我昔世以来释迦种族所在余方如法忆念为他广说。<a id="a-3C"></a>何以故。<a id="a-3D"></a>能于汝等获大利益。<a id="a-3E"></a>具利义故。<a id="a-3F"></a>具法义故。<a id="a-3G"></a>具梵行故。<a id="a-3H"></a>当得如上所有功德。<a id="a-3I"></a>是故汝等苾刍。<a id="a-3J"></a>应当受持读诵为他广说。<a id="a-3K"></a>尔时劫比罗城中诸释种等。<a id="a-3L"></a>闻此本族次第说已皆大欢喜。<a id="a-3M"></a>即从座起顶礼佛足各还本处。</p>
  <p id="a3N">尔时世尊复告诸苾刍等。<a id="a-3O"></a>汝等谛听。<a id="a-3P"></a>昔时师子颊王。<a id="a-3Q"></a>于劫比罗城正法化人。<a id="a-3R"></a>于其国土甚大丰熟。<a id="a-3S"></a>无有恐怖。<a id="a-3T"></a>人众欢乐。<a id="a-3U"></a>其善悟王。<a id="a-3V"></a>于天示城正法化人。<a id="a-3W"></a>国土安隐家给年丰。<a id="a-3X"></a>无有衰恼。<a id="a-3Y"></a>善悟王后。<a id="a-3Z"></a>名曰妙胜。<a id="a-3a"></a>颜貌端正众所乐见。<a id="a-3b"></a>一切有情恒得安乐。<a id="a-3c"></a>天示城中有一长者。<a id="a-3d"></a>名曰吉祥。<a id="a-3e"></a>甚多财宝仓库盈溢。<a id="a-3f"></a>园林田宅其数不少。<a id="a-3g"></a>多诸眷属。<a id="a-3h"></a>所有珍财。<a id="a-3i"></a>如薜室罗末拏等无有异。<a id="a-3j"></a>时彼长者有一芳园。<a id="a-3k"></a>多诸花果流泉浴池。<a id="a-3l"></a>种种诸鸟出和雅声。<a id="a-3m"></a>世所殊绝。<a id="a-3n"></a>国王王子及诸妃后。<a id="a-3o"></a>常往游戏。<a id="a-3p"></a>时王夫人。<a id="a-3q"></a>见此园林即生贪爱。<a id="a-3r"></a>白其王曰。<a id="a-3s"></a>此园甚好。<a id="a-3t"></a>可乞我来。<a id="a-3u"></a>王即报曰。<a id="a-3v"></a>今此园者。<a id="a-3w"></a>是长者所有。<a id="a-3x"></a>我今安得辄持与汝。<a id="a-3y"></a>汝必须者。<a id="a-3z"></a>我于城内别自修造。<a id="a-40"></a>胜于此园与汝游戏。<a id="a-41"></a>尔时其王为夫人故。<a id="a-42"></a>于王城内即造一园。<a id="a-43"></a>倍胜前者。<a id="a-44"></a>以此园林为妙胜夫人所造故。<a id="a-45"></a>因名此园。<a id="a-46"></a>号为妙胜。<a id="a-47"></a>师子颊王恒自思念。<a id="a-48"></a>常乞一愿。<a id="a-49"></a>若得我种之内出一金轮王。<a id="a-4A"></a>甚适我愿。<a id="a-4B"></a>其善悟王亦乞一愿。<a id="a-4C"></a>愿我得与师子颊王速为眷属。<a id="a-4D"></a>甚适我愿。<a id="a-4E"></a>时善悟王最大夫人。<a id="a-4F"></a>因即怀胎。<a id="a-4G"></a>满足十月诞生一女。<a id="a-4H"></a>颜容端正世所希有。<a id="a-4I"></a>由此王女甚端严故。<a id="a-4J"></a>王及夫人后宫眷属一切见者。<a id="a-4K"></a>无不怪仰。<a id="a-4L"></a>共相议曰。<a id="a-4M"></a>今此王女。<a id="a-4N"></a>为是人生。<a id="a-4O"></a>为是善巧天来之所化作。<a id="a-4P"></a>经三七日。<a id="a-4Q"></a>即如国法作诸喜庆。<a id="a-4R"></a>令诸群臣递相筹议。<a id="a-4S"></a>今与此女作何名字。<a id="a-4T"></a>诸臣白曰。<a id="a-4U"></a>此天示城中咸相谓曰。<a id="a-4V"></a>由此王女先业果报。<a id="a-4W"></a>得此端正。<a id="a-4X"></a>复相议曰。<a id="a-4Y"></a>今此王女非人能生。<a id="a-4Z"></a>是善巧天之所化作。<a id="a-4a"></a>咸白王曰。<a id="a-4b"></a>可名此女号为幻化。<a id="a-4c"></a>即为此女。<a id="a-4d"></a>令八乳母共相养育。<a id="a-4e"></a>至渐长大时。<a id="a-4f"></a>占相师来白王曰。<a id="a-4g"></a>今王圣女后必生儿。<a id="a-4h"></a>具足诸相有大威德。<a id="a-4i"></a>得力轮位。<a id="a-4j"></a>王闻此语甚大欢喜。<a id="a-4k"></a>后善悟王最大夫人。<a id="a-4l"></a>更复怀妊。<a id="a-4m"></a>十月满足诞生一女。<a id="a-4n"></a>其女身光明彻城内。<a id="a-4o"></a>容颜相好世所无比。<a id="a-4p"></a>至三七日作喜庆已。<a id="a-4q"></a>即集群臣议其名字。<a id="a-4r"></a>以此小女胜幻化故。<a id="a-4s"></a>因即立名为大幻化。<a id="a-4t"></a>复为此女。<a id="a-4u"></a>令八乳母共相养育。<a id="a-4v"></a>渐至长大时。<a id="a-4w"></a>占相师来白王言。<a id="a-4x"></a>今王圣女后必生儿。<a id="a-4y"></a>具三十二大丈夫相。<a id="a-4z"></a>威德尊重。<a id="a-50"></a>至转轮王位。<a id="a-51"></a>王闻此语倍怀欢喜。<a id="a-52"></a>时善悟王。<a id="a-53"></a>即令使者持书诣师子颊王报其王曰。<a id="a-54"></a>我大夫人诞生二女。<a id="a-55"></a>其最长者生诞之日。<a id="a-56"></a>颜貌端正世所希有。<a id="a-57"></a>相师占之。<a id="a-58"></a>后当生子得力轮位。<a id="a-59"></a>其小女者身光倍胜。<a id="a-5A"></a>相师占之。<a id="a-5B"></a>后必生子得转轮位。<a id="a-5C"></a>我闻大王有最长子。<a id="a-5D"></a>名曰净饭。<a id="a-5E"></a>二女之中愿以一女为净饭妃。<a id="a-5F"></a>故令使报。<a id="a-5G"></a>至彼具陈。<a id="a-5H"></a>王闻此言甚大欢喜。<a id="a-5I"></a>令使还国报善悟王曰。<a id="a-5J"></a>王之二女皆具相好。<a id="a-5K"></a>我今总取为净饭妃。<a id="a-5L"></a>然我先王而有要誓。<a id="a-5M"></a>不取二妃。<a id="a-5N"></a>今且取其小女生轮王者。<a id="a-5O"></a>其大女者且勿令嫁。<a id="a-5P"></a>待我集诸群臣及诸眷属筹议此事。<a id="a-5Q"></a>时善悟王闻是语已。<a id="a-5R"></a>即以国法庄严小女。<a id="a-5S"></a>并令五百婇女围绕侍从。<a id="a-5T"></a>至彼国已与净饭王为妃。</p>
  <p id="a5U">尔时师子颊国王。<a id="a-5V"></a>有一辅庸之国。<a id="a-5W"></a>居山谷内。<a id="a-5X"></a>名般茶婆。<a id="a-5Y"></a>忽然反叛。<a id="a-5Z"></a>抄掠劫害邻近诸国。<a id="a-5a"></a>时邻境住人诸释迦种。<a id="a-5b"></a>被其侵逼。<a id="a-5c"></a>互相犇驰告师子颊。<a id="a-5d"></a>我等村落。<a id="a-5e"></a>皆被某贼日夜侵害。<a id="a-5f"></a>愿王兴兵亲往降伏。<a id="a-5g"></a>师子颊王曰。<a id="a-5h"></a>我今年老不任斗战。<a id="a-5i"></a>彼诸人曰。<a id="a-5j"></a>请王太子净饭往彼捕捉。<a id="a-5k"></a>王即报曰。<a id="a-5l"></a>汝诸人等。<a id="a-5m"></a>若许太子求一愿者。<a id="a-5n"></a>我便发遣。<a id="a-5o"></a>众答王曰。<a id="a-5p"></a>唯然随命。<a id="a-5q"></a>时师子颊王。<a id="a-5r"></a>于其城中击鼓宣令。<a id="a-5s"></a>严敕四兵随从太子。<a id="a-5t"></a>往彼讨罚。<a id="a-5u"></a>尔时净饭太子奉持父命。<a id="a-5v"></a>将领四兵至彼贼所共相战害。<a id="a-5w"></a>以威力故。<a id="a-5x"></a>时彼贼众。<a id="a-5y"></a>被太子军或杀或缚。<a id="a-5z"></a>无有遗[卄/(阿-可+辛)/木]贼既除灭。<a id="a-60"></a>净饭太子即领其军还归本国。<a id="a-61"></a>时诸释种既得太子平除贼已。<a id="a-62"></a>皆大踊跃而白王言。<a id="a-63"></a>净饭太子为除怨害。<a id="a-64"></a>臣等诸人不胜喜庆。<a id="a-65"></a>王之先言太子有愿。<a id="a-66"></a>请王为臣等说。<a id="a-67"></a>时师子颊王告诸释曰。<a id="a-68"></a>汝释迦种。<a id="a-69"></a>先立言誓不取二妻。<a id="a-6A"></a>诸释迦曰。<a id="a-6B"></a>王今岂欲解先誓耶。<a id="a-6C"></a>王曰。<a id="a-6D"></a>不然。<a id="a-6E"></a>更须牢结。<a id="a-6F"></a>然我意者。<a id="a-6G"></a>唯为净饭太子取其二妃。<a id="a-6H"></a>余不应取。<a id="a-6I"></a>诸释迦曰。<a id="a-6J"></a>此事可尔。<a id="a-6K"></a>时师子颊王。<a id="a-6L"></a>即令使者往善悟王所。<a id="a-6M"></a>而告之曰。<a id="a-6N"></a>我今与诸释迦种等共相筹议。<a id="a-6O"></a>咸皆许我为净饭太子取王长女为妃。<a id="a-6P"></a>王可与我。<a id="a-6Q"></a>王闻语已甚大欢喜。<a id="a-6R"></a>即以五百婇女为其侍从。<a id="a-6S"></a>种种珍服庄严女身。<a id="a-6T"></a>送劫比罗国。<a id="a-6U"></a>时师子颊王得其女至。<a id="a-6V"></a>即如国法。<a id="a-6W"></a>会诸群臣作倡伎乐。<a id="a-6X"></a>纳娶其女为太子妃。<a id="a-6Y"></a>未久之间师子颊崩。<a id="a-6Z"></a>以其净饭太子后继父位。<a id="a-6a"></a>正法化人国土安乐。<a id="a-6b"></a>五谷丰熟无诸衰恼。<a id="a-6c"></a>其国人众处处充满。<a id="a-6d"></a>于异时中。<a id="a-6e"></a>与大幻化夫人登诸楼阁。<a id="a-6f"></a>后宫婇女围绕侍卫。<a id="a-6g"></a>奏诸女乐纵逸游戏。<a id="a-6h"></a>菩萨若在睹史多天。<a id="a-6i"></a>常有五法观察世间。<a id="a-6j"></a>何谓五法。<a id="a-6k"></a>一者观察生处。<a id="a-6l"></a>二者观察国土。<a id="a-6m"></a>三者观察时节。<a id="a-6n"></a>四者观察种族。<a id="a-6o"></a>五者观察所生父母。<a id="a-6p"></a>何故菩萨观察生处。<a id="a-6q"></a>在睹史多天宫。<a id="a-6r"></a>常作是念。<a id="a-6s"></a>过去菩萨何处受生便即观见。<a id="a-6t"></a>或于净行婆罗门家生。<a id="a-6u"></a>或于刹帝利贵种家生。<a id="a-6v"></a>或为婆罗门师。<a id="a-6w"></a>或为刹帝利师故。<a id="a-6x"></a>当今之时。<a id="a-6y"></a>刹利为尊。<a id="a-6z"></a>我当往彼刹利家生。<a id="a-70"></a>何以故。<a id="a-71"></a>若我于彼贫下家生者。<a id="a-72"></a>或有来世众生。<a id="a-73"></a>诽谤我故。<a id="a-74"></a>由此因缘。<a id="a-75"></a>菩萨以自在福力。<a id="a-76"></a>随其所念皆得生彼。<a id="a-77"></a>由此义故。<a id="a-78"></a>菩萨受生之时。<a id="a-79"></a>先当观察所生之处。<a id="a-7A"></a>何故菩萨观察国土。<a id="a-7B"></a>菩萨在睹史多天。<a id="a-7C"></a>常作是念。<a id="a-7D"></a>过去菩萨生何国土即见彼国。<a id="a-7E"></a>有甘蔗粳米大麦小麦黄牛水牛家家充满。<a id="a-7F"></a>乞食易得。<a id="a-7G"></a>无有十恶多修十善。<a id="a-7H"></a>菩萨思惟中天竺国。<a id="a-7I"></a>如是等物悉皆具足故。<a id="a-7J"></a>我今生彼中天竺国。<a id="a-7K"></a>何以故。<a id="a-7L"></a>若生边地者。<a id="a-7M"></a>或时有情诽谤我故。<a id="a-7N"></a>是故菩萨以福德力。<a id="a-7O"></a>随其所念皆得生彼。<a id="a-7P"></a>如佛所说无有虚也。<a id="a-7Q"></a>何故观察时节。<a id="a-7R"></a>菩萨在睹史多天宫。<a id="a-7S"></a>常作是念。<a id="a-7T"></a>过去菩萨于何时节下生人间若见彼国众生上寿八万岁下寿乃至百岁。<a id="a-7U"></a>菩萨尔时来生其国。<a id="a-7V"></a>何以故。<a id="a-7W"></a>若人长寿八万已上时。<a id="a-7X"></a>诸众生无有愁苦愚痴顽钝憍慢。<a id="a-7Y"></a>着乐非正法器难受化故。<a id="a-7Z"></a>若人短寿百岁已下时。<a id="a-7a"></a>诸众生为诸五浊昏冒重故。<a id="a-7b"></a>云何为五。<a id="a-7c"></a>一者命浊。<a id="a-7d"></a>二者烦恼浊。<a id="a-7e"></a>三者有情浊。<a id="a-7f"></a>四者见浊。<a id="a-7g"></a>五者劫浊。<a id="a-7h"></a>菩萨尔时作是思惟。<a id="a-7i"></a>若我恶世时出现于世。<a id="a-7j"></a>多诸外道心王诽谤。<a id="a-7k"></a>五浊增长非正法器。<a id="a-7l"></a>犹如过去一切菩萨浊恶世时不出于世。<a id="a-7m"></a>何以故。<a id="a-7n"></a>诸佛出兴所说正法。<a id="a-7o"></a>皆不虚过。<a id="a-7p"></a>由是义故。<a id="a-7q"></a>观察时节。<a id="a-7r"></a>复次何故观察种族。<a id="a-7s"></a>菩萨在睹史多天。<a id="a-7t"></a>常作是思惟。<a id="a-7u"></a>观察于何种族可受生者。<a id="a-7v"></a>若见有人先世以来内外亲族无能谤者。<a id="a-7w"></a>即生于彼。<a id="a-7x"></a>菩萨尔时作是观已。<a id="a-7y"></a>乃见释迦清净尊贵转轮王种堪可出现。<a id="a-7z"></a>何以故。<a id="a-80"></a>菩萨若于下贱家生世间。<a id="a-81"></a>有情或生诽谤。<a id="a-82"></a>菩萨于无量劫来。<a id="a-83"></a>获自在力。<a id="a-84"></a>所有欲念皆得随意。<a id="a-85"></a>凡所说法曾无虚过。<a id="a-86"></a>由此因缘。<a id="a-87"></a>菩萨观察所生种族。<a id="a-88"></a>复次何故观所生母。<a id="a-89"></a>菩萨在睹史多天宫。<a id="a-8A"></a>作是思惟。<a id="a-8B"></a>如余菩萨。<a id="a-8C"></a>于何等母而受胎藏。<a id="a-8D"></a>观彼女人七世种族。<a id="a-8E"></a>悉皆清净无有淫污。<a id="a-8F"></a>形貌端严善修戒品。<a id="a-8G"></a>堪任菩萨具足十月处其胎藏而此女人。<a id="a-8H"></a>所其生业往来进止。<a id="a-8I"></a>曾无障碍。<a id="a-8J"></a>复次大幻化夫人。<a id="a-8K"></a>曾于过去诸佛发无上愿。<a id="a-8L"></a>使我来世所生之子得成种觉。<a id="a-8M"></a>由是诸菩萨。<a id="a-8N"></a>恐诸众生作是谤言。<a id="a-8O"></a>何故菩萨。<a id="a-8P"></a>于彼无相女人胎中。<a id="a-8Q"></a>而出于世。<a id="a-8R"></a>是故菩萨。<a id="a-8S"></a>从无始已来种诸善根。<a id="a-8T"></a>皆悉成就。<a id="a-8U"></a>由是义故。<a id="a-8V"></a>菩萨观察所生之母。</p>
  <p id="a8W">尔时菩萨。<a id="a-8X"></a>作是五种遍观察已。<a id="a-8Y"></a>即殷勤三唱告六欲天。<a id="a-8Z"></a>而作是言。<a id="a-8a"></a>我今从是睹史多天下生人间。<a id="a-8b"></a>于白净王最大夫人胎中。<a id="a-8c"></a>为其太子。<a id="a-8d"></a>诞生之后证常住果。<a id="a-8e"></a>汝等诸天。<a id="a-8f"></a>愿欲随我证斯果者。<a id="a-8g"></a>可于人间同我生彼。<a id="a-8h"></a>于天众中三告是语。<a id="a-8i"></a>尔时诸天闻此语已同声报曰。<a id="a-8j"></a>善哉菩萨。<a id="a-8k"></a>知不。<a id="a-8l"></a>彼赡部洲。<a id="a-8m"></a>刚强难化多诸浊乱。<a id="a-8n"></a>外道六师及随外道六声闻等。<a id="a-8o"></a>并诸六定外道之类。<a id="a-8p"></a>遍满其土。<a id="a-8q"></a>深着邪见难可拔济。<a id="a-8r"></a>何谓六师。<a id="a-8s"></a>一者脯剌拏。<a id="a-8t"></a>二者末揭利子。<a id="a-8u"></a>三者珊逝移毗罗胝子。<a id="a-8v"></a>四者阿市多鸡舍甘婆罗。<a id="a-8w"></a>五者脚拘陀迦旃延种。<a id="a-8x"></a>六者昵揭烂陀若提子。<a id="a-8y"></a>何谓六随外道声闻。<a id="a-8z"></a>一者拘达多婆罗门。<a id="a-90"></a>二者输那陀。<a id="a-91"></a>三者遮弥。<a id="a-92"></a>四者梵寿。<a id="a-93"></a>五者莲实。<a id="a-94"></a>六者赤海子。<a id="a-95"></a>何谓六定外道。<a id="a-96"></a>一者郁多伽啰摩子。<a id="a-97"></a>二者啰啰哥啰摩。<a id="a-98"></a>三者善梵志。<a id="a-99"></a>四者最胜儒童。<a id="a-9A"></a>五者黑仙。<a id="a-9B"></a>六者优楼频螺迦葉若胝罗(唐云有多毛)如是等外道邪法。<a id="a-9C"></a>教化彼诸众生。<a id="a-9D"></a>贪着邪见难可济度。<a id="a-9E"></a>如何菩萨今欲往彼。<a id="a-9F"></a>今我睹史多宫。<a id="a-9G"></a>一一诸天听法之座。<a id="a-9H"></a>纵广正等十二踰膳那。<a id="a-9I"></a>当我在此说法。<a id="a-9J"></a>我等闻已深生信受。<a id="a-9K"></a>能令我等于长夜中安乐利益。<a id="a-9L"></a>彼时诸天作是语已。<a id="a-9M"></a>菩萨尔时告诸天曰。<a id="a-9N"></a>汝等诸天。<a id="a-9O"></a>宜各随意作诸音乐。<a id="a-9P"></a>时彼天众。<a id="a-9Q"></a>即皆同时作诸音乐。<a id="a-9R"></a>其声沸闹。<a id="a-9S"></a>尔时菩萨即吹大螺。<a id="a-9T"></a>诸音乐响普皆摧息。<a id="a-9U"></a>菩萨尔时复问天曰。<a id="a-9V"></a>诸音乐中何声为大。<a id="a-9W"></a>诸天答曰。<a id="a-9X"></a>螺声最大。<a id="a-9Y"></a>诸善男子。<a id="a-9Z"></a>汝等当知。<a id="a-9a"></a>如大螺声能令一切诸音乐声悉皆摧息。<a id="a-9b"></a>我亦如是。<a id="a-9c"></a>下于赡部洲中。<a id="a-9d"></a>有所说法。<a id="a-9e"></a>能令六师外道六随声闻外道六定外道皆悉摧灭。<a id="a-9f"></a>令一切众生得甘露法。<a id="a-9g"></a>皆悉饱满。<a id="a-9h"></a>吹无常螺。<a id="a-9i"></a>令诸外道假常之计皆悉摧灭。<a id="a-9j"></a>吹大空螺。<a id="a-9k"></a>令诸外道执有之见亦皆摧灭。<a id="a-9l"></a>尔时菩萨说伽他曰。</p>
  <p id="a9m">师子能伏诸猛兽　　金刚善摧一切坚</p>
  <p id="a9n">帝释能伏阿苏罗　　一切光中日光胜</p>
  <p id="a9o">尔时菩萨。<a id="a-9p"></a>说此颂已告诸天曰。<a id="a-9q"></a>汝等若欲清净饱满甘露之法。<a id="a-9r"></a>可生中天竺国六大城内。<a id="a-9s"></a>尔时释提桓因。<a id="a-9t"></a>在于座中作是思念。<a id="a-9u"></a>知释迦菩萨必托摩耶夫人胎藏之内。<a id="a-9v"></a>我当以神通力清净其体。<a id="a-9w"></a>令无垢秽身力强健。<a id="a-9x"></a>以待菩萨。<a id="a-9y"></a>作是念已。<a id="a-9z"></a>即以通力净彼摩耶夫人胎藏之内。<a id="a-A0"></a>菩萨尔时于睹史多天宫五种观察。<a id="a-A1"></a>殷勤三唱告诸天已。<a id="a-A2"></a>即于夜中。<a id="a-A3"></a>如六牙白象形。<a id="a-A4"></a>下于天竺。<a id="a-A5"></a>降摩耶夫人清净胎内。<a id="a-A6"></a>尔时摩耶夫人。<a id="a-A7"></a>即于其夜见四种梦。<a id="a-A8"></a>一者见六牙白象来处胎中。<a id="a-A9"></a>二者见其自身飞腾虚空。<a id="a-AA"></a>三者见上高山。<a id="a-AB"></a>四者见多人众顶礼围绕。<a id="a-AC"></a>作是梦已。<a id="a-AD"></a>向净饭王说如上事。<a id="a-AE"></a>时净饭王。<a id="a-AF"></a>即召相师说其梦事。<a id="a-AG"></a>相师答曰。<a id="a-AH"></a>如我相法。<a id="a-AI"></a>王大夫人必当生男。<a id="a-AJ"></a>具足三十二丈夫之相。<a id="a-AK"></a>庄严其身。<a id="a-AL"></a>若绍王位。<a id="a-AM"></a>当乘金轮伏四天下。<a id="a-AN"></a>若出家修道。<a id="a-AO"></a>证法王位。<a id="a-AP"></a>名闻十方作众生父。</p>
  <p id="aAQ">内摄颂曰。</p>
  <p id="aAR">我降生时　　四天守护　　如明月珠</p>
  <p id="aAS">诸物缠裹　　亦如宝线　　智者明了</p>
  <p id="aAT">自持五戒　　无诸欲念</p>
  <p id="aAU">诸菩萨有常法。<a id="a-AV"></a>从睹史天下生母胎。<a id="a-AW"></a>当尔之时。<a id="a-AX"></a>十方大地悉皆震动。<a id="a-AY"></a>有大光明并皆周遍。<a id="a-AZ"></a>六趣众生随业之境。<a id="a-Aa"></a>日月威光所不到处。<a id="a-Ab"></a>普皆明彻。<a id="a-Ac"></a>其中众生各相告曰。<a id="a-Ad"></a>今此光明得未曾有。<a id="a-Ae"></a>将非我等别受生耶。<a id="a-Af"></a>复次菩萨降母胎时。<a id="a-Ag"></a>释提桓因即遣四天王神营卫其母。<a id="a-Ah"></a>而此四神一执利刀。<a id="a-Ai"></a>一执罥索。<a id="a-Aj"></a>一执于戟。<a id="a-Ak"></a>一执弓箭。<a id="a-Al"></a>何以故。<a id="a-Am"></a>恐诸恶魔得其母便。<a id="a-An"></a>诸菩萨降生之时。<a id="a-Ao"></a>其母胎中诸血秽等。<a id="a-Ap"></a>皆悉远离而不染着。<a id="a-Aq"></a>如明月珠。<a id="a-Ar"></a>虽为诸物之所缠裹。<a id="a-As"></a>而无染污。<a id="a-At"></a>菩萨在母胎时亦复如是。<a id="a-Au"></a>诸菩萨常法。<a id="a-Av"></a>其母常见菩萨在其胎中。<a id="a-Aw"></a>犹以青黄赤白等绵裹于净宝。<a id="a-Ax"></a>诸慧眼人见其宝绵分别晓了。<a id="a-Ay"></a>母见菩萨在其胎中亦复如是。<a id="a-Az"></a>诸菩萨常法。<a id="a-B0"></a>在母胎时。<a id="a-B1"></a>能令其母身体和悦无有疲乏。<a id="a-B2"></a>诸菩萨在母胎时。<a id="a-B3"></a>其母自然常持五戒。<a id="a-B4"></a>不杀不盗不邪行不妄语不饮酒。<a id="a-B5"></a>诸菩萨常法。<a id="a-B6"></a>在其母胎。<a id="a-B7"></a>其母自然不贪欲爱。<a id="a-B8"></a>复次摩耶夫人。<a id="a-B9"></a>忽自思念。<a id="a-BA"></a>四大海水皆饮令尽。<a id="a-BB"></a>向净饭王说其心愿。<a id="a-BC"></a>时劫比罗城中有一外道。<a id="a-BD"></a>名曰赤眼。<a id="a-BE"></a>善诸幻术。<a id="a-BF"></a>王令使者唤其赤眼。<a id="a-BG"></a>说如上意。<a id="a-BH"></a>赤眼报曰。<a id="a-BI"></a>愿与夫人登高楼上。<a id="a-BJ"></a>既登楼已。<a id="a-BK"></a>即以幻术为四大海水。<a id="a-BL"></a>持其海水与夫人饮。<a id="a-BM"></a>既饮水已。<a id="a-BN"></a>尔时夫人其意即息。<a id="a-BO"></a>时摩耶夫人复更思念。<a id="a-BP"></a>一切有情被系闭者。<a id="a-BQ"></a>悉令解脱。<a id="a-BR"></a>作是思已即向王说。<a id="a-BS"></a>王闻是语。<a id="a-BT"></a>即敕狱官。<a id="a-BU"></a>所有囚闭皆令放出。<a id="a-BV"></a>尔时夫人其念即息。<a id="a-BW"></a>摩耶夫人又复思念。<a id="a-BX"></a>意欲布施财物。<a id="a-BY"></a>作是念已即向王说。<a id="a-BZ"></a>王闻是语。<a id="a-Ba"></a>即为布施种种财物。<a id="a-Bb"></a>尔时夫人其念便息。<a id="a-Bc"></a>又复思惟。<a id="a-Bd"></a>欲往苑园游行观望。<a id="a-Be"></a>便向王说。<a id="a-Bf"></a>王闻是已。<a id="a-Bg"></a>即将夫人就诸园苑观望。<a id="a-Bh"></a>其念便息。<a id="a-Bi"></a>又复生念意。<a id="a-Bj"></a>欲于父王园苑中居止。<a id="a-Bk"></a>便告王曰。<a id="a-Bl"></a>王闻是语。<a id="a-Bm"></a>即令使者往善悟王处报云。<a id="a-Bn"></a>今摩耶夫人。<a id="a-Bo"></a>意欲就彼父王蓝毗尼园中居止。<a id="a-Bp"></a>王闻是语。<a id="a-Bq"></a>便即差人。<a id="a-Br"></a>敷设扫洒。<a id="a-Bs"></a>令摩耶夫人及诸侍从婇女诣蓝毗尼园而为游观。<a id="a-Bt"></a>乃见一无忧树花叶滋茂。<a id="a-Bu"></a>夫人欲生太子。<a id="a-Bv"></a>便手攀其树枝。<a id="a-Bw"></a>时天帝释。<a id="a-Bx"></a>知菩萨母心怀惭耻。<a id="a-By"></a>多人众中不能即诞其子。<a id="a-Bz"></a>便作方便。<a id="a-C0"></a>发大风雨。<a id="a-C1"></a>令诸人众各自分散。<a id="a-C2"></a>是时帝释。<a id="a-C3"></a>化作老奶立夫人前。<a id="a-C4"></a>夫人即生。<a id="a-C5"></a>时天帝释以仙衣擎取。<a id="a-C6"></a>先在腹内心多烦闷。<a id="a-C7"></a>告帝释曰。<a id="a-C8"></a>汝放于地。<a id="a-C9"></a>时天帝释暂少远住。<a id="a-CA"></a>菩萨生时大地振动。<a id="a-CB"></a>天地光明乃至日月所不及处。<a id="a-CC"></a>皆令明彻。<a id="a-CD"></a>其中众生皆得相见。<a id="a-CE"></a>各相谓言。<a id="a-CF"></a>非唯我身独在此处生。<a id="a-CG"></a>亦有余人共在此处。<a id="a-CH"></a>一切菩萨有常法式。<a id="a-CI"></a>从胎出时。<a id="a-CJ"></a>无诸浓血及余秽恶。<a id="a-CK"></a>其菩萨母欲产之时。<a id="a-CL"></a>不坐不卧攀树而立。<a id="a-CM"></a>无诸苦恼后有。<a id="a-CN"></a>菩萨常法。<a id="a-CO"></a>生已在地。<a id="a-CP"></a>无人扶侍而行七步。<a id="a-CQ"></a>观察四方便作是言。<a id="a-CR"></a>此是东方。<a id="a-CS"></a>我是一切众生最上。<a id="a-CT"></a>此是南方。<a id="a-CU"></a>我堪众生之所供养。<a id="a-CV"></a>此是西方。<a id="a-CW"></a>我今决定不受后生。<a id="a-CX"></a>此是北方。<a id="a-CY"></a>我今已出生死大海。<a id="a-CZ"></a>尔时诸天。<a id="a-Ca"></a>手持白盖及与白拂。<a id="a-Cb"></a>萃宝严饰覆菩萨上。<a id="a-Cc"></a>诸龙王等。<a id="a-Cd"></a>各持二种清净香水。<a id="a-Ce"></a>所谓冷暖调和。<a id="a-Cf"></a>洗浴菩萨。<a id="a-Cg"></a>诸菩萨常法。<a id="a-Ch"></a>诞生之处。<a id="a-Ci"></a>于其母前现大池水。<a id="a-Cj"></a>其母所欲澡洗。<a id="a-Ck"></a>皆悉充足。<a id="a-Cl"></a>诸菩萨常法。<a id="a-Cm"></a>诞生之时。<a id="a-Cn"></a>诸天仙众在虚空中。<a id="a-Co"></a>以种种天妙和香。<a id="a-Cp"></a>末香涂香旃檀沉水。<a id="a-Cq"></a>而散菩萨。<a id="a-Cr"></a>种种诸天音乐。<a id="a-Cs"></a>在虚空中自然发响。<a id="a-Ct"></a>尔时阿私陀仙。<a id="a-Cu"></a>在吉悉枳迷山石窟之中。<a id="a-Cv"></a>彼仙恒知一切世间兴衰之相。<a id="a-Cw"></a>其仙有一外甥。<a id="a-Cx"></a>名那罗陀。<a id="a-Cy"></a>彼那罗陀。<a id="a-Cz"></a>时时而来恭敬供养。<a id="a-D0"></a>尔时仙人随缘教示。<a id="a-D1"></a>报那罗陀曰。<a id="a-D2"></a>彼闻仙记深信不虚。<a id="a-D3"></a>喜溢身心。<a id="a-D4"></a>求请出家而作弟子。<a id="a-D5"></a>菩萨初诞天地光明。<a id="a-D6"></a>那罗陀睹瑞。<a id="a-D7"></a>即白仙曰。<a id="a-D8"></a>亲教。<a id="a-D9"></a>颇有恶世二日双现以不。<a id="a-DA"></a>若无二日。<a id="a-DB"></a>何故此窟有是光明。<a id="a-DC"></a>时阿私陀仙。<a id="a-DD"></a>说伽他曰。</p>
  <p id="aDE">日光极热不明净　　此光明净及清凉</p>
  <p id="aDF">流辉晃耀于山窟　　我定知是牟尼光</p>
  <p id="aDG">菩萨神通大威德　　出其母胎现此光</p>
  <p id="aDH">清净明朗真金色　　遍满世间诸大地</p>
  <p id="aDI">那罗陀报曰。<a id="a-DJ"></a>亲教。<a id="a-DK"></a>我今随从亲教欲看菩萨。<a id="a-DL"></a>时仙告曰。<a id="a-DM"></a>汝今知不。<a id="a-DN"></a>彼之菩萨有大威德。<a id="a-DO"></a>天龙八部之所围绕。<a id="a-DP"></a>我等往彼不可得见。<a id="a-DQ"></a>若彼菩萨。<a id="a-DR"></a>入劫比罗城三号已。<a id="a-DS"></a>然后我往可见菩萨。<a id="a-DT"></a>菩萨生时。<a id="a-DU"></a>五百宫人各生一男。<a id="a-DV"></a>谓赞铎迦而为上首。<a id="a-DW"></a>五百宫人各生一女。<a id="a-DX"></a>旃尼而为上首。<a id="a-DY"></a>五百大臣各生一男。<a id="a-DZ"></a>邬陀夷而为上首。<a id="a-Da"></a>有五百象各生一子。<a id="a-Db"></a>报洒陀子而为上首。<a id="a-Dc"></a>五百马各生一子。<a id="a-Dd"></a>马啰呵马子而为上首。<a id="a-De"></a>五百宝藏自开出现。<a id="a-Df"></a>四方诸国王等悉皆降伏。<a id="a-Dg"></a>常献种种杂物而来奉事。<a id="a-Dh"></a>尔时大臣见是相已。<a id="a-Di"></a>来白大王。<a id="a-Dj"></a>王闻此事便深思念。<a id="a-Dk"></a>我今此子。<a id="a-Dl"></a>成就一切诸善事业。<a id="a-Dm"></a>因此大王号此太子。<a id="a-Dn"></a>名为成就一切事。<a id="a-Do"></a>是故菩萨初得此名。<a id="a-Dp"></a>时劫比罗城有一药叉。<a id="a-Dq"></a>名为释迦增长。<a id="a-Dr"></a>城内若有释迦族类。<a id="a-Ds"></a>生得男女。<a id="a-Dt"></a>先将向彼药叉。<a id="a-Du"></a>而为作礼。<a id="a-Dv"></a>时彼大王。<a id="a-Dw"></a>便敕臣佐。<a id="a-Dx"></a>将其太子。<a id="a-Dy"></a>往增长释迦药叉处。<a id="a-Dz"></a>遣作礼拜。<a id="a-E0"></a>臣得王教。<a id="a-E1"></a>以七宝辇舆安置太子。<a id="a-E2"></a>往诣药叉之处。<a id="a-E3"></a>劫比罗城诸释种等。<a id="a-E4"></a>性怀犷烈心意凶猛。<a id="a-E5"></a>多起人我坚鞕恶暴。<a id="a-E6"></a>见彼菩萨皆悉寂静。<a id="a-E7"></a>默然而住。<a id="a-E8"></a>时净饭王作思念曰。<a id="a-E9"></a>此住劫比罗城诸释种等。<a id="a-EA"></a>性怀犷烈心意凶暴。<a id="a-EB"></a>多起人我坚鞕恶性。<a id="a-EC"></a>彼见太子入城。<a id="a-ED"></a>皆如牟尼默然而住。<a id="a-EE"></a>以此缘故。<a id="a-EF"></a>可呼太子名为释迦牟尼。<a id="a-EG"></a>时释迦牟尼菩萨。<a id="a-EH"></a>至药叉庙所。<a id="a-EI"></a>彼释迦增长药叉。<a id="a-EJ"></a>遥见菩萨渐近庙所。<a id="a-EK"></a>即从座起五体投地顶礼菩萨。<a id="a-EL"></a>众人见已甚大惊怪。<a id="a-EM"></a>即往净饭王所白言。<a id="a-EN"></a>大王。<a id="a-EO"></a>今药叉神遥见太子。<a id="a-EP"></a>从庙而出顶礼双足。<a id="a-EQ"></a>时王闻已甚大欢喜。<a id="a-ER"></a>作如是言。<a id="a-ES"></a>若天神礼拜太子故。<a id="a-ET"></a>知是天中天。<a id="a-EU"></a>以此缘故。<a id="a-EV"></a>号为天中天。<a id="a-EW"></a>时彼大王。<a id="a-EX"></a>即将太子还于本宫。<a id="a-EY"></a>令宫乳母依时养育。<a id="a-EZ"></a>彼乳母等甚大欢喜。<a id="a-Ea"></a>即以双手。<a id="a-Eb"></a>于父王边捧受太子。<a id="a-Ec"></a>在宫阁内勤加养育。<a id="a-Ed"></a>彼乳母等。<a id="a-Ee"></a>每日香汤洗浴。<a id="a-Ef"></a>涂妙好香种种庄严。<a id="a-Eg"></a>每日将向王所。<a id="a-Eh"></a>王乃抱持太子安于膝上。<a id="a-Ei"></a>观看相貌甚大欢喜。<a id="a-Ej"></a>国有常法。<a id="a-Ek"></a>若王宫生子。<a id="a-El"></a>即唤梵行相师观看相貌。<a id="a-Em"></a>王乃唤相人令占大子。<a id="a-En"></a>既占相已而答王曰。<a id="a-Eo"></a>今此太子。<a id="a-Ep"></a>实是成就三十二相。<a id="a-Eq"></a>若在家者。<a id="a-Er"></a>得作金轮圣王。<a id="a-Es"></a>王四天下善法理化。<a id="a-Et"></a>具有七宝。<a id="a-Eu"></a>一者金轮宝。<a id="a-Ev"></a>二者象宝。<a id="a-Ew"></a>三者马宝。<a id="a-Ex"></a>四者末尼宝。<a id="a-Ey"></a>五者女宝。<a id="a-Ez"></a>六者主藏臣宝。<a id="a-F0"></a>七者兵将宝。<a id="a-F1"></a>具足千子。<a id="a-F2"></a>勇健端严降伏他军。<a id="a-F3"></a>此大地中所有人等。<a id="a-F4"></a>无相犯者。<a id="a-F5"></a>皆悉令行胜妙善法。<a id="a-F6"></a>若当出家得法王位。<a id="a-F7"></a>如来应正等觉。<a id="a-F8"></a>名称普闻具三十二相。<a id="a-F9"></a>王即问曰。<a id="a-FA"></a>何者是其三十二大丈夫相。<a id="a-FB"></a>一者具大丈夫足善安住等案地相。<a id="a-FC"></a>二者于双足下现千辐轮相。<a id="a-FD"></a>三者具大丈夫纤长指。<a id="a-FE"></a>四者足跟趺圆长。<a id="a-FF"></a>五者手足细软。<a id="a-FG"></a>六者手足网缦。<a id="a-FH"></a>七者垂手摩膝相。<a id="a-FI"></a>八者医泥邪[跳-兆+專]相。<a id="a-FJ"></a>九者身不偻曲。<a id="a-FK"></a>十者势峰藏密。<a id="a-FL"></a>十一者身相圆满如尼瞿陀树相。<a id="a-FM"></a>十二者常光一寻。<a id="a-FN"></a>十三者身毛上靡。<a id="a-FO"></a>十四者身诸毛孔一一毛生。<a id="a-FP"></a>如绀青色螺文右旋。<a id="a-FQ"></a>十五者身皮金色。<a id="a-FR"></a>十六者身皮细滑尘垢不着。<a id="a-FS"></a>十七者于其身上两手两足两肩及项七处圆满。<a id="a-FT"></a>十八者其身上半如师子王。<a id="a-FU"></a>十九者肩善圆满。<a id="a-FV"></a>二十者髆间充实。<a id="a-FW"></a>二十一者身洪健直。<a id="a-FX"></a>二十二者具四十齿皆悉齐平。<a id="a-FY"></a>二十三者其齿无隙。<a id="a-FZ"></a>二十四者其齿鲜白。<a id="a-Fa"></a>二十五者颔如师子。<a id="a-Fb"></a>二十六者其舌广薄若从口出普覆面轮至耳发际。<a id="a-Fc"></a>二十七者于诸味中得最上味。<a id="a-Fd"></a>二十八者得大梵音言词和雅能悦众意。<a id="a-Fe"></a>譬如羯罗频迦之音。<a id="a-Ff"></a>其声雷震犹如天鼓。<a id="a-Fg"></a>二十九者其目绀青。<a id="a-Fh"></a>三十者睫如牛王。<a id="a-Fi"></a>三十一者其顶上现乌率腻沙。<a id="a-Fj"></a>三十二者眉间毫相。<a id="a-Fk"></a>其色光白螺文右旋。<a id="a-Fl"></a>若不出家。<a id="a-Fm"></a>得转轮圣王王四大洲。<a id="a-Fn"></a>菩萨常法。<a id="a-Fo"></a>其菩萨母产菩萨已。<a id="a-Fp"></a>七日命终生三十三天。<a id="a-Fq"></a>菩萨常法。<a id="a-Fr"></a>生已其身端严。<a id="a-Fs"></a>超诸世间。<a id="a-Ft"></a>众所爱乐见者无厌。<a id="a-Fu"></a>犹如善巧工人以阎浮檀金作诸形像。<a id="a-Fv"></a>天衣覆上放大光明普遍晖耀。<a id="a-Fw"></a>其菩萨身亦复如是。<a id="a-Fx"></a>如彼莲花众人所爱。<a id="a-Fy"></a>菩萨亦尔。<a id="a-Fz"></a>菩萨常法。<a id="a-G0"></a>眼恒不眴。<a id="a-G1"></a>如三十三天。<a id="a-G2"></a>由果业故。<a id="a-G3"></a>日夜常见四维上下一由旬内。<a id="a-G4"></a>梵音深远。<a id="a-G5"></a>如雪山鸟其声清妙。<a id="a-G6"></a>菩萨生已。<a id="a-G7"></a>自然具足广大智慧。<a id="a-G8"></a>善解一切世间正化。<a id="a-G9"></a>父王国法无不明了。<a id="a-GA"></a>尔时那罗陀仙人来白师曰。<a id="a-GB"></a>今者菩萨入劫比罗城。<a id="a-GC"></a>父王净饭已立三号。<a id="a-GD"></a>愿师共诣礼拜瞻仰。<a id="a-GE"></a>其师谓曰。<a id="a-GF"></a>今随汝意。<a id="a-GG"></a>二仙相随欲修礼谒。<a id="a-GH"></a>以菩萨力故。<a id="a-GI"></a>遂失神通。<a id="a-GJ"></a>不得如常乘空而去。<a id="a-GK"></a>便共步往劫比罗城。<a id="a-GL"></a>既入城已至王门外。<a id="a-GM"></a>告门人曰。<a id="a-GN"></a>汝可为我往白大王。<a id="a-GO"></a>阿私陀仙今来门外。<a id="a-GP"></a>愿见大王。<a id="a-GQ"></a>时守门人即至王所。<a id="a-GR"></a>具陈上事。<a id="a-GS"></a>王闻是已。<a id="a-GT"></a>即持香花迎彼二仙。<a id="a-GU"></a>安置宫内。<a id="a-GV"></a>既安置已善言问讯。<a id="a-GW"></a>今者大仙。<a id="a-GX"></a>何缘远来欲求何事。<a id="a-GY"></a>二仙答曰。<a id="a-GZ"></a>我等故来愿见菩萨。<a id="a-Ga"></a>王报仙曰。<a id="a-Gb"></a>我之大子今正安眠。<a id="a-Gc"></a>且待须臾令与相见。<a id="a-Gd"></a>尔时二仙复白王曰。<a id="a-Ge"></a>虽复未觉。<a id="a-Gf"></a>我等意者暂欲观瞻。<a id="a-Gg"></a>尔时大王。<a id="a-Gh"></a>即领二仙至菩萨所。<a id="a-Gi"></a>便见菩萨。<a id="a-Gj"></a>虽复寝睡其眼常开。<a id="a-Gk"></a>时阿私陀仙见是事已。<a id="a-Gl"></a>即说颂曰。</p>
  <p id="aGm">如真飞龙马　　暂睡还复觉</p>
  <p id="aGn">如善营事人　　睡盖不能覆</p>
  <p id="aGo">时彼奶母。<a id="a-Gp"></a>即前捧抱太子授彼二仙。<a id="a-Gq"></a>时阿私陀。<a id="a-Gr"></a>便以双手跪而承受遍体观察。<a id="a-Gs"></a>白大王曰。<a id="a-Gt"></a>大王已令诸婆罗门占。<a id="a-Gu"></a>相师等相太子未。<a id="a-Gv"></a>父王答曰。<a id="a-Gw"></a>已令相讫。<a id="a-Gx"></a>阿私陀仙复白王曰。<a id="a-Gy"></a>彼等诸人。<a id="a-Gz"></a>占此太子当有何相。<a id="a-H0"></a>父王报曰。<a id="a-H1"></a>若绍国位。<a id="a-H2"></a>御金轮宝。<a id="a-H3"></a>声闻十方一切国土。<a id="a-H4"></a>时阿私陀以赞颂曰。</p>
  <p id="aH5">大王今当知　　相者不能测</p>
  <p id="aH6">末劫无轮王　　必证菩提道</p>
  <p id="aH7">一切金轮王　　相犹不炳着</p>
  <p id="aH8">我今观太子　　当取法王位</p>
 </body>
</html>