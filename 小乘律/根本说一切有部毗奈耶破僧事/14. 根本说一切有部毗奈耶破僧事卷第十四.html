<!doctype html>
<html id="z3IBV71qR" data-ver="1104">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶破僧事卷第十四</h1>
  <p id="a2">尔时提婆达多。<a id="a-3"></a>遂出懊声点头三回。<a id="a-4"></a>便起而去。<a id="a-5"></a>是时阿难陀。<a id="a-6"></a>在佛左右摇扇而立。<a id="a-7"></a>尔时世尊告阿难陀曰。<a id="a-8"></a>汝今可于此竹林园内唤诸苾刍集此食堂。<a id="a-9"></a>是时阿难陀奉命。<a id="a-A"></a>巡唤总集食堂。<a id="a-B"></a>是时阿难陀往诣佛所。<a id="a-C"></a>顶礼双足而白佛言。<a id="a-D"></a>众今已集。<a id="a-E"></a>尔时世尊。<a id="a-F"></a>即往食堂敷座而坐。<a id="a-G"></a>告诸苾刍。<a id="a-H"></a>此世间中有五种教师。<a id="a-I"></a>何者为五。<a id="a-J"></a>第一有教师。<a id="a-K"></a>自不具戒称已具戒。<a id="a-L"></a>彼有弟子久共一处。<a id="a-M"></a>即知我师不能具戒。<a id="a-N"></a>共相谓曰。<a id="a-O"></a>我若告向余人。<a id="a-P"></a>外既闻已。<a id="a-Q"></a>我之教师即被轻贱。<a id="a-R"></a>我等于后。<a id="a-S"></a>云何见师共住承事。<a id="a-T"></a>教师自知好恶。<a id="a-U"></a>我等应可覆护。<a id="a-V"></a>勿向人说。<a id="a-W"></a>何以故。<a id="a-X"></a>我此教师。<a id="a-Y"></a>时时供我衣服饮食汤药卧具。<a id="a-Z"></a>是时弟子贪此供给。<a id="a-a"></a>覆护教师。<a id="a-b"></a>不向人说令知破戒。<a id="a-c"></a>时彼教师。<a id="a-d"></a>应须弟子覆护于我。<a id="a-e"></a>如上所说。<a id="a-f"></a>此世间中第一教师。<a id="a-g"></a>复次第二教师。<a id="a-h"></a>世间有一教师。<a id="a-i"></a>用不净之物以将充命。<a id="a-j"></a>自将清净之活。<a id="a-k"></a>亦非罪失。<a id="a-l"></a>彼有弟子久居一处。<a id="a-m"></a>后乃得知我之教师。<a id="a-n"></a>用不净物以将充活。<a id="a-o"></a>自将清净亦当有罪。<a id="a-p"></a>我弟子等。<a id="a-q"></a>若说教师此事。<a id="a-r"></a>外将轻贱。<a id="a-s"></a>此等之缘。<a id="a-t"></a>我诸弟子若为可活。<a id="a-u"></a>此教师作诸种不净罪可自知。<a id="a-v"></a>然不关我诸弟子事。<a id="a-w"></a>又此教师常念。<a id="a-x"></a>我等时时供给衣服饮食汤药卧具。<a id="a-y"></a>时诸弟子贪着供给覆护教师。<a id="a-z"></a>教师常思念。<a id="a-10"></a>此弟子便覆于我。<a id="a-11"></a>此是世间中第二教师。<a id="a-12"></a>复次第三教师者。<a id="a-13"></a>又世间中有如是教师。<a id="a-14"></a>智见不净。<a id="a-15"></a>教师自将智净无过。<a id="a-16"></a>彼有弟子久居一处。<a id="a-17"></a>乃见教师智见不净。<a id="a-18"></a>教师自将智净无过。<a id="a-19"></a>我等今向外人说陈。<a id="a-1A"></a>教师外将轻贱无礼。<a id="a-1B"></a>我等得如是教师。<a id="a-1C"></a>若为堪活。<a id="a-1D"></a>此教师作智见不净罪可自知。<a id="a-1E"></a>然不关我诸弟子事。<a id="a-1F"></a>又此教师常念。<a id="a-1G"></a>我等时时供给饮食衣服汤药卧具。<a id="a-1H"></a>时诸弟子贪着供给覆护教师。<a id="a-1I"></a>教师常思念。<a id="a-1J"></a>此弟子可令覆护于我。<a id="a-1K"></a>此世间中第三教师。<a id="a-1L"></a>复次第四教师者。<a id="a-1M"></a>又世间中有如是教师。<a id="a-1N"></a>妄与人授种种记。<a id="a-1O"></a>自将不妄。<a id="a-1P"></a>我与授记皆悉真实。<a id="a-1Q"></a>彼有弟子久居一处。<a id="a-1R"></a>见师妄与诸人种种授记。<a id="a-1S"></a>自将不妄。<a id="a-1T"></a>我与授记悉皆真实。<a id="a-1U"></a>弟子等云。<a id="a-1V"></a>我向外人陈说。<a id="a-1W"></a>教师必将轻贱无礼。<a id="a-1X"></a>我等得如是教师。<a id="a-1Y"></a>若为同活。<a id="a-1Z"></a>此教师妄与授记之罪。<a id="a-1a"></a>师可自知。<a id="a-1b"></a>然不关我弟子之事。<a id="a-1c"></a>此教师念。<a id="a-1d"></a>我等悉令覆护。<a id="a-1e"></a>此教师时时常念。<a id="a-1f"></a>我等弟子供给衣服饮食汤药卧具。<a id="a-1g"></a>时弟子等贪着供给覆护教师。<a id="a-1h"></a>教师自念。<a id="a-1i"></a>我妄与授记。<a id="a-1j"></a>弟子可令覆护。<a id="a-1k"></a>于我常忆此念。<a id="a-1l"></a>此世间中第四教师复次第五教师者。<a id="a-1m"></a>又世间中有如是教师。<a id="a-1n"></a>常虚妄说法。<a id="a-1o"></a>自将是实。<a id="a-1p"></a>彼有弟子久居一处。<a id="a-1q"></a>见师常虚妄说法。<a id="a-1r"></a>自将为实。<a id="a-1s"></a>我等弟子向外人说。<a id="a-1t"></a>必将轻贱不礼。<a id="a-1u"></a>我等得如是教师。<a id="a-1v"></a>若为同活。<a id="a-1w"></a>此教师妄与说法之罪。<a id="a-1x"></a>师自得知。<a id="a-1y"></a>然不关我弟子之事。<a id="a-1z"></a>教师常念。<a id="a-20"></a>我等弟子供给衣服饮食汤药卧具。<a id="a-21"></a>其弟子等贪着供给覆护教师。<a id="a-22"></a>教师亦常念。<a id="a-23"></a>我虽虚妄说法。<a id="a-24"></a>弟子可令覆护于我。<a id="a-25"></a>此世间中第五教师。</p>
  <p id="a26">佛告诸苾刍。<a id="a-27"></a>我受持戒清净。<a id="a-28"></a>我自将实戒清净。<a id="a-29"></a>自知亦无秽故。<a id="a-2A"></a>亦教诸弟子清净戒奉行故。<a id="a-2B"></a>不用弟子为戒常覆护。<a id="a-2C"></a>我无忧此怖。<a id="a-2D"></a>我用清净之物以将充活。<a id="a-2E"></a>我将是实净之物故。<a id="a-2F"></a>不用诸弟子常覆护。<a id="a-2G"></a>我无忧此怖。<a id="a-2H"></a>诸苾刍。<a id="a-2I"></a>我智见实相亦将是实。<a id="a-2J"></a>我无忧此怖。<a id="a-2K"></a>不应令弟子为智见故覆护我。<a id="a-2L"></a>佛告诸苾刍。<a id="a-2M"></a>我所授记一将是实。<a id="a-2N"></a>我念实故无忧此怖。<a id="a-2O"></a>不应令诸弟子为授记故令覆护我。<a id="a-2P"></a>佛告诸苾刍。<a id="a-2Q"></a>我说法如实。<a id="a-2R"></a>亦将是如实故。<a id="a-2S"></a>无忧此怖。<a id="a-2T"></a>不应令弟子为法故令覆护我。<a id="a-2U"></a>佛告诸苾刍。<a id="a-2V"></a>当知世间五种妄教师。<a id="a-2W"></a>自有过失故令弟子覆护。<a id="a-2X"></a>我不应如是。<a id="a-2Y"></a>不应忧怖。<a id="a-2Z"></a>亦不应于汝弟子等势力可住。<a id="a-2a"></a>常责汝等苾刍。<a id="a-2b"></a>若有苾刍。<a id="a-2c"></a>受我嗔责。<a id="a-2d"></a>可令近住我法。<a id="a-2e"></a>若不能受我嗔责者。<a id="a-2f"></a>自令退散。<a id="a-2g"></a>譬如瓦师未燋之器以将入火。<a id="a-2h"></a>好者自现真牢。<a id="a-2i"></a>恶者自然破裂。<a id="a-2j"></a>瓦师不起惜心。<a id="a-2k"></a>亦不怖畏。<a id="a-2l"></a>善恶自现。<a id="a-2m"></a>应以可住。<a id="a-2n"></a>我亦如是。<a id="a-2o"></a>受学我法。<a id="a-2p"></a>常嗔责汝。<a id="a-2q"></a>好者可自习真。<a id="a-2r"></a>恶者任自退散。<a id="a-2s"></a>我所说法清净故。<a id="a-2t"></a>不应怖畏。<a id="a-2u"></a>汝等当知。<a id="a-2v"></a>说此言已。<a id="a-2w"></a>即从坐起入自微诃罗中。<a id="a-2x"></a>尔时天授苾刍语四苾刍。<a id="a-2y"></a>一名孤迦利迦。<a id="a-2z"></a>二名骞茶达骠。<a id="a-30"></a>三名羯吒谟洛迦。<a id="a-31"></a>四名三没达罗达多言。<a id="a-32"></a>汝等可来与我同伴。<a id="a-33"></a>彼乔答摩沙门。<a id="a-34"></a>见今在世。<a id="a-35"></a>我等五人同意。<a id="a-36"></a>破大众及破法轮。<a id="a-37"></a>我等灭后名称后世我得如是名出。<a id="a-38"></a>具寿提婆达多等。<a id="a-39"></a>昔沙门乔答摩在世。<a id="a-3A"></a>多有神通威力。<a id="a-3B"></a>提婆达多等五人。<a id="a-3C"></a>得破众僧法轮。<a id="a-3D"></a>我名传流四方。<a id="a-3E"></a>彼孤迦利迦报提婆达多曰。<a id="a-3F"></a>我等不能破于佛世尊弟子众和合住。<a id="a-3G"></a>及彼法轮亦不能破。<a id="a-3H"></a>何以故。<a id="a-3I"></a>天授。<a id="a-3J"></a>又世尊声闻弟子。<a id="a-3K"></a>多有神通威力。<a id="a-3L"></a>及有天眼。<a id="a-3M"></a>远知我心。<a id="a-3N"></a>若我等平章事。<a id="a-3O"></a>他悉具知。<a id="a-3P"></a>为此者故。<a id="a-3Q"></a>我等不能破其和合僧。<a id="a-3R"></a>天授报孤迦利迦等言。<a id="a-3S"></a>我有一好方便。<a id="a-3T"></a>我等往诸老宿苾刍边启请供养。<a id="a-3U"></a>汝等所须一切之物。<a id="a-3V"></a>我等供给不令阙少。<a id="a-3W"></a>更往于年少苾刍边供给。<a id="a-3X"></a>无钵者施钵。<a id="a-3Y"></a>无衣服者与衣服。<a id="a-3Z"></a>所须者我即具给。<a id="a-3a"></a>及求法者赐法。<a id="a-3b"></a>及求教者我教之。<a id="a-3c"></a>令悉成就。<a id="a-3d"></a>孤迦利迦等报天授曰。<a id="a-3e"></a>此之方便亦得成事。<a id="a-3f"></a>尔时提婆达多。<a id="a-3g"></a>为破和合僧众故。<a id="a-3h"></a>即往诣诸老宿苾刍说陈事意。<a id="a-3i"></a>老宿等苾刍。<a id="a-3j"></a>即知提婆达多欲破和合僧伽作如是方便。<a id="a-3k"></a>老宿等知已递相告曰。<a id="a-3l"></a>提婆达多。<a id="a-3m"></a>欲作方便故破僧伽事。<a id="a-3n"></a>见此因故。<a id="a-3o"></a>诸苾刍往诣佛所。<a id="a-3p"></a>说提婆达多欲破和合僧及以法轮。<a id="a-3q"></a>以此因缘具白世尊。<a id="a-3r"></a>天授有意欲破僧轮。<a id="a-3s"></a>尔时世尊告诸苾刍等曰。<a id="a-3t"></a>汝等宜应别谏天授。<a id="a-3u"></a>若更有作如是流类。<a id="a-3v"></a>应可谏曰。<a id="a-3w"></a>天授。<a id="a-3x"></a>汝莫破和合僧伽作斗诤事执受而住。<a id="a-3y"></a>天授。<a id="a-3z"></a>应与和合僧伽欢喜无诤。<a id="a-40"></a>同心一说如水乳合。<a id="a-41"></a>大师教法令得光显安乐而住。<a id="a-42"></a>天授。<a id="a-43"></a>汝等今应舍作破僧伽事。<a id="a-44"></a>时诸苾刍奉佛教已。<a id="a-45"></a>寻即别谏提婆达多告言。<a id="a-46"></a>天授。<a id="a-47"></a>汝莫破和合僧伽作斗诤事非法而住。<a id="a-48"></a>天授。<a id="a-49"></a>应与和合僧伽欢喜无诤。<a id="a-4A"></a>同心一说如水乳合。<a id="a-4B"></a>大师教法令得光显安乐而住。<a id="a-4C"></a>天授。<a id="a-4D"></a>汝今应舍作破僧伽事。<a id="a-4E"></a>时诸苾刍别谏之时。<a id="a-4F"></a>提婆达多坚执其事。<a id="a-4G"></a>无心弃舍云。<a id="a-4H"></a>此事真实余皆虚妄。<a id="a-4I"></a>时诸苾刍具以此缘而白世尊。<a id="a-4J"></a>大德。<a id="a-4K"></a>我已别谏提婆达多。<a id="a-4L"></a>我等为作别谏之时。<a id="a-4M"></a>提婆达多坚执不舍。<a id="a-4N"></a>而此事真实余皆虚妄。<a id="a-4O"></a>尔时佛告诸苾刍。<a id="a-4P"></a>汝等应与提婆达多作白四羯磨对众谏之。<a id="a-4Q"></a>若更有余如是流类。<a id="a-4R"></a>应如是谏。<a id="a-4S"></a>当敷座具次鸣健椎应先白言。<a id="a-4T"></a>复总集僧伽。<a id="a-4U"></a>集已令一苾刍作白羯磨。<a id="a-4V"></a>应如是作。<a id="a-4W"></a>大德僧伽听。<a id="a-4X"></a>此提婆达多。<a id="a-4Y"></a>欲破和合僧伽作斗诤事非法而住。<a id="a-4Z"></a>时诸苾刍已作别谏。<a id="a-4a"></a>别谏之时坚执其事。<a id="a-4b"></a>不肯弃舍云。<a id="a-4c"></a>此真实余皆虚妄。<a id="a-4d"></a>若僧伽时至听者僧伽应许。<a id="a-4e"></a>僧伽今与提婆达多作白四羯磨晓谏其事。<a id="a-4f"></a>汝提婆达多。<a id="a-4g"></a>莫欲破和合僧伽作斗诤事执受而住提婆达多。<a id="a-4h"></a>应与和合僧伽欢喜无诤。<a id="a-4i"></a>同心一说如水乳合。<a id="a-4j"></a>大师教法令得光显安乐而住。<a id="a-4k"></a>汝提婆达多。<a id="a-4l"></a>应舍破僧伽事。<a id="a-4m"></a>白如是。<a id="a-4n"></a>次作羯磨。<a id="a-4o"></a>大德僧伽听。<a id="a-4p"></a>此提婆达多欲破和合僧伽作斗诤事执受而住。<a id="a-4q"></a>诸苾刍已作别谏。<a id="a-4r"></a>别谏之时坚执其事。<a id="a-4s"></a>不肯弃舍云。<a id="a-4t"></a>此事真实余皆虚妄。<a id="a-4u"></a>僧伽今与提婆达多作白四羯磨晓谏其事。<a id="a-4v"></a>汝提婆达多。<a id="a-4w"></a>莫欲破和合僧伽作斗诤事执受而住。<a id="a-4x"></a>提婆达多。<a id="a-4y"></a>应与和合僧伽欢喜无诤。<a id="a-4z"></a>同心一说如水乳合。<a id="a-50"></a>大师教法令得光显。<a id="a-51"></a>安乐而住。<a id="a-52"></a>汝提婆达多。<a id="a-53"></a>应舍破僧伽事。<a id="a-54"></a>若诸具寿忍许与提婆达多作白四羯磨晓谏其事。<a id="a-55"></a>汝提婆达多。<a id="a-56"></a>莫欲破和合僧伽作斗诤事执受而住。<a id="a-57"></a>汝提婆达多。<a id="a-58"></a>应与和合僧伽欢喜无诤。<a id="a-59"></a>同心一说如水乳合。<a id="a-5A"></a>大师教法令得光显安乐而住。<a id="a-5B"></a>汝提婆达多。<a id="a-5C"></a>应舍如是破僧伽事者默然。<a id="a-5D"></a>若不许者说。<a id="a-5E"></a>此是初羯磨。<a id="a-5F"></a>第二第三亦如是说。<a id="a-5G"></a>僧伽今已作白四羯磨谏提婆达多竟。<a id="a-5H"></a>僧伽已听许。<a id="a-5I"></a>由其默然故。<a id="a-5J"></a>我今如是持。<a id="a-5K"></a>时诸苾刍既奉佛教已。<a id="a-5L"></a>即以白四羯磨。<a id="a-5M"></a>谏彼提婆达多时。<a id="a-5N"></a>提婆达多坚执不舍云。<a id="a-5O"></a>此真实余皆虚妄。<a id="a-5P"></a>时提婆达多有助伴四人。<a id="a-5Q"></a>共相随顺说破僧伽事。<a id="a-5R"></a>告诸苾刍曰。<a id="a-5S"></a>大德。<a id="a-5T"></a>莫共彼苾刍所有言说若善若恶。<a id="a-5U"></a>何以故。<a id="a-5V"></a>然彼苾刍。<a id="a-5W"></a>是法语者。<a id="a-5X"></a>是律语者。<a id="a-5Y"></a>依于法律。<a id="a-5Z"></a>方为言说。<a id="a-5a"></a>知而说非不知说。<a id="a-5b"></a>彼爱乐者。<a id="a-5c"></a>我亦爱乐。<a id="a-5d"></a>时诸苾刍以此因缘具白世尊。<a id="a-5e"></a>广说如上。<a id="a-5f"></a>乃至我亦爱乐。<a id="a-5g"></a>世尊告曰。<a id="a-5h"></a>汝等苾刍。<a id="a-5i"></a>当与助伴四人作别谏法。<a id="a-5j"></a>若更有余如是流类。<a id="a-5k"></a>亦应呵谏。<a id="a-5l"></a>应如是作。<a id="a-5m"></a>汝孤迦里迦褰荼达骠羯吒谟洛迦底洒三没达罗达多。<a id="a-5n"></a>知彼苾刍欲破和合僧伽作斗诤事执受而住汝等共为助伴。<a id="a-5o"></a>莫相随顺说破僧伽事。<a id="a-5p"></a>莫向诸苾刍作如是语。<a id="a-5q"></a>诸大德。<a id="a-5r"></a>莫共彼苾刍所有言说若好若恶。<a id="a-5s"></a>何以故。<a id="a-5t"></a>而彼苾刍。<a id="a-5u"></a>是法语者。<a id="a-5v"></a>是律语者依于法律方为言说若好若恶。<a id="a-5w"></a>何以故。<a id="a-5x"></a>而彼苾刍。<a id="a-5y"></a>是法语者。<a id="a-5z"></a>是律语者。<a id="a-60"></a>依于法律方为言说。<a id="a-61"></a>知而说。<a id="a-62"></a>非不知说。<a id="a-63"></a>彼爱乐者我亦爱乐。<a id="a-64"></a>何以故。<a id="a-65"></a>具寿。<a id="a-66"></a>而彼苾刍。<a id="a-67"></a>非法律语。<a id="a-68"></a>不依法律而作言说。<a id="a-69"></a>不知而说。<a id="a-6A"></a>非是知说。<a id="a-6B"></a>坚执而住。<a id="a-6C"></a>汝莫爱乐破和合僧伽。<a id="a-6D"></a>当乐和合僧伽。<a id="a-6E"></a>应与僧伽和合欢喜无诤。<a id="a-6F"></a>同心一说如水乳合。<a id="a-6G"></a>大师教法令得光显。<a id="a-6H"></a>安乐而住。<a id="a-6I"></a>具寿。<a id="a-6J"></a>汝今可舍随顺破僧伽不和合事。<a id="a-6K"></a>时诸苾刍奉教而作。<a id="a-6L"></a>即以别谏谏彼四人作如是说。<a id="a-6M"></a>汝孤迦里迦等四人。<a id="a-6N"></a>知彼苾刍欲破和合僧伽作斗诤事坚执而住。<a id="a-6O"></a>莫共为伴顺邪违正。<a id="a-6P"></a>诸具寿。<a id="a-6Q"></a>汝等勿于诸苾刍作如是语。<a id="a-6R"></a>诸大德。<a id="a-6S"></a>莫共彼苾刍论好论恶。<a id="a-6T"></a>何以故。<a id="a-6U"></a>而彼苾刍。<a id="a-6V"></a>是法律语。<a id="a-6W"></a>依于法律而作言说。<a id="a-6X"></a>知而说非不知说。<a id="a-6Y"></a>彼爱乐者我亦爱乐。<a id="a-6Z"></a>何以故。<a id="a-6a"></a>具寿。<a id="a-6b"></a>然彼苾刍。<a id="a-6c"></a>非法律语。<a id="a-6d"></a>不依律而作言说。<a id="a-6e"></a>不知而说。<a id="a-6f"></a>非是知说。<a id="a-6g"></a>具寿。<a id="a-6h"></a>汝莫爱乐破僧迦事。<a id="a-6i"></a>当乐和合僧伽。<a id="a-6j"></a>应共和合僧伽欢喜无诤。<a id="a-6k"></a>同心一说如水乳合。<a id="a-6l"></a>大师教法令得光显。<a id="a-6m"></a>安乐而住。<a id="a-6n"></a>具寿。<a id="a-6o"></a>汝今应舍随顺破僧伽不和合事。<a id="a-6p"></a>时诸苾刍别谏之时。<a id="a-6q"></a>彼助伴人不肯受语。<a id="a-6r"></a>坚执不舍云。<a id="a-6s"></a>此真实余皆虚妄。<a id="a-6t"></a>时诸苾刍以此因缘具白世尊。<a id="a-6u"></a>大德。<a id="a-6v"></a>我已别谏孤迦里迦等。<a id="a-6w"></a>我等为作别谏之时。<a id="a-6x"></a>孤迦里迦等坚执其事。<a id="a-6y"></a>无心弃舍而云。<a id="a-6z"></a>此事真实余皆虚妄。<a id="a-70"></a>佛告诸苾刍。<a id="a-71"></a>汝等应与孤迦里迦等作白四羯磨对众谏之。<a id="a-72"></a>若更有余如是流类。<a id="a-73"></a>同前集众作白羯磨。<a id="a-74"></a>应如是作。</p>
  <p id="a75">大德僧伽听。<a id="a-76"></a>此孤迦里迦褰茶达骠羯吒谟洛迦底洒三没达罗达多。<a id="a-77"></a>知彼苾刍欲破和合僧伽作斗诤事执受而住。<a id="a-78"></a>随顺于彼不和合事。<a id="a-79"></a>诸苾刍作如是谏时。<a id="a-7A"></a>汝等莫向诸苾刍作如是语。<a id="a-7B"></a>诸大德。<a id="a-7C"></a>莫共彼苾刍所有言说若好若恶。<a id="a-7D"></a>何以故。<a id="a-7E"></a>而彼苾刍。<a id="a-7F"></a>是法语者。<a id="a-7G"></a>是律语者。<a id="a-7H"></a>依于法律而作言说。<a id="a-7I"></a>知而说非不知说。<a id="a-7J"></a>彼爱乐者我亦爱乐。<a id="a-7K"></a>时诸苾刍为作别谏。<a id="a-7L"></a>别谏之时。<a id="a-7M"></a>彼于其事坚执而住。<a id="a-7N"></a>作如是语。<a id="a-7O"></a>此事真实余皆虚妄。<a id="a-7P"></a>若僧伽时至僧伽应许。<a id="a-7Q"></a>僧伽今以白四羯磨谏孤迦里迦等四人。<a id="a-7R"></a>汝孤迦里迦等。<a id="a-7S"></a>知彼苾刍欲破和合僧伽作斗诤事执受而住。<a id="a-7T"></a>随顺于彼不和合事。<a id="a-7U"></a>诸苾刍作如是谏时。<a id="a-7V"></a>汝等莫向诸苾刍等作如是语。<a id="a-7W"></a>大德。<a id="a-7X"></a>彼苾刍所有言说若好若恶。<a id="a-7Y"></a>何以故。<a id="a-7Z"></a>而彼苾刍是法语者。<a id="a-7a"></a>是律语者。<a id="a-7b"></a>依于法律而作言说。<a id="a-7c"></a>知而说。<a id="a-7d"></a>非不知而说。<a id="a-7e"></a>彼爱乐者我亦爱乐。<a id="a-7f"></a>何以故。<a id="a-7g"></a>彼苾刍。<a id="a-7h"></a>非法语者。<a id="a-7i"></a>非律语者。<a id="a-7j"></a>而彼苾刍。<a id="a-7k"></a>于非法律执受而住。<a id="a-7l"></a>不知而说。<a id="a-7m"></a>非是知说。<a id="a-7n"></a>诸具寿。<a id="a-7o"></a>莫乐破僧伽事。<a id="a-7p"></a>当乐和合僧伽。<a id="a-7q"></a>应共僧伽和合欢喜无诤。<a id="a-7r"></a>同心一说如水乳合。<a id="a-7s"></a>大师教法令得光显。<a id="a-7t"></a>安乐而住。<a id="a-7u"></a>诸具寿。<a id="a-7v"></a>汝今应舍随伴破僧伽不和合事。<a id="a-7w"></a>白如是。<a id="a-7x"></a>次作羯磨。<a id="a-7y"></a>准白应为。<a id="a-7z"></a>诸苾刍既奉教已白言。<a id="a-80"></a>如是。<a id="a-81"></a>我等当谏。<a id="a-82"></a>即以白四羯磨。<a id="a-83"></a>谏彼孤迦里迦等。<a id="a-84"></a>时彼四人坚执不舍云。<a id="a-85"></a>此真实余皆虚妄。<a id="a-86"></a>时诸苾刍以缘白佛。<a id="a-87"></a>大德。<a id="a-88"></a>我等以白四羯磨。<a id="a-89"></a>谏彼孤迦里迦等时。<a id="a-8A"></a>坚执其事无心弃舍云。<a id="a-8B"></a>此真实余皆虚妄。<a id="a-8C"></a>佛告诸苾刍。<a id="a-8D"></a>提婆达多共伴四人。<a id="a-8E"></a>顺邪违正。<a id="a-8F"></a>从今已去。<a id="a-8G"></a>破我弟子和合僧伽。<a id="a-8H"></a>并破法轮。<a id="a-8I"></a>有大势力。</p>
  <p id="a8J">时提婆达多。<a id="a-8K"></a>闻是语已便作是说。<a id="a-8L"></a>沙门乔答磨与我授记。<a id="a-8M"></a>告诸苾刍曰。<a id="a-8N"></a>提婆达多共伴四人顺邪违正。<a id="a-8O"></a>从今已去。<a id="a-8P"></a>破我弟子和合僧伽。<a id="a-8Q"></a>并破法轮。<a id="a-8R"></a>有大势力。<a id="a-8S"></a>即告孤迦里迦等。<a id="a-8T"></a>当知沙门乔答磨与我授记。<a id="a-8U"></a>提婆达多共伴四人。<a id="a-8V"></a>顺邪违正。<a id="a-8W"></a>从今已去。<a id="a-8X"></a>破我弟子和合僧伽。<a id="a-8Y"></a>并破法轮。<a id="a-8Z"></a>有大势力。<a id="a-8a"></a>时提婆达多。<a id="a-8b"></a>于破僧事更增勇猛。<a id="a-8c"></a>诸苾刍闻具白世尊。<a id="a-8d"></a>尔时世尊。<a id="a-8e"></a>以此因缘集苾刍僧伽。<a id="a-8f"></a>广说如前。<a id="a-8g"></a>乃至世尊问提婆达多苾刍曰。<a id="a-8h"></a>汝实欲破和合僧伽作斗诤事坚执而住。<a id="a-8i"></a>提婆达多白言。<a id="a-8j"></a>大德。<a id="a-8k"></a>实尔。<a id="a-8l"></a>尔时世尊告提婆达多曰。<a id="a-8m"></a>汝非沙门非随顺。<a id="a-8n"></a>不清净不应为。<a id="a-8o"></a>非出家人之所作事。<a id="a-8p"></a>若苾刍兴方便欲破僧伽。<a id="a-8q"></a>皆得恶作罪。<a id="a-8r"></a>若别谏时事不舍者。<a id="a-8s"></a>皆得粗罪。<a id="a-8t"></a>若作白四羯磨如法如律如佛所教谏诲之时舍者善。<a id="a-8u"></a>若不舍者。<a id="a-8v"></a>白了之时得粗罪。<a id="a-8w"></a>作初番了时亦得粗罪。<a id="a-8x"></a>若第三番羯磨结了之时。<a id="a-8y"></a>而不舍者。<a id="a-8z"></a>得僧伽伐尸沙。</p>
  <p id="a90">尔时世尊即于本座。<a id="a-91"></a>为诸声闻弟子。<a id="a-92"></a>欲制破僧随伴学处。<a id="a-93"></a>告诸苾刍曰。<a id="a-94"></a>汝诸苾刍且未须起。<a id="a-95"></a>僧伽有少事业。<a id="a-96"></a>世尊知而故问。<a id="a-97"></a>广说如前。<a id="a-98"></a>世尊即便问孤迦里迦等四人曰。<a id="a-99"></a>汝等实知提婆达多欲破和合僧伽。<a id="a-9A"></a>作破僧伽方便。<a id="a-9B"></a>劝作诤事坚执而住。<a id="a-9C"></a>汝共为伴顺邪违正。<a id="a-9D"></a>告诸苾刍曰。<a id="a-9E"></a>大德。<a id="a-9F"></a>共彼苾刍有所论说。<a id="a-9G"></a>若好若恶等。<a id="a-9H"></a>乃至非出家人之所应作。<a id="a-9I"></a>广说如前。<a id="a-9J"></a>尔时具寿十力迦摄波。<a id="a-9K"></a>教提婆达多神通道法。<a id="a-9L"></a>当时诸苾刍告十力迦摄波曰。<a id="a-9M"></a>何故上座。<a id="a-9N"></a>教恶人提婆达多神通道法。<a id="a-9O"></a>十力迦摄答曰。<a id="a-9P"></a>具寿。<a id="a-9Q"></a>我当不知此恶行人。<a id="a-9R"></a>我若知此人恶行。<a id="a-9S"></a>不教神字。<a id="a-9T"></a>何论教通道法。<a id="a-9U"></a>尔时众多苾刍告提婆达多曰。<a id="a-9V"></a>汝得利益供养。<a id="a-9W"></a>悉是上座十力迦摄之德。<a id="a-9X"></a>汝得如是。<a id="a-9Y"></a>应往供养十力迦摄。<a id="a-9Z"></a>其大众作此语方便。<a id="a-9a"></a>以提婆达多。<a id="a-9b"></a>往十力迦摄。<a id="a-9c"></a>令教提婆达多舍此恶心。<a id="a-9d"></a>得令行善。<a id="a-9e"></a>为说此事故。<a id="a-9f"></a>时提婆达多告诸苾刍。<a id="a-9g"></a>彼十力迦摄与我何力。<a id="a-9h"></a>我自日夜常求精进苦行。<a id="a-9i"></a>得第一禅定力。<a id="a-9j"></a>是我自求。<a id="a-9k"></a>不关十力迦摄事。<a id="a-9l"></a>时提婆达多作此无恩之语。<a id="a-9m"></a>所有神通皆悉退散。<a id="a-9n"></a>时诸苾刍。<a id="a-9o"></a>知提婆达多无恩故神通退散。<a id="a-9p"></a>尔时诸苾刍。<a id="a-9q"></a>有疑诣世尊所。<a id="a-9r"></a>顶礼佛足白世尊曰。<a id="a-9s"></a>提婆达多。<a id="a-9t"></a>于十力迦摄无恩故。<a id="a-9u"></a>所有神通皆悉退散。<a id="a-9v"></a>佛告诸苾刍。<a id="a-9w"></a>其提婆达多。<a id="a-9x"></a>非是今时无恩为此失却神通。<a id="a-9y"></a>亦是往昔无恩之语。<a id="a-9z"></a>失却神通。<a id="a-A0"></a>所学之法皆悉退散。<a id="a-A1"></a>汝等谛听。<a id="a-A2"></a>佛告诸苾刍。<a id="a-A3"></a>此波罗痆斯城。<a id="a-A4"></a>昔有国王名曰梵授。<a id="a-A5"></a>时彼城中有一旃茶罗善明健陀罗咒禁之法。<a id="a-A6"></a>承彼咒力飞腾虚空。<a id="a-A7"></a>诣香山中。<a id="a-A8"></a>采得非时奇妙花果持还城内奉献国王。<a id="a-A9"></a>王见恭敬心生欢喜。<a id="a-AA"></a>即以聚落赏旃茶罗。<a id="a-AB"></a>尔时南天竺有一摩纳婆。<a id="a-AC"></a>为学咒故。<a id="a-AD"></a>往波罗痆斯城。<a id="a-AE"></a>问诸人众。<a id="a-AF"></a>谁善咒法。<a id="a-AG"></a>诸人见问。<a id="a-AH"></a>报摩纳婆。<a id="a-AI"></a>今此国内有旃茶罗。<a id="a-AJ"></a>善能治咒。<a id="a-AK"></a>摩纳闻已。<a id="a-AL"></a>便诣旃茶罗处合掌白言。<a id="a-AM"></a>我今来此奉侍亲教。<a id="a-AN"></a>旃茶罗问曰。<a id="a-AO"></a>为求何事而云供养。<a id="a-AP"></a>答曰。<a id="a-AQ"></a>为学咒故。<a id="a-AR"></a>旃茶罗即说颂曰。</p>
  <p id="aAS">明咒不惠人　　以咒换方与</p>
  <p id="aAT">或时得承事　　或复获珍财</p>
  <p id="aAU">若不如是者　　纵死不传授</p>
  <p id="aAV">时摩纳婆报亲教曰。<a id="a-AW"></a>我无珍物。<a id="a-AX"></a>唯空承事供养。<a id="a-AY"></a>几时可得此咒。<a id="a-AZ"></a>旃茶罗曰。<a id="a-Aa"></a>十二年中承事供养我者由知得不。<a id="a-Ab"></a>摩纳婆为学咒故。<a id="a-Ac"></a>一心承事供养。<a id="a-Ad"></a>渐至一年。<a id="a-Ae"></a>尔时旃茶罗。<a id="a-Af"></a>为亲会故。<a id="a-Ag"></a>身饮酒醉夜至家中。<a id="a-Ah"></a>弟子摩纳婆。<a id="a-Ai"></a>见即作是念。<a id="a-Aj"></a>今亲教身醉。<a id="a-Ak"></a>我于今夜。<a id="a-Al"></a>可重加亲近侍卫。<a id="a-Am"></a>即与敷设床席。<a id="a-An"></a>卧着亲教得令安隐。<a id="a-Ao"></a>尔时亲教床上转动。<a id="a-Ap"></a>当即床桄忽折。<a id="a-Aq"></a>闻床桄折声。<a id="a-Ar"></a>摩纳婆自起。<a id="a-As"></a>作如是念。<a id="a-At"></a>亲教床桄摧折。<a id="a-Au"></a>卧不安隐。<a id="a-Av"></a>我于床下脊替床桄。<a id="a-Aw"></a>不令堕地。<a id="a-Ax"></a>作此念已。<a id="a-Ay"></a>即于床下替桄而着。<a id="a-Az"></a>不令堕地。<a id="a-B0"></a>醉人常法。<a id="a-B1"></a>可有身力盛者二更醒悟。<a id="a-B2"></a>其亲教饮酒多。<a id="a-B3"></a>至于初夜不醒。<a id="a-B4"></a>呕变变于摩纳身上摩纳婆自见身上变吐狼藉。<a id="a-B5"></a>即作是念。<a id="a-B6"></a>我若为变出言。<a id="a-B7"></a>亲教闻已不能得睡。<a id="a-B8"></a>作此念已。<a id="a-B9"></a>桄下不言默然而住。<a id="a-BA"></a>即至半夜亲教醒觉。<a id="a-BB"></a>见摩纳婆于床下身上呕变极以狼藉。<a id="a-BC"></a>亲教即问。<a id="a-BD"></a>床下是谁。<a id="a-BE"></a>弟子答曰。<a id="a-BF"></a>我摩纳婆。<a id="a-BG"></a>亲教问曰。<a id="a-BH"></a>云何在于床下。<a id="a-BI"></a>弟子即如上总说。<a id="a-BJ"></a>亲教闻此语已生大欢喜。<a id="a-BK"></a>唤摩纳婆子。<a id="a-BL"></a>我于汝处甚大欢喜。<a id="a-BM"></a>起离于床下。<a id="a-BN"></a>洗浴清净来。<a id="a-BO"></a>赐汝法。<a id="a-BP"></a>时摩纳婆。<a id="a-BQ"></a>即洗衣裳平旦来至。<a id="a-BR"></a>亲教见已即赐咒法。<a id="a-BS"></a>时弟子依法学得咒已。<a id="a-BT"></a>其弟子为急心故。<a id="a-BU"></a>即作是念。<a id="a-BV"></a>我得此咒。<a id="a-BW"></a>宜于城中作其咒法自试神通。<a id="a-BX"></a>念已即腾虚空。<a id="a-BY"></a>往香山取非时花果。<a id="a-BZ"></a>来至波罗痆斯。<a id="a-Ba"></a>献奉国内大臣。<a id="a-Bb"></a>大臣得已却献国王。<a id="a-Bc"></a>国王问大臣曰。<a id="a-Bd"></a>卿何处得此非时好花。<a id="a-Be"></a>大臣报曰。<a id="a-Bf"></a>南天竺国摩纳婆将来与臣。<a id="a-Bg"></a>臣即奉献大王。<a id="a-Bh"></a>彼摩纳婆。<a id="a-Bi"></a>极明咒法族姓亦大。<a id="a-Bj"></a>唯愿大王。<a id="a-Bk"></a>留此咒师摩纳婆。<a id="a-Bl"></a>用此旃茶罗作勿此旃茶罗是不净行。<a id="a-Bm"></a>愿即趁却。<a id="a-Bn"></a>所有聚落回与摩纳婆。<a id="a-Bo"></a>既作语已。<a id="a-Bp"></a>尔时国王依臣所请。<a id="a-Bq"></a>趁却旃茶罗。<a id="a-Br"></a>安置摩纳婆。<a id="a-Bs"></a>亦回聚落讫。<a id="a-Bt"></a>其旃茶罗报国王曰。<a id="a-Bu"></a>此摩纳婆是我弟子。<a id="a-Bv"></a>咒法可过胜我。<a id="a-Bw"></a>时国王问摩纳婆。<a id="a-Bx"></a>汝今咒法。<a id="a-By"></a>可是旃茶罗教不。<a id="a-Bz"></a>时摩纳婆答大王曰。<a id="a-C0"></a>我自苦行一年日夜不绝。<a id="a-C1"></a>求得此法。<a id="a-C2"></a>旃茶罗可虚与我。<a id="a-C3"></a>时摩纳婆。<a id="a-C4"></a>无恩于亲教故。<a id="a-C5"></a>当即失其咒验。<a id="a-C6"></a>后所作法皆悉不成。<a id="a-C7"></a>佛告诸苾刍。<a id="a-C8"></a>彼摩纳婆学得神咒。<a id="a-C9"></a>为无恩故咒力退散。<a id="a-CA"></a>今提婆达多身是也。<a id="a-CB"></a>为无恩故。<a id="a-CC"></a>神通退散。<a id="a-CD"></a>诸苾刍当知。<a id="a-CE"></a>所学法亲教不合无恩。<a id="a-CF"></a>自今已后。<a id="a-CG"></a>无恩者获越法罪。</p>
  <p id="aCH">尔时世尊。<a id="a-CI"></a>从王舍城诣伽耶山。<a id="a-CJ"></a>时提婆达多。<a id="a-CK"></a>共五百苾刍于人间行。<a id="a-CL"></a>阿阇世王。<a id="a-CM"></a>爱乐提婆达多。<a id="a-CN"></a>即与五百车粟。<a id="a-CO"></a>奉上提婆达多。<a id="a-CP"></a>令作路粮。<a id="a-CQ"></a>至于中路逢诸苾刍。<a id="a-CR"></a>苾刍问将车人曰。<a id="a-CS"></a>此是谁车。<a id="a-CT"></a>车人报曰。<a id="a-CU"></a>此是阿阇世王奉与提婆达多。<a id="a-CV"></a>苾刍闻此语已。<a id="a-CW"></a>即至佛所而说其言。<a id="a-CX"></a>时阿阇世王无智。<a id="a-CY"></a>将五百车粟。<a id="a-CZ"></a>与提婆达多。<a id="a-Ca"></a>以为供养。<a id="a-Cb"></a>不与世尊。<a id="a-Cc"></a>世尊告诸苾刍。<a id="a-Cd"></a>其阿阇世王。<a id="a-Ce"></a>非是今世无智亦供养无智人。<a id="a-Cf"></a>往昔先世亦乃如是。<a id="a-Cg"></a>汝等谛听。<a id="a-Ch"></a>乃往古昔。<a id="a-Ci"></a>东天竺有一村。<a id="a-Cj"></a>去村不远有一林。<a id="a-Ck"></a>其林种种花果茂盛流泉浴池。<a id="a-Cl"></a>有五百仙住彼林中。<a id="a-Cm"></a>常食自落之果。<a id="a-Cn"></a>及取树根以为饮食。<a id="a-Co"></a>亦取树皮以为衣服。<a id="a-Cp"></a>尔时有一阿摩果树。<a id="a-Cq"></a>枝果垂地极将丰熟。<a id="a-Cr"></a>彼五百仙人。<a id="a-Cs"></a>至于树边随树乞果。<a id="a-Ct"></a>其树神心贪吝果故。<a id="a-Cu"></a>不令落地。<a id="a-Cv"></a>是时仙众见果不落。<a id="a-Cw"></a>复留一仙令看所住之处。<a id="a-Cx"></a>余者往于余树更重求果。<a id="a-Cy"></a>仙众去后。<a id="a-Cz"></a>有五百贼来至林中。<a id="a-D0"></a>到彼树边见果丰盛。<a id="a-D1"></a>递相议曰。<a id="a-D2"></a>我等作何方便食此树果。<a id="a-D3"></a>尊者告曰。<a id="a-D4"></a>汝等取斧截割此树。<a id="a-D5"></a>令果落地。<a id="a-D6"></a>汝等可以食足。<a id="a-D7"></a>树神闻尊者此语。<a id="a-D8"></a>心生悲怖吝惜其树。<a id="a-D9"></a>时树神摇动其身。<a id="a-DA"></a>果悉落地。<a id="a-DB"></a>其时贼众俱共食果。<a id="a-DC"></a>食果既已。<a id="a-DD"></a>时仙即至。<a id="a-DE"></a>见树摧果悉落尽。<a id="a-DF"></a>仙众即问彼守林仙人。<a id="a-DG"></a>今此树果是谁食尽。<a id="a-DH"></a>彼守仙人即以上事具答诸仙。</p>
  <p id="aDI">尔时诸仙人即责树神。<a id="a-DJ"></a>是汝无智憎善爱恶。<a id="a-DK"></a>不与善人果。<a id="a-DL"></a>与恶人果。<a id="a-DM"></a>佛告诸苾刍。<a id="a-DN"></a>昔无智树神者。<a id="a-DO"></a>今阿阇世王是。<a id="a-DP"></a>贼中尊者。<a id="a-DQ"></a>今提婆达多是。<a id="a-DR"></a>此阿阇世王。<a id="a-DS"></a>先时无智施恶人果。<a id="a-DT"></a>不供养好人。<a id="a-DU"></a>今无智与提婆达多物。<a id="a-DV"></a>不供养清净苾刍。<a id="a-DW"></a>尔时世尊。<a id="a-DX"></a>从摩揭陀往至王舍城羯兰铎迦竹林园中。<a id="a-DY"></a>与大苾刍同住前后围绕。<a id="a-DZ"></a>尔时提婆达多在王舍城。<a id="a-Da"></a>于人间常行非法不善。<a id="a-Db"></a>是时城内众人皆往白佛。<a id="a-Dc"></a>是时提婆达多作诸恶不善。<a id="a-Dd"></a>世尊既闻此语告阿难陀曰。<a id="a-De"></a>汝将一苾刍随行。<a id="a-Df"></a>入王舍城街街曲曲。<a id="a-Dg"></a>人间若见婆罗门及长者居士。<a id="a-Dh"></a>说如是语。<a id="a-Di"></a>提婆达多及同伴。<a id="a-Dj"></a>若作非法罪恶人。<a id="a-Dk"></a>不须谤佛法僧。<a id="a-Dl"></a>何以故。<a id="a-Dm"></a>此人非行佛法行人。<a id="a-Dn"></a>若有人说提婆达多有神通威德。<a id="a-Do"></a>汝报彼。<a id="a-Dp"></a>提婆达多先有神通今悉退失。<a id="a-Dq"></a>无一神验。<a id="a-Dr"></a>尔时阿难陀受佛教已。<a id="a-Ds"></a>即入王舍城说如上语。<a id="a-Dt"></a>若后提婆达多。<a id="a-Du"></a>更作不善恶业。<a id="a-Dv"></a>勿更来佛边耻说其过。<a id="a-Dw"></a>尔时世尊。<a id="a-Dx"></a>为慈悲故现其身患。<a id="a-Dy"></a>时医王活命。<a id="a-Dz"></a>为佛合煎酥药。<a id="a-E0"></a>药名那罗若药。<a id="a-E1"></a>佛问医王。<a id="a-E2"></a>此药不可思议。<a id="a-E3"></a>医王答世尊曰。<a id="a-E4"></a>实不可思议。<a id="a-E5"></a>佛复告医王。<a id="a-E6"></a>极不可思议。<a id="a-E7"></a>答曰。<a id="a-E8"></a>实极不可思议。<a id="a-E9"></a>世尊复问医王。<a id="a-EA"></a>汝可知不。<a id="a-EB"></a>答曰。<a id="a-EC"></a>我知。<a id="a-ED"></a>世尊。<a id="a-EE"></a>佛复告医王。<a id="a-EF"></a>汝实不知。<a id="a-EG"></a>答曰。<a id="a-EH"></a>我实不知。<a id="a-EI"></a>佛复告医王。<a id="a-EJ"></a>何者是不可思议。<a id="a-EK"></a>答曰。<a id="a-EL"></a>牛食水草能出甘露。<a id="a-EM"></a>此酥合煎成此妙那罗若药。<a id="a-EN"></a>佛复问医王。<a id="a-EO"></a>何者极不可思议。<a id="a-EP"></a>答曰。<a id="a-EQ"></a>佛出于世能说妙法。<a id="a-ER"></a>能令僧众依教而行。<a id="a-ES"></a>此是极不可思议。<a id="a-ET"></a>佛复问医王。<a id="a-EU"></a>何者是汝可知耶。<a id="a-EV"></a>答曰。<a id="a-EW"></a>一切皆归死。<a id="a-EX"></a>除佛之外无有得脱者。<a id="a-EY"></a>佛复问医王。<a id="a-EZ"></a>何者汝实不知。<a id="a-Ea"></a>答曰。<a id="a-Eb"></a>我知人灭不知去处。<a id="a-Ec"></a>尔时诸苾刍。<a id="a-Ed"></a>闻此语已心生疑惑。<a id="a-Ee"></a>递相问曰。<a id="a-Ef"></a>此侍缚迦善解佛意。</p>
  <p id="aEg">尔时诸苾刍即问世尊。<a id="a-Eh"></a>看此侍缚迦善知佛意。<a id="a-Ei"></a>佛即告诸苾刍。<a id="a-Ej"></a>此侍缚迦。<a id="a-Ek"></a>非是今世善知佛意。<a id="a-El"></a>亦前世之中善知佛意。<a id="a-Em"></a>汝等谛听。<a id="a-En"></a>佛告诸苾刍。<a id="a-Eo"></a>往昔一村落中有一长者。<a id="a-Ep"></a>名曰善有。<a id="a-Eq"></a>其家极富。<a id="a-Er"></a>后娶一妻。<a id="a-Es"></a>妊至十月乃生一女。<a id="a-Et"></a>至二十一日。<a id="a-Eu"></a>集诸眷属乞立名字。<a id="a-Ev"></a>其眷属等即与此孩女名曰善行。<a id="a-Ew"></a>乃至复生一子。<a id="a-Ex"></a>集诸眷属乞立名字。<a id="a-Ey"></a>其眷属等与名。<a id="a-Ez"></a>曰善德。<a id="a-F0"></a>其长者作如是念。<a id="a-F1"></a>我今有子。<a id="a-F2"></a>将诸财宝可往兴生。<a id="a-F3"></a>更作思念。<a id="a-F4"></a>我若兴生。<a id="a-F5"></a>于后多留财物。<a id="a-F6"></a>恐畏我妻用我财却。<a id="a-F7"></a>作此念已便少留财。<a id="a-F8"></a>自余贵宝。<a id="a-F9"></a>于金瓶中而满盛之。<a id="a-FA"></a>复以真珠珓珞瓶项盖其瓶口。<a id="a-FB"></a>将至寒林马耳树下。<a id="a-FC"></a>掘坑埋之。<a id="a-FD"></a>别取资财即往兴易。<a id="a-FE"></a>至他同所倍加得利。<a id="a-FF"></a>便更娶妻。<a id="a-FG"></a>乃至又诞多子。<a id="a-FH"></a>其前妻子渐为长大。<a id="a-FI"></a>而问母言。<a id="a-FJ"></a>我父何在。<a id="a-FK"></a>母曰。<a id="a-FL"></a>承闻。<a id="a-FM"></a>汝父今在某城。<a id="a-FN"></a>多饶财货甚得安宁。<a id="a-FO"></a>汝可往彼。<a id="a-FP"></a>父若见汝应相济及。<a id="a-FQ"></a>子闻此语便诣父处。<a id="a-FR"></a>入于市内父子相见。<a id="a-FS"></a>父见子面即便识之。<a id="a-FT"></a>唤言。<a id="a-FU"></a>汝从何来欲何所至。<a id="a-FV"></a>其子具陈上事。<a id="a-FW"></a>父知己子将归住处。<a id="a-FX"></a>告言。<a id="a-FY"></a>汝实莫向他言为是我子。<a id="a-FZ"></a>至于住处心生怜爱。<a id="a-Fa"></a>洗浣衣服重加情念。<a id="a-Fb"></a>自余妻息而问之言。<a id="a-Fc"></a>此是何人。<a id="a-Fd"></a>父言。<a id="a-Fe"></a>此是我友之子。<a id="a-Ff"></a>其余子等见父加怜。<a id="a-Fg"></a>而作是念。<a id="a-Fh"></a>此必是子侵我等财。<a id="a-Fi"></a>父便作念。<a id="a-Fj"></a>我今宜可与彼财本令还所住。<a id="a-Fk"></a>若不如此。<a id="a-Fl"></a>自余子等定有妒心。<a id="a-Fm"></a>而伤害之。<a id="a-Fn"></a>父复作念。<a id="a-Fo"></a>若与彼财。<a id="a-Fp"></a>为其物故。<a id="a-Fq"></a>在此亲戚恐杀害之。<a id="a-Fr"></a>即作书颂而与其子。<a id="a-Fs"></a>作书颂已与子遣还。<a id="a-Ft"></a>诸亲在道即捉问言。<a id="a-Fu"></a>汝父与何等物。<a id="a-Fv"></a>答曰。<a id="a-Fw"></a>唯与一书。<a id="a-Fx"></a>诸人等曰。<a id="a-Fy"></a>必以方便令彼归还。<a id="a-Fz"></a>随意放之便达本国。<a id="a-G0"></a>见母启拜母问。<a id="a-G1"></a>汝于父边得何等物。<a id="a-G2"></a>答曰。<a id="a-G3"></a>更不得物。<a id="a-G4"></a>唯与此书。<a id="a-G5"></a>母曰。<a id="a-G6"></a>汝父欺篾徒获辛苦。<a id="a-G7"></a>子言。<a id="a-G8"></a>我父甚为智慧。<a id="a-G9"></a>实不轻篾。<a id="a-GA"></a>即读其颂思惟句义。<a id="a-GB"></a>而解释之。<a id="a-GC"></a>既了知已。<a id="a-GD"></a>即诣瓶处方掘取之。<a id="a-GE"></a>将至家中成大富贵。<a id="a-GF"></a>佛言。<a id="a-GG"></a>苾刍。<a id="a-GH"></a>过去父者。<a id="a-GI"></a>即我身是。<a id="a-GJ"></a>彼其子者。<a id="a-GK"></a>今侍缚迦是。<a id="a-GL"></a>我以方便而教训之。<a id="a-GM"></a>便知我意今亦如是。<a id="a-GN"></a>尔时侍缚迦而作是念。<a id="a-GO"></a>如来大金刚体。<a id="a-GP"></a>微少酥膏何以为足。<a id="a-GQ"></a>应用二斤。<a id="a-GR"></a>作是念已。<a id="a-GS"></a>即量取二斤熟酥膏。<a id="a-GT"></a>置佛钵中。<a id="a-GU"></a>世尊食已而残少许。<a id="a-GV"></a>与诸苾刍。<a id="a-GW"></a>苾刍礼谢世尊。<a id="a-GX"></a>于时提婆达多见此事已。<a id="a-GY"></a>而作是念。<a id="a-GZ"></a>我应食酥。<a id="a-Ga"></a>而问侍缚迦言。<a id="a-Gb"></a>沙门乔答摩。<a id="a-Gc"></a>苏食几多。<a id="a-Gd"></a>侍缚迦答曰。<a id="a-Ge"></a>正有二斤。<a id="a-Gf"></a>告言。<a id="a-Gg"></a>我亦欲食二斤。<a id="a-Gh"></a>侍缚迦曰。<a id="a-Gi"></a>如来世尊大金刚体。<a id="a-Gj"></a>所食酥量能使消化。<a id="a-Gk"></a>非汝所及。<a id="a-Gl"></a>提婆达多曰。<a id="a-Gm"></a>我今亦是大金刚体。<a id="a-Gn"></a>何不能消。<a id="a-Go"></a>即取二斤而便食之。<a id="a-Gp"></a>至明清旦。<a id="a-Gq"></a>佛所食酥皆悉消化。<a id="a-Gr"></a>侍缚迦持粥来奉世尊。<a id="a-Gs"></a>如来即食。<a id="a-Gt"></a>提婆达多酥犹在腹。<a id="a-Gu"></a>亦食其粥。<a id="a-Gv"></a>腹即大痛。<a id="a-Gw"></a>旋转叫唤昼夜不安。<a id="a-Gx"></a>阿难陀于自亲族心有顾恋。<a id="a-Gy"></a>闻其受痛情生悲愍。<a id="a-Gz"></a>诣世尊所而白佛言。<a id="a-H0"></a>提婆达多。<a id="a-H1"></a>为多食酥未消吃粥。<a id="a-H2"></a>腹痛不安。<a id="a-H3"></a>尔时如来。<a id="a-H4"></a>即舒百福庄严功德千辐轮臂无畏相手。<a id="a-H5"></a>通彻山壁按提婆达多顶。<a id="a-H6"></a>告诸苾刍曰。<a id="a-H7"></a>我于提婆达多及罗怙罗。<a id="a-H8"></a>心生平等更无有异。<a id="a-H9"></a>提婆达多诸痛苦剧皆悉除灭。<a id="a-HA"></a>作是语已。<a id="a-HB"></a>时提婆达多众苦顿除。<a id="a-HC"></a>从死得苏。<a id="a-HD"></a>即观其手方知佛臂。<a id="a-HE"></a>而作是念。<a id="a-HF"></a>此是沙门乔答摩臂。<a id="a-HG"></a>为提婆达多由无量劫来怀恶毒故。<a id="a-HH"></a>虽知承以佛威得脱剧苦。<a id="a-HI"></a>便作是语。<a id="a-HJ"></a>其悉达多善能学得如是医疗。<a id="a-HK"></a>以因此法能自济人。<a id="a-HL"></a>于是四面而出大声。<a id="a-HM"></a>如来世尊以诚实语。<a id="a-HN"></a>救提婆达多剧苦痛恼。<a id="a-HO"></a>提婆达多众及诸人。<a id="a-HP"></a>闻此声时无不庆喜。<a id="a-HQ"></a>皆共称赞。<a id="a-HR"></a>世尊神力不可思议。<a id="a-HS"></a>甚为奇特。<a id="a-HT"></a>时诸苾刍。<a id="a-HU"></a>诣提婆达多处告曰。<a id="a-HV"></a>佛若不救当死无疑。<a id="a-HW"></a>提婆达多曰。<a id="a-HX"></a>佛知善术。<a id="a-HY"></a>方欲众人皆随己故。<a id="a-HZ"></a>而作斯法。<a id="a-Ha"></a>诸苾刍曰。<a id="a-Hb"></a>提婆达多勿出此语。<a id="a-Hc"></a>宜速默然当自心观。<a id="a-Hd"></a>岂非佛救耶。<a id="a-He"></a>提婆达多曰。<a id="a-Hf"></a>何关彼能救我。<a id="a-Hg"></a>腹内酥消痛苦自除。<a id="a-Hh"></a>时诸苾刍。<a id="a-Hi"></a>既闻此语知无恩报。<a id="a-Hj"></a>诣世尊所而白佛言。<a id="a-Hk"></a>唯愿如来。<a id="a-Hl"></a>视听提婆达多。<a id="a-Hm"></a>世尊。<a id="a-Hn"></a>于彼有大慈悲彼今无恩无报。</p>
 </body>
</html>