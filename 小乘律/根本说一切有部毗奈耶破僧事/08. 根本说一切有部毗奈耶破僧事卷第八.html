<!doctype html>
<html id="z3IBV6qqL" data-ver="1046">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶破僧事卷第八</h1>
  <p id="a2">时诸苾刍咸皆有疑。<a id="a-3"></a>而白佛言。<a id="a-4"></a>世尊。<a id="a-5"></a>是具一切智能断诸疑。<a id="a-6"></a>我等不审。<a id="a-7"></a>优楼频螺作何业故。<a id="a-8"></a>以五百神变而能调伏。<a id="a-9"></a>那提迦摄伽耶迦摄任运调伏佛告诸苾刍。<a id="a-A"></a>彼迦摄波所集资粮业。<a id="a-B"></a>汝等善听。<a id="a-C"></a>我当为说。<a id="a-D"></a>乃至颂曰。<a id="a-E"></a>如前。<a id="a-F"></a>佛告诸苾刍。<a id="a-G"></a>往古昔时。<a id="a-H"></a>此贤劫中人寿二万岁。<a id="a-I"></a>有佛世尊。<a id="a-J"></a>号曰迦摄如来。<a id="a-K"></a>十号具足出现于世。<a id="a-L"></a>在波罗痆斯城仙人堕处施鹿园中。<a id="a-M"></a>时彼世尊佛事已毕而入涅槃。<a id="a-N"></a>时有国王。<a id="a-O"></a>名吉利枳。<a id="a-P"></a>积诸香木而用焚烧。<a id="a-Q"></a>复以香乳洒火令灭。<a id="a-R"></a>以四宝瓶盛其舍利。<a id="a-S"></a>于形胜地起窣堵波。<a id="a-T"></a>纵广一踰缮那。<a id="a-U"></a>高半踰缮那。<a id="a-V"></a>时波罗痆斯城。<a id="a-W"></a>有一长者。<a id="a-X"></a>其家巨富。<a id="a-Y"></a>财宝丰饶多有受用。<a id="a-Z"></a>如薜室罗末拏天。<a id="a-a"></a>而彼长者。<a id="a-b"></a>于同类家娶女为妻。<a id="a-c"></a>共相娱乐后生三子。<a id="a-d"></a>长者后时忽染疾病。<a id="a-e"></a>种种方药不能得差。<a id="a-f"></a>奄就命终。<a id="a-g"></a>时彼子等。<a id="a-h"></a>种种缯彩装饰其舆。<a id="a-i"></a>送彼寒林以火焚烧。<a id="a-j"></a>号叫悲泣丧事已毕。<a id="a-k"></a>时长兄言。<a id="a-l"></a>所有财物吾今欲分。<a id="a-m"></a>时彼二弟而不随从。<a id="a-n"></a>其兄数数言欲分之。<a id="a-o"></a>二弟报曰。<a id="a-p"></a>若如此者。<a id="a-q"></a>先修福业然后听分。<a id="a-r"></a>兄言作何等业。<a id="a-s"></a>弟曰。<a id="a-t"></a>于迦摄佛窣堵波处而为供养。<a id="a-u"></a>时兄不信。<a id="a-v"></a>多时致难。<a id="a-w"></a>后始随许。<a id="a-x"></a>其二弟以种种珍异。<a id="a-y"></a>于迦摄佛窣堵波所作供养已。<a id="a-z"></a>便发愿言。<a id="a-10"></a>由此善根。<a id="a-11"></a>愿我同于迦摄波佛应正等觉所。<a id="a-12"></a>授最上记。<a id="a-13"></a>摩纳婆。<a id="a-14"></a>汝于来世人寿百岁时。<a id="a-15"></a>当得作佛号释迦牟尼如来应正等觉。<a id="a-16"></a>彼佛法中而得出家。<a id="a-17"></a>获殊胜果。<a id="a-18"></a>兄闻弟等发是愿已。<a id="a-19"></a>顶礼双足即发善愿。<a id="a-1A"></a>而我恶性不信正法。<a id="a-1B"></a>由此随喜善根。<a id="a-1C"></a>亦于彼释迦牟尼佛。<a id="a-1D"></a>与我五百神变。<a id="a-1E"></a>而见调伏令我出家。<a id="a-1F"></a>既出家已便获胜果。<a id="a-1G"></a>汝等苾刍勿作异念。<a id="a-1H"></a>彼长兄急性不信正法者。<a id="a-1I"></a>是优楼频螺迦摄。<a id="a-1J"></a>其二弟者。<a id="a-1K"></a>即那提迦摄伽耶迦摄等。<a id="a-1L"></a>是由愿力故。<a id="a-1M"></a>以五百神变而能调伏之。<a id="a-1N"></a>其那提迦摄伽耶迦摄而易调伏。<a id="a-1O"></a>频毗娑罗王为太子时。<a id="a-1P"></a>王舍城中有一长者。<a id="a-1Q"></a>彼有园苑花果茂盛。<a id="a-1R"></a>心常爱恋。<a id="a-1S"></a>时频毗娑罗太子出外。<a id="a-1T"></a>乃见彼园苑。<a id="a-1U"></a>见已即便生爱乐想。<a id="a-1V"></a>告长者曰。<a id="a-1W"></a>卿可与我此园苑。<a id="a-1X"></a>长者心生吝惜。<a id="a-1Y"></a>竟不与之。<a id="a-1Z"></a>如此三返皆不随从。<a id="a-1a"></a>太子复告曰。<a id="a-1b"></a>与汝财物园可属我。<a id="a-1c"></a>彼答太子曰。<a id="a-1d"></a>乍可出国终不能与。<a id="a-1e"></a>太子复告长者。<a id="a-1f"></a>当念我言。<a id="a-1g"></a>若得王位必定取之。<a id="a-1h"></a>长者答曰。<a id="a-1i"></a>汝得王位我必当出。<a id="a-1j"></a>太子曰。<a id="a-1k"></a>汝可记忆。<a id="a-1l"></a>我是频毗娑罗太子。<a id="a-1m"></a>作是语已便即回车。<a id="a-1n"></a>乃至后时。<a id="a-1o"></a>大莲华王而年衰老。<a id="a-1p"></a>奄就命终。<a id="a-1q"></a>便以太子绍王。<a id="a-1r"></a>既得王位强力夺彼园苑。<a id="a-1s"></a>彼长者便生热恼。<a id="a-1t"></a>而得心病。<a id="a-1u"></a>怨恨而死。<a id="a-1v"></a>于此园中住。<a id="a-1w"></a>作一毒蛇。<a id="a-1x"></a>其蛇常于王所伺求方便。<a id="a-1y"></a>后于芳春之月。<a id="a-1z"></a>王与宫人及诸婇女。<a id="a-20"></a>往诣园中除去左右。<a id="a-21"></a>与诸眷属欢喜受乐。<a id="a-22"></a>便即睡眠。<a id="a-23"></a>诸女爱花皆舍王去。<a id="a-24"></a>唯有一女。<a id="a-25"></a>执刀而卫护王。<a id="a-26"></a>是时彼蛇见诸女众皆悉游散。<a id="a-27"></a>从穴疾出而欲螫王。<a id="a-28"></a>王福力故。<a id="a-29"></a>羯兰铎迦鸟围绕其蛇而众发声。<a id="a-2A"></a>彼执刀女闻众鸟声。<a id="a-2B"></a>复见毒蛇而来向王。<a id="a-2C"></a>即以利刀断彼蛇命。<a id="a-2D"></a>女为怖故便发大呼。<a id="a-2E"></a>时王从睡惊寤而起。<a id="a-2F"></a>便问女言。<a id="a-2G"></a>此为何事。<a id="a-2H"></a>女报王曰。<a id="a-2I"></a>毒蛇欲来螫王。<a id="a-2J"></a>羯兰铎迦鸟群声绕蛇。<a id="a-2K"></a>我已断讫。<a id="a-2L"></a>王闻此事。<a id="a-2M"></a>便敕太子群臣。<a id="a-2N"></a>集王舍城所有人民。<a id="a-2O"></a>在此园苑。<a id="a-2P"></a>远近盈满闻乱发声。<a id="a-2Q"></a>其王善治国境内外诸人闻已皆大悲泣。<a id="a-2R"></a>王告诸人。<a id="a-2S"></a>若刹帝利灌顶王。<a id="a-2T"></a>有人救命合酬何愿。<a id="a-2U"></a>群臣白王。<a id="a-2V"></a>合酬彼人半国之赏。<a id="a-2W"></a>王言。<a id="a-2X"></a>羯兰铎迦鸟而救我命。<a id="a-2Y"></a>若如是者。<a id="a-2Z"></a>宜与半国之赏。<a id="a-2a"></a>大臣复白王曰。<a id="a-2b"></a>羯兰铎迦鸟而非人类。<a id="a-2c"></a>纵得王赏将何所用。<a id="a-2d"></a>其此园苑。<a id="a-2e"></a>施与羯兰铎迦鸟。<a id="a-2f"></a>复于终身供给饮食。<a id="a-2g"></a>王曰。<a id="a-2h"></a>如卿所言。<a id="a-2i"></a>时诸群臣。<a id="a-2j"></a>令其园苑周遍莳竹。<a id="a-2k"></a>以此缘故。<a id="a-2l"></a>号为羯兰铎迦竹园。<a id="a-2m"></a>尔时世尊。<a id="a-2n"></a>游行摩羯陀人间王舍城外。<a id="a-2o"></a>在一树下便住其处。<a id="a-2p"></a>时影胜王。<a id="a-2q"></a>闻佛到王舍城外在一树下。<a id="a-2r"></a>与诸眷属出王舍城。<a id="a-2s"></a>来诣佛所顶礼佛足退坐一面。<a id="a-2t"></a>尔时世尊。<a id="a-2u"></a>为说妙法示教利喜已默然而住。<a id="a-2v"></a>时影胜王。<a id="a-2w"></a>从座而起偏袒右肩右膝着地合掌恭敬而白佛言。<a id="a-2x"></a>唯愿世尊及诸苾刍。<a id="a-2y"></a>于明晨朝受我微供。<a id="a-2z"></a>尔时世尊默然受请。<a id="a-30"></a>时影胜王。<a id="a-31"></a>知佛受请顶礼佛足还至本宫。<a id="a-32"></a>敕诸眷属。<a id="a-33"></a>令办种种微妙饮食敷设床座。<a id="a-34"></a>于彼座前。<a id="a-35"></a>宝瓶盛水安置会中。<a id="a-36"></a>既敷设已便敕使者。<a id="a-37"></a>往世尊所白言时到。<a id="a-38"></a>尔时世尊。<a id="a-39"></a>于晨朝时着衣持钵。<a id="a-3A"></a>与苾刍众前后围绕。<a id="a-3B"></a>入王舍城至王宫中。<a id="a-3C"></a>洗手足已敷座而坐。<a id="a-3D"></a>时王见佛与诸苾刍寂然安坐。<a id="a-3E"></a>时影胜王。<a id="a-3F"></a>自手斟酌种种美食。<a id="a-3G"></a>而为供养相续不绝。<a id="a-3H"></a>皆令饱足。<a id="a-3I"></a>饭食已讫。<a id="a-3J"></a>王自行水。<a id="a-3K"></a>佛及苾刍澡漱已毕。<a id="a-3L"></a>王取宝瓶灌世尊掌。<a id="a-3M"></a>而白佛言。<a id="a-3N"></a>我毗婆迦兰陀园奉施世尊。<a id="a-3O"></a>唯愿纳受。<a id="a-3P"></a>时佛世尊即说咒愿颂曰。</p>
  <p id="a3Q">所为布施者　　必获其义利</p>
  <p id="a3R">为利乐布施　　后必得安乐</p>
  <p id="a3S">尔时世尊说此颂已。<a id="a-3T"></a>与诸苾刍即便往诣羯兰铎迦园。<a id="a-3U"></a>止住其中。<a id="a-3V"></a>以是因缘。<a id="a-3W"></a>结集尊者于经中说。<a id="a-3X"></a>佛在此羯兰铎迦园。<a id="a-3Y"></a>乃至舍利弗目揵连出家。<a id="a-3Z"></a>得阿罗汉道。</p>
  <p id="a3a">尔时王舍城中有一长者。<a id="a-3b"></a>请佛世尊及苾刍众于家供养。<a id="a-3c"></a>于此之时。<a id="a-3d"></a>给孤独长者。<a id="a-3e"></a>别有缘事至王舍城。<a id="a-3f"></a>此长者家便即止宿。<a id="a-3g"></a>其长者于夜初分。<a id="a-3h"></a>即起呼诸家眷属。<a id="a-3i"></a>贤首圣者。<a id="a-3j"></a>可起取薪然火滤水造诸饮食。<a id="a-3k"></a>扫洒涂地敷妙胜座。<a id="a-3l"></a>时给孤长者闻此语已。<a id="a-3m"></a>作如是念。<a id="a-3n"></a>此长者家。<a id="a-3o"></a>为复嫁女。<a id="a-3p"></a>为当娶妻。<a id="a-3q"></a>为复屈胜上客。<a id="a-3r"></a>为复请人。<a id="a-3s"></a>为复请国王家内设食。<a id="a-3t"></a>作是念已。<a id="a-3u"></a>复问长者向所念事。<a id="a-3v"></a>长者答曰。<a id="a-3w"></a>亦不嫁女娶妻屈客并及王等。<a id="a-3x"></a>如所敷设。<a id="a-3y"></a>明日请佛世尊及僧伽苾刍众。<a id="a-3z"></a>如法设食。<a id="a-40"></a>时给孤独长者初闻佛名。<a id="a-41"></a>遍身毛竖心生欢喜。<a id="a-42"></a>问主长者曰。<a id="a-43"></a>是何名佛。<a id="a-44"></a>主即答言。<a id="a-45"></a>有乔答摩沙门释迦之子。<a id="a-46"></a>从释迦种中以正信故。<a id="a-47"></a>剃除须发被着法衣。<a id="a-48"></a>从家趣于非家。<a id="a-49"></a>证得无上正等菩提。<a id="a-4A"></a>号之为佛。<a id="a-4B"></a>彼复问曰。<a id="a-4C"></a>何名僧伽。<a id="a-4D"></a>主复答言。<a id="a-4E"></a>有善男子。<a id="a-4F"></a>从刹利种以正信故。<a id="a-4G"></a>归佛出家。<a id="a-4H"></a>剃除须发被着法衣。<a id="a-4I"></a>从家趣于非家。<a id="a-4J"></a>名为僧伽。<a id="a-4K"></a>亦有善男子。<a id="a-4L"></a>从婆罗门种族。<a id="a-4M"></a>从薜舍种族。<a id="a-4N"></a>从戍达罗种族。<a id="a-4O"></a>以信心故。<a id="a-4P"></a>剃除须发被着袈裟。<a id="a-4Q"></a>从家趣于非家。<a id="a-4R"></a>出家修道。<a id="a-4S"></a>名为僧伽。<a id="a-4T"></a>我请彼佛及僧伽众。<a id="a-4U"></a>明日于此家中以食供养。<a id="a-4V"></a>复问长者。<a id="a-4W"></a>彼佛今在何处。<a id="a-4X"></a>答曰。<a id="a-4Y"></a>今在寒林弃尸之所毗诃罗住。<a id="a-4Z"></a>给孤独长者又复问曰。<a id="a-4a"></a>我可得见彼佛不。<a id="a-4b"></a>长者答曰。<a id="a-4c"></a>汝可得见然于此待。<a id="a-4d"></a>若明日世尊至。<a id="a-4e"></a>汝必得见。<a id="a-4f"></a>是时给孤长者系念于佛。<a id="a-4g"></a>便即昏沉忽然惊寤而天未曙心作明想。<a id="a-4h"></a>行诣善自在城门。<a id="a-4i"></a>其国常法。<a id="a-4j"></a>夜分初更不闭。<a id="a-4k"></a>防外使来令无障碍。<a id="a-4l"></a>于后夜分城门亦开。<a id="a-4m"></a>用防内使无有障碍。<a id="a-4n"></a>给孤长者。<a id="a-4o"></a>见门开明随明而出。<a id="a-4p"></a>既出城门光明即没。<a id="a-4q"></a>是时天暗。<a id="a-4r"></a>心生怖惧身毛皆竖。<a id="a-4s"></a>我今于此。<a id="a-4t"></a>恐人及非人而见损害。<a id="a-4u"></a>作此念已即欲却回。<a id="a-4v"></a>时此城门所居天神即放光明。<a id="a-4w"></a>从城门外乃至寒林。<a id="a-4x"></a>于其中间而皆大明。<a id="a-4y"></a>其神复报长者曰。<a id="a-4z"></a>汝可前行。<a id="a-50"></a>有大饶益勿生回想。<a id="a-51"></a>何以故。<a id="a-52"></a>而说颂曰。</p>
  <p id="a53">骏马满百匹　　紫磨金百斤</p>
  <p id="a54">驭牝两车轮　　其数皆有百</p>
  <p id="a55">载以种种物　　而用行檀施</p>
  <p id="a56">不如发一步　　向佛之功德</p>
  <p id="a57">如是等校量　　十六分中一</p>
  <p id="a58">假使象百头　　皆以金交络</p>
  <p id="a59">复载妙宝帐　　而用行檀施</p>
  <p id="a5A">不如发一步　　向佛之功德</p>
  <p id="a5B">十六分中一　　复有百美女</p>
  <p id="a5C">婇媛中最胜　　颈络妙珠璎</p>
  <p id="a5D">臂摇众宝钏　　如是行檀施</p>
  <p id="a5E">不如发一步　　向佛之功德</p>
  <p id="a5F">十六分中一</p>
  <p id="a5G">天复告曰。<a id="a-5H"></a>汝可前行。<a id="a-5I"></a>有大饶益勿生回想。<a id="a-5J"></a>时给孤长者而白天曰。<a id="a-5K"></a>贤首。<a id="a-5L"></a>汝是何人。<a id="a-5M"></a>彼天答曰。<a id="a-5N"></a>我昔是汝善友。<a id="a-5O"></a>名摩头肩。<a id="a-5P"></a>我于舍利弗大目揵连。<a id="a-5Q"></a>甚大信心尊重礼拜。<a id="a-5R"></a>命终之后生四天王宫。<a id="a-5S"></a>为护众生住此善自在城门。<a id="a-5T"></a>是汝昔友今故相告。<a id="a-5U"></a>汝可前行有大利益。<a id="a-5V"></a>勿生退想。</p>
  <p id="a5W">尔时给孤长者心作是念。<a id="a-5X"></a>佛者。<a id="a-5Y"></a>超出异生。<a id="a-5Z"></a>不同余圣。<a id="a-5a"></a>其所说法深可尊重。<a id="a-5b"></a>是故诸天。<a id="a-5c"></a>见佛生大欢喜。<a id="a-5d"></a>念已乘天光明即诣寒林。<a id="a-5e"></a>尔时世尊。<a id="a-5f"></a>知给孤长者来故。<a id="a-5g"></a>即出寺门而以经行。<a id="a-5h"></a>给孤长者前至佛所。<a id="a-5i"></a>以居士法问讯世尊。<a id="a-5j"></a>寝膳安不。<a id="a-5k"></a>尔时世尊。<a id="a-5l"></a>以颂答曰。</p>
  <p id="a5m">离一切烦恼　　心不染诸欲</p>
  <p id="a5n">得无漏解脱　　常得安乐眠</p>
  <p id="a5o">断一切结缚　　心息热烦恼</p>
  <p id="a5p">寂静得心者　　乃可安乐眠</p>
  <p id="a5q">尔时世尊说是颂已。<a id="a-5r"></a>与给孤长者俱还精舍敷座而坐。<a id="a-5s"></a>给孤长者顶礼佛足退坐一面。<a id="a-5t"></a>时世尊为给孤长者。<a id="a-5u"></a>演说妙法示教利喜。<a id="a-5v"></a>如佛常法。<a id="a-5w"></a>所谓先说布施功德持戒功德。<a id="a-5x"></a>受天果报功德。<a id="a-5y"></a>不乐诸欲过失受烦恼事。<a id="a-5z"></a>赞叹出家清净观察殊胜功德。<a id="a-60"></a>宗法广为演说。<a id="a-61"></a>世尊知给孤长者心生踊跃欢喜。<a id="a-62"></a>心无障碍堪受胜法善能了知。<a id="a-63"></a>是时世尊为说胜法。<a id="a-64"></a>所谓苦集灭道。<a id="a-65"></a>此四谛法广大演说。<a id="a-66"></a>犹如离垢净衣将染受鲜好色。<a id="a-67"></a>给孤长者亦复如是。<a id="a-68"></a>不离本座证四圣谛。<a id="a-69"></a>所谓苦集灭道。<a id="a-6A"></a>给孤独长者。<a id="a-6B"></a>以见法已得法。<a id="a-6C"></a>了知法深入法。<a id="a-6D"></a>断诸疑惑不受他教。<a id="a-6E"></a>自能了知不被他引。<a id="a-6F"></a>于师教中心无怖畏。<a id="a-6G"></a>时给孤独长者。<a id="a-6H"></a>从座而起偏露一肩。<a id="a-6I"></a>即于佛前合掌恭敬。<a id="a-6J"></a>而白佛言。<a id="a-6K"></a>我已入法。<a id="a-6L"></a>一心归佛归法及苾刍僧伽。<a id="a-6M"></a>唯愿授我邬波索迦戒。<a id="a-6N"></a>从今尽命。<a id="a-6O"></a>永断杀生心净归依。<a id="a-6P"></a>尔时世尊。<a id="a-6Q"></a>告给孤独长者曰。<a id="a-6R"></a>汝名字何。<a id="a-6S"></a>长者白曰。<a id="a-6T"></a>我名苏达多然我资给孤独食。<a id="a-6U"></a>是故诸人号给孤独。<a id="a-6V"></a>佛告长者曰。<a id="a-6W"></a>汝何处人。<a id="a-6X"></a>长者答曰。<a id="a-6Y"></a>在此北方娇萨罗国室罗筏城外。<a id="a-6Z"></a>有邑我住彼中。<a id="a-6a"></a>唯愿世尊。<a id="a-6b"></a>而受我请诣室罗筏城。<a id="a-6c"></a>受我供养。<a id="a-6d"></a>乃至尽形。<a id="a-6e"></a>及苾刍僧伽四事供养。<a id="a-6f"></a>佛告长者曰。<a id="a-6g"></a>室罗筏城中有寺以不。<a id="a-6h"></a>长者答曰。<a id="a-6i"></a>彼城无寺。<a id="a-6j"></a>世尊告曰。<a id="a-6k"></a>彼若有寺。<a id="a-6l"></a>僧伽应来往。<a id="a-6m"></a>彼既无寺。<a id="a-6n"></a>若为安置。<a id="a-6o"></a>长者答曰。<a id="a-6p"></a>唯愿世尊而受我请向室罗筏城。<a id="a-6q"></a>我当造寺令苾刍众往来安置止息思惟。<a id="a-6r"></a>世尊默然受请。<a id="a-6s"></a>是时长者知佛许已。<a id="a-6t"></a>即从座起顶礼佛足却还本处。<a id="a-6u"></a>彼时长者。<a id="a-6v"></a>王舍城中事既了已。<a id="a-6w"></a>还至佛所顶礼佛足却坐一面。<a id="a-6x"></a>而白佛言。<a id="a-6y"></a>唯愿世尊。<a id="a-6z"></a>遣一苾刍与我为伴。<a id="a-70"></a>往室罗筏造立住处。<a id="a-71"></a>安置世尊及苾刍僧众。<a id="a-72"></a>佛作是念。<a id="a-73"></a>苾刍众中谁能调伏室罗筏城人及长者眷属。<a id="a-74"></a>世尊知舍利弗堪彼调伏。<a id="a-75"></a>世尊念已。<a id="a-76"></a>告具寿舍利弗言。<a id="a-77"></a>汝应观察给孤独长者眷属及室罗筏城人。<a id="a-78"></a>应往教化造立毗诃罗。<a id="a-79"></a>舍利弗默然受佛敕已。<a id="a-7A"></a>顶礼佛足与长者同行。<a id="a-7B"></a>尔时具寿舍利子。<a id="a-7C"></a>于夜分尽至明清旦。<a id="a-7D"></a>执持衣钵入王舍大城次第乞食。<a id="a-7E"></a>却还本处饭食讫。<a id="a-7F"></a>摄衣钵所有卧具。<a id="a-7G"></a>襞揲一处付余苾刍。<a id="a-7H"></a>往室罗筏城。<a id="a-7I"></a>时给孤长者资办道粮。<a id="a-7J"></a>渐至室罗筏城外。<a id="a-7K"></a>游诸园苑。<a id="a-7L"></a>林泉形胜可爱乐处。<a id="a-7M"></a>堪作寺舍。<a id="a-7N"></a>去室罗筏城不远不近。<a id="a-7O"></a>寂静无有杂声。<a id="a-7P"></a>亦无大风复不大热。<a id="a-7Q"></a>亦无蚊虻蛇蝎等。<a id="a-7R"></a>有此胜地。<a id="a-7S"></a>为我世尊造立寺舍。<a id="a-7T"></a>给孤长者游行。<a id="a-7U"></a>至誓多太子园林中。<a id="a-7V"></a>其园去城不远不近。<a id="a-7W"></a>昼夜寂静乃至无有诸毒虫等。<a id="a-7X"></a>堪作寺舍。<a id="a-7Y"></a>见此园已。<a id="a-7Z"></a>入室罗筏城不归本住。<a id="a-7a"></a>便往太子誓多宫所。<a id="a-7b"></a>而白太子言。<a id="a-7c"></a>可与我彼园。<a id="a-7d"></a>当为世尊造立寺舍。<a id="a-7e"></a>太子报曰。<a id="a-7f"></a>彼非是园而是苑林。<a id="a-7g"></a>长者复白曰。<a id="a-7h"></a>无问园苑处所与我。<a id="a-7i"></a>如是三请。<a id="a-7j"></a>太子报曰。<a id="a-7k"></a>我实不应而舍此园。<a id="a-7l"></a>纵得布金遍地。<a id="a-7m"></a>我终不与。<a id="a-7n"></a>长者复白曰。<a id="a-7o"></a>汝已定价汝可取直。<a id="a-7p"></a>其园林属我。<a id="a-7q"></a>太子报曰。<a id="a-7r"></a>是谁定价。<a id="a-7s"></a>长者白曰。<a id="a-7t"></a>汝自定价。<a id="a-7u"></a>因即争竞不定。<a id="a-7v"></a>共诣断事人所。<a id="a-7w"></a>尔时四天王。<a id="a-7x"></a>闻斯事已便作是念。<a id="a-7y"></a>今给孤长者为世尊造立寺舍。<a id="a-7z"></a>我当资助。<a id="a-80"></a>作此念已。<a id="a-81"></a>遂即各化为断事人。<a id="a-82"></a>于法司坐。<a id="a-83"></a>时誓多太子给孤长者。<a id="a-84"></a>共到其处。<a id="a-85"></a>给孤长者及太子各具因缘白。<a id="a-86"></a>断事人议曰。<a id="a-87"></a>太子。<a id="a-88"></a>汝自定价。<a id="a-89"></a>园属长者。<a id="a-8A"></a>太子取金。<a id="a-8B"></a>太子既见断已默然而去。<a id="a-8C"></a>是时给孤长者。<a id="a-8D"></a>还家敕诸僮仆。<a id="a-8E"></a>以车象牛驴担负筐笼。<a id="a-8F"></a>运载其金。<a id="a-8G"></a>至誓多林用布其地。<a id="a-8H"></a>有少未遍。<a id="a-8I"></a>于时长者心自思惟。<a id="a-8J"></a>若取大藏金即太多。<a id="a-8K"></a>欲开小藏复恐不足。<a id="a-8L"></a>又作是念。<a id="a-8M"></a>诸藏之中何者不多不少。<a id="a-8N"></a>而得充足。</p>
  <p id="a8O">尔时太子。<a id="a-8P"></a>见长者默住思惟。<a id="a-8Q"></a>即便生念。<a id="a-8R"></a>给孤长者心应生退。<a id="a-8S"></a>为一园林。<a id="a-8T"></a>岂能舍此积集多金。<a id="a-8U"></a>作是念已告长者曰。<a id="a-8V"></a>汝心应退。<a id="a-8W"></a>当却收取金。<a id="a-8X"></a>其园还我。<a id="a-8Y"></a>长者告曰。<a id="a-8Z"></a>太子。<a id="a-8a"></a>我心不退。<a id="a-8b"></a>然心中所计。<a id="a-8c"></a>欲开何藏不多不少而得充足。<a id="a-8d"></a>太子闻此语已便作是念。<a id="a-8e"></a>世尊威德不可思议。<a id="a-8f"></a>其法亦不可思议。<a id="a-8g"></a>是故长者能舍积聚无量金宝。<a id="a-8h"></a>作此念已告长者曰。<a id="a-8i"></a>其地金未遍处。<a id="a-8j"></a>应收却还。<a id="a-8k"></a>我为世尊而作寺门。<a id="a-8l"></a>长者报曰。<a id="a-8m"></a>随意可为世尊而作寺门。<a id="a-8n"></a>尔时给孤长者。<a id="a-8o"></a>为世尊初欲造寺。<a id="a-8p"></a>诸外道众。<a id="a-8q"></a>极生怨恨心怀热恼。<a id="a-8r"></a>共集一处往长者所。<a id="a-8s"></a>到已便作是言。<a id="a-8t"></a>长者。<a id="a-8u"></a>汝不应为乔答摩沙门造立寺舍。<a id="a-8v"></a>何以故。<a id="a-8w"></a>我等先已分界。<a id="a-8x"></a>彼王舍城可乔答摩居止。<a id="a-8y"></a>此室罗筏城而我等住。<a id="a-8z"></a>是故不应造寺。<a id="a-90"></a>长者报曰。<a id="a-91"></a>汝等只可分自国境。<a id="a-92"></a>不应共分我园。<a id="a-93"></a>我所造功德皆由自心。<a id="a-94"></a>诸外道等见长者坚意不移。<a id="a-95"></a>即诣王所具陈上事。<a id="a-96"></a>给孤长者共对获胜。<a id="a-97"></a>彼外道心生忿怒面现恶相。<a id="a-98"></a>便作是语。<a id="a-99"></a>我终不从汝志。<a id="a-9A"></a>然乔答摩沙门上首弟子。<a id="a-9B"></a>与我等共相论议。<a id="a-9C"></a>若能胜我随意造寺。<a id="a-9D"></a>长者报曰。<a id="a-9E"></a>可尔。<a id="a-9F"></a>然我且问舍利子。<a id="a-9G"></a>若见许可即来报汝。<a id="a-9H"></a>长者即往尊者。<a id="a-9I"></a>舍利子所。<a id="a-9J"></a>顶礼双足退坐一面。<a id="a-9K"></a>而即白言。<a id="a-9L"></a>大德。<a id="a-9M"></a>诸外道等皆作是语。<a id="a-9N"></a>汝欲作寺云我制汝。<a id="a-9O"></a>又言。<a id="a-9P"></a>乔答摩沙门上首弟子。<a id="a-9Q"></a>今现在此与我论议。<a id="a-9R"></a>若能胜我听汝造寺。<a id="a-9S"></a>未审尊者。<a id="a-9T"></a>如何当拟。<a id="a-9U"></a>舍利子闻斯语已。<a id="a-9V"></a>便即观察此辈外道及室罗人民。<a id="a-9W"></a>颇有善根不。<a id="a-9X"></a>既观察已知有善根。<a id="a-9Y"></a>又复观察。<a id="a-9Z"></a>谁有善根堪调伏不。<a id="a-9a"></a>自心观见我能调伏。<a id="a-9b"></a>又复观察。<a id="a-9c"></a>几时应来集会。<a id="a-9d"></a>观见根器。<a id="a-9e"></a>却后七日可能集会。<a id="a-9f"></a>作观察已告长者曰。<a id="a-9g"></a>可随汝意。<a id="a-9h"></a>却后七日我当论议。<a id="a-9i"></a>给孤长者欢喜踊跃。<a id="a-9j"></a>顶礼舍利子足。<a id="a-9k"></a>往外道所。<a id="a-9l"></a>而作是言。<a id="a-9m"></a>圣者舍利弗作如是语。<a id="a-9n"></a>却后七日应当论议。<a id="a-9o"></a>彼外道众闻斯语已。<a id="a-9p"></a>共相谓曰。<a id="a-9q"></a>有二种因缘。<a id="a-9r"></a>何以为二。<a id="a-9s"></a>一者舍利子必应逃走。<a id="a-9t"></a>二者应觅伴侣。<a id="a-9u"></a>以此之缘延期七日。<a id="a-9v"></a>外道复相谓曰。<a id="a-9w"></a>我等亦可觅当宗知友。<a id="a-9x"></a>彼皆分头散访达本宗者。<a id="a-9y"></a>乃见一梵志。<a id="a-9z"></a>名曰赤眼。<a id="a-A0"></a>善能幻化。<a id="a-A1"></a>既得见已便即告曰。<a id="a-A2"></a>汝之与我同修道行。<a id="a-A3"></a>我等今呼乔答摩沙门上首弟子。<a id="a-A4"></a>共为论议。<a id="a-A5"></a>彼今已求伴侣。<a id="a-A6"></a>汝可共相资助。<a id="a-A7"></a>其梵志问曰。<a id="a-A8"></a>几时当论。<a id="a-A9"></a>报曰。<a id="a-AA"></a>却后七日。<a id="a-AB"></a>梵志答言。<a id="a-AC"></a>可尔。<a id="a-AD"></a>若会集时汝当报我。<a id="a-AE"></a>诸外道等恐怖烦恼每日各更求觅伴侣。<a id="a-AF"></a>期程将满至第七日。<a id="a-AG"></a>给孤长者于广大胜地。<a id="a-AH"></a>为具寿舍利弗。<a id="a-AI"></a>敷设师子胜妙高座。<a id="a-AJ"></a>亦为外道而敷一座。<a id="a-AK"></a>诸国外道皆集其会。<a id="a-AL"></a>及室罗筏城百千万亿一切人民。<a id="a-AM"></a>亦集其处。<a id="a-AN"></a>其中或为看论议者。<a id="a-AO"></a>其中亦有善根成熟。<a id="a-AP"></a>俱来集会。<a id="a-AQ"></a>尔时具寿舍利弗。<a id="a-AR"></a>与给孤长者及诸眷属。<a id="a-AS"></a>前后围绕而来赴会。<a id="a-AT"></a>遍观大众谁堪调伏。<a id="a-AU"></a>即便微笑整肃威仪。<a id="a-AV"></a>寻升论座。<a id="a-AW"></a>一切大众一心合掌瞻仰舍利弗。<a id="a-AX"></a>时舍利弗即告诸外道。<a id="a-AY"></a>为我立宗汝破。<a id="a-AZ"></a>为汝立宗我破。<a id="a-Aa"></a>外道答曰。<a id="a-Ab"></a>我先立宗。<a id="a-Ac"></a>舍利弗作如是念。<a id="a-Ad"></a>若我先立宗。<a id="a-Ae"></a>人亦不能难破。<a id="a-Af"></a>除佛世尊。<a id="a-Ag"></a>况赤眼外道。<a id="a-Ah"></a>便作是念报外道曰。<a id="a-Ai"></a>任汝立宗。<a id="a-Aj"></a>我当随破。<a id="a-Ak"></a>彼赤眼善解方术即便化作大庵没罗树。<a id="a-Al"></a>开花结实。<a id="a-Am"></a>具寿舍利弗。<a id="a-An"></a>为大风雨摧树拔根。<a id="a-Ao"></a>须臾散灭。<a id="a-Ap"></a>时解术者而不能见。<a id="a-Aq"></a>外道又化作一莲花大池。<a id="a-Ar"></a>具寿舍利弗。<a id="a-As"></a>化为象子践池折花。<a id="a-At"></a>寻复平地。<a id="a-Au"></a>外道化为七头龙王。<a id="a-Av"></a>舍利弗化为大金翅鸟。<a id="a-Aw"></a>从空飞下食龙而去。<a id="a-Ax"></a>外道化为起尸鬼。<a id="a-Ay"></a>令前害舍利弗。<a id="a-Az"></a>舍利弗以咒咒之。<a id="a-B0"></a>令鬼却回损害外道。<a id="a-B1"></a>外道怖急下座。<a id="a-B2"></a>五体投地礼舍利弗。<a id="a-B3"></a>作如是言。<a id="a-B4"></a>愿救我命愿救我命。<a id="a-B5"></a>时舍利弗摄咒力已。<a id="a-B6"></a>其鬼即灭。<a id="a-B7"></a>为赤眼外道说法。<a id="a-B8"></a>便发信心。<a id="a-B9"></a>从座而起顶礼双足白言。<a id="a-BA"></a>愿听我善法律中出家受具足戒成苾刍性。<a id="a-BB"></a>求为弟子而修梵行。<a id="a-BC"></a>作是语已。<a id="a-BD"></a>时舍利弗。<a id="a-BE"></a>即令剃发受具足戒。<a id="a-BF"></a>精勤修习不久之间。<a id="a-BG"></a>证无学果。<a id="a-BH"></a>三明六通具八解脱。<a id="a-BI"></a>得如实智。<a id="a-BJ"></a>我生已尽梵行已立。<a id="a-BK"></a>所作已办不受后有。<a id="a-BL"></a>心无障碍如手挥空。<a id="a-BM"></a>刀割香涂爱憎不起。<a id="a-BN"></a>观金与土等无有异。<a id="a-BO"></a>于诸名利无不弃舍。<a id="a-BP"></a>释梵诸天悉皆供养。<a id="a-BQ"></a>是时大众见此惊怪。<a id="a-BR"></a>各各嗟仰。<a id="a-BS"></a>于舍利子处皆发信心。<a id="a-BT"></a>作如是语。<a id="a-BU"></a>圣者舍利子。<a id="a-BV"></a>破大论议师调伏外道。<a id="a-BW"></a>大众一心合掌瞻仰舍利子。<a id="a-BX"></a>是时具寿舍利子。<a id="a-BY"></a>知彼大众意乐烦恼。<a id="a-BZ"></a>六界自性了知说法。<a id="a-Ba"></a>此是证四谛。<a id="a-Bb"></a>彼大众闻已。<a id="a-Bc"></a>无量百千有情得大殊胜。<a id="a-Bd"></a>有发声闻心。<a id="a-Be"></a>有发辟支佛心。<a id="a-Bf"></a>有发阿耨多罗三藐三菩提心。<a id="a-Bg"></a>有发三归心受五戒。<a id="a-Bh"></a>有证须陀洹果。<a id="a-Bi"></a>有得斯陀含。<a id="a-Bj"></a>有证阿那含。<a id="a-Bk"></a>有得出家断一切烦恼得阿罗汉果。<a id="a-Bl"></a>是时大众。<a id="a-Bm"></a>于佛法僧所深生敬心。<a id="a-Bn"></a>时舍利子。<a id="a-Bo"></a>说是法已却归本处。<a id="a-Bp"></a>给孤长者及诸眷属。<a id="a-Bq"></a>一切人民皆大欢喜。<a id="a-Br"></a>作礼而去。<a id="a-Bs"></a>时诸外道心生恼恨。<a id="a-Bt"></a>各相谓曰。<a id="a-Bu"></a>我等不能破得舍利子。<a id="a-Bv"></a>我等须作方便杀彼舍利子。<a id="a-Bw"></a>先须入此寺中佣力。<a id="a-Bx"></a>作诸伺候得便之处。<a id="a-By"></a>即须断命。<a id="a-Bz"></a>时诸外道诣给孤长者曰。<a id="a-C0"></a>汝今夺我诸胜利养。<a id="a-C1"></a>我先久住不忍舍离此国。<a id="a-C2"></a>唯愿慈悲。<a id="a-C3"></a>于寺中许我佣力。<a id="a-C4"></a>长者报曰。<a id="a-C5"></a>待我白舍利弗。<a id="a-C6"></a>便即诣具寿舍利弗所。<a id="a-C7"></a>到已而白尊者言。<a id="a-C8"></a>圣者。<a id="a-C9"></a>今诸外道作如是言。<a id="a-CA"></a>汝断我诸利养。<a id="a-CB"></a>唯愿垂慈。<a id="a-CC"></a>许我寺中有所佣力。<a id="a-CD"></a>由我等久住于此。<a id="a-CE"></a>不能舍离其国。<a id="a-CF"></a>舍利子闻斯语已。<a id="a-CG"></a>便即观察。<a id="a-CH"></a>彼外道等有善根不。<a id="a-CI"></a>既观察已知有善根。<a id="a-CJ"></a>复观察。<a id="a-CK"></a>彼等谁能调伏。<a id="a-CL"></a>观知我能调伏。<a id="a-CM"></a>告长者曰。<a id="a-CN"></a>可然。<a id="a-CO"></a>终不相违。<a id="a-CP"></a>彼外道等。<a id="a-CQ"></a>即于寺内起首佣力。<a id="a-CR"></a>时舍利子。<a id="a-CS"></a>化作二执杖当诸作人。<a id="a-CT"></a>其性甚暴驱逐彼人。<a id="a-CU"></a>舍利子知彼等调伏时至。<a id="a-CV"></a>相去不远。<a id="a-CW"></a>于树林下而以经行。<a id="a-CX"></a>彼外道见经行已。<a id="a-CY"></a>便作是念比来伺候今正便宜。<a id="a-CZ"></a>诸人一时而来围绕。<a id="a-Ca"></a>舍利子见已。<a id="a-Cb"></a>起观察心。<a id="a-Cc"></a>彼外道等拟作何意而来我所。<a id="a-Cd"></a>乃见彼等为害我故一时来。<a id="a-Ce"></a>此时化执杖人。<a id="a-Cf"></a>即来驱迫以杖鞭挞。<a id="a-Cg"></a>便即告曰。<a id="a-Ch"></a>汝等应往造作。<a id="a-Ci"></a>彼即同声告曰。<a id="a-Cj"></a>舍利子愿救我等。<a id="a-Ck"></a>舍利弗语执杖人。<a id="a-Cl"></a>汝且去任彼止息。<a id="a-Cm"></a>彼外道便作斯念。<a id="a-Cn"></a>共相谓曰。<a id="a-Co"></a>此舍利子有大威德。<a id="a-Cp"></a>我等皆发害心。<a id="a-Cq"></a>此于我所而起慈心。<a id="a-Cr"></a>作是言已便生信心。<a id="a-Cs"></a>舍利子观见彼等意乐。<a id="a-Ct"></a>随眠界行自性知已。<a id="a-Cu"></a>随其根器说四圣谛法。<a id="a-Cv"></a>由闻法故。<a id="a-Cw"></a>彼等皆以金刚智杵。<a id="a-Cx"></a>摧破二十种萨迦耶见山已。<a id="a-Cy"></a>现证预流果。<a id="a-Cz"></a>彼等见实谛已。<a id="a-D0"></a>皆白舍利子言。<a id="a-D1"></a>大德。<a id="a-D2"></a>唯愿听我等于善教法中调伏出家受具足戒得苾刍性。<a id="a-D3"></a>我等于舍利子所可修梵行。<a id="a-D4"></a>时舍利子。<a id="a-D5"></a>度彼外道授具足戒。<a id="a-D6"></a>教应作事。<a id="a-D7"></a>彼等渐次精勤修习。<a id="a-D8"></a>见此五种生死轮转动摇。<a id="a-D9"></a>一切行趣摧灭。<a id="a-DA"></a>破坏离散之性。<a id="a-DB"></a>既了知已。<a id="a-DC"></a>断诸烦恼证阿罗汉。<a id="a-DD"></a>三明六通具八解脱。<a id="a-DE"></a>得如实智。<a id="a-DF"></a>我生已尽梵行已立。<a id="a-DG"></a>所作已办不受后有。<a id="a-DH"></a>心无障碍如手挥空。<a id="a-DI"></a>刀割香涂爱憎不起。<a id="a-DJ"></a>观金与土等无有异。<a id="a-DK"></a>于诸名利无不弃舍。<a id="a-DL"></a>释梵诸天悉皆供养。<a id="a-DM"></a>尔时舍利弗。<a id="a-DN"></a>与给孤独长者。<a id="a-DO"></a>以手执绳量地置寺。<a id="a-DP"></a>具寿舍利子即便微笑。<a id="a-DQ"></a>给孤独长者既见笑已。<a id="a-DR"></a>寻即白言。<a id="a-DS"></a>圣者舍利子。<a id="a-DT"></a>世尊及诸弟子。<a id="a-DU"></a>无因不笑。<a id="a-DV"></a>今者微笑。<a id="a-DW"></a>有何因缘。<a id="a-DX"></a>舍利子答曰。<a id="a-DY"></a>如是如是长者。<a id="a-DZ"></a>世尊及诸弟子。<a id="a-Da"></a>无因不笑。<a id="a-Db"></a>今所笑者。<a id="a-Dc"></a>当尔长者执绳量地之时。<a id="a-Dd"></a>彼净居天纯金宫殿早已成就。<a id="a-De"></a>以是因缘我今微笑。<a id="a-Df"></a>长者闻已即大欢喜。<a id="a-Dg"></a>告舍利弗。<a id="a-Dh"></a>实若如是。<a id="a-Di"></a>更广其绳大造立寺。<a id="a-Dj"></a>便发弘愿。<a id="a-Dk"></a>时舍利弗。<a id="a-Dl"></a>随长者意阔引其绳。<a id="a-Dm"></a>是时长者更广发愿大造其寺。<a id="a-Dn"></a>时净居天四宝宫殿还已成就。<a id="a-Do"></a>舍利弗见已欢喜复告长者。<a id="a-Dp"></a>彼净居天由汝愿广。<a id="a-Dq"></a>过前宫殿四宝所成。<a id="a-Dr"></a>闻此语已倍加严饰。<a id="a-Ds"></a>更多造寺满十六所。<a id="a-Dt"></a>其置寺外。<a id="a-Du"></a>别造六十四院。<a id="a-Dv"></a>悉皆重阁。<a id="a-Dw"></a>既造了已。<a id="a-Dx"></a>供寺所须家具悉足。<a id="a-Dy"></a>尔时给孤独长者。<a id="a-Dz"></a>往具寿舍利子所。<a id="a-E0"></a>到已礼讫在一面立问言。<a id="a-E1"></a>圣者。<a id="a-E2"></a>世尊出游日行几许。<a id="a-E3"></a>舍利子曰。<a id="a-E4"></a>如转轮王所行之法。<a id="a-E5"></a>又问曰。<a id="a-E6"></a>轮王日行几何。<a id="a-E7"></a>报曰。<a id="a-E8"></a>轮王日行两踰缮那半。<a id="a-E9"></a>时给孤长者。<a id="a-EA"></a>从室罗筏城于其中间。<a id="a-EB"></a>计两驿半置四事供养。<a id="a-EC"></a>时非时食悉皆充足。<a id="a-ED"></a>建吉祥门立一首领。<a id="a-EE"></a>总知事务。<a id="a-EF"></a>严饰幡盖及以宝幢。<a id="a-EG"></a>栴檀香水洒散其地。<a id="a-EH"></a>布众名花。<a id="a-EI"></a>杂宝香炉置于衢路。<a id="a-EJ"></a>作是事已告使者曰。<a id="a-EK"></a>汝今可往诣世尊所顶礼双足。<a id="a-EL"></a>当陈我言奉问世尊。<a id="a-EM"></a>起居轻利小病少恼安乐行不。<a id="a-EN"></a>唯愿世尊及苾刍众。<a id="a-EO"></a>向室罗筏城。<a id="a-EP"></a>我以尽形四事供养。<a id="a-EQ"></a>冀无阙乏。<a id="a-ER"></a>使受教已即往王舍城。<a id="a-ES"></a>诣世尊所顶礼双足。<a id="a-ET"></a>即住一面白世尊曰。<a id="a-EU"></a>彼给孤长者。<a id="a-EV"></a>顶礼世尊双足而白世尊。<a id="a-EW"></a>起居轻利少病少恼安乐行不。<a id="a-EX"></a>唯愿世尊及苾刍众。<a id="a-EY"></a>向室罗筏城。<a id="a-EZ"></a>尽我一生四事供养。<a id="a-Ea"></a>冀无阙乏。<a id="a-Eb"></a>世尊告曰。<a id="a-Ec"></a>给孤长者及汝己身。<a id="a-Ed"></a>愿常安乐。<a id="a-Ee"></a>使者白世尊已。<a id="a-Ef"></a>复白世尊曰。<a id="a-Eg"></a>给孤长者作如是语。<a id="a-Eh"></a>唯愿世尊及苾刍众。<a id="a-Ei"></a>向室罗筏城来。<a id="a-Ej"></a>尽我一生四事供养。<a id="a-Ek"></a>世尊尔时默然而受。<a id="a-El"></a>使者见世尊默然受已。<a id="a-Em"></a>作礼而去。<a id="a-En"></a>尔时世尊。<a id="a-Eo"></a>由自调伏故。<a id="a-Ep"></a>调伏围绕。<a id="a-Eq"></a>自寂静故。<a id="a-Er"></a>寂静围绕。<a id="a-Es"></a>自解脱故。<a id="a-Et"></a>解脱围绕。<a id="a-Eu"></a>自安隐故。<a id="a-Ev"></a>安隐围绕。<a id="a-Ew"></a>自善顺故。<a id="a-Ex"></a>善顺围绕。<a id="a-Ey"></a>自应供故。<a id="a-Ez"></a>应供围绕。<a id="a-F0"></a>自离欲故。<a id="a-F1"></a>离欲围绕。<a id="a-F2"></a>自端严故。<a id="a-F3"></a>端严围绕。<a id="a-F4"></a>犹如牛王牛众围绕。<a id="a-F5"></a>犹如象王小象围绕。<a id="a-F6"></a>如师子王师子围绕。<a id="a-F7"></a>犹如鹅王诸鹅围绕。<a id="a-F8"></a>犹如妙翅鸟王诸鸟围绕。<a id="a-F9"></a>如婆罗门学士学徒围绕。<a id="a-FA"></a>犹如大医病者围绕。<a id="a-FB"></a>犹如大将众勇围绕。<a id="a-FC"></a>如大导师行旅围绕。<a id="a-FD"></a>犹如商主众商围绕。<a id="a-FE"></a>如大长者诸长者围绕。<a id="a-FF"></a>犹如国王诸臣围绕。<a id="a-FG"></a>如转轮王千子围绕。<a id="a-FH"></a>犹如明月众星围绕。<a id="a-FI"></a>犹如日轮千光围绕。<a id="a-FJ"></a>犹如持国天王乾闼婆围绕。<a id="a-FK"></a>犹如增长天王鸠槃茶围绕。<a id="a-FL"></a>犹如丑目天王龙众围绕。<a id="a-FM"></a>犹如多闻天王药叉众围绕。<a id="a-FN"></a>如净妙王阿苏罗围绕。<a id="a-FO"></a>如天帝释三十三天围绕。<a id="a-FP"></a>如梵天王梵天围绕。<a id="a-FQ"></a>犹如大海湛然安静。<a id="a-FR"></a>犹如大云叆叇垂布。<a id="a-FS"></a>犹如象王屏息狂醉。<a id="a-FT"></a>调伏诸根威仪寂静。<a id="a-FU"></a>三十二相而为庄严。<a id="a-FV"></a>八十种好以自严身。<a id="a-FW"></a>圆光一寻朗踰千日。<a id="a-FX"></a>安步徐进如移宝山。<a id="a-FY"></a>十力四无畏大悲三念住。<a id="a-FZ"></a>无量功德皆悉圆满。<a id="a-Fa"></a>诸大声闻及无量百千万亿人众前后围绕。<a id="a-Fb"></a>诣室罗筏。<a id="a-Fc"></a>到城外已欲入城门。<a id="a-Fd"></a>才举一足登彼门阃。<a id="a-Fe"></a>便即大地六种震动。<a id="a-Ff"></a>动极动。<a id="a-Fg"></a>摇极摇。<a id="a-Fh"></a>震极震。<a id="a-Fi"></a>东涌西没。<a id="a-Fj"></a>西涌东没。<a id="a-Fk"></a>南涌北没。<a id="a-Fl"></a>北涌南没。<a id="a-Fm"></a>中涌边没。<a id="a-Fn"></a>边涌中没。<a id="a-Fo"></a>于世界中出大光明。<a id="a-Fp"></a>铁围山间幽冥之处而皆大明。<a id="a-Fq"></a>天鼓自鸣。<a id="a-Fr"></a>种种妙花霏霏乱行。<a id="a-Fs"></a>种种妙香如雨而下。<a id="a-Ft"></a>及天妙衣服如雨而下。<a id="a-Fu"></a>一切隘路自然宽广。<a id="a-Fv"></a>坑坎之地自然平坦。<a id="a-Fw"></a>城中象马及傍生等。<a id="a-Fx"></a>皆发音声。<a id="a-Fy"></a>所有家具资身之物。<a id="a-Fz"></a>一时自鸣。<a id="a-G0"></a>盲者能视。<a id="a-G1"></a>聋者能听。<a id="a-G2"></a>哑者得语。<a id="a-G3"></a>跛者能行。<a id="a-G4"></a>根不具者皆得具足。<a id="a-G5"></a>醉者自醒。<a id="a-G6"></a>遇毒者自解。<a id="a-G7"></a>怨酬者释结。<a id="a-G8"></a>怀胎之妇无忧自诞。<a id="a-G9"></a>狱囚系闭自然解脱。<a id="a-GA"></a>贫乏之者种种财宝自然充足。</p>
  <p id="aGB">尔时世尊及诸大众。<a id="a-GC"></a>既入城内。<a id="a-GD"></a>见是希奇种种异事。<a id="a-GE"></a>尔时世尊。<a id="a-GF"></a>从室罗筏城中。<a id="a-GG"></a>与苾刍众同至寺所。<a id="a-GH"></a>敷座而坐。<a id="a-GI"></a>时给孤独长者。<a id="a-GJ"></a>并诸眷属前后围绕。<a id="a-GK"></a>俱诣佛所。<a id="a-GL"></a>金瓶盛水盥世尊手。<a id="a-GM"></a>其水不出。<a id="a-GN"></a>长者忧恼便作是念。<a id="a-GO"></a>我今应有宿世罪障。<a id="a-GP"></a>令水不出。<a id="a-GQ"></a>尔时世尊。<a id="a-GR"></a>知彼长者心之所念。<a id="a-GS"></a>便即告言。<a id="a-GT"></a>汝无罪障。<a id="a-GU"></a>此之寺地。<a id="a-GV"></a>汝曾往昔已造毗诃罗。<a id="a-GW"></a>施佛及僧伽。<a id="a-GX"></a>汝今注水。<a id="a-GY"></a>非是昔日旧立施处。<a id="a-GZ"></a>所以瓶水不为汝出。<a id="a-Ga"></a>汝可移立旧施寺处。<a id="a-Gb"></a>长者受教便立旧处。<a id="a-Gc"></a>其水即出。<a id="a-Gd"></a>世尊便出五种妙音广为赞叹。<a id="a-Ge"></a>欲咒愿时。<a id="a-Gf"></a>誓多太子心作是念。<a id="a-Gg"></a>唯愿世尊。<a id="a-Gh"></a>先说我名。<a id="a-Gi"></a>世尊知已。<a id="a-Gj"></a>随誓多心告诸苾刍。<a id="a-Gk"></a>此誓多林给孤独园。<a id="a-Gl"></a>施佛及四方苾刍僧伽。<a id="a-Gm"></a>是时誓多太子。<a id="a-Gn"></a>闻世尊先称己名。<a id="a-Go"></a>即大欢喜起大信心。<a id="a-Gp"></a>为佛造立寺门四宝所成。<a id="a-Gq"></a>为此因缘结集圣者苏呾罗中说云。<a id="a-Gr"></a>佛在室罗筏城逝多林给孤独园。</p>
 </body>
</html>