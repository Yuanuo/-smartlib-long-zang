<!doctype html>
<html id="z3IBUzXnY" data-ver="1662">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">四分律藏卷第四十九</h1>
  <h2 id="a2">第三分比丘尼揵度法之余</h2>
  <p id="a3">尔时世尊在波罗奈。<a id="a-4"></a>时世谷贵人民饥饿乞求难得。<a id="a-5"></a>诸比丘尼受食已故有余食。<a id="a-6"></a>诸比丘尼作如是念。<a id="a-7"></a>我等此食得与比丘不。<a id="a-8"></a>佛言得与。<a id="a-9"></a>复念得为比丘授食不。<a id="a-A"></a>佛言得授。<a id="a-B"></a>我等宿食与比丘为净不。<a id="a-C"></a>佛言净。<a id="a-D"></a>时诸比丘。<a id="a-E"></a>受食已有余食。<a id="a-F"></a>念言。<a id="a-G"></a>我等此食得与比丘尼不。<a id="a-H"></a>佛言得与。<a id="a-I"></a>得为比丘尼授食不。<a id="a-J"></a>佛言得授与。<a id="a-K"></a>时有宿食。<a id="a-L"></a>念言。<a id="a-M"></a>与比丘尼净不。<a id="a-N"></a>佛言净。<a id="a-O"></a>尔时比丘尼。<a id="a-P"></a>在阿练若处住。<a id="a-Q"></a>后异时阿练若处有事起。<a id="a-R"></a>诸比丘白佛。<a id="a-S"></a>佛言。<a id="a-T"></a>比丘尼不应在阿练若处住。<a id="a-U"></a>时有比丘尼在白衣家内住。<a id="a-V"></a>见他夫主共妇呜口扪摸身体捉捺乳。<a id="a-W"></a>年少比丘尼见已。<a id="a-X"></a>便生厌离佛法心。<a id="a-Y"></a>诸比丘尼白诸比丘。<a id="a-Z"></a>诸比丘白佛。<a id="a-a"></a>佛言。<a id="a-b"></a>听为比丘尼别作住处。<a id="a-c"></a>彼比丘尼便在别住处作技教他作。<a id="a-d"></a>佛言。<a id="a-e"></a>比丘尼不应在住处作技。<a id="a-f"></a>比丘尼在别住处酤酒。<a id="a-g"></a>佛言。<a id="a-h"></a>不应在别住处酤酒。<a id="a-i"></a>彼比丘尼安淫女在住处。<a id="a-j"></a>佛言不应尔。<a id="a-k"></a>彼为具香华庄身之具。<a id="a-l"></a>佛言不应尔。<a id="a-m"></a>时六群比丘尼。<a id="a-n"></a>在巷陌四衢道头市中粪扫聚边立住。<a id="a-o"></a>诸居士见皆共讥嫌呵骂言。<a id="a-p"></a>此比丘尼。<a id="a-q"></a>无有惭愧无有净行。<a id="a-r"></a>外自称言。<a id="a-s"></a>我知正法。<a id="a-t"></a>如是何有正法。<a id="a-u"></a>在如是处立住。<a id="a-v"></a>如似淫女。<a id="a-w"></a>诸比丘白佛。<a id="a-x"></a>佛言。<a id="a-y"></a>比丘尼不应在如是处立住。<a id="a-z"></a>时六群比丘尼。<a id="a-10"></a>以牙骨揩摩身作光泽。<a id="a-11"></a>比丘白佛。<a id="a-12"></a>佛言不应尔。<a id="a-13"></a>六群比丘尼。<a id="a-14"></a>以细末药揩摩身光泽。<a id="a-15"></a>佛言不应尔。<a id="a-16"></a>彼摩身毛令卷。<a id="a-17"></a>佛言不应尔。<a id="a-18"></a>彼剪身毛。<a id="a-19"></a>佛言不应尔。<a id="a-1A"></a>彼比丘尼持衣缠腰欲令细好。<a id="a-1B"></a>佛言不应尔。<a id="a-1C"></a>彼比丘尼着女人衣。<a id="a-1D"></a>佛言不应着。<a id="a-1E"></a>彼比丘尼着男子衣。<a id="a-1F"></a>佛言不应着。<a id="a-1G"></a>听比丘尼着比丘尼衣。<a id="a-1H"></a>比丘尼以多衣缠体欲令广好。<a id="a-1I"></a>佛言不应尔。<a id="a-1J"></a>彼不好着衣欲令身现。<a id="a-1K"></a>佛言不应尔。<a id="a-1L"></a>彼腰带头作鸟耳。<a id="a-1M"></a>佛言不应尔。<a id="a-1N"></a>彼作蔓陀罗腰带。<a id="a-1O"></a>佛言不应尔。<a id="a-1P"></a>彼畜鞞(语卑反音)楼腰带。<a id="a-1Q"></a>佛言不应畜。<a id="a-1R"></a>彼畜娑腰带。<a id="a-1S"></a>佛言不应畜。<a id="a-1T"></a>彼散线带系腰。<a id="a-1U"></a>佛言。<a id="a-1V"></a>听比丘尼编织作带绕腰一周。<a id="a-1W"></a>若圆织者听再周。<a id="a-1X"></a>比丘尼至女人浴处浴。<a id="a-1Y"></a>时有贼女淫女。<a id="a-1Z"></a>语比丘尼言。<a id="a-1a"></a>汝等年少腋下始有毛。<a id="a-1b"></a>何得便修梵行。<a id="a-1c"></a>汝今可及时行欲乐。<a id="a-1d"></a>后悔何及。<a id="a-1e"></a>老时可修梵行。<a id="a-1f"></a>如是始终无失。<a id="a-1g"></a>时年少比丘尼闻。<a id="a-1h"></a>便心生厌离不乐佛法。<a id="a-1i"></a>诸比丘白佛。<a id="a-1j"></a>佛言比丘尼不应在女人浴处浴。<a id="a-1k"></a>彼比丘尼在白衣男子边浴。<a id="a-1l"></a>诸居士见皆共讥嫌言。<a id="a-1m"></a>此比丘尼。<a id="a-1n"></a>无有惭愧不修梵行。<a id="a-1o"></a>自称。<a id="a-1p"></a>我知正法云何在白衣男子边浴。<a id="a-1q"></a>如贼女淫女无异。<a id="a-1r"></a>如是何有正法。<a id="a-1s"></a>诸比丘白佛。<a id="a-1t"></a>佛言。<a id="a-1u"></a>比丘尼不应在白衣男子边浴。<a id="a-1v"></a>时有妇女夫出行不在。<a id="a-1w"></a>于余人边得娠。<a id="a-1x"></a>彼自堕胎已。<a id="a-1y"></a>往语常教化比丘尼言。<a id="a-1z"></a>我夫行不在。<a id="a-20"></a>于余人边得娠。<a id="a-21"></a>我已堕汝可为我弃之。<a id="a-22"></a>答言可尔。<a id="a-23"></a>彼比丘尼。<a id="a-24"></a>即以一钵盛。<a id="a-25"></a>一钵覆上。<a id="a-26"></a>着络囊中。<a id="a-27"></a>持在道行。<a id="a-28"></a>时舍卫长者。<a id="a-29"></a>常作如是愿若不先与出家人食我终不食。<a id="a-2A"></a>要先与然后食。<a id="a-2B"></a>彼长者清旦有事欲往余处。<a id="a-2C"></a>即遣人语言。<a id="a-2D"></a>汝往道路街巷见出家人将来。<a id="a-2E"></a>时使人受教已。<a id="a-2F"></a>即往出外求觅。<a id="a-2G"></a>见比丘尼语言。<a id="a-2H"></a>阿姨来与汝食。<a id="a-2I"></a>比丘尼言。<a id="a-2J"></a>止止便为供养我已彼言不尔。<a id="a-2K"></a>但来我当与食。<a id="a-2L"></a>比丘尼言。<a id="a-2M"></a>止止不须。<a id="a-2N"></a>彼使即强将比丘尼至家内。<a id="a-2O"></a>家内使人言。<a id="a-2P"></a>过钵来与汝食。<a id="a-2Q"></a>彼比丘尼言。<a id="a-2R"></a>止止便为供养已。<a id="a-2S"></a>复言出钵。<a id="a-2T"></a>当与汝食。<a id="a-2U"></a>彼复言不须即强夺取钵见钵中有新堕胎。<a id="a-2V"></a>长者见已讥嫌言。<a id="a-2W"></a>比丘尼不知惭愧不修梵行。<a id="a-2X"></a>外自称言。<a id="a-2Y"></a>我知正法。<a id="a-2Z"></a>如是何有正法。<a id="a-2a"></a>自堕胎而弃之。<a id="a-2b"></a>如似贼女淫女无异。<a id="a-2c"></a>诸比丘白佛。<a id="a-2d"></a>佛言。<a id="a-2e"></a>白衣家有死者。<a id="a-2f"></a>比丘尼不应为弃。<a id="a-2g"></a>若比丘尼在村内。<a id="a-2h"></a>见乞食比丘。<a id="a-2i"></a>应出钵示之。<a id="a-2j"></a>时有白衣病来至比丘尼住处须瞻视白佛。<a id="a-2k"></a>佛言。<a id="a-2l"></a>听作方便遣之。<a id="a-2m"></a>若是信乐赞叹佛法僧者。<a id="a-2n"></a>随比丘尼能可作者使瞻视。<a id="a-2o"></a>彼后命过。<a id="a-2p"></a>诸比丘尼畏慎不敢弃白佛。<a id="a-2q"></a>佛言。<a id="a-2r"></a>听为住处净故弃之。<a id="a-2s"></a>尔时王波斯匿。<a id="a-2t"></a>边国反叛人民散乱。<a id="a-2u"></a>时六群比丘尼。<a id="a-2v"></a>在彼有疑恐怖处人间游行。<a id="a-2w"></a>时诸贼伴见已作如是言。<a id="a-2x"></a>此比丘尼。<a id="a-2y"></a>是王波斯匿所敬爱。<a id="a-2z"></a>我等宁可妻弄之。<a id="a-30"></a>时诸居士见已皆共讥嫌。<a id="a-31"></a>比丘尼无有惭愧。<a id="a-32"></a>外自称言。<a id="a-33"></a>我知正法。<a id="a-34"></a>如是何有正法。<a id="a-35"></a>云何乃在有疑恐怖处人间游行。<a id="a-36"></a>如似贼女淫女无异。<a id="a-37"></a>诸比丘白佛。<a id="a-38"></a>佛言。<a id="a-39"></a>比丘尼不应在边国有疑恐怖处人间游行。<a id="a-3A"></a>尔时比丘尼有阿兰若住处。<a id="a-3B"></a>比丘有聚落住处。<a id="a-3C"></a>欲共贸易白佛。<a id="a-3D"></a>佛言听贸易。<a id="a-3E"></a>时比丘尼有阿兰若住处。<a id="a-3F"></a>居士有聚落间住处。<a id="a-3G"></a>欲共贸易白佛。<a id="a-3H"></a>佛言。<a id="a-3I"></a>听令净人贸易。<a id="a-3J"></a>尔时有二居士诤住处。<a id="a-3K"></a>彼一居士。<a id="a-3L"></a>布施比丘尼僧。<a id="a-3M"></a>尼僧即受。<a id="a-3N"></a>彼一居士即讥嫌言。<a id="a-3O"></a>此比丘尼不知惭愧多受无厌。<a id="a-3P"></a>外自称言。<a id="a-3Q"></a>我知正法。<a id="a-3R"></a>如今何有正法。<a id="a-3S"></a>他共诤住处。<a id="a-3T"></a>而便受之。<a id="a-3U"></a>施主虽无厌而受者当知足。<a id="a-3V"></a>诸比丘白佛。<a id="a-3W"></a>佛言。<a id="a-3X"></a>共诤住处不应受。<a id="a-3Y"></a>尔时摩诃波阇波提比丘尼。<a id="a-3Z"></a>王园中有比丘尼住处。<a id="a-3a"></a>欲于中夏安居。<a id="a-3b"></a>畏慎不敢。<a id="a-3c"></a>世尊有教比丘尼不应在阿兰若处住。<a id="a-3d"></a>然王园中比丘尼住处牢固。<a id="a-3e"></a>诸比丘白佛。<a id="a-3f"></a>佛言。<a id="a-3g"></a>除王园中比丘尼住处余阿兰若处不应住。<a id="a-3h"></a>时有比丘尼。<a id="a-3i"></a>不往教授处。<a id="a-3j"></a>白佛。<a id="a-3k"></a>佛言应往。<a id="a-3l"></a>时有比丘尼。<a id="a-3m"></a>有佛法僧事。<a id="a-3n"></a>有病比丘尼所须。<a id="a-3o"></a>白佛。<a id="a-3p"></a>佛言听与欲去。<a id="a-3q"></a>时迦留陀夷。<a id="a-3r"></a>骂打比丘尼。<a id="a-3s"></a>若唾若华掷水洒。<a id="a-3t"></a>若说粗语诡语劝喻。<a id="a-3u"></a>骂者。<a id="a-3v"></a>令汝道破坏腐烂烧与驴通。<a id="a-3w"></a>打者若以手若杖若石。<a id="a-3x"></a>粗语者。<a id="a-3y"></a>说二道若好若恶。<a id="a-3z"></a>诡语者。<a id="a-40"></a>若男子净洗浴。<a id="a-41"></a>以好香涂身。<a id="a-42"></a>梳治须发。<a id="a-43"></a>着好华鬘璎珞严身。<a id="a-44"></a>持孔雀毛盖。<a id="a-45"></a>岂更有余事胜此者也。<a id="a-46"></a>若女人亦如是。<a id="a-47"></a>劝喻者。<a id="a-48"></a>语言大姊。<a id="a-49"></a>汝尚年少。<a id="a-4A"></a>腋下始有毛。<a id="a-4B"></a>何须便尔自毁修梵行为。<a id="a-4C"></a>不如及时五欲自乐。<a id="a-4D"></a>须待老时乃修梵行。<a id="a-4E"></a>时年少比丘尼。<a id="a-4F"></a>便生厌离心不乐佛法。<a id="a-4G"></a>时诸比丘尼闻。<a id="a-4H"></a>有少欲知足行头陀乐学戒知惭愧者。<a id="a-4I"></a>嫌责迦留陀夷言。<a id="a-4J"></a>云何骂打比丘尼。<a id="a-4K"></a>乃至诡语劝喻耶。<a id="a-4L"></a>时诸比丘尼白诸比丘。<a id="a-4M"></a>诸比丘白佛。<a id="a-4N"></a>佛尔时集比丘僧。<a id="a-4O"></a>以无数方便呵责迦留陀夷。<a id="a-4P"></a>云何呵骂打比丘尼。<a id="a-4Q"></a>乃至诡言劝喻。<a id="a-4R"></a>时世尊无数方便呵责已告诸比丘。<a id="a-4S"></a>听比丘尼僧为迦留陀夷作不为礼白二羯磨。<a id="a-4T"></a>应如是作。<a id="a-4U"></a>众中应差堪能作羯磨者。<a id="a-4V"></a>如上作如是白。<a id="a-4W"></a>大姊僧听。<a id="a-4X"></a>此迦留陀夷。<a id="a-4Y"></a>骂打比丘尼。<a id="a-4Z"></a>乃至诡语劝喻。<a id="a-4a"></a>若僧时到僧忍听。<a id="a-4b"></a>为迦留陀夷作不礼羯磨。<a id="a-4c"></a>白如是。<a id="a-4d"></a>大姊僧听。<a id="a-4e"></a>此迦留陀夷。<a id="a-4f"></a>骂打比丘尼乃至诡言劝喻。<a id="a-4g"></a>今僧为作不礼羯磨。<a id="a-4h"></a>谁诸大姊忍。<a id="a-4i"></a>僧为迦留陀夷作不礼羯磨者默然。<a id="a-4j"></a>谁不忍者说。<a id="a-4k"></a>僧已忍。<a id="a-4l"></a>为迦留陀夷作不礼羯磨竟。<a id="a-4m"></a>僧忍默然故。<a id="a-4n"></a>是事如是持。<a id="a-4o"></a>尔时迦留陀夷。<a id="a-4p"></a>随顺比丘尼僧不敢违逆。<a id="a-4q"></a>从比丘尼僧求解不礼羯磨。<a id="a-4r"></a>诸比丘白佛。<a id="a-4s"></a>佛言。<a id="a-4t"></a>若随顺比丘尼僧不敢违逆。<a id="a-4u"></a>从比丘尼僧乞解不礼羯磨者。<a id="a-4v"></a>比丘尼僧。<a id="a-4w"></a>应为解作白二羯磨。<a id="a-4x"></a>应如是解众中应差堪能作羯磨者。<a id="a-4y"></a>如上作如是白。<a id="a-4z"></a>大姊僧听。<a id="a-50"></a>此迦留陀夷。<a id="a-51"></a>比丘尼僧为作不礼羯磨。<a id="a-52"></a>随顺比丘尼僧不敢违逆。<a id="a-53"></a>今从比丘尼僧乞解不礼羯磨。<a id="a-54"></a>若僧时到僧忍听。<a id="a-55"></a>僧今为解不礼羯磨。<a id="a-56"></a>白如是。<a id="a-57"></a>大姐僧听。<a id="a-58"></a>此迦留陀夷。<a id="a-59"></a>比丘尼僧为作不礼羯磨。<a id="a-5A"></a>随顺比丘尼僧不敢违逆。<a id="a-5B"></a>从比丘尼僧乞解不礼羯磨。<a id="a-5C"></a>僧今为迦留陀夷解不礼羯磨。<a id="a-5D"></a>谁诸大姊忍。<a id="a-5E"></a>僧为迦留陀夷解不礼羯磨者默然。<a id="a-5F"></a>谁不忍者说。<a id="a-5G"></a>僧已忍。<a id="a-5H"></a>为迦留陀夷解不礼羯磨竟。<a id="a-5I"></a>僧忍默然故。<a id="a-5J"></a>是事如是持。<a id="a-5K"></a>时六群比丘。<a id="a-5L"></a>至比丘尼住处。<a id="a-5M"></a>共六群比丘尼共住。<a id="a-5N"></a>更相调弄或共呗或共哭或共戏笑。<a id="a-5O"></a>乱诸坐禅比丘尼。<a id="a-5P"></a>诸比丘白佛。<a id="a-5Q"></a>佛言听遮彼便一切遮。<a id="a-5R"></a>不听入比丘尼住处。<a id="a-5S"></a>佛言。<a id="a-5T"></a>不应一切遮。<a id="a-5U"></a>应随乱闹处遮。<a id="a-5V"></a>若都乱住处。<a id="a-5W"></a>应一切遮。<a id="a-5X"></a>时六群比丘尼。<a id="a-5Y"></a>来至比丘僧住处。<a id="a-5Z"></a>共六群比丘。<a id="a-5a"></a>更相调弄。<a id="a-5b"></a>或共呗或共哭或共戏笑。<a id="a-5c"></a>白佛。<a id="a-5d"></a>佛言听遮彼。<a id="a-5e"></a>便一切遮。<a id="a-5f"></a>佛言。<a id="a-5g"></a>不应一切遮应随乱闹处遮。<a id="a-5h"></a>若都乱住处应一切遮。<a id="a-5i"></a>时六群比丘沙弥。<a id="a-5j"></a>来至比丘尼住处共六群比丘尼沙弥尼式叉摩那共住更相调弄。<a id="a-5k"></a>或共呗或共哭共戏笑。<a id="a-5l"></a>乱诸坐禅比丘尼。<a id="a-5m"></a>诸比丘白佛。<a id="a-5n"></a>佛言。<a id="a-5o"></a>听唤来谪罚。<a id="a-5p"></a>若不改。<a id="a-5q"></a>应为彼沙弥和尚阿阇梨作不礼羯磨。<a id="a-5r"></a>时六群比丘尼沙弥尼式叉摩那。<a id="a-5s"></a>来至寺内。<a id="a-5t"></a>共六群比丘沙弥共住。<a id="a-5u"></a>更相调弄。<a id="a-5v"></a>或共呗或共哭或共戏笑乱诸坐禅比丘。<a id="a-5w"></a>诸比丘白佛。<a id="a-5x"></a>佛言。<a id="a-5y"></a>应唤来谪罚。<a id="a-5z"></a>若不改。<a id="a-60"></a>应为沙弥尼和尚阿阇梨作舍教授羯磨。<a id="a-61"></a>时去比丘尼住处不远。<a id="a-62"></a>有渠流通水。<a id="a-63"></a>比丘尼以道在下承流觉乐有疑。<a id="a-64"></a>诸比丘白佛。<a id="a-65"></a>佛言。<a id="a-66"></a>不犯波罗夷。<a id="a-67"></a>犯偷兰遮。<a id="a-68"></a>比丘尼不应以道承水流。<a id="a-69"></a>时难陀比丘尼。<a id="a-6A"></a>至华树下经行处。<a id="a-6B"></a>有贼将去淫弄。<a id="a-6C"></a>彼有疑。<a id="a-6D"></a>以此因缘白佛。<a id="a-6E"></a>佛问言。<a id="a-6F"></a>难陀汝觉乐不。<a id="a-6G"></a>答言。<a id="a-6H"></a>如似热铁入体。<a id="a-6I"></a>佛言无犯。<a id="a-6J"></a>比丘尼不应独至如是经行处。<a id="a-6K"></a>尔时莲华色比丘尼阿兰若处经行。<a id="a-6L"></a>此比丘尼颜貌端正。<a id="a-6M"></a>有年少婆罗门见系心在彼。<a id="a-6N"></a>即捉欲犯。<a id="a-6O"></a>比丘尼言。<a id="a-6P"></a>于我当往某处。<a id="a-6Q"></a>彼即放。<a id="a-6R"></a>莲华色比丘尼至彼处。<a id="a-6S"></a>即以屎涂身。<a id="a-6T"></a>彼婆罗门嗔。<a id="a-6U"></a>以石打头两眼脱出。<a id="a-6V"></a>莲华色不忆。<a id="a-6W"></a>有神足后乃知。<a id="a-6X"></a>即以神足力飞往佛所。<a id="a-6Y"></a>头面礼足已却住一面。<a id="a-6Z"></a>佛言。<a id="a-6a"></a>此比丘尼信乐。<a id="a-6b"></a>眼当还复。<a id="a-6c"></a>即如言还复如故彼比丘尼有疑。<a id="a-6d"></a>佛言无犯。<a id="a-6e"></a>比丘尼不应至阿兰若处。<a id="a-6f"></a>时比丘尼破戒有娠。<a id="a-6g"></a>在悬厕上大小便堕胎在厕中。<a id="a-6h"></a>除粪人见之。<a id="a-6i"></a>讥嫌骂詈言。<a id="a-6j"></a>比丘尼无有惭愧不修净行。<a id="a-6k"></a>外自称言。<a id="a-6l"></a>我知正法。<a id="a-6m"></a>如是何有正法。<a id="a-6n"></a>云何堕胎在厕中。<a id="a-6o"></a>如贼女淫女不异。<a id="a-6p"></a>诸比丘白佛。<a id="a-6q"></a>佛言。<a id="a-6r"></a>比丘尼不应在悬厕上大小便。<a id="a-6s"></a>彼比丘尼有疑。<a id="a-6t"></a>不敢在水上厕大小便。<a id="a-6u"></a>佛言听。<a id="a-6v"></a>时比丘尼结跏趺坐。<a id="a-6w"></a>血不净出。<a id="a-6x"></a>污脚跟指奇间。<a id="a-6y"></a>行乞食时虫草着脚。<a id="a-6z"></a>诸居士见皆嗤笑。<a id="a-70"></a>诸比丘白佛。<a id="a-71"></a>佛言。<a id="a-72"></a>比丘尼不应结跏趺坐。<a id="a-73"></a>彼疑不敢半跏趺坐。<a id="a-74"></a>佛言听半坐。<a id="a-75"></a>尔时世尊在舍卫国。<a id="a-76"></a>有六群比丘尼。<a id="a-77"></a>在白衣家内向孔中看。<a id="a-78"></a>时诸居士见已皆共讥嫌言。<a id="a-79"></a>比丘尼无有惭愧。<a id="a-7A"></a>外自称言。<a id="a-7B"></a>我知正法。<a id="a-7C"></a>如是何有正法。<a id="a-7D"></a>云何在他家向孔中看。<a id="a-7E"></a>如似贼女淫女不异。<a id="a-7F"></a>诸比丘白佛。<a id="a-7G"></a>佛言。<a id="a-7H"></a>比丘尼不应在白衣家向孔中看。<a id="a-7I"></a>尔时世尊在王舍城。<a id="a-7J"></a>时阿难。<a id="a-7K"></a>与大比丘僧五百人俱。<a id="a-7L"></a>在摩竭提人间游行。<a id="a-7M"></a>时阿难有六十弟子。<a id="a-7N"></a>皆是年少欲还舍戒。<a id="a-7O"></a>时阿难至王舍城。<a id="a-7P"></a>摩诃迦葉。<a id="a-7Q"></a>遥见阿难来语言。<a id="a-7R"></a>此众欲失。<a id="a-7S"></a>汝年少不知足。<a id="a-7T"></a>阿难言。<a id="a-7U"></a>大德。<a id="a-7V"></a>我头白发已现。<a id="a-7W"></a>云何于迦葉所犹不免年少耶。<a id="a-7X"></a>迦葉报言。<a id="a-7Y"></a>汝与年少比丘俱。<a id="a-7Z"></a>不善闭诸根。<a id="a-7a"></a>食不知足。<a id="a-7b"></a>初夜后夜不能勤修。<a id="a-7c"></a>遍至诸家但行破谷。<a id="a-7d"></a>汝众当失。<a id="a-7e"></a>汝年少比丘不知足。<a id="a-7f"></a>偷兰难陀比丘尼闻彼语。<a id="a-7g"></a>嗔恚不喜作如是言。<a id="a-7h"></a>摩诃迦葉是故外道。<a id="a-7i"></a>何故数骂阿难言是年少令彼不悦耶。<a id="a-7j"></a>时摩诃迦葉语阿难言。<a id="a-7k"></a>汝看是比丘尼嗔恚作如是骂我。<a id="a-7l"></a>阿难。<a id="a-7m"></a>唯除世尊我不忆佛法外更有余事尊。<a id="a-7n"></a>阿难言。<a id="a-7o"></a>大德。<a id="a-7p"></a>忏悔女人无知。<a id="a-7q"></a>迦葉再三如是语。<a id="a-7r"></a>阿难亦再三如是言忏悔。<a id="a-7s"></a>夜过已迦葉清旦着衣持钵至王舍城乞食。<a id="a-7t"></a>时偷兰难陀比丘尼见唾之。<a id="a-7u"></a>时诸比丘尼闻。<a id="a-7v"></a>中有少欲知足行头陀乐学戒知惭愧者。<a id="a-7w"></a>嫌责偷兰难陀言。<a id="a-7x"></a>云何乃唾大德迦葉。<a id="a-7y"></a>比丘尼白诸比丘。<a id="a-7z"></a>比丘白佛。<a id="a-80"></a>佛尔时以此事集比丘僧。<a id="a-81"></a>呵责偷兰难陀比丘尼言。<a id="a-82"></a>汝云何乃唾大德迦葉。<a id="a-83"></a>世尊以无数方便呵责已告诸比丘。<a id="a-84"></a>听唤来谪罚。<a id="a-85"></a>若一比丘。<a id="a-86"></a>唤一比丘尼应往。<a id="a-87"></a>若不往应如法治。<a id="a-88"></a>若一比丘。<a id="a-89"></a>唤二比丘尼三比丘尼若僧应往。<a id="a-8A"></a>若不往应如法治。<a id="a-8B"></a>二比丘。<a id="a-8C"></a>唤一比丘尼应往。<a id="a-8D"></a>若不往应如法治。<a id="a-8E"></a>二比丘。<a id="a-8F"></a>唤二比丘尼若三比丘尼若僧应往。<a id="a-8G"></a>若不往应如法治。<a id="a-8H"></a>三比丘。<a id="a-8I"></a>唤一比丘尼应往。<a id="a-8J"></a>若不往应如法治。<a id="a-8K"></a>三比丘。<a id="a-8L"></a>唤二比丘尼三比丘尼若僧应往。<a id="a-8M"></a>若不往应如法治。<a id="a-8N"></a>僧唤一比丘尼应往。<a id="a-8O"></a>若不往应如法治。<a id="a-8P"></a>僧唤二比丘尼三比丘尼。<a id="a-8Q"></a>若僧应往。<a id="a-8R"></a>若不往应如法治。<a id="a-8S"></a>时六群比丘闻。<a id="a-8T"></a>作如是言。<a id="a-8U"></a>我等欲唤比丘尼者便当唤。<a id="a-8V"></a>欲有作者便当作。<a id="a-8W"></a>何以故。<a id="a-8X"></a>世尊有如是语。<a id="a-8Y"></a>一比丘。<a id="a-8Z"></a>唤一比丘尼应往。<a id="a-8a"></a>若不往应如法治。<a id="a-8b"></a>乃至僧亦如是。<a id="a-8c"></a>诸比丘白佛。<a id="a-8d"></a>佛言。<a id="a-8e"></a>应相望前人。<a id="a-8f"></a>不可往不应往(尼揵度具足竟)。</p>
  <p data-pb></p>
  <h2 id="a8g">第三分法揵度法</h2>
  <p id="a8h">尔时世尊在舍卫国。<a id="a-8i"></a>时有客比丘不问旧比丘便入空房。<a id="a-8j"></a>蛇堕其上。<a id="a-8k"></a>便大声言蛇蛇。<a id="a-8l"></a>边傍比丘闻问言。<a id="a-8m"></a>汝何故大声耶。<a id="a-8n"></a>即为说因缘。<a id="a-8o"></a>诸比丘闻。<a id="a-8p"></a>其中有少欲知足行头陀乐学戒知惭愧者。<a id="a-8q"></a>嫌责客比丘已。<a id="a-8r"></a>往世尊所头面礼足在一面住。<a id="a-8s"></a>以此因缘具白世尊。<a id="a-8t"></a>世尊尔时以此因缘集比丘僧。<a id="a-8u"></a>呵责客比丘。<a id="a-8v"></a>汝所为非。<a id="a-8w"></a>非威仪非沙门法非净行非随顺行。<a id="a-8x"></a>所不应为。<a id="a-8y"></a>云何不语旧比丘知入空房中。<a id="a-8z"></a>蛇堕其上。<a id="a-90"></a>大声言蛇蛇。<a id="a-91"></a>以无数方便呵责已告诸比丘。<a id="a-92"></a>自今已去。<a id="a-93"></a>听为客比丘制客比丘法彼客比丘应随顺客比丘法应作如是随顺。<a id="a-94"></a>若客比丘欲入寺内。<a id="a-95"></a>应知有佛塔若声闻塔若上座。<a id="a-96"></a>应脱革屣手捉。<a id="a-97"></a>彼不抖擞革屣便捉污手。<a id="a-98"></a>佛言。<a id="a-99"></a>不应不抖擞便捉应抖擞。<a id="a-9A"></a>世尊既言抖擞。<a id="a-9B"></a>彼便着树抖擞树神嫌责。<a id="a-9C"></a>佛言。<a id="a-9D"></a>不应着树抖擞革屣应着石抖擞。<a id="a-9E"></a>若木头若篱若两革屣相抖擞。<a id="a-9F"></a>彼应至门中手排门若有关钥应开。<a id="a-9G"></a>若不能开。<a id="a-9H"></a>应徐打令内人闻。<a id="a-9I"></a>若不闻应大打若不开应持衣钵与第二比丘捉。<a id="a-9J"></a>至下篱墙处踰墙而入开门时彼于塔边左行过。<a id="a-9K"></a>护塔神嗔。<a id="a-9L"></a>佛言不应左行过应右绕塔而过。<a id="a-9M"></a>彼至寺内若有杙若龙牙杙若衣架若渠水边若树若石若草安衣钵着上。<a id="a-9N"></a>至洗脚处洗脚。<a id="a-9O"></a>若无水问言何处有水。<a id="a-9P"></a>随彼言。<a id="a-9Q"></a>有水处便往取应问言有虫无虫。<a id="a-9R"></a>若言有虫若是大虫触水而去者便持瓶取水。<a id="a-9S"></a>彼不洗手捉瓶取水余比丘皆恶之。<a id="a-9T"></a>佛言。<a id="a-9U"></a>不应不洗手捉瓶听两臂抱瓶腹若以衣角穿耳。<a id="a-9V"></a>彼至水所应净洗手盛满器水洗脚。<a id="a-9W"></a>彼以洗脚手便捉水。<a id="a-9X"></a>余比丘见恶之。<a id="a-9Y"></a>佛言不应尔。<a id="a-9Z"></a>应一手捉水一手洗脚彼先洗右脚后洗左脚。<a id="a-9a"></a>佛言。<a id="a-9b"></a>应先洗左脚后洗右脚。<a id="a-9c"></a>彼不拭革屣便着污衣。<a id="a-9d"></a>佛言不应不拭便着应拭已着。<a id="a-9e"></a>彼不漉去脚水便着革屣烂坏。<a id="a-9f"></a>佛言不应尔。<a id="a-9g"></a>应漉去脚水着革屣。<a id="a-9h"></a>彼应问言。<a id="a-9i"></a>我若干岁有如许房不答言有。<a id="a-9j"></a>复应问此房有人住无人住耶。<a id="a-9k"></a>若言无人住。<a id="a-9l"></a>应问。<a id="a-9m"></a>有卧具无耶。<a id="a-9n"></a>若言有。<a id="a-9o"></a>应问有被无被。<a id="a-9p"></a>若言有。<a id="a-9q"></a>应问。<a id="a-9r"></a>有利无利。<a id="a-9s"></a>若言有利。<a id="a-9t"></a>应问。<a id="a-9u"></a>有器物无器物。<a id="a-9v"></a>若言有。<a id="a-9w"></a>复问。<a id="a-9x"></a>有房衣无房衣。<a id="a-9y"></a>若言有。<a id="a-9z"></a>复应问。<a id="a-A0"></a>有福饶无福饶。<a id="a-A1"></a>若言有。<a id="a-A2"></a>若欲取者。<a id="a-A3"></a>应语言。<a id="a-A4"></a>我当取。<a id="a-A5"></a>彼应至房所排户。<a id="a-A6"></a>若有关闭。<a id="a-A7"></a>应开。<a id="a-A8"></a>彼开户已。<a id="a-A9"></a>手捉户两颊。<a id="a-AA"></a>内头看房中。<a id="a-AB"></a>勿令有蛇诸毒虫。<a id="a-AC"></a>若有应驱出。<a id="a-AD"></a>彼入户已。<a id="a-AE"></a>出床褥卧具枕地敷毡被若木上若板上。<a id="a-AF"></a>地敷应识表里。<a id="a-AG"></a>净扫房除粪土。<a id="a-AH"></a>应先看可弃处便弃。<a id="a-AI"></a>若得针线刀子若弊故物乃至一丸药。<a id="a-AJ"></a>安着一处。<a id="a-AK"></a>若有主识彼当取。<a id="a-AL"></a>彼应拂拭疏向。<a id="a-AM"></a>若杙若龙牙杙若衣架。<a id="a-AN"></a>若壁破坏若鼠孔。<a id="a-AO"></a>应泥便泥。<a id="a-AP"></a>若地不平。<a id="a-AQ"></a>应平治泥浆洒涂令净。<a id="a-AR"></a>取地敷抖擞曝晒持入房。<a id="a-AS"></a>若先敷不好应更好敷。<a id="a-AT"></a>若先敷好还如本敷。<a id="a-AU"></a>取床支物净拭治持入。<a id="a-AV"></a>应净扫床抖擞持入房安着支上。<a id="a-AW"></a>取卧具枕毡被净抖擞敷着绳床上。<a id="a-AX"></a>彼常着衣不着衣并置一处。<a id="a-AY"></a>取常所著衣余衣乱。<a id="a-AZ"></a>佛言。<a id="a-Aa"></a>常所著衣应别一处。<a id="a-Ab"></a>彼以钵囊革屣囊针筒盛油器并着一处。<a id="a-Ac"></a>余比丘恶之。<a id="a-Ad"></a>佛言不应尔。<a id="a-Ae"></a>应各各别处。<a id="a-Af"></a>应先入屋内看户橝高下然后闭。<a id="a-Ag"></a>彼出房看壁四面。<a id="a-Ah"></a>无有尘土不。<a id="a-Ai"></a>若有应扫洒除去。<a id="a-Aj"></a>应取机净洗。<a id="a-Ak"></a>应具净水瓶洗瓶饮水器。<a id="a-Al"></a>应问。<a id="a-Am"></a>何处大行处。<a id="a-An"></a>何处小行处。<a id="a-Ao"></a>何处是净地。<a id="a-Ap"></a>何处不净地。<a id="a-Aq"></a>何者佛塔。<a id="a-Ar"></a>何者声闻塔。<a id="a-As"></a>何者是第一上座房。<a id="a-At"></a>何者是第二第三第四上座房。<a id="a-Au"></a>彼先应礼佛塔复礼声闻塔。<a id="a-Av"></a>四上座随次礼。<a id="a-Aw"></a>彼捉脚胫礼不应捉胫礼。<a id="a-Ax"></a>彼捉膝礼不应捉膝礼。<a id="a-Ay"></a>彼反抄衣缠颈裹头通肩披衣着革屣作礼。<a id="a-Az"></a>佛言。<a id="a-B0"></a>一切不应尔。<a id="a-B1"></a>自今已去。<a id="a-B2"></a>偏露右肩脱革屣右膝着地捉两脚如是言。<a id="a-B3"></a>大德我礼。<a id="a-B4"></a>若四上座在房内思惟。<a id="a-B5"></a>应随坐次礼房。<a id="a-B6"></a>彼应问。<a id="a-B7"></a>何处是众僧大食处小食处夜集处说戒处。<a id="a-B8"></a>何者是僧差食。<a id="a-B9"></a>檀越送食。<a id="a-BA"></a>月八日食。<a id="a-BB"></a>十五日食。<a id="a-BC"></a>月初日食。<a id="a-BD"></a>檀越请食次到何处。<a id="a-BE"></a>复问明日有何檀越请众僧小食大食。<a id="a-BF"></a>有何檀越。<a id="a-BG"></a>僧为作覆钵。<a id="a-BH"></a>谁家是学家。<a id="a-BI"></a>何处狗恶。<a id="a-BJ"></a>何处是好人。<a id="a-BK"></a>何处是恶人。<a id="a-BL"></a>自今已去。<a id="a-BM"></a>我为客比丘制法客比丘应随顺。<a id="a-BN"></a>若不随顺。<a id="a-BO"></a>应如法治。<a id="a-BP"></a>自今已去。<a id="a-BQ"></a>为旧比丘制法。<a id="a-BR"></a>旧比丘应随顺。<a id="a-BS"></a>应作如是随顺。<a id="a-BT"></a>旧比丘闻有客比丘来。<a id="a-BU"></a>应出外迎为捉衣钵。<a id="a-BV"></a>若有温室重阁经行处安置中。<a id="a-BW"></a>与客比丘坐。<a id="a-BX"></a>与洗足水水器拭足巾。<a id="a-BY"></a>为捉革屣着左面。<a id="a-BZ"></a>看莫令泥水污。<a id="a-Ba"></a>若泥水污。<a id="a-Bb"></a>应移着余处。<a id="a-Bc"></a>彼为客比丘洗足已。<a id="a-Bd"></a>应还收洗足具还本处。<a id="a-Be"></a>应问。<a id="a-Bf"></a>长老欲饮水不。<a id="a-Bg"></a>若言饮。<a id="a-Bh"></a>彼应持瓶为取水。<a id="a-Bi"></a>彼不洗手持瓶余比丘恶之。<a id="a-Bj"></a>应两臂抱瓶。<a id="a-Bk"></a>若以衣角钩耳至水边净洗手。<a id="a-Bl"></a>若是池水流水。<a id="a-Bm"></a>应手拨除上取下净水。<a id="a-Bn"></a>彼担水日中行水热。<a id="a-Bo"></a>佛言。<a id="a-Bp"></a>应以若草若树叶覆作荫持去。<a id="a-Bq"></a>彼不洗器过水。<a id="a-Br"></a>佛言应净洗。<a id="a-Bs"></a>彼饮已不洗器过与余人。<a id="a-Bt"></a>余比丘恶之。<a id="a-Bu"></a>佛言应洗然后与。<a id="a-Bv"></a>彼与水时并语口中有灒唾堕水中。<a id="a-Bw"></a>佛言不应并语。<a id="a-Bx"></a>若有所语应回面语。<a id="a-By"></a>彼不洗器便举。<a id="a-Bz"></a>余比丘见皆恶之。<a id="a-C0"></a>佛言不应尔。<a id="a-C1"></a>彼应问。<a id="a-C2"></a>大德长老几岁。<a id="a-C3"></a>若言若干岁。<a id="a-C4"></a>应语言。<a id="a-C5"></a>此是房此是绳床木床褥枕毡被地敷。<a id="a-C6"></a>此是唾器此是小便器。<a id="a-C7"></a>此是大便处此是小便处。<a id="a-C8"></a>此是净处此是不净处。<a id="a-C9"></a>此是佛塔此是声闻塔。<a id="a-CA"></a>此是第一上座房。<a id="a-CB"></a>此是第二第三第四上座房。<a id="a-CC"></a>此是众僧大食处小食处夜集处布萨处。<a id="a-CD"></a>僧差食乃至次到某处。<a id="a-CE"></a>某甲檀越。<a id="a-CF"></a>明日请僧与小食大食。<a id="a-CG"></a>某甲家。<a id="a-CH"></a>僧与作覆钵羯磨。<a id="a-CI"></a>某甲家。<a id="a-CJ"></a>僧与作学家羯磨。<a id="a-CK"></a>某甲处狗恶。<a id="a-CL"></a>某甲处好。<a id="a-CM"></a>某甲处恶。<a id="a-CN"></a>我今为旧比丘制法。<a id="a-CO"></a>旧比丘应随顺。<a id="a-CP"></a>若不随顺应如法治。<a id="a-CQ"></a>尔时世尊在王舍城。<a id="a-CR"></a>时舍卫有婆罗门出家比丘。<a id="a-CS"></a>多恶污自恶大小便。<a id="a-CT"></a>用利厕草伤身作疮脓血出。<a id="a-CU"></a>污身污衣污卧具污床。<a id="a-CV"></a>诸比丘问。<a id="a-CW"></a>长老何所患。<a id="a-CX"></a>即具说因缘。<a id="a-CY"></a>时诸比丘闻。<a id="a-CZ"></a>中有少欲知足行头陀乐学戒知惭愧者。<a id="a-Ca"></a>嫌责婆罗门出家比丘言。<a id="a-Cb"></a>云何多恶污自恶大便。<a id="a-Cc"></a>用利厕草伤身脓血出。<a id="a-Cd"></a>污身污衣污卧具污床。<a id="a-Ce"></a>诸比丘往世尊所。<a id="a-Cf"></a>头面礼足却坐一面。<a id="a-Cg"></a>以此事具白世尊。<a id="a-Ch"></a>世尊尔时。<a id="a-Ci"></a>以此因缘集比丘僧。<a id="a-Cj"></a>呵责彼比丘言。<a id="a-Ck"></a>汝所为非。<a id="a-Cl"></a>非威仪非沙门法非净行非随顺行。<a id="a-Cm"></a>所不应为。<a id="a-Cn"></a>汝云何婆罗门出家比丘。<a id="a-Co"></a>多恶污自恶大便。<a id="a-Cp"></a>用利厕草伤身脓血出。<a id="a-Cq"></a>污身污衣污卧具污床耶。<a id="a-Cr"></a>以无数方便呵责已告诸比丘。<a id="a-Cs"></a>自今已去。<a id="a-Ct"></a>为比丘制便厕法。<a id="a-Cu"></a>诸比丘应随顺此法。<a id="a-Cv"></a>应如是随顺。<a id="a-Cw"></a>不应久忍大小便。<a id="a-Cx"></a>若去时捉厕草。<a id="a-Cy"></a>彼下座在上座前去。<a id="a-Cz"></a>或并语并行。<a id="a-D0"></a>或在前在后反抄衣。<a id="a-D1"></a>或缠颈或裹头或着革屣。<a id="a-D2"></a>佛言不应尔。<a id="a-D3"></a>若在前去者听在前。<a id="a-D4"></a>彼至厕外应弹指若謦咳。<a id="a-D5"></a>若有人非人令知。<a id="a-D6"></a>彼至厕坊里。<a id="a-D7"></a>若杙若龙牙杙若衣架衣屋。<a id="a-D8"></a>若水边若树若石若草。<a id="a-D9"></a>应安衣着上。<a id="a-DA"></a>若畏雨渍。<a id="a-DB"></a>应安着无雨处。<a id="a-DC"></a>若风飘雨渍衣。<a id="a-DD"></a>听着衣手竖捉令不触厕两边坚安脚上厕。<a id="a-DE"></a>先看若有蛇蝎蜈蚣百足驱出。<a id="a-DF"></a>彼未蹲便举衣形露。<a id="a-DG"></a>佛言不应尔。<a id="a-DH"></a>应并蹲渐举衣。<a id="a-DI"></a>蹲已当看。<a id="a-DJ"></a>勿令前却近两边使大小便涕唾污厕孔。<a id="a-DK"></a>彼高声大鸣。<a id="a-DL"></a>余比丘闻恶之。<a id="a-DM"></a>佛言不应尔。<a id="a-DN"></a>彼大便时不觉卒鸣有疑。<a id="a-DO"></a>佛言不犯。<a id="a-DP"></a>彼在厕上嚼杨枝若眠若入定。<a id="a-DQ"></a>佛言不应尔。<a id="a-DR"></a>彼疑不敢在水上厕中大小便。<a id="a-DS"></a>佛言无犯。<a id="a-DT"></a>彼不用厕草拭身便起。<a id="a-DU"></a>污身污衣污坐具。<a id="a-DV"></a>佛言。<a id="a-DW"></a>听用厕草然后起。<a id="a-DX"></a>世尊有如是教。<a id="a-DY"></a>听用厕草。<a id="a-DZ"></a>彼用长厕草。<a id="a-Da"></a>佛言。<a id="a-Db"></a>不应用长厕草。<a id="a-Dc"></a>极长一搩手。<a id="a-Dd"></a>彼用叉奇厕草杂叶。<a id="a-De"></a>若用树皮。<a id="a-Df"></a>用草牛屎抟。<a id="a-Dg"></a>佛言不应尔。<a id="a-Dh"></a>彼用短厕草污手。<a id="a-Di"></a>佛言不应尔。<a id="a-Dj"></a>极短长四指。<a id="a-Dk"></a>彼用厕草不抖擞着厕草粪便弃。<a id="a-Dl"></a>余比丘见恶之。<a id="a-Dm"></a>佛言不应尔。<a id="a-Dn"></a>彼以已用未用厕草杂一处取时污手。<a id="a-Do"></a>佛言应别处。<a id="a-Dp"></a>彼用厕草已便起形露。<a id="a-Dq"></a>佛言不应尔。<a id="a-Dr"></a>应徐起渐下衣。<a id="a-Ds"></a>彼至洗处。<a id="a-Dt"></a>应弹指令彼若人若非人知。<a id="a-Du"></a>彼至洗处应先看。<a id="a-Dv"></a>若有蛇百足毒虫应驱出。<a id="a-Dw"></a>彼先褰衣而后蹲形露。<a id="a-Dx"></a>佛言不应尔。<a id="a-Dy"></a>彼就水器中洗。<a id="a-Dz"></a>余比丘恶之。<a id="a-E0"></a>佛言不应尔。<a id="a-E1"></a>彼用水洗时有声。<a id="a-E2"></a>余比丘闻恶之。<a id="a-E3"></a>佛言不应尔。<a id="a-E4"></a>彼用水尽。<a id="a-E5"></a>佛言不应尔。<a id="a-E6"></a>应留乃至足一人洗。<a id="a-E7"></a>彼洗已不却身上水污衣污身。<a id="a-E8"></a>佛言不应尔。<a id="a-E9"></a>应去水若以手若以叶若弊物拭。<a id="a-EA"></a>若手臭应洗若以卤土若灰若泥若牛屎若故臭应以石揩若土墼若澡豆。<a id="a-EB"></a>彼不下衣便起形露。<a id="a-EC"></a>佛言不应尔。<a id="a-ED"></a>应渐下衣起。<a id="a-EE"></a>彼见洗器空不着水。<a id="a-EF"></a>佛言应见者便着水。<a id="a-EG"></a>彼在厕前受经诵经经行作衣。<a id="a-EH"></a>妨余比丘大小便。<a id="a-EI"></a>佛言不应尔。<a id="a-EJ"></a>彼在厕边诵经受经经行作衣。<a id="a-EK"></a>余比丘见恶之。<a id="a-EL"></a>佛言不应尔。<a id="a-EM"></a>彼上厕见有粪扫不除。<a id="a-EN"></a>佛言见者应除。<a id="a-EO"></a>我今为诸比丘说大小便法。<a id="a-EP"></a>诸比丘应随顺。<a id="a-EQ"></a>若不随顺应如法治。<a id="a-ER"></a>尔时世尊在舍卫国。<a id="a-ES"></a>有异乞食比丘。<a id="a-ET"></a>年少多所不解。<a id="a-EU"></a>不看门相便入。<a id="a-EV"></a>有女人眠屋中。<a id="a-EW"></a>其女人露形仰眠不净出污女根。<a id="a-EX"></a>彼比丘见愧惧。<a id="a-EY"></a>即疾疾从屋还出。<a id="a-EZ"></a>比丘适出。<a id="a-Ea"></a>其夫便入屋。<a id="a-Eb"></a>见其妇露形仰卧不净污身。<a id="a-Ec"></a>见已作如是念。<a id="a-Ed"></a>我妇露形仰卧不净污身。<a id="a-Ee"></a>彼比丘从屋疾疾而出。<a id="a-Ef"></a>必犯我妇。<a id="a-Eg"></a>即往追问言。<a id="a-Eh"></a>汝犯我妇便走耶。<a id="a-Ei"></a>比丘言。<a id="a-Ej"></a>居士莫作如是言。<a id="a-Ek"></a>我等不应作如是事。<a id="a-El"></a>居士言。<a id="a-Em"></a>汝从我屋出。<a id="a-En"></a>云何言不作。<a id="a-Eo"></a>彼即打比丘次死。<a id="a-Ep"></a>时诸比丘闻。<a id="a-Eq"></a>中有少欲知足行头陀乐学戒知惭愧者。<a id="a-Er"></a>嫌责彼乞食比丘。<a id="a-Es"></a>云何乞食比丘。<a id="a-Et"></a>年少多所不解。<a id="a-Eu"></a>不看门相乃入他女人眠屋。<a id="a-Ev"></a>时诸比丘往世尊所。<a id="a-Ew"></a>头面礼足却坐一面。<a id="a-Ex"></a>以此因缘具白世尊。<a id="a-Ey"></a>世尊尔时。<a id="a-Ez"></a>以此因缘集比丘僧。<a id="a-F0"></a>呵责乞食比丘。<a id="a-F1"></a>汝所为非。<a id="a-F2"></a>非威仪非沙门法非净行非随顺行。<a id="a-F3"></a>所不应为。<a id="a-F4"></a>云何乞食比丘。<a id="a-F5"></a>年少多所不解。<a id="a-F6"></a>不看门相乃入他女人卧屋。<a id="a-F7"></a>以无数方便呵责已告诸比丘。<a id="a-F8"></a>自今已去。<a id="a-F9"></a>为乞食比丘制法。<a id="a-FA"></a>乞食比丘应如是随顺。<a id="a-FB"></a>若乞食比丘入村乞食。<a id="a-FC"></a>清旦净洗手至衣架边。<a id="a-FD"></a>一手举衣一手挽取。<a id="a-FE"></a>舒张抖擞看。<a id="a-FF"></a>勿令有蛇虫。<a id="a-FG"></a>然后着腰带僧祇支。<a id="a-FH"></a>郁多罗僧舒张抖擞看。<a id="a-FI"></a>叠僧伽梨着头上若肩上。<a id="a-FJ"></a>净洗钵着络囊中。<a id="a-FK"></a>若手巾裹。<a id="a-FL"></a>若钵囊盛。<a id="a-FM"></a>举衬身衣洗足革屣毡被。<a id="a-FN"></a>取道路行革屣。<a id="a-FO"></a>彼应持户钥出房去闭户推看。<a id="a-FP"></a>若不坚牢应更安扂。<a id="a-FQ"></a>若坚牢应推绳着内然后四顾看。<a id="a-FR"></a>若无人见藏举户钩。<a id="a-FS"></a>若有人见不坚牢应持去。<a id="a-FT"></a>若更着坚牢处。<a id="a-FU"></a>在道行应常思惟善法。<a id="a-FV"></a>若见人应问讯言善来。<a id="a-FW"></a>若欲至聚落。<a id="a-FX"></a>小下道安钵置地。<a id="a-FY"></a>取僧伽梨舒张抖擞看然后着。<a id="a-FZ"></a>村边若有卖器处若有屋若有作人。<a id="a-Fa"></a>应脱道行革屣寄之。<a id="a-Fb"></a>彼入村时。<a id="a-Fc"></a>应看巷相看空处。<a id="a-Fd"></a>看市相门相粪聚入白衣家。<a id="a-Fe"></a>应看第一门相乃至第七门。<a id="a-Ff"></a>尔时乞食比丘。<a id="a-Fg"></a>至他舍内风吹衣堕肩。<a id="a-Fh"></a>彼向女人正衣。<a id="a-Fi"></a>佛言。<a id="a-Fj"></a>不应向女人正衣应向壁。<a id="a-Fk"></a>彼乞食比丘。<a id="a-Fl"></a>右手捉钵左手捉杖时形露。<a id="a-Fm"></a>佛言不应尔。<a id="a-Fn"></a>应右手捉杖左手捉钵。<a id="a-Fo"></a>彼乞食比丘当道住。<a id="a-Fp"></a>令男子女人避道。<a id="a-Fq"></a>诸居士见皆讥嫌言。<a id="a-Fr"></a>沙门释子不知惭愧无有厌足。<a id="a-Fs"></a>自言我知正法。<a id="a-Ft"></a>当在道住令男子女人皆避道。<a id="a-Fu"></a>如是何有正法。<a id="a-Fv"></a>诸比丘白佛。<a id="a-Fw"></a>佛言。<a id="a-Fx"></a>乞食比丘不应当道住。<a id="a-Fy"></a>世尊既言。<a id="a-Fz"></a>不应在道住。<a id="a-G0"></a>彼在屏处住。<a id="a-G1"></a>佛言不应尔。<a id="a-G2"></a>应在见处住。<a id="a-G3"></a>彼乞食比丘他持食出便前迎取。<a id="a-G4"></a>诸居士见皆讥嫌言。<a id="a-G5"></a>沙门释子不知厌足。<a id="a-G6"></a>自言我知正法。<a id="a-G7"></a>如是何有正法。<a id="a-G8"></a>急前取食如似谷贵。<a id="a-G9"></a>诸比丘白佛。<a id="a-GA"></a>佛言。<a id="a-GB"></a>乞食比丘不应前取食。<a id="a-GC"></a>若是女人。<a id="a-GD"></a>若病。<a id="a-GE"></a>若妊娠。<a id="a-GF"></a>若抱儿。<a id="a-GG"></a>若天雨。<a id="a-GH"></a>若两手捉物。<a id="a-GI"></a>若地泥水唤比丘。<a id="a-GJ"></a>比丘疑不敢前取。<a id="a-GK"></a>佛言唤应往。<a id="a-GL"></a>乞食比丘。<a id="a-GM"></a>得饭干饭麨鱼肉。<a id="a-GN"></a>并着一处。<a id="a-GO"></a>余比丘见恶之。<a id="a-GP"></a>佛言不应尔。<a id="a-GQ"></a>杂着一处。<a id="a-GR"></a>若是一钵。<a id="a-GS"></a>应以物隔。<a id="a-GT"></a>若树叶皮若键镃。<a id="a-GU"></a>若次钵若小钵。<a id="a-GV"></a>糗应手巾裹。<a id="a-GW"></a>彼乞食比丘往大家乞食。<a id="a-GX"></a>居士见讥嫌言。<a id="a-GY"></a>沙门释子不知厌足。<a id="a-GZ"></a>自言我知正法。<a id="a-Ga"></a>乃至大家乞食如似谷贵。<a id="a-Gb"></a>如是何有正法。<a id="a-Gc"></a>诸比丘白佛。<a id="a-Gd"></a>佛言。<a id="a-Ge"></a>不应选大家乞食。<a id="a-Gf"></a>若次第乞不得应选。<a id="a-Gg"></a>彼乞食比丘强乞要得乃去。<a id="a-Gh"></a>诸居士见皆讥嫌。<a id="a-Gi"></a>沙门释子不知惭愧无有厌足。<a id="a-Gj"></a>自言我知正法。<a id="a-Gk"></a>强从人乞要得乃去。<a id="a-Gl"></a>如似谷贵。<a id="a-Gm"></a>如是何有正法。<a id="a-Gn"></a>诸比丘白佛。<a id="a-Go"></a>佛言不应尔。<a id="a-Gp"></a>若知当得应待。<a id="a-Gq"></a>彼出时。<a id="a-Gr"></a>当看第一门相乃至粪聚相。<a id="a-Gs"></a>若出村。<a id="a-Gt"></a>还取道行革屣着。<a id="a-Gu"></a>下道安钵置地。<a id="a-Gv"></a>叠僧伽梨着肩上若头上。<a id="a-Gw"></a>行时常当思惟善法。<a id="a-Gx"></a>若见人应先问讯善来。<a id="a-Gy"></a>彼乞食比丘常所食处。<a id="a-Gz"></a>应往净扫洒具水器残食器。<a id="a-H0"></a>复应具床座洗脚石水器拭脚巾。<a id="a-H1"></a>若见有余乞食比丘来。<a id="a-H2"></a>应起远迎逆为取钵。<a id="a-H3"></a>若有钵床钵支头上。<a id="a-H4"></a>取衣舒张看。<a id="a-H5"></a>勿令有腻尘坌泥污鸟粪污。<a id="a-H6"></a>若有如是污。<a id="a-H7"></a>应拭当拭。<a id="a-H8"></a>应揉便揉。<a id="a-H9"></a>应抖擞便抖擞。<a id="a-HA"></a>应浣当浣。<a id="a-HB"></a>浣已应绞去水洒着绳床木床上。<a id="a-HC"></a>彼应与乞食比丘坐。<a id="a-HD"></a>与水器与水与洗足石拭足巾。<a id="a-HE"></a>持革屣安左边。<a id="a-HF"></a>看勿令泥水污渍。<a id="a-HG"></a>若有水渍应移。<a id="a-HH"></a>彼为乞食比丘洗足已。<a id="a-HI"></a>应持水器洗足石诸物还复本处。<a id="a-HJ"></a>彼应澡豆净洗手已。<a id="a-HK"></a>授水与彼乞食比丘。<a id="a-HL"></a>次授食与彼。<a id="a-HM"></a>食时应看供给所须。<a id="a-HN"></a>若有酪浆清酪浆若苦酒若盐若菜应与。<a id="a-HO"></a>若热应为扇。<a id="a-HP"></a>须水应与。<a id="a-HQ"></a>若日时欲过应俱食。<a id="a-HR"></a>乞食比丘食已。<a id="a-HS"></a>应为取钵与洗手。<a id="a-HT"></a>自食已若有余食。<a id="a-HU"></a>应与人若非人。<a id="a-HV"></a>若着无草地若无虫水中。<a id="a-HW"></a>洗盛残食器复故处。<a id="a-HX"></a>应还复床坐洗足石水器。<a id="a-HY"></a>诸物复故处。<a id="a-HZ"></a>扫除食处。<a id="a-Ha"></a>彼以食钵除粪。<a id="a-Hb"></a>余比丘见皆恶之。<a id="a-Hc"></a>佛言。<a id="a-Hd"></a>不应以钵除粪。<a id="a-He"></a>应用澡盘扫帚。<a id="a-Hf"></a>钵应净洁持。<a id="a-Hg"></a>时有众多乞食比丘。<a id="a-Hh"></a>共一处食。<a id="a-Hi"></a>有妊娠狗。<a id="a-Hj"></a>看食不得食。<a id="a-Hk"></a>以饥故遂堕子。<a id="a-Hl"></a>比丘白佛。<a id="a-Hm"></a>佛言。<a id="a-Hn"></a>食时若人若非人。<a id="a-Ho"></a>应与食乃至一抟。<a id="a-Hp"></a>我今为乞食比丘制法应随顺。<a id="a-Hq"></a>若不随顺应如法治。<a id="a-Hr"></a>尔时世尊在王舍城。<a id="a-Hs"></a>时阿兰若比丘窳堕都无所具。<a id="a-Ht"></a>不具水器洗足物。<a id="a-Hu"></a>亦不留残食。<a id="a-Hv"></a>去此住处不远。<a id="a-Hw"></a>有众多贼过。<a id="a-Hx"></a>时有一贼语余贼言。<a id="a-Hy"></a>沙门释子常有此法。<a id="a-Hz"></a>具水器洗足物亦留余食。<a id="a-I0"></a>我等可往彼。<a id="a-I1"></a>若得食当共食之。<a id="a-I2"></a>时贼至彼问言。<a id="a-I3"></a>汝有水不。<a id="a-I4"></a>答言无。<a id="a-I5"></a>有洗足物不。<a id="a-I6"></a>答言无有余食不。<a id="a-I7"></a>答言无。<a id="a-I8"></a>贼语言。<a id="a-I9"></a>汝在阿兰若处住。<a id="a-IA"></a>不具水洗足器。<a id="a-IB"></a>无有余食。<a id="a-IC"></a>即打令次死。<a id="a-ID"></a>诸比丘闻。<a id="a-IE"></a>其中有少欲知足行头陀乐学戒知惭愧者。<a id="a-IF"></a>嫌责彼阿兰若比丘言。<a id="a-IG"></a>汝窳堕。<a id="a-IH"></a>云何在阿兰若处住。<a id="a-II"></a>而不具水器。<a id="a-IJ"></a>乃至不留余食。<a id="a-IK"></a>时诸比丘往世尊所。<a id="a-IL"></a>头面礼足却坐一面。<a id="a-IM"></a>以此因缘具白世尊。<a id="a-IN"></a>世尊尔时。<a id="a-IO"></a>以此因缘集比丘僧。<a id="a-IP"></a>呵责彼阿兰若比丘。<a id="a-IQ"></a>汝所为非。<a id="a-IR"></a>非威仪非沙门法非净行非随顺行。<a id="a-IS"></a>所不应为。<a id="a-IT"></a>云何窳堕。<a id="a-IU"></a>在阿兰若处住不具水器。<a id="a-IV"></a>乃至不留余食。<a id="a-IW"></a>以无数方便呵责阿兰若比丘已告诸比丘。<a id="a-IX"></a>自今已去。<a id="a-IY"></a>为阿兰若比丘制法。<a id="a-IZ"></a>应随顺阿兰若法比丘。<a id="a-Ia"></a>应如是随顺。<a id="a-Ib"></a>若阿兰若比丘入村乞食。<a id="a-Ic"></a>清旦净洗手至衣架已。<a id="a-Id"></a>一手举衣。<a id="a-Ie"></a>一手挽衣取。<a id="a-If"></a>舒张抖擞看。<a id="a-Ig"></a>勿令有蛇虫然后着腰带僧祇支。<a id="a-Ih"></a>郁多罗僧舒张抖擞看。<a id="a-Ii"></a>叠僧伽梨着头上若肩上。<a id="a-Ij"></a>净洗钵着络囊中。<a id="a-Ik"></a>若手巾裹。<a id="a-Il"></a>若钵囊盛已。<a id="a-Im"></a>举衬身衣洗足革屣毡被。<a id="a-In"></a>取道路行革屣打露杖。<a id="a-Io"></a>彼应持户钥。<a id="a-Ip"></a>出房还闭户推看坚牢不。<a id="a-Iq"></a>若不坚牢应更安扂。<a id="a-Ir"></a>若坚牢应推绳着内四顾看。<a id="a-Is"></a>若无人见应藏举户钩。<a id="a-It"></a>若有人见不坚牢应持去。<a id="a-Iu"></a>若更着坚牢处。<a id="a-Iv"></a>在道行应常思惟善法。<a id="a-Iw"></a>若见人应先问讯言善来。<a id="a-Ix"></a>若欲至聚落。<a id="a-Iy"></a>小下道安钵置地。<a id="a-Iz"></a>取僧伽黎舒张抖擞看然后着。<a id="a-J0"></a>若村边有卖器处若有屋若有作人。<a id="a-J1"></a>应脱道行革屣打露杖寄之。<a id="a-J2"></a>彼入村时。<a id="a-J3"></a>应看巷相若空处相市相若门相若粪聚相。<a id="a-J4"></a>入白衣家。<a id="a-J5"></a>应看第一门相乃至第七门相。<a id="a-J6"></a>尔时阿兰若比丘。<a id="a-J7"></a>至他舍内风吹衣堕肩。<a id="a-J8"></a>彼向女人正衣。<a id="a-J9"></a>佛言。<a id="a-JA"></a>不应向女人正衣应向壁。<a id="a-JB"></a>彼阿兰若比丘。<a id="a-JC"></a>右手捉钵左手捉杖时形露。<a id="a-JD"></a>佛言不应尔。<a id="a-JE"></a>应右手捉杖左手持钵。<a id="a-JF"></a>彼阿兰若比丘当道住。<a id="a-JG"></a>令男子女人避道。<a id="a-JH"></a>诸居士见皆共讥嫌。<a id="a-JI"></a>沙门释子不知惭愧无有厌足。<a id="a-JJ"></a>自言我知正法。<a id="a-JK"></a>当在道住令男子女人避道。<a id="a-JL"></a>如是何有正法。<a id="a-JM"></a>诸比丘白佛。<a id="a-JN"></a>佛言。<a id="a-JO"></a>阿兰若比丘不应当道住。<a id="a-JP"></a>世尊既言。<a id="a-JQ"></a>不应在道住。<a id="a-JR"></a>彼在屏处住。<a id="a-JS"></a>佛言不应尔。<a id="a-JT"></a>应在见处住。<a id="a-JU"></a>彼阿兰若比丘。<a id="a-JV"></a>他持食出便前迎取。<a id="a-JW"></a>诸居士见皆共讥嫌言。<a id="a-JX"></a>沙门释子不知惭愧无有厌足。<a id="a-JY"></a>自言我知正法。<a id="a-JZ"></a>如是何有正法。<a id="a-Ja"></a>急前取食如似谷贵。<a id="a-Jb"></a>诸比丘白佛。<a id="a-Jc"></a>佛言。<a id="a-Jd"></a>阿兰若比丘不应前取食。<a id="a-Je"></a>若是女人若妊娠若抱儿若天雨若两手捉物若地泥水唤比丘。<a id="a-Jf"></a>比丘疑不敢前。<a id="a-Jg"></a>佛言若唤应往。<a id="a-Jh"></a>阿兰若比丘。<a id="a-Ji"></a>得饭若干饭糗鱼肉。<a id="a-Jj"></a>并着一处。<a id="a-Jk"></a>余比丘见恶之。<a id="a-Jl"></a>佛言不应尔。<a id="a-Jm"></a>杂一处。<a id="a-Jn"></a>若是一钵。<a id="a-Jo"></a>应以物隔。<a id="a-Jp"></a>若树叶皮若键镃。<a id="a-Jq"></a>若次钵若小钵糗应手巾裹。<a id="a-Jr"></a>彼阿兰若比丘往大家乞食。<a id="a-Js"></a>诸居士见皆共讥嫌。<a id="a-Jt"></a>沙门释子不知惭愧无有厌足。<a id="a-Ju"></a>自言我知正法。<a id="a-Jv"></a>乃选大家乞食如似谷贵如是何有正法。<a id="a-Jw"></a>诸比丘白佛。<a id="a-Jx"></a>佛言。<a id="a-Jy"></a>不应选大家乞食。<a id="a-Jz"></a>若次第乞不得应选。<a id="a-K0"></a>彼阿兰若比丘强乞食要得乃去。<a id="a-K1"></a>时诸居士见皆共讥嫌。<a id="a-K2"></a>沙门释子不知惭愧无有厌足。<a id="a-K3"></a>自言我知正法。<a id="a-K4"></a>强从人乞要得乃去如似谷贵。<a id="a-K5"></a>如是何有正法。<a id="a-K6"></a>诸比丘白佛。<a id="a-K7"></a>佛言不应尔。<a id="a-K8"></a>若知当得应待。<a id="a-K9"></a>彼得食时作如是念。<a id="a-KA"></a>此为贼此自食。<a id="a-KB"></a>出时当看第一门相乃至粪聚相。<a id="a-KC"></a>若出村还取行道革屣打露杖。<a id="a-KD"></a>小下道安钵置地。<a id="a-KE"></a>叠僧伽梨着肩上若头上。<a id="a-KF"></a>行时当常思惟善法。<a id="a-KG"></a>若见人应先问讯善来。<a id="a-KH"></a>彼阿兰若比丘常所食处。<a id="a-KI"></a>应往净扫洒具水洗器残食器。<a id="a-KJ"></a>复应具床座洗脚石水器拭脚巾。<a id="a-KK"></a>若见有余阿兰若来。<a id="a-KL"></a>应起远迎逆为取钵。<a id="a-KM"></a>着钵床钵支头上。<a id="a-KN"></a>取衣舒张看。<a id="a-KO"></a>勿令有腻尘坌泥污鸟粪污。<a id="a-KP"></a>若有如是污。<a id="a-KQ"></a>应拭便拭。<a id="a-KR"></a>应揉便揉。<a id="a-KS"></a>应抖擞便抖擞。<a id="a-KT"></a>若浣浣已应绞去水晒着绳床若木床上。<a id="a-KU"></a>彼应与阿兰若比丘坐。<a id="a-KV"></a>与水器与水。<a id="a-KW"></a>与洗足石拭脚巾。<a id="a-KX"></a>持革屣安左边。<a id="a-KY"></a>看勿令泥污水渍。<a id="a-KZ"></a>若有泥污应移。<a id="a-Ka"></a>彼为兰阿若比丘洗足已。<a id="a-Kb"></a>应持水器洗足石诸物还复本处。<a id="a-Kc"></a>彼应澡豆净洗手已。<a id="a-Kd"></a>净洁别留残食。<a id="a-Ke"></a>若有贼来应与。<a id="a-Kf"></a>授水与彼阿兰若比丘。<a id="a-Kg"></a>次授食与彼。<a id="a-Kh"></a>食时应看供给所须。<a id="a-Ki"></a>若有酪浆清酪浆若苦酒若盐若菜应与。<a id="a-Kj"></a>若热应扇。<a id="a-Kk"></a>须水应与。<a id="a-Kl"></a>若日时欲过应俱食。<a id="a-Km"></a>阿兰若比丘食已。<a id="a-Kn"></a>应为取钵与洗手。<a id="a-Ko"></a>自食已若有余食。<a id="a-Kp"></a>应与人若非人。<a id="a-Kq"></a>若着无草地无虫水中。<a id="a-Kr"></a>洗盛残食器。<a id="a-Ks"></a>床座洗足石水器诸物复本处。<a id="a-Kt"></a>应扫除食处。<a id="a-Ku"></a>彼以食钵除粪。<a id="a-Kv"></a>余比丘见皆恶之。<a id="a-Kw"></a>佛言。<a id="a-Kx"></a>不应以钵除粪。<a id="a-Ky"></a>应用澡盘若扫帚。<a id="a-Kz"></a>钵应净洁持。<a id="a-L0"></a>若有贼来应语。<a id="a-L1"></a>此是水是洗足物此是食。<a id="a-L2"></a>为汝等故别留净洁。<a id="a-L3"></a>若欲食便食。<a id="a-L4"></a>时贼问阿兰若。<a id="a-L5"></a>今夜是何时。<a id="a-L6"></a>彼比丘不能答惭愧。<a id="a-L7"></a>诸比丘白佛。<a id="a-L8"></a>佛言。<a id="a-L9"></a>阿兰若比丘应善知夜时节。<a id="a-LA"></a>时贼问阿兰若言。<a id="a-LB"></a>此是何方。<a id="a-LC"></a>阿兰若比丘不知答惭愧。<a id="a-LD"></a>诸比丘白佛。<a id="a-LE"></a>佛言。<a id="a-LF"></a>阿兰若比丘应善知方相。<a id="a-LG"></a>贼问比丘。<a id="a-LH"></a>今日是何星。<a id="a-LI"></a>阿兰若比丘不能答。<a id="a-LJ"></a>诸比丘白佛。<a id="a-LK"></a>佛言。<a id="a-LL"></a>阿兰若比丘应善知星。<a id="a-LM"></a>彼阿兰若比丘敷好卧具安眠。<a id="a-LN"></a>时诸比丘白佛。<a id="a-LO"></a>佛言。<a id="a-LP"></a>阿兰若比丘不应尔。<a id="a-LQ"></a>应初夜后夜警心思惟。<a id="a-LR"></a>今为阿兰若比丘制阿兰若法。<a id="a-LS"></a>阿兰若比丘应如法随顺。<a id="a-LT"></a>若不随顺应如法治。<a id="a-LU"></a>尔时世尊在舍卫国。<a id="a-LV"></a>时有居士请众僧明日食。<a id="a-LW"></a>即于其夜办具种种多美饮食。<a id="a-LX"></a>清旦往白时到。<a id="a-LY"></a>时诸比丘受请食时错乱。<a id="a-LZ"></a>或有已坐者。<a id="a-La"></a>有方坐者。<a id="a-Lb"></a>或有已与食者。<a id="a-Lc"></a>有方与食者。<a id="a-Ld"></a>或有已食者。<a id="a-Le"></a>有方食者。<a id="a-Lf"></a>或有已去者。<a id="a-Lg"></a>有方欲去者。<a id="a-Lh"></a>或有已出者。<a id="a-Li"></a>有方欲出者。<a id="a-Lj"></a>而彼檀越不知。<a id="a-Lk"></a>谁已食谁未食。<a id="a-Ll"></a>时诸居士皆共嗔嫌。<a id="a-Lm"></a>沙门释子不知惭愧无有厌足。<a id="a-Ln"></a>自言我知正法。<a id="a-Lo"></a>受檀越请错乱去。<a id="a-Lp"></a>或有已坐者方坐者。<a id="a-Lq"></a>或有已与食者。<a id="a-Lr"></a>有方与食者。<a id="a-Ls"></a>乃至或有已出者。<a id="a-Lt"></a>有方欲出者。<a id="a-Lu"></a>如是何有正法。<a id="a-Lv"></a>令我等不知。<a id="a-Lw"></a>已与谁未与谁。<a id="a-Lx"></a>谁已食谁未食。<a id="a-Ly"></a>时诸比丘闻。<a id="a-Lz"></a>有少欲知足行头陀乐学戒知惭愧者。<a id="a-M0"></a>嫌责彼受请比丘言。<a id="a-M1"></a>云何受檀越请错乱去。<a id="a-M2"></a>或有已坐者方坐者乃至方欲出者。<a id="a-M3"></a>令檀越不知已与谁未与谁谁已食谁未食。<a id="a-M4"></a>时诸比丘往世尊所。<a id="a-M5"></a>头面礼足在一面坐。<a id="a-M6"></a>以此因缘具白世尊。<a id="a-M7"></a>世尊尔时。<a id="a-M8"></a>以此因缘集比丘僧。<a id="a-M9"></a>呵责彼受请比丘。<a id="a-MA"></a>云何受檀越请错乱去。<a id="a-MB"></a>或有已坐者有方坐者乃至方欲出者。<a id="a-MC"></a>令檀越不知已与谁未与谁谁已食谁未食耶。<a id="a-MD"></a>以无数方便呵责已告诸比丘。<a id="a-ME"></a>自今已去。<a id="a-MF"></a>为诸比丘制食上法。<a id="a-MG"></a>诸比丘应随顺食上法。<a id="a-MH"></a>应如是随顺。<a id="a-MI"></a>若比丘欲往受请。<a id="a-MJ"></a>应往众僧常小食处大食处可见处住。<a id="a-MK"></a>若檀越来白时到。<a id="a-ML"></a>上座应在前如象行而去。<a id="a-MM"></a>若上座往大小便处应待。<a id="a-MN"></a>彼下座在前行。<a id="a-MO"></a>并语并行或前或后。<a id="a-MP"></a>或反抄衣。<a id="a-MQ"></a>或缠颈。<a id="a-MR"></a>或裹头。<a id="a-MS"></a>或通肩披衣。<a id="a-MT"></a>或着革屣。<a id="a-MU"></a>佛言不应尔。<a id="a-MV"></a>应偏露右肩脱革屣在后行。<a id="a-MW"></a>若有为佛事法事僧事有病比丘事。<a id="a-MX"></a>佛言应白上座在前去。<a id="a-MY"></a>彼有命难梵行难。<a id="a-MZ"></a>畏慎不敢不问而去。<a id="a-Ma"></a>佛言。<a id="a-Mb"></a>若有如是难事。<a id="a-Mc"></a>若问若不问听去。<a id="a-Md"></a>彼往食处错乱聚住。<a id="a-Me"></a>佛言不应尔。<a id="a-Mf"></a>应随次座。<a id="a-Mg"></a>上座坐已。<a id="a-Mh"></a>应看中座下座。<a id="a-Mi"></a>勿令不如法坐不善覆身。<a id="a-Mj"></a>若有不如法坐不善覆身者。<a id="a-Mk"></a>应弹指令觉。<a id="a-Ml"></a>若遣人语。<a id="a-Mm"></a>令知好如法坐。<a id="a-Mn"></a>中座坐已。<a id="a-Mo"></a>应看上座下座。<a id="a-Mp"></a>勿令不如法坐不善覆身。<a id="a-Mq"></a>若有不如法坐不善覆身。<a id="a-Mr"></a>应弹指令觉。<a id="a-Ms"></a>若遣人语。<a id="a-Mt"></a>令知好如法坐。<a id="a-Mu"></a>下座坐已亦如是。<a id="a-Mv"></a>时有比丘。<a id="a-Mw"></a>至食上无钵食。<a id="a-Mx"></a>比坐应借钵。<a id="a-My"></a>有比丘。<a id="a-Mz"></a>不洗钵至食上。<a id="a-N0"></a>蛇在钵中吐。<a id="a-N1"></a>比丘用食已得病。<a id="a-N2"></a>佛言。<a id="a-N3"></a>不应不洗钵便持往食上。<a id="a-N4"></a>应净洗已用食。<a id="a-N5"></a>时六群比丘。<a id="a-N6"></a>贪受恭敬故。<a id="a-N7"></a>在后往食上。<a id="a-N8"></a>令诸比丘见我等当起。<a id="a-N9"></a>诸比丘白佛。<a id="a-NA"></a>佛言。<a id="a-NB"></a>不应贪利恭敬故。<a id="a-NC"></a>在后往食上。<a id="a-ND"></a>令诸比丘起。<a id="a-NE"></a>若未来者。<a id="a-NF"></a>听比坐开坐处。<a id="a-NG"></a>若檀越与上座果。<a id="a-NH"></a>应问言。<a id="a-NI"></a>果净不。<a id="a-NJ"></a>若言未净。<a id="a-NK"></a>上座应语令净。<a id="a-NL"></a>若已净。<a id="a-NM"></a>问言为谁送来。<a id="a-NN"></a>若为上座送来。<a id="a-NO"></a>得随意取。<a id="a-NP"></a>若言为僧。<a id="a-NQ"></a>应语令传使遍。<a id="a-NR"></a>若檀越与上座种种羹。<a id="a-NS"></a>应问言为谁送来。<a id="a-NT"></a>若言为上座。<a id="a-NU"></a>随意取。<a id="a-NV"></a>若言为僧。<a id="a-NW"></a>应语令传使遍。<a id="a-NX"></a>时有比丘不得食。<a id="a-NY"></a>听比坐为索。<a id="a-NZ"></a>若无比坐。<a id="a-Na"></a>应自减半与。<a id="a-Nb"></a>时诸比丘得食便食。<a id="a-Nc"></a>诸居士见皆共讥嫌言。<a id="a-Nd"></a>沙门释子不知惭愧无有厌足。<a id="a-Ne"></a>自言我知正法。<a id="a-Nf"></a>得食便食如似谷贵饥饿时。<a id="a-Ng"></a>如是何有正法。<a id="a-Nh"></a>白佛。<a id="a-Ni"></a>佛言不应尔。<a id="a-Nj"></a>应唱言等得然后食。<a id="a-Nk"></a>时六群比丘眶肘食妨碍比坐。<a id="a-Nl"></a>诸比丘白佛。<a id="a-Nm"></a>佛言。<a id="a-Nn"></a>不应眶肘食。<a id="a-No"></a>应敛肘食。<a id="a-Np"></a>六群比丘。<a id="a-Nq"></a>食时大咳唾。<a id="a-Nr"></a>迸唾堕比坐上。<a id="a-Ns"></a>余比丘恶之白佛。<a id="a-Nt"></a>佛言不应尔。<a id="a-Nu"></a>应徐徐弃唾。<a id="a-Nv"></a>彼食时若余果若菜根狼藉污地白佛。<a id="a-Nw"></a>佛言不应尔。<a id="a-Nx"></a>所食可弃之物。<a id="a-Ny"></a>应聚着脚边。<a id="a-Nz"></a>去时持去弃之。<a id="a-O0"></a>彼处处弃洗钵水令地污泥。<a id="a-O1"></a>佛言不应尔。<a id="a-O2"></a>以澡盘承弃外。<a id="a-O3"></a>尔时众多比丘。<a id="a-O4"></a>与六群比丘在白衣家内共机上坐食。<a id="a-O5"></a>有一六群比丘。<a id="a-O6"></a>便起不语比坐知。<a id="a-O7"></a>机倾倒地。<a id="a-O8"></a>余人皆堕形露。<a id="a-O9"></a>诸比丘白佛。<a id="a-OA"></a>佛言不应尔。<a id="a-OB"></a>应语令知好坐。<a id="a-OC"></a>时有比丘。<a id="a-OD"></a>食已默然而去。<a id="a-OE"></a>彼檀越不知食好不好食为足不足。<a id="a-OF"></a>诸居士皆讥嫌。<a id="a-OG"></a>诸外道人皆称叹布施赞美檀越。<a id="a-OH"></a>而沙门释子。<a id="a-OI"></a>食已默然而去。<a id="a-OJ"></a>令我等不知食好不好足不足。<a id="a-OK"></a>诸比丘白佛。<a id="a-OL"></a>佛言。<a id="a-OM"></a>不应食已默然而去。<a id="a-ON"></a>应为檀越说达嚫。<a id="a-OO"></a>乃至为说一偈。</p>
  <p id="aOP">若为利故施　　此利必当得</p>
  <p id="aOQ">若为乐故施　　后必得快乐</p>
  <p id="aOR">世尊既言。<a id="a-OS"></a>应说达嚫。<a id="a-OT"></a>时人人皆说。<a id="a-OU"></a>遂便闹乱。<a id="a-OV"></a>佛言。<a id="a-OW"></a>不应人人乱说。<a id="a-OX"></a>应令上座说。<a id="a-OY"></a>若上座不能说。<a id="a-OZ"></a>应语能者说。<a id="a-Oa"></a>若上座不语突吉罗。<a id="a-Ob"></a>若上座语而不说者亦突吉罗。<a id="a-Oc"></a>彼说达嚫时。<a id="a-Od"></a>余者皆去彼安坐。<a id="a-Oe"></a>或在静处坐。<a id="a-Of"></a>或在覆处坐。<a id="a-Og"></a>或共女人在无有知男子处说法。<a id="a-Oh"></a>过五六语媟嬻。<a id="a-Oi"></a>时人皆嫌责。<a id="a-Oj"></a>语诸比丘。<a id="a-Ok"></a>白佛。<a id="a-Ol"></a>佛言。<a id="a-Om"></a>达嚫时余比丘不应去。<a id="a-On"></a>应留上座。<a id="a-Oo"></a>四人相待。<a id="a-Op"></a>余者听去。<a id="a-Oq"></a>若为佛法僧事。<a id="a-Or"></a>若病比丘事。<a id="a-Os"></a>应白令知然后去。<a id="a-Ot"></a>若语余比丘去。<a id="a-Ou"></a>若檀越欲闻说布施。<a id="a-Ov"></a>应称叹布施。<a id="a-Ow"></a>若欲闻说檀越法。<a id="a-Ox"></a>应为赞叹檀越法。<a id="a-Oy"></a>若欲闻说天。<a id="a-Oz"></a>应为赞叹天。<a id="a-P0"></a>若欲闻说过去父祖。<a id="a-P1"></a>应为赞叹过去父祖。<a id="a-P2"></a>应为檀越赞叹布施。<a id="a-P3"></a>赞叹檀越。<a id="a-P4"></a>赞叹佛法僧。<a id="a-P5"></a>为诸比丘说食上法。<a id="a-P6"></a>诸比丘应随顺。<a id="a-P7"></a>若不随顺如法治。<a id="a-P8"></a>尔时世尊在舍卫国。<a id="a-P9"></a>时诸比丘衣服垢腻。<a id="a-PA"></a>佛言。<a id="a-PB"></a>听以卤土若灰若土若牛屎浣。<a id="a-PC"></a>彼用粗涩盆石浣衣令衣坏。<a id="a-PD"></a>佛言。<a id="a-PE"></a>不应用粗涩盆石。<a id="a-PF"></a>应用细盆石。<a id="a-PG"></a>若色脱应更染。<a id="a-PH"></a>若泥若陀婆树皮。<a id="a-PI"></a>若婆茶树皮。<a id="a-PJ"></a>揵陀罗塞炾苃。<a id="a-PK"></a>若阿摩勒。<a id="a-PL"></a>若以树根。<a id="a-PM"></a>若以茜草染。<a id="a-PN"></a>彼在日中渍汁用染不耐久。<a id="a-PO"></a>佛言。<a id="a-PP"></a>不应尔应煮。<a id="a-PQ"></a>彼不知何处煮。<a id="a-PR"></a>佛言。<a id="a-PS"></a>应以釜煮。<a id="a-PT"></a>若禁满若铜瓶镬煮。<a id="a-PU"></a>彼煮时树皮片大不受。<a id="a-PV"></a>佛言。<a id="a-PW"></a>应以斧细斩。<a id="a-PX"></a>若沸涌出以木按之。<a id="a-PY"></a>彼不知熟不熟。<a id="a-PZ"></a>佛言。<a id="a-Pa"></a>应取汁二三渧着冷水中。<a id="a-Pb"></a>若沈者熟应漉取汁。<a id="a-Pc"></a>彼不知漉着何处。<a id="a-Pd"></a>佛言。<a id="a-Pe"></a>漉着盆中。<a id="a-Pf"></a>若汁滓俱下。<a id="a-Pg"></a>应以扫帚遮若扫帚弱应以木辅。<a id="a-Ph"></a>彼漉汁时兼捉盆遂疲极。<a id="a-Pi"></a>佛言不应尔。<a id="a-Pj"></a>应一人捉盆一人漉汁。<a id="a-Pk"></a>若热捉镊热物。<a id="a-Pl"></a>彼冷热着一处染汁坏。<a id="a-Pm"></a>佛言。<a id="a-Pn"></a>不应尔。<a id="a-Po"></a>应冷热别处。<a id="a-Pp"></a>若扬令冷然后和合。<a id="a-Pq"></a>彼就染汁中染染汁坏。<a id="a-Pr"></a>佛言。<a id="a-Ps"></a>不应尔应取少许别余器中染。<a id="a-Pt"></a>彼染已敷着地色坏。<a id="a-Pu"></a>佛言不应尔。<a id="a-Pv"></a>彼便敷着草上令草坏。<a id="a-Pw"></a>彼敷着草上叶上令色不调。<a id="a-Px"></a>佛言。<a id="a-Py"></a>不应尔。<a id="a-Pz"></a>应敷着伊梨延陀耄罗耄耄罗若氍氀上。<a id="a-Q0"></a>十种衣中取一一衣敷着地。<a id="a-Q1"></a>以彼染衣着上若悬着绳上。<a id="a-Q2"></a>彼须绳听畜绳须签听作。<a id="a-Q3"></a>彼须衣头安纽听作纽。<a id="a-Q4"></a>若染汁偏流应倒易。<a id="a-Q5"></a>时有比丘。<a id="a-Q6"></a>晒染衣已背向煮。<a id="a-Q7"></a>染汁衣汁偏流。<a id="a-Q8"></a>有异比丘。<a id="a-Q9"></a>先与嫌诤。<a id="a-QA"></a>见之不语彼令知衣色遂坏。<a id="a-QB"></a>诸比丘白佛。<a id="a-QC"></a>佛言。<a id="a-QD"></a>不应尔。<a id="a-QE"></a>见者应为倒易。<a id="a-QF"></a>若语令知。<a id="a-QG"></a>彼比丘染衣竟。<a id="a-QH"></a>不举釜禁满铜瓶盆器镬斧斤绳签伊梨延陀耄罗耄耄罗便舍去。<a id="a-QI"></a>佛言。<a id="a-QJ"></a>不应尔。<a id="a-QK"></a>应藏举然后去。<a id="a-QL"></a>若余人索应与彼染衣竟。<a id="a-QM"></a>不扫除染处。<a id="a-QN"></a>令地不净。<a id="a-QO"></a>佛言。<a id="a-QP"></a>不应尔应扫除已去彼着新衣扫地尘坌污。<a id="a-QQ"></a>佛言。<a id="a-QR"></a>不应着新衣。<a id="a-QS"></a>应着故者。<a id="a-QT"></a>若无私衣应着僧衣。<a id="a-QU"></a>彼逆风扫尘来坌身。<a id="a-QV"></a>佛言。<a id="a-QW"></a>不应尔应顺风扫。<a id="a-QX"></a>有五种扫地。<a id="a-QY"></a>不得大福德。<a id="a-QZ"></a>不知逆风顺风。<a id="a-Qa"></a>扫地不灭迹不除粪不复扫帚本处。<a id="a-Qb"></a>有如是五法扫地不得大福德。<a id="a-Qc"></a>有五法得大福德。<a id="a-Qd"></a>知逆风顺风。<a id="a-Qe"></a>扫地灭迹除粪。<a id="a-Qf"></a>复扫帚本处。<a id="a-Qg"></a>有如是五法得大福德。<a id="a-Qh"></a>若上座在下风。<a id="a-Qi"></a>应语言小避。<a id="a-Qj"></a>我欲扫地。<a id="a-Qk"></a>我今为诸比丘说染衣法。<a id="a-Ql"></a>应随顺。<a id="a-Qm"></a>若不随顺。<a id="a-Qn"></a>应如法治(法揵度具足竟)。</p>
 </body>
</html>