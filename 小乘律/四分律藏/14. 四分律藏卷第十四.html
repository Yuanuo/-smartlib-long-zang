<!doctype html>
<html id="z3IBUximz" data-ver="1298">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">四分律藏卷第十四</h1>
  <h2 id="a2">初分之十四</h2>
  <p id="a3">尔时世尊在罗阅只迦兰陀竹园中。<a id="a-4"></a>世尊从罗阅城出游行人间。<a id="a-5"></a>与大比丘众千二百五十人俱。<a id="a-6"></a>尔时国界。<a id="a-7"></a>田殖不收米谷勇贵。<a id="a-8"></a>乞食难得人皆饥色。<a id="a-9"></a>时有五百乞人随逐世尊后。<a id="a-A"></a>时有婆罗门名曰沙菟。<a id="a-B"></a>有五百乘车载满饮食。<a id="a-C"></a>经冬涉夏随逐世尊后。<a id="a-D"></a>伺候空缺无食之日便欲设供。<a id="a-E"></a>尔时世尊。<a id="a-F"></a>从摩竭国界渐渐教化至阿那频头国界。<a id="a-G"></a>彼国人民竞兴供具。<a id="a-H"></a>饭佛及比丘僧无有空日。<a id="a-I"></a>时婆罗门终日伺候无有空缺不得设供。<a id="a-J"></a>即便往阿难所语阿难言。<a id="a-K"></a>我沙菟有五百乘车载满饮食。<a id="a-L"></a>经冬涉夏随逐世尊。<a id="a-M"></a>伺候空缺无食之日便欲设供。<a id="a-N"></a>然我今者不得次供。<a id="a-O"></a>我等处俗多诸难故。<a id="a-P"></a>属官役使。<a id="a-Q"></a>至于断事之日当应往赴。<a id="a-R"></a>兼复料理家业。<a id="a-S"></a>复供官财谷。<a id="a-T"></a>公私驱驰初无停息。<a id="a-U"></a>唯愿尊者为我白佛。<a id="a-V"></a>佛若有教我当奉行。<a id="a-W"></a>若佛及僧不得次食者。<a id="a-X"></a>我当以此五百乘车饮食布在道中。<a id="a-Y"></a>令佛及僧脚蹈而过者。<a id="a-Z"></a>则为受我供养已。<a id="a-a"></a>阿难报言。<a id="a-b"></a>且小住。<a id="a-c"></a>我正尔当为白佛。<a id="a-d"></a>时阿难往世尊所。<a id="a-e"></a>头面礼足在一面立以此因缘具白世尊言。<a id="a-f"></a>沙菟婆罗门来至我所作是说。<a id="a-g"></a>有五百乘车载满饮食。<a id="a-h"></a>经冬涉夏随逐世尊。<a id="a-i"></a>伺候空缺无食之日便欲设供。<a id="a-j"></a>然我今日不得次供。<a id="a-k"></a>我等处俗多诸难故。<a id="a-l"></a>属官使役。<a id="a-m"></a>至于断事之日当复往赴。<a id="a-n"></a>兼复料理家业公私无停。<a id="a-o"></a>唯愿尊者为我白佛。<a id="a-p"></a>佛若有教我当奉行。<a id="a-q"></a>若不得次供者。<a id="a-r"></a>我当以此五百乘车饮食布在道中。<a id="a-s"></a>令佛及僧脚蹈上而去者。<a id="a-t"></a>则为受我供养。<a id="a-u"></a>我向者报言可小住。<a id="a-v"></a>正尔当为白佛。<a id="a-w"></a>是故启尊。<a id="a-x"></a>尔时世尊告阿难。<a id="a-y"></a>汝可往语婆罗门。<a id="a-z"></a>明旦以此饮食具用作粥与诸比丘使食。<a id="a-10"></a>后当受时食。<a id="a-11"></a>尔时阿难受佛教。<a id="a-12"></a>即往婆罗门所。<a id="a-13"></a>语婆罗门言。<a id="a-14"></a>汝可以此饮食具用作粥与诸比丘使食。<a id="a-15"></a>后当受时食。<a id="a-16"></a>时婆罗门观诸供养之者皆无有饼。<a id="a-17"></a>即其夜供办种种美味酥油胡麻子乳净水姜椒荜苃。<a id="a-18"></a>作种种粥及饼。<a id="a-19"></a>夜过已以此粥供养佛及比丘僧。<a id="a-1A"></a>然诸比丘不敢受。<a id="a-1B"></a>语婆罗门言。<a id="a-1C"></a>世尊未听比丘受酥油乃至三种药作种种粥。<a id="a-1D"></a>尔时诸比丘以此因缘具白世尊。<a id="a-1E"></a>世尊尔时告诸比丘。<a id="a-1F"></a>自今已去听诸比丘受酥油乃至三种药作种种粥食之。<a id="a-1G"></a>食粥有五事。<a id="a-1H"></a>善除饥除渴消宿食大小便调适除风患。<a id="a-1I"></a>食粥者有此五善事。<a id="a-1J"></a>时婆罗门复行[麩-夫+并]。<a id="a-1K"></a>比丘不敢受。<a id="a-1L"></a>语婆罗门言。<a id="a-1M"></a>世尊未听比丘受饼。<a id="a-1N"></a>即往白佛。<a id="a-1O"></a>佛言。<a id="a-1P"></a>自今已去听诸比丘受饼食。<a id="a-1Q"></a>时阿那频头国诸居士。<a id="a-1R"></a>闻世尊听诸比丘食粥及[麩-夫+并]。<a id="a-1S"></a>皆大欢喜自相谓言。<a id="a-1T"></a>我等快得作福供养。<a id="a-1U"></a>已复有一少信大臣。<a id="a-1V"></a>见佛及僧大得供养。<a id="a-1W"></a>如是言。<a id="a-1X"></a>此非是少福田者。<a id="a-1Y"></a>乃于谷贵中佛及比丘僧致如是供养。<a id="a-1Z"></a>我今宁可办具种种肥美饮食人别一器肉。<a id="a-1a"></a>尔时即遣人至僧伽蓝中。<a id="a-1b"></a>白言大德僧。<a id="a-1c"></a>愿受我明日请食。<a id="a-1d"></a>即其夜办种种肥美饮食。<a id="a-1e"></a>明日清旦往白时到。<a id="a-1f"></a>尔时世尊自住僧伽蓝中遣人请食。<a id="a-1g"></a>时阿那频头诸居士。<a id="a-1h"></a>先闻佛听诸比丘食粥。<a id="a-1i"></a>即其夜办具种种粥如上。<a id="a-1j"></a>明日送至僧伽蓝中与诸比丘。<a id="a-1k"></a>诸比丘先已受他请食。<a id="a-1l"></a>复食此种种浓粥。<a id="a-1m"></a>然后往彼大臣家食。<a id="a-1n"></a>尔时少信大臣与诸比丘僧种种饮食。<a id="a-1o"></a>诸比丘言。<a id="a-1p"></a>止止檀越稍稍着。<a id="a-1q"></a>大臣语比丘僧言。<a id="a-1r"></a>我故为比丘僧。<a id="a-1s"></a>办具肥美饮食人别一器肉。<a id="a-1t"></a>莫以我信心薄少故而不饱食。<a id="a-1u"></a>诸大德。<a id="a-1v"></a>但食我有信心耳。<a id="a-1w"></a>诸比丘报言。<a id="a-1x"></a>不为此故不食。<a id="a-1y"></a>城中人民闻佛听诸比丘食粥及[麩-夫+并]。<a id="a-1z"></a>即于其夜办具种种酥油胡麻子乳净水姜椒荜苃作粥。<a id="a-20"></a>明日送至僧伽蓝中与诸比丘。<a id="a-21"></a>我等先食彼粥故。<a id="a-22"></a>今者不能复多食耳莫怪也。<a id="a-23"></a>时少信大臣即嫌之言。<a id="a-24"></a>我故为众僧作此种种好食人别一器肉者。<a id="a-25"></a>欲使众僧尽食。<a id="a-26"></a>云何先食浓粥已方受我食。<a id="a-27"></a>时大臣嗔恨。<a id="a-28"></a>即便留种种[麩-夫+并]肉美味。<a id="a-29"></a>唯施设羹饭。<a id="a-2A"></a>往世尊所头面礼足在一面坐。<a id="a-2B"></a>坐已白佛言。<a id="a-2C"></a>向者所设供养众僧者。<a id="a-2D"></a>福多耶罪多耶。<a id="a-2E"></a>佛告大臣。<a id="a-2F"></a>汝所设供养者得福极多。<a id="a-2G"></a>乃是生天之因。<a id="a-2H"></a>诸比丘乃至受汝一抟食者其福无量。<a id="a-2I"></a>尔时世尊。<a id="a-2J"></a>渐与说法。<a id="a-2K"></a>布施持戒生天之法。<a id="a-2L"></a>呵欲过恶及上有漏。<a id="a-2M"></a>称赞出离增益解脱。<a id="a-2N"></a>为说此法已。<a id="a-2O"></a>即于座上诸尘垢尽得法眼净。<a id="a-2P"></a>见法得法修于正法得增上果。<a id="a-2Q"></a>白佛言。<a id="a-2R"></a>自今已去归依佛法僧。<a id="a-2S"></a>听为优婆塞。<a id="a-2T"></a>尽形寿不杀生乃至不饮酒。</p>
  <p id="a2U">尔时世尊食后以此因缘集比丘僧。<a id="a-2V"></a>知而故问诸比丘言。<a id="a-2W"></a>汝等清旦食他浓粥已然后受大臣请耶。<a id="a-2X"></a>答言实尔。<a id="a-2Y"></a>尔时世尊。<a id="a-2Z"></a>以无数方便呵责诸比丘言。<a id="a-2a"></a>汝所为非。<a id="a-2b"></a>非威仪非沙门法非净行非随顺行。<a id="a-2c"></a>所不应为。<a id="a-2d"></a>云何汝等愚痴。<a id="a-2e"></a>先食彼浓粥然后受请耶。<a id="a-2f"></a>不得先受请已食稠粥。<a id="a-2g"></a>稠粥者。<a id="a-2h"></a>以草画之不合不得食。<a id="a-2i"></a>若食者当如法治。<a id="a-2j"></a>尔时世尊。<a id="a-2k"></a>从阿那频头国人间游行。<a id="a-2l"></a>与千二百五十比丘俱。<a id="a-2m"></a>尔时国界米谷勇贵乞。<a id="a-2n"></a>食难得人皆饥色。<a id="a-2o"></a>然有五百乞人常随逐世尊后。<a id="a-2p"></a>尔时世尊。<a id="a-2q"></a>于摩竭提国渐渐游行还罗阅城。<a id="a-2r"></a>时佛及众僧多得供养。<a id="a-2s"></a>时罗阅城中有一少信乐师。<a id="a-2t"></a>见佛及比丘僧大得供养。<a id="a-2u"></a>作是念言。<a id="a-2v"></a>此非是少福田者。<a id="a-2w"></a>于此谷贵中佛及比丘僧大得供养。<a id="a-2x"></a>我今宁可以一年所出之物供办种种肥美饮食人别肉一器施佛及僧耶。<a id="a-2y"></a>于是即自往僧伽蓝中。<a id="a-2z"></a>白诸比丘言。<a id="a-30"></a>明日清旦受我请食供养。<a id="a-31"></a>即夜办具种种好食已。<a id="a-32"></a>明日清旦往白时到。<a id="a-33"></a>尔时罗阅城中节会日。<a id="a-34"></a>诸居士竞持饭麨干饭鱼及肉。<a id="a-35"></a>往诣僧伽蓝中施诸比丘。<a id="a-36"></a>时诸比丘得而食之然后受请。<a id="a-37"></a>尔时乐师手自斟酌种种饮食。<a id="a-38"></a>诸比丘言。<a id="a-39"></a>止止居士。<a id="a-3A"></a>莫多着食。<a id="a-3B"></a>彼乐师言。<a id="a-3C"></a>我一年已来所出众物。<a id="a-3D"></a>故为比丘僧办种种肥美饮食人别肉一器。<a id="a-3E"></a>莫以我少信故恐生不信而不多食。<a id="a-3F"></a>愿但食我有信乐耳。<a id="a-3G"></a>尔时诸比丘答此乐师言。<a id="a-3H"></a>我不以此事故不食。<a id="a-3I"></a>以向先受王舍城诸人食。<a id="a-3J"></a>是故今者食少耳。<a id="a-3K"></a>更无余心莫见怪也。<a id="a-3L"></a>尔时少信乐师闻此语已。<a id="a-3M"></a>即生讥嫌言。<a id="a-3N"></a>云何我一岁之中所出物。<a id="a-3O"></a>故为众僧办具种种肥美饮食人别肉一器。<a id="a-3P"></a>云何诸比丘。<a id="a-3Q"></a>先受他饭糗干饭鱼及肉。<a id="a-3R"></a>然后乃受我食。<a id="a-3S"></a>乐师嗔恨。<a id="a-3T"></a>即便留种种肥美饮食。<a id="a-3U"></a>正与羹饭而已。<a id="a-3V"></a>往诣世尊所。<a id="a-3W"></a>头面礼足在一面坐。<a id="a-3X"></a>坐已问佛言。<a id="a-3Y"></a>我向者所设饮食。<a id="a-3Z"></a>福多耶罪多耶。<a id="a-3a"></a>佛告言。<a id="a-3b"></a>汝今所施食者生天之因。<a id="a-3c"></a>诸比丘乃至食一抟其福无量。<a id="a-3d"></a>何况今者施设如是。<a id="a-3e"></a>此福不可量也。<a id="a-3f"></a>尔时世尊为说妙法。<a id="a-3g"></a>布施持戒生天之因。<a id="a-3h"></a>呵欲过恶及上有漏。<a id="a-3i"></a>尔时乐师闻此语已。<a id="a-3j"></a>即于座上诸尘垢尽得法眼净。<a id="a-3k"></a>见法得法修于正法得增上果。<a id="a-3l"></a>即白佛言。<a id="a-3m"></a>自今已去愿听为优婆塞。<a id="a-3n"></a>尽形寿不杀生乃至不饮酒。<a id="a-3o"></a>尔时世尊。<a id="a-3p"></a>以此因缘集比丘僧。<a id="a-3q"></a>知而故问诸比丘。<a id="a-3r"></a>汝等实先受他请五种食。<a id="a-3s"></a>然后受此请食耶。<a id="a-3t"></a>答曰实尔。<a id="a-3u"></a>尔时世尊。<a id="a-3v"></a>以无数方便呵责诸比丘言。<a id="a-3w"></a>汝所为非。<a id="a-3x"></a>非威仪非沙门法非净行非随顺行。<a id="a-3y"></a>所不应为。<a id="a-3z"></a>云何痴人。<a id="a-40"></a>先受他五种食已。<a id="a-41"></a>然后受他请耶。<a id="a-42"></a>世尊以无数方便呵责诸比丘已告诸比丘。<a id="a-43"></a>不应先受他请食五种食已然后受请也。<a id="a-44"></a>自今已去与比丘结戒。<a id="a-45"></a>集十句义乃至正法久住。<a id="a-46"></a>欲说戒者当如是说。<a id="a-47"></a>若比丘展转食者波逸提。<a id="a-48"></a>如是世尊与比丘结戒。<a id="a-49"></a>时诸病比丘。<a id="a-4A"></a>所请食处。<a id="a-4B"></a>无有随病食随病药。<a id="a-4C"></a>若有随病美食及药。<a id="a-4D"></a>畏慎不敢食。<a id="a-4E"></a>恐犯展转食。<a id="a-4F"></a>尔时诸比丘以此事往白佛。<a id="a-4G"></a>佛告言。<a id="a-4H"></a>自今已去听病比丘展转食。<a id="a-4I"></a>自今已去当如是说戒。<a id="a-4J"></a>若比丘展转食。<a id="a-4K"></a>除异时波逸提。<a id="a-4L"></a>异时者病时。<a id="a-4M"></a>如是世尊与比丘结戒。<a id="a-4N"></a>尔时有一居士。<a id="a-4O"></a>请佛及比丘僧欲设饮食供养。<a id="a-4P"></a>复有一居士。<a id="a-4Q"></a>亦请佛及僧欲设饮食及衣供养。<a id="a-4R"></a>即往僧伽蓝中语诸比丘言。<a id="a-4S"></a>我欲请佛及比丘僧供养饮食。<a id="a-4T"></a>比丘报言。<a id="a-4U"></a>我等先以受请。<a id="a-4V"></a>居士白言。<a id="a-4W"></a>大德。<a id="a-4X"></a>我欲施好饮食及衣。<a id="a-4Y"></a>唯愿众僧受我请。<a id="a-4Z"></a>尔时诸比丘畏慎往白世尊。<a id="a-4a"></a>世尊告言。<a id="a-4b"></a>自今已去听诸比丘布施衣时听展转食。<a id="a-4c"></a>自今已去当如是说戒。<a id="a-4d"></a>若比丘展转食除余时波逸提。<a id="a-4e"></a>余时者。<a id="a-4f"></a>病时施衣时是谓余时。<a id="a-4g"></a>比丘义如上。<a id="a-4h"></a>展转食者请也。<a id="a-4i"></a>请有二种。<a id="a-4j"></a>若僧次请别请。<a id="a-4k"></a>食者饭糗干饭鱼及肉。<a id="a-4l"></a>病者不能一坐食好食令足。<a id="a-4m"></a>施衣者。<a id="a-4n"></a>自恣竟无迦絺那衣一月。<a id="a-4o"></a>有迦絺那衣五月。<a id="a-4p"></a>若复有余施食及衣。<a id="a-4q"></a>若今日得多请食。<a id="a-4r"></a>应自受一请。<a id="a-4s"></a>余者当施与人如是施与言。<a id="a-4t"></a>长老。<a id="a-4u"></a>我应往彼今布施汝。<a id="a-4v"></a>若比丘不舍前请受后请食咽咽波逸提。<a id="a-4w"></a>不舍后请受前请食者咽咽突吉罗。<a id="a-4x"></a>比丘尼突吉罗。<a id="a-4y"></a>式叉摩那沙弥沙弥尼突吉罗。<a id="a-4z"></a>是谓为犯。<a id="a-50"></a>不犯者。<a id="a-51"></a>病时施衣时。<a id="a-52"></a>若一日之中有多请者。<a id="a-53"></a>自受一请余者当施与人。<a id="a-54"></a>若请与非食。<a id="a-55"></a>或食不足。<a id="a-56"></a>或无请食者。<a id="a-57"></a>或食已更得食。<a id="a-58"></a>或一处有前食后食无犯。<a id="a-59"></a>无犯者。<a id="a-5A"></a>最初未制戒。<a id="a-5B"></a>痴狂心乱痛恼所缠(三十二竟)。</p>
  <p id="a5C">尔时佛在罗阅只耆阇崛山中。<a id="a-5D"></a>尔时提婆达多教人害佛。<a id="a-5E"></a>复教阿阇世王杀父。<a id="a-5F"></a>恶名流布利养断绝。<a id="a-5G"></a>时与五比丘俱家家乞食。<a id="a-5H"></a>三闻他罗达多骞[馬*犬]达婆拘婆离迦留罗提舍。<a id="a-5I"></a>尔时诸比丘闻。<a id="a-5J"></a>提婆达多教人害佛。<a id="a-5K"></a>复教阿阇世王杀父。<a id="a-5L"></a>恶名流布利养断绝。<a id="a-5M"></a>与五比丘俱家家乞食。<a id="a-5N"></a>尔时诸比丘往世尊所。<a id="a-5O"></a>头面礼足在一面坐。<a id="a-5P"></a>以此因缘具白世尊。<a id="a-5Q"></a>世尊尔时以此因缘集比丘僧知而故问提婆达多言。<a id="a-5R"></a>汝实与五比丘家家乞食耶对曰。<a id="a-5S"></a>实尔世尊。<a id="a-5T"></a>世尊尔时以无数方便呵责提婆达多言。<a id="a-5U"></a>汝所为非。<a id="a-5V"></a>非威仪非沙门法非净行非随顺行。<a id="a-5W"></a>所不应为。<a id="a-5X"></a>云何提婆达多。<a id="a-5Y"></a>与五比丘家家乞食耶。<a id="a-5Z"></a>提婆达多我以无数方便利益慈愍诸白衣家。<a id="a-5a"></a>云何提婆达多痴人。<a id="a-5b"></a>与五人家家乞食耶。<a id="a-5c"></a>尔时世尊以无数方便呵责提婆达多已告诸比丘言。<a id="a-5d"></a>此提婆达多痴人。<a id="a-5e"></a>多种有漏处最初犯戒。<a id="a-5f"></a>自今已去与比丘结戒。<a id="a-5g"></a>集十句义乃至正法久住。<a id="a-5h"></a>欲说戒者当如是说。<a id="a-5i"></a>若比丘别众食者波逸提。<a id="a-5j"></a>如是世尊与诸比丘结戒。<a id="a-5k"></a>时诸病比丘有请食处。<a id="a-5l"></a>不得随病食及药。<a id="a-5m"></a>有美好随病食及药。<a id="a-5n"></a>畏慎不敢受。<a id="a-5o"></a>恐犯别众食。<a id="a-5p"></a>世尊告诸比丘。<a id="a-5q"></a>自今已去听病比丘受别众食。<a id="a-5r"></a>自今已去当如是说戒若比丘别众食除余时波逸提。<a id="a-5s"></a>余时者病时。<a id="a-5t"></a>如是世尊与比丘结戒。<a id="a-5u"></a>时诸比丘自恣已迦提月中作衣时。<a id="a-5v"></a>诸忧婆塞作是念言。<a id="a-5w"></a>此诸比丘自恣已。<a id="a-5x"></a>于迦提月中作衣。<a id="a-5y"></a>我今宜与众僧作食。<a id="a-5z"></a>何以故。<a id="a-60"></a>恐比丘不能得食疲苦。<a id="a-61"></a>彼来至僧伽蓝中白诸比丘言。<a id="a-62"></a>愿诸尊明日受我等请食。<a id="a-63"></a>诸比丘报言。<a id="a-64"></a>但请三人食。<a id="a-65"></a>我等不得别众食。<a id="a-66"></a>彼优婆塞白诸比丘言。<a id="a-67"></a>我等诸人各有此念。<a id="a-68"></a>诸尊自恣竟。<a id="a-69"></a>于迦提月中作衣。<a id="a-6A"></a>恐诸比丘不能得食疲苦。<a id="a-6B"></a>是故今日请众僧欲饭食。<a id="a-6C"></a>诸比丘复语言。<a id="a-6D"></a>但请三人来。<a id="a-6E"></a>我等不应别众食。<a id="a-6F"></a>尔时诸比丘往白世尊。<a id="a-6G"></a>世尊告言。<a id="a-6H"></a>自今已去听作衣时受别众食。<a id="a-6I"></a>自今已去当如是说戒。<a id="a-6J"></a>若比丘别众食除余时波逸提。<a id="a-6K"></a>余时者病时作衣时是谓余时。<a id="a-6L"></a>如是世尊与诸比丘结戒。<a id="a-6M"></a>尔时有居士。<a id="a-6N"></a>欲施食及衣。<a id="a-6O"></a>来至僧伽蓝中白诸比丘言。<a id="a-6P"></a>我欲施食。<a id="a-6Q"></a>愿众僧受我明日食。<a id="a-6R"></a>诸比丘报言。<a id="a-6S"></a>但请三人与食。<a id="a-6T"></a>我等不得别众食。<a id="a-6U"></a>居士言大德。<a id="a-6V"></a>我欲施食及衣。<a id="a-6W"></a>愿受我请。<a id="a-6X"></a>彼比丘言。<a id="a-6Y"></a>但请三人。<a id="a-6Z"></a>我等不得别众食。<a id="a-6a"></a>尔时诸比丘往白世尊。<a id="a-6b"></a>世尊告言。<a id="a-6c"></a>自今已去听诸比丘受施衣时别众食自今已去当如是说戒。<a id="a-6d"></a>若比丘别众食除余时波逸提。<a id="a-6e"></a>余时者病时作衣时施衣时。<a id="a-6f"></a>如是世尊与比丘结戒。<a id="a-6g"></a>尔时众多比丘。<a id="a-6h"></a>与诸居士往诣拘萨罗国共同道行。<a id="a-6i"></a>乞食时到语诸居士。<a id="a-6j"></a>我欲诣村乞食。<a id="a-6k"></a>小见留待还当共俱。<a id="a-6l"></a>诸居士报言。<a id="a-6m"></a>但逐我去当相与饮食。<a id="a-6n"></a>诸比丘报言。<a id="a-6o"></a>但与三人。<a id="a-6p"></a>我等不得别众食。<a id="a-6q"></a>诸居士白言大德。<a id="a-6r"></a>此道崄难有疑恐怖。<a id="a-6s"></a>但来我当供给饮食。<a id="a-6t"></a>莫在后来汝曹人少。<a id="a-6u"></a>诸比丘言。<a id="a-6v"></a>但与三人。<a id="a-6w"></a>我等不得别众食。<a id="a-6x"></a>时诸比丘即入村乞食。<a id="a-6y"></a>伴便前进比丘在后不及。<a id="a-6z"></a>为贼所劫夺衣服。<a id="a-70"></a>诸比丘以此因缘具白世尊。<a id="a-71"></a>世尊。<a id="a-72"></a>尔时告诸比丘。<a id="a-73"></a>自今已去若崄道中行听比丘别众食。<a id="a-74"></a>自今已去当如是说戒。<a id="a-75"></a>若比丘别众食除余时波逸提。<a id="a-76"></a>余时者病时作衣时施衣时道行时。<a id="a-77"></a>如是世尊与诸比丘结戒。<a id="a-78"></a>尔时有众多比丘。<a id="a-79"></a>与诸居士乘船顺流而去。<a id="a-7A"></a>乞食时到语居士言。<a id="a-7B"></a>小住船我等欲入村乞食还当共俱。<a id="a-7C"></a>诸居士言。<a id="a-7D"></a>但去我当供给饮食。<a id="a-7E"></a>比丘报言。<a id="a-7F"></a>但与三人我等不得别众食。<a id="a-7G"></a>诸居士言。<a id="a-7H"></a>此岸上多有贼盗有疑恐怖处。<a id="a-7I"></a>汝伴少莫在后为贼劫夺。<a id="a-7J"></a>但去我当供给饮食。<a id="a-7K"></a>诸比丘报言。<a id="a-7L"></a>但与三人。<a id="a-7M"></a>我等不得别众食。<a id="a-7N"></a>诸比丘即上岸乞食。<a id="a-7O"></a>船伴前去。<a id="a-7P"></a>诸比丘后来。<a id="a-7Q"></a>悉为贼劫夺衣服。<a id="a-7R"></a>时诸比丘以此因缘具白世尊。<a id="a-7S"></a>世尊告言。<a id="a-7T"></a>自今已去听乘船时别众食。<a id="a-7U"></a>自今已去当如是说戒。<a id="a-7V"></a>若比丘别众食除余时波逸提。<a id="a-7W"></a>余时者病时作衣时施衣时道路行时乘船时。<a id="a-7X"></a>如是世尊与诸比丘结戒。<a id="a-7Y"></a>尔时众多比丘。<a id="a-7Z"></a>从拘萨罗国游行诣一小村。<a id="a-7a"></a>诸居士念言。<a id="a-7b"></a>众僧多而村落小。<a id="a-7c"></a>我等宁可与众僧作食耶。<a id="a-7d"></a>勿令众僧疲苦。<a id="a-7e"></a>即来至僧伽蓝中白诸比丘言。<a id="a-7f"></a>大德受我明日食。<a id="a-7g"></a>比丘报言。<a id="a-7h"></a>但请三人。<a id="a-7i"></a>我等不得别众食。<a id="a-7j"></a>诸居士言。<a id="a-7k"></a>我等作是念。<a id="a-7l"></a>众僧既多村落又小。<a id="a-7m"></a>恐不得饮食令众僧疲苦耳。<a id="a-7n"></a>比丘报言。<a id="a-7o"></a>但请三人。<a id="a-7p"></a>我等不得别众食。<a id="a-7q"></a>尔时诸比丘往白世尊。<a id="a-7r"></a>世尊告言。<a id="a-7s"></a>自今已去听诸比丘大集时别众食。<a id="a-7t"></a>自今已去当如是说戒。<a id="a-7u"></a>若比丘别众食除余时波逸提。<a id="a-7v"></a>余时者病时作衣时施衣时道行时乘船时大众集时。<a id="a-7w"></a>如是世尊与比丘结戒。<a id="a-7x"></a>尔时瓶沙王姊子名曰迦罗。<a id="a-7y"></a>为诸沙门施食。<a id="a-7z"></a>欲于外道异学中出家。<a id="a-80"></a>即往至瓶沙王所白言。<a id="a-81"></a>我已为诸沙门设食已。<a id="a-82"></a>今欲出家。<a id="a-83"></a>王问言。<a id="a-84"></a>欲于何处出家。<a id="a-85"></a>答言。<a id="a-86"></a>欲于尼揵子中出家。<a id="a-87"></a>王复问言。<a id="a-88"></a>竟与我曹沙门设饮食不。<a id="a-89"></a>迦罗报言大王。<a id="a-8A"></a>何者是沙门。<a id="a-8B"></a>王告言。<a id="a-8C"></a>沙门释子是。<a id="a-8D"></a>迦罗报言。<a id="a-8E"></a>我竟不与设食。<a id="a-8F"></a>王告言。<a id="a-8G"></a>汝今往与沙门释子设食。<a id="a-8H"></a>即往僧伽蓝中白诸比丘言。<a id="a-8I"></a>我今欲饭比丘僧。<a id="a-8J"></a>愿受我请。<a id="a-8K"></a>诸比丘报言。<a id="a-8L"></a>但与三人。<a id="a-8M"></a>我等不应别众食。<a id="a-8N"></a>时迦罗语诸比丘。<a id="a-8O"></a>我为诸沙门设食。<a id="a-8P"></a>欲于外道中出家。<a id="a-8Q"></a>即往瓶沙王所白言。<a id="a-8R"></a>我已为诸沙门设食已。<a id="a-8S"></a>今欲出家。<a id="a-8T"></a>王问我言。<a id="a-8U"></a>欲于何处出家。<a id="a-8V"></a>我答言。<a id="a-8W"></a>欲于尼揵子中出家。<a id="a-8X"></a>王复问我言。<a id="a-8Y"></a>与我曹沙门设食未。<a id="a-8Z"></a>时我问言大王。<a id="a-8a"></a>何者是沙门。<a id="a-8b"></a>王告我言。<a id="a-8c"></a>沙门释子是。<a id="a-8d"></a>时我报王言。<a id="a-8e"></a>我未与沙门释子设食。<a id="a-8f"></a>王告我言。<a id="a-8g"></a>汝今到彼与沙门释子设食。<a id="a-8h"></a>然后听行。<a id="a-8i"></a>以此事故。<a id="a-8j"></a>来诣僧伽蓝中请诸大德。<a id="a-8k"></a>愿受我请。<a id="a-8l"></a>尔时诸比丘闻是语已往白世尊。<a id="a-8m"></a>佛告诸比丘。<a id="a-8n"></a>自今已去听沙门施食时得别众食。<a id="a-8o"></a>自今已去当如是说戒。<a id="a-8p"></a>若比丘别众食除余时波逸提。<a id="a-8q"></a>余时者。<a id="a-8r"></a>病时作衣时施衣时道行时乘船时大众集时沙门施食时此是时。<a id="a-8s"></a>比丘义如上说。<a id="a-8t"></a>别众食者。<a id="a-8u"></a>若四人若过四人。<a id="a-8v"></a>食者饭麨干饭鱼及肉。<a id="a-8w"></a>病者下至脚跟躄。<a id="a-8x"></a>作衣时者。<a id="a-8y"></a>自恣竟无迦絺那衣一月有迦絺那衣五月。<a id="a-8z"></a>乃至衣上作马齿一缝施衣者。<a id="a-90"></a>自恣竟无迦絺那衣一月。<a id="a-91"></a>有迦絺那衣五月。<a id="a-92"></a>及余所施食及衣。<a id="a-93"></a>道行者。<a id="a-94"></a>下至半由旬内有来者有去者。<a id="a-95"></a>乘船行者。<a id="a-96"></a>下至半由旬内乘船上下。<a id="a-97"></a>大众集者。<a id="a-98"></a>食足四人长一人为患。<a id="a-99"></a>五人十人乃至百人长一人为患。<a id="a-9A"></a>沙门施食者。<a id="a-9B"></a>在此沙门释子外诸出家者。<a id="a-9C"></a>及从外道出家者是。<a id="a-9D"></a>若比丘无别众食因缘。<a id="a-9E"></a>彼比丘即当起白言。<a id="a-9F"></a>我于此别众食中无因缘欲求出。<a id="a-9G"></a>佛言听出。<a id="a-9H"></a>若余人无因缘亦听使出。<a id="a-9I"></a>若二人若三人随意食。<a id="a-9J"></a>若四人若过四人。<a id="a-9K"></a>应分作二部更互入食。<a id="a-9L"></a>若比丘有别众食因缘欲入。<a id="a-9M"></a>寻即当起白言。<a id="a-9N"></a>我有别众食因缘欲求入。<a id="a-9O"></a>佛言。<a id="a-9P"></a>当听随上座次入。<a id="a-9Q"></a>若比丘别众食咽咽一波逸提。<a id="a-9R"></a>若有因缘不说者突吉罗。<a id="a-9S"></a>比丘尼波逸提。<a id="a-9T"></a>式叉摩那沙弥沙弥尼突吉罗。<a id="a-9U"></a>是谓为犯。<a id="a-9V"></a>不犯者。<a id="a-9W"></a>病时作衣时施衣时道路行时乘船时大众集时沙门施食时。<a id="a-9X"></a>若三人四人更互食。<a id="a-9Y"></a>若说有因缘去无犯。<a id="a-9Z"></a>无犯者。<a id="a-9a"></a>最初未制戒。<a id="a-9b"></a>痴狂心乱痛恼所缠(三十三竟)。</p>
  <p id="a9c">尔时佛在舍卫国祇树给孤独园。<a id="a-9d"></a>时有一女名伽若那。<a id="a-9e"></a>先住大村。<a id="a-9f"></a>来至郁禅国中与人作妇。<a id="a-9g"></a>经历数月遂便有娠。<a id="a-9h"></a>即还父母家。<a id="a-9i"></a>有诸比丘来至其家乞食者。<a id="a-9j"></a>身自持食若果施诸比丘。<a id="a-9k"></a>后于异时。<a id="a-9l"></a>其夫遣使呼妇还家。<a id="a-9m"></a>其妇出报使言小留住。<a id="a-9n"></a>我今方欲办具饮食庄严衣服然后共往。<a id="a-9o"></a>时有诸比丘来至其家乞食。<a id="a-9p"></a>时女见之。<a id="a-9q"></a>即复以所办饮食尽施与比丘。<a id="a-9r"></a>白言大德。<a id="a-9s"></a>可食是食。<a id="a-9t"></a>尔时诸比丘尽取食之无有遗余。<a id="a-9u"></a>其妇在后方更庄严。<a id="a-9v"></a>未还之间。<a id="a-9w"></a>其夫已更取妇。<a id="a-9x"></a>遣使语其妇言。<a id="a-9y"></a>我今已更取妇。<a id="a-9z"></a>欲来不来便随卿意。<a id="a-A0"></a>伽若那父闻之。<a id="a-A1"></a>往至僧伽蓝中。<a id="a-A2"></a>诸比丘见已语言。<a id="a-A3"></a>汝女伽若那笃信好喜布施。<a id="a-A4"></a>其父报言。<a id="a-A5"></a>如诸尊言实有笃信。<a id="a-A6"></a>但为今日妇人所不喜者今日得之。<a id="a-A7"></a>诸比丘问言何所得耶。<a id="a-A8"></a>其父报言。<a id="a-A9"></a>其夫已更取妇。<a id="a-AA"></a>尔时波罗奈城门外。<a id="a-AB"></a>众多商贾车伴共止宿。<a id="a-AC"></a>时有一乞食比丘。<a id="a-AD"></a>到时着衣持钵。<a id="a-AE"></a>入此贾客营中乞食。<a id="a-AF"></a>尔时彼比丘以次行乞。<a id="a-AG"></a>渐渐往至一信乐商贾主前默然立住。<a id="a-AH"></a>商主问言。<a id="a-AI"></a>尊今何故在此。<a id="a-AJ"></a>比丘报言我乞食。<a id="a-AK"></a>即语言过钵来。<a id="a-AL"></a>时比丘即授钵与。<a id="a-AM"></a>贾客取钵盛满美好饮食与。<a id="a-AN"></a>时乞食比丘持食出营。<a id="a-AO"></a>未远复有一乞食比丘来入车营乞食。<a id="a-AP"></a>问得食比丘。<a id="a-AQ"></a>乞食可得不。<a id="a-AR"></a>报言可得。<a id="a-AS"></a>复问从谁得耶。<a id="a-AT"></a>报言从某甲贾客所得。<a id="a-AU"></a>尔时乞食比丘往至贾客前默然而立。<a id="a-AV"></a>贾客问言何故在此。<a id="a-AW"></a>比丘报言我今乞食。<a id="a-AX"></a>贾客语言过钵来。<a id="a-AY"></a>时彼比丘即授钵与。<a id="a-AZ"></a>贾客取钵盛满美好饮食授与比丘。<a id="a-Aa"></a>比丘得已还出车营。<a id="a-Ab"></a>去营未远复有一乞食比丘来诣车营乞食。<a id="a-Ac"></a>问言乞食可得不。<a id="a-Ad"></a>答言可得。<a id="a-Ae"></a>复问从谁得耶。<a id="a-Af"></a>报言从某甲贾客所得。<a id="a-Ag"></a>如是相。<a id="a-Ah"></a>告乃至令他食尽。<a id="a-Ai"></a>时商主方入波罗奈城更市籴粮食。<a id="a-Aj"></a>诸伴已去在后不及。<a id="a-Ak"></a>道路为贼所劫。<a id="a-Al"></a>诸比丘闻。<a id="a-Am"></a>其中有少欲知足行头陀乐学戒知惭愧者。<a id="a-An"></a>嫌责诸比丘言。<a id="a-Ao"></a>云何比丘。<a id="a-Ap"></a>食他归妇食商贾道路食具令尽无余。<a id="a-Aq"></a>时诸比丘往至世尊所。<a id="a-Ar"></a>头面礼足在一面坐。<a id="a-As"></a>以此因缘具白世尊。<a id="a-At"></a>世尊尔时集比丘僧呵责诸比丘。<a id="a-Au"></a>汝所为非。<a id="a-Av"></a>非威仪非沙门法非净行非随顺行所不应为。<a id="a-Aw"></a>云何诸比丘。<a id="a-Ax"></a>食他归妇食商贾道路粮令尽无余。<a id="a-Ay"></a>尔时世尊以无数方便呵责彼比丘已告诸比丘。<a id="a-Az"></a>此诸比丘痴人。<a id="a-B0"></a>多种有漏处最初犯戒。<a id="a-B1"></a>自今已去与比丘结戒。<a id="a-B2"></a>集十句义乃至正法久住。<a id="a-B3"></a>欲说戒者当如是说。<a id="a-B4"></a>若比丘至白衣家请比丘与食若[麩-夫+并]若麨。<a id="a-B5"></a>比丘若须二三钵应受。<a id="a-B6"></a>受已迁至僧伽蓝中分与诸比丘食若过两三钵受。<a id="a-B7"></a>还至僧伽蓝中。<a id="a-B8"></a>不分与诸比丘食者波逸提。<a id="a-B9"></a>如是世尊与诸比丘结戒。<a id="a-BA"></a>尔时诸病比丘。<a id="a-BB"></a>畏慎不敢过受食。<a id="a-BC"></a>往白佛。<a id="a-BD"></a>佛言。<a id="a-BE"></a>自今已去听诸病比丘过受食。<a id="a-BF"></a>自今已去当如是说戒。<a id="a-BG"></a>若比丘至白衣家。<a id="a-BH"></a>请比丘与食若[麩-夫+并]若糗。<a id="a-BI"></a>比丘欲须者当二三钵受。<a id="a-BJ"></a>还至僧伽蓝中应分与余比丘食。<a id="a-BK"></a>若比丘无病过两三钵受持。<a id="a-BL"></a>还至僧伽蓝中不分与余比丘食者波逸提。<a id="a-BM"></a>比丘义如上说。<a id="a-BN"></a>白衣家者有男有女。<a id="a-BO"></a>病者不能一处坐食好食竟。<a id="a-BP"></a>若比丘至白衣家请与[麩-夫+并]糗食。<a id="a-BQ"></a>当。<a id="a-BR"></a>问其主言。<a id="a-BS"></a>为是归妇食。<a id="a-BT"></a>为是贾客道路粮。<a id="a-BU"></a>若言归妇食贾客道路粮者。<a id="a-BV"></a>即应食已出。<a id="a-BW"></a>还僧伽蓝中白诸比丘。<a id="a-BX"></a>某甲家有归妇食有贾客道路粮。<a id="a-BY"></a>若欲食者食已应出。<a id="a-BZ"></a>若欲持食还者齐二三钵。<a id="a-Ba"></a>我今不持食来。<a id="a-Bb"></a>若欲持一钵食来还至僧伽蓝中与诸比丘共分食之。<a id="a-Bc"></a>当语余比丘言。<a id="a-Bd"></a>某甲家有归妇食商贾道路粮。<a id="a-Be"></a>若有至彼家者即于彼食。<a id="a-Bf"></a>若持食还者应取两钵。<a id="a-Bg"></a>我以持一钵还。<a id="a-Bh"></a>若持两钵还。<a id="a-Bi"></a>应共余比丘分食之。<a id="a-Bj"></a>复语诸比丘言。<a id="a-Bk"></a>某甲家有归妇食商客道路粮。<a id="a-Bl"></a>若欲至彼家乞食者。<a id="a-Bm"></a>可即彼家食。<a id="a-Bn"></a>欲持来者应取一钵还。<a id="a-Bo"></a>我今已持两钵还。<a id="a-Bp"></a>若尽持三钵还到僧伽蓝中分与诸比丘共食。<a id="a-Bq"></a>白余比丘言。<a id="a-Br"></a>今某甲家有归妇食商贾客道路粮。<a id="a-Bs"></a>若欲至彼家乞食者可即于彼家食。<a id="a-Bt"></a>若欲持还者慎勿持还。<a id="a-Bu"></a>我已持三钵来。<a id="a-Bv"></a>若比丘无病。<a id="a-Bw"></a>于彼家过两三钵受食。<a id="a-Bx"></a>还出彼门波逸提。<a id="a-By"></a>若一足在门内一足在门外。<a id="a-Bz"></a>方便欲去还住者一切突吉罗。<a id="a-C0"></a>若不问归妇食贾客道路粮而取食者突吉罗。<a id="a-C1"></a>若持至僧伽蓝中不分与余比丘而独食者突吉罗。<a id="a-C2"></a>若不语余比丘突吉罗。<a id="a-C3"></a>比丘尼波逸提。<a id="a-C4"></a>式叉摩那沙弥沙弥尼突吉罗。<a id="a-C5"></a>是谓为犯。<a id="a-C6"></a>不犯者两三钵受食。<a id="a-C7"></a>病者过受食。<a id="a-C8"></a>问归妇商客道路粮。<a id="a-C9"></a>还至僧伽蓝中分与比丘共食。<a id="a-CA"></a>白余比丘使知村处。<a id="a-CB"></a>若彼自送至僧伽蓝中得受。<a id="a-CC"></a>若复送至比丘尼寺中亦得受无犯。<a id="a-CD"></a>无犯者。<a id="a-CE"></a>最初未制戒。<a id="a-CF"></a>痴狂心乱痛恼所缠(三十四竟)。</p>
  <p id="aCG">尔时佛在舍卫国祇树给孤独园。<a id="a-CH"></a>尔时世尊。<a id="a-CI"></a>与诸比丘说一食法赞叹一食法。<a id="a-CJ"></a>尔时诸比丘。<a id="a-CK"></a>闻世尊说一食法叹誉一食法。<a id="a-CL"></a>时诸比丘。<a id="a-CM"></a>食佉阇尼食。<a id="a-CN"></a>若食五种正食。<a id="a-CO"></a>若饮浆若服药。<a id="a-CP"></a>便当一食更不食。<a id="a-CQ"></a>令形体枯燥颜色燋悴。<a id="a-CR"></a>尔时世尊知而故问阿难言。<a id="a-CS"></a>此诸比丘。<a id="a-CT"></a>何故形体枯燥颜色燋悴。<a id="a-CU"></a>阿难白佛言。<a id="a-CV"></a>世尊。<a id="a-CW"></a>无数方便与诸比丘说一食法叹誉一食法。<a id="a-CX"></a>而诸比丘闻已。<a id="a-CY"></a>即一座上啖佉阇尼食。<a id="a-CZ"></a>若食五种食。<a id="a-Ca"></a>若饮浆若服药便当一食更不食。<a id="a-Cb"></a>以是故形体枯燥颜色燋悴。<a id="a-Cc"></a>佛告阿难。<a id="a-Cd"></a>自今已去听诸比丘于一坐上食令饱满。<a id="a-Ce"></a>诸比丘闻世尊听于一坐上食乃至饱满。<a id="a-Cf"></a>时诸比丘。<a id="a-Cg"></a>若食佉阇尼。<a id="a-Ch"></a>若食五种食。<a id="a-Ci"></a>若饮浆若服药。<a id="a-Cj"></a>便令饱足更不复食。<a id="a-Ck"></a>诸比丘形体枯燥颜色燋悴。<a id="a-Cl"></a>尔时世尊知而故问阿难言。<a id="a-Cm"></a>此诸比丘何故形体枯燥颜色燋悴。<a id="a-Cn"></a>尔时阿难白佛言。<a id="a-Co"></a>诸比丘闻世尊听诸比丘于一坐上食乃至饱足。<a id="a-Cp"></a>若食佉阇尼。<a id="a-Cq"></a>若食五种食。<a id="a-Cr"></a>若饮浆若服药。<a id="a-Cs"></a>便令饱足更不复食。<a id="a-Ct"></a>以是故形体枯燥颜色燋悴。<a id="a-Cu"></a>尔时世尊告阿难言。<a id="a-Cv"></a>自今已去听诸比丘食五种食。<a id="a-Cw"></a>若饭若麨若干饭鱼及肉令饱足。<a id="a-Cx"></a>于此五种食中。<a id="a-Cy"></a>一一食随所得令饱足。<a id="a-Cz"></a>时诸病比丘。<a id="a-D0"></a>虽得好食饭糗干饭鱼及肉。<a id="a-D1"></a>不能一坐食。<a id="a-D2"></a>形体枯燥颜色燋悴。<a id="a-D3"></a>尔时世尊知而故问阿难言。<a id="a-D4"></a>诸病比丘何故形体枯燥颜色燋悴。<a id="a-D5"></a>尔时阿难白世尊言。<a id="a-D6"></a>此病比丘虽得五种食不能一坐食。<a id="a-D7"></a>是故形体枯燥颜色燋悴。<a id="a-D8"></a>佛告阿难。<a id="a-D9"></a>自今已去听诸病比丘数数食。<a id="a-DA"></a>病人无足食法。<a id="a-DB"></a>时诸病比丘。<a id="a-DC"></a>若得好美食。<a id="a-DD"></a>食不能尽。<a id="a-DE"></a>与瞻病人。<a id="a-DF"></a>瞻病人足食已。<a id="a-DG"></a>不敢食便弃之。<a id="a-DH"></a>众鸟竞来诤食鸣唤。<a id="a-DI"></a>世尊知而故问阿难言。<a id="a-DJ"></a>何故众鸟鸣唤。<a id="a-DK"></a>阿难白佛言。<a id="a-DL"></a>此诸病比丘得好美饮食。<a id="a-DM"></a>食不能尽。<a id="a-DN"></a>余残与瞻病人。<a id="a-DO"></a>瞻病人足食已不敢食便弃之。<a id="a-DP"></a>是故众鸟诤食鸣唤。<a id="a-DQ"></a>佛告阿难。<a id="a-DR"></a>自今已去听瞻病者食病人残食。<a id="a-DS"></a>食病人残食无余食法。<a id="a-DT"></a>尔时诸比丘清旦受食举已入村乞食。<a id="a-DU"></a>食已还取所举食与诸比丘。<a id="a-DV"></a>诸比丘足食已不敢食便弃之。<a id="a-DW"></a>众乌诤食鸣唤。<a id="a-DX"></a>世尊知而故问阿难言。<a id="a-DY"></a>此乌鸟何故鸣唤。<a id="a-DZ"></a>阿难白佛言。<a id="a-Da"></a>诸比丘清旦受食。<a id="a-Db"></a>举已入村乞食。<a id="a-Dc"></a>食已还持所举食与诸比丘。<a id="a-Dd"></a>诸比丘足食已。<a id="a-De"></a>不敢食便弃之。<a id="a-Df"></a>是故众乌诤食鸣唤。<a id="a-Dg"></a>佛告阿难。<a id="a-Dh"></a>自今已去听取所受食作余食法应食。<a id="a-Di"></a>作如是余食法言。<a id="a-Dj"></a>大德我足食已。<a id="a-Dk"></a>知是看是此作余食法。<a id="a-Dl"></a>彼比丘应取少许食已语彼比丘言。<a id="a-Dm"></a>随意取食。<a id="a-Dn"></a>应作如是余食法食。<a id="a-Do"></a>后有一长老多知识比丘入村乞食。<a id="a-Dp"></a>大得积聚一处共食。<a id="a-Dq"></a>即持余食来至僧伽蓝中与诸比丘。<a id="a-Dr"></a>诸比丘足食已。<a id="a-Ds"></a>不敢食遂弃之。<a id="a-Dt"></a>众鸟诤食鸣唤。<a id="a-Du"></a>尔时世尊知而故问阿难。<a id="a-Dv"></a>众鸟何故鸣唤。<a id="a-Dw"></a>阿难白佛言。<a id="a-Dx"></a>长老多知识比丘入村乞食。<a id="a-Dy"></a>大得饮食积聚一处共食。<a id="a-Dz"></a>持残食来还与诸比丘。<a id="a-E0"></a>诸比丘足食已。<a id="a-E1"></a>不敢食便弃之。<a id="a-E2"></a>众乌诤食是故鸣唤。<a id="a-E3"></a>佛告阿难。<a id="a-E4"></a>自今已去听诸比丘从彼持食还当作余食法而食之。<a id="a-E5"></a>当作如是余食法言。<a id="a-E6"></a>大德我足食已。<a id="a-E7"></a>知是看是。<a id="a-E8"></a>此作余食法。<a id="a-E9"></a>彼应取少许食已当语彼比丘言。<a id="a-EA"></a>我止汝取食之。<a id="a-EB"></a>彼比丘当作如是余食法食。<a id="a-EC"></a>时舍卫国中有一比丘。<a id="a-ED"></a>贪餮不知足食不足食。<a id="a-EE"></a>不知余食不余食。<a id="a-EF"></a>得便食之。<a id="a-EG"></a>时诸比丘闻。<a id="a-EH"></a>其中有少欲知足行头陀乐学戒知惭愧者。<a id="a-EI"></a>嫌责彼比丘。<a id="a-EJ"></a>云何贪餮。<a id="a-EK"></a>不知足食不足食。<a id="a-EL"></a>不知余食不余食。<a id="a-EM"></a>得便食之。<a id="a-EN"></a>时诸比丘往至世尊所。<a id="a-EO"></a>头面礼足在一面坐。<a id="a-EP"></a>以此因缘具白世尊。<a id="a-EQ"></a>世尊尔时集比丘僧。<a id="a-ER"></a>知而故问彼比丘言。<a id="a-ES"></a>汝实尔贪餮不知足食不足食不知余食不余食得便食之耶。<a id="a-ET"></a>答言实尔。<a id="a-EU"></a>佛以无数方便呵责彼比丘。<a id="a-EV"></a>汝所为非。<a id="a-EW"></a>非威仪非沙门法非净行非随顺行。<a id="a-EX"></a>所不应为。<a id="a-EY"></a>云何比丘贪餮如是耶。<a id="a-EZ"></a>世尊呵责已告诸比丘。<a id="a-Ea"></a>自今已去与比丘结戒。<a id="a-Eb"></a>集十句义乃至正法久住。<a id="a-Ec"></a>欲说戒者当如是说。<a id="a-Ed"></a>若比丘足食竟。<a id="a-Ee"></a>或时受请不作余食法。<a id="a-Ef"></a>而食者波逸提。<a id="a-Eg"></a>比丘义如上说。<a id="a-Eh"></a>食者五种食饭糗干饭鱼及肉。<a id="a-Ei"></a>于五种食中若食一一食。<a id="a-Ej"></a>若饭若糗若干饭若鱼及肉令饱足。<a id="a-Ek"></a>有五种足食。<a id="a-El"></a>知是饭知持来知遮知威仪知舍威仪。<a id="a-Em"></a>足食已舍威仪。<a id="a-En"></a>不作余食法得而食之。<a id="a-Eo"></a>咽咽波逸提。<a id="a-Ep"></a>尔时尊者忧波离。<a id="a-Eq"></a>即从座起偏露右臂右膝着地合掌白佛言。<a id="a-Er"></a>行比丘有几处应足食。<a id="a-Es"></a>佛告忧波离。<a id="a-Et"></a>有五处应足食。<a id="a-Eu"></a>云何为五。<a id="a-Ev"></a>忧波离。<a id="a-Ew"></a>比丘知行时知饭食知持来知遮知威仪知舍威仪。<a id="a-Ex"></a>知足食已舍威仪不作残食法得而食之。<a id="a-Ey"></a>咽咽波逸提。<a id="a-Ez"></a>是中忧波离。<a id="a-F0"></a>比丘知行时知糗干饭鱼及肉知持来知遮知威仪知舍威仪。<a id="a-F1"></a>足食已舍威仪。<a id="a-F2"></a>不作余食法得而食之。<a id="a-F3"></a>咽咽波逸提。<a id="a-F4"></a>是中忧波离。<a id="a-F5"></a>比丘知行时知糗食知持来知遮知威仪知舍威仪。<a id="a-F6"></a>足食已舍威仪。<a id="a-F7"></a>不作余食法得而食之。<a id="a-F8"></a>咽咽波逸提。<a id="a-F9"></a>是中忧波离。<a id="a-FA"></a>比丘知行时知干饭知鱼及肉饭知持来知遮知威仪知舍威仪。<a id="a-FB"></a>足食已舍威仪。<a id="a-FC"></a>不作余食法得而食之。<a id="a-FD"></a>咽咽波逸提。<a id="a-FE"></a>是中忧波离。<a id="a-FF"></a>比丘知行时知干饭食知持来知遮知威仪知舍威仪。<a id="a-FG"></a>足食已舍威仪。<a id="a-FH"></a>不作余食法得而食之。<a id="a-FI"></a>咽咽波逸提。<a id="a-FJ"></a>是中忧波离。<a id="a-FK"></a>比丘知行时知鱼及肉饭糗知持来知遮知威仪知舍威仪。<a id="a-FL"></a>足食已舍威仪。<a id="a-FM"></a>不作余食法得而食之。<a id="a-FN"></a>咽咽波逸提。<a id="a-FO"></a>是中忧波离。<a id="a-FP"></a>比丘知行时知鱼食知持来知遮知威仪知舍威仪足食已舍威仪。<a id="a-FQ"></a>不作余食法得而食之。<a id="a-FR"></a>咽咽波逸提。<a id="a-FS"></a>是中忧波离。<a id="a-FT"></a>比丘知行时知肉饭糗干饭知持来知遮知威仪知舍威仪。<a id="a-FU"></a>足食已舍威仪不作余食法得而食之。<a id="a-FV"></a>咽咽波逸提。<a id="a-FW"></a>是中忧波离。<a id="a-FX"></a>比丘知行时知肉食知持来知遮知威仪知舍威仪足食已舍威仪。<a id="a-FY"></a>不作余食法得而食之。<a id="a-FZ"></a>咽咽波逸提。<a id="a-Fa"></a>是中忧波离。<a id="a-Fb"></a>比丘知行时知饭糗干饭鱼知持来知遮知威仪知舍威仪。<a id="a-Fc"></a>足食已舍威仪。<a id="a-Fd"></a>不作余食法得而食之。<a id="a-Fe"></a>咽咽波逸提。<a id="a-Ff"></a>忧波离。<a id="a-Fg"></a>是为行比丘五处足食。<a id="a-Fh"></a>住坐卧亦如是。<a id="a-Fi"></a>佉阇尼食者。<a id="a-Fj"></a>有根佉阇尼食。<a id="a-Fk"></a>枝叶华果佉阇尼食。<a id="a-Fl"></a>油胡麻黑石蜜磨细末食。<a id="a-Fm"></a>彼比丘足食已。<a id="a-Fn"></a>不作余食法得而食之。<a id="a-Fo"></a>咽咽波逸提。<a id="a-Fp"></a>若足食已为他作余食法不成余食法突吉罗。<a id="a-Fq"></a>若知他足食已作余食法不成余食法突吉罗。<a id="a-Fr"></a>若比丘自手捉食。<a id="a-Fs"></a>作余食法不成余食法突吉罗若持食置地。<a id="a-Ft"></a>作余食法不成余食法突吉罗。<a id="a-Fu"></a>若比丘使净人持食作余食法不成余食法突吉罗。<a id="a-Fv"></a>若比丘净人前作余食法突吉罗。<a id="a-Fw"></a>以不好食覆好食上作余食法不成余食法突吉罗。<a id="a-Fx"></a>若比丘受他余食法尽持去不成余食法突吉罗。<a id="a-Fy"></a>若足食足食想波逸提若足食疑突吉罗。<a id="a-Fz"></a>若比丘不足食足食想突吉罗。<a id="a-G0"></a>不足食疑突吉罗。<a id="a-G1"></a>比丘尼突吉罗。<a id="a-G2"></a>式叉摩那沙弥沙弥尼突吉罗。<a id="a-G3"></a>是谓为犯。<a id="a-G4"></a>不犯者。<a id="a-G5"></a>食作非食想不受作余食法。<a id="a-G6"></a>非食不作余食法。<a id="a-G7"></a>自取作余食法。<a id="a-G8"></a>若不置地作余食法。<a id="a-G9"></a>乃至手及处若与他他与已作余食法。<a id="a-GA"></a>若病不作余食法。<a id="a-GB"></a>病人残食不作余食法。<a id="a-GC"></a>若已作余食法。<a id="a-GD"></a>无犯。<a id="a-GE"></a>无犯者。<a id="a-GF"></a>最初未制戒。<a id="a-GG"></a>痴狂心乱痛恼所缠(三十五竟)。</p>
  <p id="aGH">尔时佛在舍卫国祇树给孤独园。<a id="a-GI"></a>时舍卫国中兄弟二人作比丘一比丘贪餮嗜食。<a id="a-GJ"></a>不知足食不足食余食不余食。<a id="a-GK"></a>得而食之。<a id="a-GL"></a>有异比丘语言。<a id="a-GM"></a>未曾有如汝今贪餮嗜食者。<a id="a-GN"></a>不知足食不足食余食不余食得而食之时彼比丘闻此语已心怀恚恨。<a id="a-GO"></a>于异时见彼比丘食已不作余食法。<a id="a-GP"></a>殷勤请与食彼即受食之。<a id="a-GQ"></a>贪餮比丘语言。<a id="a-GR"></a>未曾有如汝贪餮。<a id="a-GS"></a>如是不知足食不足食。<a id="a-GT"></a>不知余食不余食。<a id="a-GU"></a>得而食之不知厌足。<a id="a-GV"></a>彼比丘报言。<a id="a-GW"></a>我虽食而未足。<a id="a-GX"></a>彼比丘语言。<a id="a-GY"></a>汝食先已饱足。<a id="a-GZ"></a>彼比丘问言。<a id="a-Ga"></a>知我足食耶。<a id="a-Gb"></a>答言知。<a id="a-Gc"></a>彼比丘问言。<a id="a-Gd"></a>汝知而故作耶。<a id="a-Ge"></a>答言知。<a id="a-Gf"></a>尔时彼比丘嫌责此比丘如是言。<a id="a-Gg"></a>云何知他比丘足食已。<a id="a-Gh"></a>殷勤请与食。<a id="a-Gi"></a>欲使他犯戒。<a id="a-Gj"></a>时诸比丘闻。<a id="a-Gk"></a>其中有少欲知足行头陀乐学戒知惭愧者。<a id="a-Gl"></a>嫌责彼比丘。<a id="a-Gm"></a>云何知他足食已。<a id="a-Gn"></a>殷勤请与食。<a id="a-Go"></a>欲使他犯戒也。<a id="a-Gp"></a>尔时彼比丘往至世尊所。<a id="a-Gq"></a>头面礼足在一面坐。<a id="a-Gr"></a>以此因缘具白世尊。<a id="a-Gs"></a>世尊尔时以此因缘集比丘僧。<a id="a-Gt"></a>知而故问彼比丘。<a id="a-Gu"></a>汝实知他足食已。<a id="a-Gv"></a>殷勤请与食。<a id="a-Gw"></a>欲使他犯戒耶。<a id="a-Gx"></a>答言实尔世尊。<a id="a-Gy"></a>世尊尔时以无数方便呵责彼比丘。<a id="a-Gz"></a>汝所为非。<a id="a-H0"></a>非威仪非沙门法非净行非随顺行。<a id="a-H1"></a>所不应为。<a id="a-H2"></a>云何知他足食已。<a id="a-H3"></a>殷勤请与食。<a id="a-H4"></a>欲使他犯戒耶。<a id="a-H5"></a>尔时世尊。<a id="a-H6"></a>以无数方便呵责彼比丘已告诸比丘。<a id="a-H7"></a>此痴人多种有漏处最初犯戒。<a id="a-H8"></a>自今已去与比丘结戒。<a id="a-H9"></a>集十句义乃至正法久住。<a id="a-HA"></a>欲说戒者当如是说。<a id="a-HB"></a>若比丘知他比丘食竟。<a id="a-HC"></a>殷勤请与食长老食是食。<a id="a-HD"></a>以是因缘非余欲令他犯波逸提。<a id="a-HE"></a>如是世尊。<a id="a-HF"></a>与比丘结戒。<a id="a-HG"></a>尔时诸比丘。<a id="a-HH"></a>未知已食未食。<a id="a-HI"></a>不知足食不足食。<a id="a-HJ"></a>后乃知已食已足食。<a id="a-HK"></a>或作波逸提忏者。<a id="a-HL"></a>或有畏慎者。<a id="a-HM"></a>佛言。<a id="a-HN"></a>不知者无犯自今已去当如是说戒。<a id="a-HO"></a>若比丘知他比丘足食已。<a id="a-HP"></a>若受请不作余食法。<a id="a-HQ"></a>殷勤请与食长老取是食。<a id="a-HR"></a>以是因缘非余欲使他犯戒波逸提。<a id="a-HS"></a>比丘义如上说。<a id="a-HT"></a>食者五种亦如上。<a id="a-HU"></a>请亦有五种亦如上。<a id="a-HV"></a>彼比丘知他比丘足食已不作余食法。<a id="a-HW"></a>殷勤请与食言。<a id="a-HX"></a>长老食是。<a id="a-HY"></a>彼即受食之。<a id="a-HZ"></a>咽咽二俱波逸提。<a id="a-Ha"></a>若与令食前比丘。<a id="a-Hb"></a>不食弃之。<a id="a-Hc"></a>与者突吉罗。<a id="a-Hd"></a>若比丘与令食。<a id="a-He"></a>前人受而不食举置。<a id="a-Hf"></a>与者突吉罗。<a id="a-Hg"></a>若比丘与令食。<a id="a-Hh"></a>前人受已转与余人。<a id="a-Hi"></a>与者突吉罗。<a id="a-Hj"></a>若比丘不作余食法。<a id="a-Hk"></a>与前人。<a id="a-Hl"></a>前人作余食而食之。<a id="a-Hm"></a>与者突吉罗。<a id="a-Hn"></a>若与病人食欲令他犯。<a id="a-Ho"></a>与者突吉罗。<a id="a-Hp"></a>持病人残食与他欲令他犯。<a id="a-Hq"></a>与者突吉罗。<a id="a-Hr"></a>若作余食法已与他。<a id="a-Hs"></a>欲使他犯。<a id="a-Ht"></a>与者突吉罗。<a id="a-Hu"></a>足食足食想波逸提。<a id="a-Hv"></a>足食疑突吉罗。<a id="a-Hw"></a>不足食足食想突吉罗。<a id="a-Hx"></a>不足食疑突吉罗。<a id="a-Hy"></a>比丘尼突吉罗。<a id="a-Hz"></a>式叉摩那沙弥沙弥尼突吉罗。<a id="a-I0"></a>是谓为犯。<a id="a-I1"></a>不犯者。<a id="a-I2"></a>若先不知足食不足食想。<a id="a-I3"></a>若与令弃而食之。<a id="a-I4"></a>若与令举置而食之。<a id="a-I5"></a>若使令送与人取而食之。<a id="a-I6"></a>若未作余食法。<a id="a-I7"></a>与令作余食法而食之。<a id="a-I8"></a>彼不作余食法而食之。<a id="a-I9"></a>若持病人余食与不令他犯。<a id="a-IA"></a>作余食法与不令他犯不犯。<a id="a-IB"></a>不犯者。<a id="a-IC"></a>最初未制戒。<a id="a-ID"></a>痴狂心乱痛恼所缠(三十六竟)。</p>
  <p id="aIE">尔时佛在罗阅城耆阇崛山中。<a id="a-IF"></a>尔时罗阅城中人民节会作众伎乐。<a id="a-IG"></a>时难陀跋难陀二释子。<a id="a-IH"></a>到彼看伎难陀跋难陀释子颜貌端正。<a id="a-II"></a>众人皆共观看。<a id="a-IJ"></a>时有一人语众人言。<a id="a-IK"></a>汝等空看视沙门释子。<a id="a-IL"></a>何不供给饮食供养然后瞻看。<a id="a-IM"></a>时众人即与饮食。<a id="a-IN"></a>时难陀跋难陀二释子食讫故看伎。<a id="a-IO"></a>向暮还至耆阇崛山。<a id="a-IP"></a>诸比丘见即问言。<a id="a-IQ"></a>汝等何故逼暮行。<a id="a-IR"></a>时难陀跋难陀以此因缘具向诸比丘说。<a id="a-IS"></a>于时日暮迦留陀夷。<a id="a-IT"></a>着衣持钵入罗阅城乞食。<a id="a-IU"></a>天阴闇至。<a id="a-IV"></a>一怀妊妇女家乞食。<a id="a-IW"></a>此妇女持食出门。<a id="a-IX"></a>值天雷电暂见其面。<a id="a-IY"></a>时妇女怖称言。<a id="a-IZ"></a>鬼鬼即堕娠。<a id="a-Ia"></a>迦留陀夷语言大妹。<a id="a-Ib"></a>我非鬼我是沙门释子。<a id="a-Ic"></a>妇女恚言。<a id="a-Id"></a>沙门释子宁自破腹不应夜乞食。<a id="a-Ie"></a>时迦留陀夷。<a id="a-If"></a>闻此语已还至僧伽蓝中。<a id="a-Ig"></a>以此因缘向诸比丘说。<a id="a-Ih"></a>其中有少欲知足行头陀乐学戒知惭愧者。<a id="a-Ii"></a>嫌责难陀跋难陀释子及迦留陀夷。<a id="a-Ij"></a>云何难陀跋难陀迦留陀夷。<a id="a-Ik"></a>非时乞食并观伎乐耶。<a id="a-Il"></a>时诸比丘往世尊所。<a id="a-Im"></a>头面礼足。<a id="a-In"></a>在一面坐。<a id="a-Io"></a>以此因缘具白世尊。<a id="a-Ip"></a>世尊以此因缘集比丘僧。<a id="a-Iq"></a>无数方便呵责难陀跋难陀释子及迦留陀夷。<a id="a-Ir"></a>汝所为非。<a id="a-Is"></a>非威仪非沙门法非净行非随顺行。<a id="a-It"></a>所不应为。<a id="a-Iu"></a>云何难陀跋难陀释子及迦留陀夷。<a id="a-Iv"></a>非时乞食并观伎乐。<a id="a-Iw"></a>世尊以无数方便呵责难陀跋难陀释子及迦留陀夷已告诸比丘。<a id="a-Ix"></a>自今已去不得观伎观伎者突吉罗自今已去与比丘结戒。<a id="a-Iy"></a>集十句义乃至正法久住。<a id="a-Iz"></a>欲说戒者当如是说。<a id="a-J0"></a>若比丘非时受食食者波逸提。<a id="a-J1"></a>比丘义如上。<a id="a-J2"></a>时者明相出乃至日中按此时为法。<a id="a-J3"></a>四天下食亦尔。<a id="a-J4"></a>非时者。<a id="a-J5"></a>从日中乃至明相未出。<a id="a-J6"></a>食者有二种。<a id="a-J7"></a>佉阇尼食如上。<a id="a-J8"></a>蒱阇尼五种食如上。<a id="a-J9"></a>若比丘非时受食食咽咽波逸提。<a id="a-JA"></a>若非时过非时波逸提。<a id="a-JB"></a>七日过七日波逸提。<a id="a-JC"></a>尽形寿药无因缘服者突吉罗。<a id="a-JD"></a>非时非时想波逸提。<a id="a-JE"></a>非时疑突吉罗。<a id="a-JF"></a>非时时想突吉罗。<a id="a-JG"></a>时非时想突吉罗。<a id="a-JH"></a>非时疑突吉罗。<a id="a-JI"></a>比丘尼波逸提。<a id="a-JJ"></a>式叉摩那沙弥沙弥尼突吉罗。<a id="a-JK"></a>是谓为犯。<a id="a-JL"></a>不犯者。<a id="a-JM"></a>时有乞食比丘。<a id="a-JN"></a>见他作黑石蜜中有罽尼。<a id="a-JO"></a>畏慎不敢非时啖。<a id="a-JP"></a>佛言听啖无犯。<a id="a-JQ"></a>作法应尔。<a id="a-JR"></a>时有病比丘服吐下药。<a id="a-JS"></a>比丘煮粥熟顷日时已过。<a id="a-JT"></a>应煮麦令皮不破漉汁饮之无犯。<a id="a-JU"></a>若喉中哯出还咽无犯。<a id="a-JV"></a>无犯者。<a id="a-JW"></a>最初未制戒。<a id="a-JX"></a>痴狂心乱痛恼所缠(三十七竟)。</p>
  <p id="aJY">尔时佛在罗阅城耆阇崛山中。<a id="a-JZ"></a>尔时尊者迦罗。<a id="a-Ja"></a>在中住常坐禅思惟。<a id="a-Jb"></a>若乞食时到。<a id="a-Jc"></a>迦罗着衣持钵入罗阅城中乞食。<a id="a-Jd"></a>尔时罗阅城中乞食易得。<a id="a-Je"></a>时迦罗作如是念。<a id="a-Jf"></a>我今何为日日入城乞食疲苦。<a id="a-Jg"></a>我宁可食先得者。<a id="a-Jh"></a>食当持还。<a id="a-Ji"></a>后即如所念。<a id="a-Jj"></a>时诸比丘。<a id="a-Jk"></a>于小食大食上不见迦罗。<a id="a-Jl"></a>时诸比丘自相谓言。<a id="a-Jm"></a>我曹于小食大食上不见迦罗。<a id="a-Jn"></a>将不命终耶。<a id="a-Jo"></a>不远行耶。<a id="a-Jp"></a>不休道耶。<a id="a-Jq"></a>不被贼耶。<a id="a-Jr"></a>不为恶兽所害耶。<a id="a-Js"></a>不为水所漂耶。<a id="a-Jt"></a>后于异时见迦罗。<a id="a-Ju"></a>问言。<a id="a-Jv"></a>汝昨来何处来。<a id="a-Jw"></a>于小食大食上不见汝。<a id="a-Jx"></a>我等谓。<a id="a-Jy"></a>汝命过。<a id="a-Jz"></a>若远行。<a id="a-K0"></a>若罢道。<a id="a-K1"></a>若为恶兽所害。<a id="a-K2"></a>时迦罗以此因缘具向诸比丘说。<a id="a-K3"></a>其中有少欲知足行头陀乐学戒知惭愧者。<a id="a-K4"></a>嫌责迦罗言。<a id="a-K5"></a>云何藏举宿食而食。<a id="a-K6"></a>尔时诸比丘往至世尊所。<a id="a-K7"></a>头面礼足在一面坐。<a id="a-K8"></a>以此因缘具白世尊。<a id="a-K9"></a>世尊以此因缘集比丘僧。<a id="a-KA"></a>知而故问迦罗。<a id="a-KB"></a>汝实举宿食而食耶。<a id="a-KC"></a>答言实尔。<a id="a-KD"></a>尔时世尊以无数方便呵责迦罗。<a id="a-KE"></a>汝所为非。<a id="a-KF"></a>非威仪非沙门法非净行非随顺行所不应为。<a id="a-KG"></a>云何迦罗举宿食而食耶。<a id="a-KH"></a>汝意虽欲少欲知足。<a id="a-KI"></a>后来众生相法而行。<a id="a-KJ"></a>世尊呵责迦罗已告诸比丘。<a id="a-KK"></a>此迦罗痴人。<a id="a-KL"></a>多种有漏处最初犯戒。<a id="a-KM"></a>自今已去与比丘结戒。<a id="a-KN"></a>集十句义乃至正法久住。<a id="a-KO"></a>欲说戒者当如是说。<a id="a-KP"></a>若比丘残宿食而食者波逸提。<a id="a-KQ"></a>比丘义如上。<a id="a-KR"></a>宿食者。<a id="a-KS"></a>今日受已至明日。<a id="a-KT"></a>于一切沙门释子受大戒者皆不清净。<a id="a-KU"></a>食有二种。<a id="a-KV"></a>正食非正食。<a id="a-KW"></a>非正食者。<a id="a-KX"></a>根食乃至细末食。<a id="a-KY"></a>正食者。<a id="a-KZ"></a>饭麨干饭鱼及肉。<a id="a-Ka"></a>若比丘举宿食而食咽咽波逸提。<a id="a-Kb"></a>非时过非时食者波逸提。<a id="a-Kc"></a>受七日药过七日食者波逸提。<a id="a-Kd"></a>尽形寿药无病因缘而服者突吉罗。<a id="a-Ke"></a>宿作宿想波逸提。<a id="a-Kf"></a>宿疑突吉罗。<a id="a-Kg"></a>非宿宿想突吉罗。<a id="a-Kh"></a>非宿疑突吉罗比丘尼波逸提。<a id="a-Ki"></a>式叉摩那沙弥沙弥尼突吉罗。<a id="a-Kj"></a>是谓为犯。<a id="a-Kk"></a>不犯者。<a id="a-Kl"></a>宿受食有余。<a id="a-Km"></a>与父母与塔作人与房舍作人计价与食直。<a id="a-Kn"></a>后于异时乞食比丘。<a id="a-Ko"></a>从作人边乞食得食。<a id="a-Kp"></a>钵盂有孔罅食钵中。<a id="a-Kq"></a>彼擿洗穿坏如法洗余不出者无犯。<a id="a-Kr"></a>若宿受酥油脂用灌鼻。<a id="a-Ks"></a>若缩鼻时酥油随唾出。<a id="a-Kt"></a>应弃之余无犯无犯者。<a id="a-Ku"></a>最初未制戒。<a id="a-Kv"></a>痴狂心乱痛恼所缠(三十八竟)。</p>
 </body>
</html>