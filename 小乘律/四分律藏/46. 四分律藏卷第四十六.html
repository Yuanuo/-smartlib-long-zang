<!doctype html>
<html id="z3IBUzRnV" data-ver="1885">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">四分律藏卷第四十六</h1>
  <h2 id="a2">第三分覆藏揵度法</h2>
  <p id="a3">尔时世尊在舍卫国。<a id="a-4"></a>时六群比丘自行覆藏。<a id="a-5"></a>更互与覆藏羯磨本日治摩那埵出罪羯磨。<a id="a-6"></a>诸比丘白佛。<a id="a-7"></a>佛言。<a id="a-8"></a>不应自行覆藏与他覆藏羯磨本日治摩那埵出罪。<a id="a-9"></a>彼行本日治比丘。<a id="a-A"></a>更互作覆藏本日治摩那埵出罪。<a id="a-B"></a>佛言。<a id="a-C"></a>不应自行本日治更互作覆藏本日治摩那埵出罪。<a id="a-D"></a>彼自行摩那埵比丘。<a id="a-E"></a>更互作覆藏。<a id="a-F"></a>佛言。<a id="a-G"></a>不应自行摩那埵与他作覆藏羯磨乃至出罪。<a id="a-H"></a>彼自出罪。<a id="a-I"></a>更互作覆藏羯磨乃至出罪。<a id="a-J"></a>佛言。<a id="a-K"></a>不应自出罪与他覆藏羯磨乃至出罪。<a id="a-L"></a>彼行覆藏。<a id="a-M"></a>更互作覆藏羯磨本日治摩那埵足满二十人出罪。<a id="a-N"></a>佛言不应尔。<a id="a-O"></a>自行覆藏本日治亦如是。<a id="a-P"></a>自行摩那埵亦如是。<a id="a-Q"></a>自行出罪亦如是。<a id="a-R"></a>彼行覆藏者。<a id="a-S"></a>与他受大戒。<a id="a-T"></a>与他依止。<a id="a-U"></a>畜沙弥。<a id="a-V"></a>受僧差。<a id="a-W"></a>差已教授比丘尼。<a id="a-X"></a>佛言。<a id="a-Y"></a>行覆藏者不应尔。<a id="a-Z"></a>彼行覆藏者。<a id="a-a"></a>知有余比丘能说戒者而为他说戒。<a id="a-b"></a>于僧中或问毗尼义或答。<a id="a-c"></a>在众僧作羯磨人数中。<a id="a-d"></a>受僧羯磨差平断事。<a id="a-e"></a>受众僧差使。<a id="a-f"></a>佛言。<a id="a-g"></a>行覆藏者不应尔。<a id="a-h"></a>彼行覆藏者。<a id="a-i"></a>或早入聚落逼暮还。<a id="a-j"></a>或不亲附沙门亲近外道。<a id="a-k"></a>不随顺比丘说异教。<a id="a-l"></a>佛言不应尔。<a id="a-m"></a>彼行覆藏者。<a id="a-n"></a>若犯此罪。<a id="a-o"></a>若相似。<a id="a-p"></a>若从此生。<a id="a-q"></a>若重于彼。<a id="a-r"></a>呵他羯磨及作羯磨者。<a id="a-s"></a>佛言不应尔。<a id="a-t"></a>彼行覆藏者。<a id="a-u"></a>受清净比丘敷座洗脚拭革屣揩摩身。<a id="a-v"></a>佛言不应尔。<a id="a-w"></a>彼行覆藏者。<a id="a-x"></a>受清净比丘起迎逆礼拜执手恭敬问讯为持衣钵。<a id="a-y"></a>佛言不应尔。<a id="a-z"></a>彼行覆藏者。<a id="a-10"></a>举清净比丘。<a id="a-11"></a>作忆念。<a id="a-12"></a>作自言。<a id="a-13"></a>为他作证。<a id="a-14"></a>遮说戒。<a id="a-15"></a>遮自恣。<a id="a-16"></a>与清净比丘共斗。<a id="a-17"></a>佛言不应尔。<a id="a-18"></a>彼行覆藏者。<a id="a-19"></a>共清净比丘行入白衣家。<a id="a-1A"></a>或随他比丘行。<a id="a-1B"></a>或将他比丘行。<a id="a-1C"></a>或受他供养。<a id="a-1D"></a>或受清净比丘剃发。<a id="a-1E"></a>或受清净比丘作使。<a id="a-1F"></a>佛言不应尔。<a id="a-1G"></a>彼行覆藏比丘。<a id="a-1H"></a>共清净比丘行。<a id="a-1I"></a>至前食后食上在前行。<a id="a-1J"></a>或并语并行。<a id="a-1K"></a>或反抄衣。<a id="a-1L"></a>或通肩披衣。<a id="a-1M"></a>或裹头。<a id="a-1N"></a>或覆两肩。<a id="a-1O"></a>或着革屣。<a id="a-1P"></a>佛言不应尔。<a id="a-1Q"></a>自今已去听偏露右肩脱革屣随从后行。<a id="a-1R"></a>彼行覆藏者。<a id="a-1S"></a>作如是意。<a id="a-1T"></a>不往食上。<a id="a-1U"></a>恐余比丘知我行覆藏。<a id="a-1V"></a>佛言不应尔。<a id="a-1W"></a>彼行覆藏者作如是意。<a id="a-1X"></a>至食上不坐。<a id="a-1Y"></a>恐余比丘知我行覆藏。<a id="a-1Z"></a>彼行覆藏比丘。<a id="a-1a"></a>作如是意。<a id="a-1b"></a>请取食食。<a id="a-1c"></a>恐余比丘知我行覆藏。<a id="a-1d"></a>佛言不应尔。<a id="a-1e"></a>彼行覆藏者。<a id="a-1f"></a>与清净比丘随次坐。<a id="a-1g"></a>佛言不应尔。<a id="a-1h"></a>听在末行坐。<a id="a-1i"></a>世尊有如是教。<a id="a-1j"></a>犯罪人应在下行坐。<a id="a-1k"></a>彼在白衣下坐。<a id="a-1l"></a>佛言不应尔。<a id="a-1m"></a>彼在沙弥下坐。<a id="a-1n"></a>佛言不应尔。<a id="a-1o"></a>应在大比丘末行坐。<a id="a-1p"></a>彼行覆藏者。<a id="a-1q"></a>与清净比丘共经行处行。<a id="a-1r"></a>彼在下经行处。<a id="a-1s"></a>已在高经行处。<a id="a-1t"></a>或在前行。<a id="a-1u"></a>或并语。<a id="a-1v"></a>或共行。<a id="a-1w"></a>反抄衣。<a id="a-1x"></a>通肩披衣。<a id="a-1y"></a>或裹头覆两肩。<a id="a-1z"></a>着革屣。<a id="a-20"></a>佛言。<a id="a-21"></a>不应尔。<a id="a-22"></a>佛言。<a id="a-23"></a>听偏露右肩脱革屣在后行。<a id="a-24"></a>彼行覆藏者。<a id="a-25"></a>道路行作如是意。<a id="a-26"></a>不在正道行。<a id="a-27"></a>恐余比丘知我行覆藏。<a id="a-28"></a>佛言不应尔。<a id="a-29"></a>彼行覆藏者。<a id="a-2A"></a>在道行作如是意。<a id="a-2B"></a>在后行恐余比丘知我行覆藏。<a id="a-2C"></a>佛言不应尔。<a id="a-2D"></a>彼行覆藏者。<a id="a-2E"></a>共清净比丘共一座一床一板。<a id="a-2F"></a>佛言不应尔。<a id="a-2G"></a>若长床板。<a id="a-2H"></a>佛言。<a id="a-2I"></a>听作隔断然后坐。<a id="a-2J"></a>若取余床在后坐。<a id="a-2K"></a>彼行覆藏者。<a id="a-2L"></a>若在小食大食上。<a id="a-2M"></a>应扫洒敷坐具水瓶洗瓶具盛残食器。<a id="a-2N"></a>应为清净比丘敷坐具。<a id="a-2O"></a>乃至洗足器物拭足巾盛水器。<a id="a-2P"></a>清净比丘来。<a id="a-2Q"></a>应出远迎为持衣钵。<a id="a-2R"></a>若有钵床钵支应安置上。<a id="a-2S"></a>若僧伽梨在头上肩上。<a id="a-2T"></a>应取看之。<a id="a-2U"></a>无垢秽污不。<a id="a-2V"></a>若有尘垢秽污。<a id="a-2W"></a>应却便却。<a id="a-2X"></a>应浣当浣。<a id="a-2Y"></a>浣已晒着绳床上木床上。<a id="a-2Z"></a>应与清净比丘具洗足器拭足巾水器。<a id="a-2a"></a>拭革屣已着左面看之。<a id="a-2b"></a>不令泥水污不。<a id="a-2c"></a>若有泥水污者。<a id="a-2d"></a>当移避之。<a id="a-2e"></a>为清净比丘洗足已除去石水器安置本处。<a id="a-2f"></a>彼应净洗手。<a id="a-2g"></a>与清净比丘过食。<a id="a-2h"></a>清净比丘食时。<a id="a-2i"></a>应供给所须。<a id="a-2j"></a>若酪浆若蔓[少/(兔-、<a id="a-2k"></a>)]苦酒盐菜应与。<a id="a-2l"></a>若热当扇。<a id="a-2m"></a>须水应与水。<a id="a-2n"></a>若恐时过当俱食。<a id="a-2o"></a>清净比丘食已。<a id="a-2p"></a>当为取钵与洗手。<a id="a-2q"></a>若自食已有残食。<a id="a-2r"></a>应与人若非人。<a id="a-2s"></a>若着无虫水中若无草处。<a id="a-2t"></a>洗食器还复本处。<a id="a-2u"></a>应扫洒食堂除去粪土。<a id="a-2v"></a>彼比丘便用已。<a id="a-2w"></a>常食钵盛粪扫弃。<a id="a-2x"></a>余比丘见恶之。<a id="a-2y"></a>佛言。<a id="a-2z"></a>不应用钵弃粪扫。<a id="a-30"></a>听以盆若澡盘若扫帚。<a id="a-31"></a>钵应净洁畜。<a id="a-32"></a>彼行覆藏比丘。<a id="a-33"></a>若僧洗浴。<a id="a-34"></a>应至清净比丘所问言。<a id="a-35"></a>大德洗不。<a id="a-36"></a>若彼答言当洗。<a id="a-37"></a>此比丘便应先看浴室。<a id="a-38"></a>无尘秽不。<a id="a-39"></a>若有尘秽。<a id="a-3A"></a>应扫便扫。<a id="a-3B"></a>应水洒便洒。<a id="a-3C"></a>应取薪便取。<a id="a-3D"></a>应破便破。<a id="a-3E"></a>应然火便然火。<a id="a-3F"></a>应着薪便着。<a id="a-3G"></a>应与清净比丘具洗浴瓶若浴床若刮汗刀若水器若泥器若树皮若细末药若泥应问上座已燃火。<a id="a-3H"></a>若清净比丘病若老羸。<a id="a-3I"></a>应扶将至浴室所。<a id="a-3J"></a>若不能行者。<a id="a-3K"></a>以绳床木床若衣舁至浴室所。<a id="a-3L"></a>应取清净比丘衣安着衣架上若龙牙杙上。<a id="a-3M"></a>若有油应为涂身。<a id="a-3N"></a>彼油器无安处不坚牢。<a id="a-3O"></a>佛言。<a id="a-3P"></a>安着龙牙杙上。<a id="a-3Q"></a>若悬着壁上。<a id="a-3R"></a>若清净比丘病老羸。<a id="a-3S"></a>应扶将入浴室中。<a id="a-3T"></a>与绳床木床浴瓶刮汗刀水器泥器。<a id="a-3U"></a>与树皮细末药泥。<a id="a-3V"></a>若烟来熏眼。<a id="a-3W"></a>当为安障。<a id="a-3X"></a>若头热背热应为覆。<a id="a-3Y"></a>若欲洗浴入浴室。<a id="a-3Z"></a>应白清净比丘。<a id="a-3a"></a>若作如是意。<a id="a-3b"></a>欲白清净比丘。<a id="a-3c"></a>恐烦乱共相逼迮者。<a id="a-3d"></a>直尔入浴室。<a id="a-3e"></a>在清净比丘后揩摩身。<a id="a-3f"></a>彼即入浴室。<a id="a-3g"></a>至清净比丘后住。<a id="a-3h"></a>应为余比丘揩摩身。<a id="a-3i"></a>不应受他揩摩身。<a id="a-3j"></a>为清净比丘洗浴已。<a id="a-3k"></a>然后自浴。<a id="a-3l"></a>若清净比丘老。<a id="a-3m"></a>应扶将出若病以绳床若木床舁出浴室。<a id="a-3n"></a>应与清净比丘敷座与洗脚器拭巾洗脚革屣。<a id="a-3o"></a>应取清净比丘衣舒看抖擞。<a id="a-3p"></a>勿令有蛇蝎诸毒虫。<a id="a-3q"></a>然后授与。<a id="a-3r"></a>若有眼药丸香应与。<a id="a-3s"></a>若有甜蒱桃浆蜜石蜜。<a id="a-3t"></a>净洗手受。<a id="a-3u"></a>授与清净比丘。<a id="a-3v"></a>若清净比丘老病乏气力者。<a id="a-3w"></a>应扶若以绳床木床若衣舁还房。<a id="a-3x"></a>应先入清净比丘房内敷卧具。<a id="a-3y"></a>若毡手扪摸看扶清净比丘卧。<a id="a-3z"></a>以衬体衣着内被覆上。<a id="a-40"></a>若出房应闭户。<a id="a-41"></a>至浴室中看。<a id="a-42"></a>若有绳床木床若浴瓶若刮汗刀水器泥器树皮细末药泥。<a id="a-43"></a>还复本处。<a id="a-44"></a>应洗浴室便洗。<a id="a-45"></a>有不净水应出便出。<a id="a-46"></a>有火应灭便灭应覆便覆。<a id="a-47"></a>若浴室户应闭便闭应脱举便举。<a id="a-48"></a>应日三时见清净比丘。<a id="a-49"></a>彼应作者一切应如法作。<a id="a-4A"></a>若清净比丘有所作不应违逆。<a id="a-4B"></a>若违逆应如法治。<a id="a-4C"></a>彼行覆藏者。<a id="a-4D"></a>至布萨日。<a id="a-4E"></a>应扫洒布萨处敷坐具水瓶洗脚瓶然灯具舍罗。<a id="a-4F"></a>彼行覆藏者。<a id="a-4G"></a>布萨竟应还复床座水瓶洗脚瓶舍罗着本处。<a id="a-4H"></a>彼行覆藏比丘。<a id="a-4I"></a>在上好房中住。<a id="a-4J"></a>余客比丘无住处。<a id="a-4K"></a>诸比丘白佛。<a id="a-4L"></a>佛言。<a id="a-4M"></a>行覆藏比丘。<a id="a-4N"></a>不应在上好房中住。<a id="a-4O"></a>听在小房中住。<a id="a-4P"></a>客比丘来遣行覆藏者出。<a id="a-4Q"></a>佛言。<a id="a-4R"></a>不应遣亦不应去。<a id="a-4S"></a>听作如是语。<a id="a-4T"></a>大德。<a id="a-4U"></a>我曹不得二三人共宿。<a id="a-4V"></a>行覆藏比丘作如是念。<a id="a-4W"></a>众僧衣物为随次取应坐处取耶。<a id="a-4X"></a>佛言。<a id="a-4Y"></a>应随次取已在下行坐。<a id="a-4Z"></a>彼行覆藏比丘作如是念。<a id="a-4a"></a>我曹得更互作使不。<a id="a-4b"></a>佛言听。<a id="a-4c"></a>我曹得自相恭敬礼拜迎逆执手问讯不。<a id="a-4d"></a>佛言听。<a id="a-4e"></a>彼如是念。<a id="a-4f"></a>我曹得使僧伽蓝人沙弥不。<a id="a-4g"></a>佛言听。<a id="a-4h"></a>我曹得受僧伽蓝人沙弥礼拜迎逆执手问讯不。<a id="a-4i"></a>佛言得受。<a id="a-4j"></a>彼行覆藏者。<a id="a-4k"></a>不白清净比丘。<a id="a-4l"></a>佛言听白。<a id="a-4m"></a>应如是白。<a id="a-4n"></a>布萨日彼比丘。<a id="a-4o"></a>应至僧中偏露右肩脱革屣右膝着地作如是白。<a id="a-4p"></a>大德僧听。<a id="a-4q"></a>我某甲比丘犯僧残罪随覆藏日。<a id="a-4r"></a>从僧乞覆藏羯磨。<a id="a-4s"></a>僧已与我随覆藏日羯磨。<a id="a-4t"></a>我某甲已行若干日。<a id="a-4u"></a>余有若干日在。<a id="a-4v"></a>白大德令知我行覆藏。<a id="a-4w"></a>若大众难集。<a id="a-4x"></a>若不欲行。<a id="a-4y"></a>若彼人软弱多有羞愧。<a id="a-4z"></a>应至清净比丘所白言。<a id="a-50"></a>大德上座。<a id="a-51"></a>我今日舍教敕不作。<a id="a-52"></a>若欲作时。<a id="a-53"></a>应至清净比丘所白言。<a id="a-54"></a>我今日随所教敕当作。<a id="a-55"></a>彼行覆藏者。<a id="a-56"></a>至余处见余比丘不白。<a id="a-57"></a>佛言应白。<a id="a-58"></a>不白失一夜得突吉罗。<a id="a-59"></a>世尊既听白。<a id="a-5A"></a>余比丘便从此至余处白。<a id="a-5B"></a>从此至余处疲极。<a id="a-5C"></a>佛言。<a id="a-5D"></a>不应从此处至余处白听。<a id="a-5E"></a>若有因缘往应白。<a id="a-5F"></a>若复不白失一夜得突吉罗罪。<a id="a-5G"></a>彼行覆藏者。<a id="a-5H"></a>有客比丘来不白。<a id="a-5I"></a>佛言应白。<a id="a-5J"></a>若不白失一夜得突吉罗罪。<a id="a-5K"></a>世尊既听彼白客比丘。<a id="a-5L"></a>便至道路白诸疾行比丘遂疲极。<a id="a-5M"></a>佛言。<a id="a-5N"></a>不应往道路白疾行比丘。<a id="a-5O"></a>应在僧伽蓝内徐行者白。<a id="a-5P"></a>若不白失一夜得突吉罗罪。<a id="a-5Q"></a>彼行覆藏者。<a id="a-5R"></a>病不遣信白。<a id="a-5S"></a>佛言应白。<a id="a-5T"></a>若不白失一夜得突吉罗罪。<a id="a-5U"></a>彼行覆藏者。<a id="a-5V"></a>二三人共一屋宿。<a id="a-5W"></a>佛言不应尔。<a id="a-5X"></a>若二三人共一屋宿。<a id="a-5Y"></a>失一夜得突吉罗罪。<a id="a-5Z"></a>彼行覆藏者。<a id="a-5a"></a>在无比丘处住。<a id="a-5b"></a>佛言不应尔。<a id="a-5c"></a>若住失一夜得突吉罗罪。<a id="a-5d"></a>彼行覆藏者。<a id="a-5e"></a>不半月半月说戒时白。<a id="a-5f"></a>佛言听白。<a id="a-5g"></a>若不白失一夜得突吉罗罪。<a id="a-5h"></a>有八事失夜。<a id="a-5i"></a>往余寺不白。<a id="a-5j"></a>有客比丘来不白。<a id="a-5k"></a>有缘事自出外不白。<a id="a-5l"></a>寺内徐行者不白。<a id="a-5m"></a>病不遣信白。<a id="a-5n"></a>二三人共一屋宿。<a id="a-5o"></a>在无比丘处住。<a id="a-5p"></a>不半月半月说戒时白。<a id="a-5q"></a>是为八事失夜。<a id="a-5r"></a>佛听半月半月说戒时白。<a id="a-5s"></a>应如是白。<a id="a-5t"></a>彼行覆藏者。<a id="a-5u"></a>应至僧中偏露右肩脱革屣右膝着地合掌白言。<a id="a-5v"></a>大德僧听。<a id="a-5w"></a>我某甲比丘犯僧残罪覆藏。<a id="a-5x"></a>我某甲比丘随覆藏日。<a id="a-5y"></a>从僧乞覆藏日羯磨。<a id="a-5z"></a>僧已与我随覆藏日羯磨。<a id="a-60"></a>我某甲比丘。<a id="a-61"></a>已行若干日。<a id="a-62"></a>未行若干日。<a id="a-63"></a>白大德令知我行覆藏。<a id="a-64"></a>佛言。<a id="a-65"></a>听行摩那埵比丘亦行如上诸事。<a id="a-66"></a>行摩那埵者。<a id="a-67"></a>应常在僧中宿日日白。<a id="a-68"></a>应如是白。<a id="a-69"></a>偏露右肩脱革屣右膝着地合掌白。<a id="a-6A"></a>大德僧听。<a id="a-6B"></a>我某甲比丘犯僧残罪不覆藏。<a id="a-6C"></a>从僧乞六夜摩那埵。<a id="a-6D"></a>僧已与我六夜摩那埵。<a id="a-6E"></a>我某甲比丘。<a id="a-6F"></a>已行若干日。<a id="a-6G"></a>未行若干日。<a id="a-6H"></a>白诸大德僧。<a id="a-6I"></a>令知我行摩那埵(覆藏揵度具足竟)。</p>
  <p data-pb></p>
  <h2 id="a6J">第三分遮揵度法</h2>
  <p id="a6K">时世尊在舍卫国。<a id="a-6L"></a>时六群比丘作如是念。<a id="a-6M"></a>世尊无数方便教诸比丘。<a id="a-6N"></a>展转相教更相受语。<a id="a-6O"></a>便举清净无罪比丘。<a id="a-6P"></a>佛言。<a id="a-6Q"></a>不应举清净无罪比丘。<a id="a-6R"></a>佛言。<a id="a-6S"></a>听先求听。<a id="a-6T"></a>六群比丘闻佛教先求听。<a id="a-6U"></a>彼即清净比丘先从六群比丘求听者求听。<a id="a-6V"></a>佛言不应尔。<a id="a-6W"></a>自今已去听内有五法应求听。<a id="a-6X"></a>知时不以非时。<a id="a-6Y"></a>真实不以不实。<a id="a-6Z"></a>利益不以损减。<a id="a-6a"></a>柔软不以粗犷。<a id="a-6b"></a>慈心不以嗔恚。<a id="a-6c"></a>时六群比丘内无五法。<a id="a-6d"></a>余比丘内有五法。<a id="a-6e"></a>从六群比丘求听而不与听。<a id="a-6f"></a>诸比丘白佛。<a id="a-6g"></a>佛言。<a id="a-6h"></a>若内有五法求听者应与。<a id="a-6i"></a>时六群比丘他求听便去。<a id="a-6j"></a>许他听已亦去。<a id="a-6k"></a>佛言不应尔。<a id="a-6l"></a>听作自言。<a id="a-6m"></a>时六群比丘。<a id="a-6n"></a>许他求自言已便去。<a id="a-6o"></a>自作自言已复去。<a id="a-6p"></a>佛言不应尔。<a id="a-6q"></a>佛言。<a id="a-6r"></a>听布萨说戒时应遮说戒。<a id="a-6s"></a>时六群比丘。<a id="a-6t"></a>闻佛听遮说戒。<a id="a-6u"></a>便遮清净比丘说戒。<a id="a-6v"></a>佛言不应尔。<a id="a-6w"></a>佛言。<a id="a-6x"></a>汝曹善听有如法遮说戒。<a id="a-6y"></a>有不如法遮说戒。<a id="a-6z"></a>一非法一如法。<a id="a-70"></a>二非法二如法。<a id="a-71"></a>三非法三如法。<a id="a-72"></a>四非法四如法。<a id="a-73"></a>五非法五如法。<a id="a-74"></a>六非法六如法。<a id="a-75"></a>七非法七如法。<a id="a-76"></a>八非法八如法。<a id="a-77"></a>九非法九如法。<a id="a-78"></a>十非法十如法。<a id="a-79"></a>何等一非法。<a id="a-7A"></a>若遮无根作。<a id="a-7B"></a>是为一非法。<a id="a-7C"></a>何等一如法。<a id="a-7D"></a>遮有根作。<a id="a-7E"></a>是为一如法。<a id="a-7F"></a>何等二非法。<a id="a-7G"></a>遮无根作不作。<a id="a-7H"></a>是为二非法。<a id="a-7I"></a>何等二如法。<a id="a-7J"></a>遮有根作不作。<a id="a-7K"></a>是为二如法。<a id="a-7L"></a>何等三非法。<a id="a-7M"></a>遮无根破戒破见破威仪。<a id="a-7N"></a>是为三非法。<a id="a-7O"></a>何等三如法。<a id="a-7P"></a>遮有根破戒破见破威仪。<a id="a-7Q"></a>是为三如法。<a id="a-7R"></a>何等四非法。<a id="a-7S"></a>遮无根破戒破见破威仪无根邪命。<a id="a-7T"></a>是为四非法。<a id="a-7U"></a>何等四如法。<a id="a-7V"></a>遮有根破戒破见破威仪有根邪命。<a id="a-7W"></a>是为四如法。<a id="a-7X"></a>何等五非法。<a id="a-7Y"></a>遮无根波罗夷僧残波逸提波罗提提舍尼遮无根突吉罗。<a id="a-7Z"></a>是为五非法。<a id="a-7a"></a>何等五如法。<a id="a-7b"></a>遮有根波罗夷僧残波逸提波罗提提舍尼遮有根突吉罗。<a id="a-7c"></a>是为五如法。<a id="a-7d"></a>何等六非法。<a id="a-7e"></a>遮无根破戒作不作破见作不作破威仪作不作。<a id="a-7f"></a>是为六非法。<a id="a-7g"></a>何等六如法。<a id="a-7h"></a>遮有根破戒作不作破见作不作破威仪作不作。<a id="a-7i"></a>是为六如法。<a id="a-7j"></a>何等七非法。<a id="a-7k"></a>遮无根波罗夷僧残波逸提波罗提提舍尼偷兰遮突吉罗恶说。<a id="a-7l"></a>是为七非法。<a id="a-7m"></a>何等七如法。<a id="a-7n"></a>遮有根波罗夷僧残波逸提波罗提提舍尼偷兰遮突吉罗恶说。<a id="a-7o"></a>是为七如法。<a id="a-7p"></a>何等八非法。<a id="a-7q"></a>遮无根破戒作不作破见破威仪无根邪命作不作。<a id="a-7r"></a>是为八非法。<a id="a-7s"></a>何等八如法。<a id="a-7t"></a>遮有根破戒作不作破见破威仪有根邪命。<a id="a-7u"></a>是为八如法。<a id="a-7v"></a>何等九非法。<a id="a-7w"></a>遮无根破戒若作若不作若作不作破见若作若不作若作不作破威仪若作若不作若作不作。<a id="a-7x"></a>是为九非法。<a id="a-7y"></a>何等九如法。<a id="a-7z"></a>遮有根破戒若作若不作若作不作破见破威仪若作若不作若作不作。<a id="a-80"></a>是为九如法。<a id="a-81"></a>何等十非法。<a id="a-82"></a>非波罗夷不入波罗夷说中非舍戒不入舍戒说中。<a id="a-83"></a>随如法僧要。<a id="a-84"></a>随如法僧要不违逆。<a id="a-85"></a>如法僧要不入违逆说中。<a id="a-86"></a>破戒不见不闻不疑。<a id="a-87"></a>破见破威仪不见不闻不疑。<a id="a-88"></a>是为十非法。<a id="a-89"></a>何等十如法。<a id="a-8A"></a>波罗夷入波罗夷说中。<a id="a-8B"></a>舍戒入舍戒说中。<a id="a-8C"></a>如法僧要如法僧要违犯如法僧要呵说。<a id="a-8D"></a>入如法僧要呵说中。<a id="a-8E"></a>破戒见闻疑。<a id="a-8F"></a>破见破威仪见闻疑。<a id="a-8G"></a>是为十如法。<a id="a-8H"></a>云何犯波罗夷如因缘相貌犯波罗夷。<a id="a-8I"></a>比丘见此相貌知犯波罗夷。<a id="a-8J"></a>若不见此比丘犯波罗夷。<a id="a-8K"></a>闻彼比丘犯波罗夷。<a id="a-8L"></a>比丘若欲以此见闻疑于彼比丘前布萨时从坐起偏露右肩右膝着地合掌作如是言。<a id="a-8M"></a>此某甲比丘犯波罗夷。<a id="a-8N"></a>众僧不应在此比丘前说戒。<a id="a-8O"></a>今遮此比丘说戒。<a id="a-8P"></a>成遮说戒遮说戒时。<a id="a-8Q"></a>众僧八难事。<a id="a-8R"></a>一一难事起王难贼难火难水难病难人难非人难恶虫难。<a id="a-8S"></a>此比丘若欲以此见闻疑此住处彼住处说戒时。<a id="a-8T"></a>于彼比丘前从坐起偏露右肩右膝着地合掌作如是言。<a id="a-8U"></a>某甲比丘入波罗夷说中。<a id="a-8V"></a>此事未决定今应决定。<a id="a-8W"></a>不应在此比丘前说戒。<a id="a-8X"></a>今遮此比丘说戒。<a id="a-8Y"></a>成遮说戒。<a id="a-8Z"></a>云何舍戒。<a id="a-8a"></a>如因缘相貌。<a id="a-8b"></a>知是舍戒比丘。<a id="a-8c"></a>见是相貌。<a id="a-8d"></a>知此比丘舍戒。<a id="a-8e"></a>若不见此比丘舍戒。<a id="a-8f"></a>闻彼某甲比丘舍戒。<a id="a-8g"></a>比丘若欲以此见闻疑于布萨时。<a id="a-8h"></a>在比丘前偏露右肩右膝着地合掌作如是言。<a id="a-8i"></a>某甲比丘舍戒。<a id="a-8j"></a>不应在此比丘前说戒。<a id="a-8k"></a>我今遮此比丘说戒。<a id="a-8l"></a>成遮。<a id="a-8m"></a>遮说戒时有八难事起。<a id="a-8n"></a>王难乃至恶虫难。<a id="a-8o"></a>彼比丘若欲以此见闻疑布萨时此住处彼住处。<a id="a-8p"></a>在彼比丘前从坐起偏露右肩右膝着地合掌作如是言。<a id="a-8q"></a>某甲比丘入舍戒说中。<a id="a-8r"></a>此事未决定。<a id="a-8s"></a>今应决定此事。<a id="a-8t"></a>不应在此比丘前说戒。<a id="a-8u"></a>我今遮此比丘说戒。<a id="a-8v"></a>成遮。<a id="a-8w"></a>云何如法僧要不随。<a id="a-8x"></a>如因缘相貌。<a id="a-8y"></a>如法僧要不随比丘见此相貌。<a id="a-8z"></a>知此比丘如法僧要不随。<a id="a-90"></a>若不见此比丘如法僧要不随。<a id="a-91"></a>闻彼某甲比丘如法僧要不随。<a id="a-92"></a>比丘若欲以此见闻疑布萨时。<a id="a-93"></a>在此比丘前偏露右肩右膝着地合掌作如是言。<a id="a-94"></a>某甲比丘如法僧要不随不应在此比丘前说戒。<a id="a-95"></a>我今遮此比丘说戒。<a id="a-96"></a>成遮。<a id="a-97"></a>云何如法僧要违逆如因缘相貌。<a id="a-98"></a>如法僧要违逆。<a id="a-99"></a>比丘见此相貌。<a id="a-9A"></a>知此比丘如法僧要违逆。<a id="a-9B"></a>若不见此比丘如法僧要违逆。<a id="a-9C"></a>闻彼某甲比丘如法僧要违逆。<a id="a-9D"></a>比丘若欲以此见闻疑布萨时。<a id="a-9E"></a>在彼比丘前从坐起偏露右肩右膝着地合掌作如是言。<a id="a-9F"></a>某甲比丘如法僧要违逆。<a id="a-9G"></a>不应在此比丘前说戒。<a id="a-9H"></a>我今遮此比丘说戒。<a id="a-9I"></a>成遮。<a id="a-9J"></a>遮说戒时。<a id="a-9K"></a>八难事中有一一事起。<a id="a-9L"></a>从王难乃至恶虫难。<a id="a-9M"></a>彼比丘若欲以此见闻疑此住处彼住处布萨时。<a id="a-9N"></a>在此比丘前从坐起偏露右肩右膝着地合掌作如是言。<a id="a-9O"></a>某甲比丘入如法僧要违逆说中。<a id="a-9P"></a>此事未决定。<a id="a-9Q"></a>今应决定。<a id="a-9R"></a>不应在此比丘前说戒。<a id="a-9S"></a>我今遮此比丘说戒。<a id="a-9T"></a>成遮。<a id="a-9U"></a>云何破戒。<a id="a-9V"></a>如因缘相貌是破戒。<a id="a-9W"></a>比丘见此相貌知彼比丘破戒。<a id="a-9X"></a>若不见此比丘破戒。<a id="a-9Y"></a>闻彼某甲比丘破戒。<a id="a-9Z"></a>此比丘若欲以此见闻疑布萨时。<a id="a-9a"></a>在此比丘前偏露右肩右膝着地合掌作如是言。<a id="a-9b"></a>某甲比丘破戒。<a id="a-9c"></a>不应在此比丘前说戒。<a id="a-9d"></a>我今遮此比丘说戒。<a id="a-9e"></a>成遮。<a id="a-9f"></a>破见破威仪亦如是。<a id="a-9g"></a>是为十如法。<a id="a-9h"></a>若比丘欲举他者。<a id="a-9i"></a>内有五法应举他。<a id="a-9j"></a>何等五。<a id="a-9k"></a>以时不以非时真实不以不实。<a id="a-9l"></a>有益不以损减。<a id="a-9m"></a>柔软不以粗犷。<a id="a-9n"></a>慈心不以嗔恚。<a id="a-9o"></a>比丘有此五法应得举他。<a id="a-9p"></a>何以故。<a id="a-9q"></a>我见比丘举他。<a id="a-9r"></a>以非时不以时。<a id="a-9s"></a>不实不以实。<a id="a-9t"></a>或以损减不以利益。<a id="a-9u"></a>或以粗犷不以柔软。<a id="a-9v"></a>或以嗔恚不以慈心。<a id="a-9w"></a>彼余比丘应语此比丘言。<a id="a-9x"></a>举汝。<a id="a-9y"></a>非时不以时。<a id="a-9z"></a>莫起嗔恨。<a id="a-A0"></a>以不真实不以实。<a id="a-A1"></a>以损减不以利益。<a id="a-A2"></a>以粗犷不以柔软。<a id="a-A3"></a>以嗔恚不以慈心。<a id="a-A4"></a>莫以此语嗔恚。<a id="a-A5"></a>若比丘被他不实举者。<a id="a-A6"></a>应以此五事解喻。<a id="a-A7"></a>举汝。<a id="a-A8"></a>非时不真实损减粗犷嗔恚莫以是愁忧。<a id="a-A9"></a>被不实举者。<a id="a-AA"></a>应以此五事解喻。<a id="a-AB"></a>彼不实举他者。<a id="a-AC"></a>应与五事呵责。<a id="a-AD"></a>汝举他非时不以时以不实不以实以损减不以利益以粗犷不以柔软以嗔恚不以慈心可惭愧。<a id="a-AE"></a>以不实举他者应以此五事呵责。<a id="a-AF"></a>何以故。<a id="a-AG"></a>令后不复以不实举清净比丘。<a id="a-AH"></a>呵责已应如法治。<a id="a-AI"></a>被真实举比丘。<a id="a-AJ"></a>应以五事呵责。<a id="a-AK"></a>举汝得时不以非时莫生嗔恨。<a id="a-AL"></a>真实不以不实利益不以损减柔软不以粗犷慈心不以嗔恚莫生嗔恨。<a id="a-AM"></a>被真实举比丘。<a id="a-AN"></a>应以此五事呵责。<a id="a-AO"></a>呵责已如法治。<a id="a-AP"></a>彼真实举他者。<a id="a-AQ"></a>应以五事赞美。<a id="a-AR"></a>举他得时不以非时。<a id="a-AS"></a>莫生悔恨。<a id="a-AT"></a>真实不以不实。<a id="a-AU"></a>利益不以损减。<a id="a-AV"></a>柔软不以粗犷。<a id="a-AW"></a>慈心不以嗔恚。<a id="a-AX"></a>莫生悔恨。<a id="a-AY"></a>真实举他者。<a id="a-AZ"></a>应以此五事赞美。<a id="a-Aa"></a>何以故。<a id="a-Ab"></a>后若复举他者。<a id="a-Ac"></a>当以真实举。<a id="a-Ad"></a>遮说戒比丘。<a id="a-Ae"></a>至上座前作如是语。<a id="a-Af"></a>我欲遮某甲比丘说戒。<a id="a-Ag"></a>愿见听。<a id="a-Ah"></a>上座应问。<a id="a-Ai"></a>汝内有五法不。<a id="a-Aj"></a>若言无。<a id="a-Ak"></a>教令莫遮。<a id="a-Al"></a>若言有。<a id="a-Am"></a>当问何等五。<a id="a-An"></a>若不能说。<a id="a-Ao"></a>应语令莫遮。<a id="a-Ap"></a>若能说。<a id="a-Aq"></a>应问言。<a id="a-Ar"></a>汝已问中座未。<a id="a-As"></a>若言未问。<a id="a-At"></a>应教令问。<a id="a-Au"></a>彼应至中座比丘前语言。<a id="a-Av"></a>我欲遮某甲比丘说戒。<a id="a-Aw"></a>愿长老听。<a id="a-Ax"></a>中座应问。<a id="a-Ay"></a>汝内有五法不。<a id="a-Az"></a>若言无。<a id="a-B0"></a>应语令莫遮。<a id="a-B1"></a>若言有。<a id="a-B2"></a>应问言。<a id="a-B3"></a>何等五。<a id="a-B4"></a>若不能说。<a id="a-B5"></a>应语令莫遮。<a id="a-B6"></a>若能说。<a id="a-B7"></a>应问言。<a id="a-B8"></a>汝已问上座未。<a id="a-B9"></a>若言未。<a id="a-BA"></a>应语令问。<a id="a-BB"></a>若言已问。<a id="a-BC"></a>应问言。<a id="a-BD"></a>汝复问下座未。<a id="a-BE"></a>若言未。<a id="a-BF"></a>应教令问。<a id="a-BG"></a>彼应至下座比丘前作如是言。<a id="a-BH"></a>我遮某甲比丘说戒。<a id="a-BI"></a>愿见听。<a id="a-BJ"></a>彼应问。<a id="a-BK"></a>汝内有五法不。<a id="a-BL"></a>若言无。<a id="a-BM"></a>应语令莫遮。<a id="a-BN"></a>若言有。<a id="a-BO"></a>应问言。<a id="a-BP"></a>何等五。<a id="a-BQ"></a>若不能说。<a id="a-BR"></a>应教令莫遮。<a id="a-BS"></a>若能说。<a id="a-BT"></a>应问言。<a id="a-BU"></a>汝问上座未。<a id="a-BV"></a>若言未。<a id="a-BW"></a>应教令问。<a id="a-BX"></a>若言已问。<a id="a-BY"></a>应问言。<a id="a-BZ"></a>汝问中座未。<a id="a-Ba"></a>若言未。<a id="a-Bb"></a>应教令问。<a id="a-Bc"></a>若言已问。<a id="a-Bd"></a>应问。<a id="a-Be"></a>汝已问彼比丘未。<a id="a-Bf"></a>若言未问。<a id="a-Bg"></a>应教令问。<a id="a-Bh"></a>此比丘应往彼比丘所语言。<a id="a-Bi"></a>我欲遮长老说戒愿见听。<a id="a-Bj"></a>彼应问言。<a id="a-Bk"></a>汝内有五法不。<a id="a-Bl"></a>若言无。<a id="a-Bm"></a>应教令莫遮。<a id="a-Bn"></a>若言有。<a id="a-Bo"></a>应问言。<a id="a-Bp"></a>何等五。<a id="a-Bq"></a>若不能说。<a id="a-Br"></a>应教令莫遮。<a id="a-Bs"></a>若能说。<a id="a-Bt"></a>应问言。<a id="a-Bu"></a>汝问上座未。<a id="a-Bv"></a>若未问。<a id="a-Bw"></a>应教令问。<a id="a-Bx"></a>中下座亦如是。<a id="a-By"></a>彼比丘应自观察。<a id="a-Bz"></a>我此事得比丘伴不。<a id="a-C0"></a>若不得伴。<a id="a-C1"></a>应语彼比丘言。<a id="a-C2"></a>莫遮。<a id="a-C3"></a>得比丘伴。<a id="a-C4"></a>应语言。<a id="a-C5"></a>便可随时。<a id="a-C6"></a>尔时有异住处。<a id="a-C7"></a>布萨时有比丘犯僧残。<a id="a-C8"></a>作如是念。<a id="a-C9"></a>我当云何。<a id="a-CA"></a>即白诸比丘。<a id="a-CB"></a>诸比丘白佛。<a id="a-CC"></a>佛言。<a id="a-CD"></a>若有异住处。<a id="a-CE"></a>有比丘犯僧残罪。<a id="a-CF"></a>众僧应与波利婆沙。<a id="a-CG"></a>与波利婆沙。<a id="a-CH"></a>应与本日治便与。<a id="a-CI"></a>应与摩那埵便与。<a id="a-CJ"></a>应与出罪便与出罪。<a id="a-CK"></a>尔时有异住处。<a id="a-CL"></a>有比丘犯波逸提。<a id="a-CM"></a>是中有比丘。<a id="a-CN"></a>或言犯波逸提。<a id="a-CO"></a>或言犯波罗提提舍尼。<a id="a-CP"></a>彼比丘作是念。<a id="a-CQ"></a>我当云何。<a id="a-CR"></a>白诸比丘诸比丘白佛。<a id="a-CS"></a>佛言。<a id="a-CT"></a>若有异住处比丘犯波逸提。<a id="a-CU"></a>或言犯波逸提。<a id="a-CV"></a>或言犯波罗提提舍尼。<a id="a-CW"></a>是中有见犯波逸提比丘者。<a id="a-CX"></a>将彼比丘。<a id="a-CY"></a>至眼见不闻处。<a id="a-CZ"></a>教如法忏悔。<a id="a-Ca"></a>忏悔已。<a id="a-Cb"></a>至彼比丘所语言。<a id="a-Cc"></a>此比丘已如法忏悔。<a id="a-Cd"></a>应作如是已说戒。<a id="a-Ce"></a>时有异住处。<a id="a-Cf"></a>有比丘犯偷兰遮。<a id="a-Cg"></a>是中比丘。<a id="a-Ch"></a>或言犯偷兰遮。<a id="a-Ci"></a>或言犯波罗夷。<a id="a-Cj"></a>是中言犯偷兰遮者。<a id="a-Ck"></a>皆是多闻。<a id="a-Cl"></a>学阿含持法持律持摩夷得伴党。<a id="a-Cm"></a>比丘比丘尼优婆塞优婆夷。<a id="a-Cn"></a>国王大臣种种外道沙门婆罗门。<a id="a-Co"></a>是中言犯波罗夷者。<a id="a-Cp"></a>皆多闻学阿含持法持律持摩夷得伴党。<a id="a-Cq"></a>比丘比丘尼优婆塞优婆私。<a id="a-Cr"></a>国王大臣种种外道沙门婆罗门。<a id="a-Cs"></a>彼作如是念。<a id="a-Ct"></a>若今日说戒。<a id="a-Cu"></a>令僧斗诤共相诽谤。<a id="a-Cv"></a>令僧破坏。<a id="a-Cw"></a>令僧尘垢。<a id="a-Cx"></a>令僧别异住。<a id="a-Cy"></a>我当云何。<a id="a-Cz"></a>白诸比丘。<a id="a-D0"></a>诸比丘白佛。<a id="a-D1"></a>佛言。<a id="a-D2"></a>若有异住处比丘犯偷兰遮。<a id="a-D3"></a>是中或言犯偷兰遮。<a id="a-D4"></a>或言犯波罗夷。<a id="a-D5"></a>言犯偷兰遮者。<a id="a-D6"></a>皆是多闻乃至持摩夷得比丘比丘尼伴党。<a id="a-D7"></a>乃至沙门外道婆罗门。<a id="a-D8"></a>言犯波罗夷者。<a id="a-D9"></a>皆是多闻乃至持摩夷得比丘比丘尼伴党。<a id="a-DA"></a>乃至沙门外道婆罗门。<a id="a-DB"></a>彼作如是念。<a id="a-DC"></a>若今日说戒。<a id="a-DD"></a>令僧斗诤共相诽谤。<a id="a-DE"></a>令僧破坏。<a id="a-DF"></a>令僧尘垢。<a id="a-DG"></a>令僧别异住。<a id="a-DH"></a>若比丘重此破僧事者。<a id="a-DI"></a>不应此日说戒。<a id="a-DJ"></a>佛言。<a id="a-DK"></a>听遮说戒。<a id="a-DL"></a>时六群比丘闻佛听遮说戒。<a id="a-DM"></a>便遮清净比丘说戒。<a id="a-DN"></a>佛言。<a id="a-DO"></a>不应遮清净比丘说戒。<a id="a-DP"></a>汝曹善听。<a id="a-DQ"></a>虽遮说戒不成遮。<a id="a-DR"></a>遮无根作不成遮。<a id="a-DS"></a>遮有根作成遮。<a id="a-DT"></a>遮无根不作不成遮。<a id="a-DU"></a>遮有根不作成遮。<a id="a-DV"></a>遮无根作不作不成遮。<a id="a-DW"></a>遮有根作不作成遮。<a id="a-DX"></a>遮无根有余作不作亦如是。<a id="a-DY"></a>遮无根无余作不作亦如是。<a id="a-DZ"></a>若五种说戒未说戒遮说戒不成遮。<a id="a-Da"></a>若说戒竟遮说戒不成遮。<a id="a-Db"></a>若说戒时遮说戒成遮。<a id="a-Dc"></a>若遮说戒比丘。<a id="a-Dd"></a>身行不清净口行不清净邪命痴不能言。<a id="a-De"></a>不知方便不解问答。<a id="a-Df"></a>余比丘应语言。<a id="a-Dg"></a>长老止。<a id="a-Dh"></a>不须作此斗诤。<a id="a-Di"></a>应作如是已说戒。<a id="a-Dj"></a>遮说戒比丘。<a id="a-Dk"></a>身行清净。<a id="a-Dl"></a>口行不清净。<a id="a-Dm"></a>邪命痴不能言。<a id="a-Dn"></a>不知方便不解问答。<a id="a-Do"></a>余比丘应语言。<a id="a-Dp"></a>长老止。<a id="a-Dq"></a>不须作此斗诤。<a id="a-Dr"></a>应如是已说戒。<a id="a-Ds"></a>若遮说戒比丘。<a id="a-Dt"></a>身行清净口行清净。<a id="a-Du"></a>邪命痴不能言。<a id="a-Dv"></a>不知方便不解问答。<a id="a-Dw"></a>余比丘应语言。<a id="a-Dx"></a>长老止。<a id="a-Dy"></a>不须作此斗诤。<a id="a-Dz"></a>应作如是已说戒。<a id="a-E0"></a>遮说戒比丘。<a id="a-E1"></a>身行清净口行清净。<a id="a-E2"></a>不邪命。<a id="a-E3"></a>有智慧能言。<a id="a-E4"></a>知方便能问答。<a id="a-E5"></a>余比丘应问言。<a id="a-E6"></a>长老。<a id="a-E7"></a>遮此比丘说戒。<a id="a-E8"></a>为以何事故。<a id="a-E9"></a>为破戒耶。<a id="a-EA"></a>为破见破威仪耶。<a id="a-EB"></a>若言破戒。<a id="a-EC"></a>应问言。<a id="a-ED"></a>破何等戒。<a id="a-EE"></a>若言波罗夷。<a id="a-EF"></a>若言僧残。<a id="a-EG"></a>若偷兰遮。<a id="a-EH"></a>是为破戒。<a id="a-EI"></a>若言不破戒破见故遮。<a id="a-EJ"></a>应问言。<a id="a-EK"></a>破何等见。<a id="a-EL"></a>若言六十二见。<a id="a-EM"></a>此是破见。<a id="a-EN"></a>若言不破见破威仪故遮。<a id="a-EO"></a>应问言。<a id="a-EP"></a>破何等威仪。<a id="a-EQ"></a>若言破波逸提波罗提提舍尼突吉罗恶说。<a id="a-ER"></a>是为破威仪。<a id="a-ES"></a>应问言。<a id="a-ET"></a>以何故遮此比丘说戒。<a id="a-EU"></a>以见故耶。<a id="a-EV"></a>以闻疑故耶。<a id="a-EW"></a>若言见。<a id="a-EX"></a>应问言。<a id="a-EY"></a>见何事。<a id="a-EZ"></a>云何见。<a id="a-Ea"></a>汝在何处。<a id="a-Eb"></a>彼在何处见。<a id="a-Ec"></a>何等为是波罗夷。<a id="a-Ed"></a>为是僧残。<a id="a-Ee"></a>为是波逸提。<a id="a-Ef"></a>为是波罗提提舍尼偷兰遮突吉罗恶说耶。<a id="a-Eg"></a>若言不见言闻。<a id="a-Eh"></a>应问言。<a id="a-Ei"></a>闻何事。<a id="a-Ej"></a>从谁闻。<a id="a-Ek"></a>为是比丘。<a id="a-El"></a>为是比丘尼耶。<a id="a-Em"></a>为是优婆塞优婆夷耶。<a id="a-En"></a>何所闻。<a id="a-Eo"></a>此比丘为犯波罗夷。<a id="a-Ep"></a>为僧残。<a id="a-Eq"></a>为波逸提。<a id="a-Er"></a>为波罗提提舍尼。<a id="a-Es"></a>为偷兰遮。<a id="a-Et"></a>为突吉罗。<a id="a-Eu"></a>为恶说耶。<a id="a-Ev"></a>若言不闻为疑故遮。<a id="a-Ew"></a>应问言。<a id="a-Ex"></a>疑何事。<a id="a-Ey"></a>云何疑。<a id="a-Ez"></a>从谁许闻疑耶。<a id="a-F0"></a>为比丘比丘尼优婆塞优婆私。<a id="a-F1"></a>为疑犯何事。<a id="a-F2"></a>为波罗夷。<a id="a-F3"></a>为僧残波逸提波罗提提舍尼偷兰遮突吉罗恶说耶。<a id="a-F4"></a>遮说戒比丘不能答智慧持戒比丘令欢喜者。<a id="a-F5"></a>若遮波罗夷。<a id="a-F6"></a>应与作僧残已便说戒。<a id="a-F7"></a>若遮僧残。<a id="a-F8"></a>应与波逸提已便说戒。<a id="a-F9"></a>若遮波逸提。<a id="a-FA"></a>应以余罪忏悔已便说戒。<a id="a-FB"></a>若遮说戒比丘能答。<a id="a-FC"></a>智慧持戒比丘令欢喜者。<a id="a-FD"></a>若以波罗夷遮。<a id="a-FE"></a>应与灭摈已便说戒。<a id="a-FF"></a>若遮僧残。<a id="a-FG"></a>应与覆藏已说戒。<a id="a-FH"></a>若应与本日治。<a id="a-FI"></a>与本日治已说戒。<a id="a-FJ"></a>若应与摩那埵。<a id="a-FK"></a>与摩那埵已便说戒。<a id="a-FL"></a>应与出罪羯磨与出罪已说戒。<a id="a-FM"></a>若以波逸提遮者。<a id="a-FN"></a>应如法忏悔已说戒。<a id="a-FO"></a>若以余事遮。<a id="a-FP"></a>应如法忏悔已说戒。<a id="a-FQ"></a>尔时异住处说戒。<a id="a-FR"></a>病比丘遮病比丘说戒。<a id="a-FS"></a>病比丘作如是念。<a id="a-FT"></a>我当云何。<a id="a-FU"></a>白诸比丘。<a id="a-FV"></a>诸比丘白佛。<a id="a-FW"></a>佛言。<a id="a-FX"></a>若病比丘遮病比丘说戒。<a id="a-FY"></a>余比丘应语言。<a id="a-FZ"></a>世尊有如是教。<a id="a-Fa"></a>不应遮病比丘。<a id="a-Fb"></a>须长老病差彼比丘病亦差。<a id="a-Fc"></a>长老如法说。<a id="a-Fd"></a>彼比丘亦当如法说。<a id="a-Fe"></a>应作如是已说戒。<a id="a-Ff"></a>时有异处说戒。<a id="a-Fg"></a>时病比丘遮不病比丘说戒。<a id="a-Fh"></a>余比丘应语言。<a id="a-Fi"></a>世尊有如是教。<a id="a-Fj"></a>病人不应遮他说戒。<a id="a-Fk"></a>须病差当如法说。<a id="a-Fl"></a>彼亦当如法说。<a id="a-Fm"></a>应作如是已说戒。<a id="a-Fn"></a>时有异处说戒。<a id="a-Fo"></a>时有无病比丘遮病比丘说戒。<a id="a-Fp"></a>余比丘应语言。<a id="a-Fq"></a>长老。<a id="a-Fr"></a>世尊有如是教。<a id="a-Fs"></a>不应遮病比丘。<a id="a-Ft"></a>须病差如法问彼比丘如法说。<a id="a-Fu"></a>应作如是已说戒。<a id="a-Fv"></a>时有异处。<a id="a-Fw"></a>众多比丘说戒日。<a id="a-Fx"></a>闻彼处有比丘喜斗诤骂詈共相诽谤口出刀剑。<a id="a-Fy"></a>欲来此说戒。<a id="a-Fz"></a>我曹当云何。<a id="a-G0"></a>诸比丘白佛。<a id="a-G1"></a>佛言。<a id="a-G2"></a>若有如此事起。<a id="a-G3"></a>应作二三种布萨。<a id="a-G4"></a>若应十五日说十四日作。<a id="a-G5"></a>若应十四日说十三日作。<a id="a-G6"></a>若闻今日来。<a id="a-G7"></a>即应疾疾集一处布萨。<a id="a-G8"></a>若闻已至界内。<a id="a-G9"></a>应出外布萨。<a id="a-GA"></a>若言已入僧伽蓝。<a id="a-GB"></a>便应扫除浴室具浴床浴瓶刮汗刀水器泥器树皮细末药若泥。<a id="a-GC"></a>问上座已与然火。<a id="a-GD"></a>彼客比丘入浴室浴时。<a id="a-GE"></a>应一一从浴室中出界外说戒。<a id="a-GF"></a>若客比丘唤旧比丘共说戒。<a id="a-GG"></a>应答言。<a id="a-GH"></a>我曹已说戒。<a id="a-GI"></a>若旧比丘说戒已。<a id="a-GJ"></a>客比丘遮说戒者不成遮。<a id="a-GK"></a>若客比丘说戒时。<a id="a-GL"></a>旧比丘遮说戒成遮。<a id="a-GM"></a>若能如是者善。<a id="a-GN"></a>若不能。<a id="a-GO"></a>应作白却说戒日。<a id="a-GP"></a>应作如是白。<a id="a-GQ"></a>大德僧听。<a id="a-GR"></a>僧今不说戒。<a id="a-GS"></a>至黑月当说戒。<a id="a-GT"></a>白如是。<a id="a-GU"></a>应作如是白却说戒。<a id="a-GV"></a>若客比丘便待不去。<a id="a-GW"></a>彼比丘应作白第二却说戒。<a id="a-GX"></a>应作如是白。<a id="a-GY"></a>大德僧听。<a id="a-GZ"></a>僧今不说戒。<a id="a-Ga"></a>至白月当说戒。<a id="a-Gb"></a>应如是白第二却说戒。<a id="a-Gc"></a>若客比丘不去至白月。<a id="a-Gd"></a>旧比丘应如法强与客比丘问答(遮揵度具足竟)。</p>
  <h2 id="aGe">第三分破僧揵度法</h2>
  <p id="aGf">尔时世尊在王舍城。<a id="a-Gg"></a>有因缘众僧集会。<a id="a-Gh"></a>时提婆达多从坐起行舍罗。<a id="a-Gi"></a>谁诸长老忍。<a id="a-Gj"></a>此五事是法是毗尼是佛所教者便捉筹。<a id="a-Gk"></a>时有五百新学无智比丘捉筹。<a id="a-Gl"></a>尔时阿难从坐起。<a id="a-Gm"></a>以郁多罗僧着一面。<a id="a-Gn"></a>作如是言。<a id="a-Go"></a>谁诸长老忍。<a id="a-Gp"></a>此五事非法非毗尼非佛教者。<a id="a-Gq"></a>以郁多罗僧着一面。<a id="a-Gr"></a>是中有六十长老比丘。<a id="a-Gs"></a>以郁多罗僧着一面。<a id="a-Gt"></a>时提婆达多语诸比丘言。<a id="a-Gu"></a>长老。<a id="a-Gv"></a>我曹不须佛及众僧自共作羯磨说戒。<a id="a-Gw"></a>即往至伽耶山中。<a id="a-Gx"></a>尔时提婆达多至伽耶山中。<a id="a-Gy"></a>离佛及僧自作羯磨说戒。<a id="a-Gz"></a>尔时众多比丘往世尊所。<a id="a-H0"></a>礼足已却坐一面白世尊言。<a id="a-H1"></a>王舍城中有因缘事众僧集会。<a id="a-H2"></a>时提婆达多从坐起行筹言。<a id="a-H3"></a>谁诸长老忍。<a id="a-H4"></a>此五事是法是毗尼是佛所教者便捉筹。<a id="a-H5"></a>中有五百新学无智比丘即捉筹。<a id="a-H6"></a>时长老阿难即从坐起。<a id="a-H7"></a>以郁多罗僧着一面言。<a id="a-H8"></a>谁诸长老忍。<a id="a-H9"></a>此五法非法非毗尼非是佛教者。<a id="a-HA"></a>舍郁多罗僧着一面。<a id="a-HB"></a>时有六十长老比丘舍郁多罗僧着一面。<a id="a-HC"></a>时提婆达多语诸比丘。<a id="a-HD"></a>我等可舍佛及僧自作羯磨说戒。<a id="a-HE"></a>即往伽耶山中。<a id="a-HF"></a>舍佛及僧作羯磨说戒。<a id="a-HG"></a>佛言。<a id="a-HH"></a>此痴人破僧。<a id="a-HI"></a>有八非正法。<a id="a-HJ"></a>缠缚覆障消灭善心。<a id="a-HK"></a>提婆达多趣于非道。<a id="a-HL"></a>在泥犁中一劫不救。<a id="a-HM"></a>何等八。<a id="a-HN"></a>利无利誉不誉恭敬不恭敬恶知识乐恶友。<a id="a-HO"></a>有如是八非正法缠缚覆翳消灭善心。<a id="a-HP"></a>提婆达多趣于非道。<a id="a-HQ"></a>在泥犁中一劫不救。<a id="a-HR"></a>我若见提婆达多有如毛发善法者。<a id="a-HS"></a>终不记言在泥犁中一劫不救。<a id="a-HT"></a>以不见提婆达多有如毛发善法故。<a id="a-HU"></a>记言在泥犁中一劫不救。<a id="a-HV"></a>譬如有人没在屎中。<a id="a-HW"></a>有人欲出都不见有如毛发处净可以手捉出之。<a id="a-HX"></a>今观提婆达多亦复如是。<a id="a-HY"></a>不见有如毛发许白法。<a id="a-HZ"></a>是故我言。<a id="a-Ha"></a>提婆达多在泥犁中一劫不救。<a id="a-Hb"></a>尔时舍利弗目连往伽耶山中。<a id="a-Hc"></a>有比丘见涕泣流泪。<a id="a-Hd"></a>往世尊所头面礼足却坐一面白世尊言。<a id="a-He"></a>世尊第一弟子亦往伽耶山中。<a id="a-Hf"></a>佛告比丘。<a id="a-Hg"></a>汝莫恐怖。<a id="a-Hh"></a>舍利弗目连往伽耶山中求利益故。<a id="a-Hi"></a>尔时提婆达多。<a id="a-Hj"></a>在伽耶山中与无数众围绕说法。<a id="a-Hk"></a>遥见舍利弗目连来即言善来汝大弟子。<a id="a-Hl"></a>虽先不忍而今忍者虽后而善。<a id="a-Hm"></a>舍利弗目连到已敷座而坐。<a id="a-Hn"></a>尔时提婆达多。<a id="a-Ho"></a>于大众前如佛常法。<a id="a-Hp"></a>告舍利弗。<a id="a-Hq"></a>为众僧说法。<a id="a-Hr"></a>我今背痛小自停息。<a id="a-Hs"></a>时提婆达多法像世尊。<a id="a-Ht"></a>自襞叠僧伽梨为四重。<a id="a-Hu"></a>以右胁着地。<a id="a-Hv"></a>犹如师子。<a id="a-Hw"></a>不觉左胁着地。<a id="a-Hx"></a>犹如野干偃卧鼾眠。<a id="a-Hy"></a>时舍利弗语目连言。<a id="a-Hz"></a>今可为此大众示生厌离心。<a id="a-I0"></a>目连闻舍利弗语已。<a id="a-I1"></a>即以神通上升虚空。<a id="a-I2"></a>或现形说法。<a id="a-I3"></a>或不现形而说法。<a id="a-I4"></a>或现半形而说法。<a id="a-I5"></a>或不现半形而说法。<a id="a-I6"></a>或时出烟。<a id="a-I7"></a>或时出火。<a id="a-I8"></a>或时身下出火身上出水流。<a id="a-I9"></a>或时身上出火身下水流。<a id="a-IA"></a>或时通身火然毛孔出水。<a id="a-IB"></a>时舍利弗知大目连为此大众示生厌离心已。<a id="a-IC"></a>即为说四谛法苦集尽道。<a id="a-ID"></a>时诸比丘。<a id="a-IE"></a>即于座上远尘离垢得法眼净。<a id="a-IF"></a>尔时舍利弗目连告诸比丘。<a id="a-IG"></a>其有是世尊弟子者便随我来。<a id="a-IH"></a>时舍利弗目连。<a id="a-II"></a>与五百比丘即从坐起而去。<a id="a-IJ"></a>舍利弗目连出外未久。<a id="a-IK"></a>三闻达多触提婆达多脚指言。<a id="a-IL"></a>提婆达多可起。<a id="a-IM"></a>舍利弗目连。<a id="a-IN"></a>将五百比丘从坐而去。<a id="a-IO"></a>彼即惊怖而起。<a id="a-IP"></a>热血从面孔出。<a id="a-IQ"></a>诸比丘见舍利弗目连将五百比丘来欢喜。<a id="a-IR"></a>往诣佛所。<a id="a-IS"></a>头面礼足却坐一面。<a id="a-IT"></a>白佛言。<a id="a-IU"></a>舍利弗目连。<a id="a-IV"></a>将五百比丘来。<a id="a-IW"></a>佛告比丘。<a id="a-IX"></a>舍利弗非直今者破提婆达多。<a id="a-IY"></a>此是第二舍利弗破提婆达多。<a id="a-IZ"></a>乃往过去世时。<a id="a-Ia"></a>有年少婆罗门。<a id="a-Ib"></a>字散若。<a id="a-Ic"></a>往诣射师所白言。<a id="a-Id"></a>师我欲学射术。<a id="a-Ie"></a>即答言可学。<a id="a-If"></a>时散若。<a id="a-Ig"></a>于七年中学射。<a id="a-Ih"></a>过七年已便作如是念。<a id="a-Ii"></a>我今学射何时可已。<a id="a-Ij"></a>即往师所白言。<a id="a-Ik"></a>我今故可几时学射。<a id="a-Il"></a>师即教令牵弓着箭语言。<a id="a-Im"></a>我有因缘入村。<a id="a-In"></a>须我还乃可放箭。<a id="a-Io"></a>时师敕已便入村。<a id="a-Ip"></a>时散若作是念。<a id="a-Iq"></a>师何故教我牵弓着箭待还而放耶。<a id="a-Ir"></a>我今可放箭。<a id="a-Is"></a>知有何事。<a id="a-It"></a>散若前有大娑罗树。<a id="a-Iu"></a>即放箭着树。<a id="a-Iv"></a>箭过入地不现。<a id="a-Iw"></a>时师入村事讫便还。<a id="a-Ix"></a>至散若所问言。<a id="a-Iy"></a>汝未放箭耶。<a id="a-Iz"></a>答言已放。<a id="a-J0"></a>师言。<a id="a-J1"></a>汝作不善。<a id="a-J2"></a>若汝不放箭者。<a id="a-J3"></a>于阎浮提最为大师。<a id="a-J4"></a>今我为阎浮提第一大师。<a id="a-J5"></a>若我死者次当有汝。<a id="a-J6"></a>时师。<a id="a-J7"></a>即庄严其女。<a id="a-J8"></a>以五百枚箭并一马车与之。<a id="a-J9"></a>时散若受已当度旷野。<a id="a-JA"></a>散若即安其妇着车上。<a id="a-JB"></a>持五百枚箭度旷野。<a id="a-JC"></a>时有五百群贼于旷野中食。<a id="a-JD"></a>时散若即语妇言。<a id="a-JE"></a>汝往贼所乞食。<a id="a-JF"></a>时妇即往语贼言。<a id="a-JG"></a>散若从汝乞食。<a id="a-JH"></a>时贼帅言。<a id="a-JI"></a>今观其所使非是常人。<a id="a-JJ"></a>宜可与食。<a id="a-JK"></a>时有一贼。<a id="a-JL"></a>便起作是言。<a id="a-JM"></a>我曹犹活此人将妇乘车而去耶。<a id="a-JN"></a>时散若即放箭。<a id="a-JO"></a>应箭而死。<a id="a-JP"></a>余者复起作如是言。<a id="a-JQ"></a>我曹犹活此人将妇乘车而去耶。<a id="a-JR"></a>散若复放一箭。<a id="a-JS"></a>应箭而死。<a id="a-JT"></a>如是其有一一起者。<a id="a-JU"></a>应箭而死。<a id="a-JV"></a>时散若余有一箭。<a id="a-JW"></a>唯有贼帅在。<a id="a-JX"></a>未得其便。<a id="a-JY"></a>而不放箭。<a id="a-JZ"></a>即语妇言。<a id="a-Ja"></a>汝脱衣置地。<a id="a-Jb"></a>妇即脱衣。<a id="a-Jc"></a>即得贼便放箭。<a id="a-Jd"></a>应箭而死。<a id="a-Je"></a>佛告诸比丘。<a id="a-Jf"></a>汝欲知不。<a id="a-Jg"></a>昔五百贼者。<a id="a-Jh"></a>即今五百比丘是。<a id="a-Ji"></a>贼帅者。<a id="a-Jj"></a>提婆达多是。<a id="a-Jk"></a>散若婆罗门者。<a id="a-Jl"></a>岂异人乎。<a id="a-Jm"></a>即舍利弗是。<a id="a-Jn"></a>是为舍利弗昔日破。<a id="a-Jo"></a>今第二破。<a id="a-Jp"></a>尔时舍利弗目连。<a id="a-Jq"></a>将五百比丘往至佛所。<a id="a-Jr"></a>头面礼足却坐一面白佛言。<a id="a-Js"></a>此五百比丘。<a id="a-Jt"></a>随顺提婆达多作别众。<a id="a-Ju"></a>今应更受大戒。<a id="a-Jv"></a>佛告舍利弗目连。<a id="a-Jw"></a>随顺提婆达多比丘。<a id="a-Jx"></a>先戒即是。<a id="a-Jy"></a>但应教令作偷兰遮忏悔。<a id="a-Jz"></a>目连白佛言。<a id="a-K0"></a>世尊在无数众中告舍利弗。<a id="a-K1"></a>汝可说法。<a id="a-K2"></a>我今背痛小自停息。<a id="a-K3"></a>提婆达多亦复如是。<a id="a-K4"></a>法像世尊。<a id="a-K5"></a>自叠僧伽梨为四重。<a id="a-K6"></a>以右胁着地。<a id="a-K7"></a>犹如师子。<a id="a-K8"></a>不觉左胁着地。<a id="a-K9"></a>犹若野干。<a id="a-KA"></a>偃卧鼾眠。<a id="a-KB"></a>佛告目连。<a id="a-KC"></a>提婆达多非但今日法像我得此苦恼。<a id="a-KD"></a>此是第二苦恼。<a id="a-KE"></a>目连。<a id="a-KF"></a>乃往过去世。<a id="a-KG"></a>雪山王右面有大池水。<a id="a-KH"></a>有一大象在边止住。<a id="a-KI"></a>时彼大象。<a id="a-KJ"></a>入池水中洗浴饮水。<a id="a-KK"></a>以鼻拔取藕根。<a id="a-KL"></a>洗令净而食之。<a id="a-KM"></a>气力充足形体光泽。<a id="a-KN"></a>复有一小象。<a id="a-KO"></a>常相随逐。<a id="a-KP"></a>彼小象法学大象。<a id="a-KQ"></a>入池水洗浴。<a id="a-KR"></a>拔取藕根不洗合泥而食。<a id="a-KS"></a>彼食藕根。<a id="a-KT"></a>气力不足。<a id="a-KU"></a>形无光泽。<a id="a-KV"></a>遂便致病。<a id="a-KW"></a>而说偈言。</p>
  <p id="aKX">我曹大无欲　　食藕甚清净</p>
  <p id="aKY">小象杂泥食　　学我而致病</p>
  <p id="aKZ">死尸臭有息　　食消噫自止</p>
  <p id="aKa">人行非法者　　长夜气不灭</p>
  <p id="aKb">贪欲嗔恚痴　　丈夫有恶心</p>
  <p id="aKc">痴人自毁伤　　如果繁枝折</p>
  <p id="aKd">芭蕉以实死　　竹籚亦复然</p>
  <p id="aKe">儜人伤利养　　駏驉怀妊死</p>
  <p id="aKf">佛告目连。<a id="a-Kg"></a>时大象者即我身是。<a id="a-Kh"></a>小象者提婆达多是。<a id="a-Ki"></a>佛告目连。<a id="a-Kj"></a>此是提婆达多第二学我致此苦恼。<a id="a-Kk"></a>时诸比丘作如是念。<a id="a-Kl"></a>未曾有。<a id="a-Km"></a>提婆达多是世尊弟子。<a id="a-Kn"></a>乃作如是背恩作非法。<a id="a-Ko"></a>以邪教破坏五百弟子。<a id="a-Kp"></a>尔时世尊。<a id="a-Kq"></a>知诸比丘心之所念。<a id="a-Kr"></a>即告诸比丘。<a id="a-Ks"></a>提婆达多非但今日破坏我弟子。<a id="a-Kt"></a>乃往过去世。<a id="a-Ku"></a>有二阎浮提王。<a id="a-Kv"></a>一名月二名月益。<a id="a-Kw"></a>十四日生故名为月。<a id="a-Kx"></a>十五日生故名为月益。<a id="a-Ky"></a>彼此同意无有嫌隙。<a id="a-Kz"></a>阎浮提中有一河水。<a id="a-L0"></a>名修罗吒。<a id="a-L1"></a>其水两边。<a id="a-L2"></a>各有四万二千城。<a id="a-L3"></a>国土平博严好人民财富炽盛饮食丰饶。<a id="a-L4"></a>时月益王。<a id="a-L5"></a>修罗吒河水边有城。<a id="a-L6"></a>亦名修罗吒。<a id="a-L7"></a>东西十二由旬南北七由旬。<a id="a-L8"></a>二王作要。<a id="a-L9"></a>若我生男当取汝女。<a id="a-LA"></a>若汝生男当取我女。<a id="a-LB"></a>时王月益不生男女。<a id="a-LC"></a>为求儿故。<a id="a-LD"></a>祠祀水神。<a id="a-LE"></a>礼事种种诸天。<a id="a-LF"></a>满善天宝善天。<a id="a-LG"></a>日月释梵地火风神。<a id="a-LH"></a>摩醯首罗天。<a id="a-LI"></a>园神林神。<a id="a-LJ"></a>空野神市神。<a id="a-LK"></a>鬼子母神城郭神。<a id="a-LL"></a>为天作福希望有儿。<a id="a-LM"></a>时修罗吒河边。<a id="a-LN"></a>有二五通仙人住。<a id="a-LO"></a>时河水神白王言。<a id="a-LP"></a>修罗吒河边有二五通仙人住。<a id="a-LQ"></a>若彼求愿生王家者王当有儿。<a id="a-LR"></a>时王月益。<a id="a-LS"></a>即至河边。<a id="a-LT"></a>渐行求觅。<a id="a-LU"></a>至仙人所。<a id="a-LV"></a>语仙人言知不。<a id="a-LW"></a>我家无儿。<a id="a-LX"></a>若汝等能求愿生我家者命终便得生。<a id="a-LY"></a>若生我家者五欲自恣快乐无乏。<a id="a-LZ"></a>仙人答言可尔。<a id="a-La"></a>时王月益欢喜还归。<a id="a-Lb"></a>时一仙人于后七日命终。<a id="a-Lc"></a>即处彼第一夫人胎中。<a id="a-Ld"></a>女人有三种智。<a id="a-Le"></a>知有娠时。<a id="a-Lf"></a>知所从得。<a id="a-Lg"></a>知男子有欲意看。<a id="a-Lh"></a>时夫人白王言。<a id="a-Li"></a>王今知不。<a id="a-Lj"></a>我今有娠。<a id="a-Lk"></a>王言善快。<a id="a-Ll"></a>当重供养。<a id="a-Lm"></a>即敕一切供具增益一倍。<a id="a-Ln"></a>时第二仙人七日复命终。<a id="a-Lo"></a>即处第二夫人胎中。<a id="a-Lp"></a>夫人白王。<a id="a-Lq"></a>王今知不。<a id="a-Lr"></a>我今有娠。<a id="a-Ls"></a>王即增供具如上。<a id="a-Lt"></a>时王即遣人往看修罗吒河边有几仙人。<a id="a-Lu"></a>使即往看。<a id="a-Lv"></a>见二仙人已死。<a id="a-Lw"></a>即还白王言。<a id="a-Lx"></a>仙人已死。<a id="a-Ly"></a>王自念言。<a id="a-Lz"></a>彼二仙人命终。<a id="a-M0"></a>生我二夫人胎中彼九月满。<a id="a-M1"></a>生一男儿颜貌端正。<a id="a-M2"></a>王第一夫人生男儿时。<a id="a-M3"></a>众善自至。<a id="a-M4"></a>有五百贾客来至。<a id="a-M5"></a>五百贾客从海取宝而还。<a id="a-M6"></a>有五百伏藏悉自发出。<a id="a-M7"></a>有五百死囚从狱得出。<a id="a-M8"></a>时王月益自思惟言。<a id="a-M9"></a>当为此儿作何等字。<a id="a-MA"></a>彼国法。<a id="a-MB"></a>若初生男儿。<a id="a-MC"></a>或父母若沙门婆罗门作字。<a id="a-MD"></a>时王自念。<a id="a-ME"></a>何须沙门婆罗门作字为。<a id="a-MF"></a>此儿生日。<a id="a-MG"></a>多有善事现。<a id="a-MH"></a>即字为善行。<a id="a-MI"></a>时王即与四种母。<a id="a-MJ"></a>一者治身。<a id="a-MK"></a>二者洗浴浣濯。<a id="a-ML"></a>三者与乳。<a id="a-MM"></a>四者当为娱乐。<a id="a-MN"></a>象马车乘作众伎乐种种戏笑。<a id="a-MO"></a>又持孔雀尾在后。<a id="a-MP"></a>如是严饰娱乐。<a id="a-MQ"></a>善行王子年至八九。<a id="a-MR"></a>教种种技艺书数印画戏笑歌舞伎乐。<a id="a-MS"></a>又学骑象马车乘射御斗战之事。<a id="a-MT"></a>时彼王子一切皆学。<a id="a-MU"></a>时王第二夫人生子。<a id="a-MV"></a>时多有众恶事起。<a id="a-MW"></a>野干鸣。<a id="a-MX"></a>阿修罗捉日。<a id="a-MY"></a>五百应死者来至。<a id="a-MZ"></a>波国法。<a id="a-Ma"></a>若初生儿。<a id="a-Mb"></a>当令沙门婆罗门作字。<a id="a-Mc"></a>王自念言。<a id="a-Md"></a>何须沙门婆罗门作字为。<a id="a-Me"></a>此儿生日。<a id="a-Mf"></a>多众恶事出。<a id="a-Mg"></a>即字之为恶行。<a id="a-Mh"></a>王亦复与四母。<a id="a-Mi"></a>一者治身。<a id="a-Mj"></a>二者洗浴浣濯。<a id="a-Mk"></a>三者与乳。<a id="a-Ml"></a>四者当为娱乐。<a id="a-Mm"></a>象马车乘作众伎乐种种戏笑。<a id="a-Mn"></a>乃至教学斗战之事。<a id="a-Mo"></a>时善行王子。<a id="a-Mp"></a>王甚爱念。<a id="a-Mq"></a>及诸余小国王子夫人大臣侍从一切人民亦无不爱念。<a id="a-Mr"></a>而恶行王子。<a id="a-Ms"></a>王不爱念。<a id="a-Mt"></a>诸余一切亦不爱念。<a id="a-Mu"></a>时恶行王子。<a id="a-Mv"></a>作如是念。<a id="a-Mw"></a>善行王子。<a id="a-Mx"></a>王及一切人民甚爱念之。<a id="a-My"></a>而我独尔。<a id="a-Mz"></a>王不爱念。<a id="a-N0"></a>及余一切亦不爱念。<a id="a-N1"></a>我伺求方便当断其命。<a id="a-N2"></a>尔时邻国王月第一夫人生女。<a id="a-N3"></a>即遣使来至月益王所语言。<a id="a-N4"></a>我第一夫人生女。<a id="a-N5"></a>当与汝儿善行作妇。<a id="a-N6"></a>于异时善行王子作如是念。<a id="a-N7"></a>阎浮提众生皆多贫苦。<a id="a-N8"></a>我当入海取如意珠。<a id="a-N9"></a>令阎浮提众生无有贫者。<a id="a-NA"></a>时即至王所白言。<a id="a-NB"></a>阎浮提众生皆多贫苦。<a id="a-NC"></a>我欲入海取如意珠令阎浮提众生无有贫者。<a id="a-ND"></a>王即答言。<a id="a-NE"></a>我大有金银七宝无数。<a id="a-NF"></a>库藏盈满。<a id="a-NG"></a>可随意所与。<a id="a-NH"></a>即答王言不能。<a id="a-NI"></a>必欲入大海取如意珠令阎浮提众生无有贫者。<a id="a-NJ"></a>王言。<a id="a-NK"></a>随汝意。<a id="a-NL"></a>时恶行王子即作是念。<a id="a-NM"></a>今正是时。<a id="a-NN"></a>可得其便而断其命。<a id="a-NO"></a>即至王所白王言。<a id="a-NP"></a>善行是我所敬重。<a id="a-NQ"></a>今欲入海。<a id="a-NR"></a>若我不见将恐丧命。<a id="a-NS"></a>今欲与相随入海。<a id="a-NT"></a>王言随意。<a id="a-NU"></a>时王子。<a id="a-NV"></a>与王及夫人眷属辞别已。<a id="a-NW"></a>往诣修婆罗城中。<a id="a-NX"></a>摇铃唱言。<a id="a-NY"></a>谁能舍离父母妻子兄弟姊妹及诸亲属。<a id="a-NZ"></a>欲须金银珍宝无价宝珠者。<a id="a-Na"></a>随我入海。<a id="a-Nb"></a>一切所须饮食庄严之具。<a id="a-Nc"></a>我当供给。<a id="a-Nd"></a>时即有五百贾客来集其所。<a id="a-Ne"></a>时善行。<a id="a-Nf"></a>与五百贾客俱至须波罗城。<a id="a-Ng"></a>于彼城中买船并求船师。<a id="a-Nh"></a>船师知海中诸难。<a id="a-Ni"></a>涌浪难洄澓难大鱼难庄严船已。<a id="a-Nj"></a>复重唱令如上。<a id="a-Nk"></a>即放船入海。<a id="a-Nl"></a>以善行福德故。<a id="a-Nm"></a>风吹其船诣七宝所。<a id="a-Nn"></a>告诸贾人言。<a id="a-No"></a>今已至宝渚。<a id="a-Np"></a>好牢坚庄船。<a id="a-Nq"></a>自恣取宝。<a id="a-Nr"></a>满船勿令沉没。<a id="a-Ns"></a>时诸贾人受教取宝。<a id="a-Nt"></a>善行教授众贾人已。<a id="a-Nu"></a>更诣余处。<a id="a-Nv"></a>恶行王子。<a id="a-Nw"></a>以恶言向众贾人说之。<a id="a-Nx"></a>善行王子若安隐还至当夺汝等宝。<a id="a-Ny"></a>曼今未还。<a id="a-Nz"></a>可推船置海而去。<a id="a-O0"></a>时恶行说五百贾人。<a id="a-O1"></a>贾人已受其说。<a id="a-O2"></a>推船入海而去。<a id="a-O3"></a>彼薄福果报风破其船五百贾人没海而死。<a id="a-O4"></a>恶行王子得一船板。<a id="a-O5"></a>风吹展转得还趣岸。<a id="a-O6"></a>彼于海边在贫贱聚落。<a id="a-O7"></a>家家乞食自活。<a id="a-O8"></a>时善行还至故处不见众贾人。<a id="a-O9"></a>亦不见船。<a id="a-OA"></a>即便椎胸啼泣懊恼。<a id="a-OB"></a>恐诸贾人为恶鬼罗刹等所害。<a id="a-OC"></a>时宝渚神语善行言。<a id="a-OD"></a>五百贾人非恶鬼罗刹等所害。<a id="a-OE"></a>是恶行王子恶言。<a id="a-OF"></a>破坏五百贾人。<a id="a-OG"></a>使推船入海而去。<a id="a-OH"></a>薄福果报风破其船。<a id="a-OI"></a>五百贾人。<a id="a-OJ"></a>没海而死恶行王子得一船板。<a id="a-OK"></a>风吹至岸。<a id="a-OL"></a>彼于海边乞食自活。<a id="a-OM"></a>善行自念。<a id="a-ON"></a>我今宁可前至海龙王宫乞如意珠。<a id="a-OO"></a>即便引道而去到罗刹渚。<a id="a-OP"></a>时五百罗刹女出迎。<a id="a-OQ"></a>遥见慰问。<a id="a-OR"></a>善来童子欲至何所。<a id="a-OS"></a>答曰阎浮提众生皆多贫苦。<a id="a-OT"></a>欲往海龙王宫乞如意宝珠令阎浮提众生无贫苦者。<a id="a-OU"></a>即复问言。<a id="a-OV"></a>欲取何乘。<a id="a-OW"></a>答言。<a id="a-OX"></a>欲取大乘。<a id="a-OY"></a>罗刹女言善哉。<a id="a-OZ"></a>若汝成最正觉。<a id="a-Oa"></a>我当出家作汝弟子。<a id="a-Ob"></a>报言可尔。<a id="a-Oc"></a>彼遥见金城中有一金床。<a id="a-Od"></a>龙坐其上。<a id="a-Oe"></a>时善行王子。<a id="a-Of"></a>即往金城至彼龙所。<a id="a-Og"></a>时龙王遥见慰问。<a id="a-Oh"></a>善来童子。<a id="a-Oi"></a>欲何所至。<a id="a-Oj"></a>答言。<a id="a-Ok"></a>龙王知不。<a id="a-Ol"></a>阎浮提众生皆多贫苦。<a id="a-Om"></a>我欲至海龙王宫取如意珠令阎浮提人无有贫苦。<a id="a-On"></a>彼即答言。<a id="a-Oo"></a>海龙王宫难可得至。<a id="a-Op"></a>七日中行水常至膝。<a id="a-Oq"></a>复七日中行水至脐。<a id="a-Or"></a>七日中行水至腋。<a id="a-Os"></a>七日中浮而过。<a id="a-Ot"></a>七日中行莲华上。<a id="a-Ou"></a>七日中行毒蛇头上。<a id="a-Ov"></a>然后乃至海龙王宫。<a id="a-Ow"></a>汝今可止。<a id="a-Ox"></a>我有宝珠。<a id="a-Oy"></a>能雨东方二千由旬七宝。<a id="a-Oz"></a>今当与汝。<a id="a-P0"></a>答言不取要当至海龙王宫。<a id="a-P1"></a>即复问言。<a id="a-P2"></a>欲取何乘。<a id="a-P3"></a>答言。<a id="a-P4"></a>欲取大乘。<a id="a-P5"></a>复言。<a id="a-P6"></a>若汝成最正觉者。<a id="a-P7"></a>我当出家为汝作第一智慧弟子。<a id="a-P8"></a>即舍金城。<a id="a-P9"></a>遥见银城。<a id="a-PA"></a>中有龙王在银床上坐。<a id="a-PB"></a>时善行王子往诣银城至龙王所。<a id="a-PC"></a>龙王遥见慰问。<a id="a-PD"></a>善来童子。<a id="a-PE"></a>欲何所至。<a id="a-PF"></a>答言。<a id="a-PG"></a>龙王知不。<a id="a-PH"></a>阎浮提众生皆多贫苦。<a id="a-PI"></a>我欲至海龙王宫取如意珠令阎浮提人无有贫苦。<a id="a-PJ"></a>答言。<a id="a-PK"></a>海龙王宫难可得至。<a id="a-PL"></a>七日中行水常至膝。<a id="a-PM"></a>七日中至脐。<a id="a-PN"></a>七日中至腋七日中浮过七日中行莲华上。<a id="a-PO"></a>七日中行毒蛇头上。<a id="a-PP"></a>然后乃至海龙王宫。<a id="a-PQ"></a>汝今可止。<a id="a-PR"></a>我有宝珠。<a id="a-PS"></a>能雨南方四千由旬七宝。<a id="a-PT"></a>今当与汝。<a id="a-PU"></a>答言不取。<a id="a-PV"></a>我要当至海龙王宫。<a id="a-PW"></a>即复问言。<a id="a-PX"></a>欲取何乘。<a id="a-PY"></a>答言。<a id="a-PZ"></a>欲取大乘。<a id="a-Pa"></a>复言。<a id="a-Pb"></a>汝若成最正觉者。<a id="a-Pc"></a>我当出家为汝作第一神足弟子。<a id="a-Pd"></a>即舍银城去。<a id="a-Pe"></a>复见有琉璃城。<a id="a-Pf"></a>有龙王坐如上。<a id="a-Pg"></a>即与如意珠能雨西方六千由旬宝。<a id="a-Ph"></a>答言不取。<a id="a-Pi"></a>我要当至海龙王宫。<a id="a-Pj"></a>复问言。<a id="a-Pk"></a>欲取何乘。<a id="a-Pl"></a>答言。<a id="a-Pm"></a>欲取大乘。<a id="a-Pn"></a>若汝成最正觉时我当出家为汝作第一多闻弟子。<a id="a-Po"></a>时善行即复前行。<a id="a-Pp"></a>七日中水至于膝。<a id="a-Pq"></a>乃至行莲花上。<a id="a-Pr"></a>乃至毒蛇处作如是念。<a id="a-Ps"></a>以何行报生毒蛇中。<a id="a-Pt"></a>岂非前世嗔毒报耶。<a id="a-Pu"></a>当以何法而降伏之。<a id="a-Pv"></a>唯有慈心。<a id="a-Pw"></a>即思惟慈心三昧。<a id="a-Px"></a>时诸毒蛇皆悉垂头。<a id="a-Py"></a>行上而过。<a id="a-Pz"></a>至海龙王宫。<a id="a-Q0"></a>时海龙王遥见慰问言。<a id="a-Q1"></a>善来童子。<a id="a-Q2"></a>何所须欲。<a id="a-Q3"></a>答言。<a id="a-Q4"></a>我今欲得汝髻中如意宝珠。<a id="a-Q5"></a>答言。<a id="a-Q6"></a>汝等短寿。<a id="a-Q7"></a>此珠价大。<a id="a-Q8"></a>非不相与。<a id="a-Q9"></a>今当与汝。<a id="a-QA"></a>但汝命欲终时。<a id="a-QB"></a>还送珠来。<a id="a-QC"></a>即解珠与之。<a id="a-QD"></a>并遣二龙。<a id="a-QE"></a>后持珠还。<a id="a-QF"></a>时善行捉珠求愿言。<a id="a-QG"></a>若是如意珠者。<a id="a-QH"></a>便当忽然还至修波罗城。<a id="a-QI"></a>如意念顷即还修波罗城。<a id="a-QJ"></a>时恶行王子。<a id="a-QK"></a>闻善行从海安隐而还。<a id="a-QL"></a>即往善行所语言。<a id="a-QM"></a>汝知不。<a id="a-QN"></a>我今在贫穷聚落。<a id="a-QO"></a>家家乞食以自生活。<a id="a-QP"></a>汝从大海安隐而还。<a id="a-QQ"></a>为何所得耶。<a id="a-QR"></a>即答言。<a id="a-QS"></a>得此如意宝珠来。<a id="a-QT"></a>时善行语言。<a id="a-QU"></a>我今疲极。<a id="a-QV"></a>欲小眠息。<a id="a-QW"></a>即枕恶行膝上而眠。<a id="a-QX"></a>时恶行。<a id="a-QY"></a>即以佉陀罗木刺。<a id="a-QZ"></a>刺其两眼。<a id="a-Qa"></a>持珠而去。<a id="a-Qb"></a>彼伤两眼血流污身。<a id="a-Qc"></a>东西慞惶行不见道。<a id="a-Qd"></a>遂至月王园中。<a id="a-Qe"></a>时守园老母有二小儿。<a id="a-Qf"></a>遥见其来血流污身行不见道。<a id="a-Qg"></a>即愍伤之。<a id="a-Qh"></a>问言。<a id="a-Qi"></a>汝何故。<a id="a-Qj"></a>乃于月王园中行东西慞惶而不见道。<a id="a-Qk"></a>即具为说因缘。<a id="a-Ql"></a>老母语言。<a id="a-Qm"></a>我有二儿。<a id="a-Qn"></a>可共汝戏。<a id="a-Qo"></a>汝今可在此住。<a id="a-Qp"></a>当相看视。<a id="a-Qq"></a>犹如二儿。<a id="a-Qr"></a>时恶行。<a id="a-Qs"></a>即还修罗吒城。<a id="a-Qt"></a>至王月益所。<a id="a-Qu"></a>白王言。<a id="a-Qv"></a>王今知不我海中遇大风破船。<a id="a-Qw"></a>五百贾人没在海中。<a id="a-Qx"></a>唯我安隐而还。<a id="a-Qy"></a>王言。<a id="a-Qz"></a>汝从海安隐而还。<a id="a-R0"></a>为得何等。<a id="a-R1"></a>答言。<a id="a-R2"></a>得此如意宝珠。<a id="a-R3"></a>王即问言。<a id="a-R4"></a>此珠何所能作耶。<a id="a-R5"></a>答言不知。<a id="a-R6"></a>时王即取珠付藏赏之。<a id="a-R7"></a>时恶行即遣使语邻国王月。<a id="a-R8"></a>善行与五百贾人入海取宝。<a id="a-R9"></a>水所漂没。<a id="a-RA"></a>汝今可与我女。<a id="a-RB"></a>王即报言。<a id="a-RC"></a>须我语女。<a id="a-RD"></a>王即唤女告之。<a id="a-RE"></a>善行与五百贾人入海取宝为水所漂。<a id="a-RF"></a>恶行安隐而还。<a id="a-RG"></a>今欲索汝为妇。<a id="a-RH"></a>答言不能。<a id="a-RI"></a>我欲自出求夫。<a id="a-RJ"></a>时王即令国中皆令聚集。<a id="a-RK"></a>庄严其女。<a id="a-RL"></a>出外东西求觅夫。<a id="a-RM"></a>时善行。<a id="a-RN"></a>即调其琴而弹之。<a id="a-RO"></a>出美音声在园中住。<a id="a-RP"></a>时王女见之。<a id="a-RQ"></a>即往白王言。<a id="a-RR"></a>王今知不。<a id="a-RS"></a>我欲得此人为夫。<a id="a-RT"></a>王言。<a id="a-RU"></a>此是盲人。<a id="a-RV"></a>女答王言无苦。<a id="a-RW"></a>时王月。<a id="a-RX"></a>即唤善行。<a id="a-RY"></a>问言。<a id="a-RZ"></a>童子。<a id="a-Ra"></a>汝是何人。<a id="a-Rb"></a>答言。<a id="a-Rc"></a>王今知不。<a id="a-Rd"></a>我是王月益第一太子善行。<a id="a-Re"></a>王言。<a id="a-Rf"></a>何故伤眼耶。<a id="a-Rg"></a>即以上因缘具白王。<a id="a-Rh"></a>王言。<a id="a-Ri"></a>汝若是王月益子者。<a id="a-Rj"></a>今当发愿令眼平复。<a id="a-Rk"></a>善行即发善愿。<a id="a-Rl"></a>若我为阎浮提众生贫苦苦厄故。<a id="a-Rm"></a>入海求如意宝珠。<a id="a-Rn"></a>欲令阎浮提众生无有穷乏。<a id="a-Ro"></a>并及恶行王子。<a id="a-Rp"></a>以恶言破坏五百贾人。<a id="a-Rq"></a>舍我而还。<a id="a-Rr"></a>复以佉陀罗木刺。<a id="a-Rs"></a>破我两眼。<a id="a-Rt"></a>持我如意珠而还。<a id="a-Ru"></a>我于彼人无有恶心。<a id="a-Rv"></a>若我真诚无虚者。<a id="a-Rw"></a>眼当平复如故。<a id="a-Rx"></a>时发愿亦竟眼寻平复。<a id="a-Ry"></a>时王即极好庄严其女以适之。<a id="a-Rz"></a>王即遣使。<a id="a-S0"></a>语王月益言。<a id="a-S1"></a>汝今知不。<a id="a-S2"></a>王子善行。<a id="a-S3"></a>安隐从海而还。<a id="a-S4"></a>今极好庄严我女以适之。<a id="a-S5"></a>今当往修罗吒城。<a id="a-S6"></a>时王月益。<a id="a-S7"></a>即敕国内种种庄严。<a id="a-S8"></a>于是王子善行往修罗吒城。<a id="a-S9"></a>头面礼王足已。<a id="a-SA"></a>具以因缘白王。<a id="a-SB"></a>王即敕人杀恶行。<a id="a-SC"></a>善行白王言。<a id="a-SD"></a>愿不须杀。<a id="a-SE"></a>时王月益遣恶行令出国。<a id="a-SF"></a>善行问王言。<a id="a-SG"></a>恶行持珠来。<a id="a-SH"></a>今为所在。<a id="a-SI"></a>王言。<a id="a-SJ"></a>今在库中。<a id="a-SK"></a>白王言。<a id="a-SL"></a>可出珠。<a id="a-SM"></a>王即出珠。<a id="a-SN"></a>善行即净洗浴身着新白净衣。<a id="a-SO"></a>取珠安置幢头。<a id="a-SP"></a>着高好殿上。<a id="a-SQ"></a>发愿言。<a id="a-SR"></a>若审是如意宝珠者。<a id="a-SS"></a>当雨满阎浮提七宝。<a id="a-ST"></a>其有病者皆令除愈。<a id="a-SU"></a>发愿顷间。<a id="a-SV"></a>即雨满阎浮提七宝。<a id="a-SW"></a>后于异时。<a id="a-SX"></a>王月益丧。<a id="a-SY"></a>即以善行为王。<a id="a-SZ"></a>时王子恶行。<a id="a-Sa"></a>来至善行所白言。<a id="a-Sb"></a>我今在外。<a id="a-Sc"></a>家家乞食以自存活。<a id="a-Sd"></a>王答言。<a id="a-Se"></a>汝可守护我头。<a id="a-Sf"></a>当以我所食与汝。<a id="a-Sg"></a>答王言尔。<a id="a-Sh"></a>后于异时。<a id="a-Si"></a>王小眠睡。<a id="a-Sj"></a>恶行念言。<a id="a-Sk"></a>今可断命。<a id="a-Sl"></a>即拔刀斫之。<a id="a-Sm"></a>时恶行臂寻自堕。<a id="a-Sn"></a>即自称祸。<a id="a-So"></a>王便觉问言。<a id="a-Sp"></a>童子何故称祸。<a id="a-Sq"></a>答王言。<a id="a-Sr"></a>天自造其业。<a id="a-Ss"></a>王言。<a id="a-St"></a>何故耶。<a id="a-Su"></a>以此因缘白王。<a id="a-Sv"></a>王言。<a id="a-Sw"></a>实是汝自造其业。<a id="a-Sx"></a>佛告诸比丘。<a id="a-Sy"></a>王月益者岂异人乎。<a id="a-Sz"></a>今白净王是第一夫人者即今母摩耶是。<a id="a-T0"></a>尔时月王者今执仗释种是。<a id="a-T1"></a>时月王女者。<a id="a-T2"></a>今瞿夷是。<a id="a-T3"></a>时守园老母者今摩诃波阇波提比丘尼是。<a id="a-T4"></a>二儿者今难陀阿难是。<a id="a-T5"></a>时善行者。<a id="a-T6"></a>我身是。<a id="a-T7"></a>时恶行者今提婆达多是。<a id="a-T8"></a>五百贾人者今五百比丘是。<a id="a-T9"></a>昔以恶教破此诸人。<a id="a-TA"></a>今亦复以恶教破之。<a id="a-TB"></a>尔时优波离。<a id="a-TC"></a>即从坐起偏露右肩右膝着地合掌白佛言。<a id="a-TD"></a>云何破僧。<a id="a-TE"></a>齐几人名为破僧谁破和合僧。<a id="a-TF"></a>佛言优波离。<a id="a-TG"></a>有二事破僧妄语。<a id="a-TH"></a>相似语。<a id="a-TI"></a>以此二事故破僧。<a id="a-TJ"></a>优波离复有二事破僧。<a id="a-TK"></a>作羯磨。<a id="a-TL"></a>取舍罗。<a id="a-TM"></a>优波离。<a id="a-TN"></a>一比丘不能破僧。<a id="a-TO"></a>虽求方便亦不能破僧。<a id="a-TP"></a>亦非比丘尼非式叉摩那沙弥沙弥尼破僧。<a id="a-TQ"></a>虽求方便破僧亦不能破僧。<a id="a-TR"></a>优波离此众一比丘彼众一比丘彼行破僧舍罗作羯磨。<a id="a-TS"></a>如是不能破僧。<a id="a-TT"></a>但令僧尘垢。<a id="a-TU"></a>二人三人亦如是。<a id="a-TV"></a>优波离。<a id="a-TW"></a>若此众四人若过。<a id="a-TX"></a>彼众四人若过行破僧舍罗作羯磨。<a id="a-TY"></a>优波离。<a id="a-TZ"></a>齐是名为破僧。<a id="a-Ta"></a>是为破和合僧。<a id="a-Tb"></a>优波离复问。<a id="a-Tc"></a>破和合僧为得何等。<a id="a-Td"></a>佛言。<a id="a-Te"></a>破和合僧者。<a id="a-Tf"></a>泥犁中受罪一劫不疗。<a id="a-Tg"></a>僧破已能和合者得何等。<a id="a-Th"></a>佛言。<a id="a-Ti"></a>得梵天福一劫受乐。<a id="a-Tj"></a>而说偈言。</p>
  <p id="aTk">众僧和合乐　　和合不诤竞</p>
  <p id="aTl">和合则有法　　常得勤修道</p>
  <p id="aTm">能和合众僧　　一劫受天乐</p>
  <p id="aTn">优波离复问。<a id="a-To"></a>一切破僧者。<a id="a-Tp"></a>皆堕地狱一劫受苦不。<a id="a-Tq"></a>佛语优波离。<a id="a-Tr"></a>一切破僧人。<a id="a-Ts"></a>不必尽堕地狱受苦一劫。<a id="a-Tt"></a>优波离。<a id="a-Tu"></a>若比丘非法言法。<a id="a-Tv"></a>坚持此法。<a id="a-Tw"></a>破和合僧。<a id="a-Tx"></a>彼自知非法想破。<a id="a-Ty"></a>便作非法想说如是言。<a id="a-Tz"></a>此是法此是毗尼是佛所教。<a id="a-U0"></a>异见畏忍行破僧舍罗。<a id="a-U1"></a>优波离如此破僧者。<a id="a-U2"></a>一劫泥犁中受苦不疗。<a id="a-U3"></a>若比丘。<a id="a-U4"></a>非法说法。<a id="a-U5"></a>坚持此事。<a id="a-U6"></a>方便破僧。<a id="a-U7"></a>非法想破法想说。<a id="a-U8"></a>此是法是毗尼。<a id="a-U9"></a>是佛所教。<a id="a-UA"></a>行破僧舍罗作羯磨。<a id="a-UB"></a>优波离。<a id="a-UC"></a>如是破僧人。<a id="a-UD"></a>一劫泥犁中受苦不疗。<a id="a-UE"></a>法想破非法想说亦如是。<a id="a-UF"></a>优波离。<a id="a-UG"></a>若比丘非法说法坚持此事。<a id="a-UH"></a>破和合僧。<a id="a-UI"></a>彼法想破法想说此是法是毗尼是佛所教不异见不异忍。<a id="a-UJ"></a>行破僧舍罗作羯磨。<a id="a-UK"></a>如是优波离。<a id="a-UL"></a>此人不堕地狱一劫受苦。<a id="a-UM"></a>疑不疑四句亦如是。<a id="a-UN"></a>非法想疑四句亦如是。<a id="a-UO"></a>如是乃至说不说亦如是(破僧揵度具足竟)。</p>
 </body>
</html>