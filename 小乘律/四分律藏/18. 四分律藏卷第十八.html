<!doctype html>
<html id="z3IBUxon3" data-ver="1324">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">四分律藏卷第十八</h1>
  <h2 id="a2">初分之十八</h2>
  <p id="a3">尔时佛在拘睒毗国瞿师罗园中。<a id="a-4"></a>尔时阐陀比丘。<a id="a-5"></a>余比丘如法谏时。<a id="a-6"></a>作如是言。<a id="a-7"></a>我今不学此戒。<a id="a-8"></a>当问余智慧持律比丘。<a id="a-9"></a>时诸比丘闻。<a id="a-A"></a>其中有少欲知足行头陀乐学戒知惭愧者。<a id="a-B"></a>嫌责阐陀比丘言。<a id="a-C"></a>云何诸比丘如法谏时。<a id="a-D"></a>便作如是言。<a id="a-E"></a>我今不学此戒。<a id="a-F"></a>当问余智慧持律比丘。<a id="a-G"></a>尔时诸比丘往世尊所。<a id="a-H"></a>头面礼足在一面坐。<a id="a-I"></a>以此因缘具白世尊。<a id="a-J"></a>世尊尔时以此因缘集比丘僧。<a id="a-K"></a>呵责阐陀比丘言。<a id="a-L"></a>汝所为非。<a id="a-M"></a>非威仪非沙门法非净行非随顺行。<a id="a-N"></a>所不应为。<a id="a-O"></a>云何阐陀比丘。<a id="a-P"></a>余比丘如法谏时。<a id="a-Q"></a>作如是语。<a id="a-R"></a>我今不学此戒。<a id="a-S"></a>当问余智慧持律比丘。<a id="a-T"></a>以无数方便呵责阐陀已告诸比丘。<a id="a-U"></a>此痴人多种有漏处最初犯戒。<a id="a-V"></a>自今已去与比丘结戒。<a id="a-W"></a>集十句义乃至正法久住。<a id="a-X"></a>欲说戒者当如是说。<a id="a-Y"></a>若比丘。<a id="a-Z"></a>余比丘如法谏时如是语。<a id="a-a"></a>我今不学此戒。<a id="a-b"></a>当难问余智慧持律比丘者波逸提。<a id="a-c"></a>若为知为学故应难问。<a id="a-d"></a>比丘义如上。<a id="a-e"></a>如法者。<a id="a-f"></a>如法如律如佛所教。<a id="a-g"></a>彼比丘如法谏此比丘时。<a id="a-h"></a>此比丘作是语。<a id="a-i"></a>我今不学此戒。<a id="a-j"></a>当难问余智慧持律比丘。<a id="a-k"></a>若说而了了波逸提。<a id="a-l"></a>不了了者突吉罗。<a id="a-m"></a>比丘尼波逸提。<a id="a-n"></a>式叉摩那沙弥沙弥尼突吉罗。<a id="a-o"></a>是谓为犯。<a id="a-p"></a>不犯者。<a id="a-q"></a>彼谏比丘痴不解故。<a id="a-r"></a>此比丘作如是语汝还问汝和上阿阇梨。<a id="a-s"></a>汝可更学问诵经。<a id="a-t"></a>若其事实尔。<a id="a-u"></a>或戏笑语或疾疾语或独语或梦中语。<a id="a-v"></a>或欲说是错说彼无犯。<a id="a-w"></a>无犯者。<a id="a-x"></a>最初未制戒。<a id="a-y"></a>痴狂心乱痛恼所缠(七十一竟)。</p>
  <p id="az">尔时佛在舍卫国祇树给孤独园。<a id="a-10"></a>尔时有众多比丘。<a id="a-11"></a>共集在一处。<a id="a-12"></a>诵正法诵毗尼。<a id="a-13"></a>时六群比丘自相谓言。<a id="a-14"></a>此比丘等集在一处。<a id="a-15"></a>诵正法诵毗尼。<a id="a-16"></a>彼诸比丘诵律通利必当数数举我罪。<a id="a-17"></a>我今宁可往语彼比丘。<a id="a-18"></a>长老何用此杂碎戒为。<a id="a-19"></a>若欲诵者。<a id="a-1A"></a>当诵四事。<a id="a-1B"></a>若必欲诵者。<a id="a-1C"></a>当诵四事十三事。<a id="a-1D"></a>余者不应诵。<a id="a-1E"></a>何以故。<a id="a-1F"></a>汝等若诵者。<a id="a-1G"></a>使人怀疑忧恼。<a id="a-1H"></a>时六群比丘。<a id="a-1I"></a>便往语彼比丘言。<a id="a-1J"></a>长老何用诵此杂碎戒为。<a id="a-1K"></a>若欲诵者。<a id="a-1L"></a>当诵四事。<a id="a-1M"></a>若必欲诵者。<a id="a-1N"></a>当诵四事十三事。<a id="a-1O"></a>余者不应诵。<a id="a-1P"></a>何以故。<a id="a-1Q"></a>说是戒时。<a id="a-1R"></a>令人怀疑忧恼。<a id="a-1S"></a>余比丘即观察。<a id="a-1T"></a>此六群比丘欲灭法故作是语耳。<a id="a-1U"></a>时诸比丘闻。<a id="a-1V"></a>其中有少欲知足行头陀乐学戒知惭愧者。<a id="a-1W"></a>嫌责六群比丘言。<a id="a-1X"></a>云何汝等。<a id="a-1Y"></a>欲灭法故作如是语耶。<a id="a-1Z"></a>尔时诸比丘往世尊所。<a id="a-1a"></a>头面礼足在一面坐。<a id="a-1b"></a>以此因缘具白世尊。<a id="a-1c"></a>世尊尔时以此因缘集比丘僧。<a id="a-1d"></a>呵责六群比丘言。<a id="a-1e"></a>汝所为非。<a id="a-1f"></a>非威仪非沙门法非净行非随顺行。<a id="a-1g"></a>所不应为。<a id="a-1h"></a>云何汝等。<a id="a-1i"></a>欲灭法故作如是语耶。<a id="a-1j"></a>世尊以无数方便呵责六群比丘已告诸比丘。<a id="a-1k"></a>此痴人多种有漏处最初犯戒。<a id="a-1l"></a>自今已去与比丘结戒。<a id="a-1m"></a>集十句义乃至正法久住。<a id="a-1n"></a>欲说戒者当如是说。<a id="a-1o"></a>若比丘说戒时作是语。<a id="a-1p"></a>大德。<a id="a-1q"></a>何用说是杂碎戒为说是戒时令人恼愧怀疑。<a id="a-1r"></a>轻呵戒。<a id="a-1s"></a>故波逸提。<a id="a-1t"></a>比丘义如上。<a id="a-1u"></a>彼比丘。<a id="a-1v"></a>若自说戒时。<a id="a-1w"></a>若他说时。<a id="a-1x"></a>若诵时。<a id="a-1y"></a>作如是语。<a id="a-1z"></a>长老。<a id="a-20"></a>何用诵此杂碎戒为。<a id="a-21"></a>若欲诵者。<a id="a-22"></a>当诵四事。<a id="a-23"></a>若必诵者。<a id="a-24"></a>当诵四事十三事。<a id="a-25"></a>何以故。<a id="a-26"></a>若诵是戒时。<a id="a-27"></a>令人怀疑恼愧。<a id="a-28"></a>说而了了者波逸提。<a id="a-29"></a>不了了者突吉罗。<a id="a-2A"></a>毁呰毗尼者波逸提。<a id="a-2B"></a>毁呰阿毗昙者突吉罗。<a id="a-2C"></a>及余契经毁呰者突吉罗。<a id="a-2D"></a>比丘尼波逸提。<a id="a-2E"></a>式叉摩那沙弥沙弥尼突吉罗。<a id="a-2F"></a>是谓为犯。<a id="a-2G"></a>不犯者。<a id="a-2H"></a>若语言。<a id="a-2I"></a>先诵阿毗昙然后诵律。<a id="a-2J"></a>先诵余契经然后诵律。<a id="a-2K"></a>若有病者须差然后诵律。<a id="a-2L"></a>当勤求方便。<a id="a-2M"></a>于佛法中成四沙门果。<a id="a-2N"></a>然后当诵律。<a id="a-2O"></a>不欲灭法故作是语。<a id="a-2P"></a>或戏笑语或疾疾语或梦中语或独语。<a id="a-2Q"></a>欲说此乃错说彼无犯。<a id="a-2R"></a>无犯者。<a id="a-2S"></a>最初未制戒。<a id="a-2T"></a>痴狂心乱痛恼所缠(七十二竟)。</p>
  <p id="a2U">尔时佛在舍卫国祇树给孤独园。<a id="a-2V"></a>时六群比丘中有一比丘。<a id="a-2W"></a>当说戒时犯罪。<a id="a-2X"></a>自知罪障。<a id="a-2Y"></a>恐清净比丘发举。<a id="a-2Z"></a>便先诣清净比丘所语言。<a id="a-2a"></a>我今始知是法戒经所载半月半月说戒经来。<a id="a-2b"></a>诸比丘察知。<a id="a-2c"></a>六群比丘布萨时犯戒。<a id="a-2d"></a>自知罪障。<a id="a-2e"></a>恐清净比丘发举。<a id="a-2f"></a>便先诣清净比丘所语言。<a id="a-2g"></a>我今始知此法戒经所载半月半月说戒经来。<a id="a-2h"></a>诸比丘闻。<a id="a-2i"></a>其中有少欲知足行头陀乐学戒知惭愧者。<a id="a-2j"></a>嫌责六群比丘言。<a id="a-2k"></a>云何汝等。<a id="a-2l"></a>说戒时犯罪而自知罪障。<a id="a-2m"></a>恐清净比丘发举。<a id="a-2n"></a>便先诣清净比丘所语言。<a id="a-2o"></a>半月半月说戒经来。<a id="a-2p"></a>我今始知此法戒经所载。<a id="a-2q"></a>尔时诸比丘往世尊所。<a id="a-2r"></a>头面礼足在一面坐。<a id="a-2s"></a>以此因缘具白世尊。<a id="a-2t"></a>世尊尔时以此因缘集比丘僧。<a id="a-2u"></a>呵责六群比丘言。<a id="a-2v"></a>汝所为非。<a id="a-2w"></a>非威仪非沙门法非净行非随顺行。<a id="a-2x"></a>所不应为。<a id="a-2y"></a>云何说戒时犯罪。<a id="a-2z"></a>自知罪障。<a id="a-30"></a>恐清净比丘发举。<a id="a-31"></a>便先诣清净比丘所语言。<a id="a-32"></a>我今始知此法戒经所载半月半月说戒经来。<a id="a-33"></a>尔时世尊以无数方便呵责六群比丘中一比丘已告诸比丘言。<a id="a-34"></a>此愚痴人。<a id="a-35"></a>多种有漏处最初犯戒。<a id="a-36"></a>自今已去与比丘结戒。<a id="a-37"></a>集十句义乃至正法久住。<a id="a-38"></a>欲说戒者当如是说。<a id="a-39"></a>若比丘说戒时作如是语。<a id="a-3A"></a>我今始知此法戒经所载半月半月说戒经来。<a id="a-3B"></a>余比丘知是比丘若二若三说戒中坐何况多。<a id="a-3C"></a>彼比丘无如无解。<a id="a-3D"></a>若犯罪应如法治。<a id="a-3E"></a>更重增无知罪。<a id="a-3F"></a>语言长老。<a id="a-3G"></a>汝无利不善得。<a id="a-3H"></a>汝说戒时。<a id="a-3I"></a>不用心念不一心摄耳听法。<a id="a-3J"></a>彼无知故波逸提。<a id="a-3K"></a>比丘义如上。<a id="a-3L"></a>彼比丘若自说戒时。<a id="a-3M"></a>若他说戒时。<a id="a-3N"></a>若诵戒时。<a id="a-3O"></a>作如是语。<a id="a-3P"></a>长老。<a id="a-3Q"></a>我今始知是法戒经所载半月半月说戒经来。<a id="a-3R"></a>余比丘。<a id="a-3S"></a>知是比丘二三在布萨中坐何况多。<a id="a-3T"></a>彼比丘无知无解随所犯罪。<a id="a-3U"></a>应如法治应重增无知罪。<a id="a-3V"></a>长老。<a id="a-3W"></a>汝无利不善得。<a id="a-3X"></a>汝说戒时。<a id="a-3Y"></a>不善用意思惟。<a id="a-3Z"></a>不一心听法。<a id="a-3a"></a>无知故重与波逸提。<a id="a-3b"></a>若不与者彼比丘突吉罗。<a id="a-3c"></a>比丘尼波逸提。<a id="a-3d"></a>式叉摩那沙弥沙弥尼突吉罗。<a id="a-3e"></a>是谓为犯。<a id="a-3f"></a>不犯者。<a id="a-3g"></a>若未曾闻说戒今始闻。<a id="a-3h"></a>若未曾闻广说今始闻。<a id="a-3i"></a>若戏笑语若疾疾语若独语若梦中语。<a id="a-3j"></a>欲说此错说彼无犯。<a id="a-3k"></a>无犯者。<a id="a-3l"></a>最初未制戒。<a id="a-3m"></a>痴狂心乱痛恼所缠(七十三竟)。</p>
  <p id="a3n">尔时佛在罗阅城耆阇崛山中。<a id="a-3o"></a>尔时尊者沓婆摩罗子比丘。<a id="a-3p"></a>众中差令典众僧床座卧具及分饮食。<a id="a-3q"></a>彼以僧事以塔事故。<a id="a-3r"></a>外人有为初立寺初立房初作池井。<a id="a-3s"></a>而设会布施。<a id="a-3t"></a>不得往赴彼。<a id="a-3u"></a>衣服破坏垢腻不净。<a id="a-3v"></a>于异时有人施众僧贵价衣。<a id="a-3w"></a>众僧自相谓言。<a id="a-3x"></a>此尊者沓婆摩罗子比丘。<a id="a-3y"></a>众僧差典床座卧具及分饮食。<a id="a-3z"></a>彼以僧事塔事故。<a id="a-40"></a>外人有初立寺初立房初作池井而设会布施。<a id="a-41"></a>不得赴彼请。<a id="a-42"></a>衣服破坏垢腻不净。<a id="a-43"></a>我等宜可以此衣与之。<a id="a-44"></a>时众僧白二羯磨已以衣与之。<a id="a-45"></a>当白羯磨时。<a id="a-46"></a>六群比丘亦在众中。<a id="a-47"></a>既与衣已便作是语。<a id="a-48"></a>此诸比丘随所亲以众僧衣与之。<a id="a-49"></a>时诸比丘闻。<a id="a-4A"></a>其中有少欲知足行头陀乐学戒知惭愧者。<a id="a-4B"></a>嫌责六群比丘言。<a id="a-4C"></a>云何汝等。<a id="a-4D"></a>共在众中作羯磨施与彼衣后方言。<a id="a-4E"></a>诸比丘逐所亲以众僧衣与之耶。<a id="a-4F"></a>尔时诸比丘往世尊所。<a id="a-4G"></a>头面礼足在一面坐。<a id="a-4H"></a>以此因缘具白世尊。<a id="a-4I"></a>世尊尔时以此因缘集比丘僧。<a id="a-4J"></a>呵责六群比丘言。<a id="a-4K"></a>汝所为非。<a id="a-4L"></a>非威仪非沙门法非净行非随顺行。<a id="a-4M"></a>所不应为。<a id="a-4N"></a>云何汝等。<a id="a-4O"></a>共集一处作白羯磨以衣与彼。<a id="a-4P"></a>既与衣已后方言。<a id="a-4Q"></a>诸比丘随所亲以众僧衣与之耶。<a id="a-4R"></a>世尊以无数方便呵责六群比丘已告诸比丘。<a id="a-4S"></a>此痴人多种有漏处最初犯戒。<a id="a-4T"></a>自今已去与比丘结戒。<a id="a-4U"></a>集十句义乃至正法久住。<a id="a-4V"></a>欲说戒者当如是说。<a id="a-4W"></a>若比丘共同羯磨已后如是语。<a id="a-4X"></a>诸比丘随亲厚以众僧物与者波逸提。<a id="a-4Y"></a>比丘义如上。<a id="a-4Z"></a>亲厚者。<a id="a-4a"></a>同和上同阿阇梨坐起言语亲厚者是。<a id="a-4b"></a>僧物者。<a id="a-4c"></a>如上所说。<a id="a-4d"></a>物者衣钵针筒尼师坛下至饮水器。<a id="a-4e"></a>彼比丘先共众中作羯磨已后悔言。<a id="a-4f"></a>诸比丘逐亲厚以僧衣物与之。<a id="a-4g"></a>说而了了波逸提。<a id="a-4h"></a>不了了突吉罗。<a id="a-4i"></a>比丘尼波逸提。<a id="a-4j"></a>式叉摩那沙弥沙弥尼突吉罗。<a id="a-4k"></a>是谓为犯。<a id="a-4l"></a>不犯者。<a id="a-4m"></a>其事实尔。<a id="a-4n"></a>随亲厚以僧物与之无犯。<a id="a-4o"></a>或戏笑语或疾疾语或独处语或梦中语。<a id="a-4p"></a>或欲说此乃错说彼一切无犯。<a id="a-4q"></a>无犯者。<a id="a-4r"></a>最初未制戒。<a id="a-4s"></a>痴狂心乱痛恼所缠(七十四竟)。</p>
  <p id="a4t">尔时佛在舍卫国祇树给孤独园。<a id="a-4u"></a>时有众多比丘集在一处共论法毗尼。<a id="a-4v"></a>时六群比丘自相谓言。<a id="a-4w"></a>看此诸比丘共集一处。<a id="a-4x"></a>似欲为我等作羯磨。<a id="a-4y"></a>即从坐起而去。<a id="a-4z"></a>诸比丘语言。<a id="a-50"></a>汝等且住勿去。<a id="a-51"></a>众僧有事而故去不住。<a id="a-52"></a>其中有少欲知足行头陀乐学戒知惭愧者。<a id="a-53"></a>嫌责六群比丘言。<a id="a-54"></a>众僧集欲论法事。<a id="a-55"></a>云何便从坐起去。<a id="a-56"></a>尔时诸比丘往至世尊所。<a id="a-57"></a>头面礼足在一面坐。<a id="a-58"></a>以此因缘具白世尊。<a id="a-59"></a>世尊尔时以此因缘集比丘僧。<a id="a-5A"></a>呵责六群比丘言。<a id="a-5B"></a>汝所为非。<a id="a-5C"></a>非威仪非沙门法非净行非随顺行。<a id="a-5D"></a>所不应为。<a id="a-5E"></a>云何汝等。<a id="a-5F"></a>众僧集欲论法事。<a id="a-5G"></a>从坐起而去。<a id="a-5H"></a>世尊以无数方便呵责已告诸比丘。<a id="a-5I"></a>此六群比丘痴人。<a id="a-5J"></a>多种有漏处最初犯戒。<a id="a-5K"></a>自今已去与比丘结戒。<a id="a-5L"></a>集十句义乃至正法久住。<a id="a-5M"></a>欲说戒者当如是说。<a id="a-5N"></a>若比丘。<a id="a-5O"></a>众僧断事未竟起去者波逸提。<a id="a-5P"></a>如是世尊与比丘结戒。<a id="a-5Q"></a>诸比丘或营僧事。<a id="a-5R"></a>或营塔寺事。<a id="a-5S"></a>或瞻视病比丘事疑。<a id="a-5T"></a>佛言。<a id="a-5U"></a>自今已去听与欲。<a id="a-5V"></a>自今已去当如是说戒。<a id="a-5W"></a>若比丘。<a id="a-5X"></a>众僧断事未竟。<a id="a-5Y"></a>不与欲而起去波逸提。<a id="a-5Z"></a>比丘义如上。<a id="a-5a"></a>僧者一说戒一羯磨。<a id="a-5b"></a>事者有十八破僧事法非法乃至说不说。<a id="a-5c"></a>若比丘。<a id="a-5d"></a>僧断事未竟而起去。<a id="a-5e"></a>动足出户外波逸提。<a id="a-5f"></a>一足在户外一足在户内。<a id="a-5g"></a>方便欲去而不去。<a id="a-5h"></a>若共期欲去而不去。<a id="a-5i"></a>一切突吉罗。<a id="a-5j"></a>比丘尼波逸提。<a id="a-5k"></a>式叉摩那沙弥沙弥尼突吉罗。<a id="a-5l"></a>是谓为犯。<a id="a-5m"></a>不犯者。<a id="a-5n"></a>有僧事塔寺事。<a id="a-5o"></a>有瞻视病人事。<a id="a-5p"></a>与欲无犯。<a id="a-5q"></a>若口噤不能与欲。<a id="a-5r"></a>若非法羯磨非毗尼羯磨。<a id="a-5s"></a>或为僧事。<a id="a-5t"></a>或为塔寺事。<a id="a-5u"></a>或为和上同和上阿阇梨同阿阇梨。<a id="a-5v"></a>或为知识亲厚方便。<a id="a-5w"></a>为作损减无利作无住处羯磨。<a id="a-5x"></a>如是不与欲去一切无犯。<a id="a-5y"></a>无犯者最初未制戒。<a id="a-5z"></a>痴狂心乱痛恼所缠(七十五竟)。</p>
  <p id="a60">尔时佛在舍卫国祇树给孤独园。<a id="a-61"></a>时六群比丘中有犯事者。<a id="a-62"></a>恐众僧弹举六人。<a id="a-63"></a>便共相随至大食小食上。<a id="a-64"></a>若众僧大集说法时若说戒时。<a id="a-65"></a>六人共俱不相离。<a id="a-66"></a>使诸比丘无由得与作羯磨。<a id="a-67"></a>后于异时。<a id="a-68"></a>六群比丘作衣。<a id="a-69"></a>诸比丘自相谓言。<a id="a-6A"></a>此六群比丘今在此作衣。<a id="a-6B"></a>欲作羯磨者今正是时。<a id="a-6C"></a>即遣使唤言。<a id="a-6D"></a>汝等来。<a id="a-6E"></a>众僧有事。<a id="a-6F"></a>六群比丘报言。<a id="a-6G"></a>僧有何等事。<a id="a-6H"></a>我等停作衣不得往。<a id="a-6I"></a>僧报言。<a id="a-6J"></a>汝等若不得来。<a id="a-6K"></a>可令一二比丘持欲来。<a id="a-6L"></a>六群比丘即令一比丘受欲来。<a id="a-6M"></a>尔时众僧。<a id="a-6N"></a>即与此一比丘作羯磨。<a id="a-6O"></a>作羯磨已。<a id="a-6P"></a>即还至彼六群比丘所。<a id="a-6Q"></a>彼问言。<a id="a-6R"></a>众僧何所作为。<a id="a-6S"></a>此比丘报言。<a id="a-6T"></a>于我身无利。<a id="a-6U"></a>问言。<a id="a-6V"></a>以何事于汝身无利耶。<a id="a-6W"></a>报言。<a id="a-6X"></a>众僧与我作羯磨。<a id="a-6Y"></a>六群比丘前与欲已。<a id="a-6Z"></a>后便悔言。<a id="a-6a"></a>彼作羯磨者。<a id="a-6b"></a>非为羯磨。<a id="a-6c"></a>羯磨不成。<a id="a-6d"></a>我以彼事故与欲。<a id="a-6e"></a>不以此事时诸比丘闻其中有少欲知足行头陀乐学戒知惭愧者。<a id="a-6f"></a>嫌责六群比丘言。<a id="a-6g"></a>云何汝等与欲已后自悔言。<a id="a-6h"></a>我以彼事与欲不以此事。<a id="a-6i"></a>尔时诸比丘往世尊所。<a id="a-6j"></a>头面礼足在一面坐。<a id="a-6k"></a>以此因缘具白世尊。<a id="a-6l"></a>世尊尔时以此因缘集比丘僧。<a id="a-6m"></a>呵责六群比丘言。<a id="a-6n"></a>汝所为非。<a id="a-6o"></a>非威仪非沙门法非净行非随顺行。<a id="a-6p"></a>所不应为。<a id="a-6q"></a>云何前与欲已后自悔言。<a id="a-6r"></a>我以彼事与欲。<a id="a-6s"></a>不以此事耶。<a id="a-6t"></a>世尊以无数方便呵责已告诸比丘。<a id="a-6u"></a>此六群比丘痴人。<a id="a-6v"></a>多种有漏处最初犯戒。<a id="a-6w"></a>自今已去与比丘结戒。<a id="a-6x"></a>集十句义乃至正法久住。<a id="a-6y"></a>欲说戒者当如是说。<a id="a-6z"></a>若比丘与欲已后悔者波逸提。<a id="a-70"></a>比丘义如上。<a id="a-71"></a>若比丘与欲已后悔。<a id="a-72"></a>作是言。<a id="a-73"></a>汝等作羯磨非羯磨羯磨不成。<a id="a-74"></a>我以彼事故与欲。<a id="a-75"></a>不以此事。<a id="a-76"></a>说而了了者波逸提。<a id="a-77"></a>不了了突吉罗。<a id="a-78"></a>比丘尼波逸提。<a id="a-79"></a>式叉摩那沙弥沙弥尼突吉罗。<a id="a-7A"></a>是谓为犯。<a id="a-7B"></a>不犯者。<a id="a-7C"></a>其事实尔。<a id="a-7D"></a>非羯磨羯磨不成故。<a id="a-7E"></a>便作是言。<a id="a-7F"></a>非羯磨羯磨不成不犯。<a id="a-7G"></a>若戏笑语疾疾语独处语梦中语。<a id="a-7H"></a>欲说此乃错说彼一切无犯。<a id="a-7I"></a>无犯者。<a id="a-7J"></a>最初未制戒。<a id="a-7K"></a>痴狂心乱痛恼所缠(七十六竟)。</p>
  <p id="a7L">尔时佛在舍卫国祇树给孤独园。<a id="a-7M"></a>时六群比丘。<a id="a-7N"></a>听诸比丘斗诤言语已。<a id="a-7O"></a>而向彼人说。<a id="a-7P"></a>令僧未有诤事而有诤事。<a id="a-7Q"></a>已有诤事而不除灭。<a id="a-7R"></a>诸比丘作如是念。<a id="a-7S"></a>以何因缘令僧未有诤事而有诤事。<a id="a-7T"></a>已有诤事而不除灭。<a id="a-7U"></a>诸比丘即察知之。<a id="a-7V"></a>是六群比丘。<a id="a-7W"></a>听诸比丘斗诤语言已。<a id="a-7X"></a>而向彼说故耳。<a id="a-7Y"></a>尔时诸比丘闻。<a id="a-7Z"></a>其中有少欲知足行头陀乐学戒知惭愧者。<a id="a-7a"></a>嫌责六群比丘言。<a id="a-7b"></a>汝等云何。<a id="a-7c"></a>听诸比丘斗诤。<a id="a-7d"></a>已。<a id="a-7e"></a>而向彼说。<a id="a-7f"></a>令僧未有诤事而有诤事。<a id="a-7g"></a>已有诤事而不除灭。<a id="a-7h"></a>诸比丘往世尊所。<a id="a-7i"></a>头面礼足在一面坐。<a id="a-7j"></a>以此因缘具白世尊。<a id="a-7k"></a>世尊尔时以此因缘集比丘僧。<a id="a-7l"></a>呵责六群比丘言。<a id="a-7m"></a>汝所为非。<a id="a-7n"></a>非威仪非沙门法非净行非随顺行。<a id="a-7o"></a>所不应为。<a id="a-7p"></a>云何汝等。<a id="a-7q"></a>听诸比丘诤已而向彼说。<a id="a-7r"></a>令僧未有诤事而有诤事。<a id="a-7s"></a>已有诤事而不除灭。<a id="a-7t"></a>世尊以无数方便呵责已告诸比丘。<a id="a-7u"></a>此六群比丘痴人。<a id="a-7v"></a>多种有漏处最初犯戒。<a id="a-7w"></a>自今已去与比丘结戒。<a id="a-7x"></a>集十句义乃至正法久住。<a id="a-7y"></a>欲说戒者当如是说。<a id="a-7z"></a>若比丘。<a id="a-80"></a>比丘共斗诤已听此语向彼说者波逸提比丘义如上。<a id="a-81"></a>斗诤有四种。<a id="a-82"></a>言诤觅诤犯诤事诤。<a id="a-83"></a>听者。<a id="a-84"></a>屏听他语。<a id="a-85"></a>若比丘往听他诤比丘语。<a id="a-86"></a>从道至道。<a id="a-87"></a>从道至非道。<a id="a-88"></a>从非道至道。<a id="a-89"></a>从高至下。<a id="a-8A"></a>从下至高。<a id="a-8B"></a>往而闻波逸提。<a id="a-8C"></a>不闻突吉罗。<a id="a-8D"></a>若方便欲去而不去。<a id="a-8E"></a>若共期去而不去。<a id="a-8F"></a>一切突吉罗。<a id="a-8G"></a>若二人共在闇地语。<a id="a-8H"></a>当弹指若謦欬惊之。<a id="a-8I"></a>若不尔者突吉罗。<a id="a-8J"></a>若二人隐处语。<a id="a-8K"></a>亦当弹指謦欬。<a id="a-8L"></a>若不者突吉罗。<a id="a-8M"></a>若在道行有二人在前共语。<a id="a-8N"></a>亦当弹指謦欬。<a id="a-8O"></a>若不者突吉罗。<a id="a-8P"></a>比丘尼波逸提。<a id="a-8Q"></a>式叉摩那沙弥沙弥尼突吉罗。<a id="a-8R"></a>是谓为犯。<a id="a-8S"></a>不犯者。<a id="a-8T"></a>若二人在闇处共语。<a id="a-8U"></a>謦欬弹指。<a id="a-8V"></a>若二人在屏处语。<a id="a-8W"></a>弹指謦欬。<a id="a-8X"></a>在道行二人在前行共语。<a id="a-8Y"></a>若后来謦欬弹指。<a id="a-8Z"></a>若欲作非法羯磨非毗尼羯磨。<a id="a-8a"></a>若为众僧。<a id="a-8b"></a>若为塔寺。<a id="a-8c"></a>若为和上同和上若阿阇梨同阿阇梨亲厚知识。<a id="a-8d"></a>欲作损减无利无住处。<a id="a-8e"></a>如是等羯磨。<a id="a-8f"></a>欲得知之而往听无犯。<a id="a-8g"></a>无犯者。<a id="a-8h"></a>最初未制戒。<a id="a-8i"></a>痴狂心乱痛恼所缠(七十七竟)。</p>
  <p id="a8j">尔时佛在舍卫国祇树给孤独园。<a id="a-8k"></a>尔时六群比丘中有一比丘。<a id="a-8l"></a>嗔恚打十七群比丘。<a id="a-8m"></a>其被打人高声大唤言。<a id="a-8n"></a>止止莫打我。<a id="a-8o"></a>时比房比丘闻。<a id="a-8p"></a>即问言。<a id="a-8q"></a>汝何故大唤。<a id="a-8r"></a>时被打比丘答言。<a id="a-8s"></a>向为彼比丘所打。<a id="a-8t"></a>时诸比丘闻。<a id="a-8u"></a>其中有少欲知足行头陀乐学戒知惭愧者。<a id="a-8v"></a>嫌责六群比丘言。<a id="a-8w"></a>云何以嗔恚乃打十七群比丘。<a id="a-8x"></a>时诸比丘往世尊所。<a id="a-8y"></a>头面礼足在一面坐。<a id="a-8z"></a>以此因缘具白世尊。<a id="a-90"></a>世尊尔时以此因缘集比丘僧。<a id="a-91"></a>呵责六群比丘言。<a id="a-92"></a>汝所为非。<a id="a-93"></a>非威仪非沙门法非净行非随顺行。<a id="a-94"></a>所不应为。<a id="a-95"></a>云何汝等乃打十七群比丘。<a id="a-96"></a>世尊以无数方便呵责六群比丘已告诸比丘。<a id="a-97"></a>此六群比丘痴人。<a id="a-98"></a>多种有漏处最初犯戒。<a id="a-99"></a>自今已去与比丘结戒。<a id="a-9A"></a>集十句义乃至正法久住。<a id="a-9B"></a>欲说戒者当如是说。<a id="a-9C"></a>若比丘。<a id="a-9D"></a>嗔恚故不喜打比丘者波逸提。<a id="a-9E"></a>比丘义如上。<a id="a-9F"></a>打者若手若石若杖。<a id="a-9G"></a>若比丘。<a id="a-9H"></a>以手石杖打比丘者一切波逸提。<a id="a-9I"></a>除杖手石。<a id="a-9J"></a>若以余户钥曲钩拂柄香炉柄挃者一切突吉罗。<a id="a-9K"></a>比丘尼波逸提。<a id="a-9L"></a>式叉摩那沙弥沙弥尼突吉罗。<a id="a-9M"></a>是谓为犯。<a id="a-9N"></a>不犯者。<a id="a-9O"></a>若有病须人椎打。<a id="a-9P"></a>若食噎须椎脊。<a id="a-9Q"></a>若共语不闻而触令闻。<a id="a-9R"></a>若睡时以身委他上。<a id="a-9S"></a>若来往经行时共相触。<a id="a-9T"></a>若扫地时杖头误触一切无犯。<a id="a-9U"></a>无犯者。<a id="a-9V"></a>最初未制戒。<a id="a-9W"></a>痴狂心乱痛恼所缠(七十八竟)。</p>
  <p id="a9X">尔时佛在舍卫国祇树给孤独园。<a id="a-9Y"></a>时六群比丘以手搏十七群比丘。<a id="a-9Z"></a>其被搏人高声大唤言。<a id="a-9a"></a>止止莫尔。<a id="a-9b"></a>比房比丘闻。<a id="a-9c"></a>即问言。<a id="a-9d"></a>汝何故大唤。<a id="a-9e"></a>报言。<a id="a-9f"></a>此比丘以手搏我故大唤。<a id="a-9g"></a>诸比丘闻。<a id="a-9h"></a>其中有少欲知足行头陀乐学戒知惭愧者。<a id="a-9i"></a>嫌责六群比丘言。<a id="a-9j"></a>汝云何以手搏十七群比丘。<a id="a-9k"></a>时诸比丘往世尊所。<a id="a-9l"></a>头面礼足在一面坐。<a id="a-9m"></a>以此因缘具白世尊。<a id="a-9n"></a>世尊尔时以此因缘集比丘僧。<a id="a-9o"></a>呵责六群比丘言。<a id="a-9p"></a>汝所为非非威仪非沙门法非净行非随顺行。<a id="a-9q"></a>所不应为。<a id="a-9r"></a>云何汝等以手搏十七群比丘。<a id="a-9s"></a>世尊以无数方便呵责六群比丘已告诸比丘。<a id="a-9t"></a>此痴人多种有漏处最初犯戒。<a id="a-9u"></a>自今已去与比丘结戒。<a id="a-9v"></a>集十句义乃至正法久住。<a id="a-9w"></a>欲说戒者当如是说。<a id="a-9x"></a>若比丘。<a id="a-9y"></a>嗔恚不喜以手搏比丘者波逸提。<a id="a-9z"></a>比丘义如上。<a id="a-A0"></a>手者两手。<a id="a-A1"></a>彼比丘嗔恚以手搏比丘者波逸提。<a id="a-A2"></a>除手已。<a id="a-A3"></a>若户钥拂柄香炉柄挃一切突吉罗。<a id="a-A4"></a>比丘尼波逸提。<a id="a-A5"></a>式叉摩那沙弥沙弥尼突吉罗。<a id="a-A6"></a>是谓为犯。<a id="a-A7"></a>不犯者。<a id="a-A8"></a>若他欲打举手遮。<a id="a-A9"></a>若象来。<a id="a-AA"></a>若盗贼来。<a id="a-AB"></a>若恶兽来。<a id="a-AC"></a>若持刺来举手遮无犯。<a id="a-AD"></a>若渡水。<a id="a-AE"></a>若欲从沟渎泥水处过相近举手招唤余比丘触彼无犯。<a id="a-AF"></a>若彼不闻语手挃令闻。<a id="a-AG"></a>若眠时。<a id="a-AH"></a>若行来入出。<a id="a-AI"></a>若扫地。<a id="a-AJ"></a>若以杖误触。<a id="a-AK"></a>不故作一切无犯。<a id="a-AL"></a>无犯者。<a id="a-AM"></a>最初未制戒。<a id="a-AN"></a>痴狂心乱痛恼所缠(七十九竟)。</p>
  <p id="aAO">尔时佛在舍卫国祇树给孤独园。<a id="a-AP"></a>尔时六群比丘。<a id="a-AQ"></a>嗔恚故。<a id="a-AR"></a>以无根僧伽婆尸沙。<a id="a-AS"></a>谤十七群比丘。<a id="a-AT"></a>时诸比丘闻已。<a id="a-AU"></a>其中有少欲知足行头陀乐学戒知惭愧者。<a id="a-AV"></a>嫌责六群比丘言。<a id="a-AW"></a>汝云何嗔恚故。<a id="a-AX"></a>以无根僧伽婆尸沙。<a id="a-AY"></a>谤十七群比丘。<a id="a-AZ"></a>诸比丘往世尊所。<a id="a-Aa"></a>头面礼足在一面坐。<a id="a-Ab"></a>以此因缘具白世尊。<a id="a-Ac"></a>世尊尔时以此因缘集比丘僧。<a id="a-Ad"></a>呵责六群比丘言。<a id="a-Ae"></a>汝所为非。<a id="a-Af"></a>非威仪非沙门法非净行非随顺行。<a id="a-Ag"></a>所不应为。<a id="a-Ah"></a>汝云何嗔恚故。<a id="a-Ai"></a>以无根僧伽婆尸沙。<a id="a-Aj"></a>谤十七群比丘。<a id="a-Ak"></a>世尊以无数方便呵责六群比丘已告诸比丘。<a id="a-Al"></a>此痴人多种有漏处最初犯戒。<a id="a-Am"></a>自今已去与比丘结戒。<a id="a-An"></a>集十句义乃至正法久住。<a id="a-Ao"></a>欲说戒者当如是说。<a id="a-Ap"></a>若比丘。<a id="a-Aq"></a>嗔恚故以无根僧伽婆尸沙谤者波逸提。<a id="a-Ar"></a>比丘义如上。<a id="a-As"></a>根者有三根。<a id="a-At"></a>见根闻根疑根。<a id="a-Au"></a>见根者。<a id="a-Av"></a>实见弄阴失精。<a id="a-Aw"></a>或见与妇女身相触。<a id="a-Ax"></a>或见与妇女粗恶语。<a id="a-Ay"></a>或见与妇女前自叹誉身。<a id="a-Az"></a>或见共相媒嫁时。<a id="a-B0"></a>若余人见。<a id="a-B1"></a>从彼人闻者。<a id="a-B2"></a>是谓见根。<a id="a-B3"></a>闻根者。<a id="a-B4"></a>闻弄阴失精或闻与妇女身相近。<a id="a-B5"></a>或闻与妇女粗恶语。<a id="a-B6"></a>或闻妇女前自叹誉身。<a id="a-B7"></a>或闻共相媒嫁。<a id="a-B8"></a>若彼人闻从彼闻。<a id="a-B9"></a>是谓闻根。<a id="a-BA"></a>疑根者。<a id="a-BB"></a>有二因缘生疑。<a id="a-BC"></a>见生疑闻生疑。<a id="a-BD"></a>云何见生疑。<a id="a-BE"></a>其人见共妇女出林时见入林时。<a id="a-BF"></a>或见露身无衣不净流出污身。<a id="a-BG"></a>或见与恶知识从事或共戏。<a id="a-BH"></a>是为见而生疑。<a id="a-BI"></a>云何闻中生疑。<a id="a-BJ"></a>或闇处闻动床声。<a id="a-BK"></a>闻草蓐声。<a id="a-BL"></a>闻喘息声。<a id="a-BM"></a>闻语声。<a id="a-BN"></a>或闻交会声。<a id="a-BO"></a>或闻彼人自言我犯失精。<a id="a-BP"></a>或言我与女人身相触。<a id="a-BQ"></a>或言我与妇女粗恶语。<a id="a-BR"></a>或言我于妇女前自叹说身。<a id="a-BS"></a>或言我媒嫁男女。<a id="a-BT"></a>闻如是等于中生疑。<a id="a-BU"></a>除此三根已。<a id="a-BV"></a>以余谤者。<a id="a-BW"></a>是为无根。<a id="a-BX"></a>若比丘嗔恚故。<a id="a-BY"></a>以无根僧伽婆尸沙谤。<a id="a-BZ"></a>说了了者波逸提。<a id="a-Ba"></a>不了了者突吉罗。<a id="a-Bb"></a>比丘尼波逸提。<a id="a-Bc"></a>式叉摩那沙弥沙弥尼突吉罗。<a id="a-Bd"></a>是谓为犯。<a id="a-Be"></a>不犯者。<a id="a-Bf"></a>见根闻根疑根。<a id="a-Bg"></a>若说其实事欲令改悔而不诽谤。<a id="a-Bh"></a>若戏笑语疾疾语独处语梦中语。<a id="a-Bi"></a>若欲说此错说彼无犯。<a id="a-Bj"></a>无犯者。<a id="a-Bk"></a>最初未制戒。<a id="a-Bl"></a>痴狂心乱痛恼所缠(八十竟)。</p>
  <p id="aBm">尔时佛在舍卫国祇树给孤独园。<a id="a-Bn"></a>时舍卫城中。<a id="a-Bo"></a>有一大姓婆罗门。<a id="a-Bp"></a>名耶若达。<a id="a-Bq"></a>多饶财宝生业无量。<a id="a-Br"></a>田地壳食不可称计。<a id="a-Bs"></a>金银车磲马瑙真珠虎魄水精琉璃。<a id="a-Bt"></a>象马奴婢库藏溢满威相具足。<a id="a-Bu"></a>时有一婢名曰黄头。<a id="a-Bv"></a>常守末利园。<a id="a-Bw"></a>时彼婢常愁忧言。<a id="a-Bx"></a>我何时当免出于婢。<a id="a-By"></a>时彼婢晨朝得已食分干饭持诣园中。<a id="a-Bz"></a>尔时世尊。<a id="a-C0"></a>时到着衣持钵欲入城乞食。<a id="a-C1"></a>时黄头婢遥见如来。<a id="a-C2"></a>心自念言。<a id="a-C3"></a>我今宁可持此饭施彼沙门。<a id="a-C4"></a>或可脱此婢使。<a id="a-C5"></a>即持饭施如来。<a id="a-C6"></a>尔时世尊。<a id="a-C7"></a>慈愍故为受还精舍。<a id="a-C8"></a>时黄头婢即前进入末利园中。<a id="a-C9"></a>时波斯匿王。<a id="a-CA"></a>严四种兵出外游猎。<a id="a-CB"></a>从人各各分张驰逐群鹿。<a id="a-CC"></a>天时大热王疲乏。<a id="a-CD"></a>遥见末利园相去不远。<a id="a-CE"></a>即回车往留车在外步入园中。<a id="a-CF"></a>时黄头遥见王波斯匿来。<a id="a-CG"></a>即生念。<a id="a-CH"></a>彼人来者。<a id="a-CI"></a>行步举动非是常人。<a id="a-CJ"></a>即前奉迎言。<a id="a-CK"></a>善来大人。<a id="a-CL"></a>可就此处坐。<a id="a-CM"></a>即脱一衣敷之令王坐。<a id="a-CN"></a>黄头问言。<a id="a-CO"></a>不审须水洗脚不。<a id="a-CP"></a>王言可尔。<a id="a-CQ"></a>黄头即以藕叶取水与王。<a id="a-CR"></a>王自以水洗。<a id="a-CS"></a>黄头为王揩脚。<a id="a-CT"></a>黄头复问王言。<a id="a-CU"></a>欲洗面不。<a id="a-CV"></a>王言可尔。<a id="a-CW"></a>黄头即更以藕叶盛水与王洗面黄头复问王言。<a id="a-CX"></a>欲饮水不。<a id="a-CY"></a>王言欲饮。<a id="a-CZ"></a>黄头即诣池更洗手。<a id="a-Ca"></a>取好藕叶盛水与王饮。<a id="a-Cb"></a>黄头复问王言。<a id="a-Cc"></a>不审欲小卧息不。<a id="a-Cd"></a>王言欲卧息即复更脱一衣与王。<a id="a-Ce"></a>敷之令王卧息。<a id="a-Cf"></a>时黄头见王卧已。<a id="a-Cg"></a>在前长跪。<a id="a-Ch"></a>按脚及处处支节。<a id="a-Ci"></a>解王疲劳。<a id="a-Cj"></a>黄头。<a id="a-Ck"></a>身如天身。<a id="a-Cl"></a>细软妙好。<a id="a-Cm"></a>王着细滑。<a id="a-Cn"></a>心念言。<a id="a-Co"></a>未曾有如此女聪明。<a id="a-Cp"></a>我所不教而悉为之。<a id="a-Cq"></a>王即问言。<a id="a-Cr"></a>汝是谁家女。<a id="a-Cs"></a>黄头报言。<a id="a-Ct"></a>我是耶若达家婢。<a id="a-Cu"></a>使差我常守此末利园。<a id="a-Cv"></a>如是语顷。<a id="a-Cw"></a>波斯匿王大臣。<a id="a-Cx"></a>寻王车迹来诣园中。<a id="a-Cy"></a>跪拜王足已各在一面立。<a id="a-Cz"></a>王敕一人言。<a id="a-D0"></a>汝速唤耶若达婆罗门来。<a id="a-D1"></a>即受王教。<a id="a-D2"></a>唤婆罗门将来诣王所。<a id="a-D3"></a>跪拜王足在一面立。<a id="a-D4"></a>王问言。<a id="a-D5"></a>此女人是汝婢耶。<a id="a-D6"></a>婆罗门答言是。<a id="a-D7"></a>王言。<a id="a-D8"></a>吾今欲取为妇。<a id="a-D9"></a>汝意云何。<a id="a-DA"></a>婆罗门报言。<a id="a-DB"></a>此是婢使。<a id="a-DC"></a>云何为妇。<a id="a-DD"></a>王言无苦。<a id="a-DE"></a>但共论价直。<a id="a-DF"></a>婆罗门报言。<a id="a-DG"></a>欲论价直直百千两金。<a id="a-DH"></a>我岂可取王价直。<a id="a-DI"></a>今持奉上大王。<a id="a-DJ"></a>王言不尔。<a id="a-DK"></a>我今取为妇。<a id="a-DL"></a>云何不与价。<a id="a-DM"></a>王即出百千两金与婆罗门已。<a id="a-DN"></a>遣使诣宫取种种璎珞衣裳服饰。<a id="a-DO"></a>沐浴澡洗庄严女身。<a id="a-DP"></a>同载入宫众臣卫从。<a id="a-DQ"></a>时黄头心自念言。<a id="a-DR"></a>此非余人乃是王波斯匿。<a id="a-DS"></a>既得处宫里。<a id="a-DT"></a>习学种种技术书算印画众形像歌舞戏乐。<a id="a-DU"></a>无事不知。<a id="a-DV"></a>从末利园中将来故。<a id="a-DW"></a>即号之。<a id="a-DX"></a>为末利夫人。<a id="a-DY"></a>年遂长大。<a id="a-DZ"></a>王甚爱敬。<a id="a-Da"></a>复于异时。<a id="a-Db"></a>王于五百女人中立为第一夫人。<a id="a-Dc"></a>在高殿上。<a id="a-Dd"></a>便自念言。<a id="a-De"></a>我以何业报因缘得免于婢。<a id="a-Df"></a>今受如是快乐。<a id="a-Dg"></a>复作是念。<a id="a-Dh"></a>将是我先以和蜜干饭分施与沙门。<a id="a-Di"></a>以此因缘故今得免婢。<a id="a-Dj"></a>受如是快乐耳。<a id="a-Dk"></a>即问左右人言。<a id="a-Dl"></a>舍卫城中颇有如此像貌沙门不。<a id="a-Dm"></a>答言有。<a id="a-Dn"></a>是如来无所著至真等正觉。<a id="a-Do"></a>夫人闻已欢喜。<a id="a-Dp"></a>便欲往至佛所。<a id="a-Dq"></a>即诣王波斯匿白言。<a id="a-Dr"></a>我欲见佛礼拜问讯。<a id="a-Ds"></a>王报言。<a id="a-Dt"></a>宜知是时。<a id="a-Du"></a>末利夫人。<a id="a-Dv"></a>即严驾五百乘车五百婇女侍从。<a id="a-Dw"></a>出舍卫城诣只桓精舍。<a id="a-Dx"></a>到已下车。<a id="a-Dy"></a>步入园中。<a id="a-Dz"></a>遥见如来。<a id="a-E0"></a>颜貌端正诸根寂定。<a id="a-E1"></a>得上调伏如调象王。<a id="a-E2"></a>又如澄渊清净无秽。<a id="a-E3"></a>见已欢喜来诣佛所。<a id="a-E4"></a>头面礼足在一面坐。<a id="a-E5"></a>白佛言。<a id="a-E6"></a>以何因缘受女人身。<a id="a-E7"></a>颜貌丑陋见者不欢。<a id="a-E8"></a>资财乏少无有威力。<a id="a-E9"></a>复何因缘颜貌丑陋见者不欢。<a id="a-EA"></a>资财无乏无有威力。<a id="a-EB"></a>复何因缘颜貌丑陋见者不欢。<a id="a-EC"></a>资财无乏大有威力。<a id="a-ED"></a>复何因缘颜貌端正见者欢喜。<a id="a-EE"></a>资财无乏大有威力。<a id="a-EF"></a>尔时世尊告末利夫人。<a id="a-EG"></a>或有女人。<a id="a-EH"></a>心多嗔恚喜恼于人。<a id="a-EI"></a>若以少言现大嗔恚。<a id="a-EJ"></a>若以多言亦现大嗔恚。<a id="a-EK"></a>亦不布施沙门。<a id="a-EL"></a>婆罗门贫穷孤老来乞求者。<a id="a-EM"></a>衣服饮食象马车乘香华璎珞房舍卧具灯烛一切皆不施与。<a id="a-EN"></a>若见他得利养而生嫉心。<a id="a-EO"></a>是故末利女人。<a id="a-EP"></a>多嗔恚故。<a id="a-EQ"></a>颜貌丑陋见者不欢。<a id="a-ER"></a>以不布施故。<a id="a-ES"></a>资财乏少。<a id="a-ET"></a>见他得利养生嫉妒故。<a id="a-EU"></a>无有威力若末利女人。<a id="a-EV"></a>心多嗔恚喜恼于人。<a id="a-EW"></a>以少言现大嗔恚。<a id="a-EX"></a>以多言亦现大嗔恚。<a id="a-EY"></a>而能布施沙门婆罗门贫穷孤老来乞求者。<a id="a-EZ"></a>衣服饮食象马车乘香华璎珞房舍卧具皆给与之。<a id="a-Ea"></a>见他得利养而生嫉姤。<a id="a-Eb"></a>是故女人。<a id="a-Ec"></a>多嗔恚故。<a id="a-Ed"></a>颜貌丑陋。<a id="a-Ee"></a>以布施故。<a id="a-Ef"></a>资财无乏。<a id="a-Eg"></a>心生嫉姤故。<a id="a-Eh"></a>无有威力。<a id="a-Ei"></a>若末利女人。<a id="a-Ej"></a>心多嗔恚喜恼于人。<a id="a-Ek"></a>以少言现大嗔恚。<a id="a-El"></a>以多言亦现大嗔恚。<a id="a-Em"></a>而能布施沙门婆罗门贫穷孤老来乞求者。<a id="a-En"></a>衣服饮食华香璎珞乃至房舍卧具灯烛皆给与之。<a id="a-Eo"></a>见他得利养者心不嫉姤。<a id="a-Ep"></a>是故。<a id="a-Eq"></a>女人。<a id="a-Er"></a>以嗔恚故。<a id="a-Es"></a>颜貌丑陋。<a id="a-Et"></a>以布施故。<a id="a-Eu"></a>资财无乏。<a id="a-Ev"></a>以见他得利养不生嫉姤故。<a id="a-Ew"></a>有大威力。<a id="a-Ex"></a>若末利女人。<a id="a-Ey"></a>无有嗔恚不恼于人。<a id="a-Ez"></a>若闻少言多言亦不现大嗔恚。<a id="a-F0"></a>而能布施沙门婆罗门贫穷孤老来乞求者。<a id="a-F1"></a>象马车乘衣服饮食乃至灯烛皆给与之。<a id="a-F2"></a>见他得利不生嫉妒。<a id="a-F3"></a>是故末利女人。<a id="a-F4"></a>不嗔恚故。<a id="a-F5"></a>颜貌端正。<a id="a-F6"></a>以布施故。<a id="a-F7"></a>资财无乏。<a id="a-F8"></a>不嫉妒故。<a id="a-F9"></a>有大威力。<a id="a-FA"></a>如是末利。<a id="a-FB"></a>以此因缘故。<a id="a-FC"></a>女人颜貌丑陋资财乏少无有威力。<a id="a-FD"></a>以此因缘女人颜貌丑陋资财无乏无有威力。<a id="a-FE"></a>以此因缘女人颜貌丑陋资财无乏有大威力。<a id="a-FF"></a>以此因缘女人颜貌端正资财无乏有大威力。<a id="a-FG"></a>尔时末利夫人。<a id="a-FH"></a>重白佛言。<a id="a-FI"></a>大德。<a id="a-FJ"></a>我前世时。<a id="a-FK"></a>多嗔恚喜恼于人。<a id="a-FL"></a>少言而现大嗔恚。<a id="a-FM"></a>以多言亦现大嗔恚。<a id="a-FN"></a>何以故。<a id="a-FO"></a>而今我受形丑陋人不好喜。<a id="a-FP"></a>以是故知。<a id="a-FQ"></a>大德。<a id="a-FR"></a>我前世时。<a id="a-FS"></a>能行布施沙门婆罗门贫穷孤老来乞求者。<a id="a-FT"></a>衣服饮食乃至灯烛皆给与之。<a id="a-FU"></a>是故我今日资财无乏。<a id="a-FV"></a>大德。<a id="a-FW"></a>我前世时见他得利养不生嫉妒心。<a id="a-FX"></a>故今日有大威力。<a id="a-FY"></a>今此波斯匿王宫中五百女人。<a id="a-FZ"></a>皆是刹利种姓。<a id="a-Fa"></a>而我于中尊贵自在。<a id="a-Fb"></a>大德。<a id="a-Fc"></a>我自今已去不复嗔恚恼于他人。<a id="a-Fd"></a>不以少言多言而现大嗔恚。<a id="a-Fe"></a>常当布施沙门婆罗门贫穷孤老来乞求者。<a id="a-Ff"></a>衣服象马车乘乃至灯烛皆给与之。<a id="a-Fg"></a>若见他得利养心不生嫉妒。<a id="a-Fh"></a>大德。<a id="a-Fi"></a>我自今已去尽形寿归依佛法僧。<a id="a-Fj"></a>听为忧婆私。<a id="a-Fk"></a>自今已去尽形寿不杀生乃至不饮酒。<a id="a-Fl"></a>尔时世尊。<a id="a-Fm"></a>与末利夫人无数方便说法开化。<a id="a-Fn"></a>劝令欢喜。<a id="a-Fo"></a>所谓法者。<a id="a-Fp"></a>说施说戒说生天之法。<a id="a-Fq"></a>呵欲为过欲为不净。<a id="a-Fr"></a>上漏缠缚赞叹出离解脱为乐。<a id="a-Fs"></a>即于座上。<a id="a-Ft"></a>诸尘垢尽得法眼净。<a id="a-Fu"></a>见法得法已得果证。<a id="a-Fv"></a>时末利夫人重白佛言。<a id="a-Fw"></a>我今第二第三归依佛法僧。<a id="a-Fx"></a>听为优婆私。<a id="a-Fy"></a>自今已去尽形寿不杀生乃至不饮酒。<a id="a-Fz"></a>从坐起头面礼佛足绕三匝而去。<a id="a-G0"></a>还至宫中劝喻波斯匿王令得信乐。<a id="a-G1"></a>王既信乐已。<a id="a-G2"></a>便听诸比丘入出宫合无有障阂。<a id="a-G3"></a>时迦留陀夷。<a id="a-G4"></a>到时着衣持钵往入波斯匿王宫。<a id="a-G5"></a>时王与夫人昼日共眠。<a id="a-G6"></a>夫人遥见迦留陀夷来。<a id="a-G7"></a>即起被衣。<a id="a-G8"></a>以所被大价衣拂拭床座令坐。<a id="a-G9"></a>时夫人失衣堕地形露惭愧而蹲。<a id="a-GA"></a>时迦留陀夷见已。<a id="a-GB"></a>寻还出宫。<a id="a-GC"></a>王问夫人。<a id="a-GD"></a>向者比丘见汝形耶。<a id="a-GE"></a>夫人白王言。<a id="a-GF"></a>虽见如兄弟姊妹无异。<a id="a-GG"></a>此事无苦。<a id="a-GH"></a>时迦留陀夷还至僧伽蓝中。<a id="a-GI"></a>语诸比丘。<a id="a-GJ"></a>波斯匿王第一宝者。<a id="a-GK"></a>我今悉见。<a id="a-GL"></a>比丘问言。<a id="a-GM"></a>汝见何等宝耶。<a id="a-GN"></a>迦留陀夷答言。<a id="a-GO"></a>我见末利夫人形露悉得见之。<a id="a-GP"></a>诸比丘闻。<a id="a-GQ"></a>其中有少欲知足行头陀乐学戒知惭愧者。<a id="a-GR"></a>嫌责迦留陀夷言。<a id="a-GS"></a>云何乃入王宫至婇女间。<a id="a-GT"></a>诸比丘往世尊所。<a id="a-GU"></a>头面礼足在一面坐。<a id="a-GV"></a>以此因缘具白世尊。<a id="a-GW"></a>世尊尔时以此因缘集比丘僧。<a id="a-GX"></a>知而故问迦留陀夷言。<a id="a-GY"></a>汝实入王宫乃至婇女间耶。<a id="a-GZ"></a>答言。<a id="a-Ga"></a>实尔世尊。<a id="a-Gb"></a>世尊以无数方便呵责迦留陀夷言。<a id="a-Gc"></a>汝所为非。<a id="a-Gd"></a>非威仪非净行非随顺行。<a id="a-Ge"></a>所不应为。<a id="a-Gf"></a>云何乃入王宫婇女间。<a id="a-Gg"></a>世尊以无数方便呵责迦留陀夷已告诸比丘。<a id="a-Gh"></a>此痴人多种有漏处最初犯戒。<a id="a-Gi"></a>自今已去与比丘结戒。<a id="a-Gj"></a>集十句义乃至正法久住。<a id="a-Gk"></a>欲说戒者当如是说。<a id="a-Gl"></a>若比丘。<a id="a-Gm"></a>刹利水浇头王种。<a id="a-Gn"></a>王未出未藏宝。<a id="a-Go"></a>而入若过宫门阈者波逸提。<a id="a-Gp"></a>比丘义如上。<a id="a-Gq"></a>王刹利水浇头种者。<a id="a-Gr"></a>取四大海水取白牛右角收拾一切种子盛满中置金辇上。<a id="a-Gs"></a>使诸小王舆辇。<a id="a-Gt"></a>王与第一夫人共坐辇上。<a id="a-Gu"></a>大婆罗门以水灌王顶上。<a id="a-Gv"></a>若是刹利种。<a id="a-Gw"></a>水灌顶上作如是立王。<a id="a-Gx"></a>故名为刹利王水浇顶种。<a id="a-Gy"></a>若是婆罗门种。<a id="a-Gz"></a>毗舍守陀罗种。<a id="a-H0"></a>以水灌顶作如是立王。<a id="a-H1"></a>亦名为刹利王水浇头种。<a id="a-H2"></a>未出者。<a id="a-H3"></a>王未出婇女。<a id="a-H4"></a>未还本处。<a id="a-H5"></a>未藏宝者。<a id="a-H6"></a>金银真珠车磲玛瑙水精琉璃贝玉一切众宝璎珞。<a id="a-H7"></a>而未藏举。<a id="a-H8"></a>若比丘。<a id="a-H9"></a>王刹利水浇头种。<a id="a-HA"></a>王未出未藏宝。<a id="a-HB"></a>若入王宫过门阈者波逸提。<a id="a-HC"></a>若一足在外一足在内。<a id="a-HD"></a>发意欲去。<a id="a-HE"></a>若共期而不去者。<a id="a-HF"></a>一切突吉罗。<a id="a-HG"></a>除王刹利种。<a id="a-HH"></a>若入余粟散小王豪贵长者家。<a id="a-HI"></a>入过门阈者一切突吉罗。<a id="a-HJ"></a>比丘尼波逸提。<a id="a-HK"></a>式叉摩那沙弥沙弥尼突吉罗。<a id="a-HL"></a>是谓为犯。<a id="a-HM"></a>不犯者。<a id="a-HN"></a>若王已出。<a id="a-HO"></a>若婇女还本处。<a id="a-HP"></a>所有金宝璎珞已藏举。<a id="a-HQ"></a>若有所奏白。<a id="a-HR"></a>若被请唤。<a id="a-HS"></a>或为力势所执将去。<a id="a-HT"></a>若命难梵行难一切无犯。<a id="a-HU"></a>无犯者。<a id="a-HV"></a>最初未制戒。<a id="a-HW"></a>痴狂心乱痛恼所缠(八十一竟)。</p>
  <p id="aHX">尔时佛在舍卫国祇树给孤独园。<a id="a-HY"></a>尔时有外道弟子居士。<a id="a-HZ"></a>从拘萨罗国在道行。<a id="a-Ha"></a>道边止息。<a id="a-Hb"></a>忘千两金囊而去。<a id="a-Hc"></a>时有众多比丘。<a id="a-Hd"></a>亦从彼道行。<a id="a-He"></a>后来亦止息道边。<a id="a-Hf"></a>见此金囊在地。<a id="a-Hg"></a>自相谓言。<a id="a-Hh"></a>为且持去。<a id="a-Hi"></a>若有主识者当还。<a id="a-Hj"></a>即持而去。<a id="a-Hk"></a>时彼居士。<a id="a-Hl"></a>忘此金囊前行数里乃忆。<a id="a-Hm"></a>疾疾而还。<a id="a-Hn"></a>诸比丘遥见。<a id="a-Ho"></a>自相谓言。<a id="a-Hp"></a>此人来者行疾。<a id="a-Hq"></a>必是金主。<a id="a-Hr"></a>诸比丘即问言。<a id="a-Hs"></a>欲何所至。<a id="a-Ht"></a>居士报言。<a id="a-Hu"></a>汝自去。<a id="a-Hv"></a>何须问我为。<a id="a-Hw"></a>诸比丘言。<a id="a-Hx"></a>见语所往处何苦耶。<a id="a-Hy"></a>报言。<a id="a-Hz"></a>我乃于某处止息。<a id="a-I0"></a>忘千两金囊。<a id="a-I1"></a>故今往彼取之。<a id="a-I2"></a>诸比丘即出金囊示之言。<a id="a-I3"></a>是汝物非。<a id="a-I4"></a>居士报言。<a id="a-I5"></a>是我囊耳。<a id="a-I6"></a>但此中物何故少。<a id="a-I7"></a>诸比丘言。<a id="a-I8"></a>我等实正得尔许耳。<a id="a-I9"></a>居士即诣官了之。<a id="a-IA"></a>时王波斯匿。<a id="a-IB"></a>身自在座断事。<a id="a-IC"></a>遣信唤诸比丘。<a id="a-ID"></a>诸比丘往。<a id="a-IE"></a>问言。<a id="a-IF"></a>诸大德。<a id="a-IG"></a>此事云何。<a id="a-IH"></a>如彼人语不。<a id="a-II"></a>诸比丘白王言。<a id="a-IJ"></a>我等所得正有此耳更无。<a id="a-IK"></a>时居士言。<a id="a-IL"></a>我所有物者乃有若干。<a id="a-IM"></a>王即敕人。<a id="a-IN"></a>如彼所说斤两。<a id="a-IO"></a>取库中金来盛着此囊中。<a id="a-IP"></a>即如教取金盛之。<a id="a-IQ"></a>其囊不受。<a id="a-IR"></a>王语居士言。<a id="a-IS"></a>此非汝物。<a id="a-IT"></a>汝更自求去即治其罪。<a id="a-IU"></a>更税家财物。<a id="a-IV"></a>并此金一切入官。<a id="a-IW"></a>尔时诸比丘闻。<a id="a-IX"></a>其中有少欲知足行头陀乐学戒知惭愧者。<a id="a-IY"></a>嫌责诸比丘言。<a id="a-IZ"></a>云何自手捉金银。<a id="a-Ia"></a>使居士为官治罪并税家财物尽没入于官。<a id="a-Ib"></a>时诸比丘往至世尊所。<a id="a-Ic"></a>头面礼足在一面坐。<a id="a-Id"></a>以此因缘具白世尊。<a id="a-Ie"></a>世尊尔时以此因缘集比丘僧。<a id="a-If"></a>呵责诸比丘言。<a id="a-Ig"></a>汝所为非。<a id="a-Ih"></a>非威仪非沙门法非净行非随顺行。<a id="a-Ii"></a>所不应为。<a id="a-Ij"></a>云何汝等自手捉金银。<a id="a-Ik"></a>使王罚谪居士并财物没入于官。<a id="a-Il"></a>世尊以无数方便呵责诸比丘已告诸比丘言。<a id="a-Im"></a>此痴人多种有漏处最初犯戒。<a id="a-In"></a>自今已去与比丘结戒集十句义乃至正法久住。<a id="a-Io"></a>欲说戒者当如是说。<a id="a-Ip"></a>若比丘。<a id="a-Iq"></a>若宝若宝庄严。<a id="a-Ir"></a>自捉若教人捉者波逸提。<a id="a-Is"></a>如是世尊与比丘结戒。<a id="a-It"></a>尔时舍卫城中世俗常法妇女节会日。<a id="a-Iu"></a>毗舍佉母。<a id="a-Iv"></a>自庄严璎珞。<a id="a-Iw"></a>从只桓边过。<a id="a-Ix"></a>而彼得信乐心。<a id="a-Iy"></a>复作是念。<a id="a-Iz"></a>我何用女人节会为。<a id="a-J0"></a>我今宁可往世尊所礼拜问讯。<a id="a-J1"></a>彼即回还入只桓精舍。<a id="a-J2"></a>心自念言。<a id="a-J3"></a>我不宜着璎珞庄严具往见世尊。<a id="a-J4"></a>今当先脱却然后乃见礼拜世尊。<a id="a-J5"></a>时将从在一树下脱身宝衣璎珞积置树下乃成大积。<a id="a-J6"></a>往世尊所头面礼足在一面立。<a id="a-J7"></a>尔时世尊。<a id="a-J8"></a>即与方便说法开化欢喜。<a id="a-J9"></a>时毗舍佉母。<a id="a-JA"></a>闻如来说法甚大欢喜。<a id="a-JB"></a>前礼佛足绕已而去。<a id="a-JC"></a>心存于法。<a id="a-JD"></a>直出只桓门。<a id="a-JE"></a>忘取璎珞宝衣严身具。<a id="a-JF"></a>还家乃忆。<a id="a-JG"></a>作是念言。<a id="a-JH"></a>若我遣信往取衣脱不得。<a id="a-JI"></a>便能辱诸比丘。<a id="a-JJ"></a>即止不遣使往取。<a id="a-JK"></a>有一比丘。<a id="a-JL"></a>见毗舍佉母入只桓诣树下时。<a id="a-JM"></a>又见出时竟不诣此树下。<a id="a-JN"></a>彼比丘便往树所。<a id="a-JO"></a>见诸宝衣璎珞积在一处。<a id="a-JP"></a>见已心疑不敢取。<a id="a-JQ"></a>念言。<a id="a-JR"></a>世尊制戒。<a id="a-JS"></a>若比丘。<a id="a-JT"></a>捉宝若宝庄饰。<a id="a-JU"></a>自捉若教人捉波逸提。<a id="a-JV"></a>彼比丘往白世尊。<a id="a-JW"></a>世尊告言。<a id="a-JX"></a>自今已去听在僧伽蓝内见有遗物为不失坚牢故当取举之。<a id="a-JY"></a>自今已去当如是说戒。<a id="a-JZ"></a>若比丘。<a id="a-Ja"></a>捉金宝若宝庄严。<a id="a-Jb"></a>自捉若教人捉。<a id="a-Jc"></a>除僧伽蓝中波逸提。<a id="a-Jd"></a>如是世尊与比丘结戒。<a id="a-Je"></a>尔时有众多比丘。<a id="a-Jf"></a>从拘萨罗国在道行。<a id="a-Jg"></a>下道至一无住处村。<a id="a-Jh"></a>问彼人言。<a id="a-Ji"></a>此中何处有空房舍可止宿处。<a id="a-Jj"></a>诸人语言。<a id="a-Jk"></a>此有某甲巧师家。<a id="a-Jl"></a>有空房舍可往止宿。<a id="a-Jm"></a>诸比丘往巧师舍语言。<a id="a-Jn"></a>我欲寄宿可尔不。<a id="a-Jo"></a>报言可尔。<a id="a-Jp"></a>诸比丘即入其舍内敷草蓐而坐。<a id="a-Jq"></a>正身正意系念在前。<a id="a-Jr"></a>尔时巧师。<a id="a-Js"></a>有已成金未成金。<a id="a-Jt"></a>已成未成金。<a id="a-Ju"></a>已成银未成银。<a id="a-Jv"></a>已成未成银。<a id="a-Jw"></a>置舍内而舍去。<a id="a-Jx"></a>时诸比丘。<a id="a-Jy"></a>为守护故竟夜不眠。<a id="a-Jz"></a>恐人盗此金银去。<a id="a-K0"></a>夜过已巧师来入屋。<a id="a-K1"></a>问讯诸比丘言。<a id="a-K2"></a>诸尊夜得安眠不。<a id="a-K3"></a>比丘报言。<a id="a-K4"></a>不得眠。<a id="a-K5"></a>即问言。<a id="a-K6"></a>何故不得眠。<a id="a-K7"></a>比丘报言。<a id="a-K8"></a>汝留此杂物置屋中。<a id="a-K9"></a>我等竟夜为守护故不得眠。<a id="a-KA"></a>时诸比丘以此因缘具白世尊。<a id="a-KB"></a>世尊告曰。<a id="a-KC"></a>自今已去听诸比丘在他家止宿时。<a id="a-KD"></a>若屋中有物为不失坚牢故应收举。<a id="a-KE"></a>自今已去当如是说戒。<a id="a-KF"></a>若比丘。<a id="a-KG"></a>若宝及宝庄饰。<a id="a-KH"></a>自捉若教人捉。<a id="a-KI"></a>除僧伽蓝中及寄宿处波逸提。<a id="a-KJ"></a>若比丘。<a id="a-KK"></a>在僧伽蓝中若寄宿处。<a id="a-KL"></a>捉宝若以宝庄严自捉教人捉。<a id="a-KM"></a>当作是意。<a id="a-KN"></a>若有主识者当取。<a id="a-KO"></a>作如是因缘非余。<a id="a-KP"></a>比丘义如上。<a id="a-KQ"></a>宝者。<a id="a-KR"></a>金银真珠虎珀车渠马瑙琉璃贝玉生像金。<a id="a-KS"></a>宝庄严者。<a id="a-KT"></a>铜铁铅锡白镴以诸宝庄饰也。<a id="a-KU"></a>若比丘。<a id="a-KV"></a>在僧伽蓝内若舍内。<a id="a-KW"></a>若宝宝庄饰。<a id="a-KX"></a>自捉若教人捉。<a id="a-KY"></a>当识囊器相识裹相识系相。<a id="a-KZ"></a>应解囊器看。<a id="a-Ka"></a>知几连缀。<a id="a-Kb"></a>几未连缀。<a id="a-Kc"></a>几方几圆。<a id="a-Kd"></a>几故几新。<a id="a-Ke"></a>若有求索者。<a id="a-Kf"></a>应问言。<a id="a-Kg"></a>汝物何似。<a id="a-Kh"></a>若相应应还。<a id="a-Ki"></a>若不相应应语言。<a id="a-Kj"></a>我不见如是物。<a id="a-Kk"></a>若有二人俱来索。<a id="a-Kl"></a>应问言。<a id="a-Km"></a>汝物其形何似。<a id="a-Kn"></a>若言相应者应还。<a id="a-Ko"></a>若不相应当语言。<a id="a-Kp"></a>我不见如是物。<a id="a-Kq"></a>若二人语俱相应。<a id="a-Kr"></a>应持物着前语言。<a id="a-Ks"></a>是汝等物各取去。<a id="a-Kt"></a>若比丘。<a id="a-Ku"></a>在僧伽蓝内若舍内。<a id="a-Kv"></a>若宝若宝庄饰。<a id="a-Kw"></a>若自捉若教人捉。<a id="a-Kx"></a>若不识囊相裹相系相突吉罗。<a id="a-Ky"></a>若解囊不看几连缀几未连缀几方几圆几新几故。<a id="a-Kz"></a>一切突吉罗。<a id="a-L0"></a>比丘尼波逸提。<a id="a-L1"></a>式叉摩那沙弥沙弥尼突吉罗。<a id="a-L2"></a>是谓为犯。<a id="a-L3"></a>不犯者。<a id="a-L4"></a>若至僧伽蓝内。<a id="a-L5"></a>若宿处。<a id="a-L6"></a>若宝若宝庄饰。<a id="a-L7"></a>若自捉若教人捉。<a id="a-L8"></a>识囊相裹相系相解囊看知几连缀几未连缀几方几圆几新几故。<a id="a-L9"></a>若二人俱来索问言。<a id="a-LA"></a>汝物形何似。<a id="a-LB"></a>若语相应者还。<a id="a-LC"></a>若不相应当语言。<a id="a-LD"></a>我不见如是物。<a id="a-LE"></a>若二人语俱相应者。<a id="a-LF"></a>当持物着前语言。<a id="a-LG"></a>是汝物者持去。<a id="a-LH"></a>若是供养塔寺庄严具。<a id="a-LI"></a>为坚牢故收举。<a id="a-LJ"></a>如是一切无犯无犯者。<a id="a-LK"></a>最初未制戒。<a id="a-LL"></a>痴狂心乱痛恼所缠(八十二竟)。</p>
 </body>
</html>