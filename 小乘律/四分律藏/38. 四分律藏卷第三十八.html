<!doctype html>
<html id="z3IBUynnN" data-ver="1587">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">四分律藏卷第三十八</h1>
  <h2 id="a2">第三分自恣揵度法之余</h2>
  <p id="a3">尔时自恣日。<a id="a-4"></a>有异住处。<a id="a-5"></a>有一比丘住。<a id="a-6"></a>彼自念言。<a id="a-7"></a>世尊有教。<a id="a-8"></a>和合一处共自恣我当云何。<a id="a-9"></a>即白诸比丘。<a id="a-A"></a>诸比丘白佛。<a id="a-B"></a>佛言。<a id="a-C"></a>自恣。<a id="a-D"></a>日于异处有一比丘住。<a id="a-E"></a>彼应往说戒处。<a id="a-F"></a>扫洒敷座具具盛水器具洗脚器然灯具舍罗。<a id="a-G"></a>为客比丘。<a id="a-H"></a>若客比丘来五人若过五人。<a id="a-I"></a>应作白羯磨差受自恣人。<a id="a-J"></a>若有四人更互为自恣言。<a id="a-K"></a>今日众僧自恣。<a id="a-L"></a>我某甲比丘亦自恣清净。<a id="a-M"></a>第二第三亦如是说。<a id="a-N"></a>若有三人二人亦如是自恣。<a id="a-O"></a>若一人心念口言自恣。<a id="a-P"></a>今日众僧自恣。<a id="a-Q"></a>我某甲比丘自恣清净。<a id="a-R"></a>第二第三亦如是说。<a id="a-S"></a>若有五人一人受欲不得白差受自恣人。<a id="a-T"></a>若有四人不得受第五人欲更互自恣。<a id="a-U"></a>若有三人不得受第四人欲更互自恣。<a id="a-V"></a>若有二人不得受第三人欲更互自恣。<a id="a-W"></a>若有一人不得受第二人欲心念自恣。<a id="a-X"></a>尔时自恣日。<a id="a-Y"></a>众僧集聚欲自恣佛告诸比丘。<a id="a-Z"></a>寂静今日众僧自恣。<a id="a-a"></a>余比丘白佛言。<a id="a-b"></a>有病比丘不来。<a id="a-c"></a>佛言。<a id="a-d"></a>听与自恣。<a id="a-e"></a>听嘱授自恣。<a id="a-f"></a>应如是与病人言。<a id="a-g"></a>与汝自恣。<a id="a-h"></a>若言。<a id="a-i"></a>我语汝自恣。<a id="a-j"></a>若言。<a id="a-k"></a>为我说自恣。<a id="a-l"></a>若动身与自恣。<a id="a-m"></a>若广说自恣。<a id="a-n"></a>如是名为与自恣。<a id="a-o"></a>若不动身。<a id="a-p"></a>若不口言。<a id="a-q"></a>不成与自恣。<a id="a-r"></a>应更与自恣嘱授比丘。<a id="a-s"></a>若到病人所便命过。<a id="a-t"></a>若出界去。<a id="a-u"></a>若休道。<a id="a-v"></a>若至外道所住处。<a id="a-w"></a>若入破僧伴党。<a id="a-x"></a>若至戒场上。<a id="a-y"></a>若明相出若自言犯边罪。<a id="a-z"></a>若犯比丘尼。<a id="a-10"></a>若贼心入道。<a id="a-11"></a>若从外道中还。<a id="a-12"></a>若黄门。<a id="a-13"></a>若杀父母。<a id="a-14"></a>若杀阿罗汉。<a id="a-15"></a>若破僧。<a id="a-16"></a>若恶心出佛身血。<a id="a-17"></a>若是非人。<a id="a-18"></a>若是畜生。<a id="a-19"></a>若二根人。<a id="a-1A"></a>若为他所举。<a id="a-1B"></a>若灭摈若应与灭摈者。<a id="a-1C"></a>若与如是人等。<a id="a-1D"></a>不成嘱授自恣。<a id="a-1E"></a>应更与余人。<a id="a-1F"></a>若在道中。<a id="a-1G"></a>若至僧中。<a id="a-1H"></a>有如是事起。<a id="a-1I"></a>若僧为作不见罪羯磨。<a id="a-1J"></a>若作不忏悔罪羯磨。<a id="a-1K"></a>若作不舍恶见羯磨。<a id="a-1L"></a>如是不成嘱授自恣。<a id="a-1M"></a>应更与余人若眠不说。<a id="a-1N"></a>若入定。<a id="a-1O"></a>若忘误。<a id="a-1P"></a>若不故作至自恣处。<a id="a-1Q"></a>是为嘱授自恣到。<a id="a-1R"></a>若故不说突吉罗。<a id="a-1S"></a>若能如是作者善。<a id="a-1T"></a>若不能尔者。<a id="a-1U"></a>彼应扶将病比丘去。<a id="a-1V"></a>若以绳床木床。<a id="a-1W"></a>若合衣舁去。<a id="a-1X"></a>至自恣处。<a id="a-1Y"></a>彼比丘作如是念。<a id="a-1Z"></a>我曹扶将病比丘。<a id="a-1a"></a>或能增病或能死。<a id="a-1b"></a>众僧应尽来至病人所作羯磨自恣。<a id="a-1c"></a>若有多比丘病集在一处者善。<a id="a-1d"></a>若不能者。<a id="a-1e"></a>诸比丘应出界外作羯磨自恣不应别众自恣。<a id="a-1f"></a>尔时有比丘。<a id="a-1g"></a>受嘱授自恣便命过。<a id="a-1h"></a>若休道。<a id="a-1i"></a>若至戒场上。<a id="a-1j"></a>若至明相出。<a id="a-1k"></a>诸比丘自念。<a id="a-1l"></a>为失嘱授自恣不。<a id="a-1m"></a>佛言失。<a id="a-1n"></a>尔时有比丘。<a id="a-1o"></a>嘱授自恣。<a id="a-1p"></a>二道断。<a id="a-1q"></a>贼虎狼师子难水大涨。<a id="a-1r"></a>界内道断不得往。<a id="a-1s"></a>出界外持嘱授自恣来。<a id="a-1t"></a>诸比丘作如是念不失嘱授自恣不。<a id="a-1u"></a>佛言不失。<a id="a-1v"></a>自今已去受嘱授自恣。<a id="a-1w"></a>比丘若有命难净行难。<a id="a-1x"></a>界内无道。<a id="a-1y"></a>听从界外持嘱授自恣来。<a id="a-1z"></a>我说不失嘱授自恣。<a id="a-20"></a>诸比丘受一人嘱授自恣。<a id="a-21"></a>畏慎不敢复受。<a id="a-22"></a>即白佛。<a id="a-23"></a>佛言听受。<a id="a-24"></a>时比丘受二人嘱授自恣。<a id="a-25"></a>畏慎不敢复受。<a id="a-26"></a>即白佛。<a id="a-27"></a>佛言听受。<a id="a-28"></a>时比丘受三人嘱授自恣。<a id="a-29"></a>畏慎不敢受。<a id="a-2A"></a>四人嘱授自恣。<a id="a-2B"></a>即白佛。<a id="a-2C"></a>佛言听受。<a id="a-2D"></a>乃至随能忆字多少应受。<a id="a-2E"></a>若忆字尽应说字。<a id="a-2F"></a>若不忆字应说姓。<a id="a-2G"></a>若说相貌。<a id="a-2H"></a>若言我受众多比丘嘱授自恣。<a id="a-2I"></a>彼如法僧事与欲说自恣。<a id="a-2J"></a>年少比丘不知自恣。<a id="a-2K"></a>告诸比丘。<a id="a-2L"></a>诸比丘白佛。<a id="a-2M"></a>佛言。<a id="a-2N"></a>自今已去。<a id="a-2O"></a>应和尚阿阇梨教诏。<a id="a-2P"></a>若教喜忘不忆。<a id="a-2Q"></a>应使授自恣者教诏。<a id="a-2R"></a>若故复忘。<a id="a-2S"></a>应共句句说。<a id="a-2T"></a>若比丘受嘱授自恣已有事起。<a id="a-2U"></a>诸比丘白佛。<a id="a-2V"></a>佛言。<a id="a-2W"></a>自今已去。<a id="a-2X"></a>听更转与余人。<a id="a-2Y"></a>应如是与。<a id="a-2Z"></a>我为众多比丘受嘱授自恣。<a id="a-2a"></a>我今有事。<a id="a-2b"></a>为彼与欲。<a id="a-2c"></a>并复自与欲。<a id="a-2d"></a>如法僧事与欲说自恣。<a id="a-2e"></a>彼比丘与欲竟事还息。<a id="a-2f"></a>彼畏慎。<a id="a-2g"></a>我已转嘱授自恣竟。<a id="a-2h"></a>不知云何。<a id="a-2i"></a>诸比丘往白佛。<a id="a-2j"></a>佛言。<a id="a-2k"></a>事还息应往。<a id="a-2l"></a>若不往应如法治。<a id="a-2m"></a>时六群比丘作是念。<a id="a-2n"></a>我不往自恣处。<a id="a-2o"></a>恐为我作羯磨若遮自恣。<a id="a-2p"></a>诸比丘白佛。<a id="a-2q"></a>佛言。<a id="a-2r"></a>不应作如是念。<a id="a-2s"></a>我不往自恣处。<a id="a-2t"></a>恐诸比丘为我作羯磨若遮自恣。<a id="a-2u"></a>若为知识亲厚。<a id="a-2v"></a>不往自恣处亦如是。<a id="a-2w"></a>时六群比丘作是念。<a id="a-2x"></a>我往自恣处不坐。<a id="a-2y"></a>恐诸比丘为我作羯磨若遮自恣。<a id="a-2z"></a>诸比丘往白佛。<a id="a-30"></a>佛言。<a id="a-31"></a>不应作如是念。<a id="a-32"></a>我往自恣处不坐。<a id="a-33"></a>恐诸比丘为我作羯磨若遮自恣。<a id="a-34"></a>若为知识亲厚亦如是。<a id="a-35"></a>彼作如是念。<a id="a-36"></a>我若往彼不说自恣。<a id="a-37"></a>恐诸比丘为我作羯磨若遮自恣。<a id="a-38"></a>诸比丘白佛。<a id="a-39"></a>佛言。<a id="a-3A"></a>不应作如是念。<a id="a-3B"></a>我往彼不说自恣。<a id="a-3C"></a>恐诸比丘为我作羯磨若遮自恣。<a id="a-3D"></a>若为知识亲厚亦如是。<a id="a-3E"></a>尔时自恣日。<a id="a-3F"></a>有异住处。<a id="a-3G"></a>众僧和合欲自恣。<a id="a-3H"></a>闻有贼来恐怖离座而去。<a id="a-3I"></a>竟不自恣。<a id="a-3J"></a>诸比丘以此事白佛。<a id="a-3K"></a>佛言听。<a id="a-3L"></a>若有八难事来。<a id="a-3M"></a>听略说自恣。<a id="a-3N"></a>是中难者。<a id="a-3O"></a>王难贼难火难水难病难人难非人难毒虫难。<a id="a-3P"></a>是中事者。<a id="a-3Q"></a>若众僧多坐处迮。<a id="a-3R"></a>若多人病。<a id="a-3S"></a>应略说自恣。<a id="a-3T"></a>若众僧多。<a id="a-3U"></a>若房屋少。<a id="a-3V"></a>若天雨应略说自恣。<a id="a-3W"></a>若布萨夜过多。<a id="a-3X"></a>若斗诤事。<a id="a-3Y"></a>若论阿毗昙。<a id="a-3Z"></a>若毗尼折喻。<a id="a-3a"></a>若说法夜已久。<a id="a-3b"></a>众僧未起。<a id="a-3c"></a>明相未出。<a id="a-3d"></a>应羯磨自恣。<a id="a-3e"></a>受他嘱授自恣。<a id="a-3f"></a>不得至明相出。<a id="a-3g"></a>若至明相出不得羯磨自恣。<a id="a-3h"></a>诸比丘作如是言。<a id="a-3i"></a>为难事略说自恣。<a id="a-3j"></a>而难事尚远。<a id="a-3k"></a>我等容得广说自恣。<a id="a-3l"></a>彼比丘应广说自恣。<a id="a-3m"></a>若不广说者应如法治。<a id="a-3n"></a>诸比丘作如是言。<a id="a-3o"></a>为难事略说自恣。<a id="a-3p"></a>今难事不远。<a id="a-3q"></a>我曹不得广说三语自恣。<a id="a-3r"></a>当再说自恣。<a id="a-3s"></a>彼即应再说自恣。<a id="a-3t"></a>若不再说应如法治。<a id="a-3u"></a>诸比丘如是言。<a id="a-3v"></a>为难事略说自恣。<a id="a-3w"></a>今难事近。<a id="a-3x"></a>不容得再说自恣。<a id="a-3y"></a>可得一说自恣。<a id="a-3z"></a>彼比丘即应一说自恣。<a id="a-40"></a>若不应如法治。<a id="a-41"></a>诸比丘作如是言。<a id="a-42"></a>为难事故略说自恣。<a id="a-43"></a>难事近。<a id="a-44"></a>不得一说自恣。<a id="a-45"></a>我等可容各各共三语自恣。<a id="a-46"></a>诸比丘即应作白各各共三语自恣。<a id="a-47"></a>应如是白。<a id="a-48"></a>大德僧听。<a id="a-49"></a>若僧时到僧忍听。<a id="a-4A"></a>僧今各各共三语自恣。<a id="a-4B"></a>白如是。<a id="a-4C"></a>如是白已。<a id="a-4D"></a>各各共三语自恣。<a id="a-4E"></a>再说一说亦如是。<a id="a-4F"></a>诸比丘作如是言。<a id="a-4G"></a>为难事故各各共三语自恣。<a id="a-4H"></a>难事近。<a id="a-4I"></a>不得各各共三语自恣。<a id="a-4J"></a>亦不得白。<a id="a-4K"></a>彼比丘即应以此难事去。<a id="a-4L"></a>尔时有异住处比丘犯僧残。<a id="a-4M"></a>彼不知云何。<a id="a-4N"></a>告诸比丘。<a id="a-4O"></a>诸比丘往白佛。<a id="a-4P"></a>佛言。<a id="a-4Q"></a>若比丘于异住处犯僧残。<a id="a-4R"></a>彼比丘。<a id="a-4S"></a>若应与覆藏。<a id="a-4T"></a>当与覆藏。<a id="a-4U"></a>与覆藏羯磨。<a id="a-4V"></a>竟应自恣。<a id="a-4W"></a>应与本日治。<a id="a-4X"></a>当与本日治。<a id="a-4Y"></a>与本日治羯磨竟应自恣。<a id="a-4Z"></a>应与摩那埵。<a id="a-4a"></a>当与摩那埵。<a id="a-4b"></a>与摩那埵羯磨竟应自恣。<a id="a-4c"></a>应与出罪。<a id="a-4d"></a>当与出罪。<a id="a-4e"></a>与出罪羯磨竟应自恣。<a id="a-4f"></a>尔时自恣日。<a id="a-4g"></a>异住处有比丘。<a id="a-4h"></a>犯波逸提。<a id="a-4i"></a>或言犯波逸提。<a id="a-4j"></a>或言犯波罗提提舍尼。<a id="a-4k"></a>彼作如是言。<a id="a-4l"></a>我等当云何。<a id="a-4m"></a>即告诸比丘。<a id="a-4n"></a>诸比丘白佛。<a id="a-4o"></a>佛言。<a id="a-4p"></a>若自恣日。<a id="a-4q"></a>异住处有比丘犯波逸提。<a id="a-4r"></a>是中比丘。<a id="a-4s"></a>或言犯波逸提。<a id="a-4t"></a>或言犯波罗提提舍尼。<a id="a-4u"></a>若知犯波逸提者。<a id="a-4v"></a>即应将此人在一处令彼言犯波罗提提舍尼者。<a id="a-4w"></a>眼见耳不闻处。<a id="a-4x"></a>教令忏悔已。<a id="a-4y"></a>到彼言犯波罗提提舍尼比丘所语言。<a id="a-4z"></a>彼犯罪比丘。<a id="a-50"></a>我教忏悔已。<a id="a-51"></a>应作如是方便已自恣。<a id="a-52"></a>尔时自恣日。<a id="a-53"></a>异住处有比丘。<a id="a-54"></a>犯偷兰遮。<a id="a-55"></a>诸比丘。<a id="a-56"></a>或言犯偷兰遮。<a id="a-57"></a>或言犯波罗夷言犯偷兰遮者。<a id="a-58"></a>皆是多闻通阿含阿毗昙。<a id="a-59"></a>持律多知识比丘比丘尼。<a id="a-5A"></a>优婆塞优婆私。<a id="a-5B"></a>若王若大臣。<a id="a-5C"></a>若种种外道沙门梵志言犯波罗夷比丘。<a id="a-5D"></a>亦是多闻。<a id="a-5E"></a>通阿含阿毗昙。<a id="a-5F"></a>持律亦复多知识。<a id="a-5G"></a>比丘比丘尼。<a id="a-5H"></a>乃至沙门梵志。<a id="a-5I"></a>诸比丘作如是言。<a id="a-5J"></a>若今日自恣。<a id="a-5K"></a>众僧必当有诤事。<a id="a-5L"></a>或能破僧。<a id="a-5M"></a>或生僧尘垢。<a id="a-5N"></a>污染众僧。<a id="a-5O"></a>使僧别异。<a id="a-5P"></a>我等当云何。<a id="a-5Q"></a>即告诸比丘。<a id="a-5R"></a>诸比丘往白佛。<a id="a-5S"></a>佛言。<a id="a-5T"></a>若自恣日。<a id="a-5U"></a>异住处有比丘。<a id="a-5V"></a>犯偷兰遮。<a id="a-5W"></a>诸比丘。<a id="a-5X"></a>或言犯偷兰遮。<a id="a-5Y"></a>或言犯波罗夷。<a id="a-5Z"></a>言犯偷兰遮者。<a id="a-5a"></a>皆是多闻。<a id="a-5b"></a>通阿含阿毗昙。<a id="a-5c"></a>持律多知识比丘比丘尼。<a id="a-5d"></a>优婆塞优婆私。<a id="a-5e"></a>若王若大臣。<a id="a-5f"></a>若种种外道沙门梵志。<a id="a-5g"></a>言犯波罗夷者比丘。<a id="a-5h"></a>亦是多闻。<a id="a-5i"></a>通阿含阿毗昙。<a id="a-5j"></a>持律亦复多知识。<a id="a-5k"></a>比丘比丘尼乃至沙门梵志。<a id="a-5l"></a>诸比丘作如是言。<a id="a-5m"></a>若今日自恣。<a id="a-5n"></a>众僧必当有诤事。<a id="a-5o"></a>或能破僧。<a id="a-5p"></a>或生僧尘垢。<a id="a-5q"></a>污染众僧。<a id="a-5r"></a>使僧别异者。<a id="a-5s"></a>若畏破僧。<a id="a-5t"></a>不应即日自恣。<a id="a-5u"></a>应小停自恣。<a id="a-5v"></a>自恣时。<a id="a-5w"></a>六群比丘。<a id="a-5x"></a>闻佛听遮自恣。<a id="a-5y"></a>即遮清净比丘不令自恣。<a id="a-5z"></a>诸比丘往白佛。<a id="a-60"></a>佛言。<a id="a-61"></a>不应遮清净比丘自恣。<a id="a-62"></a>若遮犹如不遮。<a id="a-63"></a>若遮无根不作者。<a id="a-64"></a>是谓不遮自恣。<a id="a-65"></a>若遮有根有作者。<a id="a-66"></a>是谓遮自恣。<a id="a-67"></a>若遮无根有余不作者。<a id="a-68"></a>是谓不遮自恣。<a id="a-69"></a>若遮有根有余作者。<a id="a-6A"></a>是谓遮自恣。<a id="a-6B"></a>若遮无根无余不作者。<a id="a-6C"></a>是谓不遮自恣。<a id="a-6D"></a>若遮有根无余作者。<a id="a-6E"></a>是谓遮自恣。<a id="a-6F"></a>未说三语自恣若遮。<a id="a-6G"></a>是谓不遮自恣。<a id="a-6H"></a>说三语自恣竟若遮自恣。<a id="a-6I"></a>是谓不遮自恣。<a id="a-6J"></a>当三说自恣时若遮自恣。<a id="a-6K"></a>是谓遮自恣。<a id="a-6L"></a>一说再说亦如是。<a id="a-6M"></a>遮自恣人。<a id="a-6N"></a>若身业不清净。<a id="a-6O"></a>口业不清净。<a id="a-6P"></a>意业不清净。<a id="a-6Q"></a>无智不分明。<a id="a-6R"></a>不知问不能答。<a id="a-6S"></a>余比丘应语此比丘。<a id="a-6T"></a>止长老。<a id="a-6U"></a>不须起此斗诤事。<a id="a-6V"></a>莫用此比丘语。<a id="a-6W"></a>便应自恣。<a id="a-6X"></a>若遮自恣人身业清净。<a id="a-6Y"></a>口意业不清净。<a id="a-6Z"></a>无智不分明。<a id="a-6a"></a>不知问不能答。<a id="a-6b"></a>余比丘语此比丘。<a id="a-6c"></a>止长老。<a id="a-6d"></a>不须起此斗诤事。<a id="a-6e"></a>莫用此比丘语。<a id="a-6f"></a>便应自恣。<a id="a-6g"></a>若遮自恣人。<a id="a-6h"></a>身口业清净。<a id="a-6i"></a>意业不清净。<a id="a-6j"></a>无智不分明。<a id="a-6k"></a>不知问不能答。<a id="a-6l"></a>余比丘语此比丘。<a id="a-6m"></a>止长老。<a id="a-6n"></a>不须起此斗诤事。<a id="a-6o"></a>莫用此比丘语。<a id="a-6p"></a>便应自恣。<a id="a-6q"></a>若遮自恣人。<a id="a-6r"></a>身口意业清净。<a id="a-6s"></a>有智分明。<a id="a-6t"></a>能问能答。<a id="a-6u"></a>余比丘语此比丘言。<a id="a-6v"></a>汝以何事故。<a id="a-6w"></a>遮此比丘自恣耶。<a id="a-6x"></a>为以犯戒故遮。<a id="a-6y"></a>破见故遮。<a id="a-6z"></a>破威仪故遮耶。<a id="a-70"></a>若答言。<a id="a-71"></a>以犯戒故遮。<a id="a-72"></a>应问犯何等戒。<a id="a-73"></a>若言犯波罗夷。<a id="a-74"></a>若僧残偷兰遮。<a id="a-75"></a>是谓犯戒。<a id="a-76"></a>若言不以破戒故遮以破见故遮。<a id="a-77"></a>应问云何破见。<a id="a-78"></a>若言六十二见诸邪见。<a id="a-79"></a>是谓破见。<a id="a-7A"></a>若言不以破见以破威仪故遮应问云何破威仪。<a id="a-7B"></a>若言犯波逸提波罗提提舍尼突吉罗恶说。<a id="a-7C"></a>是谓破威仪。<a id="a-7D"></a>复应更问。<a id="a-7E"></a>以何事故遮他自恣耶。<a id="a-7F"></a>为以见故闻故疑故耶。<a id="a-7G"></a>若言见故。<a id="a-7H"></a>应问见何事云何见。<a id="a-7I"></a>汝何因故见。<a id="a-7J"></a>彼比丘复以何因缘使汝见耶。<a id="a-7K"></a>汝在何处住。<a id="a-7L"></a>彼复在何处住。<a id="a-7M"></a>见何事为犯波罗夷。<a id="a-7N"></a>为僧残为波逸提。<a id="a-7O"></a>为波罗提提舍尼偷兰遮突吉罗恶说耶。<a id="a-7P"></a>若言不见以闻故。<a id="a-7Q"></a>应问闻何事。<a id="a-7R"></a>云何闻。<a id="a-7S"></a>从谁闻。<a id="a-7T"></a>为从比丘闻。<a id="a-7U"></a>比丘尼优婆塞优婆夷闻耶。<a id="a-7V"></a>闻犯何事。<a id="a-7W"></a>为波罗夷为僧残。<a id="a-7X"></a>乃至恶说耶。<a id="a-7Y"></a>若言不闻以疑故。<a id="a-7Z"></a>应问疑何事。<a id="a-7a"></a>云何疑。<a id="a-7b"></a>从谁闻而生疑。<a id="a-7c"></a>为比丘比丘尼优婆塞优婆夷闻耶。<a id="a-7d"></a>疑何事。<a id="a-7e"></a>为疑波罗夷僧残乃至恶说耶。<a id="a-7f"></a>若遮自恣人。<a id="a-7g"></a>不能答有智人。<a id="a-7h"></a>若以波罗夷遮。<a id="a-7i"></a>应与僧残罪。<a id="a-7j"></a>然后僧自恣。<a id="a-7k"></a>若以僧残罪遮。<a id="a-7l"></a>应与波逸提罪。<a id="a-7m"></a>然后僧自恣。<a id="a-7n"></a>若以波逸提罪遮。<a id="a-7o"></a>应与余罪然后僧自恣。<a id="a-7p"></a>若以余事遮。<a id="a-7q"></a>应如法治然后僧自恣。<a id="a-7r"></a>若遮自恣人。<a id="a-7s"></a>能答有智人。<a id="a-7t"></a>若以波罗夷遮。<a id="a-7u"></a>应灭摈已然后僧自恣。<a id="a-7v"></a>若以僧残遮。<a id="a-7w"></a>应与波利婆沙。<a id="a-7x"></a>若本日治若摩那埵若出罪与已应自恣。<a id="a-7y"></a>若以波逸提遮。<a id="a-7z"></a>忏悔已应自恣。<a id="a-80"></a>若以余事遮。<a id="a-81"></a>应如法治。<a id="a-82"></a>然后自恣。<a id="a-83"></a>尔时自恣日。<a id="a-84"></a>有住处。<a id="a-85"></a>病比丘遮病比丘自恣。<a id="a-86"></a>彼不知云何。<a id="a-87"></a>即告诸比丘。<a id="a-88"></a>诸比丘往白佛。<a id="a-89"></a>佛言。<a id="a-8A"></a>若有住处。<a id="a-8B"></a>自恣日。<a id="a-8C"></a>病比丘遮病比丘自恣。<a id="a-8D"></a>彼比丘语此比丘言。<a id="a-8E"></a>佛如是语。<a id="a-8F"></a>今日病比丘不应遮。<a id="a-8G"></a>须待此病差长老应如法说。<a id="a-8H"></a>彼亦当如法说。<a id="a-8I"></a>如是作已然后自恣。<a id="a-8J"></a>尔时有住处。<a id="a-8K"></a>自恣日。<a id="a-8L"></a>病比丘遮无病比丘自恣。<a id="a-8M"></a>彼比丘语此比丘言。<a id="a-8N"></a>长老。<a id="a-8O"></a>佛如是语。<a id="a-8P"></a>须待病差。<a id="a-8Q"></a>应如法说。<a id="a-8R"></a>彼亦当如法说。<a id="a-8S"></a>如是作已然后自恣。<a id="a-8T"></a>尔时有住处。<a id="a-8U"></a>自恣日。<a id="a-8V"></a>有无病比丘。<a id="a-8W"></a>遮病比丘自恣。<a id="a-8X"></a>彼比丘语此比丘言。<a id="a-8Y"></a>佛如是语。<a id="a-8Z"></a>须待病差。<a id="a-8a"></a>长老应如法说。<a id="a-8b"></a>彼亦当如法说。<a id="a-8c"></a>如是作已然后自恣。<a id="a-8d"></a>尔时有异住处。<a id="a-8e"></a>众多比丘结安居精勤行道得增上果证。<a id="a-8f"></a>彼作如是念。<a id="a-8g"></a>我曹若今日自恣者。<a id="a-8h"></a>便当移住余处。<a id="a-8i"></a>恐不得如是乐。<a id="a-8j"></a>我曹当云何。<a id="a-8k"></a>即告诸比丘。<a id="a-8l"></a>诸比丘往白佛。<a id="a-8m"></a>佛言。<a id="a-8n"></a>若有住处。<a id="a-8o"></a>众多比丘结安居精勤行道得增上果证。<a id="a-8p"></a>诸比丘作如是念。<a id="a-8q"></a>我曹若今日自恣。<a id="a-8r"></a>便当移住余处。<a id="a-8s"></a>恐不得如是乐。<a id="a-8t"></a>彼比丘即应作白增益自恣。<a id="a-8u"></a>作如是白。<a id="a-8v"></a>大德僧听。<a id="a-8w"></a>若僧时到僧忍听。<a id="a-8x"></a>僧今日不自恣。<a id="a-8y"></a>四月满当自恣白如是。<a id="a-8z"></a>应作如是白四月自恣。<a id="a-90"></a>尔时有异住处众多比丘共住。<a id="a-91"></a>自恣日诸比丘闻彼住处比丘斗诤不和合。<a id="a-92"></a>欲来此自恣。<a id="a-93"></a>我曹当云何。<a id="a-94"></a>即告诸比丘。<a id="a-95"></a>诸比丘往白佛。<a id="a-96"></a>佛言。<a id="a-97"></a>若有住处众多比丘共住。<a id="a-98"></a>自恣日闻异住处比丘斗诤不和合欲来此自恣。<a id="a-99"></a>彼比丘应若二若三减日自恣。<a id="a-9A"></a>若十五日自恣。<a id="a-9B"></a>减作十四日。<a id="a-9C"></a>若十四日自恣。<a id="a-9D"></a>减作十三日。<a id="a-9E"></a>若闻今日来。<a id="a-9F"></a>便应集僧疾疾自恣。<a id="a-9G"></a>若闻已至界内。<a id="a-9H"></a>便应出外自恣。<a id="a-9I"></a>若闻已入寺内。<a id="a-9J"></a>应为具洗浴器应具浴床浴瓶具刮垢刀水器泥器澡豆药草白上座然火。<a id="a-9K"></a>请僧入浴室。<a id="a-9L"></a>旧比丘。<a id="a-9M"></a>应密从浴室一一出至界外自恣。<a id="a-9N"></a>若客比丘唤自恣。<a id="a-9O"></a>应答言。<a id="a-9P"></a>我曹已自恣竟。<a id="a-9Q"></a>若旧比丘自恣竟。<a id="a-9R"></a>客比丘遮自恣不得遮客比丘自恣时旧比丘遮得遮。<a id="a-9S"></a>若能如是方便得作者善。<a id="a-9T"></a>若不能者。<a id="a-9U"></a>彼比丘应作白增上自恣。<a id="a-9V"></a>作如是白大德僧听。<a id="a-9W"></a>若僧时到僧忍听。<a id="a-9X"></a>僧今日不自恣。<a id="a-9Y"></a>至黑月十五日当自恣。<a id="a-9Z"></a>白如是。<a id="a-9a"></a>应作如是白增上自恣。<a id="a-9b"></a>若客比丘住至黑月十五日。<a id="a-9c"></a>旧比丘应作白第二增上自恣。<a id="a-9d"></a>作如是白。<a id="a-9e"></a>大德僧听。<a id="a-9f"></a>若僧时到僧忍听。<a id="a-9g"></a>僧今日不自恣。<a id="a-9h"></a>后白月十五日当自恣。<a id="a-9i"></a>如是白。<a id="a-9j"></a>应作如是白第二增上自恣。<a id="a-9k"></a>若客比丘不去。<a id="a-9l"></a>旧比丘应如法如律强和合自恣。<a id="a-9m"></a>尔时自恣日。<a id="a-9n"></a>有住处。<a id="a-9o"></a>自恣时不识罪不识人。<a id="a-9p"></a>自恣竟识罪识人。<a id="a-9q"></a>彼作如是念。<a id="a-9r"></a>我曹当云何。<a id="a-9s"></a>即告诸比丘。<a id="a-9t"></a>诸比丘往白佛。<a id="a-9u"></a>佛言。<a id="a-9v"></a>有住处。<a id="a-9w"></a>自恣时不识罪不识人。<a id="a-9x"></a>自恣竟识罪识人。<a id="a-9y"></a>若自恣竟。<a id="a-9z"></a>不应以前听举他罪。<a id="a-A0"></a>尔时有住处。<a id="a-A1"></a>自恣时不识罪识人。<a id="a-A2"></a>自恣竟识罪识人。<a id="a-A3"></a>若自恣竟。<a id="a-A4"></a>不应以前听举他罪。<a id="a-A5"></a>尔时有异住处。<a id="a-A6"></a>自恣时有识罪不识人。<a id="a-A7"></a>自恣竟识罪识人。<a id="a-A8"></a>若自恣竟。<a id="a-A9"></a>不应以前听举他罪。<a id="a-AA"></a>尔时有异住处。<a id="a-AB"></a>自恣日。<a id="a-AC"></a>有客比丘来十四日。<a id="a-AD"></a>旧比丘十五日。<a id="a-AE"></a>诸比丘不知云何。<a id="a-AF"></a>即告诸比丘。<a id="a-AG"></a>诸比丘白佛。<a id="a-AH"></a>佛言。<a id="a-AI"></a>若有住处。<a id="a-AJ"></a>自恣日。<a id="a-AK"></a>有客比丘来少。<a id="a-AL"></a>客比丘十四日。<a id="a-AM"></a>旧比丘十五日。<a id="a-AN"></a>客比丘应从旧比丘。<a id="a-AO"></a>若不从应如法治。<a id="a-AP"></a>若有住处。<a id="a-AQ"></a>自恣时。<a id="a-AR"></a>有客比丘来。<a id="a-AS"></a>与旧比丘等客比丘十四日。<a id="a-AT"></a>旧比丘十五日。<a id="a-AU"></a>客比丘等。<a id="a-AV"></a>应从旧比丘。<a id="a-AW"></a>若不从应如法治。<a id="a-AX"></a>若自恣时。<a id="a-AY"></a>有住处客比丘来多。<a id="a-AZ"></a>客比丘十四日。<a id="a-Aa"></a>旧比丘十五日。<a id="a-Ab"></a>旧比丘少。<a id="a-Ac"></a>应从客比丘求和合。<a id="a-Ad"></a>若彼与和合者善若不与者。<a id="a-Ae"></a>旧比丘应出界外自恣。<a id="a-Af"></a>若自恣日。<a id="a-Ag"></a>有异住处客比丘来少。<a id="a-Ah"></a>客比丘十五日。<a id="a-Ai"></a>旧比丘十四日。<a id="a-Aj"></a>客比丘少。<a id="a-Ak"></a>应从旧比丘求和合。<a id="a-Al"></a>若与和合者善。<a id="a-Am"></a>若不与客比丘应出界外自恣。<a id="a-An"></a>若自恣日。<a id="a-Ao"></a>有异住处客比丘来。<a id="a-Ap"></a>此旧比丘等。<a id="a-Aq"></a>客比丘十五日。<a id="a-Ar"></a>旧比丘十四日。<a id="a-As"></a>客比丘等。<a id="a-At"></a>应从旧比丘求和合。<a id="a-Au"></a>若与和合者善。<a id="a-Av"></a>若不与客比丘应出界外自恣。<a id="a-Aw"></a>若自恣日。<a id="a-Ax"></a>有异住处。<a id="a-Ay"></a>客比丘来多。<a id="a-Az"></a>客比丘十五日。<a id="a-B0"></a>旧比丘十四日。<a id="a-B1"></a>旧比丘少。<a id="a-B2"></a>应从客比丘。<a id="a-B3"></a>若不从如法治。<a id="a-B4"></a>十五日十六日亦如是。<a id="a-B5"></a>尔时自恣日。<a id="a-B6"></a>有住处。<a id="a-B7"></a>旧比丘集欲自恣。<a id="a-B8"></a>自恣时。<a id="a-B9"></a>客比丘来。<a id="a-BA"></a>彼比丘作如是念。<a id="a-BB"></a>我曹当云何。<a id="a-BC"></a>即告诸比丘。<a id="a-BD"></a>诸比丘白佛。<a id="a-BE"></a>佛言。<a id="a-BF"></a>若自恣日。<a id="a-BG"></a>有住处。<a id="a-BH"></a>旧比丘集欲自恣。<a id="a-BI"></a>自恣时。<a id="a-BJ"></a>客比丘来少。<a id="a-BK"></a>客比丘上座。<a id="a-BL"></a>随上座次自恣。<a id="a-BM"></a>下座随下座次自恣若说自恣竟。<a id="a-BN"></a>举众未起。<a id="a-BO"></a>若多未起。<a id="a-BP"></a>若都已起。<a id="a-BQ"></a>若客比丘来少应与清净。<a id="a-BR"></a>若不与如法治。<a id="a-BS"></a>尔时自恣日。<a id="a-BT"></a>旧比丘欲自恣。<a id="a-BU"></a>客比丘来等。<a id="a-BV"></a>旧比丘应更自恣。<a id="a-BW"></a>若不自恣如法治。<a id="a-BX"></a>自恣竟。<a id="a-BY"></a>若举众未起。<a id="a-BZ"></a>若多未起。<a id="a-Ba"></a>若都已起。<a id="a-Bb"></a>客比丘来等。<a id="a-Bc"></a>旧比丘应更自恣。<a id="a-Bd"></a>若不者如法治。<a id="a-Be"></a>尔时自恣日。<a id="a-Bf"></a>有住处。<a id="a-Bg"></a>旧比丘欲自恣。<a id="a-Bh"></a>有客比丘来多。<a id="a-Bi"></a>旧比丘应更自恣。<a id="a-Bj"></a>若不自恣应如法治。<a id="a-Bk"></a>若自恣竟。<a id="a-Bl"></a>举众未起。<a id="a-Bm"></a>若多未起。<a id="a-Bn"></a>若都已起。<a id="a-Bo"></a>客比丘来多。<a id="a-Bp"></a>旧比丘应更自恣。<a id="a-Bq"></a>若不者如法治。<a id="a-Br"></a>尔时有住处。<a id="a-Bs"></a>自恣日。<a id="a-Bt"></a>客比丘坐欲自恣。<a id="a-Bu"></a>旧比丘来少。<a id="a-Bv"></a>旧比丘上座。<a id="a-Bw"></a>随上座自恣处自恣。<a id="a-Bx"></a>下座随下座处自恣。<a id="a-By"></a>若自恣竟。<a id="a-Bz"></a>举众未起。<a id="a-C0"></a>若多未起若都已起。<a id="a-C1"></a>旧比丘来少。<a id="a-C2"></a>应说清净自恣。<a id="a-C3"></a>若不说者如法治。<a id="a-C4"></a>尔时有住处。<a id="a-C5"></a>自恣日。<a id="a-C6"></a>客比丘坐欲自恣。<a id="a-C7"></a>旧比丘来等。<a id="a-C8"></a>客比丘应更自恣。<a id="a-C9"></a>若不如法治。<a id="a-CA"></a>若自恣竟。<a id="a-CB"></a>举众未起。<a id="a-CC"></a>若多未起。<a id="a-CD"></a>若都已起。<a id="a-CE"></a>旧比丘来等。<a id="a-CF"></a>客比丘应更自恣。<a id="a-CG"></a>若不如法治。<a id="a-CH"></a>尔时有住处。<a id="a-CI"></a>自恣日。<a id="a-CJ"></a>客比丘坐欲自恣。<a id="a-CK"></a>旧比丘来多。<a id="a-CL"></a>客比丘应更自恣。<a id="a-CM"></a>若不自恣如法治。<a id="a-CN"></a>若自恣竟。<a id="a-CO"></a>举众未起。<a id="a-CP"></a>若多不起。<a id="a-CQ"></a>若都已起。<a id="a-CR"></a>旧比丘来多。<a id="a-CS"></a>客比丘应更自恣。<a id="a-CT"></a>若不如法治。<a id="a-CU"></a>旧比丘旧比丘来亦如是。<a id="a-CV"></a>客比丘客比丘来亦如是。<a id="a-CW"></a>尔时有住处。<a id="a-CX"></a>自恣日。<a id="a-CY"></a>客比丘来。<a id="a-CZ"></a>客比丘知旧比丘未来。<a id="a-Ca"></a>我等若有五人若过五人。<a id="a-Cb"></a>可作羯磨自恣。<a id="a-Cc"></a>即作羯磨自恣。<a id="a-Cd"></a>作羯磨自恣时。<a id="a-Ce"></a>有旧比丘来。<a id="a-Cf"></a>客比丘自念。<a id="a-Cg"></a>我当云何。<a id="a-Ch"></a>即告诸比丘。<a id="a-Ci"></a>诸比丘白佛。<a id="a-Cj"></a>佛言。<a id="a-Ck"></a>若自恣日。<a id="a-Cl"></a>有住处。<a id="a-Cm"></a>客比丘来。<a id="a-Cn"></a>客比丘知有旧比丘未来。<a id="a-Co"></a>我等若五人若过五人。<a id="a-Cp"></a>可作羯磨自恣。<a id="a-Cq"></a>彼比丘即作羯磨自恣。<a id="a-Cr"></a>作羯磨自恣时。<a id="a-Cs"></a>旧比丘来少。<a id="a-Ct"></a>旧比丘上座随上座次自恣。<a id="a-Cu"></a>若下座随下座次自恣。<a id="a-Cv"></a>若自恣竟。<a id="a-Cw"></a>举众未起。<a id="a-Cx"></a>若多未起。<a id="a-Cy"></a>若都已起。<a id="a-Cz"></a>旧比丘来少。<a id="a-D0"></a>旧比丘应说清净自恣。<a id="a-D1"></a>若不说如法治。<a id="a-D2"></a>尔时有住处。<a id="a-D3"></a>自恣日。<a id="a-D4"></a>客比丘来。<a id="a-D5"></a>客比丘知旧比丘未来。<a id="a-D6"></a>我等若五人若过五人。<a id="a-D7"></a>可作羯磨自恣。<a id="a-D8"></a>即作羯磨自恣。<a id="a-D9"></a>作羯磨自恣时。<a id="a-DA"></a>旧比丘来等。<a id="a-DB"></a>客比丘应更自恣。<a id="a-DC"></a>若不如法治。<a id="a-DD"></a>作自恣竟。<a id="a-DE"></a>举众未起。<a id="a-DF"></a>若多未起。<a id="a-DG"></a>若都已起。<a id="a-DH"></a>旧比丘来等。<a id="a-DI"></a>客比丘应更自恣。<a id="a-DJ"></a>若不如法治。<a id="a-DK"></a>尔时有住处。<a id="a-DL"></a>自恣日。<a id="a-DM"></a>客比丘来。<a id="a-DN"></a>客比丘知有旧比丘未来。<a id="a-DO"></a>我等若五人若过五人。<a id="a-DP"></a>可共羯磨自恣。<a id="a-DQ"></a>即作羯磨自恣。<a id="a-DR"></a>作羯磨自恣时。<a id="a-DS"></a>有旧比丘来多。<a id="a-DT"></a>客比丘应更自恣。<a id="a-DU"></a>若不如法治若自恣竟。<a id="a-DV"></a>举众未起。<a id="a-DW"></a>若多未起。<a id="a-DX"></a>若都已起旧比丘来多客比丘应更自恣。<a id="a-DY"></a>若不如法治。<a id="a-DZ"></a>尔时有住处。<a id="a-Da"></a>自恣日。<a id="a-Db"></a>旧比丘来。<a id="a-Dc"></a>旧比丘知有客比丘未来。<a id="a-Dd"></a>我等若五人若过五人。<a id="a-De"></a>可作羯磨自恣。<a id="a-Df"></a>作羯磨自恣时。<a id="a-Dg"></a>有客比丘来少。<a id="a-Dh"></a>客比丘上座随上座自恣。<a id="a-Di"></a>下座随下座自恣。<a id="a-Dj"></a>若自恣竟。<a id="a-Dk"></a>举众未起。<a id="a-Dl"></a>若多未起。<a id="a-Dm"></a>若都已起。<a id="a-Dn"></a>客比丘来少。<a id="a-Do"></a>应说清净自恣。<a id="a-Dp"></a>若不说如法治。<a id="a-Dq"></a>尔时有住处。<a id="a-Dr"></a>自恣日。<a id="a-Ds"></a>有旧比丘来。<a id="a-Dt"></a>旧比丘知有客比丘未来。<a id="a-Du"></a>我等若五人若过五人。<a id="a-Dv"></a>可作羯磨自恣。<a id="a-Dw"></a>作羯磨自恣时。<a id="a-Dx"></a>客比丘来等。<a id="a-Dy"></a>旧比丘应更作自恣。<a id="a-Dz"></a>若不如法治。<a id="a-E0"></a>自恣竟。<a id="a-E1"></a>若举众未起。<a id="a-E2"></a>若多未起。<a id="a-E3"></a>若都已起。<a id="a-E4"></a>旧比丘应更自恣。<a id="a-E5"></a>若不如法治。<a id="a-E6"></a>尔时有住处。<a id="a-E7"></a>自恣日。<a id="a-E8"></a>旧比丘来。<a id="a-E9"></a>旧比丘知有客比丘未来。<a id="a-EA"></a>我等若五人若过五人。<a id="a-EB"></a>可作羯磨自恣。<a id="a-EC"></a>作羯磨自恣时。<a id="a-ED"></a>客比丘来多。<a id="a-EE"></a>旧比丘应更自恣。<a id="a-EF"></a>若不如法治。<a id="a-EG"></a>若自恣竟。<a id="a-EH"></a>举众未起。<a id="a-EI"></a>若多未起。<a id="a-EJ"></a>若都已起。<a id="a-EK"></a>客比丘来多。<a id="a-EL"></a>旧比丘应更自恣。<a id="a-EM"></a>若不如法治。<a id="a-EN"></a>客比丘客比丘来亦如是。<a id="a-EO"></a>旧比丘旧比丘来亦如是。<a id="a-EP"></a>或言应自恣。<a id="a-EQ"></a>或言不应自恣。<a id="a-ER"></a>若不来者失去灭去。<a id="a-ES"></a>欲作种种方便。<a id="a-ET"></a>欲破坏他。<a id="a-EU"></a>便作羯磨自恣。<a id="a-EV"></a>彼若作羯磨。<a id="a-EW"></a>彼比丘不成羯磨。<a id="a-EX"></a>得偷兰遮。<a id="a-EY"></a>尔时自恣日。<a id="a-EZ"></a>若客比丘来。<a id="a-Ea"></a>见有旧比丘相敷绳床木床敷具毡褥枕具洗脚处。<a id="a-Eb"></a>见有相不求觅。<a id="a-Ec"></a>便作羯磨自恣。<a id="a-Ed"></a>作羯磨自恣时。<a id="a-Ee"></a>旧比丘来。<a id="a-Ef"></a>客比丘自念。<a id="a-Eg"></a>我当云何。<a id="a-Eh"></a>即告诸比丘。<a id="a-Ei"></a>诸比丘白佛。<a id="a-Ej"></a>佛言。<a id="a-Ek"></a>若自恣日。<a id="a-El"></a>有客比丘来。<a id="a-Em"></a>见有旧比丘相敷绳床木床敷具毡褥枕具洗脚处。<a id="a-En"></a>见有相不求觅。<a id="a-Eo"></a>便作羯磨自恣。<a id="a-Ep"></a>若作羯磨自恣。<a id="a-Eq"></a>不成羯磨自恣有罪。<a id="a-Er"></a>见相便求。<a id="a-Es"></a>求而不得。<a id="a-Et"></a>即应唤。<a id="a-Eu"></a>若不唤而作羯磨自恣。<a id="a-Ev"></a>不成羯磨自恣有罪。<a id="a-Ew"></a>见相便求。<a id="a-Ex"></a>求而不得。<a id="a-Ey"></a>求既不得。<a id="a-Ez"></a>便言失去灭去作种种方便。<a id="a-F0"></a>欲使他破坏。<a id="a-F1"></a>便作羯磨自恣。<a id="a-F2"></a>彼比丘不成羯磨。<a id="a-F3"></a>得偷兰遮。<a id="a-F4"></a>见相便求。<a id="a-F5"></a>求而不得。<a id="a-F6"></a>不得便唤。<a id="a-F7"></a>唤已作羯磨自恣。<a id="a-F8"></a>彼比丘羯磨不成不犯罪。<a id="a-F9"></a>见相便求。<a id="a-FA"></a>求而得之。<a id="a-FB"></a>和合羯磨自恣。<a id="a-FC"></a>彼比丘成羯磨自恣。<a id="a-FD"></a>不得罪。<a id="a-FE"></a>见疑亦如是。<a id="a-FF"></a>尔时有住处。<a id="a-FG"></a>自恣日。<a id="a-FH"></a>旧比丘来见客比丘相。<a id="a-FI"></a>见衣钵座具针筒洗脚处。<a id="a-FJ"></a>而不求觅。<a id="a-FK"></a>便作羯磨自恣。<a id="a-FL"></a>彼比丘不成羯磨自恣得罪。<a id="a-FM"></a>见相便求。<a id="a-FN"></a>求而不得。<a id="a-FO"></a>即应唤。<a id="a-FP"></a>若不唤而作羯磨自恣。<a id="a-FQ"></a>不成羯磨自恣有罪。<a id="a-FR"></a>见相便求。<a id="a-FS"></a>求而不得。<a id="a-FT"></a>既求不得。<a id="a-FU"></a>便言失去灭去。<a id="a-FV"></a>种种方便欲使他破坏。<a id="a-FW"></a>便作羯磨自恣。<a id="a-FX"></a>彼比丘不成羯磨。<a id="a-FY"></a>得偷兰遮见相便求。<a id="a-FZ"></a>求而不得。<a id="a-Fa"></a>不得便唤。<a id="a-Fb"></a>唤已作羯磨自恣。<a id="a-Fc"></a>彼比丘不成羯磨不犯罪。<a id="a-Fd"></a>见相便求。<a id="a-Fe"></a>求而得之。<a id="a-Ff"></a>和合羯磨自恣。<a id="a-Fg"></a>彼比丘成羯磨自恣。<a id="a-Fh"></a>不得罪。<a id="a-Fi"></a>见疑亦如是。<a id="a-Fj"></a>尔时自恣日。<a id="a-Fk"></a>有住处。<a id="a-Fl"></a>客比丘来。<a id="a-Fm"></a>闻旧比丘声经行声謦欬声诵经声言论声。<a id="a-Fn"></a>闻而不求。<a id="a-Fo"></a>便作羯磨自恣。<a id="a-Fp"></a>作羯磨自恣时。<a id="a-Fq"></a>旧比丘来。<a id="a-Fr"></a>彼不知云何。<a id="a-Fs"></a>即告诸比丘。<a id="a-Ft"></a>诸比丘白佛。<a id="a-Fu"></a>佛言。<a id="a-Fv"></a>若自恣日。<a id="a-Fw"></a>有住处。<a id="a-Fx"></a>客比丘来。<a id="a-Fy"></a>闻旧比丘声经行声謦欬声诵经声言论声。<a id="a-Fz"></a>闻而不求。<a id="a-G0"></a>便作羯磨自恣。<a id="a-G1"></a>不成羯磨自恣得罪。<a id="a-G2"></a>从闻而求。<a id="a-G3"></a>乃至和合自恣亦如是。<a id="a-G4"></a>闻疑亦如是。<a id="a-G5"></a>尔时有住处。<a id="a-G6"></a>自恣日。<a id="a-G7"></a>有旧比丘来。<a id="a-G8"></a>闻客比丘来声经行声謦欬声诵经声言论声抖擞衣声。<a id="a-G9"></a>闻而不求。<a id="a-GA"></a>便作羯磨自恣。<a id="a-GB"></a>彼比丘不成羯磨有罪。<a id="a-GC"></a>从闻而求。<a id="a-GD"></a>乃至和合自恣亦如是。<a id="a-GE"></a>闻疑亦如是。<a id="a-GF"></a>尔时有住处。<a id="a-GG"></a>自恣日有客比丘来。<a id="a-GH"></a>见旧比丘在戒场上。<a id="a-GI"></a>见而不求。<a id="a-GJ"></a>诸比丘便作羯磨自恣。<a id="a-GK"></a>诸比丘不知云何即白佛。<a id="a-GL"></a>佛言。<a id="a-GM"></a>有住处。<a id="a-GN"></a>自恣日。<a id="a-GO"></a>有客比丘来。<a id="a-GP"></a>见旧比丘在戒场上。<a id="a-GQ"></a>见而不求。<a id="a-GR"></a>诸比丘便作羯磨自恣。<a id="a-GS"></a>彼比丘成羯磨有罪。<a id="a-GT"></a>若见便求。<a id="a-GU"></a>求而不唤。<a id="a-GV"></a>便作羯磨自恣。<a id="a-GW"></a>彼比丘成羯磨自恣有罪。<a id="a-GX"></a>若见而求。<a id="a-GY"></a>求而唤作羯磨自恣。<a id="a-GZ"></a>彼比丘不破羯磨无罪。<a id="a-Ga"></a>见疑亦如是。<a id="a-Gb"></a>尔时有住处。<a id="a-Gc"></a>自恣日。<a id="a-Gd"></a>有旧比丘来。<a id="a-Ge"></a>见客比丘在戒场上。<a id="a-Gf"></a>见而不求。<a id="a-Gg"></a>诸比丘便作羯磨自恣。<a id="a-Gh"></a>彼比丘成羯磨自恣有罪。<a id="a-Gi"></a>若见便求。<a id="a-Gj"></a>求而不唤。<a id="a-Gk"></a>便作羯磨自恣。<a id="a-Gl"></a>彼比丘成羯磨自恣有罪。<a id="a-Gm"></a>若见而求。<a id="a-Gn"></a>求而唤作羯磨自恣。<a id="a-Go"></a>彼比丘成羯磨无罪。<a id="a-Gp"></a>见疑亦如是。<a id="a-Gq"></a>客比丘闻旧比丘亦如是。<a id="a-Gr"></a>闻疑亦如是。<a id="a-Gs"></a>旧比丘闻客比丘亦如是。<a id="a-Gt"></a>闻疑亦如是。<a id="a-Gu"></a>尔时有住处。<a id="a-Gv"></a>自恣日。<a id="a-Gw"></a>有客比丘来。<a id="a-Gx"></a>见有旧比丘在界内。<a id="a-Gy"></a>见而不求。<a id="a-Gz"></a>便作羯磨自恣。<a id="a-H0"></a>作羯磨自恣时。<a id="a-H1"></a>见有旧比丘来。<a id="a-H2"></a>不知云何。<a id="a-H3"></a>即告诸比丘。<a id="a-H4"></a>诸比丘白佛。<a id="a-H5"></a>佛言。<a id="a-H6"></a>若有住处。<a id="a-H7"></a>自恣日。<a id="a-H8"></a>有客比丘来。<a id="a-H9"></a>见有旧比丘在界内。<a id="a-HA"></a>见而不求。<a id="a-HB"></a>便作羯磨自恣。<a id="a-HC"></a>彼比丘不成羯磨有罪。<a id="a-HD"></a>见而求。<a id="a-HE"></a>求而不唤。<a id="a-HF"></a>便作羯磨自恣。<a id="a-HG"></a>彼比丘不成羯磨有罪。<a id="a-HH"></a>见便求。<a id="a-HI"></a>求已唤。<a id="a-HJ"></a>和合作羯磨自恣。<a id="a-HK"></a>彼比丘成羯磨无罪。<a id="a-HL"></a>见疑亦如是。<a id="a-HM"></a>尔时有住处。<a id="a-HN"></a>自恣日。<a id="a-HO"></a>有旧比丘来。<a id="a-HP"></a>见客比丘在界内。<a id="a-HQ"></a>见而不求。<a id="a-HR"></a>便作羯磨自恣。<a id="a-HS"></a>彼比丘不成羯磨自恣有罪。<a id="a-HT"></a>若见便求。<a id="a-HU"></a>求而不唤。<a id="a-HV"></a>便作羯磨自恣。<a id="a-HW"></a>彼比丘不成羯磨自恣有罪。<a id="a-HX"></a>若见而求。<a id="a-HY"></a>求而唤。<a id="a-HZ"></a>和合作羯磨自恣。<a id="a-Ha"></a>彼比丘成羯磨自恣无罪。<a id="a-Hb"></a>见疑亦如是。<a id="a-Hc"></a>客比丘闻旧比丘亦如是。<a id="a-Hd"></a>闻疑亦如是。<a id="a-He"></a>旧比丘闻客比丘亦如是。<a id="a-Hf"></a>闻疑亦如是。<a id="a-Hg"></a>时六群比丘作如是念。<a id="a-Hh"></a>从有比丘有住处。<a id="a-Hi"></a>至无比丘有住处。<a id="a-Hj"></a>恐余比丘为我作羯磨若遮自恣。<a id="a-Hk"></a>诸比丘即白佛。<a id="a-Hl"></a>佛言。<a id="a-Hm"></a>不应作如是意。<a id="a-Hn"></a>从有比丘有住处。<a id="a-Ho"></a>至无比丘有住处。<a id="a-Hp"></a>恐余比丘为我作羯磨若遮自恣。<a id="a-Hq"></a>彼比丘作如是念。<a id="a-Hr"></a>从有比丘有住处。<a id="a-Hs"></a>至无比丘无住处。<a id="a-Ht"></a>恐余比丘为我作羯磨若遮自恣。<a id="a-Hu"></a>佛言。<a id="a-Hv"></a>不应作如是念。<a id="a-Hw"></a>从有比丘有住处。<a id="a-Hx"></a>至无比丘无住处。<a id="a-Hy"></a>恐余比丘为我作羯磨若遮自恣。<a id="a-Hz"></a>彼作如是念。<a id="a-I0"></a>从有比丘有住处。<a id="a-I1"></a>至无比丘有住处无住处。<a id="a-I2"></a>若往比丘戒场上。<a id="a-I3"></a>恐余比丘为我作羯磨若遮自恣。<a id="a-I4"></a>佛言。<a id="a-I5"></a>不应作如是意。<a id="a-I6"></a>从有比丘有住处。<a id="a-I7"></a>至无比丘有住处无住处。<a id="a-I8"></a>若往比丘戒场上。<a id="a-I9"></a>恐余比丘为我作羯磨若遮自恣。<a id="a-IA"></a>若无僧共去。<a id="a-IB"></a>无难事去者。<a id="a-IC"></a>得突吉罗。<a id="a-ID"></a>从有比丘无住处。<a id="a-IE"></a>至无比丘有住处亦如是。<a id="a-IF"></a>从有比丘无住处。<a id="a-IG"></a>至无比丘无住处亦如是。<a id="a-IH"></a>从有比丘无住处。<a id="a-II"></a>至无比丘有住处无住处亦如是。<a id="a-IJ"></a>从有比丘有住处无住处。<a id="a-IK"></a>至无比丘有住处亦如是。<a id="a-IL"></a>从有比丘有住处无住处。<a id="a-IM"></a>至无比丘无住处亦如是。<a id="a-IN"></a>从有比丘有住处无住处。<a id="a-IO"></a>至无比丘有住处无住处亦如是。<a id="a-IP"></a>若为亲友知识亦如是。<a id="a-IQ"></a>尔时六群比丘尼作如是意。<a id="a-IR"></a>往寺内遮余比丘。<a id="a-IS"></a>莫为六群比丘作羯磨若遮自恣。<a id="a-IT"></a>诸比丘白佛。<a id="a-IU"></a>佛言。<a id="a-IV"></a>比丘尼不应作如是意。<a id="a-IW"></a>往寺内遮余比丘言。<a id="a-IX"></a>莫为六群比丘作羯磨若遮自恣。<a id="a-IY"></a>不应在比丘尼前作羯磨若遮自恣。<a id="a-IZ"></a>时诸比丘尼。<a id="a-Ia"></a>遣式叉摩那沙弥尼至寺内遮余比丘。<a id="a-Ib"></a>莫为六群比丘作羯磨若遮自恣。<a id="a-Ic"></a>诸比丘白佛。<a id="a-Id"></a>佛言。<a id="a-Ie"></a>比丘尼不应遣式叉摩那沙弥尼至寺内遮余比丘。<a id="a-If"></a>莫为六群比丘作羯磨若遮自恣。<a id="a-Ig"></a>不应在式叉摩那沙弥尼前作羯磨若遮自恣。<a id="a-Ih"></a>彼诸比丘尼。<a id="a-Ii"></a>复遣白衣知识往寺内遮余比丘。<a id="a-Ij"></a>莫为六群比丘作羯磨若遮自恣。<a id="a-Ik"></a>诸比丘白佛。<a id="a-Il"></a>佛言。<a id="a-Im"></a>比丘尼不应作如是念。<a id="a-In"></a>遣白衣知识往寺内遮余比丘。<a id="a-Io"></a>莫为六群比丘作羯磨若遮自恣。<a id="a-Ip"></a>不应在白衣前作羯磨若遮自恣。<a id="a-Iq"></a>尔时王波斯匿。<a id="a-Ir"></a>遣兵卫护众僧。<a id="a-Is"></a>诸比丘语众兵人言。<a id="a-It"></a>小却我曹欲作羯磨自恣。<a id="a-Iu"></a>彼人言。<a id="a-Iv"></a>王遣我等卫护众僧。<a id="a-Iw"></a>今不敢往余处。<a id="a-Ix"></a>诸比丘白佛。<a id="a-Iy"></a>佛言。<a id="a-Iz"></a>应更语使避余处去。<a id="a-J0"></a>若去者善。<a id="a-J1"></a>若不去自应去。<a id="a-J2"></a>至不见不闻处。<a id="a-J3"></a>作羯磨自恣。<a id="a-J4"></a>不应在未受大戒人前作羯磨自恣。<a id="a-J5"></a>时诸天龙夜叉来听自恣。<a id="a-J6"></a>有天眼比丘见。<a id="a-J7"></a>见已生畏慎心。<a id="a-J8"></a>佛不听我曹在未受大戒人前自恣。<a id="a-J9"></a>即白佛。<a id="a-JA"></a>佛言。<a id="a-JB"></a>除人未受大戒。<a id="a-JC"></a>余者听在前羯磨自恣。<a id="a-JD"></a>彼自恣竟说戒坐久疲极诸比丘白佛。<a id="a-JE"></a>佛言。<a id="a-JF"></a>不应自恣竟复说戒。<a id="a-JG"></a>自恣即是说戒。<a id="a-JH"></a>佛说如是(自恣揵度竟)。</p>
  <p data-pb></p>
  <h2 id="aJI">第三分皮革揵度法</h2>
  <p id="aJJ">尔时世尊在王舍城。<a id="a-JK"></a>时瞻婆城有大长者子。<a id="a-JL"></a>字守笼那。<a id="a-JM"></a>其父母唯有此一子。<a id="a-JN"></a>甚爱念之。<a id="a-JO"></a>生来习乐。<a id="a-JP"></a>未曾蹑地而行。<a id="a-JQ"></a>足下生毛。<a id="a-JR"></a>时摩竭国王。<a id="a-JS"></a>闻瞻婆城中大长者有子。<a id="a-JT"></a>父母甚爱念之。<a id="a-JU"></a>生来习乐。<a id="a-JV"></a>未曾蹑地而行。<a id="a-JW"></a>足下生毛。<a id="a-JX"></a>迟欲见之。<a id="a-JY"></a>即敕瞻婆城主。<a id="a-JZ"></a>使诸长者各将其儿来至我所。<a id="a-Ja"></a>时瞻婆城主。<a id="a-Jb"></a>即各将其儿诣摩竭王所。<a id="a-Jc"></a>到已头面礼王足在一面住。<a id="a-Jd"></a>即白王言。<a id="a-Je"></a>王欲见瞻婆城中大长者子。<a id="a-Jf"></a>此子生来习乐。<a id="a-Jg"></a>父母爱之。<a id="a-Jh"></a>未曾蹑地而行。<a id="a-Ji"></a>足下生毛。<a id="a-Jj"></a>愿王听以衣敷地。<a id="a-Jk"></a>王言。<a id="a-Jl"></a>听以衣敷地。<a id="a-Jm"></a>时长者子守笼那。<a id="a-Jn"></a>即以衣敷地。<a id="a-Jo"></a>诣王所头面作礼。<a id="a-Jp"></a>王见足下生毛。<a id="a-Jq"></a>心甚欢喜。<a id="a-Jr"></a>王即与现世利益已语言。<a id="a-Js"></a>我已与汝现世利益。<a id="a-Jt"></a>世尊在王舍城耆阇崛山中。<a id="a-Ju"></a>汝可往见礼拜问讯。<a id="a-Jv"></a>当与汝后世利益。<a id="a-Jw"></a>时瞻婆城主。<a id="a-Jx"></a>及诸长者。<a id="a-Jy"></a>闻王语已。<a id="a-Jz"></a>共诣耆阇崛山。<a id="a-K0"></a>时有长老娑竭陀。<a id="a-K1"></a>为佛给使。<a id="a-K2"></a>在异处磐石上坐。<a id="a-K3"></a>时瞻婆城主。<a id="a-K4"></a>诣长老娑竭陀所问言。<a id="a-K5"></a>今世尊在何处。<a id="a-K6"></a>我等欲见如来。<a id="a-K7"></a>娑竭陀言小待长者。<a id="a-K8"></a>须我白佛。<a id="a-K9"></a>尔时长老娑竭陀。<a id="a-KA"></a>即没石上。<a id="a-KB"></a>如力士屈申臂顷。<a id="a-KC"></a>从彼来踊出佛前白言。<a id="a-KD"></a>瞻婆长者欲见世尊。<a id="a-KE"></a>佛告言。<a id="a-KF"></a>汝往屋荫中敷座。<a id="a-KG"></a>我当往坐。<a id="a-KH"></a>时娑竭陀。<a id="a-KI"></a>即受教敷座已。<a id="a-KJ"></a>还到佛所。<a id="a-KK"></a>头面礼足在一面住。<a id="a-KL"></a>白世尊言。<a id="a-KM"></a>我已敷座竟。<a id="a-KN"></a>今正是时。<a id="a-KO"></a>尔时世尊。<a id="a-KP"></a>从屋中出坐已。<a id="a-KQ"></a>告娑竭陀言。<a id="a-KR"></a>语瞻婆长者来。<a id="a-KS"></a>时长老娑竭陀。<a id="a-KT"></a>没于佛前。<a id="a-KU"></a>如力士屈申臂顷。<a id="a-KV"></a>踊出于石上。<a id="a-KW"></a>时诸长者。<a id="a-KX"></a>见叹未曾有。<a id="a-KY"></a>世尊。<a id="a-KZ"></a>弟子神足犹尔况复如来。<a id="a-Ka"></a>娑竭陀言。<a id="a-Kb"></a>长者宜知。<a id="a-Kc"></a>是时瞻婆城主来诣佛所。<a id="a-Kd"></a>头面作礼却坐一面。<a id="a-Ke"></a>世尊。<a id="a-Kf"></a>尔时即为诸长者子及瞻婆城主。<a id="a-Kg"></a>种种方便说法劝化。<a id="a-Kh"></a>令大欢喜。<a id="a-Ki"></a>布施持戒生天之法。<a id="a-Kj"></a>即于座上得法眼净。<a id="a-Kk"></a>见法得法得果证。<a id="a-Kl"></a>不复回还。<a id="a-Km"></a>白世尊言。<a id="a-Kn"></a>大德。<a id="a-Ko"></a>从今已去。<a id="a-Kp"></a>归依佛法僧。<a id="a-Kq"></a>听为优婆塞。<a id="a-Kr"></a>从今已去。<a id="a-Ks"></a>不杀生乃至不饮酒。<a id="a-Kt"></a>尔时长者子守笼那在会中坐。<a id="a-Ku"></a>作是念言。<a id="a-Kv"></a>我闻佛所说。<a id="a-Kw"></a>若我在家与妻子俱。<a id="a-Kx"></a>不得修清净行。<a id="a-Ky"></a>我今宁可从佛求除须发舍家为道意欲令众罢散。<a id="a-Kz"></a>尔时瞻婆城主。<a id="a-L0"></a>闻佛种种方便说法。<a id="a-L1"></a>心大欢喜。<a id="a-L2"></a>即从坐起。<a id="a-L3"></a>作礼绕佛而去。<a id="a-L4"></a>长者子守笼那。<a id="a-L5"></a>还诣佛所。<a id="a-L6"></a>头面作礼却住一面。<a id="a-L7"></a>即白世尊言。<a id="a-L8"></a>如我闻佛所说。<a id="a-L9"></a>若我在家与妻子俱。<a id="a-LA"></a>不得修清净行。<a id="a-LB"></a>今欲从世尊求除须发舍家为道佛问守笼那。<a id="a-LC"></a>汝父母听汝不。<a id="a-LD"></a>答言世尊。<a id="a-LE"></a>父母未听。<a id="a-LF"></a>佛言。<a id="a-LG"></a>若父母不听。<a id="a-LH"></a>如来不听出家。<a id="a-LI"></a>答言。<a id="a-LJ"></a>我今当作方便令父母听。<a id="a-LK"></a>佛言。<a id="a-LL"></a>今正是时。<a id="a-LM"></a>时守笼那。<a id="a-LN"></a>还瞻婆城。<a id="a-LO"></a>至父母所白言。<a id="a-LP"></a>如我闻佛所说。<a id="a-LQ"></a>若我在家与妻子俱。<a id="a-LR"></a>不得修清净行。<a id="a-LS"></a>今欲于佛所求除须发舍家为道。<a id="a-LT"></a>愿父母听。<a id="a-LU"></a>父母答言。<a id="a-LV"></a>出家之法甚难。<a id="a-LW"></a>为沙门亦不易。<a id="a-LX"></a>不如在家乐于爱欲自恣作福。<a id="a-LY"></a>不须出家。<a id="a-LZ"></a>时守笼那。<a id="a-La"></a>闻父母如是语。<a id="a-Lb"></a>犹故不息。<a id="a-Lc"></a>乃至第二第三亦如是。<a id="a-Ld"></a>守笼那如是三白父母。<a id="a-Le"></a>犹故不听。<a id="a-Lf"></a>时守笼那。<a id="a-Lg"></a>即从坐起而坐地。<a id="a-Lh"></a>作如是言。<a id="a-Li"></a>从今已去。<a id="a-Lj"></a>止不洗浴。<a id="a-Lk"></a>香不涂身。<a id="a-Ll"></a>不饮不食。<a id="a-Lm"></a>若或当死。<a id="a-Ln"></a>若或得出家。<a id="a-Lo"></a>一日不食乃至五日。<a id="a-Lp"></a>时守笼那诸亲里知识。<a id="a-Lq"></a>闻守笼那欲从佛求除须发欲出家为道。<a id="a-Lr"></a>父母不听一日不食乃至五日。<a id="a-Ls"></a>时守笼那诸亲里知识。<a id="a-Lt"></a>往守笼那所语言。<a id="a-Lu"></a>可起守笼那。<a id="a-Lv"></a>洗浴身体以香涂身。<a id="a-Lw"></a>饮食自乐恣作福德。<a id="a-Lx"></a>出家不易沙门亦难。<a id="a-Ly"></a>且止不须出家。<a id="a-Lz"></a>守笼那闻诸亲里知识如是语。<a id="a-M0"></a>犹故不止第二。<a id="a-M1"></a>第三亦如是亲友亦如是。<a id="a-M2"></a>尔时守笼那伴等。<a id="a-M3"></a>诣守笼那父母所。<a id="a-M4"></a>作如是言。<a id="a-M5"></a>可听守笼那舍家为道。<a id="a-M6"></a>若乐出家有常相见。<a id="a-M7"></a>若不乐出家便当还此守笼那。<a id="a-M8"></a>若死当复云何。<a id="a-M9"></a>父母即言。<a id="a-MA"></a>随意出家。<a id="a-MB"></a>时守笼那。<a id="a-MC"></a>闻父母听许。<a id="a-MD"></a>心自念言。<a id="a-ME"></a>我今羸瘦如是。<a id="a-MF"></a>不堪一食。<a id="a-MG"></a>可小自将养。<a id="a-MH"></a>时守笼那少多有力。<a id="a-MI"></a>往父母所白言。<a id="a-MJ"></a>我今出家去。<a id="a-MK"></a>父母言。<a id="a-ML"></a>今正是时。<a id="a-MM"></a>时守笼那。<a id="a-MN"></a>即往王舍城耆阇崛山。<a id="a-MO"></a>到世尊所头面作礼在一面住。<a id="a-MP"></a>白言。<a id="a-MQ"></a>父母已听。<a id="a-MR"></a>我出家为道。<a id="a-MS"></a>愿佛度我得受大戒。<a id="a-MT"></a>佛即听出家受大戒。<a id="a-MU"></a>尔时守笼那父母。<a id="a-MV"></a>于两城中间七处安驿。<a id="a-MW"></a>为守笼那送热食及时令到。<a id="a-MX"></a>时守笼那。<a id="a-MY"></a>以此食与上座已。<a id="a-MZ"></a>自入城乞食。<a id="a-Ma"></a>其父母闻守笼那以所送食与诸比丘自乞食。<a id="a-Mb"></a>从今已去。<a id="a-Mc"></a>止不复与送食。<a id="a-Md"></a>尔时守笼那。<a id="a-Me"></a>往温水河边尸陀林中住。<a id="a-Mf"></a>勤行精进。<a id="a-Mg"></a>经行之处血流污地。<a id="a-Mh"></a>如屠杀处。<a id="a-Mi"></a>时守笼那。<a id="a-Mj"></a>在静处思惟。<a id="a-Mk"></a>心自念言。<a id="a-Ml"></a>我今勤行精进。<a id="a-Mm"></a>如佛弟子中无有胜我者。<a id="a-Mn"></a>我今何故不得无漏解脱。<a id="a-Mo"></a>我家中大有财宝。<a id="a-Mp"></a>可自娱乐自恣作福。<a id="a-Mq"></a>今宁可舍戒还家。<a id="a-Mr"></a>不复为道。<a id="a-Ms"></a>尔时世尊知其心念。<a id="a-Mt"></a>譬如力士屈申臂顷。<a id="a-Mu"></a>从耆阇崛山至尸陀林中往经行处。<a id="a-Mv"></a>见血污地如屠杀处。<a id="a-Mw"></a>世尊知而故问余比丘。<a id="a-Mx"></a>此谁经行处。<a id="a-My"></a>血污地如屠杀处。<a id="a-Mz"></a>诸比丘白佛言。<a id="a-N0"></a>是守笼那比丘勤行精进。<a id="a-N1"></a>是其血污地。<a id="a-N2"></a>佛言。<a id="a-N3"></a>唤来。<a id="a-N4"></a>比丘受教。<a id="a-N5"></a>往守笼那所语言。<a id="a-N6"></a>世尊唤汝。<a id="a-N7"></a>守笼那闻佛唤。<a id="a-N8"></a>即往佛所礼佛足却坐一面。<a id="a-N9"></a>佛知而故问。<a id="a-NA"></a>汝于屏处作如是念。<a id="a-NB"></a>我勤行精进。<a id="a-NC"></a>如佛弟子中无胜我者。<a id="a-ND"></a>我今何故不得无漏解脱。<a id="a-NE"></a>我家中大有财宝。<a id="a-NF"></a>可自娱乐自恣作福。<a id="a-NG"></a>今宁可舍戒还家。<a id="a-NH"></a>不复为道耶。<a id="a-NI"></a>实尔世尊。<a id="a-NJ"></a>世尊言。<a id="a-NK"></a>我今问汝。<a id="a-NL"></a>随意答我。<a id="a-NM"></a>汝在家时。<a id="a-NN"></a>能弹琴不。<a id="a-NO"></a>如是世尊。<a id="a-NP"></a>在家实能弹琴。<a id="a-NQ"></a>守笼那云何琴。<a id="a-NR"></a>弦若急音声好不。<a id="a-NS"></a>不也世尊。<a id="a-NT"></a>守笼那云何琴弦若缓音声好不。<a id="a-NU"></a>不也世尊。<a id="a-NV"></a>云何守笼那。<a id="a-NW"></a>琴弦不缓不急。<a id="a-NX"></a>音声好不。<a id="a-NY"></a>如是世尊。<a id="a-NZ"></a>佛言。<a id="a-Na"></a>如是守笼那。<a id="a-Nb"></a>若大勤精进掉动。<a id="a-Nc"></a>若少精进懈怠。<a id="a-Nd"></a>应等精进等于诸根。<a id="a-Ne"></a>尔时守笼那。<a id="a-Nf"></a>闻佛略说教诫已。<a id="a-Ng"></a>独在静处勤修精进心不放逸初夜后夜警意修行助道之法。<a id="a-Nh"></a>所为出家得果不久。<a id="a-Ni"></a>无上净行现世得证。<a id="a-Nj"></a>我生已尽。<a id="a-Nk"></a>梵行已立。<a id="a-Nl"></a>所作已办。<a id="a-Nm"></a>不复受身。<a id="a-Nn"></a>知守笼那比丘得阿罗汉道。<a id="a-No"></a>时守笼那比丘。<a id="a-Np"></a>得阿罗汉道已。<a id="a-Nq"></a>往佛所头面礼足在一面住白佛言。<a id="a-Nr"></a>若有比丘。<a id="a-Ns"></a>得阿罗汉。<a id="a-Nt"></a>尽诸有漏乐于六处。<a id="a-Nu"></a>乐于出离。<a id="a-Nv"></a>乐不嗔恚。<a id="a-Nw"></a>乐于寂静。<a id="a-Nx"></a>乐尽爱欲。<a id="a-Ny"></a>乐尽受阴。<a id="a-Nz"></a>乐于无痴。<a id="a-O0"></a>若有比丘。<a id="a-O1"></a>得罗汉漏尽。<a id="a-O2"></a>乐此六处。<a id="a-O3"></a>世尊。<a id="a-O4"></a>颇有不依于信得出离不。<a id="a-O5"></a>不应作如是意。<a id="a-O6"></a>不依于信。<a id="a-O7"></a>得罗汉道。<a id="a-O8"></a>尽于有漏。<a id="a-O9"></a>尽欲无欲。<a id="a-OA"></a>尽恚无恚尽痴无痴。<a id="a-OB"></a>乐于出离。<a id="a-OC"></a>世尊。<a id="a-OD"></a>颇有不依持戒故得乐无恚不。<a id="a-OE"></a>不应作如是意。<a id="a-OF"></a>不依持戒。<a id="a-OG"></a>得罗汉道。<a id="a-OH"></a>尽于有漏。<a id="a-OI"></a>尽爱无爱。<a id="a-OJ"></a>尽恚无恚。<a id="a-OK"></a>尽痴无痴。<a id="a-OL"></a>乐于无恚。<a id="a-OM"></a>世尊。<a id="a-ON"></a>颇有不断诸利养乐寂静不。<a id="a-OO"></a>不应作如是意。<a id="a-OP"></a>不断利养。<a id="a-OQ"></a>得罗汉道。<a id="a-OR"></a>尽恚无恚。<a id="a-OS"></a>尽痴无痴。<a id="a-OT"></a>乐于寂静。<a id="a-OU"></a>彼尽欲无欲。<a id="a-OV"></a>尽恚无恚。<a id="a-OW"></a>尽痴无痴。<a id="a-OX"></a>爱尽受阴尽。<a id="a-OY"></a>乐于无痴。<a id="a-OZ"></a>如是比丘。<a id="a-Oa"></a>心解脱有漏眼见多色。<a id="a-Ob"></a>慧解脱心解脱。<a id="a-Oc"></a>二俱不染污识。<a id="a-Od"></a>不与色杂住第四禅。<a id="a-Oe"></a>耳鼻舌身意亦如是。<a id="a-Of"></a>世尊。<a id="a-Og"></a>由如大石山全为一叚不缺无孔不漏。<a id="a-Oh"></a>若东方有大疾风雨来。<a id="a-Oi"></a>此山不移不可倾动。<a id="a-Oj"></a>南西北方亦复如是。<a id="a-Ok"></a>如是世尊。<a id="a-Ol"></a>若比丘得阿罗汉道。<a id="a-Om"></a>心得解脱尽于有漏。<a id="a-On"></a>眼见多色。<a id="a-Oo"></a>慧解脱心解脱。<a id="a-Op"></a>二俱不染污识。<a id="a-Oq"></a>不与色杂住第四禅。<a id="a-Or"></a>耳鼻舌身意亦如是。<a id="a-Os"></a>说是语已。<a id="a-Ot"></a>重说偈言。</p>
  <p id="aOu">乐出离者　　乐寂比丘　　乐不嗔恚</p>
  <p id="aOv">及尽爱者　　乐尽受阴　　心不愚痴</p>
  <p id="aOw">审知不起　　从是解脱　　以正解脱</p>
  <p id="aOx">便为息灭　　已得无观　　更无有作</p>
  <p id="aOy">譬如大山　　风不能坏　　如是色声</p>
  <p id="aOz">香味触法　　于善恶法　　智者不动</p>
  <p id="aP0">心住解脱　　见于灭尽</p>
  <p id="aP1">如是守笼那。<a id="a-P2"></a>说此偈已。<a id="a-P3"></a>佛即可之。<a id="a-P4"></a>从坐起前礼佛足而去。<a id="a-P5"></a>去未久。<a id="a-P6"></a>佛告诸比丘言。<a id="a-P7"></a>应作如是自记得道。<a id="a-P8"></a>但说其义不正言。<a id="a-P9"></a>得不如余愚痴比丘欢喜自记后无所得空自疲苦。<a id="a-PA"></a>尔时守笼那。<a id="a-PB"></a>于异时往佛所。<a id="a-PC"></a>头面礼足却住一面。<a id="a-PD"></a>佛告守笼那。<a id="a-PE"></a>汝生来习乐不串涉苦。<a id="a-PF"></a>听汝于寺内着一重革屣。<a id="a-PG"></a>即白佛言。<a id="a-PH"></a>我舍五象王出家为道。<a id="a-PI"></a>或致人笑言。<a id="a-PJ"></a>守笼那舍五象王出家为道贪一重革屣。<a id="a-PK"></a>若世尊听诸比丘畜者。<a id="a-PL"></a>我亦当畜。<a id="a-PM"></a>佛时默然可之。<a id="a-PN"></a>即以是因缘集比丘僧。<a id="a-PO"></a>为诸比丘随顺说法。<a id="a-PP"></a>无数方便称赞行头陀少欲知足乐出离者。<a id="a-PQ"></a>告诸比丘。<a id="a-PR"></a>为护身护衣护卧具故。<a id="a-PS"></a>听在寺内着一重革屣。<a id="a-PT"></a>时诸比丘着一重革屣。<a id="a-PU"></a>不久便穿坏。<a id="a-PV"></a>听以树皮若皮补之。<a id="a-PW"></a>当以缕缝。<a id="a-PX"></a>若断坏应以筋若毛若皮缕缝。<a id="a-PY"></a>彼时须锥。<a id="a-PZ"></a>比丘白佛。<a id="a-Pa"></a>佛言听畜锥。</p>
 </body>
</html>