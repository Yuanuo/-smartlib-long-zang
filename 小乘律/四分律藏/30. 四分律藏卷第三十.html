<!doctype html>
<html id="z3IBUyYnF" data-ver="1289">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">四分律藏卷第三十</h1>
  <h2 id="a2">第二分一百七十八单提法之七</h2>
  <p id="a3">尔时婆伽婆。<a id="a-4"></a>在舍卫国祇树给孤独园。<a id="a-5"></a>时六群比丘尼。<a id="a-6"></a>乘乘在道行。<a id="a-7"></a>诸居士见皆讥嫌言。<a id="a-8"></a>此比丘尼。<a id="a-9"></a>不知惭愧犯梵行。<a id="a-A"></a>外自称言。<a id="a-B"></a>我知正法。<a id="a-C"></a>如是有何正法。<a id="a-D"></a>乘乘而行。<a id="a-E"></a>如淫女贼女无异。<a id="a-F"></a>时诸比丘尼闻。<a id="a-G"></a>中有少欲知足行头陀乐学戒知惭愧者。<a id="a-H"></a>嫌责六群比丘尼言。<a id="a-I"></a>汝云何乘乘在道行。<a id="a-J"></a>即白诸比丘。<a id="a-K"></a>诸比丘往白世尊。<a id="a-L"></a>世尊以此因缘集比丘僧。<a id="a-M"></a>呵责六群比丘尼。<a id="a-N"></a>汝所为非。<a id="a-O"></a>非威仪非沙门法非净行非随顺行。<a id="a-P"></a>所不应为。<a id="a-Q"></a>云何比丘尼乘乘行。<a id="a-R"></a>以无数方便呵责已告诸比丘。<a id="a-S"></a>此比丘尼多种有漏处最初犯戒。<a id="a-T"></a>自今已去与比丘尼结戒。<a id="a-U"></a>集十句义乃至正法久住。<a id="a-V"></a>欲说戒者当如是说。<a id="a-W"></a>若比丘尼乘乘在道行者波逸提。<a id="a-X"></a>如是世尊与比丘尼结戒。<a id="a-Y"></a>时诸比丘尼。<a id="a-Z"></a>有老者或羸病气力微弱。<a id="a-a"></a>不能从此住处至彼住处。<a id="a-b"></a>佛言。<a id="a-c"></a>自今已去听乘步挽乘一切女乘。<a id="a-d"></a>时诸比丘尼。<a id="a-e"></a>有难事或命难梵行难。<a id="a-f"></a>疑不敢乘乘走。<a id="a-g"></a>佛言。<a id="a-h"></a>自今已去有如是诸难事听乘乘去。<a id="a-i"></a>自今已去当如是说戒。<a id="a-j"></a>若比丘尼。<a id="a-k"></a>无病乘乘行除时因缘波逸提。<a id="a-l"></a>比丘尼义如上。<a id="a-m"></a>乘者有四种。<a id="a-n"></a>象乘马乘车乘步乘。<a id="a-o"></a>彼比丘尼。<a id="a-p"></a>无病乘乘行。<a id="a-q"></a>随所行村界。<a id="a-r"></a>一一波逸提。<a id="a-s"></a>若无村阿兰若处。<a id="a-t"></a>行十里一波逸提。<a id="a-u"></a>减一村界若减十里突吉罗。<a id="a-v"></a>若行一家界内突吉罗。<a id="a-w"></a>方便欲去而不去。<a id="a-x"></a>共期去而不去。<a id="a-y"></a>一切突吉罗。<a id="a-z"></a>比丘突吉罗。<a id="a-10"></a>式叉摩那沙弥沙弥尼突吉罗。<a id="a-11"></a>是谓为犯。<a id="a-12"></a>不犯者。<a id="a-13"></a>或时有如是病乘种种安乘。<a id="a-14"></a>若命难梵行难乘乘走。<a id="a-15"></a>或为强力所执将去者无犯。<a id="a-16"></a>无犯者。<a id="a-17"></a>最初未制戒。<a id="a-18"></a>痴狂心乱痛恼所缠(五十九)。</p>
  <p id="a19">尔时婆伽婆。<a id="a-1A"></a>在舍卫国祇树给孤独园。<a id="a-1B"></a>时六群比丘尼。<a id="a-1C"></a>不着僧祇支入村。<a id="a-1D"></a>露胸腋乳腰带。<a id="a-1E"></a>诸居士见皆共讥嫌言。<a id="a-1F"></a>此比丘尼。<a id="a-1G"></a>不知惭愧犯梵行。<a id="a-1H"></a>外自称言。<a id="a-1I"></a>我知正法。<a id="a-1J"></a>如是有何正法。<a id="a-1K"></a>不着僧祇支入村。<a id="a-1L"></a>如贼女淫女无异。<a id="a-1M"></a>时诸比丘尼闻。<a id="a-1N"></a>其中有少欲知足行头陀乐学戒知惭愧者。<a id="a-1O"></a>呵责六群比丘尼言。<a id="a-1P"></a>汝云何不着僧祇支入村露胸腋乳腰带。<a id="a-1Q"></a>即白诸比丘。<a id="a-1R"></a>诸比丘往白世尊。<a id="a-1S"></a>世尊以此因缘集比丘僧。<a id="a-1T"></a>呵责六群比丘尼言。<a id="a-1U"></a>汝所为非。<a id="a-1V"></a>非威仪非沙门法非净行非随顺行。<a id="a-1W"></a>所不应为。<a id="a-1X"></a>云何不着僧祇支入村露胸腋乳腰带。<a id="a-1Y"></a>以无数方便呵责已告诸比丘。<a id="a-1Z"></a>此六群比丘尼多种有漏处最初犯戒。<a id="a-1a"></a>自今已去与比丘尼结戒。<a id="a-1b"></a>集十句义乃至正法久住。<a id="a-1c"></a>欲说戒者当如是说。<a id="a-1d"></a>若比丘尼。<a id="a-1e"></a>不着僧祇支入村者波逸提。<a id="a-1f"></a>比丘尼义如上。<a id="a-1g"></a>村者如上。<a id="a-1h"></a>彼比丘尼。<a id="a-1i"></a>不着僧祇支入村门波逸提。<a id="a-1j"></a>一脚在门外一脚在门内。<a id="a-1k"></a>若方便欲入而不入。<a id="a-1l"></a>若期入而不入者。<a id="a-1m"></a>一切突吉罗。<a id="a-1n"></a>比丘突吉罗。<a id="a-1o"></a>式叉摩那沙弥沙弥尼突吉罗。<a id="a-1p"></a>是谓为犯。<a id="a-1q"></a>不犯者。<a id="a-1r"></a>或时有如是病。<a id="a-1s"></a>或腋下有疮。<a id="a-1t"></a>或无只支。<a id="a-1u"></a>或方便欲作。<a id="a-1v"></a>或浣染未干。<a id="a-1w"></a>若作失。<a id="a-1x"></a>或举处深固。<a id="a-1y"></a>或为强力者所执。<a id="a-1z"></a>或命难梵行难无犯。<a id="a-20"></a>无犯者。<a id="a-21"></a>最初未制戒。<a id="a-22"></a>痴狂心乱痛恼所缠(六十)。</p>
  <p id="a23">尔时婆伽婆。<a id="a-24"></a>在舍卫国祇树给孤独园。<a id="a-25"></a>时偷罗难陀比丘尼。<a id="a-26"></a>向暮至居士家就座而坐。<a id="a-27"></a>随坐时顷。<a id="a-28"></a>不语主人开门而去。<a id="a-29"></a>时有贼先常有心欲偷其家。<a id="a-2A"></a>遇见门开。<a id="a-2B"></a>即入偷其财物去。<a id="a-2C"></a>时居士问言。<a id="a-2D"></a>向暮谁开门出去。<a id="a-2E"></a>答言。<a id="a-2F"></a>是偷罗难陀比丘尼。<a id="a-2G"></a>时居士即讥嫌言。<a id="a-2H"></a>此比丘尼。<a id="a-2I"></a>不知惭愧不与取。<a id="a-2J"></a>外自称言。<a id="a-2K"></a>我知正法。<a id="a-2L"></a>如是有何正法。<a id="a-2M"></a>乃与贼同谋偷我财物。<a id="a-2N"></a>如贼女淫女无异。<a id="a-2O"></a>诸比丘尼闻。<a id="a-2P"></a>其中有少欲知足行头陀乐学戒知惭愧者。<a id="a-2Q"></a>呵责偷罗难陀言。<a id="a-2R"></a>汝云何向暮至居士家。<a id="a-2S"></a>即白诸比丘。<a id="a-2T"></a>诸比丘往白世尊。<a id="a-2U"></a>世尊以此因缘集比丘僧。<a id="a-2V"></a>呵责偷罗难陀言。<a id="a-2W"></a>汝所为非。<a id="a-2X"></a>非威仪非沙门法非净行非随顺行。<a id="a-2Y"></a>所不应为。<a id="a-2Z"></a>云何向暮至居士家。<a id="a-2a"></a>以无数方便呵责已告诸比丘。<a id="a-2b"></a>此比丘尼多种有漏处最初犯戒。<a id="a-2c"></a>自今已去与比丘尼结戒。<a id="a-2d"></a>集十句义乃至正法久住。<a id="a-2e"></a>欲说戒者当如是说。<a id="a-2f"></a>若比丘尼。<a id="a-2g"></a>向暮至白衣家者波逸提。<a id="a-2h"></a>如是世尊与比丘尼结戒。<a id="a-2i"></a>时诸比丘尼。<a id="a-2j"></a>欲营佛法僧事。<a id="a-2k"></a>若有瞻病事。<a id="a-2l"></a>或为檀越唤。<a id="a-2m"></a>皆有疑而不敢去。<a id="a-2n"></a>佛言。<a id="a-2o"></a>自今已去若有请唤者听往。<a id="a-2p"></a>自今已去当如是说戒。<a id="a-2q"></a>若比丘尼。<a id="a-2r"></a>向暮至白衣家。<a id="a-2s"></a>先不被唤波逸提。<a id="a-2t"></a>比丘尼义如上。<a id="a-2u"></a>彼比丘尼。<a id="a-2v"></a>向暮至白衣家。<a id="a-2w"></a>先不被请唤入门波逸提。<a id="a-2x"></a>一脚在门外一脚在门内。<a id="a-2y"></a>若方便欲去而不去。<a id="a-2z"></a>若共期去而不去者。<a id="a-30"></a>一切突吉罗。<a id="a-31"></a>彼比丘尼。<a id="a-32"></a>若至白衣家随住时顷。<a id="a-33"></a>不语主人而去。<a id="a-34"></a>出门者波逸提。<a id="a-35"></a>方便欲去而不去。<a id="a-36"></a>若共期去而不去。<a id="a-37"></a>一切突吉罗。<a id="a-38"></a>比丘突吉罗。<a id="a-39"></a>式叉摩那沙弥沙弥尼突吉罗。<a id="a-3A"></a>是谓为犯。<a id="a-3B"></a>不犯者。<a id="a-3C"></a>若为佛法僧事。<a id="a-3D"></a>若瞻视病事。<a id="a-3E"></a>若被请唤去。<a id="a-3F"></a>或为强力者所执。<a id="a-3G"></a>若被系缚将去。<a id="a-3H"></a>或命难梵行难。<a id="a-3I"></a>先不唤而去至彼家。<a id="a-3J"></a>随所住时顷语主人而去。<a id="a-3K"></a>若彼舍为火所烧崩坏。<a id="a-3L"></a>或有毒蛇或有贼或有恶兽。<a id="a-3M"></a>或为强力者所执。<a id="a-3N"></a>若系缚将去。<a id="a-3O"></a>或命难梵行难。<a id="a-3P"></a>不语主人而出者无犯。<a id="a-3Q"></a>无犯者。<a id="a-3R"></a>最初未制戒。<a id="a-3S"></a>痴狂心乱痛恼所缠(六十一)。</p>
  <p id="a3T">尔时婆伽婆。<a id="a-3U"></a>在舍卫国祇树给孤独园。<a id="a-3V"></a>时六群比丘尼众中。<a id="a-3W"></a>有一比丘尼。<a id="a-3X"></a>向暮辄开僧伽蓝门出。<a id="a-3Y"></a>无所语而去。<a id="a-3Z"></a>时诸贼见已生念。<a id="a-3a"></a>我当劫其财物。<a id="a-3b"></a>念已即便入门。<a id="a-3c"></a>劫夺财物尽。<a id="a-3d"></a>时诸比丘尼自相问言是谁向暮开门无所语而去。<a id="a-3e"></a>即闻六群比丘尼中一人开门而出。<a id="a-3f"></a>时诸比丘尼闻。<a id="a-3g"></a>其中有少欲知足行头陀乐学戒知惭愧者。<a id="a-3h"></a>呵责六群比丘尼言。<a id="a-3i"></a>汝云何向暮无所语开门而出。<a id="a-3j"></a>即白诸比丘。<a id="a-3k"></a>诸比丘往白世尊。<a id="a-3l"></a>世尊以此因缘集比丘僧。<a id="a-3m"></a>呵责六群比丘尼言。<a id="a-3n"></a>汝所为非。<a id="a-3o"></a>非威仪非沙门法非净行非随顺行。<a id="a-3p"></a>所不应为。<a id="a-3q"></a>云何比丘尼。<a id="a-3r"></a>向暮无所语开门而出。<a id="a-3s"></a>以无数方便呵责已告诸比丘。<a id="a-3t"></a>此比丘尼多种有漏处最初犯戒。<a id="a-3u"></a>自今已去与比丘尼结戒。<a id="a-3v"></a>集十句义乃至正法久住。<a id="a-3w"></a>欲说戒者当如是说。<a id="a-3x"></a>若比丘尼。<a id="a-3y"></a>向暮开僧伽蓝门出者波逸提。<a id="a-3z"></a>如是世尊与比丘尼结戒。<a id="a-40"></a>时诸比丘尼。<a id="a-41"></a>以佛法僧事。<a id="a-42"></a>或有看视病事。<a id="a-43"></a>皆疑不敢出。<a id="a-44"></a>佛言。<a id="a-45"></a>自今已去听嘱授出。<a id="a-46"></a>自今已去当如是说戒。<a id="a-47"></a>若比丘尼。<a id="a-48"></a>向暮开僧伽蓝门。<a id="a-49"></a>不嘱授余比丘尼而出者波逸提。<a id="a-4A"></a>比丘尼义如上。<a id="a-4B"></a>彼比丘尼。<a id="a-4C"></a>向暮开僧伽蓝门不嘱而出门者波逸提。<a id="a-4D"></a>一脚在内一脚在外。<a id="a-4E"></a>若方便欲去而不去。<a id="a-4F"></a>若共期去而不去。<a id="a-4G"></a>一切突吉罗。<a id="a-4H"></a>比丘突吉罗。<a id="a-4I"></a>式叉摩那沙弥沙弥尼突吉罗。<a id="a-4J"></a>是谓为犯。<a id="a-4K"></a>不犯者。<a id="a-4L"></a>或佛法僧事。<a id="a-4M"></a>或看病事。<a id="a-4N"></a>嘱而去。<a id="a-4O"></a>若僧伽蓝破坏。<a id="a-4P"></a>若为火所烧。<a id="a-4Q"></a>若有毒蛇若有贼若有恶兽。<a id="a-4R"></a>若为强力者所执。<a id="a-4S"></a>若被系缚将去。<a id="a-4T"></a>或命难梵行难不嘱而出者无犯。<a id="a-4U"></a>无犯者。<a id="a-4V"></a>最初未制戒。<a id="a-4W"></a>痴狂心乱痛恼所缠(六十二)。</p>
  <p id="a4X">尔时婆伽婆。<a id="a-4Y"></a>在舍卫国祇树给孤独园。<a id="a-4Z"></a>时六群比丘尼中有一人。<a id="a-4a"></a>日没开僧伽蓝门出不嘱而去。<a id="a-4b"></a>时有贼囚突狱而出。<a id="a-4c"></a>遥见僧伽蓝门开便来入。<a id="a-4d"></a>时诸守狱人追后而来。<a id="a-4e"></a>问诸比丘尼。<a id="a-4f"></a>颇见如是如是贼不。<a id="a-4g"></a>不见者言不见。<a id="a-4h"></a>其守狱者。<a id="a-4i"></a>即便处处推觅得贼。<a id="a-4j"></a>时诸居士皆共讥嫌。<a id="a-4k"></a>此比丘尼等。<a id="a-4l"></a>不知惭愧作妄语。<a id="a-4m"></a>外自称言。<a id="a-4n"></a>我知正法。<a id="a-4o"></a>如是有何正法。<a id="a-4p"></a>见贼而言不见。<a id="a-4q"></a>时诸比丘尼自相问言。<a id="a-4r"></a>谁日没开门而出。<a id="a-4s"></a>报言。<a id="a-4t"></a>六群比丘尼中一人开门而出。<a id="a-4u"></a>时诸比丘尼闻。<a id="a-4v"></a>其中有少欲知足行头陀乐学戒知惭愧者。<a id="a-4w"></a>呵责六群比丘尼言。<a id="a-4x"></a>汝云何日没辄开门不嘱而出。<a id="a-4y"></a>即白诸比丘。<a id="a-4z"></a>诸比丘往白世尊。<a id="a-50"></a>世尊以此因缘集比丘僧。<a id="a-51"></a>呵责六群比丘尼中一人言。<a id="a-52"></a>汝所为非。<a id="a-53"></a>非威仪非沙门法非净行非随顺行。<a id="a-54"></a>所不应为。<a id="a-55"></a>云何比丘尼。<a id="a-56"></a>日没辄开门出不嘱而去。<a id="a-57"></a>以无数方便呵责已告诸比丘。<a id="a-58"></a>此比丘尼多种有漏处最初犯戒。<a id="a-59"></a>自今已去与比丘尼结戒。<a id="a-5A"></a>集十句义乃至正法久住。<a id="a-5B"></a>欲说戒者当如是说。<a id="a-5C"></a>若比丘尼。<a id="a-5D"></a>日没开僧伽蓝门而出波逸提。<a id="a-5E"></a>如是世尊与比丘尼结戒。<a id="a-5F"></a>时诸比丘尼。<a id="a-5G"></a>营佛法僧事。<a id="a-5H"></a>若瞻视病事。<a id="a-5I"></a>疑不敢去。<a id="a-5J"></a>佛言。<a id="a-5K"></a>自今已后听嘱授去。<a id="a-5L"></a>自今已去当如是说戒。<a id="a-5M"></a>若比丘尼。<a id="a-5N"></a>日没开僧伽蓝门不嘱而出者波逸提。<a id="a-5O"></a>比丘尼义如上。<a id="a-5P"></a>彼比丘尼。<a id="a-5Q"></a>日没开僧伽蓝门不嘱出门波逸提。<a id="a-5R"></a>一脚在内一脚在外。<a id="a-5S"></a>方便欲去而不去。<a id="a-5T"></a>共期去而不去。<a id="a-5U"></a>一切突吉罗。<a id="a-5V"></a>比丘突吉罗。<a id="a-5W"></a>式叉摩那沙弥沙弥尼突吉罗。<a id="a-5X"></a>是谓为犯。<a id="a-5Y"></a>不犯者。<a id="a-5Z"></a>或为佛法僧事。<a id="a-5a"></a>或瞻视病事。<a id="a-5b"></a>若嘱而出。<a id="a-5c"></a>或彼僧伽蓝破坏。<a id="a-5d"></a>或为火所烧。<a id="a-5e"></a>或为贼或有恶兽毒蛇在中。<a id="a-5f"></a>或为强力者所执。<a id="a-5g"></a>或为系缚将去。<a id="a-5h"></a>或命难梵行难不嘱而去者无犯。<a id="a-5i"></a>无犯者。<a id="a-5j"></a>最初未制戒。<a id="a-5k"></a>痴狂心乱痛恼所缠(六十三)。</p>
  <p id="a5l">尔时婆伽婆。<a id="a-5m"></a>在舍卫国祇树给孤独园。<a id="a-5n"></a>时有比丘尼不夏安居。<a id="a-5o"></a>时诸比丘尼闻。<a id="a-5p"></a>其中有少欲知足行头陀乐学戒知惭愧者。<a id="a-5q"></a>呵责诸比丘尼言。<a id="a-5r"></a>云何不夏安居耶。<a id="a-5s"></a>即白诸比丘。<a id="a-5t"></a>诸比丘往白世尊。<a id="a-5u"></a>世尊以此因缘集比丘僧。<a id="a-5v"></a>呵责诸比丘尼言。<a id="a-5w"></a>汝所为非。<a id="a-5x"></a>非威仪非沙门法非净行非随顺行。<a id="a-5y"></a>所不应为。<a id="a-5z"></a>云何比丘尼不夏安居。<a id="a-60"></a>以无数方便呵责已告诸比丘。<a id="a-61"></a>此比丘尼多种有漏处最初犯戒。<a id="a-62"></a>自今已去与比丘尼结戒。<a id="a-63"></a>集十句义乃至正法久住。<a id="a-64"></a>欲说戒者当如是说。<a id="a-65"></a>若比丘尼不夏安居者波逸提。<a id="a-66"></a>如是世尊与比丘尼结戒。<a id="a-67"></a>时诸比丘尼。<a id="a-68"></a>有为佛法僧事。<a id="a-69"></a>或看病事。<a id="a-6A"></a>不及安居疑。<a id="a-6B"></a>佛言。<a id="a-6C"></a>自今已去听有如是因缘后安居。<a id="a-6D"></a>自今已去当如是说戒。<a id="a-6E"></a>若比丘尼。<a id="a-6F"></a>不前安居不后安居者波逸提。<a id="a-6G"></a>比丘尼义如上。<a id="a-6H"></a>若比丘尼。<a id="a-6I"></a>不前安居者突吉罗。<a id="a-6J"></a>不后安居者波逸提。<a id="a-6K"></a>比丘突吉罗。<a id="a-6L"></a>式叉摩那沙弥沙弥尼突吉罗。<a id="a-6M"></a>是谓为犯。<a id="a-6N"></a>不犯者。<a id="a-6O"></a>前安居。<a id="a-6P"></a>或为佛法僧事。<a id="a-6Q"></a>或瞻视病人。<a id="a-6R"></a>受后安居不犯。<a id="a-6S"></a>不犯者。<a id="a-6T"></a>最初未制戒。<a id="a-6U"></a>痴狂心乱痛恼所缠(六十四)。</p>
  <p id="a6V">尔时婆伽婆。<a id="a-6W"></a>在舍卫国祇树给孤独园。<a id="a-6X"></a>时诸比丘尼。<a id="a-6Y"></a>闻世尊制戒得度人授具足戒。<a id="a-6Z"></a>便度常漏大小便涕唾常出者与授具足戒。<a id="a-6a"></a>彼污身污衣污卧具。<a id="a-6b"></a>诸比丘尼闻。<a id="a-6c"></a>中有少欲知足行头陀乐学戒知惭愧者。<a id="a-6d"></a>呵责诸比丘尼言。<a id="a-6e"></a>汝等云何。<a id="a-6f"></a>辄度常漏大小便涕唾常出者。<a id="a-6g"></a>污身污衣床褥卧具。<a id="a-6h"></a>即白诸比丘。<a id="a-6i"></a>诸比丘往白世尊。<a id="a-6j"></a>世尊以此因缘集比丘僧。<a id="a-6k"></a>呵责诸比丘尼言。<a id="a-6l"></a>汝所为非。<a id="a-6m"></a>非威仪非沙门法非净行非随顺行。<a id="a-6n"></a>所不应为。<a id="a-6o"></a>云何比丘尼。<a id="a-6p"></a>乃度常漏大小便涕唾常出。<a id="a-6q"></a>污身衣床褥卧具耶。<a id="a-6r"></a>以无数方便。<a id="a-6s"></a>呵责已告诸比丘。<a id="a-6t"></a>此比丘尼多种有漏处最初犯戒。<a id="a-6u"></a>自今已去与比丘尼结戒。<a id="a-6v"></a>集十句义乃至正法久住。<a id="a-6w"></a>欲说戒者当如是说。<a id="a-6x"></a>若比丘尼。<a id="a-6y"></a>度常漏大小便涕唾常出者与授具足戒波逸提。<a id="a-6z"></a>如是世尊与比丘尼结戒。<a id="a-70"></a>时诸比丘尼。<a id="a-71"></a>亦不知常漏大小便不漏大小便涕唾出不出。<a id="a-72"></a>后乃知。<a id="a-73"></a>或有作波逸提忏者。<a id="a-74"></a>或有疑者。<a id="a-75"></a>佛言。<a id="a-76"></a>不知者无犯。<a id="a-77"></a>自今已去当如是结戒。<a id="a-78"></a>若比丘尼。<a id="a-79"></a>知女人常漏大小便涕唾常出者授具足戒波逸提。<a id="a-7A"></a>比丘尼义如上。<a id="a-7B"></a>彼比丘尼。<a id="a-7C"></a>知常漏大小便涕唾常出者度授具足戒。<a id="a-7D"></a>三羯磨竟和上尼波逸提。<a id="a-7E"></a>白二羯磨三突吉罗。<a id="a-7F"></a>白一羯磨二突吉罗。<a id="a-7G"></a>白已一突吉罗。<a id="a-7H"></a>白未竟突吉罗。<a id="a-7I"></a>未白前剃发与授戒集众众满。<a id="a-7J"></a>一切突吉罗。<a id="a-7K"></a>比丘突吉罗。<a id="a-7L"></a>是谓为犯。<a id="a-7M"></a>不犯者。<a id="a-7N"></a>先不知。<a id="a-7O"></a>若信可信人语。<a id="a-7P"></a>信父母语。<a id="a-7Q"></a>与授具足戒。<a id="a-7R"></a>后有如是病无犯。<a id="a-7S"></a>无犯者。<a id="a-7T"></a>最初未制戒。<a id="a-7U"></a>痴狂心乱痛恼所缠(六十五)。</p>
  <p id="a7V">尔时婆伽婆。<a id="a-7W"></a>在舍卫国祇树给孤独园。<a id="a-7X"></a>时有比丘尼。<a id="a-7Y"></a>度二形人。<a id="a-7Z"></a>大小便时有比丘尼见。<a id="a-7a"></a>白诸比丘尼。<a id="a-7b"></a>诸比丘尼闻。<a id="a-7c"></a>中有少欲知足行头陀乐学戒知惭愧者。<a id="a-7d"></a>嫌责诸比丘尼言。<a id="a-7e"></a>汝等云何度他二形人。<a id="a-7f"></a>即白诸比丘。<a id="a-7g"></a>诸比丘往白世尊。<a id="a-7h"></a>世尊以此因缘集比丘僧。<a id="a-7i"></a>呵责诸比丘尼言。<a id="a-7j"></a>汝所为非。<a id="a-7k"></a>非威仪非沙门法非净行非随顺行。<a id="a-7l"></a>所不应为。<a id="a-7m"></a>云何比丘尼乃度二形人。<a id="a-7n"></a>以无数方便呵责已告诸比丘。<a id="a-7o"></a>此比丘尼多种有漏处最初犯戒。<a id="a-7p"></a>自今已去与比丘尼结戒。<a id="a-7q"></a>集十句义乃至正法久住。<a id="a-7r"></a>欲说戒者当如是说。<a id="a-7s"></a>若比丘尼。<a id="a-7t"></a>度二形人。<a id="a-7u"></a>授具足戒波逸提。<a id="a-7v"></a>如是世尊与比丘尼结戒。<a id="a-7w"></a>时诸比丘尼。<a id="a-7x"></a>不知二形不二形。<a id="a-7y"></a>后方知有二形。<a id="a-7z"></a>或有作波逸提忏者。<a id="a-80"></a>或有疑者。<a id="a-81"></a>不知无犯。<a id="a-82"></a>自今已去当如是结戒。<a id="a-83"></a>若比丘尼。<a id="a-84"></a>知二形人与授具足戒者波逸提。<a id="a-85"></a>比丘尼义如上。<a id="a-86"></a>二形者男形女形。<a id="a-87"></a>彼比丘尼。<a id="a-88"></a>知二形人与授具足戒。<a id="a-89"></a>三羯磨竟和上尼波逸提白二羯磨竟三突吉罗。<a id="a-8A"></a>白一羯磨竟二突吉罗。<a id="a-8B"></a>白已一突吉罗。<a id="a-8C"></a>白未竟突吉罗。<a id="a-8D"></a>未白前剃发与授戒集众众满。<a id="a-8E"></a>一切突吉罗。<a id="a-8F"></a>比丘突吉罗。<a id="a-8G"></a>是谓为犯。<a id="a-8H"></a>不犯者。<a id="a-8I"></a>先不知。<a id="a-8J"></a>若信彼人语。<a id="a-8K"></a>若信可信者语。<a id="a-8L"></a>若信父母语。<a id="a-8M"></a>与授具足戒已后变为二形无犯。<a id="a-8N"></a>无犯者。<a id="a-8O"></a>最初未制戒。<a id="a-8P"></a>痴狂心乱痛恼所缠(六十六)。</p>
  <p id="a8Q">尔时婆伽婆。<a id="a-8R"></a>在舍卫国祇树给孤独园。<a id="a-8S"></a>时诸比丘尼。<a id="a-8T"></a>度二道合者与授具足戒。<a id="a-8U"></a>大小便时诸比丘尼见。<a id="a-8V"></a>时诸比丘尼闻。<a id="a-8W"></a>中有少欲知足行头陀乐学戒知惭愧者。<a id="a-8X"></a>嫌责诸比丘尼言。<a id="a-8Y"></a>汝云何度二道合者与授具足戒。<a id="a-8Z"></a>即白诸比丘。<a id="a-8a"></a>诸比丘往白世尊。<a id="a-8b"></a>世尊以此因缘集比丘僧。<a id="a-8c"></a>呵责诸比丘尼言。<a id="a-8d"></a>汝所为非。<a id="a-8e"></a>非威仪非沙门法非净行非随顺行。<a id="a-8f"></a>所不应为。<a id="a-8g"></a>云何比丘尼。<a id="a-8h"></a>乃度二道合者与授具足戒。<a id="a-8i"></a>以无数方便呵责已告诸比丘。<a id="a-8j"></a>此比丘尼多种有漏处最初犯戒。<a id="a-8k"></a>自今已去与比丘尼结戒。<a id="a-8l"></a>集十句义乃至正法久住。<a id="a-8m"></a>欲说戒者当如是说。<a id="a-8n"></a>若比丘尼。<a id="a-8o"></a>度二道合者与授具足戒波逸提。<a id="a-8p"></a>如是世尊与比丘尼结戒。<a id="a-8q"></a>时诸比丘尼。<a id="a-8r"></a>亦不知二道合不合。<a id="a-8s"></a>后乃知二道合。<a id="a-8t"></a>或有作波逸提忏者有疑者。<a id="a-8u"></a>不知者无犯。<a id="a-8v"></a>自今已去当如是结戒。<a id="a-8w"></a>若比丘尼。<a id="a-8x"></a>知二道合者与授具足戒波逸提。<a id="a-8y"></a>比丘尼义如上。<a id="a-8z"></a>二道合者大小便道不别。<a id="a-90"></a>彼比丘尼。<a id="a-91"></a>知二道合者度与授具足戒。<a id="a-92"></a>白三羯磨竟和上尼波逸提。<a id="a-93"></a>白二羯磨三突吉罗。<a id="a-94"></a>白一羯磨二突吉罗。<a id="a-95"></a>白已一突吉罗。<a id="a-96"></a>白未竟突吉罗。<a id="a-97"></a>未白前若剃发与授戒若集众众满。<a id="a-98"></a>一切突吉罗。<a id="a-99"></a>比丘突吉罗。<a id="a-9A"></a>是谓为犯。<a id="a-9B"></a>不犯者。<a id="a-9C"></a>先不知。<a id="a-9D"></a>若信彼人语。<a id="a-9E"></a>若信可信者语。<a id="a-9F"></a>若信父母言。<a id="a-9G"></a>若与授具足戒后二道合者无犯。<a id="a-9H"></a>无犯者。<a id="a-9I"></a>最初未制戒。<a id="a-9J"></a>痴狂心乱痛恼所缠(六十七)。</p>
  <p id="a9K">尔时婆伽婆。<a id="a-9L"></a>在舍卫国祇树给孤独园。<a id="a-9M"></a>时诸比丘尼。<a id="a-9N"></a>闻世尊制戒听度弟子。<a id="a-9O"></a>便度负债人及诸病者与授具足戒已。<a id="a-9P"></a>债主来牵捉。<a id="a-9Q"></a>若病者常须人守视不得远离。<a id="a-9R"></a>时诸比丘尼闻。<a id="a-9S"></a>中有少欲知足行头陀乐学戒知惭愧者。<a id="a-9T"></a>嫌责诸比丘尼言。<a id="a-9U"></a>世尊制戒听度人。<a id="a-9V"></a>汝云何度他负债人及病者。<a id="a-9W"></a>使债主牵捉病者常须守视不得远离耶。<a id="a-9X"></a>即白诸比丘。<a id="a-9Y"></a>诸比丘往白世尊。<a id="a-9Z"></a>世尊以此因缘集比丘僧。<a id="a-9a"></a>呵责诸比丘尼言。<a id="a-9b"></a>汝所为非。<a id="a-9c"></a>非威仪非沙门法非净行非随顺行所不应为。<a id="a-9d"></a>云何比丘尼。<a id="a-9e"></a>度他负债人及病者。<a id="a-9f"></a>债主牵捉病者须人守视不得远离耶。<a id="a-9g"></a>以无数方便呵责已告诸比丘。<a id="a-9h"></a>此比丘尼多种有漏处最初犯戒。<a id="a-9i"></a>自今已去与比丘尼结戒。<a id="a-9j"></a>集十句义乃至正法久住。<a id="a-9k"></a>欲说戒者当如是说。<a id="a-9l"></a>若比丘尼。<a id="a-9m"></a>度负债人及病者与授具足戒波逸提。<a id="a-9n"></a>如是世尊与比丘尼结戒。<a id="a-9o"></a>时诸比丘尼。<a id="a-9p"></a>不知有负债难无负债难若病难不病难。<a id="a-9q"></a>后方知负债及病难者。<a id="a-9r"></a>中有作波逸提忏者。<a id="a-9s"></a>或有疑者。<a id="a-9t"></a>不知者不犯。<a id="a-9u"></a>自今已去当如是结戒。<a id="a-9v"></a>若比丘尼。<a id="a-9w"></a>知有负债难者病难者与授具足戒波逸提。<a id="a-9x"></a>比丘尼义如上。<a id="a-9y"></a>负债者。<a id="a-9z"></a>乃至一钱为十六分之一分也。<a id="a-A0"></a>病者。<a id="a-A1"></a>乃至常患头痛。<a id="a-A2"></a>彼比丘尼。<a id="a-A3"></a>知负债难及病难者度与授具足戒。<a id="a-A4"></a>白三羯磨竟和上尼波逸提。<a id="a-A5"></a>白二羯磨三突吉罗。<a id="a-A6"></a>白一羯磨二突吉罗。<a id="a-A7"></a>白已一突吉罗。<a id="a-A8"></a>白未竟突吉罗。<a id="a-A9"></a>未白前若剃发与授戒集众众满。<a id="a-AA"></a>一切突吉罗。<a id="a-AB"></a>比丘突吉罗。<a id="a-AC"></a>是谓为犯。<a id="a-AD"></a>不犯者。<a id="a-AE"></a>先不知。<a id="a-AF"></a>若信彼人语。<a id="a-AG"></a>若信可信者语。<a id="a-AH"></a>若信父母语。<a id="a-AI"></a>若与授具足戒已负债若病无犯。<a id="a-AJ"></a>无犯者。<a id="a-AK"></a>最初未制戒。<a id="a-AL"></a>痴狂心乱痛恼所缠(六十八)。</p>
  <p id="aAM">尔时婆伽婆。<a id="a-AN"></a>在舍卫国祇树给孤独园。<a id="a-AO"></a>时六群比丘尼。<a id="a-AP"></a>学习咒术以自活命。<a id="a-AQ"></a>咒术者。<a id="a-AR"></a>或支节咒刹利咒。<a id="a-AS"></a>或起尸鬼咒。<a id="a-AT"></a>或学知死相知转禽兽论。<a id="a-AU"></a>卜知众鸟音声。<a id="a-AV"></a>诸比丘尼闻。<a id="a-AW"></a>中有少欲知足行头陀乐学戒知惭愧者。<a id="a-AX"></a>嫌责六群比丘尼言。<a id="a-AY"></a>汝等云何。<a id="a-AZ"></a>乃学习如是诸咒术。<a id="a-Aa"></a>乃至知众鸟音声。<a id="a-Ab"></a>即白诸比丘。<a id="a-Ac"></a>诸比丘往白世尊。<a id="a-Ad"></a>世尊以此因缘集比丘僧。<a id="a-Ae"></a>呵责六群比丘尼言。<a id="a-Af"></a>汝所为非。<a id="a-Ag"></a>非威仪非沙门法非净行非随顺行。<a id="a-Ah"></a>所不应为。<a id="a-Ai"></a>云何比丘尼。<a id="a-Aj"></a>学如是诸技术。<a id="a-Ak"></a>乃至知众鸟音声。<a id="a-Al"></a>以无数方便呵责已告诸比丘。<a id="a-Am"></a>此比丘尼多种有漏处最初犯戒。<a id="a-An"></a>自今已去与比丘尼结戒。<a id="a-Ao"></a>集十句义乃至正法久住。<a id="a-Ap"></a>欲说戒者当如是说。<a id="a-Aq"></a>若比丘尼。<a id="a-Ar"></a>学世俗技术以自活命波逸提。<a id="a-As"></a>比丘尼义如上。<a id="a-At"></a>技术者如上说。<a id="a-Au"></a>彼比丘尼。<a id="a-Av"></a>习诸技术乃至知众鸟音声。<a id="a-Aw"></a>说而了了者波逸提。<a id="a-Ax"></a>不了了突吉罗。<a id="a-Ay"></a>比丘突吉罗。<a id="a-Az"></a>式叉摩那沙弥沙弥尼突吉罗。<a id="a-B0"></a>是谓为犯。<a id="a-B1"></a>不犯者。<a id="a-B2"></a>若学咒腹中虫病。<a id="a-B3"></a>若治宿食不消。<a id="a-B4"></a>若学书学诵。<a id="a-B5"></a>若学世论。<a id="a-B6"></a>为伏外道故。<a id="a-B7"></a>若学咒毒。<a id="a-B8"></a>为自护不以为活命无犯。<a id="a-B9"></a>无犯者。<a id="a-BA"></a>最初未制戒。<a id="a-BB"></a>痴狂心乱痛恼所缠(六十九)。</p>
  <p id="aBC">尔时婆伽婆。<a id="a-BD"></a>在舍卫国祇树给孤独园。<a id="a-BE"></a>时六群比丘尼。<a id="a-BF"></a>以世俗技术教授诸白衣语言。<a id="a-BG"></a>汝等。<a id="a-BH"></a>莫向日月及神祀庙舍大小便。<a id="a-BI"></a>亦莫向日月神祀除去粪扫及诸荡器不净水。<a id="a-BJ"></a>莫向日月神祀舒脚。<a id="a-BK"></a>若欲起房舍耕田种作。<a id="a-BL"></a>当向日月及向神祀庙舍。<a id="a-BM"></a>又言。<a id="a-BN"></a>今日某甲星宿日好。<a id="a-BO"></a>宜种作作舍。<a id="a-BP"></a>宜使作人。<a id="a-BQ"></a>宜与小儿剃发。<a id="a-BR"></a>亦宜长发。<a id="a-BS"></a>宜剃须。<a id="a-BT"></a>宜举取财物。<a id="a-BU"></a>宜远行。<a id="a-BV"></a>时诸比丘尼闻。<a id="a-BW"></a>中有少欲知足行头陀乐学戒知惭愧者。<a id="a-BX"></a>嫌责六群比丘尼言。<a id="a-BY"></a>汝云何。<a id="a-BZ"></a>乃以如是技术教授白衣语言。<a id="a-Ba"></a>汝等知不。<a id="a-Bb"></a>莫向日月神祀庙舍大小便。<a id="a-Bc"></a>乃至宜出远行。<a id="a-Bd"></a>即白诸比丘。<a id="a-Be"></a>诸比丘往白世尊。<a id="a-Bf"></a>世尊以此因缘集比丘僧。<a id="a-Bg"></a>呵责六群比丘尼言。<a id="a-Bh"></a>汝所为非。<a id="a-Bi"></a>非威仪。<a id="a-Bj"></a>非沙门法非净行非随顺行。<a id="a-Bk"></a>所不应为。<a id="a-Bl"></a>云何六群比丘尼。<a id="a-Bm"></a>乃以世俗技术教授长者家语言。<a id="a-Bn"></a>汝知不。<a id="a-Bo"></a>莫向日月所回旋处大小便。<a id="a-Bp"></a>乃至宜出远行耶。<a id="a-Bq"></a>以无数方便呵责已告诸比丘。<a id="a-Br"></a>此比丘尼多种有漏处最初犯戒。<a id="a-Bs"></a>自今已去与比丘尼结戒。<a id="a-Bt"></a>集十句义乃至正法久住。<a id="a-Bu"></a>欲说戒者当如是说。<a id="a-Bv"></a>若比丘尼。<a id="a-Bw"></a>以世俗技术教授白衣波逸提。<a id="a-Bx"></a>比丘尼义如上。<a id="a-By"></a>技术者如上所说。<a id="a-Bz"></a>若欲说者当语彼人言。<a id="a-C0"></a>莫向如来塔及声闻塔大小便及除弃粪扫荡器不净水。<a id="a-C1"></a>亦莫向如来塔及声闻塔舒脚。<a id="a-C2"></a>若欲起房舍及耕田种作者。<a id="a-C3"></a>当向如来塔及声闻塔。<a id="a-C4"></a>又不得言今日有如是星宿好。<a id="a-C5"></a>宜起舍宜种作宜使作人宜为小儿剃发长发剃须。<a id="a-C6"></a>应语言。<a id="a-C7"></a>宜入塔寺供养比丘僧受斋法。<a id="a-C8"></a>八日十四日十五日现变化日。<a id="a-C9"></a>彼比丘尼。<a id="a-CA"></a>以如是世俗技术教授白衣乃至宜出远行。<a id="a-CB"></a>说而了了者波逸提。<a id="a-CC"></a>不了了者突吉罗。<a id="a-CD"></a>比丘突吉罗。<a id="a-CE"></a>式叉摩那沙弥沙弥尼突吉罗。<a id="a-CF"></a>是谓为犯。<a id="a-CG"></a>不犯者。<a id="a-CH"></a>教言。<a id="a-CI"></a>莫向如来塔及声闻塔大小便及除粪扫不净水。<a id="a-CJ"></a>亦莫向如来塔及声闻塔舒脚。<a id="a-CK"></a>若耕田种作若起房舍。<a id="a-CL"></a>向如来塔乃至受斋法。<a id="a-CM"></a>若戏笑语。<a id="a-CN"></a>若疾疾语。<a id="a-CO"></a>若独语梦中语。<a id="a-CP"></a>欲说此乃错说彼无犯。<a id="a-CQ"></a>无犯者。<a id="a-CR"></a>最初未制戒。<a id="a-CS"></a>痴狂心乱痛恼所缠(七十)。</p>
  <p id="aCT">尔时婆伽婆。<a id="a-CU"></a>在周那絺罗国。<a id="a-CV"></a>六群比丘尼。<a id="a-CW"></a>被摈而不去。<a id="a-CX"></a>时诸比丘尼闻。<a id="a-CY"></a>中有少欲知足行头陀乐学戒知惭愧者。<a id="a-CZ"></a>呵责六群比丘尼。<a id="a-Ca"></a>汝云何被摈而不去。<a id="a-Cb"></a>即白诸比丘。<a id="a-Cc"></a>诸比丘往白世尊。<a id="a-Cd"></a>世尊以此因缘集比丘僧。<a id="a-Ce"></a>呵责六群比丘尼言。<a id="a-Cf"></a>汝所为非。<a id="a-Cg"></a>非威仪非沙门法非净行非随顺行。<a id="a-Ch"></a>所不应为。<a id="a-Ci"></a>云何被摈而不去。<a id="a-Cj"></a>以无数方便呵责已告诸比丘。<a id="a-Ck"></a>此比丘尼多种有漏处最初犯戒。<a id="a-Cl"></a>自今已去与比丘尼结戒。<a id="a-Cm"></a>集十句义乃至正法久住。<a id="a-Cn"></a>欲说戒者当如是说。<a id="a-Co"></a>若比丘尼。<a id="a-Cp"></a>被摈不去者波逸提。<a id="a-Cq"></a>比丘尼义如上。<a id="a-Cr"></a>若比丘尼被摈应去而不去波逸提。<a id="a-Cs"></a>比丘突吉罗。<a id="a-Ct"></a>式叉摩那沙弥沙弥尼突吉罗。<a id="a-Cu"></a>是谓为犯。<a id="a-Cv"></a>不犯者。<a id="a-Cw"></a>若被摈即去。<a id="a-Cx"></a>若随顺不逆下意悔过求解摈羯磨。<a id="a-Cy"></a>或得病。<a id="a-Cz"></a>或无伴去。<a id="a-D0"></a>或水陆道断。<a id="a-D1"></a>或贼难。<a id="a-D2"></a>或恶兽难。<a id="a-D3"></a>或大水瀑涨。<a id="a-D4"></a>或为强力者所执。<a id="a-D5"></a>若被系闭。<a id="a-D6"></a>或命难梵行难。<a id="a-D7"></a>被摈而不去者无犯。<a id="a-D8"></a>无犯者。<a id="a-D9"></a>最初未制戒。<a id="a-DA"></a>痴狂心乱痛恼所缠(七十一)。</p>
  <p id="aDB">尔时婆伽婆。<a id="a-DC"></a>在舍卫国祇树给孤独园。<a id="a-DD"></a>时安隐比丘尼。<a id="a-DE"></a>大智慧问诸比丘义。<a id="a-DF"></a>彼诸比丘。<a id="a-DG"></a>被问已不能答皆惭愧。<a id="a-DH"></a>时诸比丘尼闻。<a id="a-DI"></a>中有少欲知足行头陀乐学戒知惭愧者。<a id="a-DJ"></a>嫌责安隐比丘尼言。<a id="a-DK"></a>汝云何有大智慧而问诸比丘义使不能答令惭愧耶。<a id="a-DL"></a>即白诸比丘。<a id="a-DM"></a>诸比丘往白世尊。<a id="a-DN"></a>世尊以此因缘集比丘僧。<a id="a-DO"></a>呵责安隐比丘尼言。<a id="a-DP"></a>汝所为非。<a id="a-DQ"></a>非威仪非沙门法非净行非随顺行。<a id="a-DR"></a>所不应为。<a id="a-DS"></a>云何有大智慧而问诸比丘义令诸比丘不能答有惭愧耶。<a id="a-DT"></a>以无数方便呵责已告诸比丘。<a id="a-DU"></a>此比丘尼多种有漏处最初犯戒。<a id="a-DV"></a>自今已去与比丘尼结戒。<a id="a-DW"></a>集十句义乃至正法久住。<a id="a-DX"></a>欲说戒者当如是说。<a id="a-DY"></a>若比丘尼问比丘义者波逸提。<a id="a-DZ"></a>如是世尊与比丘尼结戒。<a id="a-Da"></a>时诸比丘尼。<a id="a-Db"></a>教授曰不知从谁求教授。<a id="a-Dc"></a>有疑不知当何从问义。<a id="a-Dd"></a>佛言。<a id="a-De"></a>自今已去若欲问义者。<a id="a-Df"></a>当先求听已然后问自今已去当如是结戒。<a id="a-Dg"></a>若比丘尼欲问比丘义。<a id="a-Dh"></a>先不求而问者波逸提。<a id="a-Di"></a>比丘尼义如上。<a id="a-Dj"></a>彼比丘尼。<a id="a-Dk"></a>问比丘义先不求而问。<a id="a-Dl"></a>说而了了者波逸提。<a id="a-Dm"></a>不了了者突吉罗。<a id="a-Dn"></a>比丘突吉罗。<a id="a-Do"></a>式叉摩那沙弥沙弥尼突吉罗。<a id="a-Dp"></a>是谓为犯。<a id="a-Dq"></a>不犯者。<a id="a-Dr"></a>先求而后问。<a id="a-Ds"></a>若先常听问。<a id="a-Dt"></a>若先是亲厚。<a id="a-Du"></a>若亲厚者语言。<a id="a-Dv"></a>汝但问。<a id="a-Dw"></a>我当为汝求请。<a id="a-Dx"></a>若彼从此受。<a id="a-Dy"></a>若二人俱从他受。<a id="a-Dz"></a>若彼问此答。<a id="a-E0"></a>二人共诵。<a id="a-E1"></a>或戏笑语。<a id="a-E2"></a>或疾疾语。<a id="a-E3"></a>或屏处语。<a id="a-E4"></a>或梦中语。<a id="a-E5"></a>或欲说此乃错说彼无犯。<a id="a-E6"></a>无犯者。<a id="a-E7"></a>最初未制戒。<a id="a-E8"></a>痴狂心乱痛恼所缠(七十二)。</p>
  <p id="aE9">尔时婆伽婆。<a id="a-EA"></a>在舍卫国祇树给孤独园。<a id="a-EB"></a>时六群比丘尼。<a id="a-EC"></a>先住后至后至先住。<a id="a-ED"></a>欲恼乱彼故。<a id="a-EE"></a>在前经行。<a id="a-EF"></a>若立若坐若卧。<a id="a-EG"></a>尔时诸比丘尼闻。<a id="a-EH"></a>中有少欲知足行头陀乐学戒知惭愧者。<a id="a-EI"></a>呵责六群比丘尼言。<a id="a-EJ"></a>汝云何。<a id="a-EK"></a>在先住后至比丘尼前。<a id="a-EL"></a>欲恼乱故。<a id="a-EM"></a>若经行若立若坐若卧耶。<a id="a-EN"></a>即白诸比丘。<a id="a-EO"></a>诸比丘往白世尊。<a id="a-EP"></a>世尊以此因缘集比丘僧。<a id="a-EQ"></a>呵责六群比丘尼言。<a id="a-ER"></a>汝所为非。<a id="a-ES"></a>非威仪非沙门法非净行非随顺行。<a id="a-ET"></a>所不应为。<a id="a-EU"></a>云何汝等。<a id="a-EV"></a>先住后至比丘尼前。<a id="a-EW"></a>欲恼乱故。<a id="a-EX"></a>若经行若立若坐若卧耶。<a id="a-EY"></a>以无数方便呵责已告诸比丘。<a id="a-EZ"></a>此六群比丘尼。<a id="a-Ea"></a>多种有漏处最初犯戒自今已去与比丘尼结戒。<a id="a-Eb"></a>集十句义乃至正法久住。<a id="a-Ec"></a>欲说戒者当如是说。<a id="a-Ed"></a>若比丘尼。<a id="a-Ee"></a>先住后至后至先住。<a id="a-Ef"></a>欲恼乱彼故。<a id="a-Eg"></a>在前经行若立若坐若卧波逸提。<a id="a-Eh"></a>如是世尊与比丘尼结戒。<a id="a-Ei"></a>彼比丘尼。<a id="a-Ej"></a>不知先住不先住后至不后至。<a id="a-Ek"></a>后乃知。<a id="a-El"></a>或作波逸提忏者有疑者。<a id="a-Em"></a>不知者无犯。<a id="a-En"></a>若比丘尼。<a id="a-Eo"></a>知先住后至后至先住。<a id="a-Ep"></a>欲恼彼故。<a id="a-Eq"></a>在前经行若立若坐若卧波逸提。<a id="a-Er"></a>比丘尼义如上。<a id="a-Es"></a>彼比丘尼。<a id="a-Et"></a>知先住后至后至先住。<a id="a-Eu"></a>欲恼彼故。<a id="a-Ev"></a>在前经行若立若坐若卧者波逸提。<a id="a-Ew"></a>比丘突吉罗。<a id="a-Ex"></a>式叉摩那沙弥沙弥尼突吉罗。<a id="a-Ey"></a>是谓为犯。<a id="a-Ez"></a>不犯者。<a id="a-F0"></a>若先不知若问。<a id="a-F1"></a>若先听经行。<a id="a-F2"></a>若是上座。<a id="a-F3"></a>若更互经行。<a id="a-F4"></a>若次经行。<a id="a-F5"></a>若是亲厚。<a id="a-F6"></a>若亲厚者语言。<a id="a-F7"></a>汝但经行。<a id="a-F8"></a>我当为汝语。<a id="a-F9"></a>若病倒地。<a id="a-FA"></a>若强力者所执。<a id="a-FB"></a>或被系缚。<a id="a-FC"></a>若命难若梵行难无犯。<a id="a-FD"></a>无犯者。<a id="a-FE"></a>最初未制戒。<a id="a-FF"></a>痴狂心乱痛恼所缠(七十三)。</p>
  <p id="aFG">尔时婆伽婆。<a id="a-FH"></a>在舍卫国祇树给孤独园。<a id="a-FI"></a>时舍卫城中有一多知识比丘尼命终。<a id="a-FJ"></a>时诸比丘尼。<a id="a-FK"></a>在比丘僧伽蓝中立塔。<a id="a-FL"></a>彼处处取大僧洗足石破用垒塔。<a id="a-FM"></a>有客比丘来。<a id="a-FN"></a>不知是比丘尼塔。<a id="a-FO"></a>便向礼拜。<a id="a-FP"></a>时诸比丘尼闻。<a id="a-FQ"></a>中有少欲知足行头陀乐学戒知惭愧者。<a id="a-FR"></a>呵责诸比丘尼言。<a id="a-FS"></a>云何乃在大僧僧伽蓝中立塔。<a id="a-FT"></a>令客比丘来不知而礼拜耶。<a id="a-FU"></a>即白诸比丘。<a id="a-FV"></a>诸比丘往白世尊。<a id="a-FW"></a>世尊以此因缘集比丘僧。<a id="a-FX"></a>呵责诸比丘尼言。<a id="a-FY"></a>汝所为非。<a id="a-FZ"></a>非威仪非沙门法非净行非随顺行。<a id="a-Fa"></a>所不应为。<a id="a-Fb"></a>云何比丘尼。<a id="a-Fc"></a>乃于大僧僧伽蓝中立塔。<a id="a-Fd"></a>令客比丘不知而向礼拜。<a id="a-Fe"></a>以无数方便呵责已告诸比丘。<a id="a-Ff"></a>此比丘尼多种有漏处最初犯戒。<a id="a-Fg"></a>自今已去与比丘尼结戒。<a id="a-Fh"></a>集十句义乃至正法久住。<a id="a-Fi"></a>欲说戒者当如是说。<a id="a-Fj"></a>若比丘尼。<a id="a-Fk"></a>在比丘僧伽蓝内起塔者波逸提如是世尊与比丘尼结戒。<a id="a-Fl"></a>时诸比丘尼。<a id="a-Fm"></a>在故坏无比丘僧伽蓝中起塔疑。<a id="a-Fn"></a>佛言无犯。<a id="a-Fo"></a>自今已去当如是结戒。<a id="a-Fp"></a>若比丘尼。<a id="a-Fq"></a>在有比丘僧伽蓝内起塔波逸提。<a id="a-Fr"></a>彼比丘尼。<a id="a-Fs"></a>不知有比丘无比丘。<a id="a-Ft"></a>后乃知。<a id="a-Fu"></a>或作波逸提忏者或有疑者。<a id="a-Fv"></a>佛言。<a id="a-Fw"></a>不知无犯。<a id="a-Fx"></a>自今已去应如是结戒。<a id="a-Fy"></a>若比丘尼。<a id="a-Fz"></a>知有比丘僧伽蓝中起塔波逸提。<a id="a-G0"></a>比丘尼义如上。<a id="a-G1"></a>若比丘尼。<a id="a-G2"></a>知有比丘僧伽蓝中起塔。<a id="a-G3"></a>随所取洗足石。<a id="a-G4"></a>若团埿若草团多少。<a id="a-G5"></a>一一波逸提。<a id="a-G6"></a>比丘突吉罗。<a id="a-G7"></a>式叉摩那沙弥沙弥尼突吉罗。<a id="a-G8"></a>是谓为犯。<a id="a-G9"></a>不犯者。<a id="a-GA"></a>若先不知。<a id="a-GB"></a>若故坏僧伽蓝。<a id="a-GC"></a>若先起塔后作僧伽蓝无犯。<a id="a-GD"></a>无犯者。<a id="a-GE"></a>最初未制戒。<a id="a-GF"></a>痴狂心乱痛恼所缠(七十四)。</p>
  <p id="aGG">尔时婆伽婆。<a id="a-GH"></a>在舍卫国祇树给孤独园。<a id="a-GI"></a>时世尊制戒听百岁比丘尼见新受戒比丘。<a id="a-GJ"></a>当起迎逆礼拜恭敬问讯与敷坐具。<a id="a-GK"></a>然彼诸比丘尼。<a id="a-GL"></a>不起迎逆礼拜恭敬问讯。<a id="a-GM"></a>诸比丘尼闻。<a id="a-GN"></a>中有少欲知足行头陀乐学戒知惭愧者。<a id="a-GO"></a>嫌责诸比丘尼言。<a id="a-GP"></a>云何世尊制戒听百岁比丘尼见新受戒比丘。<a id="a-GQ"></a>应起迎逆恭敬礼拜问讯与敷坐具。<a id="a-GR"></a>云何不起迎逆耶。<a id="a-GS"></a>即白诸比丘。<a id="a-GT"></a>诸比丘往白世尊。<a id="a-GU"></a>世尊以此因缘集比丘僧。<a id="a-GV"></a>呵责诸比丘尼言。<a id="a-GW"></a>汝所为非。<a id="a-GX"></a>非威仪非沙门法非净行非随顺行。<a id="a-GY"></a>所不应为。<a id="a-GZ"></a>云何汝等。<a id="a-Ga"></a>百岁比丘尼见新受戒比丘。<a id="a-Gb"></a>不起迎逆礼拜恭敬问讯与敷坐具。<a id="a-Gc"></a>以无数方便呵责已告诸比丘。<a id="a-Gd"></a>此比丘尼多种有漏处最初犯戒。<a id="a-Ge"></a>自今已去与比丘尼结戒。<a id="a-Gf"></a>集十句义乃至正法久住。<a id="a-Gg"></a>欲说戒者当如是说。<a id="a-Gh"></a>若百岁比丘尼见新受戒比丘。<a id="a-Gi"></a>应起迎逆恭敬礼拜问讯。<a id="a-Gj"></a>若不者波逸提。<a id="a-Gk"></a>如是世尊与比丘尼结戒。<a id="a-Gl"></a>或有一坐食。<a id="a-Gm"></a>不作余食法食。<a id="a-Gn"></a>或有病者。<a id="a-Go"></a>或有足食者。<a id="a-Gp"></a>而不起疑。<a id="a-Gq"></a>佛言。<a id="a-Gr"></a>自今已去听语言大德忏悔。<a id="a-Gs"></a>我有如是如是因缘不得起迎逆。<a id="a-Gt"></a>自今已去当如是说戒。<a id="a-Gu"></a>若比丘尼。<a id="a-Gv"></a>见新受戒比丘。<a id="a-Gw"></a>应起迎逆恭敬礼拜问讯请与坐。<a id="a-Gx"></a>不者除因缘波逸提。<a id="a-Gy"></a>比丘尼义如上。<a id="a-Gz"></a>彼比丘尼。<a id="a-H0"></a>见比丘不起。<a id="a-H1"></a>除因缘波逸提。<a id="a-H2"></a>比丘突吉罗。<a id="a-H3"></a>式叉摩那沙弥沙弥尼突吉罗。<a id="a-H4"></a>是谓为犯。<a id="a-H5"></a>不犯者。<a id="a-H6"></a>若起迎逆。<a id="a-H7"></a>或一坐食。<a id="a-H8"></a>或不作余食法食。<a id="a-H9"></a>或病或足食。<a id="a-HA"></a>语言。<a id="a-HB"></a>大德忍。<a id="a-HC"></a>我有如是如是因缘。<a id="a-HD"></a>或病倒地。<a id="a-HE"></a>或为强力所执。<a id="a-HF"></a>或命难梵行难者无犯。<a id="a-HG"></a>无犯者。<a id="a-HH"></a>最初未制戒。<a id="a-HI"></a>痴狂心乱痛恼所缠(七十五)。</p>
  <p id="aHJ">尔时婆伽婆。<a id="a-HK"></a>在舍卫国祇树给孤独园。<a id="a-HL"></a>时六群比丘尼。<a id="a-HM"></a>着衣摇身趋行。<a id="a-HN"></a>为好故。<a id="a-HO"></a>时诸居士见皆讥嫌言。<a id="a-HP"></a>此比丘尼等。<a id="a-HQ"></a>不知惭愧犯梵行。<a id="a-HR"></a>外自称言。<a id="a-HS"></a>我知正法。<a id="a-HT"></a>如是有何正法。<a id="a-HU"></a>为好故摇身趋行。<a id="a-HV"></a>犹若淫女贼女无异。<a id="a-HW"></a>时诸比丘尼闻。<a id="a-HX"></a>中有少欲知足行头陀乐学戒知惭愧者。<a id="a-HY"></a>嫌责六群比丘尼言。<a id="a-HZ"></a>汝等云何。<a id="a-Ha"></a>为好故摇身趋行。<a id="a-Hb"></a>犹若淫女贼女无异。<a id="a-Hc"></a>时诸比丘尼白诸比丘。<a id="a-Hd"></a>诸比丘往白世尊。<a id="a-He"></a>世尊以此因缘集比丘僧。<a id="a-Hf"></a>呵责六群比丘尼言。<a id="a-Hg"></a>汝所为非。<a id="a-Hh"></a>非威仪非沙门法非净行非随顺行。<a id="a-Hi"></a>所不应为。<a id="a-Hj"></a>云何比丘尼。<a id="a-Hk"></a>为好故摇身趋行。<a id="a-Hl"></a>以无数方便呵责已告诸比丘。<a id="a-Hm"></a>此比丘尼多种有漏处最初犯戒。<a id="a-Hn"></a>自今已去与比丘尼结戒。<a id="a-Ho"></a>集十句义乃至正法久住。<a id="a-Hp"></a>欲说戒者当如是说。<a id="a-Hq"></a>若比丘尼。<a id="a-Hr"></a>为好故摇身趋行者波逸提。<a id="a-Hs"></a>比丘尼义如上。<a id="a-Ht"></a>彼比丘尼。<a id="a-Hu"></a>为好故摇身趋行者波逸提。<a id="a-Hv"></a>比丘突吉罗。<a id="a-Hw"></a>式叉摩那沙弥沙弥尼突吉罗。<a id="a-Hx"></a>是谓为犯。<a id="a-Hy"></a>不犯者。<a id="a-Hz"></a>或时有如是病。<a id="a-I0"></a>或为他所打避杖。<a id="a-I1"></a>或有暴象来。<a id="a-I2"></a>或遇贼。<a id="a-I3"></a>或遇恶兽。<a id="a-I4"></a>或有刺棘来以手遮。<a id="a-I5"></a>或渡河水。<a id="a-I6"></a>或渡沟渠汪水。<a id="a-I7"></a>若渡埿。<a id="a-I8"></a>或时欲齐整着衣。<a id="a-I9"></a>恐有高下参差象鼻多罗树叶细摄皱。<a id="a-IA"></a>如是左右顾视摇身看无犯。<a id="a-IB"></a>无犯者。<a id="a-IC"></a>最初未制戒。<a id="a-ID"></a>痴狂心乱痛恼所缠(七十六)。</p>
  <p id="aIE">尔时婆伽婆。<a id="a-IF"></a>在舍卫国祇树给孤独园。<a id="a-IG"></a>时六群比丘尼。<a id="a-IH"></a>自庄严身梳发香涂摩身。<a id="a-II"></a>诸居士见皆共嗤笑言。<a id="a-IJ"></a>我等妇庄严其身梳发香涂摩身。<a id="a-IK"></a>此比丘尼亦复如是。<a id="a-IL"></a>便生慢心不恭敬。<a id="a-IM"></a>时诸比丘尼闻。<a id="a-IN"></a>中有少欲知足行头陀乐学戒知惭愧者。<a id="a-IO"></a>嫌责六群比丘尼言。<a id="a-IP"></a>汝等出家。<a id="a-IQ"></a>云何如是庄严其身。<a id="a-IR"></a>即白诸比丘。<a id="a-IS"></a>诸比丘往白世尊。<a id="a-IT"></a>世尊以此因缘集比丘僧。<a id="a-IU"></a>呵责六群比丘尼言。<a id="a-IV"></a>汝所为非。<a id="a-IW"></a>非威仪非沙门法非净行非随顺行。<a id="a-IX"></a>所不应为。<a id="a-IY"></a>云何六群比丘尼庄严其身。<a id="a-IZ"></a>以无数方便呵责已告诸比丘。<a id="a-Ia"></a>此比丘尼多种有漏处最初犯戒。<a id="a-Ib"></a>自今已去与比丘尼结戒。<a id="a-Ic"></a>集十句义乃至正法久住。<a id="a-Id"></a>欲说戒者当如是说。<a id="a-Ie"></a>若比丘尼。<a id="a-If"></a>作妇女庄严香涂摩身波逸提。<a id="a-Ig"></a>比丘尼义如上。<a id="a-Ih"></a>彼比丘尼。<a id="a-Ii"></a>作妇女庄严香涂摩身乃至一点者。<a id="a-Ij"></a>一切波逸提。<a id="a-Ik"></a>比丘突吉罗。<a id="a-Il"></a>式叉摩那沙弥沙弥尼突吉罗。<a id="a-Im"></a>是谓为犯。<a id="a-In"></a>不犯者。<a id="a-Io"></a>或时有如是病。<a id="a-Ip"></a>或时父母得病被系闭为洗沐梳发。<a id="a-Iq"></a>若有笃信优婆夷遇病被系闭与洗浴。<a id="a-Ir"></a>或为强力者所执无犯。<a id="a-Is"></a>无犯者。<a id="a-It"></a>最初未制戒。<a id="a-Iu"></a>痴狂心乱痛恼所缠(七十七)。</p>
  <p id="aIv">尔时婆伽婆在舍卫国祇树给孤独园。<a id="a-Iw"></a>时有伽罗旃陀输那比丘尼。<a id="a-Ix"></a>是出家外道女姊。<a id="a-Iy"></a>时彼比丘尼。<a id="a-Iz"></a>使此外道妹香涂摩身。<a id="a-J0"></a>诸居士见皆共嗤笑言。<a id="a-J1"></a>此比丘尼。<a id="a-J2"></a>无有惭愧犯梵行。<a id="a-J3"></a>外自称言。<a id="a-J4"></a>我知正法。<a id="a-J5"></a>如是有何正法。<a id="a-J6"></a>使外道妹香涂摩身。<a id="a-J7"></a>如淫女贼女无异。<a id="a-J8"></a>诸比丘尼闻。<a id="a-J9"></a>中有少欲知足行头陀乐学戒知惭愧者。<a id="a-JA"></a>呵责伽罗旃陀输那比丘尼言。<a id="a-JB"></a>汝云何乃使外道妹香涂摩身耶。<a id="a-JC"></a>呵责已即白诸比丘。<a id="a-JD"></a>诸比丘往白世尊。<a id="a-JE"></a>世尊以此因缘集比丘僧。<a id="a-JF"></a>呵责伽罗旃陀输那比丘尼言。<a id="a-JG"></a>汝所为非。<a id="a-JH"></a>非威仪非沙门法非净行非随顺行。<a id="a-JI"></a>所不应为。<a id="a-JJ"></a>云何比丘尼。<a id="a-JK"></a>乃使外道妹香涂摩身。<a id="a-JL"></a>以无数方便呵责已告诸比丘。<a id="a-JM"></a>此比丘尼多种有漏处最初犯戒。<a id="a-JN"></a>自今已去与比丘尼结戒。<a id="a-JO"></a>集十句义乃至正法久住。<a id="a-JP"></a>欲说戒者当如是说。<a id="a-JQ"></a>若比丘尼。<a id="a-JR"></a>使外道女香涂摩身波逸提。<a id="a-JS"></a>比丘尼义如上。<a id="a-JT"></a>彼比丘尼。<a id="a-JU"></a>使外道女香涂摩身者波逸提。<a id="a-JV"></a>比丘突吉罗。<a id="a-JW"></a>式叉摩那沙弥沙弥尼突吉罗。<a id="a-JX"></a>是谓为犯。<a id="a-JY"></a>不犯者。<a id="a-JZ"></a>或时有如是病。<a id="a-Ja"></a>或为强力者所执无犯。<a id="a-Jb"></a>无犯者。<a id="a-Jc"></a>最初未制戒。<a id="a-Jd"></a>痴狂心乱痛恼所缠(一百七十八波逸提法竟)。</p>
  <p id="aJe">尔时婆伽婆。<a id="a-Jf"></a>在舍卫国祇树给孤独园。<a id="a-Jg"></a>尔时六群比丘尼乞酥而食。<a id="a-Jh"></a>时诸居士见皆共讥嫌言。<a id="a-Ji"></a>此比丘尼。<a id="a-Jj"></a>不知惭愧乞求无厌。<a id="a-Jk"></a>外自称言。<a id="a-Jl"></a>我知正法。<a id="a-Jm"></a>如是有何正法。<a id="a-Jn"></a>乞酥而食。<a id="a-Jo"></a>如贼女淫女无异。<a id="a-Jp"></a>时诸比丘尼闻。<a id="a-Jq"></a>中有少欲知足行头陀乐学戒知惭愧者。<a id="a-Jr"></a>呵责六群比丘尼言。<a id="a-Js"></a>汝云何乞酥而食耶。<a id="a-Jt"></a>呵责已即白诸比丘。<a id="a-Ju"></a>诸比丘往白世尊。<a id="a-Jv"></a>世尊以此因缘集比丘僧。<a id="a-Jw"></a>呵责六群比丘尼言。<a id="a-Jx"></a>汝所为非。<a id="a-Jy"></a>非威仪非沙门法非净行非随顺行。<a id="a-Jz"></a>所不应为。<a id="a-K0"></a>云何比丘尼乞酥而食耶。<a id="a-K1"></a>以无数方便呵责已告诸比丘。<a id="a-K2"></a>此比丘尼多种有漏处最初犯戒。<a id="a-K3"></a>自今已去与比丘尼结戒。<a id="a-K4"></a>集十句义乃至正法久住。<a id="a-K5"></a>欲说戒者当如是说。<a id="a-K6"></a>若比丘尼乞酥而食。<a id="a-K7"></a>犯应忏可呵法。<a id="a-K8"></a>应向余比丘尼说言。<a id="a-K9"></a>大姊。<a id="a-KA"></a>我犯可呵法所不应为。<a id="a-KB"></a>今向大姊悔过。<a id="a-KC"></a>是法名悔过法。<a id="a-KD"></a>如是世尊与比丘尼结戒。<a id="a-KE"></a>彼有疑。<a id="a-KF"></a>不敢为病者乞。<a id="a-KG"></a>自身病亦不敢乞。<a id="a-KH"></a>他为乞复不敢食。<a id="a-KI"></a>佛言。<a id="a-KJ"></a>自今已去听自病乞为病者乞他为乞得食。<a id="a-KK"></a>自今已去当如是结戒。<a id="a-KL"></a>若比丘尼。<a id="a-KM"></a>不病乞酥食者。<a id="a-KN"></a>犯应忏悔可呵法。<a id="a-KO"></a>应向余比丘尼说言。<a id="a-KP"></a>大姊。<a id="a-KQ"></a>我犯可呵法所不应为。<a id="a-KR"></a>我今向大姊忏悔。<a id="a-KS"></a>是名悔过法。<a id="a-KT"></a>比丘尼义如上。<a id="a-KU"></a>彼比丘尼。<a id="a-KV"></a>无病而乞酥食。<a id="a-KW"></a>一咽一波罗提提舍尼。<a id="a-KX"></a>比丘突吉罗。<a id="a-KY"></a>式叉摩那沙弥沙弥尼突吉罗。<a id="a-KZ"></a>是谓为犯。<a id="a-Ka"></a>不犯者。<a id="a-Kb"></a>为己病乞。<a id="a-Kc"></a>为病者乞。<a id="a-Kd"></a>或为他他为己。<a id="a-Ke"></a>或不乞而自得无犯。<a id="a-Kf"></a>无犯者。<a id="a-Kg"></a>最初未制戒。<a id="a-Kh"></a>痴狂心乱痛恼所缠。<a id="a-Ki"></a>(一)。</p>
  <p id="aKj">乞油若蜜若黑石蜜若乳若酪若鱼若肉如乞酥无异。</p>
  <p id="aKk">(上四戒比丘式叉摩那沙弥沙弥尼突吉罗。<a id="a-Kl"></a>下四戒比丘波逸提式叉摩那沙弥沙弥尼突吉罗。<a id="a-Km"></a>下众学戒与大僧戒无异故不出耳)。</p>
 </body>
</html>