<!doctype html>
<html id="z3IBUx2mq" data-ver="1127">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">四分律藏卷第五</h1>
  <h2 id="a2">初分之五</h2>
  <p id="a3">世尊尔时。<a id="a-4"></a>以无数方便呵责。<a id="a-5"></a>汝云何以五法教诸比丘。<a id="a-6"></a>广说如上。<a id="a-7"></a>提婆达汝莫断四圣种。<a id="a-8"></a>何等四如上所说。<a id="a-9"></a>提婆达。<a id="a-A"></a>汝今莫方便破和合僧。<a id="a-B"></a>莫方便受破和合僧坚持不舍。<a id="a-C"></a>汝当与僧和合不斗诤。<a id="a-D"></a>同一水乳于佛法中安乐住。<a id="a-E"></a>是故提婆达。<a id="a-F"></a>当知破和合僧甚恶艰难得大重罪。<a id="a-G"></a>破和合僧在泥犁中一劫受罪不可救。<a id="a-H"></a>时世尊以无数方便令提婆达破僧心暂息。<a id="a-I"></a>以无数方便呵责提婆达已。<a id="a-J"></a>告诸比丘。<a id="a-K"></a>听僧与提婆达呵谏。<a id="a-L"></a>舍此事故白四羯磨。<a id="a-M"></a>众中应差堪能羯磨者如上作如是白。<a id="a-N"></a>大德僧听。<a id="a-O"></a>此提婆达欲方便破和合僧坚持不舍。<a id="a-P"></a>若僧时到僧忍听与作呵谏。<a id="a-Q"></a>舍此事故。<a id="a-R"></a>提婆达汝莫破和合僧坚持不舍。<a id="a-S"></a>汝提婆达当与僧和合欢喜不诤同一水乳。<a id="a-T"></a>于佛法中安乐住。<a id="a-U"></a>白如是。<a id="a-V"></a>大德僧听。<a id="a-W"></a>此提婆达欲受破和合僧法坚持不舍。<a id="a-X"></a>今僧与呵谏。<a id="a-Y"></a>舍此事故。<a id="a-Z"></a>汝莫破和合僧坚持不舍。<a id="a-a"></a>汝提婆达当与僧和合欢喜不诤同一水乳。<a id="a-b"></a>于佛法中安乐住。<a id="a-c"></a>谁诸长老忍。<a id="a-d"></a>僧与提婆达呵谏舍此事者默然。<a id="a-e"></a>谁不忍者说是初羯磨。<a id="a-f"></a>第二第三亦如是说。<a id="a-g"></a>僧已忍。<a id="a-h"></a>与提婆达呵谏舍此事竟。<a id="a-i"></a>僧忍默然故是事如是持。<a id="a-j"></a>应作如是呵谏。<a id="a-k"></a>僧为提婆达作如是呵谏白四羯磨。<a id="a-l"></a>诸比丘以此事故白世尊。<a id="a-m"></a>世尊告言。<a id="a-n"></a>若余比丘。<a id="a-o"></a>方便欲破和合僧者。<a id="a-p"></a>亦当以此白四羯磨呵谏。<a id="a-q"></a>自今已去为诸比丘结戒。<a id="a-r"></a>集十句义乃至正法久住。<a id="a-s"></a>欲说戒者当如是说。<a id="a-t"></a>若比丘欲坏和合僧方便受坏和合僧法坚持不舍。<a id="a-u"></a>彼比丘应谏是比丘。<a id="a-v"></a>大德莫坏和合僧。<a id="a-w"></a>莫方便坏和合僧莫受坏僧法坚持不舍。<a id="a-x"></a>大德应与僧和合。<a id="a-y"></a>与僧和合欢喜不诤。<a id="a-z"></a>同一师学如水乳合。<a id="a-10"></a>于佛法中有增益安乐住。<a id="a-11"></a>是比丘如是谏时坚持不舍。<a id="a-12"></a>彼比丘应三谏。<a id="a-13"></a>舍此事故。<a id="a-14"></a>乃至三谏时舍者善。<a id="a-15"></a>不舍者僧伽婆尸沙。<a id="a-16"></a>比丘义如上说。<a id="a-17"></a>和合者同一羯磨同一说戒。<a id="a-18"></a>僧者四比丘若五若十乃至无数。<a id="a-19"></a>破者破有十八事。<a id="a-1A"></a>法非法律非律。<a id="a-1B"></a>犯不犯若轻若重。<a id="a-1C"></a>有残无残粗恶非粗恶。<a id="a-1D"></a>常所行非常所行。<a id="a-1E"></a>制非制说非说。<a id="a-1F"></a>是为十八。<a id="a-1G"></a>住破僧法者即住此十八事是。<a id="a-1H"></a>若比丘方便欲破和合僧受破僧法坚持不舍。<a id="a-1I"></a>彼比丘当谏此比丘言。<a id="a-1J"></a>大德。<a id="a-1K"></a>莫方便欲破和合僧。<a id="a-1L"></a>莫受破僧法坚持不舍。<a id="a-1M"></a>大德。<a id="a-1N"></a>当与僧和合欢喜不诤同一水乳。<a id="a-1O"></a>于佛法中有增益安乐住。<a id="a-1P"></a>大德可舍此事。<a id="a-1Q"></a>莫令僧作呵谏而犯重罪。<a id="a-1R"></a>若用语者善。<a id="a-1S"></a>若不用语者。<a id="a-1T"></a>复令比丘比丘尼优婆塞优婆夷。<a id="a-1U"></a>若王大臣种种异道沙门婆罗门求。<a id="a-1V"></a>若余方比丘闻知其人信用言者应来。<a id="a-1W"></a>若用言者善。<a id="a-1X"></a>若不用言者应作白。<a id="a-1Y"></a>作白已应更求。<a id="a-1Z"></a>大德我已白竟。<a id="a-1a"></a>余有羯磨在。<a id="a-1b"></a>汝今可舍此事。<a id="a-1c"></a>莫令僧为汝作羯磨更犯重罪。<a id="a-1d"></a>若用语者善。<a id="a-1e"></a>不用语者应作初羯磨。<a id="a-1f"></a>作初羯磨已应更求。<a id="a-1g"></a>大德。<a id="a-1h"></a>我已白作初羯磨竟。<a id="a-1i"></a>余有二羯磨在。<a id="a-1j"></a>汝可舍此事。<a id="a-1k"></a>莫令僧更为汝作羯磨而犯重罪。<a id="a-1l"></a>若用语者善不用语者应作第二羯磨。<a id="a-1m"></a>作第二羯磨已应更求。<a id="a-1n"></a>大德。<a id="a-1o"></a>我已作白二羯磨竟。<a id="a-1p"></a>余有一羯磨在。<a id="a-1q"></a>汝可舍此事。<a id="a-1r"></a>莫令僧更为汝作羯磨而犯重罪。<a id="a-1s"></a>若能舍者善。<a id="a-1t"></a>若不舍者与说第三羯磨竟僧伽婆尸沙。<a id="a-1u"></a>作白二羯磨竟舍者三偷兰遮。<a id="a-1v"></a>作白一羯磨竟舍者二偷兰遮。<a id="a-1w"></a>作白竟舍者一偷兰遮。<a id="a-1x"></a>若初白未竟舍者突吉罗。<a id="a-1y"></a>若一切未白方便欲破和合僧受破和合僧法坚持不舍一切突吉罗。<a id="a-1z"></a>若僧为破僧人作呵谏羯磨时。<a id="a-20"></a>有比丘教言莫舍此比丘偷兰遮。<a id="a-21"></a>若不呵谏突吉罗。<a id="a-22"></a>若比丘尼教言莫舍。<a id="a-23"></a>尼偷兰遮。<a id="a-24"></a>未作呵谏尼教莫舍突吉罗。<a id="a-25"></a>除比丘比丘尼。<a id="a-26"></a>更有余人教莫舍尽突吉罗。<a id="a-27"></a>比丘尼僧伽婆尸沙。<a id="a-28"></a>式叉摩那沙弥沙弥尼突吉罗。<a id="a-29"></a>是谓为犯。<a id="a-2A"></a>不犯者初谏便舍。<a id="a-2B"></a>若非法别众作呵谏。<a id="a-2C"></a>非法和合众作呵谏。<a id="a-2D"></a>法别众。<a id="a-2E"></a>法相似别众。<a id="a-2F"></a>法相似和合众。<a id="a-2G"></a>非法非律非佛所教。<a id="a-2H"></a>若一切未作呵谏。<a id="a-2I"></a>若破恶友恶知识。<a id="a-2J"></a>若破方便欲破僧者遮令不破。<a id="a-2K"></a>若破方便助破僧者。<a id="a-2L"></a>二三人羯磨。<a id="a-2M"></a>若欲作非法非毗尼羯磨。<a id="a-2N"></a>若为僧为塔为和上同和上。<a id="a-2O"></a>为阿阇梨同阿阇梨为知识。<a id="a-2P"></a>作损减作无住处破者是谓不犯。<a id="a-2Q"></a>不犯者。<a id="a-2R"></a>最初未制戒。<a id="a-2S"></a>痴狂心乱痛恼所缠(十竟)。</p>
  <p id="a2T">佛在罗阅只耆阇崛山中。<a id="a-2U"></a>时提婆达故执此五法。<a id="a-2V"></a>复往教诸比丘言。<a id="a-2W"></a>世尊以无数方便常叹说头陀少欲知足乐出离者。<a id="a-2X"></a>尽形寿乞食。<a id="a-2Y"></a>着粪扫衣。<a id="a-2Z"></a>露坐。<a id="a-2a"></a>不食酥盐。<a id="a-2b"></a>不食鱼及肉。<a id="a-2c"></a>时诸比丘语提婆达言。<a id="a-2d"></a>汝莫破和合僧。<a id="a-2e"></a>莫住破僧法坚持不舍。<a id="a-2f"></a>何以故。<a id="a-2g"></a>与僧和合欢喜不诤同一水乳。<a id="a-2h"></a>于佛法中有增益安乐住。<a id="a-2i"></a>时提婆达伴党方便助破和合僧比丘语诸比丘言。<a id="a-2j"></a>汝莫呵提婆达所说。<a id="a-2k"></a>提婆达是法语比丘律语比丘。<a id="a-2l"></a>提婆达所说我等忍可。<a id="a-2m"></a>诸比丘闻。<a id="a-2n"></a>中有少欲知足行头陀乐学戒知惭愧者。<a id="a-2o"></a>嫌责提婆达伴党比丘。<a id="a-2p"></a>汝等云何言。<a id="a-2q"></a>提婆达是法语比丘律语比丘。<a id="a-2r"></a>提婆达所说我等忍可。<a id="a-2s"></a>诸比丘嫌责已。<a id="a-2t"></a>往世尊所。<a id="a-2u"></a>头面礼足在一面坐。<a id="a-2v"></a>以此因缘具白世尊。<a id="a-2w"></a>世尊以此因缘集比丘僧。<a id="a-2x"></a>无数方便呵责提婆达伴党比丘。<a id="a-2y"></a>汝所为非。<a id="a-2z"></a>非威仪非沙门法。<a id="a-30"></a>非净行非随顺行。<a id="a-31"></a>所不应为。<a id="a-32"></a>云何语诸比丘言。<a id="a-33"></a>莫呵提婆达所说。<a id="a-34"></a>提婆达是法语比丘律语比丘。<a id="a-35"></a>提婆达所说我等忍可。<a id="a-36"></a>尔时世尊以无数方便呵责提婆达伴党比丘已。<a id="a-37"></a>告诸比丘。<a id="a-38"></a>听僧与提婆达伴党比丘作呵谏。<a id="a-39"></a>舍此法故白四羯磨。<a id="a-3A"></a>众中当差堪能羯磨者如上作如是白。<a id="a-3B"></a>大德僧听。<a id="a-3C"></a>此提婆达伴党比丘。<a id="a-3D"></a>顺从提婆达作如是言。<a id="a-3E"></a>汝等诸比丘莫呵提婆达。<a id="a-3F"></a>何以故。<a id="a-3G"></a>提婆达是法语比丘律语比丘。<a id="a-3H"></a>提婆达所说我等忍可。<a id="a-3I"></a>若僧时到僧忍听。<a id="a-3J"></a>僧今与提婆达伴党比丘作呵谏。<a id="a-3K"></a>舍此事故。<a id="a-3L"></a>汝等莫言提婆达是法语比丘律语比丘。<a id="a-3M"></a>提婆达所说我等忍可。<a id="a-3N"></a>然提婆达非法语比丘非律语比丘。<a id="a-3O"></a>汝莫欲坏和合僧。<a id="a-3P"></a>汝等当助和合僧。<a id="a-3Q"></a>大德。<a id="a-3R"></a>与僧和合欢喜不诤同一水乳。<a id="a-3S"></a>于佛法中。<a id="a-3T"></a>有增益安乐住。<a id="a-3U"></a>白如是。<a id="a-3V"></a>大德僧听。<a id="a-3W"></a>此提婆达伴党比丘。<a id="a-3X"></a>顺从提婆达作如是语。<a id="a-3Y"></a>汝等诸比丘莫呵提婆达。<a id="a-3Z"></a>提婆达是法语比丘律语比丘。<a id="a-3a"></a>提婆达所说我等忍可。<a id="a-3b"></a>僧今为提婆达伴党比丘作呵谏。<a id="a-3c"></a>舍此事故。<a id="a-3d"></a>大德。<a id="a-3e"></a>莫作如是语。<a id="a-3f"></a>提婆达是法语比丘律语比丘。<a id="a-3g"></a>提婆达所说我等忍可。<a id="a-3h"></a>而提婆达非法语比丘非律语比丘。<a id="a-3i"></a>汝等莫坏和合僧。<a id="a-3j"></a>汝等当助和合僧。<a id="a-3k"></a>大德。<a id="a-3l"></a>与僧和合欢喜不诤同一水乳。<a id="a-3m"></a>于佛法中有增益安乐住。<a id="a-3n"></a>谁诸长老忍。<a id="a-3o"></a>僧呵谏提婆达伴党比丘。<a id="a-3p"></a>令舍此事者默然。<a id="a-3q"></a>谁不忍者说。<a id="a-3r"></a>是初羯磨。<a id="a-3s"></a>第二第三亦如是说。<a id="a-3t"></a>僧已忍。<a id="a-3u"></a>呵谏提婆达伴党比丘令舍此事竟。<a id="a-3v"></a>僧忍默然故。<a id="a-3w"></a>是事如是持。<a id="a-3x"></a>当作如是呵谏提婆达伴党比丘白四羯磨。<a id="a-3y"></a>诸比丘白佛。<a id="a-3z"></a>佛告诸比丘。<a id="a-40"></a>从今已去若有如是伴党。<a id="a-41"></a>相助坏和合僧者。<a id="a-42"></a>亦当作如是呵谏白四羯磨。<a id="a-43"></a>自今已去与诸比丘结戒。<a id="a-44"></a>集十句义乃至正法久住。<a id="a-45"></a>欲说戒者当如是说。<a id="a-46"></a>若比丘有余伴党若一若二若三乃至无数。<a id="a-47"></a>彼比丘语是比丘。<a id="a-48"></a>大德。<a id="a-49"></a>莫谏此比丘。<a id="a-4A"></a>此比丘是法语比丘律语比丘。<a id="a-4B"></a>此比丘所说我等喜乐。<a id="a-4C"></a>此比丘所说我等忍可。<a id="a-4D"></a>彼比丘言。<a id="a-4E"></a>大德。<a id="a-4F"></a>莫作是说言。<a id="a-4G"></a>此比丘法语比丘律语比丘。<a id="a-4H"></a>此比丘所说我等喜乐。<a id="a-4I"></a>此比丘所说我等忍可。<a id="a-4J"></a>然此比丘非法语比丘非律语比丘。<a id="a-4K"></a>大德。<a id="a-4L"></a>莫欲破坏和合僧。<a id="a-4M"></a>汝等当乐欲和合僧。<a id="a-4N"></a>大德。<a id="a-4O"></a>与僧和合欢喜不诤。<a id="a-4P"></a>同一师学如水乳合。<a id="a-4Q"></a>于佛法中有增益安乐住。<a id="a-4R"></a>是比丘如是谏时坚持不舍。<a id="a-4S"></a>彼比丘应三谏。<a id="a-4T"></a>舍是事故。<a id="a-4U"></a>乃至三谏舍者善。<a id="a-4V"></a>不舍者僧伽婆尸沙。<a id="a-4W"></a>比丘义如上说。<a id="a-4X"></a>顺从者有二顺从。<a id="a-4Y"></a>法顺从衣食顺从。<a id="a-4Z"></a>法顺从者。<a id="a-4a"></a>以法教授增戒增心增慧讽诵承受。<a id="a-4b"></a>衣食顺从者。<a id="a-4c"></a>给与衣被饭食床卧敷具病瘦医药。<a id="a-4d"></a>伴党者若四若过四人。<a id="a-4e"></a>助伴党语者。<a id="a-4f"></a>若一若二若三若众多。<a id="a-4g"></a>若比丘作非法群党语诸比丘言。<a id="a-4h"></a>大德。<a id="a-4i"></a>汝莫谏此比丘。<a id="a-4j"></a>此比丘是法语比丘律语比丘。<a id="a-4k"></a>此比丘所说我等忍可。<a id="a-4l"></a>汝莫作是语。<a id="a-4m"></a>此比丘是法语比丘律语比丘。<a id="a-4n"></a>此比丘所说我等忍可。<a id="a-4o"></a>而此比丘非法语比丘非律语比丘。<a id="a-4p"></a>汝等莫坏和合僧。<a id="a-4q"></a>当助和合僧。<a id="a-4r"></a>大德。<a id="a-4s"></a>与僧和合欢喜不诤同一水乳。<a id="a-4t"></a>于佛法中有增益安乐住。<a id="a-4u"></a>可舍此事。<a id="a-4v"></a>勿为僧所呵更犯重罪。<a id="a-4w"></a>若随语者善。<a id="a-4x"></a>若不随语者当白。<a id="a-4y"></a>白已当语彼人言。<a id="a-4z"></a>我已白。<a id="a-50"></a>余有羯磨在。<a id="a-51"></a>汝可舍此事。<a id="a-52"></a>勿为僧所呵更犯重罪。<a id="a-53"></a>若随语者善。<a id="a-54"></a>若不随语者当作初羯磨。<a id="a-55"></a>作初羯磨已当语彼人言。<a id="a-56"></a>我已白及初羯磨。<a id="a-57"></a>余有二羯磨在。<a id="a-58"></a>可舍此事。<a id="a-59"></a>勿为僧所呵更犯重罪。<a id="a-5A"></a>若随语者善。<a id="a-5B"></a>不随语者当作第二羯磨。<a id="a-5C"></a>作第二羯磨已当语彼人言。<a id="a-5D"></a>已白二羯磨竟余有一羯磨在。<a id="a-5E"></a>汝可舍此事。<a id="a-5F"></a>勿为僧所呵更犯重罪。<a id="a-5G"></a>若随语者善。<a id="a-5H"></a>不随语者作三羯磨。<a id="a-5I"></a>作三羯磨竟僧伽婆尸沙。<a id="a-5J"></a>白竟二羯磨舍者三偷兰遮。<a id="a-5K"></a>白竟一羯磨舍者二偷兰遮。<a id="a-5L"></a>白竟舍者一偷兰遮作白未竟舍者突吉罗。<a id="a-5M"></a>若未白一切随破僧伴党尽突吉罗。<a id="a-5N"></a>若比丘谏群党比丘时。<a id="a-5O"></a>更有余比丘语莫舍。<a id="a-5P"></a>此比丘偷兰遮。<a id="a-5Q"></a>若未作呵谏突吉罗。<a id="a-5R"></a>若比丘谏群党比丘时。<a id="a-5S"></a>比丘尼语坚持莫舍者尼偷兰遮。<a id="a-5T"></a>若未作谏尼言莫舍者突吉罗。<a id="a-5U"></a>除比丘比丘尼。<a id="a-5V"></a>余人教言。<a id="a-5W"></a>莫舍尽突吉罗。<a id="a-5X"></a>比丘尼僧伽婆尸沙。<a id="a-5Y"></a>式叉磨那沙弥沙弥尼突吉罗。<a id="a-5Z"></a>是谓为犯。<a id="a-5a"></a>不犯者初语时舍。<a id="a-5b"></a>非法别众。<a id="a-5c"></a>非法和合众。<a id="a-5d"></a>法别众。<a id="a-5e"></a>法相似别众。<a id="a-5f"></a>法相似和合众。<a id="a-5g"></a>非法非律非佛所教。<a id="a-5h"></a>若一切未作呵谏不犯。<a id="a-5i"></a>不犯者。<a id="a-5j"></a>最初未制戒。<a id="a-5k"></a>痴狂心乱痛恼所缠(十一竟)。</p>
  <p id="a5l">尔时佛在舍卫国祇树给孤独园。<a id="a-5m"></a>时羁连有二比丘。<a id="a-5n"></a>一名阿湿婆二名富那婆娑。<a id="a-5o"></a>在羁连行恶行污他家。<a id="a-5p"></a>污他家亦见亦闻。<a id="a-5q"></a>行恶行亦见亦闻。<a id="a-5r"></a>彼作如是非法行。<a id="a-5s"></a>自种华树教人种花树。<a id="a-5t"></a>自溉灌教人溉灌。<a id="a-5u"></a>自摘花教人摘花。<a id="a-5v"></a>自作华鬘教人作华鬘。<a id="a-5w"></a>自以线贯系若教人线贯系。<a id="a-5x"></a>自持花教人持花。<a id="a-5y"></a>自持华鬘与人教人持华鬘与人。<a id="a-5z"></a>若彼村落中有妇女若童女。<a id="a-60"></a>共同一床坐起同一器饮食言语戏笑。<a id="a-61"></a>或自歌舞倡伎或他作已唱和。<a id="a-62"></a>或俳说或弹鼓簧吹贝作孔雀音。<a id="a-63"></a>或作众鸟鸣或走或佯跛行。<a id="a-64"></a>或啸或自作弄身或受雇戏笑。<a id="a-65"></a>时有众多比丘从迦尸国渐渐游行至羁连止宿。<a id="a-66"></a>晨朝着衣持钵入村乞食。<a id="a-67"></a>法服齐整行步庠序。<a id="a-68"></a>低目直前不左右顾视以次乞食。<a id="a-69"></a>时诸居士见已自相谓言。<a id="a-6A"></a>此是何人低目而行不左右顾视。<a id="a-6B"></a>亦不言笑亦不周接亦不善言问讯。<a id="a-6C"></a>我等不应与其饮食。<a id="a-6D"></a>我等阿湿婆富那婆娑二人亦不低目而行。<a id="a-6E"></a>左右顾视与人周接善言问讯。<a id="a-6F"></a>应与饮食供养。<a id="a-6G"></a>时彼比丘在羁连乞食困乃得之。<a id="a-6H"></a>彼自念言。<a id="a-6I"></a>此住处恶恶比丘在此住。<a id="a-6J"></a>彼作如是恶乃至受雇戏笑。<a id="a-6K"></a>时诸比丘即从羁连往至舍卫城到世尊所头面礼足在一面坐。<a id="a-6L"></a>尔时世尊慰问客比丘言。<a id="a-6M"></a>汝等住止安乐不。<a id="a-6N"></a>众僧和合不。<a id="a-6O"></a>不以饮食为苦耶。<a id="a-6P"></a>诸比丘白世尊。<a id="a-6Q"></a>大德。<a id="a-6R"></a>住止安乐众僧和合。<a id="a-6S"></a>我曹从迦尸国游行至羁连。<a id="a-6T"></a>以上因缘具白世尊。<a id="a-6U"></a>世尊尔时以无数方便遥呵责阿湿婆富那婆娑二比丘。<a id="a-6V"></a>汝所为非。<a id="a-6W"></a>非威仪非沙门法非净行非随顺行。<a id="a-6X"></a>所不应为。<a id="a-6Y"></a>云何阿湿婆富那婆娑。<a id="a-6Z"></a>在羁连污他家行恶行。<a id="a-6a"></a>污他家亦见亦闻行恶行亦见亦闻。<a id="a-6b"></a>乃至受雇戏笑。<a id="a-6c"></a>时世尊以无数方便呵责已。<a id="a-6d"></a>告舍利弗目连。<a id="a-6e"></a>汝等二人。<a id="a-6f"></a>往羁连与阿湿婆富那婆娑作羯磨。<a id="a-6g"></a>何以故。<a id="a-6h"></a>是汝等弟子故。<a id="a-6i"></a>应作白四羯磨。<a id="a-6j"></a>应如是作集僧已为彼二人作举。<a id="a-6k"></a>作举已为作忆念。<a id="a-6l"></a>作忆念已应与罪。<a id="a-6m"></a>众中应差堪能羯磨人如上作如是白。<a id="a-6n"></a>大德僧听。<a id="a-6o"></a>此阿湿婆富那婆娑在羁连污他家行恶行污他家亦见亦闻。<a id="a-6p"></a>行恶行亦见亦闻。<a id="a-6q"></a>若僧时到僧忍听。<a id="a-6r"></a>今僧为阿湿婆富那婆娑作摈羯磨。<a id="a-6s"></a>汝等污他家行恶行污他家亦见亦闻。<a id="a-6t"></a>行恶行亦见亦闻。<a id="a-6u"></a>汝等行恶行出去不应在此住。<a id="a-6v"></a>白如是。<a id="a-6w"></a>大德僧听。<a id="a-6x"></a>此阿湿婆富那婆娑在羁连污他家行恶行污他家亦见亦闻。<a id="a-6y"></a>行恶行亦见亦闻。<a id="a-6z"></a>今僧与阿湿婆富那婆娑作摈羯磨。<a id="a-70"></a>此二人污他家行恶行。<a id="a-71"></a>污他家亦见亦闻。<a id="a-72"></a>行恶行亦见亦闻。<a id="a-73"></a>汝等污他家出去不应在此住。<a id="a-74"></a>谁诸长老忍。<a id="a-75"></a>僧为此二人作摈羯磨者默然。<a id="a-76"></a>谁不忍者说。<a id="a-77"></a>此是初羯磨。<a id="a-78"></a>第二第三亦如是说。<a id="a-79"></a>僧已忍。<a id="a-7A"></a>与阿湿婆富那婆娑作摈羯磨竟。<a id="a-7B"></a>僧忍默然故是事如是持。<a id="a-7C"></a>尔时舍利弗目连。<a id="a-7D"></a>闻佛教已。<a id="a-7E"></a>即从坐起礼佛足绕三匝而去。<a id="a-7F"></a>舍利弗目连。<a id="a-7G"></a>着衣持钵与五百大比丘众俱。<a id="a-7H"></a>从迦尸国游行至羁连。<a id="a-7I"></a>时阿湿婆富那婆娑。<a id="a-7J"></a>闻舍利弗目连将五百大比丘众俱从迦尸国游行来至羁连。<a id="a-7K"></a>必为我等作摈羯磨。<a id="a-7L"></a>彼二人即往诣诸居士所语言。<a id="a-7M"></a>今有二比丘来。<a id="a-7N"></a>一名舍利弗。<a id="a-7O"></a>二名目连。<a id="a-7P"></a>其一比丘善能幻术飞行虚空。<a id="a-7Q"></a>第二比丘行恶行自能说法。<a id="a-7R"></a>汝等好自观察莫为彼所惑。<a id="a-7S"></a>时舍利弗目连从迦尸国渐渐游行。<a id="a-7T"></a>来至羁连止宿。<a id="a-7U"></a>晨朝着衣持钵入村乞食。<a id="a-7V"></a>大目连现神足踊身空中。<a id="a-7W"></a>舍利弗亲自说法。<a id="a-7X"></a>时诸居士见已自相谓言。<a id="a-7Y"></a>此二比丘。<a id="a-7Z"></a>一善知幻术飞行空中。<a id="a-7a"></a>第二比丘行恶行自能说法。<a id="a-7b"></a>时舍利弗目连。<a id="a-7c"></a>即为羁连诸居士说法令得信乐。<a id="a-7d"></a>时尊者舍利弗目连。<a id="a-7e"></a>食讫洗钵还至住处。<a id="a-7f"></a>以此因缘集比丘僧。<a id="a-7g"></a>集僧已为阿湿婆富那婆娑作举。<a id="a-7h"></a>作举已为作忆念。<a id="a-7i"></a>作忆念已与罪。<a id="a-7j"></a>时舍利弗在众中即作羯磨如上说时。<a id="a-7k"></a>阿湿婆富那婆娑僧为作羯磨时作是言。<a id="a-7l"></a>众僧有爱有恚有怖有痴。<a id="a-7m"></a>更有余同罪比丘。<a id="a-7n"></a>有驱者有不驱者而独驱我。<a id="a-7o"></a>时舍利弗目连。<a id="a-7p"></a>在羁连为阿湿婆富那婆娑作羯磨已。<a id="a-7q"></a>还舍卫国祇树给孤独园。<a id="a-7r"></a>至世尊所头面礼足在一面坐。<a id="a-7s"></a>一面坐已白佛言。<a id="a-7t"></a>我等已于羁连与阿湿婆富那婆娑作摈羯磨已。<a id="a-7u"></a>众僧作摈羯磨时。<a id="a-7v"></a>阿湿婆富那婆娑作如是言。<a id="a-7w"></a>众僧有爱有恚有怖有痴。<a id="a-7x"></a>有如是同罪比丘。<a id="a-7y"></a>有驱者有不驱者。<a id="a-7z"></a>尔时世尊。<a id="a-80"></a>以无数方便遥诃责阿湿婆富那婆娑。<a id="a-81"></a>汝所为非。<a id="a-82"></a>非威仪非沙门法非净行非随顺行。<a id="a-83"></a>所不应为。<a id="a-84"></a>云何众僧与作摈羯磨时言。<a id="a-85"></a>众僧有爱有恚有怖有痴。<a id="a-86"></a>有如是同罪比丘有驱者有不驱者。<a id="a-87"></a>世尊以无数方便呵责彼阿湿婆富那婆娑已。<a id="a-88"></a>告诸比丘。<a id="a-89"></a>自今已去听僧与阿湿婆富那婆娑作呵谏白四羯磨。<a id="a-8A"></a>众中应差堪能羯磨人如上应作如是白。<a id="a-8B"></a>大德僧听。<a id="a-8C"></a>此阿湿婆富那婆娑在羁连僧与作摈羯磨时。<a id="a-8D"></a>便作是言。<a id="a-8E"></a>僧有爱有恚有怖有痴。<a id="a-8F"></a>有如是同罪比丘。<a id="a-8G"></a>有驱者有不驱者。<a id="a-8H"></a>若僧时到僧忍听。<a id="a-8I"></a>今僧与阿湿婆富那婆娑作呵谏。<a id="a-8J"></a>舍此事故。<a id="a-8K"></a>汝等莫作是言。<a id="a-8L"></a>僧有爱有恚有怖有痴。<a id="a-8M"></a>有如是同罪比丘。<a id="a-8N"></a>有驱者有不驱者而诸比丘不爱不恚不怖不痴。<a id="a-8O"></a>汝等污他家行恶行。<a id="a-8P"></a>污他家亦见亦闻。<a id="a-8Q"></a>行恶行亦见亦闻。<a id="a-8R"></a>汝等污他家行恶行。<a id="a-8S"></a>白如是。<a id="a-8T"></a>大德僧听。<a id="a-8U"></a>此阿湿婆富那婆娑。<a id="a-8V"></a>在羁连僧与作羯磨。<a id="a-8W"></a>时便作是言。<a id="a-8X"></a>僧有爱有恚有怖有痴。<a id="a-8Y"></a>有如是同罪比丘。<a id="a-8Z"></a>有驱者有不驱者。<a id="a-8a"></a>僧今与阿湿婆富那婆娑作呵谏。<a id="a-8b"></a>舍此事故。<a id="a-8c"></a>汝等莫作是言。<a id="a-8d"></a>僧有爱有恚有怖有痴。<a id="a-8e"></a>有如是同罪比丘。<a id="a-8f"></a>有驱者有不驱者。<a id="a-8g"></a>而诸比丘不爱不恚不怖不痴。<a id="a-8h"></a>汝等污他家行恶行。<a id="a-8i"></a>污他家亦见亦闻。<a id="a-8j"></a>行恶行亦见亦闻。<a id="a-8k"></a>汝等污他家行恶行。<a id="a-8l"></a>谁诸长老忍。<a id="a-8m"></a>僧与阿湿婆富那婆娑作呵谏。<a id="a-8n"></a>舍此事者默然。<a id="a-8o"></a>谁不忍者说。<a id="a-8p"></a>是初羯磨。<a id="a-8q"></a>第二第三亦如是说。<a id="a-8r"></a>僧已忍。<a id="a-8s"></a>与阿湿婆富那婆娑作呵谏舍此事竟。<a id="a-8t"></a>僧忍默然故是事如是持。<a id="a-8u"></a>如是与阿湿婆富那婆娑作呵谏白四羯磨已。<a id="a-8v"></a>时诸比丘往白佛。<a id="a-8w"></a>佛言。<a id="a-8x"></a>若有余比丘若僧已摈若摈时若未摈。<a id="a-8y"></a>作如是言。<a id="a-8z"></a>僧有爱有恚有怖有痴。<a id="a-90"></a>亦应如是与作呵谏白四羯磨呵谏。<a id="a-91"></a>自今已去与诸比丘结戒。<a id="a-92"></a>集十句义乃至正法久住。<a id="a-93"></a>欲说戒者当如是说。<a id="a-94"></a>若比丘依聚落若城邑住。<a id="a-95"></a>污他家行恶行。<a id="a-96"></a>污他家亦见亦闻。<a id="a-97"></a>行恶行亦见亦闻。<a id="a-98"></a>诸比丘当语是比丘言。<a id="a-99"></a>大德。<a id="a-9A"></a>污他家行恶行。<a id="a-9B"></a>污他家亦见亦闻。<a id="a-9C"></a>行恶行亦见亦闻。<a id="a-9D"></a>大德。<a id="a-9E"></a>汝污他家行恶行。<a id="a-9F"></a>今可远此聚落去不须住此。<a id="a-9G"></a>是比丘语彼比丘作是语。<a id="a-9H"></a>大德。<a id="a-9I"></a>诸比丘有爱有恚有怖有痴。<a id="a-9J"></a>有如是同罪比丘。<a id="a-9K"></a>有驱者有不驱者。<a id="a-9L"></a>诸比丘报言。<a id="a-9M"></a>大德。<a id="a-9N"></a>莫作是语。<a id="a-9O"></a>有爱有恚有怖有痴。<a id="a-9P"></a>有如是同罪比丘。<a id="a-9Q"></a>有驱者有不驱者。<a id="a-9R"></a>而诸比丘不爱不恚不怖不痴。<a id="a-9S"></a>大德。<a id="a-9T"></a>污他家行恶行。<a id="a-9U"></a>污他家亦见亦闻。<a id="a-9V"></a>行恶行亦见亦闻。<a id="a-9W"></a>是比丘如是谏时坚持不舍者。<a id="a-9X"></a>彼比丘应再三谏。<a id="a-9Y"></a>舍此事故。<a id="a-9Z"></a>乃至三谏舍者善。<a id="a-9a"></a>不舍者僧伽婆尸沙。<a id="a-9b"></a>比丘义如上。<a id="a-9c"></a>村者有四种如上。<a id="a-9d"></a>聚落城邑者属王。<a id="a-9e"></a>家者有男有女。<a id="a-9f"></a>污他家者。<a id="a-9g"></a>有四种事。<a id="a-9h"></a>依家污家。<a id="a-9i"></a>依利养污家。<a id="a-9j"></a>依亲友污家。<a id="a-9k"></a>依僧伽蓝污家。<a id="a-9l"></a>云何依家污家。<a id="a-9m"></a>从一家得物与一家。<a id="a-9n"></a>所得物处闻之不喜。<a id="a-9o"></a>所与物处思当报恩。<a id="a-9p"></a>即作是言。<a id="a-9q"></a>若有与我者我当报之。<a id="a-9r"></a>若不与我者我何故与。<a id="a-9s"></a>是为依家污家。<a id="a-9t"></a>云何依利养污家。<a id="a-9u"></a>若比丘如法得利。<a id="a-9v"></a>乃至钵中之余。<a id="a-9w"></a>或与一居士不与一居士。<a id="a-9x"></a>彼得者即生是念当报其恩。<a id="a-9y"></a>其有与我者我当报之。<a id="a-9z"></a>若不与我我何故与。<a id="a-A0"></a>是为依利养污家。<a id="a-A1"></a>云何依亲友污家。<a id="a-A2"></a>若比丘依王若大臣。<a id="a-A3"></a>或为一居士或不为一居士。<a id="a-A4"></a>所为者即思当报恩。<a id="a-A5"></a>其为我者我当供养。<a id="a-A6"></a>不为我者我不供养。<a id="a-A7"></a>是为依亲友污家。<a id="a-A8"></a>云何依僧伽蓝污家。<a id="a-A9"></a>若比丘取僧华果与一居士不与一居士。<a id="a-AA"></a>即作是念。<a id="a-AB"></a>其有与我者我当供养。<a id="a-AC"></a>不与我者我不供养。<a id="a-AD"></a>是为依僧伽蓝污家。<a id="a-AE"></a>以此四事故污家。<a id="a-AF"></a>是故言污他家。<a id="a-AG"></a>行恶行者。<a id="a-AH"></a>自种华树教人种华树。<a id="a-AI"></a>乃至受雇戏笑如上说。<a id="a-AJ"></a>若比丘依聚落住。<a id="a-AK"></a>污他家行恶行。<a id="a-AL"></a>污他家亦见亦闻。<a id="a-AM"></a>行恶行亦见亦闻。<a id="a-AN"></a>彼比丘谏此比丘言。<a id="a-AO"></a>大德。<a id="a-AP"></a>污他家亦见亦闻。<a id="a-AQ"></a>行恶行亦见亦闻。<a id="a-AR"></a>大德。<a id="a-AS"></a>污他家行恶行可舍此事。<a id="a-AT"></a>莫为僧所呵更犯重罪。<a id="a-AU"></a>若随语者善。<a id="a-AV"></a>若不随语者应作白。<a id="a-AW"></a>作白已应求言。<a id="a-AX"></a>大德。<a id="a-AY"></a>已作白。<a id="a-AZ"></a>余有三羯磨在。<a id="a-Aa"></a>可舍此事。<a id="a-Ab"></a>莫为僧所呵更犯重罪。<a id="a-Ac"></a>若舍者善。<a id="a-Ad"></a>若不舍者应作初羯磨。<a id="a-Ae"></a>作初羯磨已应更求。<a id="a-Af"></a>大德。<a id="a-Ag"></a>已作白作初羯磨竟。<a id="a-Ah"></a>余有二羯磨在。<a id="a-Ai"></a>大德。<a id="a-Aj"></a>可舍此事。<a id="a-Ak"></a>莫为僧所呵更犯重罪。<a id="a-Al"></a>若随语者善。<a id="a-Am"></a>不随语者应作第二羯磨。<a id="a-An"></a>作第二羯磨已应更求。<a id="a-Ao"></a>大德。<a id="a-Ap"></a>已作第二羯磨已。<a id="a-Aq"></a>余有一羯磨在。<a id="a-Ar"></a>大德。<a id="a-As"></a>可舍此事。<a id="a-At"></a>莫为僧所呵更犯重罪。<a id="a-Au"></a>若随语者善。<a id="a-Av"></a>若不随语者作第三羯磨。<a id="a-Aw"></a>作第三羯磨已僧伽婆尸沙。<a id="a-Ax"></a>若白二羯磨舍者三偷兰遮。<a id="a-Ay"></a>若白一羯磨舍者二偷兰遮。<a id="a-Az"></a>若白竟舍者一偷兰遮。<a id="a-B0"></a>若初白未竟舍者突吉罗。<a id="a-B1"></a>若未白前言僧有爱有恚有怖有痴一切突吉罗。<a id="a-B2"></a>若僧作呵谏时更有余比丘教莫舍此比丘偷兰遮。<a id="a-B3"></a>若未作呵谏者突吉罗。<a id="a-B4"></a>若僧作呵谏时有比丘尼教言莫舍者尼偷兰遮。<a id="a-B5"></a>若未作呵谏前教者尼突吉罗。<a id="a-B6"></a>除比丘比丘尼。<a id="a-B7"></a>余人教莫舍呵不呵尽突吉罗。<a id="a-B8"></a>若不看书持往突吉罗。<a id="a-B9"></a>若为白衣作信使突吉罗。<a id="a-BA"></a>比丘尼僧伽婆尸沙。<a id="a-BB"></a>式叉摩那沙弥沙弥尼突吉罗。<a id="a-BC"></a>是谓为犯。<a id="a-BD"></a>不犯者。<a id="a-BE"></a>初语时舍。<a id="a-BF"></a>非法别众。<a id="a-BG"></a>非法和合众。<a id="a-BH"></a>法别众。<a id="a-BI"></a>法相似别众。<a id="a-BJ"></a>法相似和合众。<a id="a-BK"></a>非法非律非佛所教。<a id="a-BL"></a>若一切未作呵谏前。<a id="a-BM"></a>若与父母若与病人与小儿与妊娠妇女与牢狱系人与寺中客作者不犯。<a id="a-BN"></a>若种花树复教人种供养佛法僧。<a id="a-BO"></a>教人取花供养佛法僧。<a id="a-BP"></a>自造花鬘教人造供养佛法僧。<a id="a-BQ"></a>自以线贯花教人贯供养佛法僧。<a id="a-BR"></a>自持花教人持花供养佛法僧。<a id="a-BS"></a>自以线贯华鬘教人贯持供养佛法僧。<a id="a-BT"></a>皆不犯。<a id="a-BU"></a>若人举手欲打。<a id="a-BV"></a>若被贼若象熊罴师子虎狼来恐难之处。<a id="a-BW"></a>若担刺棘来于中走避者不犯。<a id="a-BX"></a>若渡河沟渠坑跳踯者不犯。<a id="a-BY"></a>若同伴行在后还顾不见而啸唤者不犯。<a id="a-BZ"></a>若为父母病。<a id="a-Ba"></a>若闭在狱。<a id="a-Bb"></a>若为笃信优婆塞有病。<a id="a-Bc"></a>若闭在狱看书往。<a id="a-Bd"></a>若为塔为僧为病比丘事持书往返者一切不犯。<a id="a-Be"></a>不犯者。<a id="a-Bf"></a>最初未制戒。<a id="a-Bg"></a>痴狂心乱痛恼所缠(十二竟)。</p>
  <p id="aBh">尔时佛在拘睒毗国瞿师罗园。<a id="a-Bi"></a>时尊者阐陀比丘。<a id="a-Bj"></a>恶性不受人语。<a id="a-Bk"></a>语诸比丘言。<a id="a-Bl"></a>汝莫语我若好若恶。<a id="a-Bm"></a>我亦不语诸大德若好若恶。<a id="a-Bn"></a>诸大德止。<a id="a-Bo"></a>莫有所说。<a id="a-Bp"></a>何用教我为。<a id="a-Bq"></a>我应教诸大德。<a id="a-Br"></a>何以故。<a id="a-Bs"></a>我圣主得正觉故。<a id="a-Bt"></a>譬如大水初来漂诸草木积在一处。<a id="a-Bu"></a>诸大德亦复如是。<a id="a-Bv"></a>种种姓种种名种种家出家集在一处。<a id="a-Bw"></a>亦如大风吹诸草木集在一处。<a id="a-Bx"></a>诸大德亦如是。<a id="a-By"></a>种种姓种种名种种家出家集在一处。<a id="a-Bz"></a>是故诸大德。<a id="a-C0"></a>不应教我。<a id="a-C1"></a>我应教诸大德。<a id="a-C2"></a>何以故。<a id="a-C3"></a>我圣主得正觉故。<a id="a-C4"></a>时诸比丘。<a id="a-C5"></a>闻中有少欲知足行头陀乐学戒知惭愧者。<a id="a-C6"></a>嫌责阐陀比丘。<a id="a-C7"></a>云何恶性不受人语。<a id="a-C8"></a>语诸比丘言。<a id="a-C9"></a>诸大德。<a id="a-CA"></a>莫语我若好若恶。<a id="a-CB"></a>我亦不语诸大德若好若恶。<a id="a-CC"></a>诸大德且止。<a id="a-CD"></a>莫有所说。<a id="a-CE"></a>何用教授我为。<a id="a-CF"></a>我应教诸大德。<a id="a-CG"></a>何以故。<a id="a-CH"></a>我圣主得正觉故。<a id="a-CI"></a>譬如大水初来漂诸草木集在一处。<a id="a-CJ"></a>亦如大风吹诸草木聚在一处。<a id="a-CK"></a>诸大德亦复如是。<a id="a-CL"></a>种种姓种种名种种家出家集在一处。<a id="a-CM"></a>是故我应教诸大德。<a id="a-CN"></a>诸大德不应教我。<a id="a-CO"></a>何以故。<a id="a-CP"></a>我圣主得正觉故。<a id="a-CQ"></a>诸比丘往到世尊所。<a id="a-CR"></a>头面礼足在一面坐。<a id="a-CS"></a>以此因缘具白世尊。<a id="a-CT"></a>世尊尔时以此因缘集比丘僧。<a id="a-CU"></a>以无数方便呵责阐陀比丘。<a id="a-CV"></a>汝所为非。<a id="a-CW"></a>非威仪非沙门法非净行非随顺行。<a id="a-CX"></a>所不应为。<a id="a-CY"></a>云何阐陀恶性不受人语。<a id="a-CZ"></a>广说如上。<a id="a-Ca"></a>乃至我圣主得正觉。<a id="a-Cb"></a>时世尊呵责阐陀已。<a id="a-Cc"></a>告诸比丘。<a id="a-Cd"></a>听僧与阐陀比丘作呵谏白四羯磨。<a id="a-Ce"></a>如是呵谏。<a id="a-Cf"></a>僧中应差堪能羯磨者如上作如是白。<a id="a-Cg"></a>大德僧听。<a id="a-Ch"></a>此阐陀比丘恶性不受人语。<a id="a-Ci"></a>诸比丘以戒律如法教授。<a id="a-Cj"></a>自作不可共语语诸比丘言。<a id="a-Ck"></a>大德莫语我若好若恶。<a id="a-Cl"></a>我亦不语诸大德若好若恶。<a id="a-Cm"></a>大德且止。<a id="a-Cn"></a>不须教我。<a id="a-Co"></a>若僧时到僧忍听。<a id="a-Cp"></a>僧今与阐陀比丘作呵谏。<a id="a-Cq"></a>舍此事故。<a id="a-Cr"></a>汝阐陀莫自作不可共语。<a id="a-Cs"></a>当作可共语。<a id="a-Ct"></a>阐陀汝应如法谏诸比丘。<a id="a-Cu"></a>诸比丘亦当如法谏汝。<a id="a-Cv"></a>如是佛弟子众得增益。<a id="a-Cw"></a>展转相教展转相谏展转忏悔。<a id="a-Cx"></a>白如是。<a id="a-Cy"></a>大德僧听。<a id="a-Cz"></a>此阐陀比丘恶性不受人语。<a id="a-D0"></a>诸比丘以戒律如法教授。<a id="a-D1"></a>自作不可共语语诸比丘言。<a id="a-D2"></a>大德莫语我若好若恶。<a id="a-D3"></a>我亦不语诸大德若好若恶。<a id="a-D4"></a>大德且止。<a id="a-D5"></a>不须教我。<a id="a-D6"></a>今僧为阐陀比丘作呵谏舍此事故汝阐陀莫自作不可共语。<a id="a-D7"></a>当作可共语。<a id="a-D8"></a>汝当如法谏诸比丘。<a id="a-D9"></a>诸比丘亦当如法谏汝。<a id="a-DA"></a>如是佛弟子众得增益。<a id="a-DB"></a>展转相教展转相谏展转忏悔。<a id="a-DC"></a>谁诸长老忍。<a id="a-DD"></a>僧为阐陀比丘作呵谏。<a id="a-DE"></a>舍此事者默然。<a id="a-DF"></a>谁不忍者说。<a id="a-DG"></a>是初羯磨。<a id="a-DH"></a>第二第三亦如是说。<a id="a-DI"></a>僧已忍。<a id="a-DJ"></a>与阐陀比丘作呵谏舍此事竟。<a id="a-DK"></a>僧忍默然故是事如是持。<a id="a-DL"></a>当如是呵谏。<a id="a-DM"></a>僧与阐陀比丘作呵谏白四羯磨令舍此事已。<a id="a-DN"></a>诸比丘白佛。<a id="a-DO"></a>佛言。<a id="a-DP"></a>若有余比丘。<a id="a-DQ"></a>恶性不受人语者僧亦当与作如是呵谏白四羯磨。<a id="a-DR"></a>自今已去。<a id="a-DS"></a>与诸比丘结戒。<a id="a-DT"></a>集十句义乃至正法久住。<a id="a-DU"></a>欲说戒者当如是说。<a id="a-DV"></a>若比丘恶性不受人语。<a id="a-DW"></a>于戒法中诸比丘如法谏已。<a id="a-DX"></a>自身不受谏语言。<a id="a-DY"></a>诸大德莫向我说若好若恶。<a id="a-DZ"></a>我亦不向诸大德说若好若恶。<a id="a-Da"></a>诸大德且止莫谏我。<a id="a-Db"></a>彼比丘谏是比丘言。<a id="a-Dc"></a>大德莫自身不受谏语。<a id="a-Dd"></a>大德自身当受谏语。<a id="a-De"></a>大德如法谏诸比丘。<a id="a-Df"></a>诸比丘亦如法谏大德。<a id="a-Dg"></a>如是佛弟子众得增益。<a id="a-Dh"></a>展转相谏展转相教展转忏悔。<a id="a-Di"></a>是比丘如是。<a id="a-Dj"></a>谏时坚持不舍。<a id="a-Dk"></a>彼比丘应三谏。<a id="a-Dl"></a>舍是事故。<a id="a-Dm"></a>乃至三谏舍者善。<a id="a-Dn"></a>不舍者僧伽婆尸沙。<a id="a-Do"></a>比丘义如上说。<a id="a-Dp"></a>恶性不受语者。<a id="a-Dq"></a>不忍不受人教诲。<a id="a-Dr"></a>以戒律如法教授者。<a id="a-Ds"></a>有七犯聚波罗夷。<a id="a-Dt"></a>僧伽婆尸沙。<a id="a-Du"></a>波逸提。<a id="a-Dv"></a>波罗提提舍尼。<a id="a-Dw"></a>偷兰遮。<a id="a-Dx"></a>突吉罗。<a id="a-Dy"></a>恶说。<a id="a-Dz"></a>如法者如法如律如佛所教。<a id="a-E0"></a>若比丘恶性不受人语。<a id="a-E1"></a>诸比丘以戒律。<a id="a-E2"></a>如法教授。<a id="a-E3"></a>自身作不可共语。<a id="a-E4"></a>大德莫语我若好若恶。<a id="a-E5"></a>我亦不语诸大德若好若恶。<a id="a-E6"></a>大德。<a id="a-E7"></a>且止不须谏我。<a id="a-E8"></a>彼比丘谏此比丘言。<a id="a-E9"></a>大德莫自作不可共语。<a id="a-EA"></a>当作可共语。<a id="a-EB"></a>大德如法谏诸比丘。<a id="a-EC"></a>诸比丘亦当如法谏大德。<a id="a-ED"></a>如是佛弟子众得增益。<a id="a-EE"></a>展转相教展转相谏展转忏悔。<a id="a-EF"></a>大德。<a id="a-EG"></a>可舍此事。<a id="a-EH"></a>莫为僧所呵更犯重罪。<a id="a-EI"></a>若随语者善。<a id="a-EJ"></a>不随语者应作白。<a id="a-EK"></a>作白已应更求。<a id="a-EL"></a>大德。<a id="a-EM"></a>我已作白竟。<a id="a-EN"></a>余有三羯磨在。<a id="a-EO"></a>大德可舍此事。<a id="a-EP"></a>勿为僧所呵更犯重罪。<a id="a-EQ"></a>若随语者善。<a id="a-ER"></a>不随语者作初羯磨。<a id="a-ES"></a>作初羯磨已应更求。<a id="a-ET"></a>大德已作白初羯磨竟。<a id="a-EU"></a>余有二羯磨在。<a id="a-EV"></a>大德。<a id="a-EW"></a>可舍此事。<a id="a-EX"></a>勿为僧所诃更犯重罪。<a id="a-EY"></a>若随语者善不随语者为说第二羯磨。<a id="a-EZ"></a>说第二羯磨已应更求。<a id="a-Ea"></a>大德。<a id="a-Eb"></a>我已作白第二羯磨竟。<a id="a-Ec"></a>余有一羯磨在。<a id="a-Ed"></a>大德。<a id="a-Ee"></a>可舍此事。<a id="a-Ef"></a>勿为僧所呵更犯重罪。<a id="a-Eg"></a>若随语者善。<a id="a-Eh"></a>不随语者为说第三羯磨。<a id="a-Ei"></a>说第三羯磨竟僧伽婆尸沙。<a id="a-Ej"></a>白二羯磨舍者三偷兰遮。<a id="a-Ek"></a>白一羯磨舍者二偷兰遮。<a id="a-El"></a>白已舍者一偷兰遮。<a id="a-Em"></a>作白未竟舍者突吉罗。<a id="a-En"></a>未白前恶性不受人语尽突吉罗。<a id="a-Eo"></a>若为恶性作呵谏时。<a id="a-Ep"></a>若有余比丘教言莫舍此比丘偷兰遮。<a id="a-Eq"></a>若未作呵谏而语者突吉罗。<a id="a-Er"></a>若比丘尼教言莫舍此比丘尼偷兰遮。<a id="a-Es"></a>若未呵谏突吉罗。<a id="a-Et"></a>除比丘比丘尼。<a id="a-Eu"></a>余人教莫舍呵不呵尽突吉罗。<a id="a-Ev"></a>比丘尼僧伽婆尸沙。<a id="a-Ew"></a>式叉摩那沙弥沙弥尼突吉罗。<a id="a-Ex"></a>是谓为犯。<a id="a-Ey"></a>不犯者初语时舍。<a id="a-Ez"></a>非法别众。<a id="a-F0"></a>非法和合众。<a id="a-F1"></a>法别众。<a id="a-F2"></a>法相似别众。<a id="a-F3"></a>法相似和合众。<a id="a-F4"></a>非法非律非佛所教。<a id="a-F5"></a>若一切未作呵谏前不犯。<a id="a-F6"></a>若为无智人呵谏时语彼如是言。<a id="a-F7"></a>汝和上阿阇梨所行亦如是。<a id="a-F8"></a>汝可更学问诵经。<a id="a-F9"></a>若其事如是。<a id="a-FA"></a>若戏笑语若疾疾语。<a id="a-FB"></a>若独语若梦中语。<a id="a-FC"></a>欲说此错说彼。<a id="a-FD"></a>是谓不犯。<a id="a-FE"></a>不犯者。<a id="a-FF"></a>最初未制戒。<a id="a-FG"></a>痴狂心乱痛恼所缠(十三竟)。</p>
  <p data-pb></p>
  <h2 id="aFH">二不定法</h2>
  <p id="aFI">尔时世尊。<a id="a-FJ"></a>在舍卫国祇树给孤独园。<a id="a-FK"></a>迦留陀夷先白衣时有亲友妇。<a id="a-FL"></a>名曰斋优婆私。<a id="a-FM"></a>颜貌端正。<a id="a-FN"></a>迦留陀夷亦颜貌端正。<a id="a-FO"></a>迦留陀夷系意在彼。<a id="a-FP"></a>彼优婆私亦系意在迦留陀夷。<a id="a-FQ"></a>时迦留陀夷。<a id="a-FR"></a>到时着衣持钵诣斋优婆私家。<a id="a-FS"></a>与共独屏覆处坐。<a id="a-FT"></a>时迦留陀夷。<a id="a-FU"></a>与斋优婆私语。<a id="a-FV"></a>时有毗舍佉母。<a id="a-FW"></a>有小缘事往彼比舍。<a id="a-FX"></a>遥闻迦留陀夷语声。<a id="a-FY"></a>此优婆私有信乐之心。<a id="a-FZ"></a>闻内比丘语声。<a id="a-Fa"></a>作是念。<a id="a-Fb"></a>或能说法。<a id="a-Fc"></a>即就倚壁而听。<a id="a-Fd"></a>但闻说非法语声。<a id="a-Fe"></a>复念言。<a id="a-Ff"></a>闻比丘声而说非法言。<a id="a-Fg"></a>比丘不应作如是语。<a id="a-Fh"></a>即窥看之。<a id="a-Fi"></a>见迦留陀夷与斋优婆私共床坐作非法语。<a id="a-Fj"></a>见已便作是念。<a id="a-Fk"></a>此比丘在非法处坐。<a id="a-Fl"></a>又说非法言。<a id="a-Fm"></a>若此夫主见当呵骂其妇生不信心。<a id="a-Fn"></a>时优婆私即还出其舍。<a id="a-Fo"></a>疾疾往世尊所。<a id="a-Fp"></a>头面礼足在一面立。<a id="a-Fq"></a>以此因缘具白世尊。<a id="a-Fr"></a>白世尊已头面礼足绕三匝而去。<a id="a-Fs"></a>时世尊集比丘僧。<a id="a-Ft"></a>知而故问迦留陀夷言。<a id="a-Fu"></a>汝审与斋优婆私独在屏覆处坐耶。<a id="a-Fv"></a>答言。<a id="a-Fw"></a>实尔世尊。<a id="a-Fx"></a>世尊以无数方便呵责。<a id="a-Fy"></a>汝所为非。<a id="a-Fz"></a>非威仪非沙门法非净行非随顺行。<a id="a-G0"></a>所不应为。<a id="a-G1"></a>汝今云何与斋优婆私独在屏覆处坐耶。<a id="a-G2"></a>时世尊以无数方便呵责迦留陀夷已。<a id="a-G3"></a>告诸比丘。<a id="a-G4"></a>迦留陀夷愚人。<a id="a-G5"></a>多种有漏处最初犯戒。<a id="a-G6"></a>自今已去与比丘结戒。<a id="a-G7"></a>集十句义乃至正法久住。<a id="a-G8"></a>欲说戒者当如是说。<a id="a-G9"></a>若比丘共女人独在屏覆处障处可作淫处坐说非法语。<a id="a-GA"></a>有住信优婆私。<a id="a-GB"></a>于三法中一一法说。<a id="a-GC"></a>若波罗夷若僧伽婆尸沙若波逸提。<a id="a-GD"></a>是坐比丘自言。<a id="a-GE"></a>我犯是罪。<a id="a-GF"></a>于三法中应一一治。<a id="a-GG"></a>若波罗夷若僧伽婆尸沙若波逸提。<a id="a-GH"></a>如住信优婆私所说应如法治是比丘。<a id="a-GI"></a>是名不定法。<a id="a-GJ"></a>比丘义如上说。<a id="a-GK"></a>女人者人女有智未命终。<a id="a-GL"></a>独者一比丘一女人。<a id="a-GM"></a>屏覆者二种。<a id="a-GN"></a>一者见屏覆。<a id="a-GO"></a>二者闻屏覆。<a id="a-GP"></a>见屏覆者。<a id="a-GQ"></a>若尘若雾若黑暗中不相见也。<a id="a-GR"></a>闻屏覆者。<a id="a-GS"></a>乃至常语不闻声处。<a id="a-GT"></a>障覆者。<a id="a-GU"></a>若树若墙壁若篱若衣及余物障。<a id="a-GV"></a>可作淫处者。<a id="a-GW"></a>得容行淫处。<a id="a-GX"></a>说非法语者。<a id="a-GY"></a>说淫欲法。<a id="a-GZ"></a>信乐优婆私者。<a id="a-Ga"></a>信佛法僧归依佛法僧。<a id="a-Gb"></a>不杀不盗不邪淫不妄语不饮酒。<a id="a-Gc"></a>善忆持事不错所说真实而不虚妄。<a id="a-Gd"></a>若比丘自言所趣向处自言所到处。<a id="a-Ge"></a>自言坐自言卧自言作。<a id="a-Gf"></a>即应如比丘所语治。<a id="a-Gg"></a>若比丘自言所趣向处自言所到处自言坐自言卧。<a id="a-Gh"></a>不自言作。<a id="a-Gi"></a>应如优婆私所说治。<a id="a-Gj"></a>若比丘自言所趣向处自言所到处自言坐。<a id="a-Gk"></a>不自言卧不自言作。<a id="a-Gl"></a>应如优婆私所说治。<a id="a-Gm"></a>若比丘自言所趣向处自言所到处。<a id="a-Gn"></a>不自言坐不自言卧不自言作。<a id="a-Go"></a>应如优婆私所说治。<a id="a-Gp"></a>若比丘自言所趣向处。<a id="a-Gq"></a>不自言所到处不自言坐不自言卧不自言作。<a id="a-Gr"></a>应如优婆私所说治。<a id="a-Gs"></a>若比丘不自言所趣向处不自言所到处。<a id="a-Gt"></a>不自言坐不自言卧不自言作。<a id="a-Gu"></a>应如优婆私所说治。<a id="a-Gv"></a>是中无定法故言不定(一竟)。</p>
  <p id="aGw">尔时世尊。<a id="a-Gx"></a>在舍卫国祇树给孤独园。<a id="a-Gy"></a>时迦留陀夷先白衣时有知友妇。<a id="a-Gz"></a>名曰斋优婆私。<a id="a-H0"></a>颜貌端正。<a id="a-H1"></a>迦留陀夷亦颜貌端正。<a id="a-H2"></a>迦留陀夷常系意在斋优婆私。<a id="a-H3"></a>斋优婆私亦系意在迦留陀夷。<a id="a-H4"></a>时尊者迦留陀夷。<a id="a-H5"></a>到时着衣持钵往至斋优婆私家。<a id="a-H6"></a>二人俱露现处坐共语。<a id="a-H7"></a>时毗舍佉母以小因缘往到比舍。<a id="a-H8"></a>遥闻迦留陀夷语声。<a id="a-H9"></a>作是念言。<a id="a-HA"></a>或能说法。<a id="a-HB"></a>即就倚壁而听。<a id="a-HC"></a>但闻在内说非法语声。<a id="a-HD"></a>复自念言。<a id="a-HE"></a>闻比丘声而说非法言。<a id="a-HF"></a>比丘不应作如是语。<a id="a-HG"></a>即窥看之。<a id="a-HH"></a>见迦留陀夷与斋优婆私俱露现处共坐说非法语。<a id="a-HI"></a>见已作是念。<a id="a-HJ"></a>今此比丘坐既非法处又说非法语。<a id="a-HK"></a>夫主见者当呵骂其妇生不信心。<a id="a-HL"></a>时优婆私即还出其家疾疾往世尊所。<a id="a-HM"></a>头面礼足在一面立以此因缘具白世尊。<a id="a-HN"></a>白世尊已头面礼足绕三匝而去。<a id="a-HO"></a>时世尊知而故问迦留陀夷。<a id="a-HP"></a>汝审与斋优婆私在露现处共坐言语不。<a id="a-HQ"></a>答言。<a id="a-HR"></a>实尔世尊。<a id="a-HS"></a>世尊以无数方便呵责言。<a id="a-HT"></a>汝所为非。<a id="a-HU"></a>非威仪非沙门法非净行非随顺行所不应为。<a id="a-HV"></a>汝今云何与斋优婆私在露现处共坐说非法事耶。<a id="a-HW"></a>时世尊以无数方便呵责迦留陀夷已。<a id="a-HX"></a>告诸比丘。<a id="a-HY"></a>迦留陀夷痴人。<a id="a-HZ"></a>多种有漏处最初犯戒。<a id="a-Ha"></a>自今已去与比丘结戒。<a id="a-Hb"></a>集十句义乃至正法久住。<a id="a-Hc"></a>欲说戒者当如是说。<a id="a-Hd"></a>若比丘共女人在露现处不可作淫处坐作粗恶语。<a id="a-He"></a>有住信优婆私于二法中一一法说。<a id="a-Hf"></a>若僧伽婆尸沙若波逸提。<a id="a-Hg"></a>是坐比丘自言。<a id="a-Hh"></a>我犯是事。<a id="a-Hi"></a>于二法中应一一法治。<a id="a-Hj"></a>若僧伽婆尸沙若波逸提。<a id="a-Hk"></a>如住信优婆私所说应如法治是比丘。<a id="a-Hl"></a>是名不定法。<a id="a-Hm"></a>比丘义如上。<a id="a-Hn"></a>露处者。<a id="a-Ho"></a>无墙壁若树木无篱障及余物障。<a id="a-Hp"></a>不可作淫处者。<a id="a-Hq"></a>不容行淫处。<a id="a-Hr"></a>粗恶语者。<a id="a-Hs"></a>说淫欲法赞叹二道好恶。<a id="a-Ht"></a>信乐优婆私者。<a id="a-Hu"></a>信佛法僧归依佛法僧。<a id="a-Hv"></a>不杀生不盗不邪淫不妄语不饮酒。<a id="a-Hw"></a>善忆持事不错所说真实而不虚妄。<a id="a-Hx"></a>若比丘自言所趣向处自言所到处自言坐自言卧。<a id="a-Hy"></a>即应如比丘语治。<a id="a-Hz"></a>若比丘自言所趣向处自言所到处自言坐。<a id="a-I0"></a>不自言卧。<a id="a-I1"></a>应如优婆夷所说治。<a id="a-I2"></a>若比丘自言所趣向处自言所到处。<a id="a-I3"></a>不自言坐不自言卧。<a id="a-I4"></a>应如优婆私所说治。<a id="a-I5"></a>若比丘自言所趣向处。<a id="a-I6"></a>不自言所到处不自言坐不自言卧。<a id="a-I7"></a>应如优婆私所说治。<a id="a-I8"></a>若比丘不自言所趣向处不自言所到处不自言坐不自言卧。<a id="a-I9"></a>应如优婆私所说治。<a id="a-IA"></a>是中无定法故言不定(二不定法竟)。</p>
 </body>
</html>