<!doctype html>
<html id="z3IBUxnn2" data-ver="1354">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">四分律藏卷第十七</h1>
  <h2 id="a2">初分之十七</h2>
  <p id="a3">尔时佛在舍卫国祇树给孤独园。<a id="a-4"></a>尔时十七群比丘往语六群比丘。<a id="a-5"></a>长老。<a id="a-6"></a>云何入初禅第二第三第四禅。<a id="a-7"></a>云何入空无相无愿。<a id="a-8"></a>云何得须陀洹果斯陀含果阿那含果阿罗汉果耶。<a id="a-9"></a>时六群比丘报言。<a id="a-A"></a>如汝等所说者。<a id="a-B"></a>则已犯波罗夷法非比丘。<a id="a-C"></a>时十七群比丘。<a id="a-D"></a>便往上座比丘所问言若有诸比丘作如是问。<a id="a-E"></a>云何入初禅二禅乃至四禅空无相愿须陀洹乃至阿罗汉果。<a id="a-F"></a>为犯何罪。<a id="a-G"></a>上座比丘报言无所犯十七群比丘言。<a id="a-H"></a>我等向者诣六群比丘所问言。<a id="a-I"></a>云何入初禅乃至四禅空无相愿云何得须陀洹果乃至阿罗汉果。<a id="a-J"></a>彼即报言。<a id="a-K"></a>汝等自称得上人法。<a id="a-L"></a>犯波罗夷非比丘。<a id="a-M"></a>彼比丘即察知。<a id="a-N"></a>此六群比丘与十七群比丘作疑恼。<a id="a-O"></a>尔时诸比丘闻。<a id="a-P"></a>其中有少欲知足行头陀乐学戒知惭愧者。<a id="a-Q"></a>嫌责六群比丘。<a id="a-R"></a>云何汝等。<a id="a-S"></a>与十七群比丘作疑恼。<a id="a-T"></a>尔时诸比丘往世尊所。<a id="a-U"></a>头面礼足在一面坐。<a id="a-V"></a>以此因缘具白世尊。<a id="a-W"></a>世尊尔时以此因缘集比丘僧。<a id="a-X"></a>呵责六群比丘。<a id="a-Y"></a>汝所为非。<a id="a-Z"></a>非威仪非沙门法非净行非随顺行。<a id="a-a"></a>所不应为。<a id="a-b"></a>云何汝等与十七群比丘作疑恼。<a id="a-c"></a>尔时世尊。<a id="a-d"></a>以无数方便呵责六群比丘已告诸比丘。<a id="a-e"></a>此六群比丘痴人。<a id="a-f"></a>多种有漏处最初犯戒。<a id="a-g"></a>自今已去与比丘结戒。<a id="a-h"></a>集十句义乃至正法久住。<a id="a-i"></a>欲说戒者当如是说。<a id="a-j"></a>若比丘与他作疑恼波逸提。<a id="a-k"></a>如是世尊与比丘结戒。<a id="a-l"></a>尔时众多比丘。<a id="a-m"></a>集在一处共论法律。<a id="a-n"></a>有一比丘退去。<a id="a-o"></a>退去者心疑作是言。<a id="a-p"></a>彼诸比丘与我作疑。<a id="a-q"></a>诸比丘白佛。<a id="a-r"></a>佛言。<a id="a-s"></a>不故作者无犯。<a id="a-t"></a>自今已去当如是结戒。<a id="a-u"></a>若比丘故疑恼他比丘。<a id="a-v"></a>令须臾间不乐者波逸提。<a id="a-w"></a>比丘义如上。<a id="a-x"></a>疑恼者。<a id="a-y"></a>若为生时若为年岁若受戒若为羯磨若为犯若为法也。<a id="a-z"></a>为生时疑者。<a id="a-10"></a>即问言。<a id="a-11"></a>汝生来几时耶。<a id="a-12"></a>报言。<a id="a-13"></a>我生来尔所时。<a id="a-14"></a>语言。<a id="a-15"></a>汝不尔所时生。<a id="a-16"></a>汝如余人生。<a id="a-17"></a>非尔所时生。<a id="a-18"></a>是谓问生时疑。<a id="a-19"></a>云何问年岁时生疑。<a id="a-1A"></a>问言汝几岁。<a id="a-1B"></a>报言我尔所岁。<a id="a-1C"></a>语言汝非尔所岁。<a id="a-1D"></a>如余人受戒者。<a id="a-1E"></a>汝未尔所岁。<a id="a-1F"></a>是谓问年岁时生疑。<a id="a-1G"></a>云何问受戒生疑。<a id="a-1H"></a>问言。<a id="a-1I"></a>汝受戒既年不满二十。<a id="a-1J"></a>又界内别众。<a id="a-1K"></a>是谓问受戒时生疑。<a id="a-1L"></a>云何问羯磨生疑。<a id="a-1M"></a>问言。<a id="a-1N"></a>汝受戒时白不成。<a id="a-1O"></a>羯磨不成。<a id="a-1P"></a>非法别众。<a id="a-1Q"></a>是谓问羯磨生疑。<a id="a-1R"></a>云何于犯生疑。<a id="a-1S"></a>语言。<a id="a-1T"></a>汝犯波罗夷僧伽婆尸沙波逸提波罗提提舍尼偷兰遮突吉罗恶说。<a id="a-1U"></a>是谓于犯生疑。<a id="a-1V"></a>云何于法生疑。<a id="a-1W"></a>汝等所问法者。<a id="a-1X"></a>则犯波罗夷非比丘。<a id="a-1Y"></a>是谓于法生疑。<a id="a-1Z"></a>若比丘。<a id="a-1a"></a>故为比丘作疑。<a id="a-1b"></a>若以生时若岁时乃至法时疑。<a id="a-1c"></a>说而了了者波逸提。<a id="a-1d"></a>说而不了了者突吉罗。<a id="a-1e"></a>比丘尼。<a id="a-1f"></a>波逸提式叉摩那沙弥沙弥尼突吉罗。<a id="a-1g"></a>是谓为犯。<a id="a-1h"></a>不犯者。<a id="a-1i"></a>其事实尔不故作。<a id="a-1j"></a>彼非尔许时生。<a id="a-1k"></a>恐后有疑悔。<a id="a-1l"></a>无故受他利养受大比丘礼敬。<a id="a-1m"></a>便语言。<a id="a-1n"></a>汝非如许时生。<a id="a-1o"></a>如余人生。<a id="a-1p"></a>知汝非如许时生。<a id="a-1q"></a>其事实尔。<a id="a-1r"></a>彼无尔许岁。<a id="a-1s"></a>恐后有疑悔。<a id="a-1t"></a>无故受他利养受大比丘礼敬。<a id="a-1u"></a>便语言。<a id="a-1v"></a>汝无尔许岁。<a id="a-1w"></a>如余比丘岁。<a id="a-1x"></a>汝未如许岁。<a id="a-1y"></a>其事实尔。<a id="a-1z"></a>若年不满二十。<a id="a-20"></a>界内别众。<a id="a-21"></a>恐后有疑悔。<a id="a-22"></a>无故受他利养受大比丘礼敬。<a id="a-23"></a>语令彼知。<a id="a-24"></a>还本处更受戒。<a id="a-25"></a>故便语言。<a id="a-26"></a>汝年不满二十界内别众。<a id="a-27"></a>其事实尔。<a id="a-28"></a>白不成羯磨不成非法别众。<a id="a-29"></a>恐后有疑悔。<a id="a-2A"></a>无故受他利养受大比丘礼敬。<a id="a-2B"></a>语彼令知。<a id="a-2C"></a>还本处更受戒。<a id="a-2D"></a>故便语言。<a id="a-2E"></a>汝白不成羯磨不成就非法别众。<a id="a-2F"></a>其事实尔。<a id="a-2G"></a>犯波罗夷僧伽婆尸沙波逸提波罗提提舍尼偷兰遮突吉罗恶说。<a id="a-2H"></a>恐后疑悔。<a id="a-2I"></a>无故受人利养受持戒比丘礼敬欲令彼知如法忏悔故便语言。<a id="a-2J"></a>汝犯波罗夷乃至恶说有。<a id="a-2K"></a>复若彼为性粗疏不知言语。<a id="a-2L"></a>便言。<a id="a-2M"></a>如汝所说自称上人法。<a id="a-2N"></a>犯波罗夷非比丘行。<a id="a-2O"></a>或戏笑语或疾疾语或独语或梦中语。<a id="a-2P"></a>或欲说此错说彼无犯。<a id="a-2Q"></a>无犯者。<a id="a-2R"></a>最初未制戒。<a id="a-2S"></a>痴狂心乱痛恼所缠(六十三竟)。</p>
  <p id="a2T">尔时佛在舍卫国祇树给孤独园。<a id="a-2U"></a>时跋难陀释子与一比丘亲厚。<a id="a-2V"></a>然跋难陀释子数数犯罪。<a id="a-2W"></a>向彼比丘说。<a id="a-2X"></a>长老。<a id="a-2Y"></a>我实犯如是如是罪。<a id="a-2Z"></a>汝勿语人。<a id="a-2a"></a>彼比丘报言可尔。<a id="a-2b"></a>复于余时跋难陀释子。<a id="a-2c"></a>与彼比丘共斗。<a id="a-2d"></a>时彼比丘向余比丘说。<a id="a-2e"></a>跋难陀释子犯如是如是罪。<a id="a-2f"></a>诸比丘问彼比丘言。<a id="a-2g"></a>汝云何知耶。<a id="a-2h"></a>比丘报言。<a id="a-2i"></a>跋难陀释子向我说。<a id="a-2j"></a>诸比丘问言。<a id="a-2k"></a>汝何不向余比丘说耶。<a id="a-2l"></a>彼比丘报言。<a id="a-2m"></a>我先忍便不说。<a id="a-2n"></a>今不忍故说。<a id="a-2o"></a>时诸比丘闻。<a id="a-2p"></a>其中有少欲知足行头陀乐学戒知惭愧者。<a id="a-2q"></a>呵责彼比丘言。<a id="a-2r"></a>云何汝等。<a id="a-2s"></a>覆藏跋难陀释子罪。<a id="a-2t"></a>尔时诸比丘往世尊所。<a id="a-2u"></a>头面礼足在一面坐。<a id="a-2v"></a>以此因缘具白世尊。<a id="a-2w"></a>世尊尔时以此因缘集比丘僧。<a id="a-2x"></a>呵责彼比丘言。<a id="a-2y"></a>汝所为非。<a id="a-2z"></a>非威仪非沙门法非净行非随顺行。<a id="a-30"></a>所不应为。<a id="a-31"></a>云何比丘覆跋难陀释子罪耶。<a id="a-32"></a>尔时世尊。<a id="a-33"></a>以无数方便呵责彼比丘已告诸比丘。<a id="a-34"></a>此痴人多种有漏处最初犯戒。<a id="a-35"></a>自今已去与比丘结戒。<a id="a-36"></a>集十句义乃至正法久住。<a id="a-37"></a>欲说戒者当如是说。<a id="a-38"></a>若比丘覆藏余比丘粗罪波逸提。<a id="a-39"></a>如是世尊与比丘结戒。<a id="a-3A"></a>彼比丘不知犯粗罪不犯粗罪后。<a id="a-3B"></a>乃知粗罪。<a id="a-3C"></a>或有作波逸提忏者。<a id="a-3D"></a>有疑者。<a id="a-3E"></a>佛言不知无犯。<a id="a-3F"></a>自今已去应如是结戒。<a id="a-3G"></a>若比丘知他比丘犯粗罪覆藏者波逸提。<a id="a-3H"></a>比丘义如上。<a id="a-3I"></a>粗罪者。<a id="a-3J"></a>四波罗夷僧伽婆尸沙。<a id="a-3K"></a>彼比丘知他比丘犯粗罪。<a id="a-3L"></a>小食知食后说者突吉罗。<a id="a-3M"></a>食后知至初夜说突吉罗。<a id="a-3N"></a>初夜知至中夜说突吉罗。<a id="a-3O"></a>中夜知至后夜。<a id="a-3P"></a>欲说而未说。<a id="a-3Q"></a>明相出波逸提。<a id="a-3R"></a>除粗罪覆余罪者突吉罗。<a id="a-3S"></a>自覆藏粗罪突吉罗。<a id="a-3T"></a>除比丘比丘尼覆余人粗罪突吉罗。<a id="a-3U"></a>粗罪粗罪想波逸提。<a id="a-3V"></a>粗罪疑突吉罗。<a id="a-3W"></a>非粗罪粗罪想突吉罗。<a id="a-3X"></a>非粗罪疑突吉罗。<a id="a-3Y"></a>比丘尼波逸提。<a id="a-3Z"></a>式叉摩那沙弥沙弥尼突吉罗。<a id="a-3a"></a>是谓为犯。<a id="a-3b"></a>不犯者。<a id="a-3c"></a>先不知粗罪不粗罪想若向人说。<a id="a-3d"></a>或无人可向说。<a id="a-3e"></a>发心言我当说。<a id="a-3f"></a>未说之间明相已出。<a id="a-3g"></a>若说或有命难梵行难不说无犯。<a id="a-3h"></a>无犯者。<a id="a-3i"></a>最初未制戒。<a id="a-3j"></a>痴狂心乱痛恼所缠(六十四竟)。</p>
  <p id="a3k">尔时世尊在罗阅城迦兰陀竹园。<a id="a-3l"></a>尔时罗阅城中有十七群童子。<a id="a-3m"></a>先为亲厚。<a id="a-3n"></a>最大者年十七。<a id="a-3o"></a>最小者年十二。<a id="a-3p"></a>最富者八十百千。<a id="a-3q"></a>最贫者八十千。<a id="a-3r"></a>中有一童子名优波离。<a id="a-3s"></a>父母唯有此一子。<a id="a-3t"></a>爱念未曾离目前。<a id="a-3u"></a>父母念言。<a id="a-3v"></a>我等教此儿当学何技术。<a id="a-3w"></a>我等死后令快得生活无所乏短。<a id="a-3x"></a>即自念。<a id="a-3y"></a>当教先学书。<a id="a-3z"></a>我等死后快得生活。<a id="a-40"></a>无所乏短不令身力疲苦。<a id="a-41"></a>复作是念。<a id="a-42"></a>教儿书亦有身力疲苦耳。<a id="a-43"></a>更当学何技术。<a id="a-44"></a>我等死后令儿快得生活。<a id="a-45"></a>无所乏短身力不疲苦。<a id="a-46"></a>念言。<a id="a-47"></a>今当教儿学算数技术。<a id="a-48"></a>我等死后快得生活。<a id="a-49"></a>无所乏短身不疲苦。<a id="a-4A"></a>父母念言。<a id="a-4B"></a>今教儿学算数。<a id="a-4C"></a>亦有身力疲苦耳。<a id="a-4D"></a>今当更教此儿学何技术。<a id="a-4E"></a>我等死后令快得生活无所乏短身力不疲苦。<a id="a-4F"></a>今当教此儿学画像技术。<a id="a-4G"></a>我等死后令快得生活无所乏短。<a id="a-4H"></a>复念。<a id="a-4I"></a>今教学画。<a id="a-4J"></a>恐令儿眼力疲劳。<a id="a-4K"></a>当教此儿更学何技术。<a id="a-4L"></a>我等死后令快得生活无所乏短眼不疲苦。<a id="a-4M"></a>即自念言。<a id="a-4N"></a>沙门释子善自养身安乐无众苦恼。<a id="a-4O"></a>若当教此儿于沙门释子法中出家为道。<a id="a-4P"></a>我等死后令快得生活。<a id="a-4Q"></a>无所乏短身不疲苦。<a id="a-4R"></a>后于异时。<a id="a-4S"></a>十七群童子语优波离童子言。<a id="a-4T"></a>汝可随我等出家为道。<a id="a-4U"></a>答言。<a id="a-4V"></a>我何用出家为。<a id="a-4W"></a>汝自出家。<a id="a-4X"></a>十七群童子第二第三语优波离言。<a id="a-4Y"></a>可共出家为道来。<a id="a-4Z"></a>何以故。<a id="a-4a"></a>如我等今共相娱乐。<a id="a-4b"></a>于彼亦当如是共相娱乐嬉戏。<a id="a-4c"></a>时优波离童子语诸童子言。<a id="a-4d"></a>汝等小待须我往白父母。<a id="a-4e"></a>优波离童子即往父母所白言。<a id="a-4f"></a>我今欲出家为道。<a id="a-4g"></a>愿父母见听。<a id="a-4h"></a>父母报言。<a id="a-4i"></a>我等唯有汝一子。<a id="a-4j"></a>心甚爱念。<a id="a-4k"></a>乃至不欲令死别。<a id="a-4l"></a>而况当生别。<a id="a-4m"></a>优波离童子如是再三白父母言。<a id="a-4n"></a>唯愿听我出家。<a id="a-4o"></a>父母亦如是报言。<a id="a-4p"></a>我等唯有汝一子。<a id="a-4q"></a>心甚爱念。<a id="a-4r"></a>不欲令死别况当生别。<a id="a-4s"></a>尔时父母得优波离童子再三殷勤。<a id="a-4t"></a>便作是念。<a id="a-4u"></a>我等先已有此意。<a id="a-4v"></a>当教此儿学何技术。<a id="a-4w"></a>我等死后令儿快得生活。<a id="a-4x"></a>无所乏短。<a id="a-4y"></a>令身力不疲苦耳。<a id="a-4z"></a>即作是念。<a id="a-50"></a>若教学书乃至画像。<a id="a-51"></a>我等死后快得生活。<a id="a-52"></a>无所乏短令身力不疲苦。<a id="a-53"></a>而恐劳儿身力眼力以致疲苦。<a id="a-54"></a>念言。<a id="a-55"></a>唯有沙门释子。<a id="a-56"></a>善自养身无众苦恼。<a id="a-57"></a>若令此儿在中出家者。<a id="a-58"></a>快得生活无有众苦。<a id="a-59"></a>时父母即报儿言。<a id="a-5A"></a>今正是时。<a id="a-5B"></a>听汝出家。<a id="a-5C"></a>时优波离童子还至十七群童子所语言。<a id="a-5D"></a>我父母已听我出家。<a id="a-5E"></a>汝等欲去者今正是时。<a id="a-5F"></a>时诸童子即往僧伽蓝中白诸比丘言。<a id="a-5G"></a>大德。<a id="a-5H"></a>我等欲出家学道。<a id="a-5I"></a>愿诸尊见度为道。<a id="a-5J"></a>尔时诸比丘即度令出家受大戒。<a id="a-5K"></a>时诸童子小来习乐不堪一食。<a id="a-5L"></a>至于夜半患饥高声大唤啼哭言。<a id="a-5M"></a>与我食来与我食来。<a id="a-5N"></a>诸比丘语言。<a id="a-5O"></a>小儿待须天明。<a id="a-5P"></a>若众僧有食当共食。<a id="a-5Q"></a>若无食者当共乞食。<a id="a-5R"></a>何以故。<a id="a-5S"></a>此间先都无作食处。<a id="a-5T"></a>尔时世尊。<a id="a-5U"></a>夜时在静处思惟。<a id="a-5V"></a>闻小儿啼声。<a id="a-5W"></a>知而故问阿难。<a id="a-5X"></a>何等小儿夜半啼声。<a id="a-5Y"></a>尔时阿难以此因缘具白世尊。<a id="a-5Z"></a>世尊告阿难。<a id="a-5a"></a>不应授年未满二十者大戒。<a id="a-5b"></a>何以故。<a id="a-5c"></a>若年未满二十者。<a id="a-5d"></a>不堪忍寒热饥渴暴风蚊虻毒虫。<a id="a-5e"></a>及不忍恶言。<a id="a-5f"></a>若身有种种苦痛不能堪忍。<a id="a-5g"></a>又复不堪持戒。<a id="a-5h"></a>不堪一食。<a id="a-5i"></a>阿难当知。<a id="a-5j"></a>年满二十者。<a id="a-5k"></a>堪忍如上众事。<a id="a-5l"></a>尔时世尊夜过已集比丘僧。<a id="a-5m"></a>以此因缘告诸比丘。<a id="a-5n"></a>自今已去与比丘结戒。<a id="a-5o"></a>集十句义乃至正法久住。<a id="a-5p"></a>欲说戒者当如是说。<a id="a-5q"></a>若比丘年满二十当受大戒。<a id="a-5r"></a>若年未满二十受大戒。<a id="a-5s"></a>此人不得戒。<a id="a-5t"></a>彼比丘可呵责痴故波逸提。<a id="a-5u"></a>如是世尊与比丘结戒。<a id="a-5v"></a>彼比丘不知年满二十不满二十。<a id="a-5w"></a>后乃知不满二十。<a id="a-5x"></a>或作波逸提忏者。<a id="a-5y"></a>或有疑者。<a id="a-5z"></a>佛言。<a id="a-60"></a>不知者无犯。<a id="a-61"></a>自今已去当如是结戒。<a id="a-62"></a>年满二十应受大戒。<a id="a-63"></a>若比丘知年不满二十与受大戒此人不得戒。<a id="a-64"></a>彼比丘可呵痴故波逸提。<a id="a-65"></a>比丘义如上。<a id="a-66"></a>其受戒人年不满二十。<a id="a-67"></a>和上知年不满二十。<a id="a-68"></a>众僧及受戒人亦知不满二十。<a id="a-69"></a>于众中问。<a id="a-6A"></a>汝年满二十。<a id="a-6B"></a>未受戒人报言。<a id="a-6C"></a>或满二十。<a id="a-6D"></a>或不满二十。<a id="a-6E"></a>或疑。<a id="a-6F"></a>或不知年数。<a id="a-6G"></a>或默然。<a id="a-6H"></a>或众僧不问。<a id="a-6I"></a>和上波逸提。<a id="a-6J"></a>众僧突吉罗。<a id="a-6K"></a>其受戒人年未满二十。<a id="a-6L"></a>和上知年未满二十。<a id="a-6M"></a>众僧及受戒人谓年满二十。<a id="a-6N"></a>众僧问。<a id="a-6O"></a>汝年满二十。<a id="a-6P"></a>未受戒人报言。<a id="a-6Q"></a>或满二十或不满。<a id="a-6R"></a>或疑或不知或默然。<a id="a-6S"></a>僧或不问。<a id="a-6T"></a>和上波逸提。<a id="a-6U"></a>众僧无犯。<a id="a-6V"></a>其受戒人年未满二十。<a id="a-6W"></a>和上知年未满二十。<a id="a-6X"></a>众僧及受戒人疑。<a id="a-6Y"></a>众中问言。<a id="a-6Z"></a>汝年满二十。<a id="a-6a"></a>未受戒人报言。<a id="a-6b"></a>或满二十或不满二十。<a id="a-6c"></a>或疑或不知或默然。<a id="a-6d"></a>僧或不问。<a id="a-6e"></a>和上波逸提。<a id="a-6f"></a>众僧突吉罗。<a id="a-6g"></a>其受戒人年未满二十。<a id="a-6h"></a>和上亦知年未满二十。<a id="a-6i"></a>众僧及受戒人不知。<a id="a-6j"></a>众中问言。<a id="a-6k"></a>汝年满二十。<a id="a-6l"></a>未受戒人报言。<a id="a-6m"></a>或满二十或不满二十。<a id="a-6n"></a>或疑或不知或默然。<a id="a-6o"></a>僧或不问。<a id="a-6p"></a>和上波逸提。<a id="a-6q"></a>众僧无犯。<a id="a-6r"></a>其受戒人年未满二十。<a id="a-6s"></a>和上谓年满二十。<a id="a-6t"></a>众僧及受戒人知年未满二十。<a id="a-6u"></a>众中问言。<a id="a-6v"></a>汝年满二十。<a id="a-6w"></a>未受戒人报言。<a id="a-6x"></a>或满二十或不满二十。<a id="a-6y"></a>或疑或不知或默然。<a id="a-6z"></a>僧或不问。<a id="a-70"></a>和上无犯。<a id="a-71"></a>众僧突吉罗。<a id="a-72"></a>其受戒人年未满二十。<a id="a-73"></a>和上谓年满二十。<a id="a-74"></a>众僧及受戒人谓年满二十。<a id="a-75"></a>众中问言。<a id="a-76"></a>汝年满二十。<a id="a-77"></a>未受戒人报言。<a id="a-78"></a>或满二十或未满二十。<a id="a-79"></a>或疑或不知或默然。<a id="a-7A"></a>僧或不问。<a id="a-7B"></a>和上无犯。<a id="a-7C"></a>众僧亦无犯。<a id="a-7D"></a>其受戒人年未满二十。<a id="a-7E"></a>和上谓年满二十。<a id="a-7F"></a>众僧及受戒人疑。<a id="a-7G"></a>众中问言。<a id="a-7H"></a>汝年满二十。<a id="a-7I"></a>未受戒人报言。<a id="a-7J"></a>或满二十或不满二十。<a id="a-7K"></a>或疑或不知或默然。<a id="a-7L"></a>众或不问。<a id="a-7M"></a>和上无犯。<a id="a-7N"></a>众僧突吉罗。<a id="a-7O"></a>其受戒人年未满二十。<a id="a-7P"></a>和上谓年满二十。<a id="a-7Q"></a>众僧及受戒人不知。<a id="a-7R"></a>众中问言。<a id="a-7S"></a>汝年满二十。<a id="a-7T"></a>未受戒人报言。<a id="a-7U"></a>或满二十或不满二十。<a id="a-7V"></a>或疑或不知或默然。<a id="a-7W"></a>众僧或不问。<a id="a-7X"></a>和上及众僧无犯。<a id="a-7Y"></a>其受戒人年未满二十。<a id="a-7Z"></a>和上疑。<a id="a-7a"></a>众僧及受戒人知不满二十。<a id="a-7b"></a>众中问言。<a id="a-7c"></a>汝年满二十。<a id="a-7d"></a>未受戒人报言。<a id="a-7e"></a>或满二十或不满或疑或不知或默然。<a id="a-7f"></a>众或不问。<a id="a-7g"></a>和上波逸提。<a id="a-7h"></a>众僧突吉罗。<a id="a-7i"></a>其受戒人年未满二十。<a id="a-7j"></a>和上疑。<a id="a-7k"></a>众僧及受戒人谓年满二十。<a id="a-7l"></a>众中问言。<a id="a-7m"></a>汝年满二十。<a id="a-7n"></a>未受戒人报言。<a id="a-7o"></a>或满或未满或疑或不知或默然。<a id="a-7p"></a>众或不问。<a id="a-7q"></a>和上波逸提。<a id="a-7r"></a>众僧无犯。<a id="a-7s"></a>其受戒人年未满二十。<a id="a-7t"></a>和上疑。<a id="a-7u"></a>众僧及受戒人亦疑。<a id="a-7v"></a>众中问言。<a id="a-7w"></a>汝年满二十。<a id="a-7x"></a>未受戒人报言或满二十。<a id="a-7y"></a>或未满或疑或不知或默然。<a id="a-7z"></a>众或不问。<a id="a-80"></a>和上波逸提。<a id="a-81"></a>众僧突吉罗。<a id="a-82"></a>其受戒人年未满二十。<a id="a-83"></a>和上疑。<a id="a-84"></a>众僧及受戒人不知。<a id="a-85"></a>众中问言。<a id="a-86"></a>汝年满二十。<a id="a-87"></a>未受戒人报言。<a id="a-88"></a>或满二十或未满或疑或不知或默然。<a id="a-89"></a>众或不问。<a id="a-8A"></a>和上波逸提。<a id="a-8B"></a>众僧无犯。<a id="a-8C"></a>其受戒人年未满二十。<a id="a-8D"></a>和上不知。<a id="a-8E"></a>众僧及受戒人知年未满二十。<a id="a-8F"></a>众中问言。<a id="a-8G"></a>汝年满二十。<a id="a-8H"></a>未受戒人报言。<a id="a-8I"></a>或满二十或未满二十。<a id="a-8J"></a>或疑或不知或默然。<a id="a-8K"></a>众或不问。<a id="a-8L"></a>和上无犯。<a id="a-8M"></a>众僧突吉罗。<a id="a-8N"></a>其受戒人年未满二十。<a id="a-8O"></a>和上不知。<a id="a-8P"></a>众僧及受戒人谓年满二十。<a id="a-8Q"></a>众中问言。<a id="a-8R"></a>汝年满二十。<a id="a-8S"></a>未受戒人报言。<a id="a-8T"></a>或满二十或未满或疑或不知或默然。<a id="a-8U"></a>众或不问。<a id="a-8V"></a>和上及众僧无犯。<a id="a-8W"></a>其受戒人年未满二十。<a id="a-8X"></a>和上不知。<a id="a-8Y"></a>众僧及受戒人疑。<a id="a-8Z"></a>众中问言。<a id="a-8a"></a>汝年满二十。<a id="a-8b"></a>未受戒人报言。<a id="a-8c"></a>或满二十或未满。<a id="a-8d"></a>或疑或不知或默然众或不问。<a id="a-8e"></a>和上无犯。<a id="a-8f"></a>众僧突吉罗。<a id="a-8g"></a>其受戒人年不满二十。<a id="a-8h"></a>和上不知。<a id="a-8i"></a>众僧及受戒人亦不知。<a id="a-8j"></a>众中问言。<a id="a-8k"></a>汝年满二十。<a id="a-8l"></a>未受戒人报言。<a id="a-8m"></a>或满二十或未满。<a id="a-8n"></a>或疑或不知或默然。<a id="a-8o"></a>众或不问。<a id="a-8p"></a>和上众僧无犯。<a id="a-8q"></a>彼比丘知年未满二十。<a id="a-8r"></a>授大戒三羯磨竟。<a id="a-8s"></a>和上波逸提。<a id="a-8t"></a>白已二羯磨竟。<a id="a-8u"></a>和上三突吉罗。<a id="a-8v"></a>白已一羯磨竟。<a id="a-8w"></a>和上二突吉罗。<a id="a-8x"></a>白竟和上一突吉罗。<a id="a-8y"></a>白未竟和上突吉罗。<a id="a-8z"></a>若未白为作方便剃发。<a id="a-90"></a>若欲集众和上一切突吉罗。<a id="a-91"></a>若众僧集和尚突吉罗。<a id="a-92"></a>比丘尼波逸提。<a id="a-93"></a>式叉摩那沙弥沙弥尼突吉罗。<a id="a-94"></a>是谓为犯。<a id="a-95"></a>不犯者。<a id="a-96"></a>先不知信受戒人语。<a id="a-97"></a>若傍人证。<a id="a-98"></a>若信父母。<a id="a-99"></a>若受戒已疑。<a id="a-9A"></a>佛言。<a id="a-9B"></a>当听数胎中年月数闰月。<a id="a-9C"></a>若数一切十四日说戒以为年数者无犯。<a id="a-9D"></a>无犯者。<a id="a-9E"></a>最初未制戒。<a id="a-9F"></a>痴狂心乱痛恼所缠(六十五竟)。</p>
  <p id="a9G">尔时佛在舍卫国祇树给孤独园。<a id="a-9H"></a>时六群比丘。<a id="a-9I"></a>斗诤如法灭已。<a id="a-9J"></a>后更发起作是言。<a id="a-9K"></a>汝不善观不成观。<a id="a-9L"></a>不善解不成解。<a id="a-9M"></a>不善灭不成灭。<a id="a-9N"></a>令僧未有诤事而有诤事起。<a id="a-9O"></a>已有诤事而不除灭。<a id="a-9P"></a>时诸比丘作如是念言。<a id="a-9Q"></a>何故众僧未有诤事而有诤事起。<a id="a-9R"></a>已有诤事而不除灭。<a id="a-9S"></a>时诸比丘即观察。<a id="a-9T"></a>知六群比丘诤事如法灭已后更发起。<a id="a-9U"></a>作如是言。<a id="a-9V"></a>汝不善观不成观。<a id="a-9W"></a>不善解不成解。<a id="a-9X"></a>不善灭不成灭。<a id="a-9Y"></a>令僧未有诤事而有诤事起。<a id="a-9Z"></a>已有诤事而不除灭。<a id="a-9a"></a>诸比丘闻。<a id="a-9b"></a>其中有少欲知足行头陀乐学戒知惭愧者。<a id="a-9c"></a>嫌责六群比丘言。<a id="a-9d"></a>汝等云何。<a id="a-9e"></a>斗诤事如法灭已。<a id="a-9f"></a>后更发起言。<a id="a-9g"></a>汝不善观不成观乃至不成灭。<a id="a-9h"></a>令僧未有诤事而有诤事。<a id="a-9i"></a>已有诤事而不除灭。<a id="a-9j"></a>时诸比丘往至世尊所。<a id="a-9k"></a>头面礼足已在一面坐。<a id="a-9l"></a>以此因缘具白世尊。<a id="a-9m"></a>世尊尔时以此因缘集比丘僧。<a id="a-9n"></a>呵责六群比丘。<a id="a-9o"></a>汝所为非。<a id="a-9p"></a>非威仪非沙门法非净行非随顺行。<a id="a-9q"></a>所不应为。<a id="a-9r"></a>云何斗诤事如法灭已。<a id="a-9s"></a>后更发起言。<a id="a-9t"></a>汝等不善观不成观。<a id="a-9u"></a>乃至不成灭。<a id="a-9v"></a>令僧未有诤事而有诤事。<a id="a-9w"></a>已有诤事而不除灭。<a id="a-9x"></a>世尊以无数方便。<a id="a-9y"></a>呵责六群比丘已告诸比丘。<a id="a-9z"></a>此痴人多种有漏处最初犯戒。<a id="a-A0"></a>自今已去与比丘结戒。<a id="a-A1"></a>集十句义乃至正法久住。<a id="a-A2"></a>欲说戒者当如是说。<a id="a-A3"></a>若比丘斗诤如法灭已。<a id="a-A4"></a>后更发起者波逸提。<a id="a-A5"></a>如是世尊与比丘结戒。<a id="a-A6"></a>尔时诸比丘。<a id="a-A7"></a>不知诤事如法灭不如法灭。<a id="a-A8"></a>后乃知如法灭。<a id="a-A9"></a>或有作波逸提忏者。<a id="a-AA"></a>或有疑。<a id="a-AB"></a>佛言。<a id="a-AC"></a>不知者无犯。<a id="a-AD"></a>自今已去当如是结戒。<a id="a-AE"></a>若比丘知诤事如法忏悔已。<a id="a-AF"></a>后更发起者波逸提。<a id="a-AG"></a>比丘义如上。<a id="a-AH"></a>如法者。<a id="a-AI"></a>如法如毗尼如佛所教。<a id="a-AJ"></a>诤者有四种。<a id="a-AK"></a>言诤觅诤犯诤事诤。<a id="a-AL"></a>彼比丘知诤事如法灭已。<a id="a-AM"></a>后更发起作如是言。<a id="a-AN"></a>不善观不成观。<a id="a-AO"></a>不善解不成解。<a id="a-AP"></a>不善灭不成灭。<a id="a-AQ"></a>说而了了者波逸提。<a id="a-AR"></a>不了了者突吉罗。<a id="a-AS"></a>除此诤已。<a id="a-AT"></a>若作余斗诤骂詈者后更发起一切突吉罗。<a id="a-AU"></a>若自发起已斗诤事者突吉罗。<a id="a-AV"></a>除比丘比丘尼已。<a id="a-AW"></a>共余人斗诤骂詈后更发起者突吉罗。<a id="a-AX"></a>观作观想者波逸提。<a id="a-AY"></a>观疑者突吉罗。<a id="a-AZ"></a>不成观有观想突吉罗。<a id="a-Aa"></a>不成观疑突吉罗。<a id="a-Ab"></a>比丘尼波逸提。<a id="a-Ac"></a>式叉摩那沙弥沙弥尼突吉罗。<a id="a-Ad"></a>是谓为犯。<a id="a-Ae"></a>不犯者。<a id="a-Af"></a>若先不知。<a id="a-Ag"></a>若观作不观想。<a id="a-Ah"></a>若事实尔。<a id="a-Ai"></a>不善观不成观。<a id="a-Aj"></a>不善解不成解。<a id="a-Ak"></a>不善灭不成灭。<a id="a-Al"></a>便作是言。<a id="a-Am"></a>不善观乃至不善成灭。<a id="a-An"></a>若戏笑语若疾疾语若梦中语。<a id="a-Ao"></a>欲说此错说彼无犯无犯者。<a id="a-Ap"></a>最初未制戒。<a id="a-Aq"></a>痴狂心乱痛恼所缠(六十六竟)。</p>
  <p id="aAr">尔时佛在舍卫国祇树给孤独园。<a id="a-As"></a>有众多比丘。<a id="a-At"></a>从舍卫国欲至毗舍离。<a id="a-Au"></a>时有贾客伴。<a id="a-Av"></a>欲私度关不输王税。<a id="a-Aw"></a>时贾客问诸比丘言。<a id="a-Ax"></a>大德。<a id="a-Ay"></a>欲何所至。<a id="a-Az"></a>比丘报言。<a id="a-B0"></a>欲至毗舍离。<a id="a-B1"></a>贾客人言。<a id="a-B2"></a>我等可得与诸尊共伴不。<a id="a-B3"></a>诸比丘报言可尔。<a id="a-B4"></a>尔时诸比丘。<a id="a-B5"></a>与此贼贾客共伴行私度关。<a id="a-B6"></a>时守关人捉得已。<a id="a-B7"></a>即将至波斯匿王所。<a id="a-B8"></a>白王言。<a id="a-B9"></a>此人等。<a id="a-BA"></a>私度关而不输税。<a id="a-BB"></a>王即问言。<a id="a-BC"></a>此贾客私度关不输税。<a id="a-BD"></a>此沙门复有何事。<a id="a-BE"></a>守关人报言。<a id="a-BF"></a>与此人为伴。<a id="a-BG"></a>王复问诸比丘言。<a id="a-BH"></a>大德。<a id="a-BI"></a>实与此贾客为伴耶。<a id="a-BJ"></a>报言实尔。<a id="a-BK"></a>复问言。<a id="a-BL"></a>诸尊。<a id="a-BM"></a>知此人不输王税不。<a id="a-BN"></a>报言知。<a id="a-BO"></a>王言。<a id="a-BP"></a>若实知者法应死。<a id="a-BQ"></a>时王自念言。<a id="a-BR"></a>我今作水浇顶王种。<a id="a-BS"></a>岂当杀沙门释子耶。<a id="a-BT"></a>时王无数方便呵责诸比丘已。<a id="a-BU"></a>于众人前即敕傍人。<a id="a-BV"></a>放比丘令去。<a id="a-BW"></a>受教即放。<a id="a-BX"></a>时王众中皆大声称言。<a id="a-BY"></a>沙门释子犯王重法。<a id="a-BZ"></a>罪应入死。<a id="a-Ba"></a>然王直小小呵责而放。<a id="a-Bb"></a>时诸比丘闻。<a id="a-Bc"></a>其中有少欲知足行头陀乐学戒知惭愧者。<a id="a-Bd"></a>嫌责六群比丘。<a id="a-Be"></a>汝等云何与贼贾客共伴行。<a id="a-Bf"></a>尔时诸比丘往至世尊所。<a id="a-Bg"></a>头面礼足已在一面坐。<a id="a-Bh"></a>以此因缘具白世尊。<a id="a-Bi"></a>世尊尔时以此因缘集比丘僧呵责诸比丘言。<a id="a-Bj"></a>汝等云何与贼贾客共伴行耶。<a id="a-Bk"></a>以无数方便呵责诸比丘已告诸比丘。<a id="a-Bl"></a>此痴人多种有漏处最初犯戒。<a id="a-Bm"></a>自今已去与比丘结戒。<a id="a-Bn"></a>集十句义乃至正法久住。<a id="a-Bo"></a>欲说戒者当如是说。<a id="a-Bp"></a>若比丘共贼伴同道行乃至一村间者波逸提。<a id="a-Bq"></a>如是世尊与比丘结戒。<a id="a-Br"></a>诸比丘不知是贼。<a id="a-Bs"></a>以非贼共伴行。<a id="a-Bt"></a>后乃知是贼伴。<a id="a-Bu"></a>或有作波逸提忏者。<a id="a-Bv"></a>或有疑者。<a id="a-Bw"></a>佛言。<a id="a-Bx"></a>不知者不犯。<a id="a-By"></a>自今已去当如是说戒。<a id="a-Bz"></a>若比丘知是贼伴共同道行乃至一村间波逸提如是世尊与比丘结戒。<a id="a-C0"></a>彼比丘不结要疑。<a id="a-C1"></a>佛言。<a id="a-C2"></a>不结要不犯。<a id="a-C3"></a>自今已去应如是结戒。<a id="a-C4"></a>若比丘知贼伴结要共同道行。<a id="a-C5"></a>乃至一村间波逸提。<a id="a-C6"></a>比丘义如上。<a id="a-C7"></a>贼伴者。<a id="a-C8"></a>若作贼还。<a id="a-C9"></a>若方欲去。<a id="a-CA"></a>结要者。<a id="a-CB"></a>共要至城若至村。<a id="a-CC"></a>道者。<a id="a-CD"></a>村间处处道。<a id="a-CE"></a>若比丘。<a id="a-CF"></a>知是贼伴共要同道行。<a id="a-CG"></a>至村间向处处道行。<a id="a-CH"></a>至一一道波逸提。<a id="a-CI"></a>无村空旷无界处。<a id="a-CJ"></a>共行至十里者波逸提。<a id="a-CK"></a>若共行村间半道突吉罗。<a id="a-CL"></a>减十里突吉罗。<a id="a-CM"></a>村间一道行者突吉罗。<a id="a-CN"></a>方便欲去而不去。<a id="a-CO"></a>共要去而不去。<a id="a-CP"></a>一切突吉罗。<a id="a-CQ"></a>比丘尼波逸提。<a id="a-CR"></a>式叉摩那沙弥沙弥尼突吉罗。<a id="a-CS"></a>是谓为犯。<a id="a-CT"></a>不犯者。<a id="a-CU"></a>若先不知不共结伴。<a id="a-CV"></a>若逐行安隐有所至。<a id="a-CW"></a>若为力势所持。<a id="a-CX"></a>若被系缚将去。<a id="a-CY"></a>若命难梵行难无犯。<a id="a-CZ"></a>无犯者。<a id="a-Ca"></a>最初未制戒。<a id="a-Cb"></a>痴狂心乱痛恼所缠(六十七竟)。</p>
  <p id="aCc">尔时佛在舍卫国祇树给孤独园。<a id="a-Cd"></a>尔时有比丘。<a id="a-Ce"></a>字阿梨吒。<a id="a-Cf"></a>有如是恶见生。<a id="a-Cg"></a>我知世尊说法其有犯淫欲非障道法。<a id="a-Ch"></a>时诸比丘闻。<a id="a-Ci"></a>阿梨吒比丘有如是恶见生。<a id="a-Cj"></a>我知世尊说法犯淫欲非障道法。<a id="a-Ck"></a>时诸比丘闻。<a id="a-Cl"></a>欲除去阿梨吒比丘恶见。<a id="a-Cm"></a>即往阿梨吒所。<a id="a-Cn"></a>恭敬问讯已在一面坐。<a id="a-Co"></a>诸比丘语阿梨吒比丘言。<a id="a-Cp"></a>汝实知世尊说法犯淫欲非障道法耶。<a id="a-Cq"></a>阿梨吒报言。<a id="a-Cr"></a>我实知世尊说法。<a id="a-Cs"></a>犯淫欲非障道法。<a id="a-Ct"></a>时诸比丘。<a id="a-Cu"></a>欲除阿梨吒恶见。<a id="a-Cv"></a>即殷勤问之。<a id="a-Cw"></a>阿梨吒。<a id="a-Cx"></a>莫作如是语。<a id="a-Cy"></a>莫谤世尊。<a id="a-Cz"></a>谤世尊者不善。<a id="a-D0"></a>世尊不作是语。<a id="a-D1"></a>阿梨吒。<a id="a-D2"></a>世尊无数方便说法。<a id="a-D3"></a>教断欲爱知欲想。<a id="a-D4"></a>教除爱欲断爱欲想。<a id="a-D5"></a>除爱欲所烧。<a id="a-D6"></a>度于爱结。<a id="a-D7"></a>世尊无数方便说。<a id="a-D8"></a>欲如大火坑。<a id="a-D9"></a>欲如炬火。<a id="a-DA"></a>亦如果熟。<a id="a-DB"></a>欲如假借。<a id="a-DC"></a>欲如枯骨。<a id="a-DD"></a>欲如段肉。<a id="a-DE"></a>如梦所见。<a id="a-DF"></a>欲如利刀。<a id="a-DG"></a>欲如新瓦器盛水置日中。<a id="a-DH"></a>欲如毒蛇头。<a id="a-DI"></a>欲如捉利剑。<a id="a-DJ"></a>欲如利戟。<a id="a-DK"></a>世尊作如是说欲。<a id="a-DL"></a>阿梨吒。<a id="a-DM"></a>世尊如是善说法。<a id="a-DN"></a>断欲无欲去垢无垢。<a id="a-DO"></a>调伏渴爱灭除巢窟。<a id="a-DP"></a>出离一切诸结缚。<a id="a-DQ"></a>爱尽涅槃。<a id="a-DR"></a>佛如是说法。<a id="a-DS"></a>汝云何言犯淫欲非障道法。<a id="a-DT"></a>时诸比丘殷勤问阿梨吒如是说时。<a id="a-DU"></a>阿梨吒比丘坚持恶见。<a id="a-DV"></a>实定而言。<a id="a-DW"></a>此是真实余皆虚妄。<a id="a-DX"></a>尔时诸比丘。<a id="a-DY"></a>不能除阿梨吒比丘恶见。<a id="a-DZ"></a>便往世尊所头面礼足已在一面坐。<a id="a-Da"></a>以此因缘具白世尊世尊尔时告一比丘。<a id="a-Db"></a>汝持我言往速唤阿梨吒比丘来。<a id="a-Dc"></a>彼比丘受教。<a id="a-Dd"></a>即往阿梨吒比丘所语言。<a id="a-De"></a>世尊有教唤汝。<a id="a-Df"></a>时阿梨吒比丘闻世尊唤。<a id="a-Dg"></a>即往世尊所头面礼足在一面坐。<a id="a-Dh"></a>佛问阿梨吒比丘言。<a id="a-Di"></a>汝实有是语。<a id="a-Dj"></a>我知佛所说法行淫欲非障道法耶。<a id="a-Dk"></a>阿梨吒答言大德。<a id="a-Dl"></a>实有如是言佛告阿梨吒。<a id="a-Dm"></a>汝云何知我所说如是。<a id="a-Dn"></a>我无数方便说断欲爱法如上所说。<a id="a-Do"></a>尔时世尊。<a id="a-Dp"></a>以无数方便呵责阿梨吒比丘已告诸比丘。<a id="a-Dq"></a>听众僧为阿梨吒比丘作呵谏。<a id="a-Dr"></a>舍此事故。<a id="a-Ds"></a>白四羯磨呵谏。<a id="a-Dt"></a>应如是谏。<a id="a-Du"></a>众中应差堪能羯磨者。<a id="a-Dv"></a>如上作如是白。<a id="a-Dw"></a>大德僧听。<a id="a-Dx"></a>此阿梨吒比丘作如是语。<a id="a-Dy"></a>我知佛所说法行淫欲非障道法。<a id="a-Dz"></a>若僧时到僧忍听。<a id="a-E0"></a>僧今与阿梨吒比丘作呵谏。<a id="a-E1"></a>舍此事故阿梨吒汝。<a id="a-E2"></a>莫作是语。<a id="a-E3"></a>莫谤世尊。<a id="a-E4"></a>谤世尊者不善。<a id="a-E5"></a>世尊不作是语。<a id="a-E6"></a>世尊无数方便说淫欲是障道法。<a id="a-E7"></a>若犯淫欲即是障道法白如是。<a id="a-E8"></a>大德僧听此阿梨吒比丘作如是语。<a id="a-E9"></a>我知佛所说法犯淫欲非障道法。<a id="a-EA"></a>僧今与作呵谏。<a id="a-EB"></a>舍此事故。<a id="a-EC"></a>阿梨吒。<a id="a-ED"></a>莫作是语。<a id="a-EE"></a>莫谤世尊。<a id="a-EF"></a>谤世尊者不善。<a id="a-EG"></a>世尊不作是语。<a id="a-EH"></a>世尊无数方便说淫欲是障道法。<a id="a-EI"></a>若犯淫欲即是障道法。<a id="a-EJ"></a>谁诸长老忍。<a id="a-EK"></a>僧为阿梨吒比丘作呵谏。<a id="a-EL"></a>舍此事者默然。<a id="a-EM"></a>谁不忍者说。<a id="a-EN"></a>是初羯磨。<a id="a-EO"></a>第二第三亦如是说。<a id="a-EP"></a>僧已为阿梨吒比丘作呵谏竟。<a id="a-EQ"></a>僧忍默然故。<a id="a-ER"></a>是事如是持。<a id="a-ES"></a>应作如是呵责阿梨吒比丘。<a id="a-ET"></a>舍此事故白四羯磨。<a id="a-EU"></a>诸比丘白佛。<a id="a-EV"></a>佛言。<a id="a-EW"></a>若有余比丘作是言。<a id="a-EX"></a>我知佛所说行淫欲非障道法。<a id="a-EY"></a>众僧亦应呵谏白四羯磨。<a id="a-EZ"></a>自今已去与比丘结戒。<a id="a-Ea"></a>集十句义乃至正法久住。<a id="a-Eb"></a>欲说戒者当如是说。<a id="a-Ec"></a>若比丘作如是语。<a id="a-Ed"></a>我知佛所说法行淫欲非障道法。<a id="a-Ee"></a>彼比丘谏此比丘言。<a id="a-Ef"></a>大德。<a id="a-Eg"></a>莫作是语莫谤世尊。<a id="a-Eh"></a>谤世尊者不善。<a id="a-Ei"></a>世尊不作是语。<a id="a-Ej"></a>世尊无数方便说行淫欲是障道法。<a id="a-Ek"></a>彼比丘谏此比丘时坚持不舍。<a id="a-El"></a>彼比丘乃至三谏。<a id="a-Em"></a>舍此事故。<a id="a-En"></a>若三谏舍者善。<a id="a-Eo"></a>不舍者波逸提。<a id="a-Ep"></a>比丘义如上。<a id="a-Eq"></a>彼比丘作如是言。<a id="a-Er"></a>我知佛所说法行淫欲非障道法。<a id="a-Es"></a>彼比丘谏此比丘言。<a id="a-Et"></a>汝莫作是语莫谤世尊。<a id="a-Eu"></a>谤世尊者不善。<a id="a-Ev"></a>世尊不作是语。<a id="a-Ew"></a>世尊无数方便说行淫欲是障道法。<a id="a-Ex"></a>汝今可舍此事。<a id="a-Ey"></a>莫为僧所呵更犯重罪。<a id="a-Ez"></a>若受语者善。<a id="a-F0"></a>不随语者应白。<a id="a-F1"></a>白已当语言。<a id="a-F2"></a>我已白竟。<a id="a-F3"></a>余有羯磨在。<a id="a-F4"></a>汝可舍此事。<a id="a-F5"></a>莫为众僧所呵责更犯重罪。<a id="a-F6"></a>若随语者善。<a id="a-F7"></a>不随语者当作初羯磨。<a id="a-F8"></a>初羯磨已当语言。<a id="a-F9"></a>我已白初羯磨竟余有二羯磨在。<a id="a-FA"></a>汝当舍是事。<a id="a-FB"></a>莫为僧所呵责更犯重罪。<a id="a-FC"></a>若随语者善。<a id="a-FD"></a>不随语者当作第二羯磨。<a id="a-FE"></a>作第二羯磨已当语言。<a id="a-FF"></a>已作白二羯磨竟。<a id="a-FG"></a>余有一羯磨在。<a id="a-FH"></a>汝可舍是事。<a id="a-FI"></a>莫为众僧所呵责更重犯罪。<a id="a-FJ"></a>若随语者善。<a id="a-FK"></a>不随语者唱三羯磨竟波逸提。<a id="a-FL"></a>作白已二羯磨竟舍者三突吉罗。<a id="a-FM"></a>作白已一羯磨竟舍者二突吉罗。<a id="a-FN"></a>白已舍者一突吉罗。<a id="a-FO"></a>若白未竟舍者突吉罗。<a id="a-FP"></a>若未作白作是语。<a id="a-FQ"></a>我知佛所说行淫欲者非障道法一切突吉罗。<a id="a-FR"></a>彼比丘谏此比丘时。<a id="a-FS"></a>余比丘遮。<a id="a-FT"></a>若比丘尼遮者。<a id="a-FU"></a>若有余人遮。<a id="a-FV"></a>汝莫舍此事。<a id="a-FW"></a>众僧谏已不谏遮者一切突吉罗。<a id="a-FX"></a>比丘尼波逸提。<a id="a-FY"></a>式叉摩那沙弥沙弥尼突吉罗。<a id="a-FZ"></a>是谓为犯。<a id="a-Fa"></a>不犯者。<a id="a-Fb"></a>初语时舍。<a id="a-Fc"></a>若非法别众谏。<a id="a-Fd"></a>若非法和合谏。<a id="a-Fe"></a>法别众。<a id="a-Ff"></a>法相似别众。<a id="a-Fg"></a>法相似和合。<a id="a-Fh"></a>非法非毗尼非佛所教。<a id="a-Fi"></a>若无谏者无犯。<a id="a-Fj"></a>无犯者。<a id="a-Fk"></a>最初未制戒。<a id="a-Fl"></a>痴狂心乱痛恼所缠(六十八竟)。</p>
  <p id="aFm">尔时佛在舍卫国祇树给孤独园。<a id="a-Fn"></a>时阿梨吒比丘恶见。<a id="a-Fo"></a>众僧呵谏而故不舍。<a id="a-Fp"></a>时诸比丘闻。<a id="a-Fq"></a>其中有少欲知足行头陀乐学戒知惭愧者。<a id="a-Fr"></a>嫌责阿梨吒比丘言。<a id="a-Fs"></a>云何汝恶见。<a id="a-Ft"></a>众僧呵谏而故不舍。<a id="a-Fu"></a>时诸比丘往世尊所。<a id="a-Fv"></a>头面礼足在一面坐。<a id="a-Fw"></a>以此因缘具白世尊。<a id="a-Fx"></a>世尊尔时以此因缘集比丘僧。<a id="a-Fy"></a>呵责阿梨吒比丘言。<a id="a-Fz"></a>汝所为非。<a id="a-G0"></a>非威仪非沙门法非净行非随顺行。<a id="a-G1"></a>所不应为。<a id="a-G2"></a>云何阿梨吒比丘恶见。<a id="a-G3"></a>众僧呵谏而故不舍耶。<a id="a-G4"></a>世尊以无数方便呵责阿梨吒比丘已告诸比丘。<a id="a-G5"></a>自今已去。<a id="a-G6"></a>众僧。<a id="a-G7"></a>与阿梨吒比丘。<a id="a-G8"></a>作恶见不舍举白四羯磨。<a id="a-G9"></a>应如是作。<a id="a-GA"></a>为阿梨吒比丘作举。<a id="a-GB"></a>作举已作忆念。<a id="a-GC"></a>作忆念已与罪。<a id="a-GD"></a>众中应差堪能羯磨者。<a id="a-GE"></a>如上作如是白。<a id="a-GF"></a>大德僧听。<a id="a-GG"></a>此阿梨吒恶见。<a id="a-GH"></a>众僧呵谏而故不舍。<a id="a-GI"></a>若僧时到僧忍听。<a id="a-GJ"></a>僧今与阿梨吒比丘作恶见不舍举羯磨。<a id="a-GK"></a>白如是。<a id="a-GL"></a>大德僧听。<a id="a-GM"></a>此阿梨吒比丘恶见。<a id="a-GN"></a>众僧呵谏而故不舍。<a id="a-GO"></a>僧今为阿梨吒比丘作恶见不舍举羯磨。<a id="a-GP"></a>谁诸长老忍。<a id="a-GQ"></a>僧今为阿梨吒比丘。<a id="a-GR"></a>作恶见不舍举羯磨者默然。<a id="a-GS"></a>谁不忍者说。<a id="a-GT"></a>是初羯磨。<a id="a-GU"></a>第二第三亦如是说。<a id="a-GV"></a>僧已忍。<a id="a-GW"></a>与阿梨吒比丘作恶见不舍举羯磨竟。<a id="a-GX"></a>僧忍默然故。<a id="a-GY"></a>是事如是持。<a id="a-GZ"></a>时阿梨吒比丘。<a id="a-Ga"></a>僧作恶见不舍举羯磨。<a id="a-Gb"></a>六群比丘。<a id="a-Gc"></a>供给所须共同羯磨止宿言语。<a id="a-Gd"></a>时诸比丘闻。<a id="a-Ge"></a>其中有少欲知足行头陀乐学戒知惭愧者。<a id="a-Gf"></a>呵责六群比丘。<a id="a-Gg"></a>阿梨吒比丘。<a id="a-Gh"></a>僧与作恶见不舍举羯磨。<a id="a-Gi"></a>云何供给所须共止宿言语。<a id="a-Gj"></a>尔时诸比丘往世尊所。<a id="a-Gk"></a>头面礼足在一面坐。<a id="a-Gl"></a>以此因缘具白世尊。<a id="a-Gm"></a>世尊尔时以此因缘集比丘僧。<a id="a-Gn"></a>呵责六群比丘言。<a id="a-Go"></a>汝所为非。<a id="a-Gp"></a>非威仪非沙门法非净行非随顺行。<a id="a-Gq"></a>所不应为。<a id="a-Gr"></a>云何六群比丘。<a id="a-Gs"></a>阿梨吒比丘。<a id="a-Gt"></a>僧为作恶见不舍举羯磨。<a id="a-Gu"></a>而供给所须止宿言语。<a id="a-Gv"></a>世尊以无数方便呵责六群比丘已告诸比丘。<a id="a-Gw"></a>此六群比丘痴人。<a id="a-Gx"></a>多种有漏处最初犯戒。<a id="a-Gy"></a>自今已去与比丘结戒。<a id="a-Gz"></a>集十句义乃至正法久住。<a id="a-H0"></a>欲说戒者当如是说。<a id="a-H1"></a>若比丘。<a id="a-H2"></a>与如是语人未作法有是恶见不舍。<a id="a-H3"></a>供给所须共同羯磨止宿言语波逸提。<a id="a-H4"></a>如是世尊与比丘结戒。<a id="a-H5"></a>时诸比丘。<a id="a-H6"></a>不知有如是语不如是语。<a id="a-H7"></a>后乃知有如是语。<a id="a-H8"></a>或有作波逸提忏。<a id="a-H9"></a>或有疑者。<a id="a-HA"></a>佛言。<a id="a-HB"></a>不知者无犯。<a id="a-HC"></a>自今已去当如是说戒。<a id="a-HD"></a>若比丘知如是语人未作法如是邪见而不舍。<a id="a-HE"></a>供给所须共同羯磨止宿言语者波逸提。<a id="a-HF"></a>比丘义如上。<a id="a-HG"></a>如是语者。<a id="a-HH"></a>作如是语。<a id="a-HI"></a>我闻世尊说法行淫欲者非障道法。<a id="a-HJ"></a>未作法者。<a id="a-HK"></a>若被举未为解。<a id="a-HL"></a>如是见者。<a id="a-HM"></a>作如是见。<a id="a-HN"></a>知世尊所说法非障道法。<a id="a-HO"></a>不舍恶见者。<a id="a-HP"></a>众僧呵谏而不舍恶见。<a id="a-HQ"></a>供给所须者。<a id="a-HR"></a>有二种若法若财。<a id="a-HS"></a>法者。<a id="a-HT"></a>教修习增上戒增上意增上智学问诵经。<a id="a-HU"></a>财者。<a id="a-HV"></a>供给衣服饮食床卧具病瘦医药。<a id="a-HW"></a>同羯磨者。<a id="a-HX"></a>同说戒。<a id="a-HY"></a>止宿者。<a id="a-HZ"></a>屋有四壁一切覆一切障。<a id="a-Ha"></a>或一切覆不一切障。<a id="a-Hb"></a>或一切障不一切覆。<a id="a-Hc"></a>或不尽覆不尽障。<a id="a-Hd"></a>若比丘先入屋。<a id="a-He"></a>后有如是语人来。<a id="a-Hf"></a>若如是语人先入。<a id="a-Hg"></a>比丘后来。<a id="a-Hh"></a>若二人俱入宿。<a id="a-Hi"></a>随胁着地一切波逸提。<a id="a-Hj"></a>比丘尼波逸提。<a id="a-Hk"></a>式叉摩那沙弥沙弥尼突吉罗。<a id="a-Hl"></a>是谓为犯。<a id="a-Hm"></a>不犯者。<a id="a-Hn"></a>比丘不知便入宿。<a id="a-Ho"></a>若比丘先在屋。<a id="a-Hp"></a>如是语人后来入屋比丘不知。<a id="a-Hq"></a>若屋一切覆无四壁。<a id="a-Hr"></a>或一切覆而半障。<a id="a-Hs"></a>或一切覆少障。<a id="a-Ht"></a>或一切障而无覆。<a id="a-Hu"></a>或一切障而半覆。<a id="a-Hv"></a>或一切障少覆。<a id="a-Hw"></a>或半覆半障。<a id="a-Hx"></a>或少覆少障。<a id="a-Hy"></a>或不覆不障。<a id="a-Hz"></a>或露地。<a id="a-I0"></a>如是一切不知无犯。<a id="a-I1"></a>若病倒地。<a id="a-I2"></a>若病转侧。<a id="a-I3"></a>若为力势所持。<a id="a-I4"></a>或被系闭或命难梵行难无犯。<a id="a-I5"></a>无犯者。<a id="a-I6"></a>最初未制戒。<a id="a-I7"></a>痴狂心乱痛恼所缠(六十九竟)。</p>
  <p id="aI8">尔时佛在舍卫国祇树给孤独园。<a id="a-I9"></a>时跋难陀释子有二沙弥。<a id="a-IA"></a>一名羯那。<a id="a-IB"></a>二名摩睺迦。<a id="a-IC"></a>不知惭愧共行不净。<a id="a-ID"></a>尔时羯那摩睺伽自相谓言。<a id="a-IE"></a>我等从佛闻法。<a id="a-IF"></a>其有行淫欲非障道法。<a id="a-IG"></a>时诸比丘闻。<a id="a-IH"></a>其中有少欲知足行头陀乐学戒知惭愧者。<a id="a-II"></a>嫌责二沙弥言。<a id="a-IJ"></a>云何汝等自相谓言。<a id="a-IK"></a>我从佛闻法。<a id="a-IL"></a>行淫欲非障道法。<a id="a-IM"></a>尔时诸比丘往世尊所。<a id="a-IN"></a>头面礼足在一面坐。<a id="a-IO"></a>以此因缘具白世尊。<a id="a-IP"></a>世尊尔时以此因缘集比丘僧。<a id="a-IQ"></a>呵责此二沙弥言。<a id="a-IR"></a>汝所为非。<a id="a-IS"></a>非威仪非沙门法非净行非随顺行。<a id="a-IT"></a>所不应为。<a id="a-IU"></a>云何汝等自相谓言。<a id="a-IV"></a>我从佛闻法。<a id="a-IW"></a>其行淫欲者非障道法。<a id="a-IX"></a>尔时世尊以无数方便呵责此二沙弥已告诸比丘。<a id="a-IY"></a>自今已去与此二沙弥作呵谏。<a id="a-IZ"></a>舍此事故。<a id="a-Ia"></a>白四羯磨应如是作呵谏。<a id="a-Ib"></a>立此二沙弥于众僧前眼见耳不闻处。<a id="a-Ic"></a>众中当差堪能羯磨者。<a id="a-Id"></a>如上作如是白。<a id="a-Ie"></a>大德僧听。<a id="a-If"></a>彼二沙弥自相谓言。<a id="a-Ig"></a>我从世尊闻法。<a id="a-Ih"></a>行淫欲者非障道法。<a id="a-Ii"></a>若僧时到僧忍听。<a id="a-Ij"></a>呵责彼二沙弥。<a id="a-Ik"></a>舍此事故。<a id="a-Il"></a>沙弥。<a id="a-Im"></a>莫作是语。<a id="a-In"></a>莫诽谤世尊。<a id="a-Io"></a>诽谤世尊者不善。<a id="a-Ip"></a>世尊不作是语。<a id="a-Iq"></a>沙弥。<a id="a-Ir"></a>世尊无数方便说行淫欲是障道法。<a id="a-Is"></a>白如是。<a id="a-It"></a>大德僧听。<a id="a-Iu"></a>彼二沙弥自相谓言。<a id="a-Iv"></a>我从世尊闻法。<a id="a-Iw"></a>行淫欲者非障道法。<a id="a-Ix"></a>僧今与彼二沙弥作呵谏。<a id="a-Iy"></a>令舍此事故。<a id="a-Iz"></a>汝沙弥。<a id="a-J0"></a>莫诽谤世尊。<a id="a-J1"></a>诽谤世尊者不善。<a id="a-J2"></a>世尊不作是语。<a id="a-J3"></a>世尊无数方便说淫欲是障道法。<a id="a-J4"></a>谁诸长老忍。<a id="a-J5"></a>僧今呵责二沙弥令舍此事者默然。<a id="a-J6"></a>谁不忍者说。<a id="a-J7"></a>是初羯磨。<a id="a-J8"></a>第二第三亦如是说。<a id="a-J9"></a>众僧已呵责二沙弥竟。<a id="a-JA"></a>僧忍默然故。<a id="a-JB"></a>是事如是持。<a id="a-JC"></a>彼二沙弥众僧呵责而故不舍此事。<a id="a-JD"></a>时诸比丘闻。<a id="a-JE"></a>其中有少欲知足行头陀乐学戒知惭愧者。<a id="a-JF"></a>嫌责二沙弥。<a id="a-JG"></a>云何汝等。<a id="a-JH"></a>僧呵责而故不舍恶见耶。<a id="a-JI"></a>尔时诸比丘往世尊所。<a id="a-JJ"></a>头面礼足在一面坐。<a id="a-JK"></a>以此因缘具白世尊。<a id="a-JL"></a>世尊尔时以此因缘集比丘僧。<a id="a-JM"></a>呵责二沙弥言。<a id="a-JN"></a>汝所为非。<a id="a-JO"></a>非威仪非沙门法非净行非随顺行。<a id="a-JP"></a>所不应为。<a id="a-JQ"></a>云何汝等二沙弥。<a id="a-JR"></a>众僧呵责而故不舍恶见。<a id="a-JS"></a>世尊以无数方便呵责二沙弥已告诸比丘。<a id="a-JT"></a>众僧应与此二沙弥作恶见不舍灭摈白四羯磨。<a id="a-JU"></a>应如是作。<a id="a-JV"></a>将二沙弥至众僧前。<a id="a-JW"></a>立着见处不闻处。<a id="a-JX"></a>众中当差堪能羯磨者。<a id="a-JY"></a>如上作如是白。<a id="a-JZ"></a>大德僧听。<a id="a-Ja"></a>此二沙弥。<a id="a-Jb"></a>众僧呵责故不舍恶见。<a id="a-Jc"></a>若僧时到僧忍听。<a id="a-Jd"></a>僧今为二沙弥作恶见不舍灭摈。<a id="a-Je"></a>自今已去此二沙弥。<a id="a-Jf"></a>不应言佛是我世尊。<a id="a-Jg"></a>不得随逐余比丘。<a id="a-Jh"></a>如诸沙弥。<a id="a-Ji"></a>得与比丘二宿三宿。<a id="a-Jj"></a>汝等不得。<a id="a-Jk"></a>汝出去灭去不应住此。<a id="a-Jl"></a>白如是。<a id="a-Jm"></a>大德僧听。<a id="a-Jn"></a>此二沙弥。<a id="a-Jo"></a>众僧呵责故不舍恶见。<a id="a-Jp"></a>众僧今与二沙弥作恶见不舍灭摈羯磨。<a id="a-Jq"></a>自今已去此二沙弥。<a id="a-Jr"></a>不得言佛是我世尊。<a id="a-Js"></a>不应随逐余比丘。<a id="a-Jt"></a>如诸沙弥得与比丘二宿三宿。<a id="a-Ju"></a>汝今不得。<a id="a-Jv"></a>汝出去灭去不应住此。<a id="a-Jw"></a>谁诸长老忍。<a id="a-Jx"></a>僧为二沙弥作恶见不舍灭摈者默然。<a id="a-Jy"></a>谁不忍者说。<a id="a-Jz"></a>是初羯磨。<a id="a-K0"></a>第二第三亦如是说。<a id="a-K1"></a>僧已忍。<a id="a-K2"></a>与二沙弥作恶见不舍灭摈竟。<a id="a-K3"></a>僧忍默然故是事如是持。<a id="a-K4"></a>时六群比丘。<a id="a-K5"></a>知僧为此二沙弥作恶见不舍灭摈羯磨。<a id="a-K6"></a>而便诱将畜养共止宿。<a id="a-K7"></a>诸比丘闻。<a id="a-K8"></a>其中有少欲知足行头陀乐学戒知惭愧者。<a id="a-K9"></a>嫌责六群比丘言。<a id="a-KA"></a>云何汝等知僧为此二沙弥作恶见不舍灭摈羯磨。<a id="a-KB"></a>而诱将畜养共止宿耶。<a id="a-KC"></a>尔时诸比丘往世尊所。<a id="a-KD"></a>头面礼足在一面坐。<a id="a-KE"></a>以此因缘具白世尊。<a id="a-KF"></a>世尊尔时以此因缘集比丘僧。<a id="a-KG"></a>呵责六群比丘言。<a id="a-KH"></a>汝所为非。<a id="a-KI"></a>非威仪非沙门法非净行非随顺行。<a id="a-KJ"></a>所不应为。<a id="a-KK"></a>云何汝等。<a id="a-KL"></a>知僧为此二沙弥作恶见不舍灭摈羯磨。<a id="a-KM"></a>而诱将畜养共止宿耶。<a id="a-KN"></a>世尊以无数方便呵责六群比丘已告诸比丘。<a id="a-KO"></a>此六群比丘痴人。<a id="a-KP"></a>多种有漏处最初犯戒。<a id="a-KQ"></a>自今已去与比丘结戒。<a id="a-KR"></a>集十句义乃至正法久住欲说戒者当如是说。<a id="a-KS"></a>若沙弥作是言。<a id="a-KT"></a>我知世尊所说法行淫欲非障道法。<a id="a-KU"></a>彼比丘谏此沙弥如是言。<a id="a-KV"></a>汝莫作是语莫诽谤世尊。<a id="a-KW"></a>诽谤世尊者不善。<a id="a-KX"></a>世尊不作是语。<a id="a-KY"></a>世尊无数方便说行淫欲是障道法。<a id="a-KZ"></a>彼比丘作如是谏时。<a id="a-Ka"></a>此沙弥坚持不舍。<a id="a-Kb"></a>彼比丘应乃至再三呵谏。<a id="a-Kc"></a>令舍此事故。<a id="a-Kd"></a>若乃至三谏而舍者善。<a id="a-Ke"></a>不舍者彼比丘当语彼沙弥言。<a id="a-Kf"></a>汝自今已去。<a id="a-Kg"></a>不得言佛是我世尊。<a id="a-Kh"></a>不得随逐余比丘。<a id="a-Ki"></a>如诸沙弥得与比丘二三宿。<a id="a-Kj"></a>汝今无是事。<a id="a-Kk"></a>汝出去灭去不应住此若比丘知如是众中被摈沙弥。<a id="a-Kl"></a>而诱将畜养共止宿者波逸提。<a id="a-Km"></a>如是世尊与比丘结戒彼二沙弥。<a id="a-Kn"></a>城中摈出便往外村。<a id="a-Ko"></a>城外摈出还入城中。<a id="a-Kp"></a>尔时诸比丘。<a id="a-Kq"></a>亦不知是灭摈不灭摈。<a id="a-Kr"></a>后乃方知是灭摈。<a id="a-Ks"></a>或作波逸提忏者。<a id="a-Kt"></a>或有疑者。<a id="a-Ku"></a>佛言。<a id="a-Kv"></a>不知者无犯。<a id="a-Kw"></a>自今已去应如是说戒。<a id="a-Kx"></a>若比丘。<a id="a-Ky"></a>知沙弥作如是言。<a id="a-Kz"></a>我从佛闻法若行淫欲非障道法。<a id="a-L0"></a>彼比丘谏此沙弥如是言。<a id="a-L1"></a>汝莫诽谤世尊。<a id="a-L2"></a>诽谤世尊者不善。<a id="a-L3"></a>世尊不作是语。<a id="a-L4"></a>沙弥。<a id="a-L5"></a>世尊无数方便说淫欲是障道法。<a id="a-L6"></a>彼比丘谏此沙弥时。<a id="a-L7"></a>坚持不舍。<a id="a-L8"></a>彼比丘应乃至再三呵谏。<a id="a-L9"></a>令舍此事故。<a id="a-LA"></a>乃至三谏而舍者善。<a id="a-LB"></a>不舍者彼比丘应语彼沙弥言。<a id="a-LC"></a>汝自今已去。<a id="a-LD"></a>不得言佛是我世尊。<a id="a-LE"></a>不得随逐余比丘。<a id="a-LF"></a>如诸沙弥得与比丘二三宿。<a id="a-LG"></a>汝今无是事。<a id="a-LH"></a>汝出去灭去不应住此。<a id="a-LI"></a>若比丘知如是众中被摈沙弥。<a id="a-LJ"></a>而诱将畜养共止宿者波逸提。<a id="a-LK"></a>比丘义如上。<a id="a-LL"></a>灭摈者。<a id="a-LM"></a>僧与作灭摈白四羯磨。<a id="a-LN"></a>畜养者。<a id="a-LO"></a>若自畜若与人。<a id="a-LP"></a>畜诱者。<a id="a-LQ"></a>若自诱若教人诱。<a id="a-LR"></a>共宿者如上说。<a id="a-LS"></a>若比丘先入宿。<a id="a-LT"></a>灭摈者后至。<a id="a-LU"></a>若灭摈者先至。<a id="a-LV"></a>比丘后至。<a id="a-LW"></a>或二人俱至。<a id="a-LX"></a>随胁着地转侧波逸提。<a id="a-LY"></a>比丘尼波逸提。<a id="a-LZ"></a>式叉摩那沙弥沙弥尼突吉罗。<a id="a-La"></a>是谓为犯。<a id="a-Lb"></a>不犯者。<a id="a-Lc"></a>先不知。<a id="a-Ld"></a>若比丘先至。<a id="a-Le"></a>灭摈者后至。<a id="a-Lf"></a>比丘不知。<a id="a-Lg"></a>若房四方无障上有覆。<a id="a-Lh"></a>广说如上。<a id="a-Li"></a>露地无犯。<a id="a-Lj"></a>若癫发倒地。<a id="a-Lk"></a>若病动转。<a id="a-Ll"></a>或为力势所持。<a id="a-Lm"></a>被系闭命难梵行难无犯。<a id="a-Ln"></a>无犯者。<a id="a-Lo"></a>最初未制戒。<a id="a-Lp"></a>痴狂心乱痛恼所缠(七十竟)。</p>
 </body>
</html>