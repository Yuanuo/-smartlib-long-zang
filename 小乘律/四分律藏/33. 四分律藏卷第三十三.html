<!doctype html>
<html id="z3IBUydnI" data-ver="1707">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">四分律藏卷第三十三</h1>
  <h2 id="a2">第二分受戒揵度法之三</h2>
  <p id="a3">佛告迦葉。<a id="a-4"></a>昨夜释提桓因。<a id="a-5"></a>持供养具来供养我欲听法。<a id="a-6"></a>是其光耳。<a id="a-7"></a>迦葉念言。<a id="a-8"></a>甚奇甚特。<a id="a-9"></a>大沙门威德乃尔。<a id="a-A"></a>使释提桓因持供养具来听法耶。<a id="a-B"></a>大沙门神足自在得阿罗汉。<a id="a-C"></a>虽尔故不如我得阿罗汉。<a id="a-D"></a>时世尊。<a id="a-E"></a>食彼食已还诣本林。<a id="a-F"></a>时梵天王。<a id="a-G"></a>欲兴供养于如来所。<a id="a-H"></a>夜闇时放大光明。<a id="a-I"></a>照四方如大火聚。<a id="a-J"></a>胜于前光清净无瑕秽。<a id="a-K"></a>叉手合掌礼如来已在前而住。<a id="a-L"></a>迦葉夜起见林中。<a id="a-M"></a>有大光明照四方。<a id="a-N"></a>如大火聚清净无瑕秽。<a id="a-O"></a>胜于前光。<a id="a-P"></a>见已明日往如来所。<a id="a-Q"></a>白言时已到。<a id="a-R"></a>可往就食。<a id="a-S"></a>又复问言。<a id="a-T"></a>昨夜有大光胜于前光。<a id="a-U"></a>云何得尔耶。<a id="a-V"></a>佛告迦葉。<a id="a-W"></a>昨夜梵天王来听法。<a id="a-X"></a>是其光耳。<a id="a-Y"></a>迦葉念言。<a id="a-Z"></a>此大沙门。<a id="a-a"></a>有大神德。<a id="a-b"></a>甚奇甚特。<a id="a-c"></a>乃能令梵天王来听法。<a id="a-d"></a>此大沙门。<a id="a-e"></a>有大神足自在得阿罗汉。<a id="a-f"></a>虽尔故不如我得阿罗汉。<a id="a-g"></a>时世尊食彼迦葉食已。<a id="a-h"></a>还彼林中。<a id="a-i"></a>时迦葉欲大祠祀。<a id="a-j"></a>于摩竭国界多人集会。<a id="a-k"></a>迦葉念言。<a id="a-l"></a>我祠祀多人集会。<a id="a-m"></a>大沙门不来者不亦快耶。<a id="a-n"></a>何以故。<a id="a-o"></a>我今大祠祀。<a id="a-p"></a>摩竭国人皆集。<a id="a-q"></a>大沙门颜貌端正世所希有。<a id="a-r"></a>若众人见者。<a id="a-s"></a>必当舍我事彼为师不承事我。<a id="a-t"></a>时世尊知迦葉心所念。<a id="a-u"></a>即诣郁单越取自然粳米。<a id="a-v"></a>于阿耨大泉坐昼日坐处。<a id="a-w"></a>时迦葉复生此念。<a id="a-x"></a>大沙门今何以不来就食。<a id="a-y"></a>我今大祠祀。<a id="a-z"></a>摩竭国人大集。<a id="a-10"></a>宁可留分耶。<a id="a-11"></a>即敕左右留分。<a id="a-12"></a>明日清旦。<a id="a-13"></a>迦葉诣佛所白言。<a id="a-14"></a>日时已到。<a id="a-15"></a>宜知是时。<a id="a-16"></a>又复问言。<a id="a-17"></a>大沙门。<a id="a-18"></a>昨日何以故不来耶。<a id="a-19"></a>我昨日大祀。<a id="a-1A"></a>多人集会。<a id="a-1B"></a>我作是念。<a id="a-1C"></a>云何今日沙门不来至耶。<a id="a-1D"></a>我即留食分。<a id="a-1E"></a>佛告迦葉。<a id="a-1F"></a>我亦先知汝意。<a id="a-1G"></a>汝自念言。<a id="a-1H"></a>今日大沙门不来者。<a id="a-1I"></a>则成我大祠。<a id="a-1J"></a>何以故。<a id="a-1K"></a>我今大祠祀。<a id="a-1L"></a>摩竭国多人集会。<a id="a-1M"></a>大沙门颜貌端正。<a id="a-1N"></a>诸人见者。<a id="a-1O"></a>皆当舍我事彼为师不复事我。<a id="a-1P"></a>我知汝心中所念已。<a id="a-1Q"></a>便至郁单越取自然粳米。<a id="a-1R"></a>诣阿耨大泉坐昼日坐处。<a id="a-1S"></a>时迦葉念言。<a id="a-1T"></a>此大沙门。<a id="a-1U"></a>甚奇甚特有大神德。<a id="a-1V"></a>知我心中所念已。<a id="a-1W"></a>乃至郁单越取自然粳米。<a id="a-1X"></a>至阿耨大泉坐昼日坐处。<a id="a-1Y"></a>此大沙门。<a id="a-1Z"></a>虽有大神足自在得阿罗汉。<a id="a-1a"></a>故不如我得阿罗汉。<a id="a-1b"></a>尔时世尊。<a id="a-1c"></a>食迦葉食已还本林中。<a id="a-1d"></a>时世尊。<a id="a-1e"></a>得一贵价粪扫衣念言。<a id="a-1f"></a>当云何得水浣此衣耶。<a id="a-1g"></a>尔时释提桓因。<a id="a-1h"></a>知佛心中所念。<a id="a-1i"></a>即于如来前指地成大池。<a id="a-1j"></a>极为清净无有垢浊。<a id="a-1k"></a>前白佛言。<a id="a-1l"></a>愿世尊。<a id="a-1m"></a>用此水浣衣。<a id="a-1n"></a>时世尊复作是念。<a id="a-1o"></a>当于何物上浣衣。<a id="a-1p"></a>尔时释提桓因。<a id="a-1q"></a>知如来心中所念。<a id="a-1r"></a>往诣摩头鸠罗山。<a id="a-1s"></a>取四方大石置如来前。<a id="a-1t"></a>唯愿世尊。<a id="a-1u"></a>于此石上浣衣。<a id="a-1v"></a>时世尊复作是念。<a id="a-1w"></a>浣衣已当于何处晒衣。<a id="a-1x"></a>释提桓因。<a id="a-1y"></a>复知世尊心中所念。<a id="a-1z"></a>复诣摩头鸠罗山。<a id="a-20"></a>更取大方石置如来前。<a id="a-21"></a>愿于此石上晒衣。<a id="a-22"></a>时世尊浣晒衣已。<a id="a-23"></a>复生此念。<a id="a-24"></a>我今宁可于此指地池中洗浴。<a id="a-25"></a>即脱衣洗浴。<a id="a-26"></a>世尊复作是念。<a id="a-27"></a>我今当攀何物出此池时彼池侧有一大迦休树。<a id="a-28"></a>本曲外向。<a id="a-29"></a>世尊生此念已。<a id="a-2A"></a>树即回向池。<a id="a-2B"></a>世尊得攀而出。<a id="a-2C"></a>时迦葉明日清旦往世尊所白言。<a id="a-2D"></a>时已到可往就食。<a id="a-2E"></a>又问言。<a id="a-2F"></a>大沙门。<a id="a-2G"></a>何由有此好池本所不见。<a id="a-2H"></a>佛告迦葉。<a id="a-2I"></a>我近者得一贵价粪扫衣。<a id="a-2J"></a>我念言。<a id="a-2K"></a>当云何得水浣此衣。<a id="a-2L"></a>时释提桓因。<a id="a-2M"></a>知我所念。<a id="a-2N"></a>即以指指地。<a id="a-2O"></a>便有此池。<a id="a-2P"></a>清净无有垢浊。<a id="a-2Q"></a>愿世尊可于此池浣衣迦葉当知。<a id="a-2R"></a>此池名为指地池。<a id="a-2S"></a>犹若神祠无异。<a id="a-2T"></a>复问言。<a id="a-2U"></a>何由有此大方石。<a id="a-2V"></a>本所无有。<a id="a-2W"></a>佛告迦葉。<a id="a-2X"></a>我作是念。<a id="a-2Y"></a>当于何处浣衣。<a id="a-2Z"></a>时释提桓因。<a id="a-2a"></a>知我所念。<a id="a-2b"></a>即诣摩头鸠罗山上。<a id="a-2c"></a>取此四方石来语我言。<a id="a-2d"></a>可于此上浣衣。<a id="a-2e"></a>复问言。<a id="a-2f"></a>此第二方石。<a id="a-2g"></a>何由而有。<a id="a-2h"></a>本来不见。<a id="a-2i"></a>佛告迦葉。<a id="a-2j"></a>我浣衣已念言。<a id="a-2k"></a>当于何处晒衣。<a id="a-2l"></a>释提桓因。<a id="a-2m"></a>知我心中所念。<a id="a-2n"></a>复诣摩头鸠罗山上。<a id="a-2o"></a>取此方石来语我言。<a id="a-2p"></a>愿于此石上晒衣复问言。<a id="a-2q"></a>此池上树。<a id="a-2r"></a>本曲外向。<a id="a-2s"></a>今何曲内向。<a id="a-2t"></a>佛告迦葉。<a id="a-2u"></a>我浣晒衣已作是念。<a id="a-2v"></a>我宁可入此池洗浴。<a id="a-2w"></a>即便入池浴。<a id="a-2x"></a>浴已念言。<a id="a-2y"></a>何所攀而出于是此树即回曲内向。<a id="a-2z"></a>令我得攀而出。<a id="a-30"></a>是故尔耳。<a id="a-31"></a>即告迦葉。<a id="a-32"></a>当知犹如神树无异。<a id="a-33"></a>时迦葉念言。<a id="a-34"></a>大沙门甚奇甚特有大神力。<a id="a-35"></a>释提桓因供给所须。<a id="a-36"></a>乃使无情物随意。<a id="a-37"></a>迦葉言。<a id="a-38"></a>此大沙门。<a id="a-39"></a>神足自在得阿罗汉。<a id="a-3A"></a>虽尔故不如我得阿罗汉。<a id="a-3B"></a>时世尊食迦葉食已。<a id="a-3C"></a>还诣本林。<a id="a-3D"></a>时迦葉复生此念。<a id="a-3E"></a>有人来至此。<a id="a-3F"></a>我当与食。<a id="a-3G"></a>时世尊即化作五百比丘。<a id="a-3H"></a>着衣持钵从远而至。<a id="a-3I"></a>时迦葉遥见五百比丘着衣持钵从远而至。<a id="a-3J"></a>生此念。<a id="a-3K"></a>咄哉此诸比丘。<a id="a-3L"></a>从何而来。<a id="a-3M"></a>我何由得食与之。<a id="a-3N"></a>时世尊即摄神足还使五百比丘不现。<a id="a-3O"></a>迦葉念言。<a id="a-3P"></a>此皆是大沙门神力所为。<a id="a-3Q"></a>时迦葉复作是念。<a id="a-3R"></a>若有人来至此者。<a id="a-3S"></a>我当与食。<a id="a-3T"></a>时世尊复以神力。<a id="a-3U"></a>化作五百螺髻梵志。<a id="a-3V"></a>手持澡瓶从远而来。<a id="a-3W"></a>时迦葉。<a id="a-3X"></a>遥见五百编发梵志手持澡瓶来。<a id="a-3Y"></a>作是念言。<a id="a-3Z"></a>咄哉今五百梵志来。<a id="a-3a"></a>何由得食与之。<a id="a-3b"></a>时世尊即摄神足。<a id="a-3c"></a>令五百梵志不现。<a id="a-3d"></a>迦葉念言此大沙门所为。<a id="a-3e"></a>时迦葉复生此念。<a id="a-3f"></a>若有人来至此。<a id="a-3g"></a>我当与食。<a id="a-3h"></a>时世尊复化作五百事火梵志。<a id="a-3i"></a>去石室不远皆共祀火神。<a id="a-3j"></a>时迦葉见已作是念言。<a id="a-3k"></a>咄哉此从何来。<a id="a-3l"></a>我当何由得食与之。<a id="a-3m"></a>时世尊即摄神足。<a id="a-3n"></a>令五百梵志不现。<a id="a-3o"></a>迦葉念言。<a id="a-3p"></a>此皆是大沙门所为。<a id="a-3q"></a>时迦葉弟子诸梵志。<a id="a-3r"></a>日三入水浴。<a id="a-3s"></a>极寒战不堪。<a id="a-3t"></a>尔时世尊。<a id="a-3u"></a>即化作五百火炉皆无烟焰。<a id="a-3v"></a>使诸梵志各得自炙。<a id="a-3w"></a>诸梵志念言。<a id="a-3x"></a>此皆是大沙门所为。<a id="a-3y"></a>时诸梵志。<a id="a-3z"></a>皆欲破薪。<a id="a-40"></a>而不能得破。<a id="a-41"></a>诸梵志念言。<a id="a-42"></a>此皆是大沙门威力所为适得破。<a id="a-43"></a>便复念言。<a id="a-44"></a>是大沙门神力所为。<a id="a-45"></a>欲得举斧不能得举。<a id="a-46"></a>念言。<a id="a-47"></a>是大沙门所为。<a id="a-48"></a>适得举斧。<a id="a-49"></a>复念言。<a id="a-4A"></a>是大沙门所为。<a id="a-4B"></a>诸梵志欲得下斧。<a id="a-4C"></a>而不能得下。<a id="a-4D"></a>念言。<a id="a-4E"></a>此大沙门所为。<a id="a-4F"></a>适得下斧。<a id="a-4G"></a>念言。<a id="a-4H"></a>是大沙门所为。<a id="a-4I"></a>诸梵志欲然火。<a id="a-4J"></a>不能得然念言。<a id="a-4K"></a>皆是大沙门所为。<a id="a-4L"></a>火既得然。<a id="a-4M"></a>念言。<a id="a-4N"></a>大沙门所为。<a id="a-4O"></a>欲灭而不能得灭念言。<a id="a-4P"></a>皆是大沙门所为。<a id="a-4Q"></a>适得灭。<a id="a-4R"></a>念言。<a id="a-4S"></a>是大沙门所为。<a id="a-4T"></a>捉澡瓶水欲泻去而不能得出。<a id="a-4U"></a>念言。<a id="a-4V"></a>大沙门所为。<a id="a-4W"></a>既得去水。<a id="a-4X"></a>念言。<a id="a-4Y"></a>大沙门所为。<a id="a-4Z"></a>诸梵志欲得止澡瓶水。<a id="a-4a"></a>不能得止。<a id="a-4b"></a>念言。<a id="a-4c"></a>大沙门所为。<a id="a-4d"></a>既得止。<a id="a-4e"></a>念言。<a id="a-4f"></a>大沙门所为尔时四面有大黑云起。<a id="a-4g"></a>天大雨堕如象尿。<a id="a-4h"></a>潦水齐腰。<a id="a-4i"></a>时迦葉念言。<a id="a-4j"></a>此大沙门。<a id="a-4k"></a>极为端正人中第一。<a id="a-4l"></a>或能为水所漂即将徒众。<a id="a-4m"></a>乘一树船。<a id="a-4n"></a>往求世尊。<a id="a-4o"></a>世尊尔时在外露地经行。<a id="a-4p"></a>地燥如旧。<a id="a-4q"></a>时迦葉见佛露地经行。<a id="a-4r"></a>地燥如旧犹如屋内。<a id="a-4s"></a>念言。<a id="a-4t"></a>此大沙门。<a id="a-4u"></a>甚奇甚特。<a id="a-4v"></a>使无情之物回转如意。<a id="a-4w"></a>此大沙门。<a id="a-4x"></a>神足自在得阿罗汉。<a id="a-4y"></a>虽尔故不如我得阿罗汉。<a id="a-4z"></a>迦葉他日。<a id="a-50"></a>复往世尊所。<a id="a-51"></a>白言。<a id="a-52"></a>食时已到可往就食。<a id="a-53"></a>佛言迦葉。<a id="a-54"></a>汝并在前。<a id="a-55"></a>吾后当往。<a id="a-56"></a>时世尊遣迦葉已。<a id="a-57"></a>犹如力士屈申臂顷。<a id="a-58"></a>从经行地没。<a id="a-59"></a>即于彼贯迦葉船底而出。<a id="a-5A"></a>见已便作是言。<a id="a-5B"></a>此大沙门有大神德。<a id="a-5C"></a>先遣我言后至。<a id="a-5D"></a>今者乃先在船耶。<a id="a-5E"></a>佛告迦葉。<a id="a-5F"></a>吾遣汝已。<a id="a-5G"></a>如力士屈申臂顷于经行地没。<a id="a-5H"></a>贯汝船底而出。<a id="a-5I"></a>迦葉作是念言。<a id="a-5J"></a>此大沙门有大神力。<a id="a-5K"></a>先遣我已。<a id="a-5L"></a>后来涌出船上。<a id="a-5M"></a>大沙门有大神力得阿罗汉。<a id="a-5N"></a>虽尔故不如我道真。<a id="a-5O"></a>尔时世尊。<a id="a-5P"></a>知迦葉心中所念。<a id="a-5Q"></a>告言。<a id="a-5R"></a>汝常称言。<a id="a-5S"></a>大沙门虽得阿罗汉。<a id="a-5T"></a>不如我得阿罗汉。<a id="a-5U"></a>如今观汝。<a id="a-5V"></a>非阿罗汉。<a id="a-5W"></a>非向阿罗汉道。<a id="a-5X"></a>迦葉念言。<a id="a-5Y"></a>此大沙门。<a id="a-5Z"></a>有大威神。<a id="a-5a"></a>知我心中所念。<a id="a-5b"></a>此大沙门有大神足。<a id="a-5c"></a>自在得阿罗汉。<a id="a-5d"></a>我今宁可从彼修梵行。<a id="a-5e"></a>即前白佛。<a id="a-5f"></a>我今欲从如来所修梵行。<a id="a-5g"></a>佛告迦葉。<a id="a-5h"></a>汝有五百弟子。<a id="a-5i"></a>从汝学梵行。<a id="a-5j"></a>汝应告彼使知。<a id="a-5k"></a>若彼有意乐者。<a id="a-5l"></a>自随所乐修行。<a id="a-5m"></a>时迦葉即往弟子所告言。<a id="a-5n"></a>汝等知不。<a id="a-5o"></a>我今欲从沙门瞿昙所修梵行。<a id="a-5p"></a>汝等心所乐者。<a id="a-5q"></a>各自随意诸弟子白言。<a id="a-5r"></a>我等久已有信心于彼沙门所。<a id="a-5s"></a>唯待师耳。<a id="a-5t"></a>尔时五百弟子。<a id="a-5u"></a>即持螺髻事火具净衣澡瓶。<a id="a-5v"></a>往掷尼连禅水中已。<a id="a-5w"></a>来诣如来所。<a id="a-5x"></a>头面礼足在一面坐。<a id="a-5y"></a>时世尊与五百人渐次为说胜法。<a id="a-5z"></a>劝令发欢喜心。<a id="a-60"></a>所谓法者。<a id="a-61"></a>布施持戒生天之法。<a id="a-62"></a>呵欲不净。<a id="a-63"></a>赞叹出离为乐。<a id="a-64"></a>五百人即于座上诸尘垢尽得法眼净。<a id="a-65"></a>见法得法成就诸法得果证。<a id="a-66"></a>前白佛言。<a id="a-67"></a>我等欲于如来所出家修梵行。<a id="a-68"></a>佛言来比丘。<a id="a-69"></a>于我法中快修梵行得尽苦际。<a id="a-6A"></a>即名为受具足戒。<a id="a-6B"></a>时迦葉中弟。<a id="a-6C"></a>名那提迦葉。<a id="a-6D"></a>在尼连禅水下流居。<a id="a-6E"></a>有三百弟子。<a id="a-6F"></a>于中最为尊上。<a id="a-6G"></a>为众人师首。<a id="a-6H"></a>时彼众中有一弟子。<a id="a-6I"></a>至尼连禅水上看。<a id="a-6J"></a>见水中有事火具及发澡瓶。<a id="a-6K"></a>有净衣为水所漂。<a id="a-6L"></a>见已疾疾来至那提迦葉所语言。<a id="a-6M"></a>师当知。<a id="a-6N"></a>此尼连禅水中。<a id="a-6O"></a>有发事火具净衣澡瓶。<a id="a-6P"></a>为水所漂。<a id="a-6Q"></a>不审上流大师。<a id="a-6R"></a>将无为恶人所害。<a id="a-6S"></a>时郁鞞罗迦葉小弟。<a id="a-6T"></a>名伽耶迦葉。<a id="a-6U"></a>居象头山中。<a id="a-6V"></a>有二百弟子。<a id="a-6W"></a>于中为师首。<a id="a-6X"></a>时那提迦葉语一弟子言。<a id="a-6Y"></a>汝速往至象头山中。<a id="a-6Z"></a>到已语伽耶迦葉言。<a id="a-6a"></a>知不。<a id="a-6b"></a>今尼连禅水中。<a id="a-6c"></a>有事火具诸物尽为水所漂。<a id="a-6d"></a>汝速来可共往看兄。<a id="a-6e"></a>将无为恶人所害耶。<a id="a-6f"></a>时弟子受那提迦葉语已。<a id="a-6g"></a>往伽耶迦葉所。<a id="a-6h"></a>小师知不。<a id="a-6i"></a>师有此语。<a id="a-6j"></a>尼连禅水中。<a id="a-6k"></a>有澡瓶净衣发诸事火具。<a id="a-6l"></a>为尼连禅水所漂。<a id="a-6m"></a>速来共往看大兄。<a id="a-6n"></a>将无为恶人所害耶。<a id="a-6o"></a>时小弟闻其语已。<a id="a-6p"></a>即将二百弟子。<a id="a-6q"></a>诣那提迦葉所到已。<a id="a-6r"></a>那提迦葉伽耶迦葉。<a id="a-6s"></a>复语一弟子言。<a id="a-6t"></a>汝速往至大兄所看。<a id="a-6u"></a>将无为恶人所害耶。<a id="a-6v"></a>时彼弟子受二师语已。<a id="a-6w"></a>即往看大兄。<a id="a-6x"></a>到已问言。<a id="a-6y"></a>云何大师。<a id="a-6z"></a>从此大沙门学修梵行为胜耶。<a id="a-70"></a>迦葉报言。<a id="a-71"></a>汝等当知。<a id="a-72"></a>我从世尊出家学道。<a id="a-73"></a>极为胜妙。<a id="a-74"></a>时彼弟子。<a id="a-75"></a>还至二师所语言。<a id="a-76"></a>诸师当知。<a id="a-77"></a>我大师已将诸弟子。<a id="a-78"></a>诣大沙门所出家修梵行。<a id="a-79"></a>时二师念言。<a id="a-7A"></a>从家舍家从彼学梵行者必不虚。<a id="a-7B"></a>何以故。<a id="a-7C"></a>我兄聪明垢薄多有智慧。<a id="a-7D"></a>而将诸弟子从彼受学。<a id="a-7E"></a>必思量得所故尔耳。<a id="a-7F"></a>而况我等不从受学。<a id="a-7G"></a>时那提迦葉伽耶迦葉。<a id="a-7H"></a>各将诸弟子诣大兄所。<a id="a-7I"></a>到已白兄言。<a id="a-7J"></a>大兄。<a id="a-7K"></a>此处胜耶。<a id="a-7L"></a>兄报二弟言。<a id="a-7M"></a>此处极胜。<a id="a-7N"></a>从家舍家。<a id="a-7O"></a>从大沙门修梵行者。<a id="a-7P"></a>乃为胜妙。<a id="a-7Q"></a>二弟白兄言。<a id="a-7R"></a>我等亦欲从大沙门学修梵行。<a id="a-7S"></a>尔时郁鞞罗迦葉。<a id="a-7T"></a>将二弟并五百弟子。<a id="a-7U"></a>往诣世尊所。<a id="a-7V"></a>头面礼足在一面坐。<a id="a-7W"></a>时郁鞞罗迦葉。<a id="a-7X"></a>前白佛言。<a id="a-7Y"></a>我有中弟。<a id="a-7Z"></a>名那提迦葉。<a id="a-7a"></a>在尼连禅水边住。<a id="a-7b"></a>常教授三百弟子。<a id="a-7c"></a>为人师首。<a id="a-7d"></a>次第三弟。<a id="a-7e"></a>在象头山中住。<a id="a-7f"></a>教授二百弟子。<a id="a-7g"></a>为人师首。<a id="a-7h"></a>今各来集。<a id="a-7i"></a>欲从世尊求修梵行。<a id="a-7j"></a>唯愿世尊。<a id="a-7k"></a>听出家受具足得修梵行。<a id="a-7l"></a>世尊即听。<a id="a-7m"></a>渐次为说胜法。<a id="a-7n"></a>所谓法者。<a id="a-7o"></a>布施持戒生天之法。<a id="a-7p"></a>呵欲不净。<a id="a-7q"></a>赞叹出离为乐。<a id="a-7r"></a>即于座上诸尘垢尽得法眼净。<a id="a-7s"></a>见法得法成就诸法得果证。<a id="a-7t"></a>各前白佛言。<a id="a-7u"></a>唯然世尊。<a id="a-7v"></a>我等欲从如来法中出家修梵行。<a id="a-7w"></a>佛言来比丘。<a id="a-7x"></a>于我法中快得修梵行得尽苦际。<a id="a-7y"></a>即名为受具足戒。<a id="a-7z"></a>时世尊度此千梵志授具足已。<a id="a-80"></a>将至象头山中。<a id="a-81"></a>于象头山中有千比丘僧。<a id="a-82"></a>以三事教化。<a id="a-83"></a>一者神足教化。<a id="a-84"></a>二者忆念教化。<a id="a-85"></a>三者说法教化。<a id="a-86"></a>彼神足教化者。<a id="a-87"></a>或化一作无数。<a id="a-88"></a>或无数还为一内外通达。<a id="a-89"></a>石壁皆过如游虚空无所妨碍。<a id="a-8A"></a>于虚空中结跏趺坐。<a id="a-8B"></a>亦如飞鸟周旋往来。<a id="a-8C"></a>入地如水出没自在。<a id="a-8D"></a>履水如地而不没溺。<a id="a-8E"></a>身放烟火如大火聚。<a id="a-8F"></a>日月有大神德。<a id="a-8G"></a>靡所不照。<a id="a-8H"></a>能以手扪摸。<a id="a-8I"></a>身至梵天往来无碍是谓世尊神足教化千比丘忆念教化者。<a id="a-8J"></a>教言汝当思惟是。<a id="a-8K"></a>莫思惟是。<a id="a-8L"></a>当念是。<a id="a-8M"></a>莫念是。<a id="a-8N"></a>当灭是。<a id="a-8O"></a>当成就是。<a id="a-8P"></a>是谓世尊忆念教授千比丘。<a id="a-8Q"></a>说法教化者。<a id="a-8R"></a>一切炽然。<a id="a-8S"></a>何等一切炽然。<a id="a-8T"></a>眼炽然。<a id="a-8U"></a>色炽然。<a id="a-8V"></a>眼识炽然。<a id="a-8W"></a>眼触炽然。<a id="a-8X"></a>若复眼触因缘生受。<a id="a-8Y"></a>若苦若乐。<a id="a-8Z"></a>若不苦不乐。<a id="a-8a"></a>亦名为炽然。<a id="a-8b"></a>何等为炽然。<a id="a-8c"></a>炽然者。<a id="a-8d"></a>欲火恚火痴火也。<a id="a-8e"></a>复云何名炽然。<a id="a-8f"></a>炽然者。<a id="a-8g"></a>生老病死愁忧苦恼炽然。<a id="a-8h"></a>我说此苦所生处。<a id="a-8i"></a>乃至意亦如是。<a id="a-8j"></a>尔时世尊。<a id="a-8k"></a>以此三事教授千比丘尔时千比丘。<a id="a-8l"></a>受此三事教授已。<a id="a-8m"></a>即时无漏心解脱无碍解脱智生。<a id="a-8n"></a>尔时世尊。<a id="a-8o"></a>化此千比丘已便作是念。<a id="a-8p"></a>我先许瓶沙王请。<a id="a-8q"></a>若我成佛得一切智。<a id="a-8r"></a>先来至罗阅城。<a id="a-8s"></a>我今应往见瓶沙王。<a id="a-8t"></a>即正衣服。<a id="a-8u"></a>将大比丘千人。<a id="a-8v"></a>皆是旧学螺髻梵志。<a id="a-8w"></a>皆已得定调柔永得解脱。<a id="a-8x"></a>从摩竭国界游化渐至杖林中。<a id="a-8y"></a>尔时世尊。<a id="a-8z"></a>于杖林中善住尼拘律树王下坐。<a id="a-90"></a>时瓶沙王。<a id="a-91"></a>闻沙门瞿昙出自释种出家学道。<a id="a-92"></a>将千弟子游行摩竭界。<a id="a-93"></a>皆是旧学螺髻梵志。<a id="a-94"></a>皆已得定调柔永得解脱。<a id="a-95"></a>从摩竭界游行来至杖林中。<a id="a-96"></a>止善住尼拘律树王下坐。<a id="a-97"></a>彼沙门瞿昙有大名称。<a id="a-98"></a>靡所不闻。<a id="a-99"></a>所谓名称者。<a id="a-9A"></a>如来至真等正觉明行足为善逝世间解无上士调御丈夫天人师佛世尊。<a id="a-9B"></a>于天及世间久魔若魔天及梵天众沙门婆罗门众中。<a id="a-9C"></a>自知得神通智证。<a id="a-9D"></a>常自娱乐。<a id="a-9E"></a>与人说法。<a id="a-9F"></a>上中下言悉善。<a id="a-9G"></a>义味深邃。<a id="a-9H"></a>具足演布。<a id="a-9I"></a>修诸梵行善哉乃得见如是阿罗汉。<a id="a-9J"></a>我今宁可自往见大沙门瞿昙。<a id="a-9K"></a>时王瓶沙。<a id="a-9L"></a>驾万二千乘车。<a id="a-9M"></a>将八万四千人前后围绕。<a id="a-9N"></a>以王威势出罗阅城。<a id="a-9O"></a>欲见世尊。<a id="a-9P"></a>时王瓶沙。<a id="a-9Q"></a>往杖林中。<a id="a-9R"></a>齐车所至处。<a id="a-9S"></a>即下车步进入林。<a id="a-9T"></a>遥见世尊颜貌殊特犹如紫金。<a id="a-9U"></a>便发欢喜心。<a id="a-9V"></a>于如来所前头面礼足已在一面坐。<a id="a-9W"></a>时摩竭国人。<a id="a-9X"></a>或有礼足而坐者。<a id="a-9Y"></a>或有举手相问讯而坐者。<a id="a-9Z"></a>或有称姓名而坐者。<a id="a-9a"></a>或有叉手合掌向如来而坐者。<a id="a-9b"></a>或有默然而坐者。<a id="a-9c"></a>时摩竭国人作是念。<a id="a-9d"></a>为大沙门从郁鞞罗迦葉学梵行耶。<a id="a-9e"></a>为郁鞞罗迦葉并弟子众从大沙门瞿昙学梵行耶。<a id="a-9f"></a>时世尊。<a id="a-9g"></a>知其国人心中所念。<a id="a-9h"></a>即以偈向郁鞞罗迦葉说。</p>
  <p id="a9i">汝等见何变　　舍诸事火具</p>
  <p id="a9j">吾今问迦葉　　云何舍火具</p>
  <p id="a9k">尔时迦葉。<a id="a-9l"></a>复以偈报世尊言。</p>
  <p id="a9m">饮食诸美味　　爱欲女及祀</p>
  <p id="a9n">我见如是垢　　故舍事火具</p>
  <p id="a9o">世尊。<a id="a-9p"></a>复以偈问迦葉言。</p>
  <p id="a9q">饮食诸美味　　于中无所乐</p>
  <p id="a9r">天上及世间　　今说乐何处</p>
  <p id="a9s">迦葉。<a id="a-9t"></a>复以偈报世尊言。</p>
  <p id="a9u">我见迹休息　　三界无所碍</p>
  <p id="a9v">不异不可异　　不乐事火祀</p>
  <p id="a9w">时摩竭国人复生是念。<a id="a-9x"></a>大沙门说二偈。<a id="a-9y"></a>郁鞞罗迦葉亦说二偈。<a id="a-9z"></a>我等犹故未别。<a id="a-A0"></a>为大沙门从迦葉受学耶。<a id="a-A1"></a>为迦葉及弟子从大沙门受学耶。<a id="a-A2"></a>时世尊。<a id="a-A3"></a>知摩竭国人心中所念已。<a id="a-A4"></a>告迦葉言。<a id="a-A5"></a>汝起为吾扇背。<a id="a-A6"></a>答言尔。<a id="a-A7"></a>时迦葉受佛教已。<a id="a-A8"></a>即从坐起上升虚空。<a id="a-A9"></a>还下礼世尊足。<a id="a-AA"></a>以手摩扪如来足。<a id="a-AB"></a>以口呜之自称姓字。<a id="a-AC"></a>世尊是我师。<a id="a-AD"></a>我是弟子。<a id="a-AE"></a>即持扇在如来后而扇。<a id="a-AF"></a>时摩竭国人自相谓言。<a id="a-AG"></a>大沙门瞿昙。<a id="a-AH"></a>不从迦葉学梵行。<a id="a-AI"></a>迦葉及弟子众。<a id="a-AJ"></a>从大沙门瞿昙学梵行。<a id="a-AK"></a>尔时世尊。<a id="a-AL"></a>知摩竭国人无有疑故。<a id="a-AM"></a>渐次为说法。<a id="a-AN"></a>劝令发欢喜心。<a id="a-AO"></a>所谓法者。<a id="a-AP"></a>布施持戒生天之法。<a id="a-AQ"></a>呵欲不净。<a id="a-AR"></a>赞叹出离为乐。<a id="a-AS"></a>时摩竭国人瓶沙王为首。<a id="a-AT"></a>八万四千人十二那由他天。<a id="a-AU"></a>诸尘垢尽得法眼净。<a id="a-AV"></a>见法得法成就诸法自知得果证。<a id="a-AW"></a>前白佛言。<a id="a-AX"></a>我等归依佛法僧。<a id="a-AY"></a>听为优波塞。<a id="a-AZ"></a>尽形寿不杀生。<a id="a-Aa"></a>乃至不饮酒。<a id="a-Ab"></a>瓶沙王见法得法。<a id="a-Ac"></a>前白佛言。<a id="a-Ad"></a>自念昔日。<a id="a-Ae"></a>为太子时。<a id="a-Af"></a>心生六愿。<a id="a-Ag"></a>一者若父寿终我登位为王。<a id="a-Ah"></a>二者当我治国时愿佛出世。<a id="a-Ai"></a>三者使我身见世尊。<a id="a-Aj"></a>四者设我见佛已生欢喜心于如来所。<a id="a-Ak"></a>五者已发欢喜心得闻正法。<a id="a-Al"></a>六者闻法已寻得信解。<a id="a-Am"></a>今我父王已命终。<a id="a-An"></a>得登位为王。<a id="a-Ao"></a>然我治国。<a id="a-Ap"></a>正值佛出世。<a id="a-Aq"></a>今复自见佛。<a id="a-Ar"></a>见佛已发欢喜心。<a id="a-As"></a>于佛所已发欢喜心。<a id="a-At"></a>便得闻法。<a id="a-Au"></a>闻法已便得信解。<a id="a-Av"></a>今正是时。<a id="a-Aw"></a>唯愿世尊。<a id="a-Ax"></a>入罗阅城。<a id="a-Ay"></a>时世尊默然。<a id="a-Az"></a>受瓶沙王请已。<a id="a-B0"></a>即从座起。<a id="a-B1"></a>着衣将千比丘。<a id="a-B2"></a>皆是旧学螺髻梵志。<a id="a-B3"></a>皆已得定调柔永得解脱万二千乘车。<a id="a-B4"></a>八万四千众前后围绕。<a id="a-B5"></a>以佛威神入罗阅城。<a id="a-B6"></a>尔时值天雨。<a id="a-B7"></a>世尊前后中。<a id="a-B8"></a>则清明上有云盖。<a id="a-B9"></a>世尊现此变化。<a id="a-BA"></a>入罗阅城。<a id="a-BB"></a>时释提桓因。<a id="a-BC"></a>化作一异婆罗门。<a id="a-BD"></a>手执金杖金澡瓶金柄扇。<a id="a-BE"></a>身在空中去地四指在如来前引导。<a id="a-BF"></a>复以无数方便赞叹佛法僧。<a id="a-BG"></a>时摩竭国人皆作是念。<a id="a-BH"></a>是谁威神化作此婆罗门形。<a id="a-BI"></a>手执金杖金澡瓶金柄扇。<a id="a-BJ"></a>身在空中去地四指。<a id="a-BK"></a>在如来前引导驱却众人。<a id="a-BL"></a>复以无数方便赞叹佛法僧。<a id="a-BM"></a>那时摩竭国人。<a id="a-BN"></a>向释提桓因而说颂曰。</p>
  <p id="aBO">谁化作梵志　　今在众僧前</p>
  <p id="aBP">叹诵佛功德　　汝所事者谁</p>
  <p id="aBQ">尔时释提桓因。<a id="a-BR"></a>复以偈报摩竭国人。</p>
  <p id="aBS">勇猛一切解　　爱欲及饮食</p>
  <p id="aBT">惭愧念知足　　我是彼弟子</p>
  <p id="aBU">世无有与等　　不见相似者</p>
  <p id="aBV">如来至真佛　　我是给使者</p>
  <p id="aBW">灭欲及嗔恚　　无明永已尽</p>
  <p id="aBX">漏尽阿罗汉　　我是给使者</p>
  <p id="aBY">犹如度溺者　　瞿昙是法船</p>
  <p id="aBZ">最胜度彼岸　　我是给使者</p>
  <p id="aBa">以度四流际　　能说不死法</p>
  <p id="aBb">最胜无碍法　　我是给使者</p>
  <p id="aBc">尔时摩竭国王瓶沙。<a id="a-Bd"></a>复作是念。<a id="a-Be"></a>若使世尊将诸弟子入罗阅城。<a id="a-Bf"></a>先至园中者。<a id="a-Bg"></a>我当即以此园地施之立精舍。<a id="a-Bh"></a>时罗阅城诸园中。<a id="a-Bi"></a>迦兰陀竹园最胜。<a id="a-Bj"></a>时世尊。<a id="a-Bk"></a>知摩竭王心中所念。<a id="a-Bl"></a>即将大众诣竹园已。<a id="a-Bm"></a>王即下象。<a id="a-Bn"></a>自叠象上褥。<a id="a-Bo"></a>作四重敷地。<a id="a-Bp"></a>前白佛言。<a id="a-Bq"></a>愿世尊坐。<a id="a-Br"></a>世尊即就座而坐。<a id="a-Bs"></a>时瓶沙王。<a id="a-Bt"></a>持金澡瓶水授如来令清净。<a id="a-Bu"></a>白佛言。<a id="a-Bv"></a>今罗阅城诸园中。<a id="a-Bw"></a>此竹园最胜。<a id="a-Bx"></a>我今施如来。<a id="a-By"></a>愿慈愍故受。<a id="a-Bz"></a>佛告王言。<a id="a-C0"></a>汝今持此竹园。<a id="a-C1"></a>施佛及四方僧。<a id="a-C2"></a>何以故。<a id="a-C3"></a>若如来有园园物房舍房舍物衣钵尼师檀针筒即是塔。<a id="a-C4"></a>诸天世人魔若魔天沙门婆罗门所不堪用。<a id="a-C5"></a>王言。<a id="a-C6"></a>我今以此竹园。<a id="a-C7"></a>施佛及四方僧。<a id="a-C8"></a>时世尊。<a id="a-C9"></a>以慈愍心受彼园已。<a id="a-CA"></a>即为咒愿。</p>
  <p id="aCB">种植诸园树　　并作桥船梁</p>
  <p id="aCC">园果诸浴池　　及施人居止</p>
  <p id="aCD">如是之人等　　昼夜福增长</p>
  <p id="aCE">持戒顺正法　　彼人得生天</p>
  <p id="aCF">尔时瓶沙王。<a id="a-CG"></a>前礼世尊足已。<a id="a-CH"></a>更取一小床在如来前坐。<a id="a-CI"></a>欲得闻法。<a id="a-CJ"></a>时世尊。<a id="a-CK"></a>渐次为王说法。<a id="a-CL"></a>劝令发欢喜心。<a id="a-CM"></a>发欢喜心已。<a id="a-CN"></a>从坐起礼佛而去。<a id="a-CO"></a>尔时世尊。<a id="a-CP"></a>在罗阅城。<a id="a-CQ"></a>时城中有删若梵志。<a id="a-CR"></a>有二百五十弟子。<a id="a-CS"></a>优波提舍拘律陀为上首。<a id="a-CT"></a>尔时尊者阿湿卑。<a id="a-CU"></a>给侍如来。<a id="a-CV"></a>时到着衣持钵入城乞食。<a id="a-CW"></a>颜色和悦诸根寂定。<a id="a-CX"></a>衣服齐整行步庠序。<a id="a-CY"></a>不左右顾视。<a id="a-CZ"></a>不失威仪。<a id="a-Ca"></a>时优波提舍。<a id="a-Cb"></a>时已到入园观看。<a id="a-Cc"></a>见阿湿卑威仪如是。<a id="a-Cd"></a>便生是念。<a id="a-Ce"></a>今观此比丘威仪具足。<a id="a-Cf"></a>我今宁可往问其义。<a id="a-Cg"></a>复自念言。<a id="a-Ch"></a>此比丘乞食时。<a id="a-Ci"></a>非问义时。<a id="a-Cj"></a>今且待彼乞食已。<a id="a-Ck"></a>当往问义。<a id="a-Cl"></a>时优波提舍。<a id="a-Cm"></a>寻从其后。<a id="a-Cn"></a>时阿湿卑比丘。<a id="a-Co"></a>入罗阅城乞食已。<a id="a-Cp"></a>置钵在地。<a id="a-Cq"></a>叠僧伽梨。<a id="a-Cr"></a>优波提舍念言。<a id="a-Cs"></a>此比丘乞食已竟。<a id="a-Ct"></a>今正是问义时。<a id="a-Cu"></a>我今当问。<a id="a-Cv"></a>即往问义。<a id="a-Cw"></a>汝为谁师字谁学何法。<a id="a-Cx"></a>即报言。<a id="a-Cy"></a>我师大沙门。<a id="a-Cz"></a>是我所尊。<a id="a-D0"></a>我从彼学。<a id="a-D1"></a>优波提舍即复问言。<a id="a-D2"></a>汝师大沙门说何法耶。<a id="a-D3"></a>报言。<a id="a-D4"></a>我年幼稚出家日浅。<a id="a-D5"></a>未堪广演其义。<a id="a-D6"></a>今当略说其要。<a id="a-D7"></a>优波提舍言我唯乐闻为要不在广略。<a id="a-D8"></a>阿湿卑言。<a id="a-D9"></a>汝欲知之。<a id="a-DA"></a>如来说因缘生法。<a id="a-DB"></a>亦说因缘灭法。<a id="a-DC"></a>若法所因生。<a id="a-DD"></a>如来说是因。<a id="a-DE"></a>若法所因灭。<a id="a-DF"></a>大沙门亦说此义。<a id="a-DG"></a>此是我师说。<a id="a-DH"></a>时优波提舍闻已。<a id="a-DI"></a>即时诸尘垢尽得法眼净。<a id="a-DJ"></a>时优波提舍念言。<a id="a-DK"></a>齐入如是法。<a id="a-DL"></a>至无忧处。<a id="a-DM"></a>无数亿百千那由他劫本所不见。<a id="a-DN"></a>优波提舍拘律陀。<a id="a-DO"></a>先有要言。<a id="a-DP"></a>若先得妙法者。<a id="a-DQ"></a>当相告语。<a id="a-DR"></a>时优波提舍。<a id="a-DS"></a>即往至拘律陀所。<a id="a-DT"></a>拘律陀。<a id="a-DU"></a>见优波提舍来。<a id="a-DV"></a>便作是语。<a id="a-DW"></a>汝今颜色和悦诸根寂定。<a id="a-DX"></a>如有所得将不见法耶。<a id="a-DY"></a>答曰。<a id="a-DZ"></a>如汝所言。<a id="a-Da"></a>问言。<a id="a-Db"></a>得何等法报言。<a id="a-Dc"></a>彼如来说因缘生法。<a id="a-Dd"></a>亦说因缘灭法。<a id="a-De"></a>若法所因生。<a id="a-Df"></a>如来说是因。<a id="a-Dg"></a>若法所因灭。<a id="a-Dh"></a>大沙门亦说此义。<a id="a-Di"></a>拘律陀。<a id="a-Dj"></a>闻是语已。<a id="a-Dk"></a>即时诸尘垢尽得法眼净。<a id="a-Dl"></a>拘律陀念言。<a id="a-Dm"></a>齐入如此法。<a id="a-Dn"></a>得至无忧处。<a id="a-Do"></a>无数亿千那由他劫。<a id="a-Dp"></a>本所不见。<a id="a-Dq"></a>拘律陀问言。<a id="a-Dr"></a>不审世尊。<a id="a-Ds"></a>今在何处住。<a id="a-Dt"></a>报言。<a id="a-Du"></a>如来今在迦兰陀竹园住。<a id="a-Dv"></a>拘律陀语优波提舍言。<a id="a-Dw"></a>今日可共往如来所礼敬问讯。<a id="a-Dx"></a>即是我等师。<a id="a-Dy"></a>优波提舍报言。<a id="a-Dz"></a>我等先有二百五十弟子。<a id="a-E0"></a>从我所修梵行。<a id="a-E1"></a>当语彼令知。<a id="a-E2"></a>随彼意所欲。<a id="a-E3"></a>时优波提舍。<a id="a-E4"></a>与拘律陀。<a id="a-E5"></a>诣诸弟子所语言。<a id="a-E6"></a>汝等知不。<a id="a-E7"></a>我等二人。<a id="a-E8"></a>欲从大沙门学梵行。<a id="a-E9"></a>汝等各随意所欲。<a id="a-EA"></a>诸弟子白言。<a id="a-EB"></a>我等诸人。<a id="a-EC"></a>皆从师受学。<a id="a-ED"></a>今大师犹从彼学。<a id="a-EE"></a>我等岂得不从学耶。<a id="a-EF"></a>若师所得者。<a id="a-EG"></a>我等亦当得之。<a id="a-EH"></a>时优波提舍拘律陀并诸弟子。<a id="a-EI"></a>相与俱诣竹园。<a id="a-EJ"></a>时世尊。<a id="a-EK"></a>与无数百千众围绕。<a id="a-EL"></a>而为说法。<a id="a-EM"></a>遥见优波提舍拘律陀并诸弟子来。<a id="a-EN"></a>见已告诸比丘。<a id="a-EO"></a>彼远来二人者。<a id="a-EP"></a>一名优波提舍。<a id="a-EQ"></a>二名拘律陀。<a id="a-ER"></a>此二人于我诸弟子中最为上首。<a id="a-ES"></a>智慧无量无上得二解脱。<a id="a-ET"></a>未至竹园。<a id="a-EU"></a>如来已授记别二人为匹。<a id="a-EV"></a>同友二人并诸弟子到如来所。<a id="a-EW"></a>头面礼足已。<a id="a-EX"></a>在一面坐。<a id="a-EY"></a>时世尊。<a id="a-EZ"></a>渐次为说胜法。<a id="a-Ea"></a>令发欢喜心。<a id="a-Eb"></a>所谓法者。<a id="a-Ec"></a>布施持戒生天之法。<a id="a-Ed"></a>呵欲不净赞叹出离为乐。<a id="a-Ee"></a>即于座上诸尘垢尽得法眼净。<a id="a-Ef"></a>见法得法成就诸法。<a id="a-Eg"></a>自知得果证已。<a id="a-Eh"></a>前白佛言。<a id="a-Ei"></a>我等欲从如来法中出家修梵行。<a id="a-Ej"></a>佛言。<a id="a-Ek"></a>善来比丘。<a id="a-El"></a>于我法中快修梵行得尽苦源。<a id="a-Em"></a>即名出家受具足戒。<a id="a-En"></a>尔时世尊。<a id="a-Eo"></a>游罗阅城。<a id="a-Ep"></a>时尊者郁鞞罗迦葉与诸弟子出家学道。<a id="a-Eq"></a>复有删若二百五十梵志。<a id="a-Er"></a>出家学道罗阅城中诸贵族姓子等亦出家学道时。<a id="a-Es"></a>罗阅城中诸长者。<a id="a-Et"></a>自相诫敕言。<a id="a-Eu"></a>汝等有儿者。<a id="a-Ev"></a>各自慎护。<a id="a-Ew"></a>妇有夫主者亦慎护之。<a id="a-Ex"></a>今大沙门。<a id="a-Ey"></a>从摩竭国界度诸梵志自随。<a id="a-Ez"></a>今来至此复当将此诸人去。<a id="a-F0"></a>尔时诸比丘乞食时闻此诸人所说。<a id="a-F1"></a>此大沙门将诸梵志自随来此。<a id="a-F2"></a>今复当将此诸人去。<a id="a-F3"></a>诸比丘闻已皆怀惭愧。<a id="a-F4"></a>往世尊所。<a id="a-F5"></a>以此因缘具白世尊。<a id="a-F6"></a>世尊告诸比丘。<a id="a-F7"></a>汝等入罗阅城中乞食。<a id="a-F8"></a>闻诸长者作是言。<a id="a-F9"></a>大沙门来至国界。<a id="a-FA"></a>度诸梵志将自随。<a id="a-FB"></a>今复当度此诸人将去者。<a id="a-FC"></a>汝等便以此偈报之。</p>
  <p id="aFD">如来大势力　　以法而将去</p>
  <p id="aFE">以法将去者　　汝等何忧惧</p>
  <p id="aFF">尔时诸比丘。<a id="a-FG"></a>受佛教已。<a id="a-FH"></a>入罗阅城乞食。<a id="a-FI"></a>闻诸长者说此语时。<a id="a-FJ"></a>即以此偈报之。</p>
  <p id="aFK">如来大势力　　以法而将去</p>
  <p id="aFL">以法将去者　　汝等何忧惧</p>
  <p id="aFM">时诸长者作是念。<a id="a-FN"></a>我等如所闻。<a id="a-FO"></a>大沙门以法将去。<a id="a-FP"></a>不为非法。</p>
  <p id="aFQ">尔时尊者郁鞞罗迦葉。<a id="a-FR"></a>将诸弟子出家学道。<a id="a-FS"></a>删若弟子。<a id="a-FT"></a>亦将二百五十弟子出家学道。<a id="a-FU"></a>罗阅城诸豪姓子。<a id="a-FV"></a>亦出家学道。<a id="a-FW"></a>大众皆集游罗阅城。<a id="a-FX"></a>时彼未被教诫者。<a id="a-FY"></a>不按威仪。<a id="a-FZ"></a>着衣不齐整。<a id="a-Fa"></a>乞食不如法。<a id="a-Fb"></a>处处受不净食。<a id="a-Fc"></a>或受不净钵食。<a id="a-Fd"></a>在小食大食上高声大唤。<a id="a-Fe"></a>如婆罗门聚会法。<a id="a-Ff"></a>时有一病比丘。<a id="a-Fg"></a>无弟子无瞻视者命终。<a id="a-Fh"></a>诸比丘以此因缘往白世尊。<a id="a-Fi"></a>世尊言。<a id="a-Fj"></a>自今已去听有和尚。<a id="a-Fk"></a>和尚看弟子。<a id="a-Fl"></a>当如儿意看。<a id="a-Fm"></a>弟子看和尚。<a id="a-Fn"></a>当如父意。<a id="a-Fo"></a>展转相敬。<a id="a-Fp"></a>重相瞻视。<a id="a-Fq"></a>如是正法便得久住。<a id="a-Fr"></a>长益广大。<a id="a-Fs"></a>当如是请和尚。<a id="a-Ft"></a>请时当教。<a id="a-Fu"></a>偏露右肩。<a id="a-Fv"></a>脱革屣右膝着地合掌。<a id="a-Fw"></a>作如是语。<a id="a-Fx"></a>我某甲请大德为和尚。<a id="a-Fy"></a>愿大德为我作和尚。<a id="a-Fz"></a>我依大德受具足戒。<a id="a-G0"></a>第二第三亦如是说。<a id="a-G1"></a>和尚当报言可尔。<a id="a-G2"></a>若言如是。<a id="a-G3"></a>若言当教授汝。<a id="a-G4"></a>若言清净莫放逸。<a id="a-G5"></a>佛言。<a id="a-G6"></a>自今已去舍三语授具足戒。<a id="a-G7"></a>自今已去听满十人当授具足戒。<a id="a-G8"></a>白四羯磨。<a id="a-G9"></a>当如是授具足戒。<a id="a-GA"></a>欲受戒者诣僧中。<a id="a-GB"></a>偏露右臂脱革屣礼僧足。<a id="a-GC"></a>右膝着地合掌作如是白。<a id="a-GD"></a>大德僧听。<a id="a-GE"></a>我某甲。<a id="a-GF"></a>从某甲求受具足戒。<a id="a-GG"></a>我某甲。<a id="a-GH"></a>今从众僧乞受具足戒。<a id="a-GI"></a>某甲为和尚。<a id="a-GJ"></a>愿僧济度我。<a id="a-GK"></a>慈愍故。<a id="a-GL"></a>如是第二第三说。<a id="a-GM"></a>众中当差堪能羯磨者。<a id="a-GN"></a>如上当作如是白。<a id="a-GO"></a>大德僧听。<a id="a-GP"></a>此某甲。<a id="a-GQ"></a>从某甲求受具足戒。<a id="a-GR"></a>此某甲今从众僧乞受具足戒。<a id="a-GS"></a>某甲为和尚。<a id="a-GT"></a>若僧时到僧忍听。<a id="a-GU"></a>与某甲受具足戒。<a id="a-GV"></a>某甲为和尚。<a id="a-GW"></a>白如是。<a id="a-GX"></a>大德僧听。<a id="a-GY"></a>此某甲。<a id="a-GZ"></a>从某甲求受具足戒。<a id="a-Ga"></a>此某甲。<a id="a-Gb"></a>今从众僧乞受具足戒。<a id="a-Gc"></a>某甲为和尚。<a id="a-Gd"></a>谁诸长老忍。<a id="a-Ge"></a>僧与某甲受具足戒。<a id="a-Gf"></a>某甲为和尚者默然。<a id="a-Gg"></a>谁不忍者说。<a id="a-Gh"></a>此是初羯磨。<a id="a-Gi"></a>第二第三亦如是说。<a id="a-Gj"></a>僧已与某甲受具足戒。<a id="a-Gk"></a>某甲为和尚竟。<a id="a-Gl"></a>僧忍默然故。<a id="a-Gm"></a>是事如是持。<a id="a-Gn"></a>时诸比丘。<a id="a-Go"></a>知世尊制戒听授人具足戒。<a id="a-Gp"></a>新学比丘辄授人具足戒。<a id="a-Gq"></a>不能教授。<a id="a-Gr"></a>以不教授故。<a id="a-Gs"></a>不按威仪。<a id="a-Gt"></a>着衣不齐整。<a id="a-Gu"></a>乞食不如法。<a id="a-Gv"></a>处处受不净食。<a id="a-Gw"></a>或受不净钵食。<a id="a-Gx"></a>在小食大食上高声大唤。<a id="a-Gy"></a>如婆罗门聚会法。<a id="a-Gz"></a>时诸比丘闻。<a id="a-H0"></a>其中有少欲知足行头陀乐学戒知惭愧者。<a id="a-H1"></a>嫌责彼比丘言。<a id="a-H2"></a>世尊制戒听授人具足戒。<a id="a-H3"></a>云何汝等新受戒比丘。<a id="a-H4"></a>辄授人具足戒。<a id="a-H5"></a>而不能教授。<a id="a-H6"></a>以不教授故。<a id="a-H7"></a>不按威仪。<a id="a-H8"></a>着衣不齐整。<a id="a-H9"></a>乞食不如法。<a id="a-HA"></a>处处受不净食。<a id="a-HB"></a>或受不净钵食。<a id="a-HC"></a>在小食大食上高声大唤。<a id="a-HD"></a>如婆罗门聚会法。<a id="a-HE"></a>时尊者婆先始二岁。<a id="a-HF"></a>将一岁弟子。<a id="a-HG"></a>往世尊所。<a id="a-HH"></a>头面礼足已。<a id="a-HI"></a>在一面坐。<a id="a-HJ"></a>世尊知而故问。<a id="a-HK"></a>此是何等比丘。<a id="a-HL"></a>报言世尊。<a id="a-HM"></a>是我弟子。<a id="a-HN"></a>问言。<a id="a-HO"></a>汝今几岁。<a id="a-HP"></a>报言二岁。<a id="a-HQ"></a>复问言。<a id="a-HR"></a>汝弟子几岁。<a id="a-HS"></a>报言一岁。<a id="a-HT"></a>尔时世尊。<a id="a-HU"></a>以无数方便呵责。<a id="a-HV"></a>汝所为非。<a id="a-HW"></a>非威仪非沙门法非净行非随顺行。<a id="a-HX"></a>所不应为。<a id="a-HY"></a>云何婆先。<a id="a-HZ"></a>汝自身未断乳。<a id="a-Ha"></a>应受人教授。<a id="a-Hb"></a>云何教授人。<a id="a-Hc"></a>时诸比丘往世尊所。<a id="a-Hd"></a>头面礼足在一面坐。<a id="a-He"></a>以此因缘具白世尊。<a id="a-Hf"></a>世尊言。<a id="a-Hg"></a>向者婆先比丘二岁。<a id="a-Hh"></a>将一岁弟子来至我所。<a id="a-Hi"></a>头面礼足在一面坐。<a id="a-Hj"></a>一面坐已。<a id="a-Hk"></a>我知而故问。<a id="a-Hl"></a>此是何等比丘。<a id="a-Hm"></a>报言。<a id="a-Hn"></a>是我弟子。<a id="a-Ho"></a>问言汝几岁。<a id="a-Hp"></a>报言二岁。<a id="a-Hq"></a>汝弟子几岁。<a id="a-Hr"></a>报言一岁。<a id="a-Hs"></a>我即以无数方便呵责。<a id="a-Ht"></a>汝所为非。<a id="a-Hu"></a>非威仪非沙门法非净行非随顺行。<a id="a-Hv"></a>所不应为。<a id="a-Hw"></a>云何婆先。<a id="a-Hx"></a>汝自未断乳。<a id="a-Hy"></a>应受人教授。<a id="a-Hz"></a>云何教授人。<a id="a-I0"></a>佛既听授人具足戒。<a id="a-I1"></a>而汝新受戒比丘。<a id="a-I2"></a>辄便授人具足戒。<a id="a-I3"></a>不知教授。<a id="a-I4"></a>以不教授故。<a id="a-I5"></a>不按威仪。<a id="a-I6"></a>着衣不齐整。<a id="a-I7"></a>乞食不如法。<a id="a-I8"></a>处处受不净食。<a id="a-I9"></a>或受不净钵食。<a id="a-IA"></a>在大食小食上高声大唤。<a id="a-IB"></a>如婆罗门聚会法。<a id="a-IC"></a>时世尊。<a id="a-ID"></a>以无数方便呵责已。<a id="a-IE"></a>告诸比丘。<a id="a-IF"></a>自今已去听十岁比丘授人具足戒。<a id="a-IG"></a>彼诸比丘。<a id="a-IH"></a>闻世尊制戒听十岁比丘得授人具足戒。<a id="a-II"></a>十岁愚痴比丘。<a id="a-IJ"></a>辄授人具足戒。<a id="a-IK"></a>而不知教授。<a id="a-IL"></a>以不教授故。<a id="a-IM"></a>不按威仪。<a id="a-IN"></a>着衣不齐整。<a id="a-IO"></a>乞食不如法。<a id="a-IP"></a>处处受不净食。<a id="a-IQ"></a>或受不净钵食。<a id="a-IR"></a>在大食小食上高声大唤。<a id="a-IS"></a>如婆罗门聚会法。<a id="a-IT"></a>诸比丘闻。<a id="a-IU"></a>其中有少欲知足行头陀乐学戒知惭愧者。<a id="a-IV"></a>呵责彼比丘言。<a id="a-IW"></a>世尊制戒。<a id="a-IX"></a>听十岁比丘得授人具足戒。<a id="a-IY"></a>汝云何十岁愚痴比丘。<a id="a-IZ"></a>辄授人具足戒。<a id="a-Ia"></a>不知教授。<a id="a-Ib"></a>以不教授故。<a id="a-Ic"></a>不按威仪。<a id="a-Id"></a>着衣不齐整。<a id="a-Ie"></a>乞食不如法。<a id="a-If"></a>处处受不净食。<a id="a-Ig"></a>或受不净钵食。<a id="a-Ih"></a>在大食小食上高声大唤。<a id="a-Ii"></a>如婆罗门聚会法。<a id="a-Ij"></a>时诸比丘往世尊所。<a id="a-Ik"></a>头面礼足在一面坐。<a id="a-Il"></a>以此因缘具白世尊。<a id="a-Im"></a>世尊以此因缘集诸比丘僧。<a id="a-In"></a>以无数方便呵责彼比丘。<a id="a-Io"></a>汝所为非。<a id="a-Ip"></a>非威仪非沙门法非净行非随顺行。<a id="a-Iq"></a>所不应为。<a id="a-Ir"></a>云何世尊制戒。<a id="a-Is"></a>听十岁比丘授人具足戒。<a id="a-It"></a>云何汝十岁愚痴比丘。<a id="a-Iu"></a>辄授人具足戒。<a id="a-Iv"></a>不知教授。<a id="a-Iw"></a>以不教授故。<a id="a-Ix"></a>不按威仪。<a id="a-Iy"></a>着衣不齐整。<a id="a-Iz"></a>乞食不如法。<a id="a-J0"></a>处处受不净食。<a id="a-J1"></a>或受不净钵食。<a id="a-J2"></a>在大食小食上高声大唤。<a id="a-J3"></a>如婆罗门聚会法。<a id="a-J4"></a>时世尊。<a id="a-J5"></a>以无数方便呵责已告诸比丘。<a id="a-J6"></a>自今已去听十岁智慧比丘授人具足戒。<a id="a-J7"></a>时诸比丘。<a id="a-J8"></a>闻世尊制戒听十岁智慧比丘得授人具足戒。<a id="a-J9"></a>便自言。<a id="a-JA"></a>我十岁智慧得授人具足戒。<a id="a-JB"></a>而辄授人具足戒。<a id="a-JC"></a>不知教授。<a id="a-JD"></a>以不教授故。<a id="a-JE"></a>不按威仪。<a id="a-JF"></a>着衣不齐整。<a id="a-JG"></a>乞食不如法。<a id="a-JH"></a>处处受不净食。<a id="a-JI"></a>或受不净钵食。<a id="a-JJ"></a>在大食小食上高声大唤。<a id="a-JK"></a>如婆罗门聚会法。<a id="a-JL"></a>时诸比丘闻。<a id="a-JM"></a>其中有少欲知足行头陀乐学戒知惭愧者。<a id="a-JN"></a>呵责彼比丘言。<a id="a-JO"></a>世尊制戒。<a id="a-JP"></a>听十岁智慧比丘得授人具足戒。<a id="a-JQ"></a>汝云何自言智慧。<a id="a-JR"></a>辄授人具足戒。<a id="a-JS"></a>而不知教授。<a id="a-JT"></a>以不教授故。<a id="a-JU"></a>不按威仪。<a id="a-JV"></a>着衣不齐整。<a id="a-JW"></a>乞食不如法。<a id="a-JX"></a>处处受不净食。<a id="a-JY"></a>或受不净钵食。<a id="a-JZ"></a>在大食小食上高声大唤。<a id="a-Ja"></a>如婆罗门聚会法。<a id="a-Jb"></a>时诸比丘。<a id="a-Jc"></a>往世尊所头面礼足在一面坐。<a id="a-Jd"></a>以此因缘具白世尊。<a id="a-Je"></a>世尊以此因缘集比丘僧。<a id="a-Jf"></a>呵责彼比丘。<a id="a-Jg"></a>汝所为非。<a id="a-Jh"></a>非威仪非沙门法非净行非随顺行。<a id="a-Ji"></a>所不应为。<a id="a-Jj"></a>佛制戒。<a id="a-Jk"></a>听十岁智慧比丘得授人具足戒。<a id="a-Jl"></a>云何汝等自言智慧。<a id="a-Jm"></a>辄授人具足戒。<a id="a-Jn"></a>不知教授。<a id="a-Jo"></a>以不教授故。<a id="a-Jp"></a>不按威仪。<a id="a-Jq"></a>着衣不齐整。<a id="a-Jr"></a>乞食不如法。<a id="a-Js"></a>处处受不净食。<a id="a-Jt"></a>或受不净钵食。<a id="a-Ju"></a>在大食小食上高声大唤。<a id="a-Jv"></a>如婆罗门聚会法。<a id="a-Jw"></a>时世尊。<a id="a-Jx"></a>以无数方便呵责已。<a id="a-Jy"></a>告诸比丘。<a id="a-Jz"></a>自今已去当制和尚使行和尚法。<a id="a-K0"></a>和尚于弟子所。<a id="a-K1"></a>当作如是法。<a id="a-K2"></a>应如是行。<a id="a-K3"></a>若弟子。<a id="a-K4"></a>众僧欲为作羯磨作呵责作摈。<a id="a-K5"></a>作依止。<a id="a-K6"></a>作遮不至白衣家。<a id="a-K7"></a>作举。<a id="a-K8"></a>和尚当于中如法料理。<a id="a-K9"></a>令僧不与弟子作羯磨。<a id="a-KA"></a>若作令如法。<a id="a-KB"></a>复次若僧。<a id="a-KC"></a>与弟子作羯磨。<a id="a-KD"></a>作呵责作摈。<a id="a-KE"></a>作依止。<a id="a-KF"></a>作遮不至白衣家。<a id="a-KG"></a>作举。<a id="a-KH"></a>和尚于中当如法料理。<a id="a-KI"></a>令弟子顺从于僧。<a id="a-KJ"></a>不违逆求除罪。<a id="a-KK"></a>令僧疾与解羯磨。<a id="a-KL"></a>复次若弟子犯僧残。<a id="a-KM"></a>和尚当如法料理。<a id="a-KN"></a>若应与波利婆沙。<a id="a-KO"></a>当与波利婆沙。<a id="a-KP"></a>应与本日治。<a id="a-KQ"></a>当与本日治应与摩那埵。<a id="a-KR"></a>当与摩那埵。<a id="a-KS"></a>应与出罪。<a id="a-KT"></a>当与出罪。<a id="a-KU"></a>复次弟子得病。<a id="a-KV"></a>和尚当瞻视。<a id="a-KW"></a>若令余人看。<a id="a-KX"></a>乃至差若命终。<a id="a-KY"></a>弟子若不乐住处。<a id="a-KZ"></a>当自移若教人移。<a id="a-Ka"></a>弟子若有疑事。<a id="a-Kb"></a>当以法以律如佛所教如法教除之。<a id="a-Kc"></a>若恶见生。<a id="a-Kd"></a>当教令舍恶见住善见。<a id="a-Ke"></a>当以二事将护。<a id="a-Kf"></a>以法以衣食将护。<a id="a-Kg"></a>是中法将护者。<a id="a-Kh"></a>应教增戒增心增慧教学问诵经。<a id="a-Ki"></a>是中衣食将护者。<a id="a-Kj"></a>当与衣食床卧具病瘦医药。<a id="a-Kk"></a>随力所堪为办。<a id="a-Kl"></a>自今已去制和尚法如是。<a id="a-Km"></a>和尚应行。<a id="a-Kn"></a>若不行如法治。<a id="a-Ko"></a>时和尚于弟子所行和尚法。<a id="a-Kp"></a>弟子于和尚所不行弟子法。<a id="a-Kq"></a>不白和尚。<a id="a-Kr"></a>入村入白衣家。<a id="a-Ks"></a>或从余比丘。<a id="a-Kt"></a>或将余比丘为伴。<a id="a-Ku"></a>或与或受。<a id="a-Kv"></a>或时佐助众事。<a id="a-Kw"></a>或时受他佐助。<a id="a-Kx"></a>或时为他剃发。<a id="a-Ky"></a>或受他剃发。<a id="a-Kz"></a>或不白和尚入浴室。<a id="a-L0"></a>或时为他揩摩身。<a id="a-L1"></a>或时受他揩摩身。<a id="a-L2"></a>或时不白和尚。<a id="a-L3"></a>至昼日住处房。<a id="a-L4"></a>或至冢间。<a id="a-L5"></a>或至界外。<a id="a-L6"></a>或至他方。<a id="a-L7"></a>尔时诸比丘闻。<a id="a-L8"></a>其中有少欲知足行头陀乐学戒知惭愧者。<a id="a-L9"></a>嫌责彼诸比丘言。<a id="a-LA"></a>云何和尚于弟子所行和尚法。<a id="a-LB"></a>而弟子于和尚所不行弟子法。<a id="a-LC"></a>而不白和尚。<a id="a-LD"></a>入村入白衣家。<a id="a-LE"></a>乃至不白至他方。<a id="a-LF"></a>时诸比丘往世尊所。<a id="a-LG"></a>头面礼足在一面坐。<a id="a-LH"></a>以此因缘具白世尊。<a id="a-LI"></a>世尊。<a id="a-LJ"></a>尔时以此因缘集比丘僧。<a id="a-LK"></a>呵责彼比丘言。<a id="a-LL"></a>汝所为非。<a id="a-LM"></a>非威仪非沙门法非净行非随顺行。<a id="a-LN"></a>所不应为。<a id="a-LO"></a>云何和尚于弟子所行和尚法。<a id="a-LP"></a>弟子于和尚所不行弟子法。<a id="a-LQ"></a>不白和尚。<a id="a-LR"></a>入村入白衣家。<a id="a-LS"></a>乃至不白至他方。<a id="a-LT"></a>尔时世尊。<a id="a-LU"></a>以无数方便呵责彼比丘已。<a id="a-LV"></a>告诸比丘。<a id="a-LW"></a>自今已去当制弟子。<a id="a-LX"></a>如弟子所行法。<a id="a-LY"></a>使弟子于和上所行弟子法。<a id="a-LZ"></a>作如是行。<a id="a-La"></a>若和尚。<a id="a-Lb"></a>众僧为作羯磨。<a id="a-Lc"></a>作呵责。<a id="a-Ld"></a>作摈。<a id="a-Le"></a>作依止作遮不至白衣家。<a id="a-Lf"></a>作举。<a id="a-Lg"></a>弟子当如法料理。<a id="a-Lh"></a>令僧不与和尚作羯磨。<a id="a-Li"></a>若作令轻。<a id="a-Lj"></a>复次若僧与和尚作羯磨。<a id="a-Lk"></a>作呵责乃至作举。<a id="a-Ll"></a>弟子当于中如法料理。<a id="a-Lm"></a>令和尚顺从于僧不违逆求除罪。<a id="a-Ln"></a>令僧疾疾与解羯磨。<a id="a-Lo"></a>复次和尚犯僧残。<a id="a-Lp"></a>弟子当如法料理。<a id="a-Lq"></a>若应与波利婆沙。<a id="a-Lr"></a>当与波利婆沙。<a id="a-Ls"></a>应与本日治。<a id="a-Lt"></a>当与本日治。<a id="a-Lu"></a>应与摩那埵。<a id="a-Lv"></a>当与摩那埵。<a id="a-Lw"></a>应与出罪。<a id="a-Lx"></a>当与出罪。<a id="a-Ly"></a>复次和尚若病。<a id="a-Lz"></a>弟子当瞻视。<a id="a-M0"></a>若令余人看乃至差若命终。<a id="a-M1"></a>若和尚意不乐住处。<a id="a-M2"></a>当自移若教余人移。<a id="a-M3"></a>若和尚有疑事。<a id="a-M4"></a>当如法如律如佛所教。<a id="a-M5"></a>如法除之若恶见生。<a id="a-M6"></a>当劝令舍恶见住善见。<a id="a-M7"></a>当以二事将护。<a id="a-M8"></a>以法以衣食。<a id="a-M9"></a>法将护者。<a id="a-MA"></a>劝令增戒增心增慧学问诵经。<a id="a-MB"></a>衣食将护者。<a id="a-MC"></a>当供养衣食床褥卧具医药所须之物。<a id="a-MD"></a>随力所堪。<a id="a-ME"></a>自今已去制弟子法如是。<a id="a-MF"></a>弟子应行。<a id="a-MG"></a>若不行应如法治。<a id="a-MH"></a>时弟子于和尚所不行弟子法。<a id="a-MI"></a>弟子不白和尚。<a id="a-MJ"></a>不得入村。<a id="a-MK"></a>不得至他家。<a id="a-ML"></a>不得从余比丘。<a id="a-MM"></a>或将余比丘为伴。<a id="a-MN"></a>不得与。<a id="a-MO"></a>不得受。<a id="a-MP"></a>不得佐助众事。<a id="a-MQ"></a>不得受他佐助众事。<a id="a-MR"></a>不得使他剃发。<a id="a-MS"></a>不得为他剃发。<a id="a-MT"></a>不得入浴室。<a id="a-MU"></a>不得为人揩身。<a id="a-MV"></a>不得受他揩身。<a id="a-MW"></a>不得至昼日住处房。<a id="a-MX"></a>不得至冢间。<a id="a-MY"></a>不得至界外。<a id="a-MZ"></a>不得行他方。<a id="a-Ma"></a>彼当清旦入和尚房中。<a id="a-Mb"></a>受诵经法问义。<a id="a-Mc"></a>当除去小便器。<a id="a-Md"></a>若白时到。<a id="a-Me"></a>应澡豆若牛屎灰净洗手。<a id="a-Mf"></a>若有可食物当为取。<a id="a-Mg"></a>若僧中有利养当为取。<a id="a-Mh"></a>当持澡豆杨枝授与和尚令和尚洗手漱口。<a id="a-Mi"></a>有可食物授与和尚。<a id="a-Mj"></a>僧中有别利养。<a id="a-Mk"></a>当白和尚言。<a id="a-Ml"></a>得如是如是物。<a id="a-Mm"></a>是和尚分。<a id="a-Mn"></a>彼当问和尚言。<a id="a-Mo"></a>欲入村不。<a id="a-Mp"></a>若言不入。<a id="a-Mq"></a>当问言。<a id="a-Mr"></a>从何处取食。<a id="a-Ms"></a>若和尚言从某处取。<a id="a-Mt"></a>当如敕往取。<a id="a-Mu"></a>若报言。<a id="a-Mv"></a>我欲入村。<a id="a-Mw"></a>彼当洗手已衣架上徐徐取衣。<a id="a-Mx"></a>勿使倒错。<a id="a-My"></a>当取安陀会舒张抖擞看。<a id="a-Mz"></a>勿令有虫蛇蜂诸恶虫。<a id="a-N0"></a>次取腰带僧祇支郁多罗僧舒张抖擞看。<a id="a-N1"></a>勿令有蛇蜂诸恶虫。<a id="a-N2"></a>当授与和尚。<a id="a-N3"></a>应叠僧伽梨着头上若肩上。<a id="a-N4"></a>复次取钵。<a id="a-N5"></a>当以澡豆若灰牛屎洗盛络囊中。<a id="a-N6"></a>若手巾裹。<a id="a-N7"></a>若钵囊中持去。<a id="a-N8"></a>应取和尚[打-丁+親]身衣叠举。<a id="a-N9"></a>复取洗足物卧毡被举之。<a id="a-NA"></a>若和尚出行时。<a id="a-NB"></a>当捉和尚行道革屣。<a id="a-NC"></a>出房舍时。<a id="a-ND"></a>当还顾闭户。<a id="a-NE"></a>复以手推看为牢不。<a id="a-NF"></a>若不牢当更重闭。<a id="a-NG"></a>若牢已。<a id="a-NH"></a>当取户扇孔中绳内之。<a id="a-NI"></a>遍观左右已。<a id="a-NJ"></a>持户钥着屏处。<a id="a-NK"></a>若恐人见。<a id="a-NL"></a>若恐不牢。<a id="a-NM"></a>若不牢。<a id="a-NN"></a>若人见当持去。<a id="a-NO"></a>若移置深牢处。<a id="a-NP"></a>令和尚在前行。<a id="a-NQ"></a>若道路逢相识人。<a id="a-NR"></a>当共善语善心忆念。<a id="a-NS"></a>行时当避人道。<a id="a-NT"></a>彼若欲入村时。<a id="a-NU"></a>应小下道。<a id="a-NV"></a>安钵置一面。<a id="a-NW"></a>头上若肩上。<a id="a-NX"></a>下僧伽梨舒张看。<a id="a-NY"></a>勿令有蛇蝎百足诸恶虫。<a id="a-NZ"></a>授与和尚。<a id="a-Na"></a>若彼村外。<a id="a-Nb"></a>有客舍坐肆舍若作坊。<a id="a-Nc"></a>当持行道革屣置中。<a id="a-Nd"></a>应问和尚。<a id="a-Ne"></a>我得寻从不若言可尔。<a id="a-Nf"></a>即当寻从。<a id="a-Ng"></a>若言不须在某处住。<a id="a-Nh"></a>彼应如言在某处住。<a id="a-Ni"></a>若和尚入村不时出。<a id="a-Nj"></a>彼当作如是意。<a id="a-Nk"></a>入村乞食。<a id="a-Nl"></a>此分与和尚。<a id="a-Nm"></a>此分属我。<a id="a-Nn"></a>彼出村已。<a id="a-No"></a>还至革屣所。<a id="a-Np"></a>取革屣下道。<a id="a-Nq"></a>持钵置地。<a id="a-Nr"></a>叠僧伽梨着头上若肩上。<a id="a-Ns"></a>若中路见相识人。<a id="a-Nt"></a>当善意问讯。<a id="a-Nu"></a>若和尚所住食处。<a id="a-Nv"></a>当扫令净。<a id="a-Nw"></a>与敷坐具。<a id="a-Nx"></a>具净水瓶洗浴器盛食器。<a id="a-Ny"></a>复当与和尚安置洗浴坐洗足石具拭脚巾。<a id="a-Nz"></a>若遥见和尚来。<a id="a-O0"></a>即起奉迎。<a id="a-O1"></a>取手中钵。<a id="a-O2"></a>置钵榰上若钵床上。<a id="a-O3"></a>若绳床角头。<a id="a-O4"></a>若头上肩上。<a id="a-O5"></a>取僧伽梨舒张看之。<a id="a-O6"></a>勿令有脂腻沾污。<a id="a-O7"></a>或为尘土坌。<a id="a-O8"></a>或为泥污。<a id="a-O9"></a>或飞鸟粪污。<a id="a-OA"></a>若有如是污应去之。<a id="a-OB"></a>宜浣者浣之捩去水舒张晒置。<a id="a-OC"></a>若木床若绳床上。<a id="a-OD"></a>复当与和尚敷坐与革屣洗足石拭足巾。<a id="a-OE"></a>与盛水器。<a id="a-OF"></a>抖擞革屣已。<a id="a-OG"></a>置左面看之。<a id="a-OH"></a>恐在下地湿处。<a id="a-OI"></a>若在下地湿处。<a id="a-OJ"></a>便取移彼。<a id="a-OK"></a>与和尚洗足竟当弃水。<a id="a-OL"></a>持洗足石拭足巾还置本处。<a id="a-OM"></a>复自净洗手已授净。<a id="a-ON"></a>水与和尚洗手。<a id="a-OO"></a>自所有食。<a id="a-OP"></a>当取与和尚。<a id="a-OQ"></a>白言。<a id="a-OR"></a>此是我食分可食。<a id="a-OS"></a>彼须者当取。<a id="a-OT"></a>若和尚食时。<a id="a-OU"></a>当侍立看供给所须。<a id="a-OV"></a>若彼食时。<a id="a-OW"></a>有酪浆煎浆苦酒盐大麦浆菜茹授与之。<a id="a-OX"></a>若热[打-丁+毛]令冷。<a id="a-OY"></a>若须水授水与。<a id="a-OZ"></a>相日时若欲过者。<a id="a-Oa"></a>当即同时食。<a id="a-Ob"></a>若和尚食已。<a id="a-Oc"></a>当手中取钵行澡漱水。<a id="a-Od"></a>若自食竟。<a id="a-Oe"></a>若有余食。<a id="a-Of"></a>当与人若非人。<a id="a-Og"></a>若着净地无草处。<a id="a-Oh"></a>若着净地无虫水中。<a id="a-Oi"></a>取盛食器净洗还置本处。<a id="a-Oj"></a>取坐具洗足床净水瓶澡洗瓶还置本处。<a id="a-Ok"></a>食处净扫除粪彼以食钵盛粪弃之。<a id="a-Ol"></a>余比丘见者皆共恶之。<a id="a-Om"></a>自今已去不得持食钵盛粪弃。<a id="a-On"></a>听用除粪器。<a id="a-Oo"></a>若破器。<a id="a-Op"></a>若故竹筐。<a id="a-Oq"></a>若扫帚上除去粪食。<a id="a-Or"></a>钵当好净洁持之。<a id="a-Os"></a>复次入和尚房时。<a id="a-Ot"></a>当看恐有尘土。<a id="a-Ou"></a>若有尘土。<a id="a-Ov"></a>当出绳床木床坐具大小褥枕毡被。<a id="a-Ow"></a>若床榰若地敷。<a id="a-Ox"></a>当记本处出在外晒之。<a id="a-Oy"></a>净扫除房中。<a id="a-Oz"></a>去粪土弃时当看。<a id="a-P0"></a>若有针綖若刀。<a id="a-P1"></a>若弊故段衣。<a id="a-P2"></a>下至一丸二丸药。<a id="a-P3"></a>当取举置现处。<a id="a-P4"></a>若有主识者当取。<a id="a-P5"></a>复当拂拭向上若杙上。<a id="a-P6"></a>若龙牙杙上。<a id="a-P7"></a>若衣架上。<a id="a-P8"></a>若房有破坏处。<a id="a-P9"></a>若虫鼠孔穴。<a id="a-PA"></a>可补塞者当治之。<a id="a-PB"></a>可泥者便泥之。<a id="a-PC"></a>可捣便捣。<a id="a-PD"></a>可平治便平治。<a id="a-PE"></a>当以泥浆污洒极令净洁。<a id="a-PF"></a>当取地敷。<a id="a-PG"></a>晒令燥抖擞内房中。<a id="a-PH"></a>若本敷坐不齐当更齐整。<a id="a-PI"></a>若本齐整。<a id="a-PJ"></a>当如本齐整。<a id="a-PK"></a>先内床脚榰拂拭之当急绳床绳床脚。<a id="a-PL"></a>向身内房中。<a id="a-PM"></a>安置床榰上。<a id="a-PN"></a>取大小褥枕毡被衣。<a id="a-PO"></a>内着房中。<a id="a-PP"></a>先敷大褥。<a id="a-PQ"></a>次敷少褥毡被。<a id="a-PR"></a>安枕置上彼取所著衣。<a id="a-PS"></a>不着衣并置一处。<a id="a-PT"></a>取时各各错乱。<a id="a-PU"></a>自今已去。<a id="a-PV"></a>不得持所著衣不着衣并置一处。<a id="a-PW"></a>应各各别一处。<a id="a-PX"></a>彼取钵囊革屣囊针筒油器置一处。<a id="a-PY"></a>诸比丘见恶之。<a id="a-PZ"></a>佛言。<a id="a-Pa"></a>不应尔。<a id="a-Pb"></a>自今已去。<a id="a-Pc"></a>听持钵囊针筒置一处。<a id="a-Pd"></a>革屣囊与油器着一处。<a id="a-Pe"></a>彼应在房内安钥壮看。<a id="a-Pf"></a>令不高下出房外。<a id="a-Pg"></a>应还探户观中庭。<a id="a-Ph"></a>恐有尘土不净。<a id="a-Pi"></a>若有即扫除去。<a id="a-Pj"></a>当取水瓶净洗已。<a id="a-Pk"></a>还盛净水置本处。<a id="a-Pl"></a>复当与和尚具水瓶洗浴瓶饮水器。<a id="a-Pm"></a>若浴室中有洗浴时。<a id="a-Pn"></a>当往问和尚。<a id="a-Po"></a>欲洗浴不。<a id="a-Pp"></a>若言洗浴。<a id="a-Pq"></a>当先至浴室中看地。<a id="a-Pr"></a>若有尘土草芥当除去。<a id="a-Ps"></a>应洒便洒。<a id="a-Pt"></a>应扫便扫。<a id="a-Pu"></a>若有不净涝水应弃便弃。<a id="a-Pv"></a>应内水便内水。<a id="a-Pw"></a>应内薪便内薪。<a id="a-Px"></a>应破薪便破薪。<a id="a-Py"></a>应内窖中便内窖中。<a id="a-Pz"></a>应与和尚具温室中瓶。<a id="a-Q0"></a>及坐机。<a id="a-Q1"></a>刮汗刀水器。<a id="a-Q2"></a>泥土器。<a id="a-Q3"></a>若澡豆。<a id="a-Q4"></a>诸洗浴具。<a id="a-Q5"></a>彼当先白和上已然后然火。<a id="a-Q6"></a>然火已白时到。<a id="a-Q7"></a>若和尚病羸若老极。<a id="a-Q8"></a>当自扶抱。<a id="a-Q9"></a>若绳床木床上。<a id="a-QA"></a>若以衣舁。<a id="a-QB"></a>往温室中。<a id="a-QC"></a>当从和尚手中取衣。<a id="a-QD"></a>若浴室中有杙。<a id="a-QE"></a>若龙牙杙。<a id="a-QF"></a>若衣架。<a id="a-QG"></a>当持衣置是诸处。<a id="a-QH"></a>若有油持油与涂身。<a id="a-QI"></a>若盛油器处处在地。<a id="a-QJ"></a>当取贯着龙牙弋上。<a id="a-QK"></a>若和尚病羸瘦老极。<a id="a-QL"></a>当扶抱至浴室中。<a id="a-QM"></a>至已当取浴机床浴瓶。<a id="a-QN"></a>若刮汗刀与若水器。<a id="a-QO"></a>若泥器。<a id="a-QP"></a>若澡豆。<a id="a-QQ"></a>诸洗浴具。<a id="a-QR"></a>若烟熏面当持巾与障。<a id="a-QS"></a>若头背热。<a id="a-QT"></a>当以巾覆彼。<a id="a-QU"></a>当白和尚已然后入浴室。<a id="a-QV"></a>若和尚先入已。<a id="a-QW"></a>恐浴室中闹不敢入。<a id="a-QX"></a>当作是念。<a id="a-QY"></a>我今不自为己。<a id="a-QZ"></a>以和尚洗浴故入。<a id="a-Qa"></a>可作是意入。<a id="a-Qb"></a>入已当与和尚揩摩身。<a id="a-Qc"></a>当立和尚后。<a id="a-Qd"></a>若欲与异人揩身。<a id="a-Qe"></a>若受他揩身。<a id="a-Qf"></a>当白和尚使知。<a id="a-Qg"></a>然后当与揩身。<a id="a-Qh"></a>若受他揩身。<a id="a-Qi"></a>彼与和尚洗自洗已。<a id="a-Qj"></a>若和尚病羸瘦若老极。<a id="a-Qk"></a>当扶出浴室外。<a id="a-Ql"></a>取座与坐。<a id="a-Qm"></a>取拭身巾。<a id="a-Qn"></a>若拭面巾。<a id="a-Qo"></a>若拭眼巾。<a id="a-Qp"></a>授与和尚已。<a id="a-Qq"></a>当安洗脚石。<a id="a-Qr"></a>与水洗脚。<a id="a-Qs"></a>取拭脚巾。<a id="a-Qt"></a>与当取洗足。<a id="a-Qu"></a>革屣拂拭抖擞授与。<a id="a-Qv"></a>次取衣舒张看抖擞授与。<a id="a-Qw"></a>若有眼药若丸香授与。<a id="a-Qx"></a>若有甜浆蜜浆黑石蜜浆。<a id="a-Qy"></a>洗手已授与。<a id="a-Qz"></a>若和尚病瘦老极。<a id="a-R0"></a>当以绳床木床上舁。<a id="a-R1"></a>若衣上舁还房中。<a id="a-R2"></a>还房中已。<a id="a-R3"></a>手扪摸卧处看。<a id="a-R4"></a>与敷卧氊令卧。<a id="a-R5"></a>先与榇身衣。<a id="a-R6"></a>次以被衣覆之。<a id="a-R7"></a>出房已还向闭户。<a id="a-R8"></a>还至浴室中。<a id="a-R9"></a>遍看水瓶洗浴瓶浴机刮汗刀盛水瓶盛泥土器细末药若澡豆诸洗浴物。<a id="a-RA"></a>还置本处。<a id="a-RB"></a>若浴室中有不净涝水。<a id="a-RC"></a>应除去便除去。<a id="a-RD"></a>应灭火便灭之。<a id="a-RE"></a>应覆火便覆。<a id="a-RF"></a>应闭户便闭。<a id="a-RG"></a>应持户钥去便持去。<a id="a-RH"></a>彼当日三问讯和尚。<a id="a-RI"></a>朝中日暮。<a id="a-RJ"></a>当为和尚执二事。<a id="a-RK"></a>劳苦不得辞设一修理房舍。<a id="a-RL"></a>二为补浣衣服。<a id="a-RM"></a>和尚如法所教事。<a id="a-RN"></a>尽当奉行。<a id="a-RO"></a>若遣往方面周旋不得辞设。<a id="a-RP"></a>假托因缘住。<a id="a-RQ"></a>若辞设者。<a id="a-RR"></a>当如法治。<a id="a-RS"></a>自今已去。<a id="a-RT"></a>制弟子修弟子法。<a id="a-RU"></a>弟子于和尚所。<a id="a-RV"></a>不修弟子法。<a id="a-RW"></a>当如法治。</p>
 </body>
</html>