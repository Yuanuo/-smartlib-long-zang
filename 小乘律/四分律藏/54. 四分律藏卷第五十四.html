<!doctype html>
<html id="z3IBUzend" data-ver="1198">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">四分律藏卷第五十四</h1>
  <h2 id="a2">第四分五百结集法</h2>
  <p id="a3">尔时世尊。<a id="a-4"></a>在拘尸城末罗园娑罗林间般涅槃。<a id="a-5"></a>诸末罗子。<a id="a-6"></a>洗佛舍利已。<a id="a-7"></a>以净劫贝裹。<a id="a-8"></a>复持五百张叠次而缠之。<a id="a-9"></a>作铁棺盛满香油。<a id="a-A"></a>安舍利置中。<a id="a-B"></a>以盖覆上。<a id="a-C"></a>复作木椁。<a id="a-D"></a>安铁棺着中。<a id="a-E"></a>下积众香薪。<a id="a-F"></a>时末罗子中为标首者。<a id="a-G"></a>持火然之。<a id="a-H"></a>时天即灭火。<a id="a-I"></a>余大末罗子。<a id="a-J"></a>展转皆以大炬然之。<a id="a-K"></a>时天亦皆灭之。<a id="a-L"></a>阿那律语末罗子。<a id="a-M"></a>不须乃尔疲苦。<a id="a-N"></a>诸天灭汝等火。<a id="a-O"></a>即问阿那律言。<a id="a-P"></a>大德。<a id="a-Q"></a>诸天何故灭火。<a id="a-R"></a>答言。<a id="a-S"></a>摩诃迦葉。<a id="a-T"></a>在波婆拘尸城。<a id="a-U"></a>两国中间在道行。<a id="a-V"></a>与大比丘众五百人俱。<a id="a-W"></a>彼作是念。<a id="a-X"></a>我当得见未烧佛舍利不耶。<a id="a-Y"></a>诸天知迦葉心如是念。<a id="a-Z"></a>以是故灭火。<a id="a-a"></a>末罗子言。<a id="a-b"></a>大德阿那律。<a id="a-c"></a>今便小停。<a id="a-d"></a>遂彼诸天意。<a id="a-e"></a>尔时摩诃迦葉。<a id="a-f"></a>在彼二国中间道行。<a id="a-g"></a>与大比丘僧五百人俱。<a id="a-h"></a>时有异尼揵子。<a id="a-i"></a>持世尊般涅槃时曼陀罗华在道行。<a id="a-j"></a>时迦葉遥见而问言。<a id="a-k"></a>汝等从何所来。<a id="a-l"></a>彼答言。<a id="a-m"></a>我从拘尸城来。<a id="a-n"></a>复问言。<a id="a-o"></a>识我世尊不。<a id="a-p"></a>答言识。<a id="a-q"></a>复问今故在世不。<a id="a-r"></a>答言不在世。<a id="a-s"></a>般涅槃来已七日。<a id="a-t"></a>我从彼持此华来。<a id="a-u"></a>时迦葉闻之不悦。<a id="a-v"></a>中有未离欲比丘。<a id="a-w"></a>闻世尊已取涅槃。<a id="a-x"></a>便自投乎地。<a id="a-y"></a>譬如斫树根断树倒。<a id="a-z"></a>此诸未离欲比丘亦复如是。<a id="a-10"></a>啼哭而言。<a id="a-11"></a>善逝涅槃。<a id="a-12"></a>何乃太早世间明眼。<a id="a-13"></a>何乃速灭。<a id="a-14"></a>我曹所宗之法。<a id="a-15"></a>何得便尽。<a id="a-16"></a>或有宛转在地。<a id="a-17"></a>犹若圆木。<a id="a-18"></a>此诸未离欲比丘。<a id="a-19"></a>亦复如是。<a id="a-1A"></a>啼哭忧恼而言。<a id="a-1B"></a>善逝涅槃何乃太早。<a id="a-1C"></a>尔时有跋难陀释子在众中。<a id="a-1D"></a>语诸比丘言。<a id="a-1E"></a>长老且止。<a id="a-1F"></a>莫大忧愁啼哭。<a id="a-1G"></a>我等于彼摩诃罗边得解脱。<a id="a-1H"></a>彼在时数教我等。<a id="a-1I"></a>是应是不应。<a id="a-1J"></a>当作是不应作是。<a id="a-1K"></a>我等今者便得自任。<a id="a-1L"></a>欲作便作。<a id="a-1M"></a>欲不作便不作。<a id="a-1N"></a>时大迦葉闻之不悦。<a id="a-1O"></a>即告诸比丘言。<a id="a-1P"></a>且起疾捉衣钵。<a id="a-1Q"></a>时往及世尊舍利未烧当得见。<a id="a-1R"></a>诸比丘闻迦葉言。<a id="a-1S"></a>即疾疾执持衣钵。<a id="a-1T"></a>于是大迦葉。<a id="a-1U"></a>与五百人俱。<a id="a-1V"></a>往拘尸城已。<a id="a-1W"></a>出城渡醯兰若河。<a id="a-1X"></a>往天观寺。<a id="a-1Y"></a>至阿难所语言。<a id="a-1Z"></a>阿难。<a id="a-1a"></a>我欲及世尊舍利未烧见之。<a id="a-1b"></a>阿难答言。<a id="a-1c"></a>欲及世尊舍利未烧。<a id="a-1d"></a>而欲见之。<a id="a-1e"></a>难可得见。<a id="a-1f"></a>何以故。<a id="a-1g"></a>世尊舍利已洗浴。<a id="a-1h"></a>裹以新劫贝。<a id="a-1i"></a>复以五百张叠次而缠之。<a id="a-1j"></a>置在铁棺。<a id="a-1k"></a>盛满香油。<a id="a-1l"></a>着木椁中。<a id="a-1m"></a>下积众香薪。<a id="a-1n"></a>今垂欲烧之。<a id="a-1o"></a>是故难可得见。<a id="a-1p"></a>时大迦葉渐前往佛舍利积所。<a id="a-1q"></a>棺椁即自开。<a id="a-1r"></a>世尊现足。<a id="a-1s"></a>时大迦葉。<a id="a-1t"></a>见世尊足下轮相垢污。<a id="a-1u"></a>即问阿难。<a id="a-1v"></a>世尊颜容端政身作金色。<a id="a-1w"></a>谁污足下轮相。<a id="a-1x"></a>阿难答言。<a id="a-1y"></a>大德迦葉。<a id="a-1z"></a>女人心软。<a id="a-20"></a>前礼佛时泣泪堕上。<a id="a-21"></a>手捉污世尊足。<a id="a-22"></a>大迦葉闻之不悦。<a id="a-23"></a>即礼世尊足。<a id="a-24"></a>比丘比丘尼优婆塞优婆私诸天大众亦皆礼佛足。<a id="a-25"></a>时世尊足还内棺中不现。<a id="a-26"></a>时大迦葉哀叹说偈绕棺七匝。<a id="a-27"></a>火不烧自然。<a id="a-28"></a>时大迦葉烧舍利已。<a id="a-29"></a>以此因缘集比丘僧。<a id="a-2A"></a>告言。<a id="a-2B"></a>我先在道行时。<a id="a-2C"></a>闻跋难陀语诸比丘。<a id="a-2D"></a>作如是言。<a id="a-2E"></a>长老且止。<a id="a-2F"></a>莫复愁忧啼哭。<a id="a-2G"></a>我等今于彼摩诃罗边得解脱。<a id="a-2H"></a>彼在世时教呵我等。<a id="a-2I"></a>是应尔是不应尔。<a id="a-2J"></a>应作是不应作是。<a id="a-2K"></a>今我等已得自在。<a id="a-2L"></a>欲作便作。<a id="a-2M"></a>不作便不作。<a id="a-2N"></a>我等今可共论法毗尼。<a id="a-2O"></a>勿令外道以致余言讥嫌。<a id="a-2P"></a>沙门瞿昙法律若烟。<a id="a-2Q"></a>其世尊在时皆共学戒。<a id="a-2R"></a>而今灭后无学戒者。<a id="a-2S"></a>诸长老。<a id="a-2T"></a>今可料差比丘多闻智慧是阿罗汉者。<a id="a-2U"></a>时即差得四百九十九人。<a id="a-2V"></a>皆是阿罗汉多闻智慧者。<a id="a-2W"></a>时诸比丘言。<a id="a-2X"></a>应差阿难在数中。<a id="a-2Y"></a>大迦葉言。<a id="a-2Z"></a>勿以阿难在数中。<a id="a-2a"></a>何以故。<a id="a-2b"></a>阿难有爱恚怖痴。<a id="a-2c"></a>有爱恚怖痴。<a id="a-2d"></a>是故不应令在数中。<a id="a-2e"></a>时诸比丘复言。<a id="a-2f"></a>此阿难是供养佛人。<a id="a-2g"></a>常随佛行。<a id="a-2h"></a>亲从世尊。<a id="a-2i"></a>受所教法。<a id="a-2j"></a>彼必处处疑问世尊。<a id="a-2k"></a>是故今者应令在数。<a id="a-2l"></a>即便令在数。<a id="a-2m"></a>诸比丘皆作是念。<a id="a-2n"></a>我等当于何处集论法毗尼多饶饮食卧具无乏耶。<a id="a-2o"></a>即皆言。<a id="a-2p"></a>唯王舍城房舍饮食卧具众多。<a id="a-2q"></a>我等今宜可共往集彼论法毗尼。<a id="a-2r"></a>时大迦葉即作白。<a id="a-2s"></a>大德僧听。<a id="a-2t"></a>此诸比丘为僧所差。<a id="a-2u"></a>若僧时到僧忍听。<a id="a-2v"></a>僧今往王舍城集共论法毗尼。<a id="a-2w"></a>白如是。<a id="a-2x"></a>作白已。<a id="a-2y"></a>俱往毗舍离。<a id="a-2z"></a>时阿难在道行。<a id="a-30"></a>静处心自念言。<a id="a-31"></a>譬如新生犊子犹故饮乳。<a id="a-32"></a>与五百大牛共行。<a id="a-33"></a>我今亦如是学人有作者。<a id="a-34"></a>而与五百阿罗汉共行。<a id="a-35"></a>时诸长老皆往毗舍离。<a id="a-36"></a>阿难在毗舍离住。<a id="a-37"></a>诸比丘比丘尼优婆塞优婆私国王大臣种种沙门外道。<a id="a-38"></a>皆来问讯多人众集。<a id="a-39"></a>时有跋阇子比丘。<a id="a-3A"></a>有大神力。<a id="a-3B"></a>已得天眼知他心智。<a id="a-3C"></a>作如是念。<a id="a-3D"></a>今阿难在毗舍离。<a id="a-3E"></a>比丘比丘尼优婆塞优婆私国王大臣种种沙门外道。<a id="a-3F"></a>皆来问讯多人众集。<a id="a-3G"></a>我今宁可观察阿难。<a id="a-3H"></a>为是有欲无欲耶。<a id="a-3I"></a>即便观察阿难。<a id="a-3J"></a>是有欲非是无欲。<a id="a-3K"></a>复念言。<a id="a-3L"></a>我今当令其生厌离心。<a id="a-3M"></a>将欲令阿难生厌离心。<a id="a-3N"></a>即说偈言。</p>
  <p id="a3O">静住空树下　　心思于涅槃</p>
  <p id="a3P">坐禅莫放逸　　多说何所作</p>
  <p id="a3Q">时阿难闻跋阇子比丘说厌离已。<a id="a-3R"></a>即便独处精进不放逸寂然无乱。<a id="a-3S"></a>是阿难未曾有法。<a id="a-3T"></a>时阿难在露地敷绳床夜多经行。<a id="a-3U"></a>夜过明相欲出时身疲极。<a id="a-3V"></a>念言。<a id="a-3W"></a>我今疲极。<a id="a-3X"></a>宁可小坐。<a id="a-3Y"></a>念已即坐。<a id="a-3Z"></a>坐已方欲亚卧。<a id="a-3a"></a>头未至枕顷于其中间心得无漏解脱。<a id="a-3b"></a>此是阿难未曾有法。<a id="a-3c"></a>时阿难得阿罗汉已。<a id="a-3d"></a>即说偈言。</p>
  <p id="a3e">多闻种种说　　常供养世尊</p>
  <p id="a3f">已断于生死　　瞿昙今欲卧</p>
  <p id="a3g">时诸比丘。<a id="a-3h"></a>从毗舍离往王舍城作如是言。<a id="a-3i"></a>我等先当作何等。<a id="a-3j"></a>为当先治房舍卧具。<a id="a-3k"></a>先论法毗尼耶。<a id="a-3l"></a>皆言。<a id="a-3m"></a>先当治房舍卧具。<a id="a-3n"></a>即便治房卧具。<a id="a-3o"></a>时大迦葉以此因缘集比丘僧。<a id="a-3p"></a>中有陀醯罗迦葉作上座。<a id="a-3q"></a>长老婆婆那为第二上座。<a id="a-3r"></a>大迦葉为第三上座。<a id="a-3s"></a>长老大周那为第四上座。<a id="a-3t"></a>时大迦葉。<a id="a-3u"></a>知僧事即作白。<a id="a-3v"></a>大德僧听。<a id="a-3w"></a>若僧时到僧忍听。<a id="a-3x"></a>僧今集论法毗尼。<a id="a-3y"></a>白如是。<a id="a-3z"></a>时阿难即从坐起偏露右肩右膝着地合掌。<a id="a-40"></a>白大迦葉言。<a id="a-41"></a>我亲从佛闻。<a id="a-42"></a>忆持佛语。<a id="a-43"></a>自今已去。<a id="a-44"></a>为诸比丘舍杂碎戒。<a id="a-45"></a>迦葉问言。<a id="a-46"></a>阿难汝问世尊不。<a id="a-47"></a>何者是杂碎戒。<a id="a-48"></a>阿难答言。<a id="a-49"></a>时我愁忧无赖失。<a id="a-4A"></a>不问世尊。<a id="a-4B"></a>何者是杂碎戒时诸比丘皆言。<a id="a-4C"></a>来我当语汝杂碎戒。<a id="a-4D"></a>中或有言。<a id="a-4E"></a>除四波罗夷。<a id="a-4F"></a>余者是杂碎戒。<a id="a-4G"></a>或有言。<a id="a-4H"></a>除四波罗夷十三事。<a id="a-4I"></a>余者皆是杂碎戒。<a id="a-4J"></a>或有言。<a id="a-4K"></a>除四波罗夷十三事二不定法。<a id="a-4L"></a>余者皆是杂碎戒。<a id="a-4M"></a>或有言。<a id="a-4N"></a>除四波罗夷十三事二不定法三十事。<a id="a-4O"></a>余者皆是杂碎戒。<a id="a-4P"></a>或有言。<a id="a-4Q"></a>除四波罗夷乃至九十事。<a id="a-4R"></a>余者皆是杂碎戒。<a id="a-4S"></a>时大迦葉告诸比丘言。<a id="a-4T"></a>诸长老。<a id="a-4U"></a>今者众人言各不定。<a id="a-4V"></a>不知何者是杂碎戒。<a id="a-4W"></a>自今已去。<a id="a-4X"></a>应共立制。<a id="a-4Y"></a>若佛先所不制。<a id="a-4Z"></a>今不应制。<a id="a-4a"></a>佛先所制。<a id="a-4b"></a>今不应却。<a id="a-4c"></a>应随佛所制而学。<a id="a-4d"></a>时即共立如此制限。</p>
  <p id="a4e">大迦葉语阿难言。<a id="a-4f"></a>汝于佛法中先求度女人得突吉罗罪。<a id="a-4g"></a>今应忏悔。<a id="a-4h"></a>阿难答言。<a id="a-4i"></a>大德。<a id="a-4j"></a>此非我故作。<a id="a-4k"></a>摩诃波阇波提于佛有大恩。<a id="a-4l"></a>佛母命过长养世尊。<a id="a-4m"></a>大德迦葉。<a id="a-4n"></a>我今于此不自见有罪。<a id="a-4o"></a>以信大德故。<a id="a-4p"></a>今当忏悔。<a id="a-4q"></a>大迦葉复言。<a id="a-4r"></a>汝令世尊三反请。<a id="a-4s"></a>汝作供养人。<a id="a-4t"></a>而言不作。<a id="a-4u"></a>得突吉罗罪。<a id="a-4v"></a>今当忏悔。<a id="a-4w"></a>阿难答迦葉言。<a id="a-4x"></a>我不故作。<a id="a-4y"></a>为佛作供养人难。<a id="a-4z"></a>是故言不能耳。<a id="a-50"></a>我于此中不自见有罪。<a id="a-51"></a>以信大德故。<a id="a-52"></a>今当忏悔。<a id="a-53"></a>迦葉复言。<a id="a-54"></a>汝为佛缝僧伽梨。<a id="a-55"></a>脚蹑而缝。<a id="a-56"></a>得突吉罗罪。<a id="a-57"></a>今应忏悔。<a id="a-58"></a>阿难答言。<a id="a-59"></a>大德迦葉。<a id="a-5A"></a>非我慢而故作。<a id="a-5B"></a>更无人捉故尔耳。<a id="a-5C"></a>我于此不自见有罪。<a id="a-5D"></a>信大德故。<a id="a-5E"></a>今当忏悔。<a id="a-5F"></a>迦葉复言。<a id="a-5G"></a>世尊欲取涅槃三反告汝。<a id="a-5H"></a>汝不请世尊住世若一劫若过一劫令无数人得利益慈愍世间诸天人民令得安乐。<a id="a-5I"></a>汝得突吉罗罪。<a id="a-5J"></a>今应忏悔。<a id="a-5K"></a>阿难答言。<a id="a-5L"></a>大德迦葉。<a id="a-5M"></a>非我故作。<a id="a-5N"></a>魔在我心。<a id="a-5O"></a>令我不请佛住世。<a id="a-5P"></a>我于此中不自见有罪。<a id="a-5Q"></a>信大德故。<a id="a-5R"></a>今当忏悔。<a id="a-5S"></a>迦葉复言。<a id="a-5T"></a>世尊在时。<a id="a-5U"></a>从汝索水。<a id="a-5V"></a>汝不与。<a id="a-5W"></a>得突吉罗罪。<a id="a-5X"></a>今应忏悔。<a id="a-5Y"></a>阿难答言。<a id="a-5Z"></a>非我故作。<a id="a-5a"></a>时有五百乘车从水中过。<a id="a-5b"></a>其水甚浊。<a id="a-5c"></a>恐世尊饮之作患。<a id="a-5d"></a>是故不与。<a id="a-5e"></a>迦葉复言。<a id="a-5f"></a>汝但应与。<a id="a-5g"></a>若佛威神或复诸天能令水清净阿难言。<a id="a-5h"></a>我于此中不自见有罪。<a id="a-5i"></a>信大德故。<a id="a-5j"></a>今当忏悔。<a id="a-5k"></a>迦葉复言。<a id="a-5l"></a>汝不问世尊。<a id="a-5m"></a>何者是杂碎戒。<a id="a-5n"></a>得突吉罗罪。<a id="a-5o"></a>今应忏悔。<a id="a-5p"></a>阿难言。<a id="a-5q"></a>我非故作。<a id="a-5r"></a>时我愁忧无赖失不问世尊。<a id="a-5s"></a>何者是杂碎戒。<a id="a-5t"></a>我于此中不自见有罪。<a id="a-5u"></a>信大德故。<a id="a-5v"></a>今当忏悔。<a id="a-5w"></a>迦葉复言。<a id="a-5x"></a>汝不遮女人。<a id="a-5y"></a>令污佛足。<a id="a-5z"></a>得突吉罗罪。<a id="a-60"></a>今应忏悔。<a id="a-61"></a>阿难答言。<a id="a-62"></a>非我故作。<a id="a-63"></a>女人心软礼佛足时泣泪手污佛足。<a id="a-64"></a>我于此中不自见有罪。<a id="a-65"></a>信大德故。<a id="a-66"></a>今当忏悔。<a id="a-67"></a>时大迦葉即作白言。<a id="a-68"></a>大德僧听。<a id="a-69"></a>若僧时到僧忍听。<a id="a-6A"></a>僧今问优波离法毗尼。<a id="a-6B"></a>白如是。<a id="a-6C"></a>时优波离即作白。<a id="a-6D"></a>僧大德僧听。<a id="a-6E"></a>若僧时到僧忍听。<a id="a-6F"></a>僧今令上座大迦葉问我答。<a id="a-6G"></a>白如是。<a id="a-6H"></a>时大迦葉即问言。<a id="a-6I"></a>第一波罗夷。<a id="a-6J"></a>本起何处。<a id="a-6K"></a>谁先犯。<a id="a-6L"></a>优波离答言。<a id="a-6M"></a>在毗舍离须提那迦兰陀子初犯。<a id="a-6N"></a>第二复本起何处。<a id="a-6O"></a>答言。<a id="a-6P"></a>在王舍城陀尼伽比丘陶师子初犯。<a id="a-6Q"></a>复问。<a id="a-6R"></a>第三本起何处。<a id="a-6S"></a>答言。<a id="a-6T"></a>在毗舍离婆裘河边比丘初犯。<a id="a-6U"></a>复问。<a id="a-6V"></a>第四本起何处。<a id="a-6W"></a>答言。<a id="a-6X"></a>在毗舍离婆裘河边比丘初犯。<a id="a-6Y"></a>复问。<a id="a-6Z"></a>第一僧残本起何处。<a id="a-6a"></a>答言。<a id="a-6b"></a>在舍卫国迦留陀夷初犯。<a id="a-6c"></a>如是展转随所起处。<a id="a-6d"></a>如初分说。<a id="a-6e"></a>复问。<a id="a-6f"></a>第一不定法本起何处。<a id="a-6g"></a>答言。<a id="a-6h"></a>在舍卫国迦留陀夷初犯。<a id="a-6i"></a>第二亦尔。<a id="a-6j"></a>复问。<a id="a-6k"></a>尼萨耆本起何处。<a id="a-6l"></a>答言。<a id="a-6m"></a>在舍卫国六群比丘初犯。<a id="a-6n"></a>如是展转亦如初分说。<a id="a-6o"></a>复问。<a id="a-6p"></a>初波逸提本起何处。<a id="a-6q"></a>答言。<a id="a-6r"></a>在释翅瘦象力释子比丘初犯。<a id="a-6s"></a>如是展转如初分说。<a id="a-6t"></a>复问。<a id="a-6u"></a>波罗提提舍尼本起何处。<a id="a-6v"></a>答言。<a id="a-6w"></a>在舍卫国因莲花色比丘尼起。<a id="a-6x"></a>第二第三第四如初分说。<a id="a-6y"></a>复问。<a id="a-6z"></a>第一众学法本起何处。<a id="a-70"></a>答言。<a id="a-71"></a>在舍卫国六群比丘初犯。<a id="a-72"></a>如是展转如初分说。<a id="a-73"></a>比丘尼别戒如律所说。<a id="a-74"></a>复问。<a id="a-75"></a>最初听受大戒本起何处。<a id="a-76"></a>答言。<a id="a-77"></a>在波罗奈五比丘。<a id="a-78"></a>复问。<a id="a-79"></a>最初听说戒在何处。<a id="a-7A"></a>答言。<a id="a-7B"></a>在王舍城为诸少年比丘。<a id="a-7C"></a>复问。<a id="a-7D"></a>初听安居本起何处。<a id="a-7E"></a>答言。<a id="a-7F"></a>在舍卫国因六群比丘起。<a id="a-7G"></a>复问。<a id="a-7H"></a>初自恣本起何处。<a id="a-7I"></a>答言。<a id="a-7J"></a>在舍卫国因六群比丘起。<a id="a-7K"></a>如是展转问乃至毗尼增一。<a id="a-7L"></a>时彼即集比丘一切事并在一处。<a id="a-7M"></a>为比丘律。<a id="a-7N"></a>比丘尼事并在一处。<a id="a-7O"></a>为比丘尼律。<a id="a-7P"></a>一切受戒法集一处为受戒犍度。<a id="a-7Q"></a>一切布萨法集一处。<a id="a-7R"></a>为布萨犍度。<a id="a-7S"></a>一切安居法集一处。<a id="a-7T"></a>为安居犍度。<a id="a-7U"></a>一切自恣法集一处。<a id="a-7V"></a>为自恣犍度。<a id="a-7W"></a>一切皮革法集一处。<a id="a-7X"></a>为皮革犍度。<a id="a-7Y"></a>一切衣法集一处。<a id="a-7Z"></a>为衣犍度。<a id="a-7a"></a>一切药法集一处。<a id="a-7b"></a>为药犍度。<a id="a-7c"></a>一切迦絺那衣法集一处。<a id="a-7d"></a>为迦絺那衣犍度。<a id="a-7e"></a>二律并一切犍度调部毗尼增一都集。<a id="a-7f"></a>为毗尼藏。<a id="a-7g"></a>时大迦葉即作白。<a id="a-7h"></a>大德僧听。<a id="a-7i"></a>若僧时到僧忍听。<a id="a-7j"></a>僧今问阿难法毗尼。<a id="a-7k"></a>白如是。<a id="a-7l"></a>时阿难即复作白。<a id="a-7m"></a>大德僧听。<a id="a-7n"></a>若僧时到僧忍听。<a id="a-7o"></a>僧今令大迦葉问我答。<a id="a-7p"></a>白如是。<a id="a-7q"></a>大迦葉即问阿难言。<a id="a-7r"></a>梵动经在何处说。<a id="a-7s"></a>增一在何处说。<a id="a-7t"></a>增十在何处说。<a id="a-7u"></a>世界成败经在何处说。<a id="a-7v"></a>僧祇陀经在何处说。<a id="a-7w"></a>大因缘经在何处说。<a id="a-7x"></a>天帝释问经在何处说。<a id="a-7y"></a>阿难皆答。<a id="a-7z"></a>如长阿含说。<a id="a-80"></a>彼即集一切长经。<a id="a-81"></a>为长阿含。<a id="a-82"></a>一切中经。<a id="a-83"></a>为中阿含。<a id="a-84"></a>从一事至十事从十事至十一事。<a id="a-85"></a>为增一。<a id="a-86"></a>杂比丘比丘尼优婆塞优婆私诸天杂帝释杂魔杂梵王。<a id="a-87"></a>集为杂阿含。<a id="a-88"></a>如是生经本经善因缘经。<a id="a-89"></a>方等经未曾有经譬喻经。<a id="a-8A"></a>优婆提舍经句义经。<a id="a-8B"></a>法句经波罗延经。<a id="a-8C"></a>杂难经圣偈经。<a id="a-8D"></a>如是集为杂藏。<a id="a-8E"></a>有难无难系相应作处。<a id="a-8F"></a>集为阿毗昙藏。<a id="a-8G"></a>时即集为三藏。<a id="a-8H"></a>时长老富罗那。<a id="a-8I"></a>闻王舍城五百阿罗汉共集法毗尼。<a id="a-8J"></a>即与五百比丘俱。<a id="a-8K"></a>往王舍城。<a id="a-8L"></a>至大迦葉所。<a id="a-8M"></a>语如是言。<a id="a-8N"></a>我闻大德与五百阿罗汉共集法毗尼。<a id="a-8O"></a>我亦欲豫在其次闻法。<a id="a-8P"></a>时大迦葉。<a id="a-8Q"></a>以此因缘集比丘僧。<a id="a-8R"></a>为此比丘。<a id="a-8S"></a>更问优波离。<a id="a-8T"></a>乃至集为三藏。<a id="a-8U"></a>如上所说。<a id="a-8V"></a>彼言。<a id="a-8W"></a>大德迦葉。<a id="a-8X"></a>我尽忍可此事。<a id="a-8Y"></a>唯除八事。<a id="a-8Z"></a>大德。<a id="a-8a"></a>我亲从佛闻。<a id="a-8b"></a>忆持不忘。<a id="a-8c"></a>佛听内宿内煮自煮自取食。<a id="a-8d"></a>早起受食。<a id="a-8e"></a>从彼持食来。<a id="a-8f"></a>若杂果。<a id="a-8g"></a>若池水所出可食者。<a id="a-8h"></a>如是皆听不作余食法得食。<a id="a-8i"></a>大迦葉答言。<a id="a-8j"></a>实如汝所说。<a id="a-8k"></a>世尊以谷贵时世人民相食乞求难得。<a id="a-8l"></a>慈愍比丘故。<a id="a-8m"></a>听此八事。<a id="a-8n"></a>时世还丰熟饮食多饶。<a id="a-8o"></a>佛还制不听。<a id="a-8p"></a>彼复作是言。<a id="a-8q"></a>大德迦葉。<a id="a-8r"></a>世尊是一切知见。<a id="a-8s"></a>不应制已还开开已复制。<a id="a-8t"></a>迦葉答言。<a id="a-8u"></a>以世尊是一切知见故。<a id="a-8v"></a>宜制已还开开已复制。<a id="a-8w"></a>富罗那。<a id="a-8x"></a>我等作如是制。<a id="a-8y"></a>是佛所不制不应制。<a id="a-8z"></a>是佛所制则不应却。<a id="a-90"></a>如佛所制戒应随顺而学。<a id="a-91"></a>在王舍城五百阿罗汉共集法毗尼。<a id="a-92"></a>是故言集法毗尼有五百人。</p>
  <p data-pb></p>
  <h2 id="a93">第四分七百结集毗尼法</h2>
  <p id="a94">尔时世尊般涅槃后百岁。<a id="a-95"></a>毗舍离跋阇子比丘。<a id="a-96"></a>行十事言。<a id="a-97"></a>是法清净。<a id="a-98"></a>佛所听应两指抄食。<a id="a-99"></a>得聚落间。<a id="a-9A"></a>得寺内。<a id="a-9B"></a>后听可。<a id="a-9C"></a>得常法。<a id="a-9D"></a>得和。<a id="a-9E"></a>得与盐共宿。<a id="a-9F"></a>得饮阇楼罗酒。<a id="a-9G"></a>得畜不截坐具。<a id="a-9H"></a>得受金银。<a id="a-9I"></a>彼于布萨日。<a id="a-9J"></a>檀越布施金银。<a id="a-9K"></a>而共分之。<a id="a-9L"></a>时有耶舍迦那子。<a id="a-9M"></a>闻毗舍离比丘行如是事。<a id="a-9N"></a>即往跋阇子比丘所。<a id="a-9O"></a>见劝檀越布萨时布施众僧金银。<a id="a-9P"></a>僧中唱令。<a id="a-9Q"></a>与伽那子比丘。<a id="a-9R"></a>即言我不受。<a id="a-9S"></a>何以故。<a id="a-9T"></a>沙门释子不应受取金银。<a id="a-9U"></a>沙门释子舍弃珠宝不着饰好。<a id="a-9V"></a>彼于余日作分已。<a id="a-9W"></a>送与伽那子比丘。<a id="a-9X"></a>伽那子比丘言。<a id="a-9Y"></a>我不须。<a id="a-9Z"></a>我先言。<a id="a-9a"></a>沙门释子。<a id="a-9b"></a>舍弃珠宝不着饰好。<a id="a-9c"></a>彼即言。<a id="a-9d"></a>毗舍离优婆塞嗔。<a id="a-9e"></a>汝往教化令喜。<a id="a-9f"></a>时即差使共往。<a id="a-9g"></a>耶舍伽那子比丘。<a id="a-9h"></a>至毗舍离优婆塞所。<a id="a-9i"></a>语如是言。<a id="a-9j"></a>汝实嗔我语耶。<a id="a-9k"></a>我言。<a id="a-9l"></a>沙门释子不受取金银。<a id="a-9m"></a>弃舍珍宝不着饰好。<a id="a-9n"></a>语优婆塞言。<a id="a-9o"></a>世尊在王舍城时。<a id="a-9p"></a>王宫中王群臣集。<a id="a-9q"></a>说如是语。<a id="a-9r"></a>沙门释子应得受取金银。<a id="a-9s"></a>不舍珍宝非不着饰好。<a id="a-9t"></a>时彼众中。<a id="a-9u"></a>有大长者字珠髻。<a id="a-9v"></a>语诸大臣言。<a id="a-9w"></a>勿作是言。<a id="a-9x"></a>沙门释子受取金银。<a id="a-9y"></a>不舍珠宝。<a id="a-9z"></a>非不着饰好。<a id="a-A0"></a>何以故。<a id="a-A1"></a>沙门释子不应受取金银。<a id="a-A2"></a>弃舍珠宝不着饰好。<a id="a-A3"></a>时珠髻长者。<a id="a-A4"></a>为诸大臣解说各令得解欢喜。<a id="a-A5"></a>珠髻长者。<a id="a-A6"></a>后于异时。<a id="a-A7"></a>往世尊所。<a id="a-A8"></a>头面礼足却坐一面。<a id="a-A9"></a>以先因缘具白世尊言。<a id="a-AA"></a>我即为解说。<a id="a-AB"></a>各令欢喜。<a id="a-AC"></a>世尊。<a id="a-AD"></a>我说是言。<a id="a-AE"></a>将无违失圣旨不如法教耶。<a id="a-AF"></a>佛言。<a id="a-AG"></a>长者。<a id="a-AH"></a>如汝所说。<a id="a-AI"></a>如法如实。<a id="a-AJ"></a>不违世尊教法何以故。<a id="a-AK"></a>沙门释子不应受取金银。<a id="a-AL"></a>除舍珠宝不着饰好。<a id="a-AM"></a>其有受取金银者。<a id="a-AN"></a>则受五欲若受五欲。<a id="a-AO"></a>则非沙门释子法。<a id="a-AP"></a>长者。<a id="a-AQ"></a>汝若见沙门释子捉持金银。<a id="a-AR"></a>决定应知非沙门法。<a id="a-AS"></a>我作是说。<a id="a-AT"></a>听为竹[竺-二+韋]草木故求乞金银。<a id="a-AU"></a>终不应自受取金银。<a id="a-AV"></a>是故离奢。<a id="a-AW"></a>以此因缘。<a id="a-AX"></a>沙门释子不应受取金银。<a id="a-AY"></a>弃舍珠宝不着饰好离奢。<a id="a-AZ"></a>复于异时。<a id="a-Aa"></a>世尊在只桓中。<a id="a-Ab"></a>告诸比丘。<a id="a-Ac"></a>有四事故。<a id="a-Ad"></a>令日月不明。<a id="a-Ae"></a>何等为四。<a id="a-Af"></a>阿修罗烟云尘雾是。<a id="a-Ag"></a>为四事令日月不明。<a id="a-Ah"></a>如是沙门婆罗门。<a id="a-Ai"></a>亦有四事。<a id="a-Aj"></a>污染尘秽。<a id="a-Ak"></a>令沙门婆罗门无有光显。<a id="a-Al"></a>何等四。<a id="a-Am"></a>或有沙门婆罗门。<a id="a-An"></a>饮酒不能除断。<a id="a-Ao"></a>此是第一尘秽。<a id="a-Ap"></a>或有沙门婆罗门。<a id="a-Aq"></a>行爱欲法不能舍离。<a id="a-Ar"></a>此是第二尘秽。<a id="a-As"></a>或有沙门婆罗门。<a id="a-At"></a>受取金银不舍饰好。<a id="a-Au"></a>此是第三尘秽。<a id="a-Av"></a>或有沙门婆罗门。<a id="a-Aw"></a>以邪命自活不能除断。<a id="a-Ax"></a>此是第四尘秽。<a id="a-Ay"></a>是为四事。<a id="a-Az"></a>以此四事故。<a id="a-B0"></a>令沙门婆罗门污秽不明无有光显。<a id="a-B1"></a>世尊尔时。<a id="a-B2"></a>即说偈言。</p>
  <p id="aB3">贪欲垢所污　　沙门婆罗门</p>
  <p id="aB4">愚痴所覆盖　　爱着于好色</p>
  <p id="aB5">饮酒散乱心　　复行爱欲法</p>
  <p id="aB6">受取金宝璎　　此为无智者</p>
  <p id="aB7">沙门婆罗门　　邪命以自活</p>
  <p id="aB8">佛说此为结　　如日出云翳</p>
  <p id="aB9">无光显威耀　　不净纯垢污</p>
  <p id="aBA">盲冥闇所闭　　爱奴之所使</p>
  <p id="aBB">造恶不善业　　痴何能行道</p>
  <p id="aBC">怨憎甚增益　　更受未来身</p>
  <p id="aBD">是故离奢。<a id="a-BE"></a>以此因缘故。<a id="a-BF"></a>汝等当知。<a id="a-BG"></a>沙门释子。<a id="a-BH"></a>不应受取金银。<a id="a-BI"></a>除去饰好。<a id="a-BJ"></a>我说是语。<a id="a-BK"></a>汝以此事不信我耶。<a id="a-BL"></a>彼离奢言。<a id="a-BM"></a>我非为不信。<a id="a-BN"></a>我有信乐于汝。<a id="a-BO"></a>汝可住此毗舍离。<a id="a-BP"></a>我当供给衣服饮食医药所须之物。<a id="a-BQ"></a>时伽那子比丘。<a id="a-BR"></a>与诸离奢解说。<a id="a-BS"></a>令得欢喜已。<a id="a-BT"></a>与彼使比丘俱。<a id="a-BU"></a>还婆阇子比丘所。<a id="a-BV"></a>遥见伽那子比丘来。<a id="a-BW"></a>即问使比丘言。<a id="a-BX"></a>伽那子比丘。<a id="a-BY"></a>已解喻诸离奢得信耶。<a id="a-BZ"></a>答言尔。<a id="a-Ba"></a>即言。<a id="a-Bb"></a>彼已信乐伽那子。<a id="a-Bc"></a>持我等作非沙门释子。<a id="a-Bd"></a>婆阇子比丘问言。<a id="a-Be"></a>何故耶。<a id="a-Bf"></a>即具说先因缘。<a id="a-Bg"></a>彼毗舍离比丘。<a id="a-Bh"></a>语伽那子比丘言。<a id="a-Bi"></a>汝先骂众僧。<a id="a-Bj"></a>见罪不。<a id="a-Bk"></a>答言。<a id="a-Bl"></a>我不骂众僧。<a id="a-Bm"></a>彼即和合与作举。<a id="a-Bn"></a>伽那子比丘作是念。<a id="a-Bo"></a>我此诤事。<a id="a-Bp"></a>若得长老离婆多与我作伴者。<a id="a-Bq"></a>便可得如法灭。<a id="a-Br"></a>彼即问余人言。<a id="a-Bs"></a>离婆多在何处。<a id="a-Bt"></a>彼即答言。<a id="a-Bu"></a>闻在婆呵河边。<a id="a-Bv"></a>即往婆呵河边离婆多不在。<a id="a-Bw"></a>彼即问。<a id="a-Bx"></a>离婆多在何处。<a id="a-By"></a>彼即答言。<a id="a-Bz"></a>闻在伽那慰阇国。<a id="a-C0"></a>即往彼国。<a id="a-C1"></a>既至。<a id="a-C2"></a>离婆多复不在。<a id="a-C3"></a>复问。<a id="a-C4"></a>离婆多在何处。<a id="a-C5"></a>答言。<a id="a-C6"></a>在阿伽楼罗国。<a id="a-C7"></a>即往彼国。<a id="a-C8"></a>而复不在。<a id="a-C9"></a>即问。<a id="a-CA"></a>离婆多在何处。<a id="a-CB"></a>答言。<a id="a-CC"></a>在僧伽赊国。<a id="a-CD"></a>即复往彼国。<a id="a-CE"></a>见离婆多值众僧集。<a id="a-CF"></a>问离婆多供养弟子言。<a id="a-CG"></a>汝大德长老离婆多。<a id="a-CH"></a>往众僧中不。<a id="a-CI"></a>答言当往。<a id="a-CJ"></a>时离婆多。<a id="a-CK"></a>往集僧中听说法已。<a id="a-CL"></a>夜半后捉尼师坛还屋。<a id="a-CM"></a>时耶舍伽那子。<a id="a-CN"></a>亦在僧中。<a id="a-CO"></a>集听法已。<a id="a-CP"></a>夜半后捉尼师坛。<a id="a-CQ"></a>往离婆多所。<a id="a-CR"></a>彼作是念。<a id="a-CS"></a>今正是时。<a id="a-CT"></a>当具说先因缘令其得闻。<a id="a-CU"></a>彼即问离婆多言。<a id="a-CV"></a>大德上座。<a id="a-CW"></a>得二指抄食不。<a id="a-CX"></a>彼还问言。<a id="a-CY"></a>云何二指抄食。<a id="a-CZ"></a>答言。<a id="a-Ca"></a>大德长老。<a id="a-Cb"></a>足食已舍威仪不作余食法得二指抄食食不。<a id="a-Cc"></a>离婆多言。<a id="a-Cd"></a>不应尔。<a id="a-Ce"></a>问言。<a id="a-Cf"></a>在何处制。<a id="a-Cg"></a>答言。<a id="a-Ch"></a>在舍卫国不作余食法食。<a id="a-Ci"></a>以是故制。<a id="a-Cj"></a>复问言。<a id="a-Ck"></a>大德长老。<a id="a-Cl"></a>得村间不。<a id="a-Cm"></a>彼还问言。<a id="a-Cn"></a>云何得村间。<a id="a-Co"></a>答言大德长老。<a id="a-Cp"></a>足食已舍威仪不作余食法往村中间得食。<a id="a-Cq"></a>离婆多言。<a id="a-Cr"></a>不应尔。<a id="a-Cs"></a>问言。<a id="a-Ct"></a>在何处制。<a id="a-Cu"></a>答言。<a id="a-Cv"></a>在舍卫国不作余食法食以是故制。<a id="a-Cw"></a>彼问言。<a id="a-Cx"></a>大德长老。<a id="a-Cy"></a>得寺内不。<a id="a-Cz"></a>彼还问言。<a id="a-D0"></a>云何得寺内。<a id="a-D1"></a>答言。<a id="a-D2"></a>大德长老。<a id="a-D3"></a>在寺内得别众羯磨。<a id="a-D4"></a>离婆多言。<a id="a-D5"></a>不应尔。<a id="a-D6"></a>问言。<a id="a-D7"></a>在何处制。<a id="a-D8"></a>答言。<a id="a-D9"></a>在王舍城布萨犍度中制。<a id="a-DA"></a>大德长老。<a id="a-DB"></a>得后听可不还问言。<a id="a-DC"></a>云何得后听可。<a id="a-DD"></a>答言。<a id="a-DE"></a>大德长老。<a id="a-DF"></a>在界内别众羯磨已后听可。<a id="a-DG"></a>离婆多言。<a id="a-DH"></a>不应尔。<a id="a-DI"></a>问言。<a id="a-DJ"></a>在何处制。<a id="a-DK"></a>答言。<a id="a-DL"></a>在王舍城布萨犍度中制。<a id="a-DM"></a>复问。<a id="a-DN"></a>得常法不。<a id="a-DO"></a>还问言。<a id="a-DP"></a>云何得常法。<a id="a-DQ"></a>答言。<a id="a-DR"></a>大德长老。<a id="a-DS"></a>此作是已言是本来所作。<a id="a-DT"></a>彼答言。<a id="a-DU"></a>比丘知不。<a id="a-DV"></a>应观修多罗毗尼检校法律。<a id="a-DW"></a>若不观毗尼不检校法律。<a id="a-DX"></a>而违反于法。<a id="a-DY"></a>若已作不应作。<a id="a-DZ"></a>未作亦不应作。<a id="a-Da"></a>若观修多罗毗尼检校法律。<a id="a-Db"></a>与修多罗相应。<a id="a-Dc"></a>与法律相应。<a id="a-Dd"></a>不违本法。<a id="a-De"></a>若已作若未作应作。<a id="a-Df"></a>复问言。<a id="a-Dg"></a>大德长老。<a id="a-Dh"></a>得和不。<a id="a-Di"></a>彼还问言。<a id="a-Dj"></a>云何得和。<a id="a-Dk"></a>答言。<a id="a-Dl"></a>大德长老。<a id="a-Dm"></a>足食已舍威仪以酥油蜜生酥石蜜酪和一处得食不。<a id="a-Dn"></a>答言。<a id="a-Do"></a>不应尔。<a id="a-Dp"></a>问言。<a id="a-Dq"></a>在何处制。<a id="a-Dr"></a>答言。<a id="a-Ds"></a>在舍卫国不作余食法食。<a id="a-Dt"></a>以是故制。<a id="a-Du"></a>复问。<a id="a-Dv"></a>大德长老。<a id="a-Dw"></a>得与盐共宿不。<a id="a-Dx"></a>彼还问言。<a id="a-Dy"></a>云何得与盐共宿。<a id="a-Dz"></a>答言。<a id="a-E0"></a>大德长老。<a id="a-E1"></a>得用共宿盐着食中食。<a id="a-E2"></a>答言不应尔。<a id="a-E3"></a>问言在何处制。<a id="a-E4"></a>答言。<a id="a-E5"></a>在舍卫国药犍度中制。<a id="a-E6"></a>复问言。<a id="a-E7"></a>大德长老。<a id="a-E8"></a>得饮阇楼罗酒不。<a id="a-E9"></a>答言。<a id="a-EA"></a>不应尔。<a id="a-EB"></a>问言。<a id="a-EC"></a>在何处制。<a id="a-ED"></a>答言。<a id="a-EE"></a>在拘睒弥国因长老娑伽陀比丘制。<a id="a-EF"></a>复问。<a id="a-EG"></a>大德长老。<a id="a-EH"></a>得畜不割截坐具不。<a id="a-EI"></a>答言不应畜。<a id="a-EJ"></a>问言在何处制。<a id="a-EK"></a>答言。<a id="a-EL"></a>在舍卫国因六群比丘制复问。<a id="a-EM"></a>大德长老。<a id="a-EN"></a>得受取金银不。<a id="a-EO"></a>答言不应尔。<a id="a-EP"></a>问言在何处制。<a id="a-EQ"></a>答言。<a id="a-ER"></a>在王舍城因跋难陀释子制。<a id="a-ES"></a>彼言大德长老。<a id="a-ET"></a>毗舍离婆阇子比丘。<a id="a-EU"></a>行此十事言。<a id="a-EV"></a>清净如法是佛所听。<a id="a-EW"></a>彼劝檀越。<a id="a-EX"></a>于布萨时施众僧金银。<a id="a-EY"></a>令分物人分。<a id="a-EZ"></a>彼言。<a id="a-Ea"></a>汝莫语余人。<a id="a-Eb"></a>何以故。<a id="a-Ec"></a>恐诸比丘所见不同。<a id="a-Ed"></a>而不与和合比丘。<a id="a-Ee"></a>汝可往阿吁恒河山中。<a id="a-Ef"></a>彼处有三浮陀比丘。<a id="a-Eg"></a>是我同和上。<a id="a-Eh"></a>与六十波罗离子比丘共住。<a id="a-Ei"></a>彼皆勇猛精进度无所畏。<a id="a-Ej"></a>以此因缘。<a id="a-Ek"></a>具为彼说已共期。<a id="a-El"></a>婆呵河边我亦当往。<a id="a-Em"></a>时耶舍伽那子比丘。<a id="a-En"></a>即往彼山中。<a id="a-Eo"></a>至三浮陀所。<a id="a-Ep"></a>以此因缘具向彼说之。<a id="a-Eq"></a>期婆呵河边。<a id="a-Er"></a>大德离婆多亦当来。<a id="a-Es"></a>时毗舍离婆阇子比丘。<a id="a-Et"></a>闻耶舍伽那子比丘往人间求索伴党。<a id="a-Eu"></a>彼即大持毗舍离好衣。<a id="a-Ev"></a>往离婆多弟子所语言。<a id="a-Ew"></a>我为大德离婆多故。<a id="a-Ex"></a>持此好衣来与。<a id="a-Ey"></a>今止不复与。<a id="a-Ez"></a>即回与汝可取。<a id="a-F0"></a>彼言止止我不受。<a id="a-F1"></a>彼复勤勤逼令受。<a id="a-F2"></a>彼遂便受。<a id="a-F3"></a>既受已。<a id="a-F4"></a>作是言。<a id="a-F5"></a>长老。<a id="a-F6"></a>彼波夷那波梨二国比丘共诤。<a id="a-F7"></a>世尊出在波夷那国。<a id="a-F8"></a>善哉长老。<a id="a-F9"></a>能为我白大德上座。<a id="a-FA"></a>波夷那波梨二国比丘共诤。<a id="a-FB"></a>世尊出在波夷那国。<a id="a-FC"></a>善哉大德。<a id="a-FD"></a>当助波夷那比丘。<a id="a-FE"></a>彼即答言。<a id="a-FF"></a>大德长老离婆多尊重。<a id="a-FG"></a>我难不敢言。<a id="a-FH"></a>彼即强逼之不已。<a id="a-FI"></a>便往离婆多所。<a id="a-FJ"></a>白如是言。<a id="a-FK"></a>大德。<a id="a-FL"></a>彼波夷那波梨二国比丘共诤。<a id="a-FM"></a>世尊出在波夷那。<a id="a-FN"></a>愿大德。<a id="a-FO"></a>助波夷那比丘。<a id="a-FP"></a>彼即答言。<a id="a-FQ"></a>汝痴人。<a id="a-FR"></a>持我在不净部中。<a id="a-FS"></a>汝去。<a id="a-FT"></a>不复须汝。<a id="a-FU"></a>彼得遣已。<a id="a-FV"></a>便往毗舍离婆阇子比丘所。<a id="a-FW"></a>语如是言。<a id="a-FX"></a>长老我先语汝。<a id="a-FY"></a>大德离婆多尊重。<a id="a-FZ"></a>难可为言。<a id="a-Fa"></a>我不能语。<a id="a-Fb"></a>今大见责。<a id="a-Fc"></a>彼问言说何等。<a id="a-Fd"></a>彼言已遣我。<a id="a-Fe"></a>复问言汝几腊。<a id="a-Ff"></a>答言十二岁。<a id="a-Fg"></a>问言汝十二岁。<a id="a-Fh"></a>犹故怖畏遣耶。<a id="a-Fi"></a>答言。<a id="a-Fj"></a>不受我供养云何不畏。<a id="a-Fk"></a>时彼离婆多及诸比丘如是语。<a id="a-Fl"></a>我等今当往诤所起处。<a id="a-Fm"></a>即乘船从恒水中往。<a id="a-Fn"></a>时天热疲极。<a id="a-Fo"></a>住船在岸边荫下息。<a id="a-Fp"></a>时婆搜村有长老在道行。<a id="a-Fq"></a>作如是念。<a id="a-Fr"></a>我今此诤事。<a id="a-Fs"></a>当观修多罗毗尼知谁法语谁非法语。<a id="a-Ft"></a>彼即观修多罗毗尼捡校法律。<a id="a-Fu"></a>便知波梨国比丘是法语波夷那比丘非法语。<a id="a-Fv"></a>时有天不现身而赞言。<a id="a-Fw"></a>善哉善男子。<a id="a-Fx"></a>如汝所观。<a id="a-Fy"></a>波梨比丘如法语。<a id="a-Fz"></a>波夷那比丘非法语。<a id="a-G0"></a>时诸长老。<a id="a-G1"></a>即共往毗舍离。<a id="a-G2"></a>毗舍离有长老。<a id="a-G3"></a>字一切去。<a id="a-G4"></a>是阎浮提中最上座。<a id="a-G5"></a>时三浮陀语离婆多言。<a id="a-G6"></a>今往一切去上座屋中宿。<a id="a-G7"></a>具说此事。<a id="a-G8"></a>令其得闻。<a id="a-G9"></a>时二人即共相随。<a id="a-GA"></a>往至彼屋。<a id="a-GB"></a>时一切去长老。<a id="a-GC"></a>夜坐禅思惟夜已久。<a id="a-GD"></a>离婆多作是念。<a id="a-GE"></a>此上座年已老气力羸劣。<a id="a-GF"></a>而久坐如是。<a id="a-GG"></a>况我当不作如是坐。<a id="a-GH"></a>时离婆多即便坐思惟至夜久。<a id="a-GI"></a>一切去长老作是念。<a id="a-GJ"></a>此客比丘远来疲极。<a id="a-GK"></a>犹故坐禅思惟如是。<a id="a-GL"></a>况我而不久坐。<a id="a-GM"></a>时彼长老。<a id="a-GN"></a>即复久坐思惟。<a id="a-GO"></a>夜已过多。<a id="a-GP"></a>语离婆多言。<a id="a-GQ"></a>长老。<a id="a-GR"></a>汝此夜思惟何法。<a id="a-GS"></a>答言。<a id="a-GT"></a>我先白衣时尝习慈心。<a id="a-GU"></a>此夜思惟入慈三昧。<a id="a-GV"></a>彼即言。<a id="a-GW"></a>汝此夜入小定。<a id="a-GX"></a>何以故。<a id="a-GY"></a>慈心三昧是小定。<a id="a-GZ"></a>即复问言。<a id="a-Ga"></a>大德一切去。<a id="a-Gb"></a>此夜思惟何法。<a id="a-Gc"></a>答言。<a id="a-Gd"></a>我先白衣时习空法。<a id="a-Ge"></a>我此夜多入空三昧。<a id="a-Gf"></a>彼言。<a id="a-Gg"></a>大德此夜思惟大人之法。<a id="a-Gh"></a>何以故。<a id="a-Gi"></a>大人之法入空三昧。<a id="a-Gj"></a>彼作是念。<a id="a-Gk"></a>今正是时。<a id="a-Gl"></a>可说先因缘令其得知。<a id="a-Gm"></a>彼问言。<a id="a-Gn"></a>大德长老。<a id="a-Go"></a>得二指抄食不。<a id="a-Gp"></a>问言。<a id="a-Gq"></a>云何得二指抄食。<a id="a-Gr"></a>答言大德。<a id="a-Gs"></a>足食已舍威仪不作余食法得二指抄食食。<a id="a-Gt"></a>答言不应尔。<a id="a-Gu"></a>问言在何处制。<a id="a-Gv"></a>答言。<a id="a-Gw"></a>在舍卫国不作余食法食。<a id="a-Gx"></a>以是故制。<a id="a-Gy"></a>如是一一说。<a id="a-Gz"></a>乃至布萨时受取金银。<a id="a-H0"></a>令分物人分如上说。<a id="a-H1"></a>彼即言。<a id="a-H2"></a>勿语余人。<a id="a-H3"></a>恐人心不同。<a id="a-H4"></a>不得和合。<a id="a-H5"></a>一切去上座为第一上座。<a id="a-H6"></a>三浮陀第二上座。<a id="a-H7"></a>离婆多第三上座。<a id="a-H8"></a>婆搜村是第四上座。<a id="a-H9"></a>阿难皆为其和尚。<a id="a-HA"></a>时长老一切去。<a id="a-HB"></a>知僧事时。<a id="a-HC"></a>上座即作白。<a id="a-HD"></a>大德僧听。<a id="a-HE"></a>若僧时到僧忍听。<a id="a-HF"></a>今僧论法毗尼。<a id="a-HG"></a>白如是。<a id="a-HH"></a>时波夷那比丘。<a id="a-HI"></a>语波梨比丘言。<a id="a-HJ"></a>汝等今可出平当人。<a id="a-HK"></a>彼即言。<a id="a-HL"></a>上座一切去离婆多耶舍。<a id="a-HM"></a>苏曼那。<a id="a-HN"></a>是平当人。<a id="a-HO"></a>波梨比丘。<a id="a-HP"></a>语波夷那比丘言。<a id="a-HQ"></a>汝等亦应出平当人。<a id="a-HR"></a>彼即言。<a id="a-HS"></a>长老三浮陀婆搜村长老沙留不阇苏摩。<a id="a-HT"></a>是平当人。<a id="a-HU"></a>是中有阿夷头比丘。<a id="a-HV"></a>堪任劝化。<a id="a-HW"></a>彼诸比丘言。<a id="a-HX"></a>持此比丘在数中。<a id="a-HY"></a>何以故。<a id="a-HZ"></a>彼在所处。<a id="a-Ha"></a>当为我等劝化。<a id="a-Hb"></a>即着数中。<a id="a-Hc"></a>彼诸上座作是念。<a id="a-Hd"></a>我等若在众中问此事。<a id="a-He"></a>恐更生余诤事。<a id="a-Hf"></a>不知谁语是谁语非。<a id="a-Hg"></a>我等今宁可差次在别处共平论耶。<a id="a-Hh"></a>彼诸长老作是念。<a id="a-Hi"></a>我等于何别处而平宜此事。<a id="a-Hj"></a>即言。<a id="a-Hk"></a>当于婆梨林中。<a id="a-Hl"></a>时一切去长老即作白。<a id="a-Hm"></a>大德僧听。<a id="a-Hn"></a>如此为僧所举比丘。<a id="a-Ho"></a>若僧时到僧忍听。<a id="a-Hp"></a>于婆梨林中论法毗尼。<a id="a-Hq"></a>余比丘不在中。<a id="a-Hr"></a>白如是。<a id="a-Hs"></a>如是作白已。<a id="a-Ht"></a>应羯磨差二三比丘。<a id="a-Hu"></a>取余比丘。<a id="a-Hv"></a>欲至婆梨林中。<a id="a-Hw"></a>时一切去上座。<a id="a-Hx"></a>以此因缘集比丘僧。<a id="a-Hy"></a>如是诸上座皆集。<a id="a-Hz"></a>时一切去上座即作白。<a id="a-I0"></a>大德僧听。<a id="a-I1"></a>若僧时到僧忍听。<a id="a-I2"></a>今僧论法毗尼。<a id="a-I3"></a>白如是。<a id="a-I4"></a>时离婆多即作白。<a id="a-I5"></a>大德僧听。<a id="a-I6"></a>若僧时到僧忍听。<a id="a-I7"></a>僧今问一切去上座法毗尼。<a id="a-I8"></a>白如是。<a id="a-I9"></a>时上座一切去即复作白。<a id="a-IA"></a>大德僧听。<a id="a-IB"></a>若僧时到僧忍听。<a id="a-IC"></a>僧今令离婆多问我答法毗尼。<a id="a-ID"></a>白如是。<a id="a-IE"></a>离婆多问言。<a id="a-IF"></a>大德上座。<a id="a-IG"></a>得二指净不。<a id="a-IH"></a>即还问言。<a id="a-II"></a>云何二指净。<a id="a-IJ"></a>答言。<a id="a-IK"></a>大德长老。<a id="a-IL"></a>足食已舍威仪得二指抄食食。<a id="a-IM"></a>答言不应尔。<a id="a-IN"></a>问言在何处制。<a id="a-IO"></a>答言。<a id="a-IP"></a>在舍卫国不作余食法食。<a id="a-IQ"></a>以是故制。<a id="a-IR"></a>此是第一事。<a id="a-IS"></a>非法非毗尼非佛所教。<a id="a-IT"></a>别处平宜已。<a id="a-IU"></a>下一舍罗。<a id="a-IV"></a>如是一一检校。<a id="a-IW"></a>乃至十事。<a id="a-IX"></a>非法非毗尼非佛所教。<a id="a-IY"></a>皆下舍罗。<a id="a-IZ"></a>彼诸长老作是语。<a id="a-Ia"></a>如我等。<a id="a-Ib"></a>今于别处。<a id="a-Ic"></a>平宜此事已。<a id="a-Id"></a>今复欲于僧中如是检校。<a id="a-Ie"></a>何以故。<a id="a-If"></a>令众人皆知故。<a id="a-Ig"></a>彼诸长老。<a id="a-Ih"></a>皆往毗舍离。<a id="a-Ii"></a>时一切去上座。<a id="a-Ij"></a>即集比丘僧已作白。<a id="a-Ik"></a>大德僧听。<a id="a-Il"></a>若僧时到僧忍听。<a id="a-Im"></a>僧今论法毗尼。<a id="a-In"></a>白如是。<a id="a-Io"></a>长老离婆多即作白。<a id="a-Ip"></a>大德僧听。<a id="a-Iq"></a>若僧时到僧忍听。<a id="a-Ir"></a>僧今问一切去上座法毗尼。<a id="a-Is"></a>白如是。<a id="a-It"></a>时一切去上座即作白。<a id="a-Iu"></a>大德僧听。<a id="a-Iv"></a>若僧时到僧忍听。<a id="a-Iw"></a>僧今令离婆多问法毗尼我答。<a id="a-Ix"></a>白如是。<a id="a-Iy"></a>离婆多即问言。<a id="a-Iz"></a>大德长老。<a id="a-J0"></a>得二指净不。<a id="a-J1"></a>彼问言。<a id="a-J2"></a>云何得二指净。<a id="a-J3"></a>答言。<a id="a-J4"></a>大德长老。<a id="a-J5"></a>足食已舍威仪不作余食法得二指抄食食。<a id="a-J6"></a>答言不应尔。<a id="a-J7"></a>问言在何处制。<a id="a-J8"></a>答言。<a id="a-J9"></a>在舍卫国不作余食法食是故制。<a id="a-JA"></a>此是第一事非法非毗尼非佛所教。<a id="a-JB"></a>于僧中检校已。<a id="a-JC"></a>下一舍罗。<a id="a-JD"></a>如是一一检校乃至十事。<a id="a-JE"></a>非法非毗尼非佛所教。<a id="a-JF"></a>于僧中检校已。<a id="a-JG"></a>皆下舍罗。<a id="a-JH"></a>在毗舍离。<a id="a-JI"></a>七百阿罗汉集论法毗尼。<a id="a-JJ"></a>故名七百集法毗尼。</p>
 </body>
</html>