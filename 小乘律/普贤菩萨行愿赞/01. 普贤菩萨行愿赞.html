<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/小乘律"/>
  <title>普贤菩萨行愿赞</title>
</head>
<body>
  <h1 class="head">普贤菩萨行愿赞</h1>
  <p class="l-js-7c">所有十方世界中　　一切三世人师子</p>
  <p class="l-js-7c">我今礼彼尽无余　　皆以清净身口意</p>
  <p class="l-js-7c">身如刹土微尘数　　一切如来我悉礼</p>
  <p class="l-js-7c">皆以心意对诸佛　　以此普贤行愿力</p>
  <p class="l-js-7c">于一尘端如尘佛　　诸佛佛子坐其中</p>
  <p class="l-js-7c">如是法界尽无余　　我信诸佛悉充满</p>
  <p class="l-js-7c">于彼无尽功德海　　以诸音声功德海</p>
  <p class="l-js-7c">阐扬如来功德时　　我常赞叹诸善逝</p>
  <p class="l-js-7c">以胜花鬘及涂香　　及以伎乐胜伞盖</p>
  <p class="l-js-7c">一切严具皆殊胜　　我悉供养诸如来</p>
  <p class="l-js-7c">以胜衣服及诸香　　末香积聚如须弥</p>
  <p class="l-js-7c">殊胜灯明及烧香　　我悉供养诸如来</p>
  <p class="l-js-7c">所有无上广大供　　我悉胜解诸如来</p>
  <p class="l-js-7c">以普贤行胜解力　　我礼供养诸如来</p>
  <p class="l-js-7c">我曾所作众罪业　　皆由贪欲嗔恚痴</p>
  <p class="l-js-7c">由身口意亦如是　　我皆陈说于一切</p>
  <p class="l-js-7c">所有十方群生福　　有学无学辟支佛</p>
  <p class="l-js-7c">及诸佛子诸如来　　我皆随喜咸一切</p>
  <p class="l-js-7c">所有十方世间灯　　以证菩提得无染</p>
  <p class="l-js-7c">我今劝请诸世尊　　转于无上妙法轮</p>
  <p class="l-js-7c">所有欲现涅槃者　　我皆于彼合掌请</p>
  <p class="l-js-7c">唯愿久住刹尘劫　　为诸群生利安乐</p>
  <p class="l-js-7c">礼拜供养及陈罪　　随喜功德及劝请</p>
  <p class="l-js-7c">我所积集诸功德　　悉皆回向于菩提</p>
  <p class="l-js-7c">于诸如来我修学　　圆满普贤行愿时</p>
  <p class="l-js-7c">愿我供养过去佛　　所有现住十方世</p>
  <p class="l-js-7c">所有未来速愿成　　意愿圆满证菩提</p>
  <p class="l-js-7c">所有十方诸刹土　　愿皆广大咸清净</p>
  <p class="l-js-7c">诸佛咸诣觉树王　　诸佛子等皆充满</p>
  <p class="l-js-7c">所有十方诸众生　　愿皆安乐无众患</p>
  <p class="l-js-7c">一切群生获法利　　愿得随顺如意心</p>
  <p class="l-js-7c">我当菩提修行时　　于诸趣中忆宿命</p>
  <p class="l-js-7c">若诸生中为生灭　　我皆常当为出家</p>
  <p class="l-js-7c">戒行无垢恒清净　　常行无缺无孔隙</p>
  <p class="l-js-7c">天语龙语夜叉语　　鸠盘荼语及人语</p>
  <p class="l-js-7c">所有一切群生语　　皆以诸音而说法</p>
  <p class="l-js-7c">妙波罗蜜常加行　　不于菩提心生迷</p>
  <p class="l-js-7c">所有众罪及障碍　　悉皆灭尽无有余</p>
  <p class="l-js-7c">于业烦恼及魔境　　世间道中得解脱</p>
  <p class="l-js-7c">犹如莲华不著水　　亦如日月不著空</p>
  <p class="l-js-7c">诸恶趣苦愿寂静　　一切群生令安乐</p>
  <p class="l-js-7c">于诸群生行利益　　乃至十方诸刹土</p>
  <p class="l-js-7c">常行随顺诸众生　　菩提妙行令圆满</p>
  <p class="l-js-7c">普贤行愿我修习　　我于未来劫修行</p>
  <p class="l-js-7c">所有共我同行者　　共彼常得咸聚会</p>
  <p class="l-js-7c">于身口业及意业　　同一行愿而修习</p>
  <p class="l-js-7c">所有善友益我者　　为我示现普贤行</p>
  <p class="l-js-7c">共彼常得而聚会　　于彼皆得无厌心</p>
  <p class="l-js-7c">常得面见诸如来　　与诸佛子共围绕</p>
  <p class="l-js-7c">于彼皆兴广供养　　皆于未来劫无倦</p>
  <p class="l-js-7c">常持诸佛微妙法　　皆令光显菩提行</p>
  <p class="l-js-7c">咸皆清净普贤行　　皆于未来劫修行</p>
  <p class="l-js-7c">于诸有中流转时　　福德智慧得无尽</p>
  <p class="l-js-7c">般若方便定解脱　　获得无尽功德藏</p>
  <p class="l-js-7c">如一尘端如尘刹　　彼中佛刹不思议</p>
  <p class="l-js-7c">佛及佛子坐其中　　常见菩提胜妙行</p>
  <p class="l-js-7c">如是无量一切方　　于一毛端三世量</p>
  <p class="l-js-7c">佛海及与刹土海　　我入修行诸劫海</p>
  <p class="l-js-7c">于一音声功德海　　一切如来清净声</p>
  <p class="l-js-7c">一切群生意乐音　　常皆得入佛辩才</p>
  <p class="l-js-7c">于彼无尽音声中　　一切三世诸如来</p>
  <p class="l-js-7c">当转理趣妙轮时　　以我慧力普能入</p>
  <p class="l-js-7c">以一刹那诸未来　　我入未来一切劫</p>
  <p class="l-js-7c">三世所有无量劫　　刹那能入俱胝劫</p>
  <p class="l-js-7c">所有三世人师子　　以一刹那我咸见</p>
  <p class="l-js-7c">于彼境界常得入　　如幻解脱行威力</p>
  <p class="l-js-7c">所有三世妙严刹　　能现出生一尘端</p>
  <p class="l-js-7c">如是无尽诸方所　　能入诸佛严刹土</p>
  <p class="l-js-7c">所有未来世间灯　　彼皆觉悟转法轮</p>
  <p class="l-js-7c">示现涅槃究竟寂　　我皆往诣于世尊</p>
  <p class="l-js-7c">以神足力普迅疾　　以乘威力普遍门</p>
  <p class="l-js-7c">以行威力等功德　　以慈威力普遍行</p>
  <p class="l-js-7c">以福威力普端严　　以智威力无著行</p>
  <p class="l-js-7c">般若方便等持力　　菩提威力皆积集</p>
  <p class="l-js-7c">皆于业力而清净　　我今摧灭烦恼力</p>
  <p class="l-js-7c">悉能降伏魔罗力　　圆满普贤一切力</p>
  <p class="l-js-7c">普令清净刹土海　　普能解脱众生海</p>
  <p class="l-js-7c">悉能观察诸法海　　及以得源于智海</p>
  <p class="l-js-7c">普令行海咸清净　　又令愿海咸圆满</p>
  <p class="l-js-7c">诸佛海会咸供养　　普贤行劫无疲倦</p>
  <p class="l-js-7c">所有三世诸如来　　菩提行愿众差别</p>
  <p class="l-js-7c">愿我圆满悉无余　　以普贤行悟菩提</p>
  <p class="l-js-7c">诸佛如来有长子　　彼名号曰普贤尊</p>
  <p class="l-js-7c">皆以彼慧同妙行　　回向一切诸善根</p>
  <p class="l-js-7c">身口意业愿清净　　诸行清净刹土净</p>
  <p class="l-js-7c">如彼智慧普贤名　　愿我于今尽同彼</p>
  <p class="l-js-7c">普贤行愿普端严　　我行曼殊室利行</p>
  <p class="l-js-7c">于诸未来劫无倦　　一切圆满作无余</p>
  <p class="l-js-7c">所须胜行无能量　　所有功德不可量</p>
  <p class="l-js-7c">无量修行而住已　　尽知一切彼神通</p>
  <p class="l-js-7c">乃至虚空得究竟　　众生无余究竟然</p>
  <p class="l-js-7c">及业烦恼乃至尽　　乃至我愿亦皆尽</p>
  <p class="l-js-7c">若有十方无边刹　　以宝庄严施诸佛</p>
  <p class="l-js-7c">天妙人民胜安乐　　如刹微尘劫舍施</p>
  <p class="l-js-7c">若人于此胜愿王　　一闻能生胜解心</p>
  <p class="l-js-7c">于胜菩提求渴仰　　获得殊胜前福聚</p>
  <p class="l-js-7c">彼得远离诸恶趣　　彼皆远离诸恶友</p>
  <p class="l-js-7c">速疾得见无量寿　　唯忆普贤胜行愿</p>
  <p class="l-js-7c">得大利益胜寿命　　善来为此人生命</p>
  <p class="l-js-7c">如彼普贤大菩萨　　彼人不久当获得</p>
  <p class="l-js-7c">所作罪业五无间　　由无智慧而所作</p>
  <p class="l-js-7c">彼诵普贤行愿时　　速疾销灭得无余</p>
  <p class="l-js-7c">智慧容色及相好　　族姓品类得成就</p>
  <p class="l-js-7c">于魔外道得难摧　　常于三界得供养</p>
  <p class="l-js-7c">速疾往诣菩提树　　到彼坐已利有情</p>
  <p class="l-js-7c">觉悟菩提转法轮　　摧伏魔罗并营从</p>
  <p class="l-js-7c">若有持此普贤愿　　读诵受持及演说</p>
  <p class="l-js-7c">如来具知得果报　　得胜菩提勿生疑</p>
  <p class="l-js-7c">如妙吉祥勇猛智　　亦如普贤如是智</p>
  <p class="l-js-7c">我当习学于彼时　　一切善根悉回向</p>
  <p class="l-js-7c">一切三世诸如来　　以此回向殊胜愿</p>
  <p class="l-js-7c">我皆一切诸善根　　悉已回向普贤行</p>
  <p class="l-js-7c">当于临终舍寿时　　一切业障皆得转</p>
  <p class="l-js-7c">亲睹得见无量光　　速往彼刹极乐界</p>
  <p class="l-js-7c">得到于彼此胜愿　　悉皆现前得具足</p>
  <p class="l-js-7c">我当圆满皆无余　　众生利益于世间</p>
  <p class="l-js-7c">于彼佛会甚端严　　生于殊胜莲花中</p>
  <p class="l-js-7c">于彼获得受记莂　　亲对无量光如来</p>
  <p class="l-js-7c">于彼获得受记已　　变化俱胝无量种</p>
  <p class="l-js-7c">广作有情诸利乐　　十方世界以慧力</p>
  <p class="l-js-7c">若人诵持普贤愿　　所有善根而积集</p>
  <p class="l-js-7c">以一刹那得如愿　　以此群生获胜愿</p>
  <p class="l-js-7c">我获得此普贤行　　殊胜无量福德聚</p>
  <p class="l-js-7c">所有群生溺恶习　　皆往无量光佛宫</p>
</body></html>