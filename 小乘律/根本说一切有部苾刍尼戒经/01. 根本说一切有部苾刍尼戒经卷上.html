<!doctype html>
<html id="z3IBVE4sw" data-ver="944">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部苾刍尼戒经卷上</h1>
  <p id="a2">别解脱经难得闻　　经于无量俱胝劫</p>
  <p id="a3">读诵受持亦如是　　如说行者更难遇</p>
  <p id="a4">诸佛出现于世乐　　演说微妙正法乐</p>
  <p id="a5">僧伽一心同见乐　　和合俱修勇进乐</p>
  <p id="a6">若见圣人则为乐　　并与共住亦为乐</p>
  <p id="a7">若不见诸愚痴人　　是则名为常受乐</p>
  <p id="a8">见具尸罗者为乐　　若见多闻亦名乐</p>
  <p id="a9">见阿罗汉是真乐　　由于后有不生故</p>
  <p id="aA">于河津处妙阶乐　　以法降怨战胜乐</p>
  <p id="aB">证得正慧果生时　　能除我慢尽为乐</p>
  <p id="aC">若有能为决定意　　善伏根欲具多闻</p>
  <p id="aD">从少至老处林中　　寂静闲居兰若乐</p>
  <p id="aE">诸大德。<a id="a-F"></a>春时尔许过。<a id="a-G"></a>余有尔许在。<a id="a-H"></a>老死既侵命根渐减。<a id="a-I"></a>大师教法不久当灭。<a id="a-J"></a>诸大德。<a id="a-K"></a>应勤光显。<a id="a-L"></a>莫为放逸。<a id="a-M"></a>由不放逸。<a id="a-N"></a>必当证得如来应正等觉。<a id="a-O"></a>何况所余觉品善法。<a id="a-P"></a>大德僧伽。<a id="a-Q"></a>先作何事。<a id="a-R"></a>佛声闻众少求少事。<a id="a-S"></a>未受近圆者出。<a id="a-T"></a>不来诸苾刍尼说欲及清净(其持欲者各对比坐而说)</p>
  <p id="aU">合十指恭敬　　礼释迦师子</p>
  <p id="aV">别解脱调伏　　我说仁善听</p>
  <p id="aW">听已当正行　　如大仙所说</p>
  <p id="aX">于诸小罪中　　勇猛亦勤护</p>
  <p id="aY">心马难制止　　勇决恒相续</p>
  <p id="aZ">别解脱如衔　　有百针极利</p>
  <p id="aa">若人违轨则　　闻教便能止</p>
  <p id="ab">大士若良马　　当出烦恼阵</p>
  <p id="ac">若人无此衔　　亦不曾喜乐</p>
  <p id="ad">彼没烦恼阵　　迷转于生死</p>
  <p id="ae">大德尼僧伽听。<a id="a-f"></a>今僧伽黑月十四日(或云白月十五日)作褒洒陀。<a id="a-g"></a>若苾刍尼僧伽时至听者。<a id="a-h"></a>苾刍尼僧伽应许。<a id="a-i"></a>苾刍尼僧伽。<a id="a-j"></a>今作褒洒陀。<a id="a-k"></a>说波罗底木叉戒经。<a id="a-l"></a>白如是。</p>
  <p id="am">诸大德。<a id="a-n"></a>我今作褒洒陀。<a id="a-o"></a>说波罗底木叉戒经。<a id="a-p"></a>仁等谛听。<a id="a-q"></a>善思念之。<a id="a-r"></a>若有犯者。<a id="a-s"></a>当发露。<a id="a-t"></a>无犯者默然。<a id="a-u"></a>默然故。<a id="a-v"></a>知诸大德清净。<a id="a-w"></a>如余问时即如实答。<a id="a-x"></a>我今于此胜苾刍尼众中。<a id="a-y"></a>乃至三问亦应如实答。<a id="a-z"></a>若苾刍尼忆知有犯不发露者。<a id="a-10"></a>得故妄语罪。<a id="a-11"></a>诸大德。<a id="a-12"></a>佛说故妄语是障碍法。<a id="a-13"></a>是故苾刍尼欲求清净者。<a id="a-14"></a>当发露。<a id="a-15"></a>发露即安乐。<a id="a-16"></a>不发露不安乐。</p>
  <p id="a17">诸大德。<a id="a-18"></a>我已说戒经序。<a id="a-19"></a>今问。<a id="a-1A"></a>诸大德。<a id="a-1B"></a>是中清净不(如是三说)诸大德。<a id="a-1C"></a>是中清净默然故。<a id="a-1D"></a>我今如是持。</p>
  <p id="a1E">诸大德。<a id="a-1F"></a>此八波罗市迦法。<a id="a-1G"></a>半月半月戒经中说。</p>
  <p id="a1H">摄颂曰。</p>
  <p id="a1I">不净不与取　　断人称上法</p>
  <p id="a1J">触八事覆随　　斯皆不共住</p>
  <p id="a1K">若复苾刍尼与诸苾刍尼同得学处。<a id="a-1L"></a>不舍学处。<a id="a-1M"></a>学羸不自说。<a id="a-1N"></a>作不净行。<a id="a-1O"></a>两交会法。<a id="a-1P"></a>乃至共傍生。<a id="a-1Q"></a>此苾刍尼亦得波罗市迦。<a id="a-1R"></a>不应共住。</p>
  <p id="a1S">若复苾刍尼若在聚落。<a id="a-1T"></a>若空闲处。<a id="a-1U"></a>他不与物以盗心取。<a id="a-1V"></a>如是盗时。<a id="a-1W"></a>若王若大臣。<a id="a-1X"></a>若捉若杀。<a id="a-1Y"></a>若缚若驱摈。<a id="a-1Z"></a>若呵责言。<a id="a-1a"></a>咄女子。<a id="a-1b"></a>汝是贼痴无所知。<a id="a-1c"></a>作如是盗。<a id="a-1d"></a>如是盗者。<a id="a-1e"></a>此苾刍尼亦得波罗市迦。<a id="a-1f"></a>不应共住。</p>
  <p id="a1g">若复苾刍尼若人若人胎。<a id="a-1h"></a>故自手断其命。<a id="a-1i"></a>或持刀授与。<a id="a-1j"></a>或自持刀。<a id="a-1k"></a>或求持刀者。<a id="a-1l"></a>若劝死赞死。<a id="a-1m"></a>语言。<a id="a-1n"></a>咄女子。<a id="a-1o"></a>何用此罪累不净恶活为。<a id="a-1p"></a>汝今宁死死胜生。<a id="a-1q"></a>随自心念。<a id="a-1r"></a>以余言说劝赞令死。<a id="a-1s"></a>彼因死者。<a id="a-1t"></a>此苾刍尼亦得波罗市迦。<a id="a-1u"></a>不应共住。</p>
  <p id="a1v">若复苾刍尼实无知无遍知自知。<a id="a-1w"></a>不得上人法寂静。<a id="a-1x"></a>圣者殊胜证悟智见安乐住。<a id="a-1y"></a>而言我知我见。<a id="a-1z"></a>彼于异时。<a id="a-20"></a>若问若不问。<a id="a-21"></a>欲自清净故。<a id="a-22"></a>作如是说。<a id="a-23"></a>诸具寿。<a id="a-24"></a>我实不知不见。<a id="a-25"></a>言知言见。<a id="a-26"></a>虚诳妄语。<a id="a-27"></a>除增上慢。<a id="a-28"></a>此苾刍尼亦得波罗市迦。<a id="a-29"></a>不应共住。</p>
  <p id="a2A">若复苾刍尼自有染心。<a id="a-2B"></a>共染心男子。<a id="a-2C"></a>从自腋已下膝已上作受乐心。<a id="a-2D"></a>身相摩触。<a id="a-2E"></a>若极摩触。<a id="a-2F"></a>于如是事。<a id="a-2G"></a>此苾刍尼亦得波罗市迦。<a id="a-2H"></a>不应共住。</p>
  <p id="a2I">若复苾刍尼自有染心共染心男子。<a id="a-2J"></a>掉举戏笑。<a id="a-2K"></a>指其处所。<a id="a-2L"></a>定时现相。<a id="a-2M"></a>来去丈夫。<a id="a-2N"></a>情相许可。<a id="a-2O"></a>在可行非处。<a id="a-2P"></a>纵身而卧。<a id="a-2Q"></a>于是八事共相领受。<a id="a-2R"></a>若苾刍尼作如是事者。<a id="a-2S"></a>亦得波罗市迦。<a id="a-2T"></a>不应共住。</p>
  <p id="a2U">若复苾刍尼先知他苾刍尼犯他胜罪。<a id="a-2V"></a>而不曾说。<a id="a-2W"></a>彼身死后。<a id="a-2X"></a>若归俗若出去。<a id="a-2Y"></a>方作是语。<a id="a-2Z"></a>尼众应知。<a id="a-2a"></a>我先知此苾刍尼犯他胜罪。<a id="a-2b"></a>于如是事。<a id="a-2c"></a>此苾刍尼亦得波罗市迦。<a id="a-2d"></a>不应共住。</p>
  <p id="a2e">若复苾刍尼知彼苾刍和合僧伽。<a id="a-2f"></a>与作舍置羯磨。<a id="a-2g"></a>苾刍尼众亦复与作不礼敬法。<a id="a-2h"></a>彼苾刍于僧伽处现恭敬相。<a id="a-2i"></a>希求拔济。<a id="a-2j"></a>自于界内乞解舍置法。<a id="a-2k"></a>彼苾刍尼报苾刍言。<a id="a-2l"></a>圣者。<a id="a-2m"></a>勿于僧伽处现恭敬相。<a id="a-2n"></a>希求拔济。<a id="a-2o"></a>自于界内乞解舍置法。<a id="a-2p"></a>我为圣者供给衣钵及余资具。<a id="a-2q"></a>悉令无乏。<a id="a-2r"></a>当可安心读诵作意。<a id="a-2s"></a>时诸苾刍尼告此尼曰。<a id="a-2t"></a>汝岂不知众与此人作舍置羯磨。<a id="a-2u"></a>苾刍尼与作不礼敬法。<a id="a-2v"></a>彼苾刍起谦下心。<a id="a-2w"></a>自于界内乞解舍置法。<a id="a-2x"></a>汝便供给衣钵等物。<a id="a-2y"></a>令无乏少。<a id="a-2z"></a>汝今应舍此随从事。<a id="a-30"></a>诸苾刍尼如是谏时。<a id="a-31"></a>舍者善。<a id="a-32"></a>若不舍者。<a id="a-33"></a>应可再三殷勤正谏。<a id="a-34"></a>随教应诘。<a id="a-35"></a>令舍是事。<a id="a-36"></a>舍者善。<a id="a-37"></a>若不舍者。<a id="a-38"></a>此苾刍尼亦得波罗市迦。<a id="a-39"></a>不应共住。</p>
  <p id="a3A">诸大德。<a id="a-3B"></a>我已说八他胜法。<a id="a-3C"></a>苾刍尼于此随犯一一事。<a id="a-3D"></a>不得与诸苾刍尼共住如前。<a id="a-3E"></a>后亦如是。<a id="a-3F"></a>得他胜罪。<a id="a-3G"></a>不应共住。<a id="a-3H"></a>今问诸大德。<a id="a-3I"></a>是中清净不(如是三说)诸大德。<a id="a-3J"></a>是中清净默然故。<a id="a-3K"></a>我今如是持。</p>
  <p id="a3L">诸大德。<a id="a-3M"></a>是二十僧伽伐尸沙法。<a id="a-3N"></a>半月半月戒经中说。</p>
  <p id="a3O">摄颂曰。</p>
  <p id="a3P">媒嫁及二谤　　二染并四独</p>
  <p id="a3Q">夫弃契作解　　二诤杂独住</p>
  <p id="a3R">破僧与随伴　　污家并恶性</p>
  <p id="a3S">众教有二十　　八三谏应知</p>
  <p id="a3T">若复苾刍尼作媒嫁事。<a id="a-3U"></a>持男意语女。<a id="a-3V"></a>持女意语男。<a id="a-3W"></a>若为成妇及私通事。<a id="a-3X"></a>乃至须臾顷。<a id="a-3Y"></a>僧伽伐尸沙。</p>
  <p id="a3Z">若复苾刍尼怀嗔不舍故。<a id="a-3a"></a>于清净苾刍尼。<a id="a-3b"></a>以无根波罗市迦法谤。<a id="a-3c"></a>欲坏彼净行。<a id="a-3d"></a>后于异时。<a id="a-3e"></a>若问若不问。<a id="a-3f"></a>知此是无根谤。<a id="a-3g"></a>彼苾刍尼由嗔恚故。<a id="a-3h"></a>作是语者。<a id="a-3i"></a>僧伽伐尸沙。</p>
  <p id="a3j">若复苾刍尼怀嗔不舍故。<a id="a-3k"></a>于清净苾刍尼以异非分波罗市迦法谤。<a id="a-3l"></a>欲坏彼净行。<a id="a-3m"></a>后于异时。<a id="a-3n"></a>若问若不问。<a id="a-3o"></a>知此是异非分事。<a id="a-3p"></a>以少相似法而为毁谤。<a id="a-3q"></a>彼苾刍尼。<a id="a-3r"></a>由嗔恚故。<a id="a-3s"></a>作是语者。<a id="a-3t"></a>僧伽伐尸沙。</p>
  <p id="a3u">若复苾刍尼有染心。<a id="a-3v"></a>从染心男子共相领受。<a id="a-3w"></a>随取何物。<a id="a-3x"></a>僧伽伐尸沙。</p>
  <p id="a3y">若复苾刍尼向苾刍尼作如是语。<a id="a-3z"></a>随汝无染心受染心男子物。<a id="a-40"></a>我复何过者。<a id="a-41"></a>僧伽伐尸沙。</p>
  <p id="a42">若复苾刍尼独从尼寺向余处宿者。<a id="a-43"></a>僧伽伐尸沙。</p>
  <p id="a44">若复苾刍尼独从尼寺昼向俗家者。<a id="a-45"></a>僧伽伐尸沙。</p>
  <p id="a46">若复苾刍尼独在道行者。</p>
  <p id="a47">僧伽伐尸沙。</p>
  <p id="a48">若复苾刍尼独浮渡河者僧伽伐尸沙。</p>
  <p id="a49">若复苾刍尼知他妇女作非法事。<a id="a-4A"></a>众人共嫌为夫所弃。<a id="a-4B"></a>并白王知度令出家者。<a id="a-4C"></a>僧伽伐尸沙。</p>
  <p id="a4D">若复苾刍尼依他旧契。<a id="a-4E"></a>自为己索亡人物者。<a id="a-4F"></a>僧伽伐尸沙。</p>
  <p id="a4G">若复苾刍尼知苾刍尼被苾刍尼众。<a id="a-4H"></a>为作舍置羯磨。<a id="a-4I"></a>便出界外。<a id="a-4J"></a>为作解法者僧伽伐尸沙。</p>
  <p id="a4K">若复苾刍尼。<a id="a-4L"></a>共诸苾刍尼斗诤纷扰作如是语。<a id="a-4M"></a>我舍佛法僧非但此沙门释女具戒具德。<a id="a-4N"></a>有胜善法。<a id="a-4O"></a>于余沙门。<a id="a-4P"></a>亦具戒具德。<a id="a-4Q"></a>有胜善法。<a id="a-4R"></a>我当诣彼修习梵行。<a id="a-4S"></a>时诸苾刍尼语言。<a id="a-4T"></a>汝可舍此罪恶之见。<a id="a-4U"></a>如是谏时。<a id="a-4V"></a>舍者善。<a id="a-4W"></a>若不舍者。<a id="a-4X"></a>应可再三殷勤正谏。<a id="a-4Y"></a>随教应诘。<a id="a-4Z"></a>令舍是事。<a id="a-4a"></a>舍者善。<a id="a-4b"></a>若不舍者。<a id="a-4c"></a>僧伽伐尸沙。</p>
  <p id="a4d">若复苾刍尼。<a id="a-4e"></a>共诸苾刍尼斗诤纷扰。<a id="a-4f"></a>诸苾刍尼语是苾刍尼言。<a id="a-4g"></a>姊妹。<a id="a-4h"></a>莫斗诤纷扰。<a id="a-4i"></a>此苾刍尼作如是语。<a id="a-4j"></a>汝有爱恚怖痴。<a id="a-4k"></a>于斗诤人有遮不遮。<a id="a-4l"></a>诸苾刍尼语言。<a id="a-4m"></a>大德。<a id="a-4n"></a>他谏诲时莫作是语。<a id="a-4o"></a>汝有爱恚怖痴。<a id="a-4p"></a>于斗诤人有遮不遮。<a id="a-4q"></a>姊妹可止。<a id="a-4r"></a>此语诸苾刍尼。<a id="a-4s"></a>如是谏时。<a id="a-4t"></a>舍者善。<a id="a-4u"></a>若不舍者。<a id="a-4v"></a>应可再三殷勤正谏。<a id="a-4w"></a>随教应诘。<a id="a-4x"></a>令舍是事。<a id="a-4y"></a>舍者善。<a id="a-4z"></a>若不舍者僧伽伐尸沙。</p>
  <p id="a50">若复苾刍尼共余苾刍尼杂乱而住。<a id="a-51"></a>掉举戏笑。<a id="a-52"></a>诸苾刍尼语是苾刍尼言。<a id="a-53"></a>姊妹。<a id="a-54"></a>莫杂乱住掉举戏笑。<a id="a-55"></a>汝杂乱住时。<a id="a-56"></a>令善法衰损。<a id="a-57"></a>不得增益。<a id="a-58"></a>应可别住。<a id="a-59"></a>别住之时令善法增益。<a id="a-5A"></a>不复衰损。<a id="a-5B"></a>诸苾刍尼如是谏时。<a id="a-5C"></a>舍者善。<a id="a-5D"></a>若不舍者。<a id="a-5E"></a>应可再三殷勤正谏。<a id="a-5F"></a>随教应诘。<a id="a-5G"></a>令舍是事。<a id="a-5H"></a>舍者善。<a id="a-5I"></a>若不舍者。<a id="a-5J"></a>僧伽伐尸沙。</p>
  <p id="a5K">若复苾刍尼知余苾刍尼乐为独住。<a id="a-5L"></a>诸苾刍尼语是苾刍尼言。<a id="a-5M"></a>大德。<a id="a-5N"></a>莫为独住。<a id="a-5O"></a>汝独住时令善法衰损。<a id="a-5P"></a>不得增益。<a id="a-5Q"></a>姊妹。<a id="a-5R"></a>应可共住。<a id="a-5S"></a>令善法增益。<a id="a-5T"></a>不复衰损。<a id="a-5U"></a>诸苾刍尼亦应告言。<a id="a-5V"></a>大德。<a id="a-5W"></a>勿乐独住。<a id="a-5X"></a>令善法衰损。<a id="a-5Y"></a>大德。<a id="a-5Z"></a>应可舍此独住恶见。<a id="a-5a"></a>作是谏时。<a id="a-5b"></a>舍者善。<a id="a-5c"></a>若不舍者。<a id="a-5d"></a>应可再三殷勤正谏随教应诘。<a id="a-5e"></a>令舍是事。<a id="a-5f"></a>舍者善。<a id="a-5g"></a>若不舍者。<a id="a-5h"></a>僧伽伐尸沙。</p>
  <p id="a5i">若复苾刍尼兴方便。<a id="a-5j"></a>欲破和合僧伽。<a id="a-5k"></a>于破僧事坚执不舍。<a id="a-5l"></a>诸苾刍尼应语彼苾刍尼言。<a id="a-5m"></a>姊妹。<a id="a-5n"></a>莫欲破和合僧伽坚执而住。<a id="a-5o"></a>姊妹。<a id="a-5p"></a>应与僧伽和合共住欢喜无诤。<a id="a-5q"></a>一心一说如水乳合。<a id="a-5r"></a>大师教法令得光显安乐久住。<a id="a-5s"></a>具寿。<a id="a-5t"></a>汝可舍破僧事。<a id="a-5u"></a>诸苾刍尼如是谏时。<a id="a-5v"></a>舍者善。<a id="a-5w"></a>若不舍者。<a id="a-5x"></a>应可再三殷勤正谏。<a id="a-5y"></a>随教应诘。<a id="a-5z"></a>令舍是事。<a id="a-60"></a>舍者善。<a id="a-61"></a>若不舍者。<a id="a-62"></a>僧伽伐尸沙。</p>
  <p id="a63">若复苾刍尼若一若二若多。<a id="a-64"></a>与彼苾刍尼共为伴党。<a id="a-65"></a>同邪违正随顺而住。<a id="a-66"></a>时此苾刍尼语诸苾刍尼言。<a id="a-67"></a>大德。<a id="a-68"></a>莫共彼苾刍尼有所论说。<a id="a-69"></a>若好若恶。<a id="a-6A"></a>何以故。<a id="a-6B"></a>彼苾刍尼是顺法律依法律。<a id="a-6C"></a>语言无虚妄。<a id="a-6D"></a>彼爱乐者我亦爱乐。<a id="a-6E"></a>诸苾刍尼应语此苾刍尼言。<a id="a-6F"></a>具寿。<a id="a-6G"></a>莫作是说。<a id="a-6H"></a>彼苾刍尼是顺法律依法律。<a id="a-6I"></a>语言无虚妄。<a id="a-6J"></a>彼爱乐者我亦爱乐。<a id="a-6K"></a>何以故。<a id="a-6L"></a>彼苾刍尼非顺法律不依法律。<a id="a-6M"></a>语言皆虚妄。<a id="a-6N"></a>汝莫乐破僧。<a id="a-6O"></a>当乐和合僧。<a id="a-6P"></a>应与僧和合欢喜无诤。<a id="a-6Q"></a>一心一说如水乳合。<a id="a-6R"></a>大师教法令得光显安乐久住。<a id="a-6S"></a>具寿。<a id="a-6T"></a>可舍破僧恶见。<a id="a-6U"></a>顺邪违正。<a id="a-6V"></a>劝作诤事坚执而住。<a id="a-6W"></a>诸苾刍尼如是谏时。<a id="a-6X"></a>舍者善。<a id="a-6Y"></a>若不舍者。<a id="a-6Z"></a>应可再三殷勤正谏。<a id="a-6a"></a>随教应诘。<a id="a-6b"></a>令舍是事。<a id="a-6c"></a>舍者善。<a id="a-6d"></a>若不舍者。<a id="a-6e"></a>僧伽伐尸沙。</p>
  <p id="a6f">若复众多苾刍尼于村落城邑住。<a id="a-6g"></a>污他家行恶行。<a id="a-6h"></a>污他家亦众见闻知。<a id="a-6i"></a>行恶行亦众见闻知。<a id="a-6j"></a>诸苾刍尼应语彼苾刍尼言。<a id="a-6k"></a>具寿。<a id="a-6l"></a>汝等污他家行恶行。<a id="a-6m"></a>污他家亦众见闻知。<a id="a-6n"></a>行恶行亦众见闻知。<a id="a-6o"></a>汝等可去不应住此。<a id="a-6p"></a>彼苾刍尼语诸苾刍尼言。<a id="a-6q"></a>大德。<a id="a-6r"></a>有爱恚怖痴。<a id="a-6s"></a>有如是同罪。<a id="a-6t"></a>苾刍尼有驱者有不驱者。<a id="a-6u"></a>时诸苾刍尼语彼苾刍尼言。<a id="a-6v"></a>具寿。<a id="a-6w"></a>莫作是语。<a id="a-6x"></a>诸大德。<a id="a-6y"></a>有爱恚怖痴。<a id="a-6z"></a>有如是同罪。<a id="a-70"></a>苾刍尼有驱者有不驱者。<a id="a-71"></a>何以故。<a id="a-72"></a>诸苾刍尼无爱恚怖痴。<a id="a-73"></a>汝等污他家行恶行。<a id="a-74"></a>污他家亦众见闻知。<a id="a-75"></a>行恶行亦众见闻知。<a id="a-76"></a>具寿。<a id="a-77"></a>汝等应舍爱恚等。<a id="a-78"></a>言诸苾刍尼。<a id="a-79"></a>如是谏时。<a id="a-7A"></a>舍者善。<a id="a-7B"></a>若不舍者。<a id="a-7C"></a>应可再三殷勤正谏。<a id="a-7D"></a>随教应诘。<a id="a-7E"></a>令舍是事。<a id="a-7F"></a>舍者善。<a id="a-7G"></a>若不舍者。<a id="a-7H"></a>僧伽伐尸沙。</p>
  <p id="a7I">若复苾刍尼恶性不受人语。<a id="a-7J"></a>诸苾刍尼于佛所说戒经中。<a id="a-7K"></a>如法如律劝诲之时。<a id="a-7L"></a>不受谏语言。<a id="a-7M"></a>诸大德。<a id="a-7N"></a>莫向我说少许若好若恶。<a id="a-7O"></a>我亦不向诸大德说若好若恶。<a id="a-7P"></a>诸大德止。<a id="a-7Q"></a>莫劝我。<a id="a-7R"></a>莫论说我。<a id="a-7S"></a>诸苾刍尼语是苾刍尼言。<a id="a-7T"></a>具寿。<a id="a-7U"></a>汝莫不受谏语。<a id="a-7V"></a>诸苾刍尼于佛所说戒经中。<a id="a-7W"></a>如法如律劝诲之时。<a id="a-7X"></a>应受谏语。<a id="a-7Y"></a>具寿。<a id="a-7Z"></a>如法谏诸苾刍尼。<a id="a-7a"></a>诸苾刍尼亦如法谏具寿。<a id="a-7b"></a>如是如来应正等觉佛声闻众。<a id="a-7c"></a>便得增长。<a id="a-7d"></a>共相谏诲。<a id="a-7e"></a>具寿。<a id="a-7f"></a>汝等应舍此事。<a id="a-7g"></a>诸苾刍尼如是谏时。<a id="a-7h"></a>舍者善。<a id="a-7i"></a>若不舍者。<a id="a-7j"></a>应可再三殷勤正谏。<a id="a-7k"></a>随教应诘。<a id="a-7l"></a>令舍是事。<a id="a-7m"></a>舍者善。<a id="a-7n"></a>若不舍者。<a id="a-7o"></a>僧伽伐尸沙。</p>
  <p id="a7p">诸大德。<a id="a-7q"></a>我已说二十僧伽伐尸沙法。<a id="a-7r"></a>十二初犯八至三谏若苾刍尼随一一犯故覆藏者。<a id="a-7s"></a>二部僧伽应与作半月行摩那[卑*也]。<a id="a-7t"></a>行摩那[卑*也]竟。<a id="a-7u"></a>余有出罪。<a id="a-7v"></a>若称可二部僧伽意者。<a id="a-7w"></a>二部僧伽各二十众。<a id="a-7x"></a>当于四十众中出是苾刍尼罪。<a id="a-7y"></a>若少一人不满四十众。<a id="a-7z"></a>是苾刍尼罪。<a id="a-80"></a>不得除。<a id="a-81"></a>二部僧伽得罪此是出罪法。</p>
  <p id="a82">今问诸大德。<a id="a-83"></a>是中清净不(如是三说)诸大德。<a id="a-84"></a>是中清净默然故我今如是持(尼无二不定法)</p>
  <p id="a85">诸大德。<a id="a-86"></a>此三十三泥萨只波逸底迦法。<a id="a-87"></a>半月半月戒经中说。</p>
  <p id="a88">初摄颂曰。</p>
  <p id="a89">持离畜浣衣　　取衣乞过受</p>
  <p id="a8A">同价及别主　　遣使送衣直</p>
  <p id="a8B">若复苾刍尼作衣已竟。<a id="a-8C"></a>羯耻那衣复出。<a id="a-8D"></a>得长衣齐。<a id="a-8E"></a>十日不分别应畜。<a id="a-8F"></a>若过畜者。<a id="a-8G"></a>泥萨只波逸底迦。</p>
  <p id="a8H">若复苾刍尼作衣已竟。<a id="a-8I"></a>羯耻那衣复出。<a id="a-8J"></a>于五衣中离一一衣界外宿。<a id="a-8K"></a>下至一夜。<a id="a-8L"></a>除得众法。<a id="a-8M"></a>泥萨只波逸底迦。</p>
  <p id="a8N">若复苾刍尼作衣已竟。<a id="a-8O"></a>羯耻那衣复出。<a id="a-8P"></a>得非时衣。<a id="a-8Q"></a>欲须应受受已。<a id="a-8R"></a>当疾成衣。<a id="a-8S"></a>若有望处求令满足。<a id="a-8T"></a>若不足者。<a id="a-8U"></a>得畜经一月。<a id="a-8V"></a>若过者。<a id="a-8W"></a>泥萨只波逸底迦。</p>
  <p id="a8X">若复苾刍尼与非亲苾刍浣染打故衣者。<a id="a-8Y"></a>泥萨只波逸底迦。</p>
  <p id="a8Z">若复苾刍尼从非亲苾刍取衣者。<a id="a-8a"></a>除贸易。<a id="a-8b"></a>泥萨只波逸底迦。</p>
  <p id="a8c">若复苾刍尼从非亲居士居士妇乞衣。<a id="a-8d"></a>除余时。<a id="a-8e"></a>泥萨只波逸底迦。<a id="a-8f"></a>余时者。<a id="a-8g"></a>若苾刍尼夺衣失衣。<a id="a-8h"></a>烧衣吹衣漂衣。<a id="a-8i"></a>此是时。</p>
  <p id="a8j">若复苾刍尼夺衣。<a id="a-8k"></a>失衣烧衣吹衣漂衣。<a id="a-8l"></a>从非亲居士居士妇乞衣。<a id="a-8m"></a>彼多施衣苾刍尼。<a id="a-8n"></a>若须应受上下二衣。<a id="a-8o"></a>若过受者泥萨只波逸底迦。</p>
  <p id="a8p">若复苾刍尼。<a id="a-8q"></a>有非亲居士居士妇共办衣价。<a id="a-8r"></a>当买如是清净衣。<a id="a-8s"></a>与某甲苾刍尼及时应用。<a id="a-8t"></a>此苾刍尼先不受请。<a id="a-8u"></a>因他告知。<a id="a-8v"></a>便诣彼家作如是语。<a id="a-8w"></a>善哉仁者。<a id="a-8x"></a>为我所办衣价可买如是清净衣。<a id="a-8y"></a>及时与我为好故。<a id="a-8z"></a>若得衣者。<a id="a-90"></a>泥萨只波逸底迦。</p>
  <p id="a91">若复苾刍尼有非亲居士居士妇。<a id="a-92"></a>各办衣价。<a id="a-93"></a>当买如是清净衣。<a id="a-94"></a>与某甲苾刍尼。<a id="a-95"></a>此苾刍尼先不受请。<a id="a-96"></a>因他告知。<a id="a-97"></a>便诣彼家作如是语。<a id="a-98"></a>善哉仁者。<a id="a-99"></a>为我所办衣价。<a id="a-9A"></a>可共买如是清净衣。<a id="a-9B"></a>及时与我为好故。<a id="a-9C"></a>若得衣者。<a id="a-9D"></a>泥萨只波逸底迦。</p>
  <p id="a9E">若复苾刍尼若王若大臣婆罗门居士等。<a id="a-9F"></a>遣使为苾刍尼送衣价。<a id="a-9G"></a>彼使持衣价至苾刍尼所。<a id="a-9H"></a>白言。<a id="a-9I"></a>圣者。<a id="a-9J"></a>此物是某甲王大臣婆罗门居士等遣我送来。<a id="a-9K"></a>圣者哀愍为受。<a id="a-9L"></a>是苾刍尼语彼使言。<a id="a-9M"></a>仁此衣价我不应受。<a id="a-9N"></a>若得顺时净衣应受。<a id="a-9O"></a>彼使白言圣者。<a id="a-9P"></a>有执事人不须衣。<a id="a-9Q"></a>苾刍尼言有。<a id="a-9R"></a>若僧伽净人。<a id="a-9S"></a>若邬波斯伽。<a id="a-9T"></a>此是苾刍尼执事人。<a id="a-9U"></a>彼使往执事人所。<a id="a-9V"></a>与衣价已。<a id="a-9W"></a>语言。<a id="a-9X"></a>汝可以此衣价。<a id="a-9Y"></a>买顺时清净衣。<a id="a-9Z"></a>与某甲苾刍尼令其披服。<a id="a-9a"></a>彼使善教执事人已还至苾刍尼所白言。<a id="a-9b"></a>圣者。<a id="a-9c"></a>所示执事人。<a id="a-9d"></a>我已与衣价。<a id="a-9e"></a>得清净衣应受。<a id="a-9f"></a>苾刍尼须衣。<a id="a-9g"></a>应往执事人所。<a id="a-9h"></a>若二若三令彼忆念。<a id="a-9i"></a>告言。<a id="a-9j"></a>我须衣。<a id="a-9k"></a>若得者善。<a id="a-9l"></a>若不得者。<a id="a-9m"></a>乃至四五六返往。<a id="a-9n"></a>彼默然随处而住。<a id="a-9o"></a>若四五六返得衣者善。<a id="a-9p"></a>若不得衣过。<a id="a-9q"></a>是求得衣者。<a id="a-9r"></a>泥萨只波逸底迦。<a id="a-9s"></a>若竟不得衣。<a id="a-9t"></a>是苾刍尼应随彼送衣价处。<a id="a-9u"></a>若自往若遣可信人。<a id="a-9v"></a>往报言。<a id="a-9w"></a>人为某甲苾刍尼送衣价。<a id="a-9x"></a>彼苾刍尼竟不得衣。<a id="a-9y"></a>仁应知。<a id="a-9z"></a>勿令失。<a id="a-A0"></a>此是时。</p>
  <p id="aA1">第二摄颂曰。</p>
  <p id="aA2">捉金银出纳　　卖买钵乞线</p>
  <p id="aA3">织师自夺衣　　回他病长钵</p>
  <p id="aA4">若复苾刍尼自手捉金银钱等。<a id="a-A5"></a>若教他捉者。<a id="a-A6"></a>泥萨只波逸底迦。</p>
  <p id="aA7">若复苾刍尼种种出纳求利者。<a id="a-A8"></a>泥萨只波逸底迦。</p>
  <p id="aA9">若复苾刍尼种种卖买者。<a id="a-AA"></a>泥萨只波逸底迦。</p>
  <p id="aAB">若复苾刍尼有钵减五缀。<a id="a-AC"></a>堪得受用。<a id="a-AD"></a>为好故更求余钵得者。<a id="a-AE"></a>泥萨只波逸底迦。</p>
  <p id="aAF">彼苾刍尼应于众中舍此钵。<a id="a-AG"></a>取众中最下钵。<a id="a-AH"></a>与彼苾刍尼报言。<a id="a-AI"></a>此钵还汝不应守持。<a id="a-AJ"></a>不应分别。<a id="a-AK"></a>亦不施人。<a id="a-AL"></a>应自审详徐徐受用。<a id="a-AM"></a>乃至破应护持。<a id="a-AN"></a>此是其法。<a id="a-AO"></a>若复苾刍尼自乞缕线。<a id="a-AP"></a>使非亲织师织作衣。<a id="a-AQ"></a>若得衣者。<a id="a-AR"></a>泥萨只波逸底迦。</p>
  <p id="aAS">若复苾刍尼有非亲居士居士妇。<a id="a-AT"></a>为苾刍尼使非亲织师织作衣。<a id="a-AU"></a>此苾刍尼先不受请。<a id="a-AV"></a>便生异念。<a id="a-AW"></a>诣彼织师所。<a id="a-AX"></a>作如是言。<a id="a-AY"></a>汝今知不。<a id="a-AZ"></a>此衣为我织。<a id="a-Aa"></a>善哉织师。<a id="a-Ab"></a>应好织净梳治。<a id="a-Ac"></a>善拣择极坚打。<a id="a-Ad"></a>我当以少钵食。<a id="a-Ae"></a>或钵食类。<a id="a-Af"></a>或复食直而相济给。<a id="a-Ag"></a>若苾刍尼以如是物与织师求得衣者。<a id="a-Ah"></a>泥萨只波逸底迦。</p>
  <p id="aAi">若复苾刍尼与苾刍尼衣。<a id="a-Aj"></a>彼于后时恼嗔骂詈生嫌贱心。<a id="a-Ak"></a>若自夺若教他夺。<a id="a-Al"></a>报言。<a id="a-Am"></a>还我衣来。<a id="a-An"></a>不与汝。<a id="a-Ao"></a>若衣离彼身自受用者。<a id="a-Ap"></a>泥萨只波逸底迦。</p>
  <p id="aAq">若复苾刍尼知他与众物。<a id="a-Ar"></a>自回入己者。<a id="a-As"></a>泥萨只波逸底迦。</p>
  <p id="aAt">如世尊说。<a id="a-Au"></a>听诸病苾刍尼。<a id="a-Av"></a>所有诸药随意服食。<a id="a-Aw"></a>谓酥油糖蜜。<a id="a-Ax"></a>于七日中应自守持触宿而服。<a id="a-Ay"></a>若苾刍尼过七日服者。<a id="a-Az"></a>泥萨只波逸底迦。</p>
  <p id="aB0">若复苾刍尼畜长钵得经一宿。<a id="a-B1"></a>若过畜者。<a id="a-B2"></a>泥萨只波逸底迦。</p>
  <p id="aB3">第三摄颂曰。</p>
  <p id="aB4">不着舍不舍　　乞金银染衣</p>
  <p id="aB5">得利有五殊　　买药衣二价</p>
  <p id="aB6">若复苾刍尼于半月内不着五衣者。<a id="a-B7"></a>泥萨只波逸底迦。</p>
  <p id="aB8">若复苾刍尼非时舍羯耻那衣者。<a id="a-B9"></a>泥萨只波逸底迦。</p>
  <p id="aBA">若复苾刍尼依时不舍羯耻那衣者。<a id="a-BB"></a>泥萨只波逸底迦。</p>
  <p id="aBC">若复苾刍尼乞求金银者。<a id="a-BD"></a>泥萨只波逸底迦。</p>
  <p id="aBE">若复苾刍尼以衣利直。<a id="a-BF"></a>将充食用者。<a id="a-BG"></a>泥萨只波逸底迦。</p>
  <p id="aBH">若复苾刍尼得别衣利。<a id="a-BI"></a>充食用者。<a id="a-BJ"></a>泥萨只波逸底迦。</p>
  <p id="aBK">若复苾刍尼得卧具利。<a id="a-BL"></a>将充食用者。<a id="a-BM"></a>泥萨只波逸底迦。</p>
  <p id="aBN">若复苾刍尼得夏安居利。<a id="a-BO"></a>充食用者。<a id="a-BP"></a>泥萨只波逸底迦。</p>
  <p id="aBQ">若复苾刍尼得多人利。<a id="a-BR"></a>回入己者。<a id="a-BS"></a>泥萨只波逸底迦。</p>
  <p id="aBT">若复苾刍尼得僧祇利物。<a id="a-BU"></a>回入己者。<a id="a-BV"></a>泥萨只波逸底迦。</p>
  <p id="aBW">若复苾刍尼买诸药物系竟复解。<a id="a-BX"></a>解而复系者。<a id="a-BY"></a>泥萨只波逸底迦。</p>
  <p id="aBZ">若复苾刍尼持贵价重衣者。<a id="a-Ba"></a>泥萨只波逸底迦。</p>
  <p id="aBb">若复苾刍尼持贵价轻衣者。<a id="a-Bc"></a>泥萨只波逸底迦。</p>
  <p id="aBd">诸大德。<a id="a-Be"></a>我已说三十三泥萨只波逸底迦法。<a id="a-Bf"></a>今问诸大德。<a id="a-Bg"></a>是中清净不(如是三说)</p>
  <p id="aBh">诸大德。<a id="a-Bi"></a>是中清净默然故。<a id="a-Bj"></a>我今如是持。</p>
  <p id="aBk">诸大德此一百八十波逸底迦法。<a id="a-Bl"></a>半月半月戒经中说。</p>
  <p id="aBm">第一摄颂曰。</p>
  <p id="aBn">妄毁及离间　　发举说同声</p>
  <p id="aBo">说罪得上人　　随亲辄轻毁</p>
  <p id="aBp">若复苾刍尼故妄语者。<a id="a-Bq"></a>波逸底迦。</p>
  <p id="aBr">若复苾刍尼毁訾语故。<a id="a-Bs"></a>波逸底迦。</p>
  <p id="aBt">若复苾刍尼离间语故。<a id="a-Bu"></a>波逸底迦。</p>
  <p id="aBv">若复苾刍尼知和合僧伽。<a id="a-Bw"></a>如法断诤事已除灭。<a id="a-Bx"></a>后于羯磨处。<a id="a-By"></a>更发举者。<a id="a-Bz"></a>波逸底迦。</p>
  <p id="aC0">若复苾刍尼为男子说法。<a id="a-C1"></a>过五六语。<a id="a-C2"></a>除有智女人。<a id="a-C3"></a>波逸底迦。</p>
  <p id="aC4">若复苾刍尼与未近圆人同句读诵。<a id="a-C5"></a>及教授法者。<a id="a-C6"></a>波逸底迦。</p>
  <p id="aC7">若复苾刍尼知他苾刍尼有粗恶罪。<a id="a-C8"></a>向未近圆人说除众羯磨。<a id="a-C9"></a>波逸底迦。</p>
  <p id="aCA">若复苾刍尼实得上人法。<a id="a-CB"></a>向未近圆人说者。<a id="a-CC"></a>波逸底迦。</p>
  <p id="aCD">若复苾刍尼先同心许。<a id="a-CE"></a>后作是说。<a id="a-CF"></a>诸具寿。<a id="a-CG"></a>以僧利物随亲厚处。<a id="a-CH"></a>回与别人者。<a id="a-CI"></a>波逸底迦。</p>
  <p id="aCJ">若复苾刍尼半月半月说戒经时。<a id="a-CK"></a>作如是语。<a id="a-CL"></a>诸具寿。<a id="a-CM"></a>何用说此小随小学处。<a id="a-CN"></a>为说是戒。<a id="a-CO"></a>时令诸苾刍尼心生恶作恼悔怀忧。<a id="a-CP"></a>若作如是轻呵戒者。<a id="a-CQ"></a>波逸底迦。</p>
  <p id="aCR">第二摄颂曰。</p>
  <p id="aCS">种子轻恼教　　安床草叶敷</p>
  <p id="aCT">强住脱床虫　　过三外道处</p>
  <p id="aCU">若复苾刍尼自坏种子有情村。<a id="a-CV"></a>及令他坏者。<a id="a-CW"></a>波逸底迦。</p>
  <p id="aCX">若复苾刍尼嫌毁轻贱苾刍尼者。<a id="a-CY"></a>波逸底迦。</p>
  <p id="aCZ">若复苾刍尼违恼言教者。<a id="a-Ca"></a>波逸底迦。</p>
  <p id="aCb">若复苾刍尼于露地处安僧敷具及诸床座。<a id="a-Cc"></a>去时不自举。<a id="a-Cd"></a>不教人举。</p>
  <p id="aCe">若有苾刍尼不嘱授者。<a id="a-Cf"></a>除余缘故波逸底迦。</p>
  <p id="aCg">若复苾刍尼于僧房内。<a id="a-Ch"></a>若草若叶自敷教人敷。<a id="a-Ci"></a>去时不自举。<a id="a-Cj"></a>不教人举。<a id="a-Ck"></a>若有苾刍尼不嘱授。<a id="a-Cl"></a>除余缘故波逸底迦。</p>
  <p id="aCm">若复苾刍尼于僧住处。<a id="a-Cn"></a>知诸苾刍尼先此处住。<a id="a-Co"></a>后来于中故相恼触于彼卧具。<a id="a-Cp"></a>若坐若卧。<a id="a-Cq"></a>作如是念。<a id="a-Cr"></a>彼若生苦者。<a id="a-Cs"></a>自当避我去。<a id="a-Ct"></a>波逸底迦。</p>
  <p id="aCu">若复苾刍尼于僧住处。<a id="a-Cv"></a>知重房棚上脱脚床。<a id="a-Cw"></a>及余坐物。<a id="a-Cx"></a>放身坐卧者。<a id="a-Cy"></a>波逸底迦。</p>
  <p id="aCz">若复苾刍尼知水有虫。<a id="a-D0"></a>自浇草土。<a id="a-D1"></a>若和牛粪。<a id="a-D2"></a>及教人浇者。<a id="a-D3"></a>波逸底迦。</p>
  <p id="aD4">若复苾刍尼作大住处。<a id="a-D5"></a>于门梐边应安横扂。<a id="a-D6"></a>及诸窗牖并安水窦。<a id="a-D7"></a>若起墙时是湿泥者。<a id="a-D8"></a>应二三重齐横扂处。<a id="a-D9"></a>若过者。<a id="a-DA"></a>波逸底迦。</p>
  <p id="aDB">若复苾刍尼于外道住处。<a id="a-DC"></a>得经一宿一食。<a id="a-DD"></a>除病因缘。<a id="a-DE"></a>若过者。<a id="a-DF"></a>波逸底迦。</p>
  <p id="aDG">第三摄颂曰。</p>
  <p id="aDH">过三不余食　　劝足并别众</p>
  <p id="aDI">非时触不受　　虫外道观装</p>
  <p id="aDJ">若复众多苾刍尼往俗家中。<a id="a-DK"></a>有净信婆罗门居士。<a id="a-DL"></a>殷勤劝请与饼麨饭。<a id="a-DM"></a>苾刍尼须者应两三钵受。<a id="a-DN"></a>若过受者。<a id="a-DO"></a>波逸底迦。<a id="a-DP"></a>既受得已还至住处。<a id="a-DQ"></a>若有苾刍尼应共分食。<a id="a-DR"></a>此是时。</p>
  <p id="aDS">若复苾刍尼足食竟。<a id="a-DT"></a>不作余食法。<a id="a-DU"></a>更食者。<a id="a-DV"></a>波逸底迦。</p>
  <p id="aDW">若复苾刍尼知他苾刍尼足食竟。<a id="a-DX"></a>不作余食法。<a id="a-DY"></a>劝令更食。<a id="a-DZ"></a>告言。<a id="a-Da"></a>具寿。<a id="a-Db"></a>当啖此食。<a id="a-Dc"></a>以此因缘欲使他犯生忧恼者。<a id="a-Dd"></a>波逸底迦。</p>
  <p id="aDe">若复苾刍尼别众食者。<a id="a-Df"></a>除余时。<a id="a-Dg"></a>波逸底迦。<a id="a-Dh"></a>余时者。<a id="a-Di"></a>病时作时。<a id="a-Dj"></a>道行时船行时。<a id="a-Dk"></a>大众食时。<a id="a-Dl"></a>沙门施食时。<a id="a-Dm"></a>此是时。</p>
  <p id="aDn">若复苾刍尼非时食者。<a id="a-Do"></a>波逸底迦。</p>
  <p id="aDp">若复苾刍尼食曾经触食者。<a id="a-Dq"></a>波逸底迦。</p>
  <p id="aDr">若复苾刍尼不受食举着口中而啖咽者。<a id="a-Ds"></a>除水及齿木。<a id="a-Dt"></a>波逸底迦。</p>
  <p id="aDu">若复苾刍尼知水有虫受用者。<a id="a-Dv"></a>波逸底迦。</p>
  <p id="aDw">若复苾刍尼自手授与无衣外道及余外道男女食者。<a id="a-Dx"></a>波逸底迦。</p>
  <p id="aDy">若复苾刍尼往观整装军者。<a id="a-Dz"></a>波逸底迦。</p>
  <p id="aE0">第四摄颂曰。</p>
  <p id="aE1">观军二打拟　　覆罪诣俗家</p>
  <p id="aE2">然火与欲过　　说欲非障法</p>
  <p id="aE3">若复苾刍尼有因缘往军中。<a id="a-E4"></a>应齐二夜。<a id="a-E5"></a>若过宿者。<a id="a-E6"></a>波逸底迦。</p>
  <p id="aE7">若复苾刍尼在军中宿经二夜。<a id="a-E8"></a>观整装军。<a id="a-E9"></a>见先旗兵。<a id="a-EA"></a>及看布阵散兵者。<a id="a-EB"></a>波逸底迦。</p>
  <p id="aEC">若复苾刍尼嗔恚故不喜。<a id="a-ED"></a>打苾刍尼者。<a id="a-EE"></a>波逸底迦。</p>
  <p id="aEF">若复苾刍尼嗔恚故不喜。<a id="a-EG"></a>拟手向苾刍尼者。<a id="a-EH"></a>波逸底迦。</p>
  <p id="aEI">若复苾刍尼知他苾刍尼有粗恶罪。<a id="a-EJ"></a>覆藏者。<a id="a-EK"></a>波逸底迦。</p>
  <p id="aEL">若复苾刍尼语余苾刍尼。<a id="a-EM"></a>作如是语。<a id="a-EN"></a>具寿。<a id="a-EO"></a>共汝诣俗家。<a id="a-EP"></a>当与汝美好饮食令得饱满。<a id="a-EQ"></a>彼苾刍尼至俗家竟。<a id="a-ER"></a>不与食。<a id="a-ES"></a>语言。<a id="a-ET"></a>具寿。<a id="a-EU"></a>汝去。<a id="a-EV"></a>我与汝共坐共语不乐。<a id="a-EW"></a>我独坐独语乐。<a id="a-EX"></a>作是语时。<a id="a-EY"></a>欲令生恼者。<a id="a-EZ"></a>波逸底迦。</p>
  <p id="aEa">若复苾刍尼无病为身。<a id="a-Eb"></a>若自然火。<a id="a-Ec"></a>若教他然者。<a id="a-Ed"></a>波逸底迦。</p>
  <p id="aEe">若复苾刍尼。<a id="a-Ef"></a>与他欲已。<a id="a-Eg"></a>后便悔言。<a id="a-Eh"></a>还我欲来。<a id="a-Ei"></a>不与汝者。<a id="a-Ej"></a>波逸底迦。</p>
  <p id="aEk">若复苾刍尼与未近圆人同室宿。<a id="a-El"></a>过二夜者。<a id="a-Em"></a>波逸底迦。</p>
  <p id="aEn">若复苾刍尼作如是语。<a id="a-Eo"></a>我知佛所说法。<a id="a-Ep"></a>欲是障碍者。<a id="a-Eq"></a>习行之时非是障碍。<a id="a-Er"></a>诸苾刍尼应语彼苾刍尼言。<a id="a-Es"></a>具寿。<a id="a-Et"></a>汝莫作是语。<a id="a-Eu"></a>我知佛所说。<a id="a-Ev"></a>欲是障碍法者。<a id="a-Ew"></a>习行之时非是障碍。<a id="a-Ex"></a>汝莫谤世尊。<a id="a-Ey"></a>谤世尊者不善。<a id="a-Ez"></a>世尊不作是语。<a id="a-F0"></a>世尊以无量门。<a id="a-F1"></a>于诸欲法说为障碍。<a id="a-F2"></a>汝可弃舍如是恶见。<a id="a-F3"></a>诸苾刍尼如是谏时。<a id="a-F4"></a>舍者善。<a id="a-F5"></a>若不舍者。<a id="a-F6"></a>乃至二三随正应谏。<a id="a-F7"></a>随正应教令舍是事。<a id="a-F8"></a>舍者善。<a id="a-F9"></a>若不舍者。<a id="a-FA"></a>波逸底迦。</p>
  <p id="aFB">第五摄颂曰。</p>
  <p id="aFC">与恶见同宿　　求寂坏色衣</p>
  <p id="aFD">捉宝洗傍生　　恼指水同宿</p>
 </body>
</html>