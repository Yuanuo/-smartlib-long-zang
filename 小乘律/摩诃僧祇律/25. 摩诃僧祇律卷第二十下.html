<!doctype html>
<html id="z3IBV35ow" data-ver="1096">
 <head>
  <meta charset="utf-8">
  <meta author="佛陀跋陀罗">
  <meta author="法显">
  <meta library="龙藏">
  <meta catalog="小乘律">
  <meta period="东晋">
 </head>
 <body>
  <h1 id="a1">摩诃僧祇律卷第二十下</h1>
  <p id="a2">复次佛住舍卫城。<a id="a-3"></a>广说如上。<a id="a-4"></a>尔时佛告阿难。<a id="a-5"></a>汝语诸比丘。<a id="a-6"></a>安居已讫。<a id="a-7"></a>诸檀越施安居衣。<a id="a-8"></a>阿难即语诸比丘。<a id="a-9"></a>诸比丘言。<a id="a-A"></a>世尊制戒。<a id="a-B"></a>不听同食处食前食后不白。<a id="a-C"></a>比丘行至余家。<a id="a-D"></a>我等与诸梵行人同食。<a id="a-E"></a>共住敬难故不敢数白。<a id="a-F"></a>阿难以是因缘。<a id="a-G"></a>往白世尊。<a id="a-H"></a>佛言。<a id="a-I"></a>从今日后听衣。<a id="a-J"></a>时佛告诸比丘。<a id="a-K"></a>依止舍卫城住者。<a id="a-L"></a>皆悉令集。<a id="a-M"></a>以十利故。<a id="a-N"></a>与诸比丘制戒。<a id="a-O"></a>乃至已闻者当重闻。<a id="a-P"></a>若比丘同食处食前食后不白。<a id="a-Q"></a>比丘行至余家。<a id="a-R"></a>除余时。<a id="a-S"></a>波夜提。<a id="a-T"></a>余时者。<a id="a-U"></a>衣时是名余时。<a id="a-V"></a>比丘者。<a id="a-W"></a>如上说。<a id="a-X"></a>同食者。<a id="a-Y"></a>或米四升作饭。<a id="a-Z"></a>或麨八升。<a id="a-a"></a>或麦饭斗二升鱼肉。<a id="a-b"></a>若半钵若一钵是名同食。<a id="a-c"></a>食前者。<a id="a-d"></a>未食。<a id="a-e"></a>食后者。<a id="a-f"></a>食已日虽早故名食后。<a id="a-g"></a>行至余家者。<a id="a-h"></a>刹利家婆罗门家。<a id="a-i"></a>毗舍家。<a id="a-j"></a>首陀罗家。<a id="a-k"></a>白者。<a id="a-l"></a>若白非时入聚落。<a id="a-m"></a>若白往比丘尼精舍。<a id="a-n"></a>若白离说法处。<a id="a-o"></a>不名为白。<a id="a-p"></a>应白言长老忆念。<a id="a-q"></a>我某甲离同食行至余家。<a id="a-r"></a>答言尔。<a id="a-s"></a>除余时者。<a id="a-t"></a>世尊说无罪。<a id="a-u"></a>余时者衣时。<a id="a-v"></a>衣时者。<a id="a-w"></a>无迦絺那衣。<a id="a-x"></a>一月有迦絺那衣。<a id="a-y"></a>五月衣时中间舍五罪别众食处处食离同食不白。<a id="a-z"></a>畜长衣离衣宿无罪。<a id="a-10"></a>波夜提者。<a id="a-11"></a>如上说若比丘离同食欲余行者。<a id="a-12"></a>应白去不白去者波夜提。<a id="a-13"></a>若于他处食。<a id="a-14"></a>五正食五杂正食。<a id="a-15"></a>二波夜提。<a id="a-16"></a>不白离同食处处食。<a id="a-17"></a>若作施食法。<a id="a-18"></a>若衣时者。<a id="a-19"></a>二俱无罪。<a id="a-1A"></a>若比丘住处无食。<a id="a-1B"></a>若有人请食。<a id="a-1C"></a>即彼处名为同食。<a id="a-1D"></a>若于彼处欲余行者应白去不白去者。<a id="a-1E"></a>如上说。<a id="a-1F"></a>若比丘受聚落中请。<a id="a-1G"></a>即彼处名同食。<a id="a-1H"></a>日旱欲余行经过。<a id="a-1I"></a>应白去。<a id="a-1J"></a>不白去者。<a id="a-1K"></a>如上说若聚落中请僧食有比丘过到其家。<a id="a-1L"></a>檀越言。<a id="a-1M"></a>尊者。<a id="a-1N"></a>我今日饭僧尊者。<a id="a-1O"></a>亦受我请。<a id="a-1P"></a>比丘受者。<a id="a-1Q"></a>即名同食。<a id="a-1R"></a>日时尚早。<a id="a-1S"></a>比丘复欲余行。<a id="a-1T"></a>应当白去。<a id="a-1U"></a>不白去者。<a id="a-1V"></a>波夜提。<a id="a-1W"></a>余如上说。<a id="a-1X"></a>若檀越请僧食比丘乞食。<a id="a-1Y"></a>过到其家。<a id="a-1Z"></a>檀越言。<a id="a-1a"></a>我今请僧食尊者亦受我请。<a id="a-1b"></a>若比丘受者。<a id="a-1c"></a>亦名同食。<a id="a-1d"></a>比丘寻自思惟。<a id="a-1e"></a>檀越信施心重。<a id="a-1f"></a>我不能消不如行乞趣得支命。<a id="a-1g"></a>欲舍去者应白去不白去者。<a id="a-1h"></a>波夜提。<a id="a-1i"></a>余如上说。<a id="a-1j"></a>若二比丘各有食处。<a id="a-1k"></a>俱向聚落道中议言。<a id="a-1l"></a>我等今日先一家食。<a id="a-1m"></a>然后次第共余家食后食。<a id="a-1n"></a>一比丘应白去。<a id="a-1o"></a>不白去者。<a id="a-1p"></a>波夜提。<a id="a-1q"></a>若至先食家得五正食五杂正食。<a id="a-1r"></a>二波夜提。<a id="a-1s"></a>离同食处处食。<a id="a-1t"></a>若作施食法若衣时二俱无罪。<a id="a-1u"></a>第二人亦如是。<a id="a-1v"></a>若比丘乞食家。<a id="a-1w"></a>家得一升二升。<a id="a-1x"></a>乃至一斛取无罪。<a id="a-1y"></a>若一家或得四升米饭。<a id="a-1z"></a>或糗八升。<a id="a-20"></a>或麦饭一升二升。<a id="a-21"></a>若鱼肉半钵一钵更不得余处求。<a id="a-22"></a>是中何者犯。<a id="a-23"></a>何者不犯。<a id="a-24"></a>一切粥除鱼肉粥。<a id="a-25"></a>粥者取新出釜。<a id="a-26"></a>画不成字。<a id="a-27"></a>一切饼一切糗一切果。<a id="a-28"></a>非别众食。<a id="a-29"></a>非处处食非满足食。<a id="a-2A"></a>是故说。</p>
  <p id="a2B">佛住舍卫城。<a id="a-2C"></a>广说如上。<a id="a-2D"></a>是中应说末利夫人因缘。<a id="a-2E"></a>如中阿含中说。<a id="a-2F"></a>乃至长老比丘。<a id="a-2G"></a>次第入宫教诫。<a id="a-2H"></a>尔时尊者优陀夷。<a id="a-2I"></a>次入教诫。<a id="a-2J"></a>时末利夫人着细涂施衣。<a id="a-2K"></a>金银珠玑庄校衣上在宫内坐。<a id="a-2L"></a>时优陀夷入宫。<a id="a-2M"></a>夫人见已。<a id="a-2N"></a>敬心卒起。<a id="a-2O"></a>金银珠玑重涂施衣滑坠地。<a id="a-2P"></a>夫人惭愧。<a id="a-2Q"></a>即便蹲住。<a id="a-2R"></a>诸侍人以身障之。<a id="a-2S"></a>时优陀夷见已却行而出。<a id="a-2T"></a>还到精舍。<a id="a-2U"></a>语诸比丘言。<a id="a-2V"></a>长老。<a id="a-2W"></a>波斯匿王覆藏宝器。<a id="a-2X"></a>我今已见诸比丘。<a id="a-2Y"></a>问言。<a id="a-2Z"></a>汝见何等。<a id="a-2a"></a>答言。<a id="a-2b"></a>见末利夫人。<a id="a-2c"></a>诸比丘言。<a id="a-2d"></a>长老汝出家人若入聚落当作阿练若意。<a id="a-2e"></a>莫恋着色。<a id="a-2f"></a>见如不见闻如不闻。<a id="a-2g"></a>答言我实见可言不见耶。<a id="a-2h"></a>诸比丘以是因缘。<a id="a-2i"></a>往白世尊。<a id="a-2j"></a>佛言。<a id="a-2k"></a>从今日后不听比丘入王宫。<a id="a-2l"></a>诸比丘不入宫故。<a id="a-2m"></a>诸夫人语末利夫人坐。<a id="a-2n"></a>汝使诸比丘不复来入。<a id="a-2o"></a>我等不得闻法礼僧末利夫人言。<a id="a-2p"></a>何故怨我汝自求王。<a id="a-2q"></a>诸夫人即白王言。<a id="a-2r"></a>大王诸比丘何故不复入宫教诫。<a id="a-2s"></a>时波斯匿王闻此语已往诣佛所。<a id="a-2t"></a>稽首礼足。<a id="a-2u"></a>却坐一面。<a id="a-2v"></a>白佛言。<a id="a-2w"></a>世尊。<a id="a-2x"></a>诸比丘何故不复入宫教诫。<a id="a-2y"></a>佛言。<a id="a-2z"></a>大王是中有过如来见已不听复入。<a id="a-30"></a>波斯匿王白佛言。<a id="a-31"></a>是中有何过患。<a id="a-32"></a>可得闻不。<a id="a-33"></a>佛告大王。<a id="a-34"></a>有十事过患。<a id="a-35"></a>比丘不得入王宫十事者。<a id="a-36"></a>如中阿含綖经中说。<a id="a-37"></a>比丘不得入王宫。<a id="a-38"></a>王白佛言。<a id="a-39"></a>世尊。<a id="a-3A"></a>佛见过患制比丘不得入王宫。<a id="a-3B"></a>我本未生信时自身右手犹尚不信。<a id="a-3C"></a>况复比丘佛已制戒。<a id="a-3D"></a>但当随顺。<a id="a-3E"></a>佛告诸比丘。<a id="a-3F"></a>依止舍卫城住者。<a id="a-3G"></a>皆悉令集。<a id="a-3H"></a>以十利故。<a id="a-3I"></a>为诸比丘制戒。<a id="a-3J"></a>乃至已闻者当重闻。<a id="a-3K"></a>若比丘入刹利灌顶王宫王夫人。<a id="a-3L"></a>宝未藏入过门限者。<a id="a-3M"></a>波夜提。<a id="a-3N"></a>比丘者。<a id="a-3O"></a>如上说。<a id="a-3P"></a>王者。<a id="a-3Q"></a>刹利种婆罗门种。<a id="a-3R"></a>优伽罗王种。<a id="a-3S"></a>舍伽耶王种。<a id="a-3T"></a>婆那王种如是等比或是王非刹利入者无罪。<a id="a-3U"></a>是王是刹利非灌顶入无罪。<a id="a-3V"></a>是王是刹利。<a id="a-3W"></a>是灌顶无国土入无罪。<a id="a-3X"></a>是王是刹利是灌顶有国土不得入。<a id="a-3Y"></a>入宫者入内宫。<a id="a-3Z"></a>王夫人未藏宝者王夫人未出宝未藏者。<a id="a-3a"></a>王宝未出至过门限者。<a id="a-3b"></a>波夜提。<a id="a-3c"></a>波夜提者。<a id="a-3d"></a>如上说若王新作宫殿信心欢喜。<a id="a-3e"></a>语比丘言。<a id="a-3f"></a>尊者为我故愿先受用。<a id="a-3g"></a>比丘应语。<a id="a-3h"></a>世尊制戒不得入宫。<a id="a-3i"></a>王复言。<a id="a-3j"></a>尊者颇有方便。<a id="a-3k"></a>得开通不。<a id="a-3l"></a>应答言。<a id="a-3m"></a>王夫人宝尽出。<a id="a-3n"></a>然后得入。<a id="a-3o"></a>若已出者应入。<a id="a-3p"></a>比丘入已。<a id="a-3q"></a>王夫人宝物从后。<a id="a-3r"></a>次第入比丘不得舍出。<a id="a-3s"></a>尔时坐无罪。<a id="a-3t"></a>若比丘中间为大小行出不得复入。<a id="a-3u"></a>入者波夜提。<a id="a-3v"></a>若王常游观池林。<a id="a-3w"></a>于中作王行宫。<a id="a-3x"></a>王夫人宝物尽出。<a id="a-3y"></a>在中有七重门。<a id="a-3z"></a>若入一门二三乃至六门无罪。<a id="a-40"></a>第七门一脚入。<a id="a-41"></a>越毗尼罪。<a id="a-42"></a>两脚过门限者。<a id="a-43"></a>波夜提。<a id="a-44"></a>若王游观已夫人宝物尽出行宫已空。<a id="a-45"></a>众人入者。<a id="a-46"></a>比丘入无罪。<a id="a-47"></a>若王信心爱敬手牵比丘入无罪。<a id="a-48"></a>是故说。</p>
  <p id="a49">佛住舍卫城。<a id="a-4A"></a>广说如上。<a id="a-4B"></a>舍卫城内有作象牙师。<a id="a-4C"></a>字法与。<a id="a-4D"></a>时有比丘到其家语。<a id="a-4E"></a>檀越为我作针筒。<a id="a-4F"></a>即便为作不大不小光色滑泽。<a id="a-4G"></a>持来还房。<a id="a-4H"></a>诸比丘见已问言。<a id="a-4I"></a>长老。<a id="a-4J"></a>何处得是不大不小光色滑泽。<a id="a-4K"></a>答言。<a id="a-4L"></a>象牙师字法与。<a id="a-4M"></a>为我作之。<a id="a-4N"></a>诸比丘闻已。<a id="a-4O"></a>各各往索牙师念曰。<a id="a-4P"></a>诸比丘皆当须用又念众僧是良福田。<a id="a-4Q"></a>我当请僧布施。<a id="a-4R"></a>针筒即诣祇洹头面礼僧足已。<a id="a-4S"></a>白言。<a id="a-4T"></a>我法与请僧欲施针筒。<a id="a-4U"></a>诸比丘闻已。<a id="a-4V"></a>各各往取。<a id="a-4W"></a>或取一去。<a id="a-4X"></a>或取二三。<a id="a-4Y"></a>乃至取十象牙遂尽。<a id="a-4Z"></a>檀越言。<a id="a-4a"></a>牙已尽。<a id="a-4b"></a>今唯有骨。<a id="a-4c"></a>须者当作。<a id="a-4d"></a>答言。<a id="a-4e"></a>皆须骨尽。<a id="a-4f"></a>复白骨亦尽。<a id="a-4g"></a>今唯有角。<a id="a-4h"></a>须者当作。<a id="a-4i"></a>答言。<a id="a-4j"></a>皆须索者众多无以供命。<a id="a-4k"></a>尔时尊者舍利弗。<a id="a-4l"></a>时至着入聚落衣持钵入舍卫城乞食。<a id="a-4m"></a>次至其家。<a id="a-4n"></a>时法与妇信心欢喜。<a id="a-4o"></a>持食出施。<a id="a-4p"></a>先识舍利弗。<a id="a-4q"></a>即头面礼足在前而立。<a id="a-4r"></a>舍利弗问言。<a id="a-4s"></a>姊妹。<a id="a-4t"></a>家内何似事业增不。<a id="a-4u"></a>答言。<a id="a-4v"></a>家内粗可但事业不增。<a id="a-4w"></a>问言。<a id="a-4x"></a>何故。<a id="a-4y"></a>答言。<a id="a-4z"></a>尊者我家夫主请诸比丘。<a id="a-50"></a>施与针筒。<a id="a-51"></a>诸比丘或取一去。<a id="a-52"></a>或取二三。<a id="a-53"></a>乃至取十牙尽。<a id="a-54"></a>取骨骨尽取角。<a id="a-55"></a>索者众多无以供命。<a id="a-56"></a>尊者。<a id="a-57"></a>我家仰是生活衣食儿子供官赋调。<a id="a-58"></a>尊者是我敬重作是言耳。<a id="a-59"></a>以是故。<a id="a-5A"></a>夫主在言不在觉而言眠。<a id="a-5B"></a>尔时尊者舍利弗为是女人随顺说法发欢喜已。<a id="a-5C"></a>来还精舍。<a id="a-5D"></a>以是因缘具白世尊。<a id="a-5E"></a>佛言。<a id="a-5F"></a>呼诸比丘来。<a id="a-5G"></a>来已佛具问上事。<a id="a-5H"></a>汝实尔不。<a id="a-5I"></a>答言实尔。<a id="a-5J"></a>佛言。<a id="a-5K"></a>从今日后不听象牙骨角作针筒。<a id="a-5L"></a>佛告诸比丘。<a id="a-5M"></a>依止舍卫城住者。<a id="a-5N"></a>皆悉令集。<a id="a-5O"></a>以十利故。<a id="a-5P"></a>为诸比丘制戒。<a id="a-5Q"></a>乃至已闻者当重闻。<a id="a-5R"></a>若比丘牙骨角作针筒破已波夜提。<a id="a-5S"></a>比丘者。<a id="a-5T"></a>如上说。<a id="a-5U"></a>牙者。<a id="a-5V"></a>象牙鱼牙摩伽罗牙猪牙。<a id="a-5W"></a>如是诸余牙等。<a id="a-5X"></a>骨者。<a id="a-5Y"></a>象骨马骨牛骨驼骨龙骨。<a id="a-5Z"></a>如是诸余骨等。<a id="a-5a"></a>角者。<a id="a-5b"></a>牛角水牛角犀角鹿角羊角。<a id="a-5c"></a>如是诸角等。<a id="a-5d"></a>作者。<a id="a-5e"></a>若自作若使人作破已。<a id="a-5f"></a>波夜提。<a id="a-5g"></a>悔过不破悔过者。<a id="a-5h"></a>越毗尼罪。<a id="a-5i"></a>波夜提者。<a id="a-5j"></a>如上说。<a id="a-5k"></a>尔时世尊。<a id="a-5l"></a>制戒不听牙骨角作针筒。<a id="a-5m"></a>时诸比丘。<a id="a-5n"></a>便持金银琉璃颇梨玉宝作之。<a id="a-5o"></a>佛言不听金银宝等作针筒。<a id="a-5p"></a>应用铜铁白镴。<a id="a-5q"></a>铅锡鋀石。<a id="a-5r"></a>白铜竹木。<a id="a-5s"></a>钦婆罗氎旃鸟翮。<a id="a-5t"></a>乃至钵囊带。<a id="a-5u"></a>是故说。</p>
  <p id="a5v">佛住舍卫城。<a id="a-5w"></a>广说如上。<a id="a-5x"></a>尔时斋日月八日十四日十五日。<a id="a-5y"></a>城内人民出城礼拜世尊。<a id="a-5z"></a>时波斯匿王子亦来礼拜。<a id="a-60"></a>次第至难陀优波难陀所。<a id="a-61"></a>头面礼足已白言。<a id="a-62"></a>我欲观看。<a id="a-63"></a>愿示我处。<a id="a-64"></a>答言甚善。<a id="a-65"></a>即将至阁上。<a id="a-66"></a>语言童子。<a id="a-67"></a>看是柱梁榱栋栌枓枅衡。<a id="a-68"></a>雕文刻镂种种彩画。<a id="a-69"></a>次至难陀住处。<a id="a-6A"></a>见青色地敷高大床。<a id="a-6B"></a>施置重蹬敷拘执褥。<a id="a-6C"></a>两头施枕见已。<a id="a-6D"></a>即问尊者。<a id="a-6E"></a>是谁床褥。<a id="a-6F"></a>答言。<a id="a-6G"></a>我许。<a id="a-6H"></a>王子言。<a id="a-6I"></a>此大严丽非比丘所宜。<a id="a-6J"></a>即复问言。<a id="a-6K"></a>若非我所宜。<a id="a-6L"></a>谁应畜者。<a id="a-6M"></a>答言。<a id="a-6N"></a>若王王子所应服饰。<a id="a-6O"></a>比丘言。<a id="a-6P"></a>我非王子耶。<a id="a-6Q"></a>若世尊不出家者。<a id="a-6R"></a>应作转轮圣王。<a id="a-6S"></a>君四天下。<a id="a-6T"></a>汝等一切是我人民。<a id="a-6U"></a>然世尊不乐是处。<a id="a-6V"></a>出家成佛作法轮王。<a id="a-6W"></a>我是法轮王子。<a id="a-6X"></a>设复服饰。<a id="a-6Y"></a>过此犹尚是宜。<a id="a-6Z"></a>况此粗物。<a id="a-6a"></a>王子闻已。<a id="a-6b"></a>惭愧无言。<a id="a-6c"></a>诸比丘以是因缘。<a id="a-6d"></a>往白世尊。<a id="a-6e"></a>佛言。<a id="a-6f"></a>呼难陀优波难陀来。<a id="a-6g"></a>来已佛具问上事。<a id="a-6h"></a>汝实尔不。<a id="a-6i"></a>答言实尔。<a id="a-6j"></a>佛言。<a id="a-6k"></a>汝等云何严饰床褥。<a id="a-6l"></a>为世人所讥。<a id="a-6m"></a>从今日后不听过量作床。<a id="a-6n"></a>复次佛住舍卫城。<a id="a-6o"></a>广说如上。<a id="a-6p"></a>世尊制戒不听过量作床。<a id="a-6q"></a>诸比丘如量截已。<a id="a-6r"></a>即以断头还榰床脚。<a id="a-6s"></a>尔时斋日月八日十四日十五日。<a id="a-6t"></a>城内人民出礼拜世尊。<a id="a-6u"></a>波斯匿王子亦来礼拜。<a id="a-6v"></a>次至难陀优波难陀所。<a id="a-6w"></a>语曰。<a id="a-6x"></a>尊者。<a id="a-6y"></a>示我观看处。<a id="a-6z"></a>乃至到难陀房中。<a id="a-70"></a>见已即问。<a id="a-71"></a>何故截此床脚。<a id="a-72"></a>答言。<a id="a-73"></a>齐截已上世尊所听。<a id="a-74"></a>王子言。<a id="a-75"></a>若世尊听齐截已上。<a id="a-76"></a>而今还以榰床与本何异。<a id="a-77"></a>诸比丘以是因缘。<a id="a-78"></a>往白世尊。<a id="a-79"></a>佛言。<a id="a-7A"></a>从今日后床脚应量不听复榰。<a id="a-7B"></a>佛告诸比丘。<a id="a-7C"></a>依止舍卫城住者。<a id="a-7D"></a>皆悉令集。<a id="a-7E"></a>以十利故。<a id="a-7F"></a>为诸比丘制戒。<a id="a-7G"></a>乃至已闻者当重闻。<a id="a-7H"></a>若比丘作床脚。<a id="a-7I"></a>应量作高。<a id="a-7J"></a>修伽陀。<a id="a-7K"></a>八指除入梐。<a id="a-7L"></a>若过量作截已。<a id="a-7M"></a>波夜提。<a id="a-7N"></a>比丘者。<a id="a-7O"></a>如上说。<a id="a-7P"></a>卧床坐床各十四种。<a id="a-7Q"></a>如上说。<a id="a-7R"></a>是中过量者犯。<a id="a-7S"></a>作者。<a id="a-7T"></a>若自作若使人作。<a id="a-7U"></a>修伽陀者。<a id="a-7V"></a>如来应供正遍知。<a id="a-7W"></a>八指者。<a id="a-7X"></a>佛八指。<a id="a-7Y"></a>过者。<a id="a-7Z"></a>过量。<a id="a-7a"></a>入梐者齐孔已下截已。<a id="a-7b"></a>波夜提。<a id="a-7c"></a>悔过不截悔者。<a id="a-7d"></a>越毗尼罪。<a id="a-7e"></a>波夜提者。<a id="a-7f"></a>如上说。<a id="a-7g"></a>若自作终日坐上。<a id="a-7h"></a>一波夜提。<a id="a-7i"></a>若起已还坐随坐一一波夜提。<a id="a-7j"></a>他床而坐上者。<a id="a-7k"></a>越毗尼罪。<a id="a-7l"></a>榰脚床亦应量当使坚牢。<a id="a-7m"></a>若客比丘来次第付床褥。<a id="a-7n"></a>得过量床。<a id="a-7o"></a>应语知事者言。<a id="a-7p"></a>借我锯来问作何等。<a id="a-7q"></a>答言。<a id="a-7r"></a>此床过量欲截令如法。<a id="a-7s"></a>若知事者。<a id="a-7t"></a>言莫截檀越。<a id="a-7u"></a>见者或能不喜。<a id="a-7v"></a>若不久住者。<a id="a-7w"></a>凿地埋脚齐量止。<a id="a-7x"></a>若久住者应齐埋处。<a id="a-7y"></a>木筒盛脚勿使烂坏。<a id="a-7z"></a>若比丘入聚落。<a id="a-80"></a>至檀越家坐。<a id="a-81"></a>若床脚高者不得悬脚坐。<a id="a-82"></a>若是知旧应索承足机。<a id="a-83"></a>若非知旧应索塼木承足而坐。<a id="a-84"></a>若福德舍中床高坐者无罪。<a id="a-85"></a>是故说。</p>
  <p id="a86">佛住舍卫城。<a id="a-87"></a>广说如上。<a id="a-88"></a>尔时斋日月八日十四日十五日。<a id="a-89"></a>城内人民出礼觐世尊。<a id="a-8A"></a>波斯匿王子亦出礼拜。<a id="a-8B"></a>次至难陀优波难陀所。<a id="a-8C"></a>语言。<a id="a-8D"></a>比丘。<a id="a-8E"></a>示我观看处。<a id="a-8F"></a>答言甚善。<a id="a-8G"></a>即将至阁上。<a id="a-8H"></a>示言。<a id="a-8I"></a>王子。<a id="a-8J"></a>看是柱梁榱栋栌欂枅衡。<a id="a-8K"></a>雕文刻镂种种彩画次至已房。<a id="a-8L"></a>见青色地敷好坐床。<a id="a-8M"></a>敷兜罗纻褥。<a id="a-8N"></a>两头安枕。<a id="a-8O"></a>以白氎覆上。<a id="a-8P"></a>见已即问。<a id="a-8Q"></a>是谁所有。<a id="a-8R"></a>答言。<a id="a-8S"></a>我许。<a id="a-8T"></a>王子言。<a id="a-8U"></a>此大严丽非尊者所宜。<a id="a-8V"></a>答言。<a id="a-8W"></a>若非我所宜。<a id="a-8X"></a>谁复应畜。<a id="a-8Y"></a>王子答言。<a id="a-8Z"></a>王王子大臣所应服饰。<a id="a-8a"></a>复言。<a id="a-8b"></a>我非王子耶。<a id="a-8c"></a>世尊。<a id="a-8d"></a>若不出家。<a id="a-8e"></a>应作转轮圣王。<a id="a-8f"></a>王四天下。<a id="a-8g"></a>汝等一切是我人民。<a id="a-8h"></a>然世尊不乐是处。<a id="a-8i"></a>出家成佛作法轮王。<a id="a-8j"></a>我是法轮王子。<a id="a-8k"></a>服饰设复过此犹尚是宜。<a id="a-8l"></a>况此粗物。<a id="a-8m"></a>王子闻已。<a id="a-8n"></a>惭愧无言。<a id="a-8o"></a>诸比丘以是因缘。<a id="a-8p"></a>往白世尊。<a id="a-8q"></a>佛言。<a id="a-8r"></a>呼难陀优波难陀来。<a id="a-8s"></a>来已佛具问上事。<a id="a-8t"></a>汝实尔不。<a id="a-8u"></a>答言实尔。<a id="a-8v"></a>佛言。<a id="a-8w"></a>汝云何以兜罗绵纻褥。<a id="a-8x"></a>为世人所讥。<a id="a-8y"></a>从今日后不听兜罗绵纻褥。<a id="a-8z"></a>佛告诸比丘。<a id="a-90"></a>依止舍卫城住者。<a id="a-91"></a>皆悉令集。<a id="a-92"></a>以十利故。<a id="a-93"></a>为诸比丘制戒。<a id="a-94"></a>乃至已闻者当重闻。<a id="a-95"></a>若比丘兜罗绵纻褥。<a id="a-96"></a>若坐若卧。<a id="a-97"></a>挽出已。<a id="a-98"></a>波夜提。<a id="a-99"></a>比丘者。<a id="a-9A"></a>如上说。<a id="a-9B"></a>兜罗者。<a id="a-9C"></a>阿伽兜罗。<a id="a-9D"></a>婆迦兜罗。<a id="a-9E"></a>鸠吒阇兜罗。<a id="a-9F"></a>角兜罗。<a id="a-9G"></a>草兜罗。<a id="a-9H"></a>迦尸兜罗。<a id="a-9I"></a>华兜罗。<a id="a-9J"></a>诸余兜罗等。<a id="a-9K"></a>是名兜罗。<a id="a-9L"></a>是中兜罗纻褥挽出已。<a id="a-9M"></a>波夜提。<a id="a-9N"></a>悔过挽出时抖擞令尽。<a id="a-9O"></a>若不尽者。<a id="a-9P"></a>以水沾手摩治令净。<a id="a-9Q"></a>然后波夜提。<a id="a-9R"></a>波夜提者。<a id="a-9S"></a>如上说。<a id="a-9T"></a>若自作终日坐。<a id="a-9U"></a>一波夜提。<a id="a-9V"></a>起已还坐随坐。<a id="a-9W"></a>一一波夜提。<a id="a-9X"></a>他许坐者。<a id="a-9Y"></a>越毗尼罪。<a id="a-9Z"></a>若纻枕枕头榰足。<a id="a-9a"></a>越毗尼罪。<a id="a-9b"></a>若病枕头榰足无罪。<a id="a-9c"></a>若以兜罗纻皮枕。<a id="a-9d"></a>得二越毗尼罪。<a id="a-9e"></a>皮及兜罗。<a id="a-9f"></a>若比丘入聚落兜罗风吹着比丘衣。<a id="a-9g"></a>合衣坐者。<a id="a-9h"></a>越毗尼罪。<a id="a-9i"></a>应拂去而坐。<a id="a-9j"></a>若车载兜罗若担若负风吹着比丘衣。<a id="a-9k"></a>合衣坐者。<a id="a-9l"></a>越毗尼罪。<a id="a-9m"></a>应拂去而坐。<a id="a-9n"></a>若敷草兜罗比丘不得坐。<a id="a-9o"></a>若比丘角兜罗田中行着衣不得坐。<a id="a-9p"></a>应拂去。<a id="a-9q"></a>若草兜罗华兜罗田中行着衣不得坐。<a id="a-9r"></a>应拂去。<a id="a-9s"></a>若敷草华兜罗坐上。<a id="a-9t"></a>越毗尼罪。<a id="a-9u"></a>敛草华兜罗坐。<a id="a-9v"></a>越毗尼罪。<a id="a-9w"></a>作田中亦越毗尼罪。<a id="a-9x"></a>若为律师法师敷师子座。<a id="a-9y"></a>散华。<a id="a-9z"></a>着上不。<a id="a-A0"></a>得坐拂去而坐。<a id="a-A1"></a>无罪是故说。</p>
  <p id="aA2">佛住舍卫城。<a id="a-A3"></a>广说如上。<a id="a-A4"></a>有五事饶益故。<a id="a-A5"></a>如来应供正遍知。<a id="a-A6"></a>五日一行诸比丘房。<a id="a-A7"></a>见诸比丘床褥卧具。<a id="a-A8"></a>垢腻不净处处沾污。<a id="a-A9"></a>如曼陀罗着日中曝晒。<a id="a-AA"></a>佛问诸比丘。<a id="a-AB"></a>是谁床褥卧具垢秽不净。<a id="a-AC"></a>答言。<a id="a-AD"></a>是诸比丘卧具不以物覆。<a id="a-AE"></a>是故污耳。<a id="a-AF"></a>佛言。<a id="a-AG"></a>从今日后听作尼师坛。<a id="a-AH"></a>复次佛听作尼师坛已。<a id="a-AI"></a>诸比丘合缕作五事饶益故。<a id="a-AJ"></a>如来应供正遍知。<a id="a-AK"></a>五日一行诸房舍。<a id="a-AL"></a>见合缕氎垢腻不净处处沾污。<a id="a-AM"></a>如曼陀罗着日中曝晒。<a id="a-AN"></a>佛知而故问。<a id="a-AO"></a>是谁合缕作尼师坛垢腻不净。<a id="a-AP"></a>答言。<a id="a-AQ"></a>世尊听作尼师坛。<a id="a-AR"></a>诸比丘合缕作。<a id="a-AS"></a>佛告诸比丘。<a id="a-AT"></a>汝等云何合缕作尼师坛。<a id="a-AU"></a>从今日后当应量作长二修伽陀搩手广一搩手半。</p>
  <p id="aAV">复次佛住舍卫城。<a id="a-AW"></a>广说如上。<a id="a-AX"></a>尔时众多比丘在讲堂上论议作是言。<a id="a-AY"></a>长老。<a id="a-AZ"></a>世尊制尼师坛。<a id="a-Aa"></a>大小若敷坐处。<a id="a-Ab"></a>两膝则无。<a id="a-Ac"></a>若敷两膝坐处复无。<a id="a-Ad"></a>诸比丘。<a id="a-Ae"></a>以是因缘往白世尊。<a id="a-Af"></a>佛问比丘。<a id="a-Ag"></a>僧中上座是谁。<a id="a-Ah"></a>答言。<a id="a-Ai"></a>舍利弗。<a id="a-Aj"></a>佛语舍利弗。<a id="a-Ak"></a>众多梵行人作是论。<a id="a-Al"></a>汝云何默然而听。<a id="a-Am"></a>今当罚汝在日中立。<a id="a-An"></a>舍利弗受罚。<a id="a-Ao"></a>即立日中。<a id="a-Ap"></a>时诸比丘各前悔过。<a id="a-Aq"></a>白言。<a id="a-Ar"></a>世尊尊者舍利弗身体软弱。<a id="a-As"></a>愿恕其愆。<a id="a-At"></a>勿令不乐。<a id="a-Au"></a>佛语诸比丘。<a id="a-Av"></a>非为不乐彼身风冷病得日乃适然。<a id="a-Aw"></a>日月星宿在虚空中。<a id="a-Ax"></a>尚可回转。<a id="a-Ay"></a>舍利弗以受如来罚心不可回转。<a id="a-Az"></a>诸比丘白佛言。<a id="a-B0"></a>世尊。<a id="a-B1"></a>云何尊者舍利弗心不可回转。<a id="a-B2"></a>佛言。<a id="a-B3"></a>不但今日心不可回转。<a id="a-B4"></a>过去世时以曾如是。<a id="a-B5"></a>如蛇本生经中广说。<a id="a-B6"></a>尔时蛇者即舍利弗是。<a id="a-B7"></a>彼时心坚不可回转。</p>
  <p id="aB8">复次佛住舍卫城。<a id="a-B9"></a>广说如上。<a id="a-BA"></a>五事饶益故。<a id="a-BB"></a>如来应供正遍知五日一行诸比丘房。<a id="a-BC"></a>见僧褥卧具中央鲜好。<a id="a-BD"></a>两边垢污。<a id="a-BE"></a>佛知而故问。<a id="a-BF"></a>比丘是何等卧具。<a id="a-BG"></a>中央鲜好两边垢污。<a id="a-BH"></a>答言。<a id="a-BI"></a>世尊制尼师坛。<a id="a-BJ"></a>小不得尽覆故。<a id="a-BK"></a>齐覆处净不覆处污。<a id="a-BL"></a>佛言。<a id="a-BM"></a>从今日后听两重作。<a id="a-BN"></a>不得辄尔厌课。<a id="a-BO"></a>持小故氎覆当两重作。<a id="a-BP"></a>若用钦婆罗一重作。<a id="a-BQ"></a>劫具二重作。<a id="a-BR"></a>复次佛住舍卫城。<a id="a-BS"></a>广说如上。<a id="a-BT"></a>尔时尊者阿那律持尼师坛。<a id="a-BU"></a>着肩上礼世尊足。<a id="a-BV"></a>佛知而故问。<a id="a-BW"></a>汝肩上是何等。<a id="a-BX"></a>答言。<a id="a-BY"></a>小尼师坛。<a id="a-BZ"></a>世尊。<a id="a-Ba"></a>是尼师坛太小唯愿更益。<a id="a-Bb"></a>佛言。<a id="a-Bc"></a>更益几许乃足。<a id="a-Bd"></a>答言。<a id="a-Be"></a>一搩手。<a id="a-Bf"></a>佛言。<a id="a-Bg"></a>听益一搩手。<a id="a-Bh"></a>佛告诸比丘。<a id="a-Bi"></a>依止舍卫城住者。<a id="a-Bj"></a>皆悉令集。<a id="a-Bk"></a>以十利故。<a id="a-Bl"></a>与诸比丘制戒。<a id="a-Bm"></a>乃至已闻者当重闻。<a id="a-Bn"></a>若比丘作尼师坛。<a id="a-Bo"></a>应量作长二修伽陀搩手广一搩手半。<a id="a-Bp"></a>更益一搩手。<a id="a-Bq"></a>若过作截已。<a id="a-Br"></a>波夜提。<a id="a-Bs"></a>比丘者。<a id="a-Bt"></a>如上说。<a id="a-Bu"></a>作者。<a id="a-Bv"></a>若自作。<a id="a-Bw"></a>若使人作。<a id="a-Bx"></a>尼师坛者。<a id="a-By"></a>世尊所听。<a id="a-Bz"></a>应量者长二修伽陀搩手广一搩手半。<a id="a-C0"></a>长者纵。<a id="a-C1"></a>广者横。<a id="a-C2"></a>修伽陀者。<a id="a-C3"></a>如来应供正遍知。<a id="a-C4"></a>搩手者。<a id="a-C5"></a>如来搩手长二尺四寸。<a id="a-C6"></a>益一搩手者。<a id="a-C7"></a>二重三重。<a id="a-C8"></a>对头却刺。<a id="a-C9"></a>若过量者。<a id="a-CA"></a>截已波夜提。<a id="a-CB"></a>悔过不截而悔。<a id="a-CC"></a>越毗尼罪。<a id="a-CD"></a>波夜提者。<a id="a-CE"></a>如上说。<a id="a-CF"></a>长应量广过量。<a id="a-CG"></a>若自作若使人作。<a id="a-CH"></a>作成波夜提。<a id="a-CI"></a>受用越毗尼罪。<a id="a-CJ"></a>广应量长过量。<a id="a-CK"></a>中央应量边过量。<a id="a-CL"></a>边应量中央过量若自作若使人作。<a id="a-CM"></a>作成波夜提。<a id="a-CN"></a>受用越毗尼罪。<a id="a-CO"></a>氎量缩量水洒量欲令干已长大。<a id="a-CP"></a>若作成波夜提。<a id="a-CQ"></a>受用越毗尼罪。<a id="a-CR"></a>作时当应量作。<a id="a-CS"></a>不得过量。<a id="a-CT"></a>尼师坛是随坐衣不得作三衣。<a id="a-CU"></a>不得净施。<a id="a-CV"></a>及取薪草盛巨磨。<a id="a-CW"></a>唯得敷坐。<a id="a-CX"></a>若道路行得长氎着衣囊上肩上担。<a id="a-CY"></a>是故说。</p>
  <p id="aCZ">佛住舍卫城。<a id="a-Ca"></a>广说如上。<a id="a-Cb"></a>世尊五事饶益故。<a id="a-Cc"></a>五日一行诸比丘房。<a id="a-Cd"></a>见脓血疮痂着衣在日中晒。<a id="a-Ce"></a>佛知而故问。<a id="a-Cf"></a>是何等衣不净。<a id="a-Cg"></a>若此答言。<a id="a-Ch"></a>世尊。<a id="a-Ci"></a>诸比丘病疥疮是故污衣。<a id="a-Cj"></a>佛言。<a id="a-Ck"></a>从今日后听作覆疮衣。<a id="a-Cl"></a>复次佛住舍卫城。<a id="a-Cm"></a>广说如上。<a id="a-Cn"></a>尔时世尊听作覆疮衣已。<a id="a-Co"></a>诸比丘不截缕合缕作。<a id="a-Cp"></a>世尊以五事饶益故。<a id="a-Cq"></a>五日一行诸比丘房。<a id="a-Cr"></a>见合缕作覆疮衣脓血垢污日中晒。<a id="a-Cs"></a>佛知而故问。<a id="a-Ct"></a>是何等衣。<a id="a-Cu"></a>合缕作不净若此。<a id="a-Cv"></a>答言。<a id="a-Cw"></a>世尊。<a id="a-Cx"></a>听作覆疮衣。<a id="a-Cy"></a>诸比丘合缕作脓血垢污。<a id="a-Cz"></a>佛语诸比丘。<a id="a-D0"></a>汝云何合缕作覆疮衣。<a id="a-D1"></a>从今日后应量作覆疮衣。<a id="a-D2"></a>佛告诸比丘。<a id="a-D3"></a>依止舍卫城住者。<a id="a-D4"></a>皆悉令集。<a id="a-D5"></a>以十利故。<a id="a-D6"></a>与诸比丘制戒。<a id="a-D7"></a>乃至已闻者当重闻。<a id="a-D8"></a>若比丘作覆疮衣。<a id="a-D9"></a>应量作长四修伽陀搩手广两搩手半。<a id="a-DA"></a>若过作截已。<a id="a-DB"></a>波夜提。<a id="a-DC"></a>比丘者。<a id="a-DD"></a>如上说。<a id="a-DE"></a>覆疮衣者。<a id="a-DF"></a>世尊所听。<a id="a-DG"></a>应量长广修伽陀。<a id="a-DH"></a>搩手者。<a id="a-DI"></a>如上说。<a id="a-DJ"></a>若过量者截已。<a id="a-DK"></a>波夜提。<a id="a-DL"></a>悔过不截而悔。<a id="a-DM"></a>越毗尼罪。<a id="a-DN"></a>波夜提者。<a id="a-DO"></a>如上说。<a id="a-DP"></a>长应量广过量。<a id="a-DQ"></a>广应量长过量。<a id="a-DR"></a>中央应量边过量。<a id="a-DS"></a>边应量中央过量。<a id="a-DT"></a>若自作若使人作。<a id="a-DU"></a>作成波夜提。<a id="a-DV"></a>受用者越毗尼罪。<a id="a-DW"></a>屈量缩量水洒量。<a id="a-DX"></a>欲令干已长大。<a id="a-DY"></a>作成波夜提。<a id="a-DZ"></a>受用越毗尼罪。<a id="a-Da"></a>当作应量是覆疮衣。<a id="a-Db"></a>随身衣不得作三衣。<a id="a-Dc"></a>不得净施。<a id="a-Dd"></a>不得取薪草盛巨磨。<a id="a-De"></a>欲入聚落时。<a id="a-Df"></a>当先著然后着僧伽梨。<a id="a-Dg"></a>施纽出聚落已。<a id="a-Dh"></a>脱僧伽梨抖擞襞氎举着。<a id="a-Di"></a>常处覆疮衣。<a id="a-Dj"></a>勿令燥脱剥疮血出。<a id="a-Dk"></a>当合著入水不得入。<a id="a-Dl"></a>僧常所浴处。<a id="a-Dm"></a>当在屏处。<a id="a-Dn"></a>浸渍令液。<a id="a-Do"></a>然后脱之浣濯令净。<a id="a-Dp"></a>浴已得持拭身后。<a id="a-Dq"></a>日用时亦复如是。<a id="a-Dr"></a>乃至疮差。<a id="a-Ds"></a>差已得作三衣及净施除用。<a id="a-Dt"></a>是故说。</p>
  <p id="aDu">佛住舍卫城。<a id="a-Dv"></a>广说如上。<a id="a-Dw"></a>如三十事中毗舍佉鹿母广说。<a id="a-Dx"></a>乃至十二由延内。<a id="a-Dy"></a>布施比丘雨浴衣。<a id="a-Dz"></a>复次佛住舍卫城。<a id="a-E0"></a>广说如上。<a id="a-E1"></a>尔时世尊听比丘作雨浴衣。<a id="a-E2"></a>时诸比丘不截缕合缕作。<a id="a-E3"></a>世尊以五事利故。<a id="a-E4"></a>五日一行诸比丘房。<a id="a-E5"></a>见合缕氎垢污不净日中晒。<a id="a-E6"></a>佛知而故问。<a id="a-E7"></a>是何等衣。<a id="a-E8"></a>合缕作不净如此。<a id="a-E9"></a>答言。<a id="a-EA"></a>世尊。<a id="a-EB"></a>如来听作雨浴衣。<a id="a-EC"></a>诸比丘合缕作垢污不净。<a id="a-ED"></a>佛语诸比丘。<a id="a-EE"></a>汝等云何合缕作雨浴衣。<a id="a-EF"></a>从今日后应量作长六修伽陀搩手广二搩手半。<a id="a-EG"></a>佛告诸比丘。<a id="a-EH"></a>依止舍卫城住者。<a id="a-EI"></a>皆悉令集。<a id="a-EJ"></a>以十利故。<a id="a-EK"></a>为诸比丘制戒。<a id="a-EL"></a>乃至已闻者当重闻。<a id="a-EM"></a>若比丘作雨浴衣。<a id="a-EN"></a>应量作长六修伽陀搩手广二搩手半。<a id="a-EO"></a>若过量截已。<a id="a-EP"></a>波夜提。<a id="a-EQ"></a>比丘者。<a id="a-ER"></a>如上说。<a id="a-ES"></a>雨浴衣者。<a id="a-ET"></a>世尊所听。<a id="a-EU"></a>应量者。<a id="a-EV"></a>长六修伽陀搩手广二搩手半。<a id="a-EW"></a>长广修伽陀。<a id="a-EX"></a>搩手者。<a id="a-EY"></a>如上说。<a id="a-EZ"></a>若过量者。<a id="a-Ea"></a>截已。<a id="a-Eb"></a>波夜提。<a id="a-Ec"></a>悔过不截悔者。<a id="a-Ed"></a>越毗尼罪。<a id="a-Ee"></a>波夜提者。<a id="a-Ef"></a>如上说。<a id="a-Eg"></a>长应量广过量。<a id="a-Eh"></a>广应量长过量。<a id="a-Ei"></a>中应量边过量。<a id="a-Ej"></a>边应量中过量。<a id="a-Ek"></a>若自作若使人作。<a id="a-El"></a>作成波夜提。<a id="a-Em"></a>受用越毗尼罪。<a id="a-En"></a>屈量缩量水洒量。<a id="a-Eo"></a>欲令干已长大。<a id="a-Ep"></a>若自作若使人作。<a id="a-Eq"></a>作成波夜提。<a id="a-Er"></a>受用越毗尼罪。<a id="a-Es"></a>比丘五法成就。<a id="a-Et"></a>僧应拜作分雨浴衣。<a id="a-Eu"></a>何等五。<a id="a-Ev"></a>不随爱不随嗔不随怖不随痴知得不得。<a id="a-Ew"></a>羯磨者。<a id="a-Ex"></a>应作是说。<a id="a-Ey"></a>大德僧听。<a id="a-Ez"></a>某甲比丘五法成就。<a id="a-F0"></a>若僧时到僧拜某甲比丘分雨浴衣。<a id="a-F1"></a>白如是。</p>
  <p id="aF2">大德僧听。<a id="a-F3"></a>某甲比丘五法成就。<a id="a-F4"></a>僧今拜某甲比丘分雨浴衣。<a id="a-F5"></a>诸大德忍某甲比丘分雨浴衣。<a id="a-F6"></a>忍者僧默然。<a id="a-F7"></a>若不忍者便说。<a id="a-F8"></a>僧已忍拜某甲比丘分雨浴衣竟。<a id="a-F9"></a>僧忍默然故。<a id="a-FA"></a>是事如是持作羯磨已。<a id="a-FB"></a>应众僧中唱言诸大德。<a id="a-FC"></a>是中分物参差不同。<a id="a-FD"></a>相降四指八指理不得计。<a id="a-FE"></a>若不唱者。<a id="a-FF"></a>得越毗尼罪。<a id="a-FG"></a>从四月一日得雨浴衣。<a id="a-FH"></a>从上座次第付得已。<a id="a-FI"></a>不听裸浴。<a id="a-FJ"></a>又不得着雨浴衣。<a id="a-FK"></a>应着余故衣。<a id="a-FL"></a>若在屏处。<a id="a-FM"></a>若深水裸浴无罪。<a id="a-FN"></a>不得着雨浴衣作。<a id="a-FO"></a>众僧治堂舍作。<a id="a-FP"></a>及白灰作泥作。<a id="a-FQ"></a>覆屋作。<a id="a-FR"></a>通水沟抒井作。<a id="a-FS"></a>当着余故衣。<a id="a-FT"></a>是雨浴衣不得作。<a id="a-FU"></a>三衣不得净施。<a id="a-FV"></a>不得余用持取薪草及盛巨磨。<a id="a-FW"></a>不得着入池水汪水中浴。<a id="a-FX"></a>大雨时得着。<a id="a-FY"></a>小小雨不得着。<a id="a-FZ"></a>若大雨卒止垢腻未净。<a id="a-Fa"></a>得着入池水。<a id="a-Fb"></a>汪水中浴。<a id="a-Fc"></a>若比丘病服药吐下刺头出血。<a id="a-Fd"></a>及露地食时。<a id="a-Fe"></a>得持作幔障。<a id="a-Ff"></a>此雨浴衣四月半受用。<a id="a-Fg"></a>至八月十五日。<a id="a-Fh"></a>应僧中唱言。<a id="a-Fi"></a>诸大德。<a id="a-Fj"></a>今日僧舍雨浴衣。<a id="a-Fk"></a>如是三唱舍已得受持作三衣。<a id="a-Fl"></a>若净施得作余用。<a id="a-Fm"></a>是故说。</p>
  <p id="aFn">佛住王舍城。<a id="a-Fo"></a>广说如上。<a id="a-Fp"></a>尔时诸比丘着留缕衣。<a id="a-Fq"></a>诸外道亦着留缕衣。<a id="a-Fr"></a>时优婆塞欲礼比丘。<a id="a-Fs"></a>误礼外道。<a id="a-Ft"></a>闻咒愿异知非比丘。<a id="a-Fu"></a>即便惭愧。<a id="a-Fv"></a>时外道弟子欲礼外道。<a id="a-Fw"></a>误礼比丘。<a id="a-Fx"></a>如是参错。<a id="a-Fy"></a>诸比丘以是因缘。<a id="a-Fz"></a>往白世尊。<a id="a-G0"></a>佛言。<a id="a-G1"></a>从今已后。<a id="a-G2"></a>比丘衣应截缕作净染作净。<a id="a-G3"></a>外道欲与比丘作异故。<a id="a-G4"></a>留朱罗赤石染衣。<a id="a-G5"></a>捉三奇杖持军持。<a id="a-G6"></a>复次佛住舍卫城。<a id="a-G7"></a>旷野比丘得拘舍耶衣。<a id="a-G8"></a>欲染煮染汁。<a id="a-G9"></a>如上三种染衣色中说。</p>
  <p id="aGA">复次佛住舍卫城毗舍离。<a id="a-GB"></a>比丘得钦婆罗。<a id="a-GC"></a>亦如上说。<a id="a-GD"></a>复次佛住舍卫城时。<a id="a-GE"></a>尊者孙陀罗难陀。<a id="a-GF"></a>是佛姨母子。<a id="a-GG"></a>有三十相。<a id="a-GH"></a>食后从舍卫城出。<a id="a-GI"></a>阿难随后。<a id="a-GJ"></a>亦如上三色衣中说。<a id="a-GK"></a>复次佛住舍卫城。<a id="a-GL"></a>尔时尊者阿罗军荼。<a id="a-GM"></a>效佛衣量作衣。<a id="a-GN"></a>着入舍卫城。<a id="a-GO"></a>是比丘身短衣长曳地而行。<a id="a-GP"></a>为世人所讥。<a id="a-GQ"></a>沙门释子曳衣而行。<a id="a-GR"></a>又人呵言。<a id="a-GS"></a>汝不知耶。<a id="a-GT"></a>瞿昙沙门衣非己父母作。<a id="a-GU"></a>败复更得。<a id="a-GV"></a>是故如是。<a id="a-GW"></a>诸比丘以是因缘。<a id="a-GX"></a>往白世尊。<a id="a-GY"></a>佛言。<a id="a-GZ"></a>呼阿罗军荼来。<a id="a-Ga"></a>来已佛具问上事。<a id="a-Gb"></a>汝实尔不。<a id="a-Gc"></a>答言实尔。<a id="a-Gd"></a>佛言。<a id="a-Ge"></a>从今日后。<a id="a-Gf"></a>当随自身量作衣。<a id="a-Gg"></a>佛告诸比丘。<a id="a-Gh"></a>依止舍卫城住者。<a id="a-Gi"></a>皆悉令集。<a id="a-Gj"></a>以十利故。<a id="a-Gk"></a>与诸比丘制戒乃至已闻者当重闻。<a id="a-Gl"></a>若比丘效如来衣量作衣。<a id="a-Gm"></a>若过量截已。<a id="a-Gn"></a>波夜提。<a id="a-Go"></a>如来衣量长九修伽陀搩手广六搩手。<a id="a-Gp"></a>是名如来衣量。<a id="a-Gq"></a>比丘者。<a id="a-Gr"></a>如上说。<a id="a-Gs"></a>如来衣量者。<a id="a-Gt"></a>长九修伽陀。<a id="a-Gu"></a>搩手广六修伽陀搩手。<a id="a-Gv"></a>长者纵。<a id="a-Gw"></a>广者横。<a id="a-Gx"></a>修伽陀者。<a id="a-Gy"></a>如来应供正遍知。<a id="a-Gz"></a>搩手者。<a id="a-H0"></a>如来搩手长二尺四寸。<a id="a-H1"></a>若过者截已。<a id="a-H2"></a>波夜提。<a id="a-H3"></a>悔过不截悔者。<a id="a-H4"></a>越毗尼罪。<a id="a-H5"></a>波夜提者。<a id="a-H6"></a>如上说。<a id="a-H7"></a>长应量广过量。<a id="a-H8"></a>若自作若使人作。<a id="a-H9"></a>作成波夜提。<a id="a-HA"></a>受用越毗尼罪。<a id="a-HB"></a>广应量长过量。<a id="a-HC"></a>中应量边过量。<a id="a-HD"></a>边应量中过量。<a id="a-HE"></a>若屈量缩量水洒量。<a id="a-HF"></a>欲令干已长大。<a id="a-HG"></a>若自作若使人作。<a id="a-HH"></a>作成已波夜提。<a id="a-HI"></a>受用越毗尼罪。<a id="a-HJ"></a>作时当减量。<a id="a-HK"></a>不得过量。<a id="a-HL"></a>当随自身量。<a id="a-HM"></a>僧伽梨有三种上中下。<a id="a-HN"></a>上者长五肘广三肘。<a id="a-HO"></a>中者长五肘。<a id="a-HP"></a>一不舒手广三肘。<a id="a-HQ"></a>一不舒手。<a id="a-HR"></a>下者长四肘半广三肘。<a id="a-HS"></a>一不舒手着衣时。<a id="a-HT"></a>缘相降二指作。<a id="a-HU"></a>郁多罗僧有三种上中下。<a id="a-HV"></a>上者长五肘广三肘。<a id="a-HW"></a>中者长五肘一不舒手。<a id="a-HX"></a>广三肘一不舒手。<a id="a-HY"></a>下者长四肘半广三肘一不舒手。<a id="a-HZ"></a>作安陀会亦有三种上中下。<a id="a-Ha"></a>上者长五肘广三肘。<a id="a-Hb"></a>中者长五肘一不舒手。<a id="a-Hc"></a>广三肘一不舒手。<a id="a-Hd"></a>下者长四肘半广三肘一不舒手。<a id="a-He"></a>下至覆三曼陀罗作泥洹僧。<a id="a-Hf"></a>是故说。</p>
 </body>
</html>