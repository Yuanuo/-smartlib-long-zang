<!doctype html>
<html id="z3IBV29oc" data-ver="1512">
 <head>
  <meta charset="utf-8">
  <meta author="佛陀跋陀罗">
  <meta author="法显">
  <meta library="龙藏">
  <meta catalog="小乘律">
  <meta period="东晋">
 </head>
 <body>
  <h1 id="a1">摩诃僧祇律卷第五</h1>
  <h2 id="a2">四波罗夷第三戒初</h2>
  <p id="a3">佛住毗舍离。<a id="a-4"></a>时毗舍离有一病比丘。<a id="a-5"></a>婴患经久治不时差。<a id="a-6"></a>看病比丘心生疲厌。<a id="a-7"></a>便语病比丘言。<a id="a-8"></a>长老我看病。<a id="a-9"></a>久不得奉侍和上阿阇梨。<a id="a-A"></a>亦不得受经诵经思惟行道。<a id="a-B"></a>长老疾病既久治不可差。<a id="a-C"></a>我亦疲苦。<a id="a-D"></a>病比丘言。<a id="a-E"></a>当奈之何。<a id="a-F"></a>我亦患厌苦痛难忍汝若能杀我者善。<a id="a-G"></a>是比丘即便杀之。<a id="a-H"></a>诸比丘闻已。<a id="a-I"></a>以是因缘具白世尊。<a id="a-J"></a>佛言。<a id="a-K"></a>呼彼比丘来。<a id="a-L"></a>来已佛广问上事。<a id="a-M"></a>比丘汝实作是事不。<a id="a-N"></a>答言。<a id="a-O"></a>实尔世尊。<a id="a-P"></a>佛言痴人。<a id="a-Q"></a>汝常不闻我无量方便称赞于梵行人所身行慈口行慈意行慈。<a id="a-R"></a>供养供给所须。<a id="a-S"></a>汝今云何手自断人命根。<a id="a-T"></a>此非法非律非如佛教。<a id="a-U"></a>不可以是事长养善法。<a id="a-V"></a>佛告诸比丘。<a id="a-W"></a>依止毗舍离比丘皆悉令集以十利故为诸比丘制戒乃至已闻者当重闻。<a id="a-X"></a>若比丘手自断人命根。<a id="a-Y"></a>是比丘波罗夷不应共住。</p>
  <p id="aZ">复次佛住毗舍离。<a id="a-a"></a>时有一病比丘。<a id="a-b"></a>得患经久治不能差。<a id="a-c"></a>看病比丘心生疲厌。<a id="a-d"></a>便语病比丘言。<a id="a-e"></a>长老我看病来。<a id="a-f"></a>久不得奉事和上阿阇梨。<a id="a-g"></a>不得受经诵经思惟行道。<a id="a-h"></a>长老疾病既久治不可差。<a id="a-i"></a>我亦疲苦。<a id="a-j"></a>病比丘言。<a id="a-k"></a>当奈之何。<a id="a-l"></a>我亦患此苦痛难忍。<a id="a-m"></a>汝若能杀我者善。<a id="a-n"></a>是比丘言。<a id="a-o"></a>世尊制戒不得自手杀人。<a id="a-p"></a>病比丘言。<a id="a-q"></a>汝若不能自手杀我者。<a id="a-r"></a>汝可为我求持刀者来。<a id="a-s"></a>是时看病比丘便往鹿杖外道所语言。<a id="a-t"></a>长寿汝能杀某比丘者。<a id="a-u"></a>当与汝衣钵。<a id="a-v"></a>彼便如语杀之取其衣钵。<a id="a-w"></a>诸比丘闻已以是因缘具白世尊。<a id="a-x"></a>佛言。<a id="a-y"></a>呼看病比丘来。<a id="a-z"></a>来已佛问看病比丘。<a id="a-10"></a>汝实作是事不。<a id="a-11"></a>答言实尔。<a id="a-12"></a>佛言痴人。<a id="a-13"></a>汝常不闻我无量方便称赞于梵行人所身行慈口行慈意行慈。<a id="a-14"></a>供养供给所须。<a id="a-15"></a>汝今云何求持刀者断人命根。<a id="a-16"></a>此非法非律非是佛教。<a id="a-17"></a>不可以是事长养善法。<a id="a-18"></a>佛告诸比丘。<a id="a-19"></a>依止毗舍离比丘皆悉令集。<a id="a-1A"></a>以十利故为诸比丘制戒。<a id="a-1B"></a>乃至已闻者当重闻。<a id="a-1C"></a>若比丘自手断人命。<a id="a-1D"></a>求持刀者令夺人命。<a id="a-1E"></a>是比丘得波罗夷。<a id="a-1F"></a>不应共住。</p>
  <p id="a1G">复次佛住毗舍离。<a id="a-1H"></a>时有长病比丘。<a id="a-1I"></a>有看病比丘。<a id="a-1J"></a>乃至语长病比丘言。<a id="a-1K"></a>我不得受经诵经思惟行道。<a id="a-1L"></a>又复从人求索随病饮食汤药。<a id="a-1M"></a>人皆厌我。<a id="a-1N"></a>我亦疲苦。<a id="a-1O"></a>病比丘言。<a id="a-1P"></a>当如之何。<a id="a-1Q"></a>我亦患此苦痛难忍。<a id="a-1R"></a>汝能杀我者善。<a id="a-1S"></a>是比丘言。<a id="a-1T"></a>汝不闻世尊制戒。<a id="a-1U"></a>不得手自杀人耶。<a id="a-1V"></a>病比丘言。<a id="a-1W"></a>若尔者汝为我呼持刀者来。<a id="a-1X"></a>比丘复言。<a id="a-1Y"></a>汝不闻世尊制戒。<a id="a-1Z"></a>不得求持刀者令杀人耶。<a id="a-1a"></a>病比丘言。<a id="a-1b"></a>今当奈何。<a id="a-1c"></a>看病比丘言。<a id="a-1d"></a>汝但自求活不欲死。<a id="a-1e"></a>若欲死者汝自有刀。<a id="a-1f"></a>可用自杀。<a id="a-1g"></a>亦可饮毒。<a id="a-1h"></a>用绳自戮。<a id="a-1i"></a>投坑赴火。<a id="a-1j"></a>抱石沉渊。<a id="a-1k"></a>自杀之法亦甚众多。<a id="a-1l"></a>作是赞说已乃避出外。<a id="a-1m"></a>时病比丘于后自杀。<a id="a-1n"></a>诸比丘以是事贝白世尊。<a id="a-1o"></a>佛言。<a id="a-1p"></a>呼彼看病比丘来。<a id="a-1q"></a>来已佛广问上事。<a id="a-1r"></a>汝实尔不。<a id="a-1s"></a>答言。<a id="a-1t"></a>实尔。<a id="a-1u"></a>佛言。<a id="a-1v"></a>汝常不闻我无量方便称赞于梵行人所身行慈口行慈意行慈。<a id="a-1w"></a>供养供给所须耶。<a id="a-1x"></a>汝今云何誉死叹死。<a id="a-1y"></a>此非法非律非如佛教。<a id="a-1z"></a>不可以是事长养善法。<a id="a-20"></a>佛告诸比丘。<a id="a-21"></a>依止毗舍离比丘皆悉令集。<a id="a-22"></a>以十利故为诸比丘制戒。<a id="a-23"></a>乃至已闻者当重闻。<a id="a-24"></a>若比丘自手断人命。<a id="a-25"></a>求持刀与杀者。<a id="a-26"></a>教死誉死。<a id="a-27"></a>是比丘得波罗夷。<a id="a-28"></a>不应共住。</p>
  <p id="a29">复次佛住毗舍离。<a id="a-2A"></a>广说如上。<a id="a-2B"></a>时鹿杖外道杀比丘已。<a id="a-2C"></a>甚大忧恼作是念言。<a id="a-2D"></a>我今云何断梵行人命作是恶法。<a id="a-2E"></a>我命终后将无堕恶道入泥犁中。<a id="a-2F"></a>尔时天魔波旬常作方便增长诸恶。<a id="a-2G"></a>便于空中语外道言。<a id="a-2H"></a>汝莫愁恼畏堕恶道。<a id="a-2I"></a>所以者何。<a id="a-2J"></a>汝今所作脱人苦患。<a id="a-2K"></a>未度者度功德无量。<a id="a-2L"></a>时彼外道即作是念。<a id="a-2M"></a>我杀比丘乃获大福。<a id="a-2N"></a>能使诸天随喜赞善。<a id="a-2O"></a>作是念已。<a id="a-2P"></a>后持利刀至僧房中及经行处。<a id="a-2Q"></a>处处唱令语诸比丘。<a id="a-2R"></a>谁欲离苦谁求度者。<a id="a-2S"></a>我能脱苦能令得度。<a id="a-2T"></a>尔时世尊为诸比丘说不净观。<a id="a-2U"></a>时诸比丘修不净观患厌身苦。<a id="a-2V"></a>中有以绳自戮。<a id="a-2W"></a>饮服毒药。<a id="a-2X"></a>以刀自害。<a id="a-2Y"></a>投坑赴火。<a id="a-2Z"></a>自杀者众。<a id="a-2a"></a>又为鹿杖外道前后所杀者。<a id="a-2b"></a>非是一人二人三四五人十人乃至六十人。</p>
  <p id="a2c">尔时世尊月十五日坐于僧中。<a id="a-2d"></a>前后围绕欲作布萨。<a id="a-2e"></a>世尊左右观察见众僧少。<a id="a-2f"></a>问阿难言。<a id="a-2g"></a>今比丘僧何以故希。<a id="a-2h"></a>何以不见某甲比丘等。<a id="a-2i"></a>阿难白佛言。<a id="a-2j"></a>世尊。<a id="a-2k"></a>先为诸比丘说不净观赞叹修习不净观功德。<a id="a-2l"></a>是诸比丘勤修不净观。<a id="a-2m"></a>修不净观已极厌患身。<a id="a-2n"></a>或有以刀自杀。<a id="a-2o"></a>乃至使鹿杖外道断其命者。<a id="a-2p"></a>半月之中乃至六十人。<a id="a-2q"></a>诸不来者皆悉命过。<a id="a-2r"></a>唯愿世尊更开余法。<a id="a-2s"></a>不令诸比丘厌身自杀。<a id="a-2t"></a>令诸贤圣久存于世利益天人。<a id="a-2u"></a>于是佛告阿难。<a id="a-2v"></a>更有三昧。<a id="a-2w"></a>使诸比丘快乐善学不极厌身。<a id="a-2x"></a>何等三昧快乐善学不极厌身。<a id="a-2y"></a>所谓阿那般那念。<a id="a-2z"></a>阿难。<a id="a-30"></a>云何比丘修阿那般那念。<a id="a-31"></a>作证成就游安乐住。<a id="a-32"></a>若比丘依止城邑聚落住。<a id="a-33"></a>时到着衣持钵入城乞食。<a id="a-34"></a>摄身口意善住身念。<a id="a-35"></a>心不驰乱常行正受。<a id="a-36"></a>摄持诸根入城乞食。<a id="a-37"></a>乞食已还至彼寂静处安坐。<a id="a-38"></a>谓于空地山涧岩窟冢间。<a id="a-39"></a>敷草正坐。<a id="a-3A"></a>除诸贪欲嗔恚睡眠掉悔疑盖灭诸障碍。<a id="a-3B"></a>心慧力明系心在息。<a id="a-3C"></a>息入时知息入。<a id="a-3D"></a>息出时知息出。<a id="a-3E"></a>息入长时知息入长。<a id="a-3F"></a>息出长时知息出长。<a id="a-3G"></a>息入短时知息入短。<a id="a-3H"></a>息出短时知息出短。<a id="a-3I"></a>息入遍身时知息入遍身。<a id="a-3J"></a>出息遍身时知出息遍身。<a id="a-3K"></a>入息身行舍时知入息身行舍。<a id="a-3L"></a>出息身行舍时知出息身行舍。<a id="a-3M"></a>入息喜时知入息喜。<a id="a-3N"></a>出息喜时知出息喜。<a id="a-3O"></a>入息乐时知入息乐。<a id="a-3P"></a>出息乐时知出息乐。<a id="a-3Q"></a>入息意行时知入息意行。<a id="a-3R"></a>出息意行时知出息意行。<a id="a-3S"></a>入息意行舍时知入息意行舍。<a id="a-3T"></a>出息意行舍时知出息意行舍。<a id="a-3U"></a>入息知心时知入息知心。<a id="a-3V"></a>出息知心时知出息知心。<a id="a-3W"></a>入息心悦时知入息心悦。<a id="a-3X"></a>出息心悦时知出息心悦。<a id="a-3Y"></a>入息心定时知入息心定。<a id="a-3Z"></a>出息心定时知出息心定。<a id="a-3a"></a>入息心解脱时知入息心解脱。<a id="a-3b"></a>出息心解脱时知出息心解脱。<a id="a-3c"></a>入息无常时知入息无常。<a id="a-3d"></a>出息无常时知出息无常。<a id="a-3e"></a>入息断时知入息断。<a id="a-3f"></a>出息断时知出息断。<a id="a-3g"></a>入息无欲时知入息无欲。<a id="a-3h"></a>出息无欲时知出息无欲。<a id="a-3i"></a>入息灭时知入息灭。<a id="a-3j"></a>出息灭时知出息灭如是阿难作是念者。<a id="a-3k"></a>名为快乐善学不极厌身。<a id="a-3l"></a>令诸贤圣久住于世利益天人。<a id="a-3m"></a>佛告诸比丘。<a id="a-3n"></a>依止毗舍离比丘皆悉令集。<a id="a-3o"></a>以十利故为诸比丘制戒。<a id="a-3p"></a>乃至已闻者当重闻。<a id="a-3q"></a>若比丘自手夺人命。<a id="a-3r"></a>求持刀与杀者。<a id="a-3s"></a>教死叹死。<a id="a-3t"></a>咄男子用恶活为死胜生。<a id="a-3u"></a>如是意如是想。<a id="a-3v"></a>方便叹誉死快令彼死。<a id="a-3w"></a>非余者是比丘波罗夷。<a id="a-3x"></a>不应共住。<a id="a-3y"></a>比丘者。<a id="a-3z"></a>乃至年满二十受具足。<a id="a-40"></a>是名比丘。<a id="a-41"></a>自手者。<a id="a-42"></a>自身身分身势力。<a id="a-43"></a>自身者。<a id="a-44"></a>全身堆压杀人波罗夷。<a id="a-45"></a>是名自身也。<a id="a-46"></a>身分者。<a id="a-47"></a>若手若肘若脚若膝。<a id="a-48"></a>及余身分杀人者波罗夷。<a id="a-49"></a>是名身分。<a id="a-4A"></a>身势力者。<a id="a-4B"></a>若杖若石若塼。<a id="a-4C"></a>遥掷杀人波罗夷。<a id="a-4D"></a>是名身势力。<a id="a-4E"></a>人者。<a id="a-4F"></a>有命人趣所摄。<a id="a-4G"></a>夺命者。<a id="a-4H"></a>令彼命根不相续四大分散。<a id="a-4I"></a>是名夺命。<a id="a-4J"></a>求者。<a id="a-4K"></a>求持刀人。<a id="a-4L"></a>若男女大小在家出家。<a id="a-4M"></a>刀者。<a id="a-4N"></a>若剑戟长刀短刀鉾槊铁轮。<a id="a-4O"></a>一切利器乃至针等。<a id="a-4P"></a>叹死者。<a id="a-4Q"></a>言用恶活为死则胜生。<a id="a-4R"></a>如是意者杀意也。<a id="a-4S"></a>如是想者杀想也。<a id="a-4T"></a>叹誉死快者。<a id="a-4U"></a>令彼人死。<a id="a-4V"></a>非余者。<a id="a-4W"></a>因是死是比丘波罗夷。<a id="a-4X"></a>不应共住。<a id="a-4Y"></a>波罗夷者。<a id="a-4Z"></a>为于法智退没堕落无道果分。<a id="a-4a"></a>如是乃至尽智无生智。<a id="a-4b"></a>于此诸智退没堕落无道果分。<a id="a-4c"></a>是名波罗夷。<a id="a-4d"></a>又复波罗夷者。<a id="a-4e"></a>于泥洹退没堕落无证果分。<a id="a-4f"></a>是名波罗夷。<a id="a-4g"></a>又复波罗夷者。<a id="a-4h"></a>离于不杀退没堕落。<a id="a-4i"></a>是名波罗夷。<a id="a-4j"></a>又复波罗夷者。<a id="a-4k"></a>所可犯罪不可发露悔过。<a id="a-4l"></a>是名波罗夷。</p>
  <p id="a4m">比丘杀人者。<a id="a-4n"></a>若用刀杀若毒杀若涂杀若吐杀若下杀若堕胎杀。<a id="a-4o"></a>若说相杀叹誉杀。<a id="a-4p"></a>刀者。<a id="a-4q"></a>若剑大小刀乃至针等。<a id="a-4r"></a>杀心身动。<a id="a-4s"></a>时得越比尼罪。<a id="a-4t"></a>触彼身时偷兰罪。<a id="a-4u"></a>因是死非余者。<a id="a-4v"></a>波罗夷。<a id="a-4w"></a>是名刀杀。</p>
  <p id="a4x">毒药杀者。<a id="a-4y"></a>有三种药。<a id="a-4z"></a>有生毒药。<a id="a-50"></a>有作毒药。<a id="a-51"></a>有蛊毒药。<a id="a-52"></a>生毒药者。<a id="a-53"></a>有国土地生毒药。<a id="a-54"></a>如倪楼国生胜渠毒药。<a id="a-55"></a>郁阇尼国生伽罗毒药。<a id="a-56"></a>是名生毒药。<a id="a-57"></a>作毒药者。<a id="a-58"></a>如猎师作毒药。<a id="a-59"></a>根茎花叶合和为药。<a id="a-5A"></a>是名作毒药。<a id="a-5B"></a>蛊毒药者。<a id="a-5C"></a>若蛇毒那俱罗毒猫子毒鼠毒狗毒罴毒人毒。<a id="a-5D"></a>如是种种毒。<a id="a-5E"></a>是名蛊毒。<a id="a-5F"></a>若比丘以杀人心取此三种药。<a id="a-5G"></a>得越比尼罪。<a id="a-5H"></a>到彼身偷兰罪。<a id="a-5I"></a>若因是药死者。<a id="a-5J"></a>波罗夷。<a id="a-5K"></a>是名毒药杀。</p>
  <p id="a5L">涂药杀者。<a id="a-5M"></a>若比丘欲杀人故。<a id="a-5N"></a>手捉毒药时得越比尼罪。<a id="a-5O"></a>涂彼身分得偷兰罪。<a id="a-5P"></a>彼因是死波罗夷。<a id="a-5Q"></a>是名涂药杀。</p>
  <p id="a5R">吐杀者。<a id="a-5S"></a>若比丘欲杀人故。<a id="a-5T"></a>合吐药作是念。<a id="a-5U"></a>我持是药与彼当令吐脓血内藏。<a id="a-5V"></a>得越比尼罪。<a id="a-5W"></a>与彼药得偷兰罪。<a id="a-5X"></a>彼因是药吐死波罗夷。<a id="a-5Y"></a>下药者。<a id="a-5Z"></a>比丘欲杀人故。<a id="a-5a"></a>作下药时作是念。<a id="a-5b"></a>持是药与彼。<a id="a-5c"></a>令下脓血及下内藏。<a id="a-5d"></a>得越比尼罪。<a id="a-5e"></a>若与彼药。<a id="a-5f"></a>得偷兰罪。<a id="a-5g"></a>若因是下药死者得波罗夷。<a id="a-5h"></a>是名下药杀。</p>
  <p id="a5i">堕胎杀者。<a id="a-5j"></a>若比丘欲杀母人而胎堕者。<a id="a-5k"></a>得越比尼罪。<a id="a-5l"></a>欲堕胎而母死者。<a id="a-5m"></a>得越比尼罪。<a id="a-5n"></a>欲杀母母死者。<a id="a-5o"></a>得波罗夷。<a id="a-5p"></a>欲堕胎胎分乃至身根命根堕者波罗夷。<a id="a-5q"></a>若人坏畜生胎堕者。<a id="a-5r"></a>得越比尼罪。<a id="a-5s"></a>是名为堕胎杀。</p>
  <p id="a5t">说相者。<a id="a-5u"></a>若比丘语人言。<a id="a-5v"></a>我今所见汝必定死。<a id="a-5w"></a>便可自杀用是苦活为。<a id="a-5x"></a>是人因是死者。<a id="a-5y"></a>是比丘得波罗夷。<a id="a-5z"></a>又复言。<a id="a-60"></a>如我梦所见汝今定死。<a id="a-61"></a>又复言。<a id="a-62"></a>我闻野干土枭乌鹊鸣。<a id="a-63"></a>我今见汝面色鼻曲。<a id="a-64"></a>汝将定死。<a id="a-65"></a>便可自杀用苦活为。<a id="a-66"></a>是人因是死者。<a id="a-67"></a>是比丘得波罗夷。<a id="a-68"></a>又复问言。<a id="a-69"></a>汝几岁。<a id="a-6A"></a>答言。<a id="a-6B"></a>我尔许岁。<a id="a-6C"></a>又言。<a id="a-6D"></a>我解一切性命。<a id="a-6E"></a>汝今年必死。<a id="a-6F"></a>汝不如自杀用恶活为。<a id="a-6G"></a>因是死者。<a id="a-6H"></a>是比丘得波罗夷。<a id="a-6I"></a>又复言。<a id="a-6J"></a>汝属何星。<a id="a-6K"></a>答言。<a id="a-6L"></a>我属某星。<a id="a-6M"></a>便言我知彼星。<a id="a-6N"></a>当知汝今必死无疑。<a id="a-6O"></a>何不自杀用苦活为。<a id="a-6P"></a>是人因是死。<a id="a-6Q"></a>是比丘得波罗夷。<a id="a-6R"></a>又复问言。<a id="a-6S"></a>汝名何等。<a id="a-6T"></a>答言我名某甲复言我解一切名字。<a id="a-6U"></a>汝必定死。<a id="a-6V"></a>复问汝何姓。<a id="a-6W"></a>答言我姓某。<a id="a-6X"></a>复言我解一切名姓。<a id="a-6Y"></a>汝今必死。<a id="a-6Z"></a>复问汝何所食。<a id="a-6a"></a>答言食如是食。<a id="a-6b"></a>便教令吐。<a id="a-6c"></a>吐已语言。<a id="a-6d"></a>汝食此食必死无疑。<a id="a-6e"></a>复问汝何处食。<a id="a-6f"></a>答言某处食。<a id="a-6g"></a>复教令吐。<a id="a-6h"></a>吐已语言某处有毒汝今必死。<a id="a-6i"></a>何不自杀用苦活为。<a id="a-6j"></a>是人因是死。<a id="a-6k"></a>是比丘得波罗夷。<a id="a-6l"></a>若比丘欲杀人故说相得越比尼罪。<a id="a-6m"></a>彼作方便欲自杀。<a id="a-6n"></a>得偷兰罪。<a id="a-6o"></a>若自杀已得波罗夷。<a id="a-6p"></a>是名说相杀。</p>
  <p id="a6q">叹誉杀者。<a id="a-6r"></a>施戒果施者。<a id="a-6s"></a>比丘问言。<a id="a-6t"></a>汝布施不。<a id="a-6u"></a>答言布施。<a id="a-6v"></a>比丘言。<a id="a-6w"></a>汝已作功德必生善处。<a id="a-6x"></a>何不自杀用苦活为。<a id="a-6y"></a>是名施戒者。<a id="a-6z"></a>比丘问人。<a id="a-70"></a>汝持戒不。<a id="a-71"></a>答言持戒。<a id="a-72"></a>世尊说持戒生二处。<a id="a-73"></a>若天上若人中。<a id="a-74"></a>用是苦活为。<a id="a-75"></a>是名赞持戒果者。<a id="a-76"></a>比丘言。<a id="a-77"></a>汝已得须陀洹果不堕恶趣。<a id="a-78"></a>极至七反天人往来。<a id="a-79"></a>便尽苦边闭恶趣门。<a id="a-7A"></a>何不自杀用苦活为。<a id="a-7B"></a>又言汝已得斯陀含。<a id="a-7C"></a>一来世间便尽苦边。<a id="a-7D"></a>何不自杀用苦活为。<a id="a-7E"></a>复言汝已得阿那含。<a id="a-7F"></a>不还世间便尽苦边。<a id="a-7G"></a>何不自杀用苦活为。<a id="a-7H"></a>复言汝已得阿罗汉淫怒痴尽。<a id="a-7I"></a>不随烦恼心得自在。<a id="a-7J"></a>何不自杀用苦活为。<a id="a-7K"></a>若比丘欲杀人故。<a id="a-7L"></a>赞叹施戒果者得越比尼罪。</p>
  <p id="a7M">彼方便欲自杀时。<a id="a-7N"></a>得偷兰罪。<a id="a-7O"></a>若自杀已波罗夷。<a id="a-7P"></a>若行若独废。<a id="a-7Q"></a>若毗陀罗咒若屑药。<a id="a-7R"></a>若乌满吐若坑陷。<a id="a-7S"></a>若阿波钦满若示道。<a id="a-7T"></a>若河若大臣。<a id="a-7U"></a>若僧坊若虎若外道。</p>
  <p id="a7V">行者。<a id="a-7W"></a>若十人若二十人共随道行。<a id="a-7X"></a>比丘先有怨嫌。<a id="a-7Y"></a>欲害前人误害中人。<a id="a-7Z"></a>得越比尼罪。<a id="a-7a"></a>欲害中人误害后人。<a id="a-7b"></a>得越比尼罪。<a id="a-7c"></a>欲害后人误害中人。<a id="a-7d"></a>得越比尼罪。<a id="a-7e"></a>欲害中人误害前人。<a id="a-7f"></a>得越比尼罪。<a id="a-7g"></a>欲害前人害前人者。<a id="a-7h"></a>波罗夷。<a id="a-7i"></a>欲害中后人害中后人者。<a id="a-7j"></a>波罗夷。<a id="a-7k"></a>若都一切有杀心者。<a id="a-7l"></a>随所害人得波罗夷。<a id="a-7m"></a>是名行杀。</p>
  <p id="a7n">独废杀者。<a id="a-7o"></a>若比丘有杀心作独废。<a id="a-7p"></a>若于道中安施独废时。<a id="a-7q"></a>得越比尼罪。<a id="a-7r"></a>彼受苦痛时得偷兰罪。<a id="a-7s"></a>若彼死者得波罗夷。<a id="a-7t"></a>是名独废杀。</p>
  <p id="a7u">毗陀罗咒者。<a id="a-7v"></a>若比丘欲杀人故。<a id="a-7w"></a>作毗陀罗咒。<a id="a-7x"></a>害心作咒时得越比尼罪。<a id="a-7y"></a>令彼生恐怖时得偷兰罪。<a id="a-7z"></a>彼死者得波罗夷。<a id="a-80"></a>是名毗陀罗咒杀。</p>
  <p id="a81">屑药杀者。<a id="a-82"></a>若比丘欲杀人故。<a id="a-83"></a>作末屑药时作是念。<a id="a-84"></a>持是药当杀彼人者。<a id="a-85"></a>得越比尼罪。<a id="a-86"></a>若药着彼身者得偷兰罪。<a id="a-87"></a>若彼死者波罗夷。<a id="a-88"></a>是名屑药杀。</p>
  <p id="a89">乌满吐者。<a id="a-8A"></a>若比丘欲杀人故。<a id="a-8B"></a>于道中作乌满吐。<a id="a-8C"></a>若比丘杀心作时得越比尼罪。<a id="a-8D"></a>彼受苦痛得偷兰罪。<a id="a-8E"></a>若死者波罗夷。<a id="a-8F"></a>是名乌满吐杀。</p>
  <p id="a8G">坑陷杀者。<a id="a-8H"></a>若比丘欲杀人故。<a id="a-8I"></a>当道中作坑安种种利枪。<a id="a-8J"></a>以草土覆上令彼堕死。<a id="a-8K"></a>杀心作时得越比尼罪。<a id="a-8L"></a>若受苦痛时得偷兰罪。<a id="a-8M"></a>若死者波罗夷。<a id="a-8N"></a>是名坑陷杀。</p>
  <p id="a8O">阿波钦满杀者。<a id="a-8P"></a>若比丘欲杀人故。<a id="a-8Q"></a>于道中安施阿波钦满。<a id="a-8R"></a>比丘杀心作时得越比尼罪。<a id="a-8S"></a>若受苦痛时得偷兰罪。<a id="a-8T"></a>若死者得波罗夷。<a id="a-8U"></a>是名阿波钦满杀。</p>
  <p id="a8V">示道杀者。<a id="a-8W"></a>若比丘在道边经行。<a id="a-8X"></a>有人来问比丘言。<a id="a-8Y"></a>长老我欲至某聚落。<a id="a-8Z"></a>道在何处。<a id="a-8a"></a>比丘先与彼人有怨嫌。<a id="a-8b"></a>便作是念我今得是人。<a id="a-8c"></a>便当示恶道令死使无一活。<a id="a-8d"></a>便指示恶道。<a id="a-8e"></a>若王难若师子虎狼难若毒螫难。<a id="a-8f"></a>示是等恶道时得越比尼罪。<a id="a-8g"></a>若受苦痛时得偷兰罪。<a id="a-8h"></a>若死者波罗夷。<a id="a-8i"></a>是名示道杀。</p>
  <p id="a8j">河杀者。<a id="a-8k"></a>若比丘在河边经行。<a id="a-8l"></a>有人来问言。<a id="a-8m"></a>长老我欲至某处应从何处渡。<a id="a-8n"></a>是比丘于彼人先有怨嫌。<a id="a-8o"></a>便作是念。<a id="a-8p"></a>我今得是人。<a id="a-8q"></a>便示此非济处勿令一人得脱。<a id="a-8r"></a>便示非济处。<a id="a-8s"></a>若洄澓处。<a id="a-8t"></a>伏石机激尸收摩罗等处。<a id="a-8u"></a>若上彼岸处。<a id="a-8v"></a>有王禁难有贼难。<a id="a-8w"></a>有师子虎狼毒虫等难。<a id="a-8x"></a>示彼非济处时得越比尼罪。<a id="a-8y"></a>若受苦痛时得偷兰罪。<a id="a-8z"></a>若死者波罗夷。<a id="a-90"></a>是名河杀。</p>
  <p id="a91">大臣者。<a id="a-92"></a>若有大臣暴虐无道。<a id="a-93"></a>贪取人物用自供给。<a id="a-94"></a>不畏罪罚。<a id="a-95"></a>恣意放逸作是念言。<a id="a-96"></a>宁作今日乌。<a id="a-97"></a>不作明日孔雀。<a id="a-98"></a>王闻是已摄录囚系责之以罪。<a id="a-99"></a>彼畏死故一切资财用持赎命。<a id="a-9A"></a>尔时有比丘出入其家。<a id="a-9B"></a>便往慰劳问其家苦乐。<a id="a-9C"></a>其妇答言。<a id="a-9D"></a>家主有事系闭在狱。<a id="a-9E"></a>何得有乐。<a id="a-9F"></a>阿阇梨当知。<a id="a-9G"></a>今我家主恐罪至死。<a id="a-9H"></a>故一切资财尽持赎命。<a id="a-9I"></a>钱财若尽便当贫穷无由自活。<a id="a-9J"></a>比丘言。<a id="a-9K"></a>汝莫愁悒。<a id="a-9L"></a>我当语汝夫不令用财。<a id="a-9M"></a>便至狱上慰劳言。<a id="a-9N"></a>无病长寿。<a id="a-9O"></a>大臣见比丘来心大欢喜言。<a id="a-9P"></a>阿阇梨外何所闻。<a id="a-9Q"></a>比丘答言。<a id="a-9R"></a>闻汝当死欲尽持家财自用赎命。<a id="a-9S"></a>若如是者汝后妻子。<a id="a-9T"></a>当遭贫困饥寒乞丐。<a id="a-9U"></a>又汝家门户恶名流布。<a id="a-9V"></a>大臣答言。<a id="a-9W"></a>当如之何。<a id="a-9X"></a>比丘言。<a id="a-9Y"></a>是王无道设使尽输汝财会不相活。<a id="a-9Z"></a>慎莫与物。<a id="a-9a"></a>但当任其裁量。<a id="a-9b"></a>若彼大臣然可其语时。<a id="a-9c"></a>是比丘得越比尼罪。<a id="a-9d"></a>若受苦痛时得偷兰罪。<a id="a-9e"></a>若死者波罗夷。<a id="a-9f"></a>若大臣闻彼比丘语。<a id="a-9g"></a>答言阿阇梨是我知识。<a id="a-9h"></a>而惜钱财不用活我。<a id="a-9i"></a>我死之后。<a id="a-9j"></a>假使日月不出非我所忧。<a id="a-9k"></a>况复余事。<a id="a-9l"></a>阿阇梨还去思惟。<a id="a-9m"></a>佛语吉凶好恶无豫尊事。<a id="a-9n"></a>尔时得越比尼罪。<a id="a-9o"></a>大臣寻即思惟。<a id="a-9p"></a>如比丘语是王无道。<a id="a-9q"></a>设尽与财会必杀我。<a id="a-9r"></a>我既唐死妻子饥寒无由自活。<a id="a-9s"></a>门户耻辱痛甚于死。<a id="a-9t"></a>我今身自当之不与财物。<a id="a-9u"></a>以不即用比丘语故是人死者。<a id="a-9v"></a>是比丘以先教方便故。<a id="a-9w"></a>得偷兰罪。<a id="a-9x"></a>有人犯王法。<a id="a-9y"></a>有伺捕得缚送与王。<a id="a-9z"></a>王教将去随罪治之。<a id="a-A0"></a>时典刑者。<a id="a-A1"></a>以伽毗罗花庄严罪人头反缚两手打鼓吹贝周匝唱令。<a id="a-A2"></a>唱令已将出城门向刑罪人处。<a id="a-A3"></a>时有摩诃罗比丘不善知戒相。<a id="a-A4"></a>愍此罪人苦痛。<a id="a-A5"></a>语典刑者言。<a id="a-A6"></a>此人可愍莫使苦痛。<a id="a-A7"></a>汝持刀为作一疮尔时魁脍答言如教。<a id="a-A8"></a>便持利刀。<a id="a-A9"></a>为作一疮。<a id="a-AA"></a>是摩诃罗比丘得波罗夷。<a id="a-AB"></a>若魁脍答比丘言。<a id="a-AC"></a>汝用知是为。<a id="a-AD"></a>如王教令我自行之。<a id="a-AE"></a>汝且还去思惟。<a id="a-AF"></a>佛语尔时得越比尼罪。<a id="a-AG"></a>魁脍寻便思惟。<a id="a-AH"></a>用比丘语为作一疮。<a id="a-AI"></a>以不即用比丘语故。<a id="a-AJ"></a>是摩诃罗比丘得偷兰罪。<a id="a-AK"></a>是名大臣。</p>
  <p id="aAL">僧坊者。<a id="a-AM"></a>有客比丘来。<a id="a-AN"></a>应次受房舍。<a id="a-AO"></a>时知房舍比丘与客比丘先有嫌。<a id="a-AP"></a>便作是念。<a id="a-AQ"></a>我今得子便当与破房令其必死。<a id="a-AR"></a>便与败房柱壁危坏。<a id="a-AS"></a>近毗多罗恐怖之处。<a id="a-AT"></a>富单那诸恶鬼处。<a id="a-AU"></a>近蚖蛇处。<a id="a-AV"></a>若示与时得越比尼罪。<a id="a-AW"></a>彼受苦痛时得偷兰罪。<a id="a-AX"></a>若死者波罗夷。<a id="a-AY"></a>彼客比丘晨朝起。<a id="a-AZ"></a>从旧比丘索洗手物。<a id="a-Aa"></a>旧比丘取蜂蝎蜈蚣蚖蛇着瓶中。<a id="a-Ab"></a>覆口语客比丘言。<a id="a-Ac"></a>是瓶中有洗手物。<a id="a-Ad"></a>汝恣意取用。<a id="a-Ae"></a>客比丘取时得越比尼罪。<a id="a-Af"></a>受苦痛时得偷兰罪。<a id="a-Ag"></a>若死者波罗夷。<a id="a-Ah"></a>是名僧坊杀。</p>
  <p id="aAi">虎者。<a id="a-Aj"></a>阿练若住处常有虎害人。<a id="a-Ak"></a>时众集聚一处作是议言。<a id="a-Al"></a>诸长老是中阿练若住处。<a id="a-Am"></a>有虎恐伤害人。<a id="a-An"></a>谁能伏此虎者。<a id="a-Ao"></a>尔时众中有一比丘。<a id="a-Ap"></a>与一比丘有嫌。<a id="a-Aq"></a>语众人言。<a id="a-Ar"></a>我能伏虎。<a id="a-As"></a>是比丘向暮持弓箭出。<a id="a-At"></a>彼时所嫌比丘着黄色衣头面黑。<a id="a-Au"></a>出到大小行处。<a id="a-Av"></a>是比丘尔时欲杀比丘而杀虎者。<a id="a-Aw"></a>得越比尼罪。<a id="a-Ax"></a>若欲杀虎而杀比丘者。<a id="a-Ay"></a>得越比尼罪。<a id="a-Az"></a>欲杀比丘而杀比丘者波罗夷。<a id="a-B0"></a>欲杀虎而杀虎者波逸提。<a id="a-B1"></a>若二处俱有杀心而害者。<a id="a-B2"></a>随其所杀得罪。<a id="a-B3"></a>比丘则波罗夷。<a id="a-B4"></a>虎则波逸提。<a id="a-B5"></a>是名虎。</p>
  <p id="aB6">外道者。<a id="a-B7"></a>有诸外道奉事日月。<a id="a-B8"></a>日月蚀时诸婆罗门群傥相逐。<a id="a-B9"></a>手执器杖举声唤呼。<a id="a-BA"></a>为救日月故过精舍边。<a id="a-BB"></a>见诸比丘便嗔恚言。<a id="a-BC"></a>是沙门释子是阿修罗党。<a id="a-BD"></a>今当杀之。<a id="a-BE"></a>时比丘闻是恶音声。<a id="a-BF"></a>闻是恶音声已即打揵椎集僧。<a id="a-BG"></a>有比丘言。<a id="a-BH"></a>我等今日当共作要。<a id="a-BI"></a>治此恶邪外道无使一人得活。<a id="a-BJ"></a>作非法要故一切僧得越比尼罪。<a id="a-BK"></a>彼受苦痛一切僧得偷兰罪。<a id="a-BL"></a>若彼死者一切僧得波罗夷。<a id="a-BM"></a>若共要言。<a id="a-BN"></a>莫令使死但受苦痛改恶思善。<a id="a-BO"></a>若作此要一切僧得越比尼罪。<a id="a-BP"></a>受苦痛时一切僧得偷兰罪。<a id="a-BQ"></a>尔时诸比丘言。<a id="a-BR"></a>诸长老不应害彼。<a id="a-BS"></a>亦不应加痛于人。<a id="a-BT"></a>如世尊说。<a id="a-BU"></a>比丘若贼怨家。<a id="a-BV"></a>若以锯刀割截身体。<a id="a-BW"></a>尔时不应起恶心。<a id="a-BX"></a>口不应恶语加人。<a id="a-BY"></a>当起慈心饶益心忍辱心。<a id="a-BZ"></a>诸比丘当共思惟。<a id="a-Ba"></a>世尊锯刀喻经。<a id="a-Bb"></a>少作方便能行忍辱。<a id="a-Bc"></a>然后但牢闭门户。<a id="a-Bd"></a>举声大唤恐彼外道无罪。<a id="a-Be"></a>一切僧共作法要誓。<a id="a-Bf"></a>一切僧无罪。<a id="a-Bg"></a>有一比丘打婆罗门子垂死。<a id="a-Bh"></a>便自思惟。<a id="a-Bi"></a>此人若死者破沙门释子法。<a id="a-Bj"></a>今当求医治之令差。<a id="a-Bk"></a>若更有异比丘语是比丘。<a id="a-Bl"></a>汝作何等。<a id="a-Bm"></a>答言我。<a id="a-Bn"></a>打是婆罗门垂死。<a id="a-Bo"></a>我还自念。<a id="a-Bp"></a>若当死者破沙门释子法。<a id="a-Bq"></a>今欲求医治之令差。<a id="a-Br"></a>若异比丘言。<a id="a-Bs"></a>汝去觅医我为汝守之。<a id="a-Bt"></a>是打比丘去后。<a id="a-Bu"></a>异比丘于后便竟其命。<a id="a-Bv"></a>前打比丘得偷兰罪。<a id="a-Bw"></a>后杀比丘得波罗夷。<a id="a-Bx"></a>此名外道。</p>
  <p id="aBy">若一比丘为杀人故。<a id="a-Bz"></a>捉刀得越比尼罪。<a id="a-C0"></a>若触彼身得偷兰罪。<a id="a-C1"></a>若彼死波罗夷。<a id="a-C2"></a>若二若三乃至众多。<a id="a-C3"></a>为杀人故捉刀得越比尼罪。<a id="a-C4"></a>乃至死得波罗夷。<a id="a-C5"></a>若一比丘遣一比丘。<a id="a-C6"></a>为杀人故捉刀时得越比尼罪。<a id="a-C7"></a>乃至死波罗夷。<a id="a-C8"></a>遣二人遣三人乃至众多比丘。<a id="a-C9"></a>为杀人故捉刀时得越比尼罪。<a id="a-CA"></a>乃至死波罗夷。<a id="a-CB"></a>受遣比丘为杀人故。<a id="a-CC"></a>复遣一比丘捉刀得越比尼罪。<a id="a-CD"></a>乃至死犯波罗夷。<a id="a-CE"></a>如是第二第三。<a id="a-CF"></a>乃至遣众多比丘捉刀时得越比尼罪。<a id="a-CG"></a>乃至死波罗夷。<a id="a-CH"></a>如是毒杀涂杀。<a id="a-CI"></a>吐下杀堕胎杀。<a id="a-CJ"></a>说相杀叹誉杀。<a id="a-CK"></a>亦如是。</p>
  <p id="aCL">有五事具足杀人犯波罗夷。<a id="a-CM"></a>何等五。<a id="a-CN"></a>一者人。<a id="a-CO"></a>二者人想。<a id="a-CP"></a>三者兴方便。<a id="a-CQ"></a>四者杀心。<a id="a-CR"></a>五者断命。<a id="a-CS"></a>是名五事。<a id="a-CT"></a>若遣奴杀若作人若知识。<a id="a-CU"></a>若试作若未曾作而作。<a id="a-CV"></a>无智无羞净想皆犯。<a id="a-CW"></a>不犯者狂痴心乱无罪。<a id="a-CX"></a>是故说。</p>
  <p id="aCY">若比丘自手夺人命。<a id="a-CZ"></a>求持刀与杀者。<a id="a-Ca"></a>教死叹死。<a id="a-Cb"></a>咄人用恶活为死胜生。<a id="a-Cc"></a>作是意作是想。<a id="a-Cd"></a>方便叹誉死快令彼人死。<a id="a-Ce"></a>非余者。<a id="a-Cf"></a>是比丘波罗夷。<a id="a-Cg"></a>不应共住。<a id="a-Ch"></a>世尊于毗舍离城成佛六年。<a id="a-Ci"></a>冬分第三半月九日。<a id="a-Cj"></a>食前北向坐一人半影。<a id="a-Ck"></a>为众多看病比丘因鹿杖外道制此戒。<a id="a-Cl"></a>已制当随顺行。<a id="a-Cm"></a>是名随顺法(第三戒竟)</p>
  <p id="aCn">四波罗夷第四戒初。</p>
  <p id="aCo">佛住舍卫城。<a id="a-Cp"></a>广说如上。<a id="a-Cq"></a>尔时一聚落中有二众安居。<a id="a-Cr"></a>时一众安居讫还舍卫城。<a id="a-Cs"></a>问讯世尊顶礼佛足在一面坐。<a id="a-Ct"></a>世尊知而故问。<a id="a-Cu"></a>比丘汝何处安居来。<a id="a-Cv"></a>答言某处聚落安居。<a id="a-Cw"></a>佛问比丘安居乐不。<a id="a-Cx"></a>乞食易得不。<a id="a-Cy"></a>行道如法不。<a id="a-Cz"></a>安居讫已得安居衣不。<a id="a-D0"></a>诸优婆塞数来往不。<a id="a-D1"></a>诸比丘白佛言。<a id="a-D2"></a>世尊。<a id="a-D3"></a>夏安居乐。<a id="a-D4"></a>行道如法。<a id="a-D5"></a>乞食难得。<a id="a-D6"></a>衣物不足。<a id="a-D7"></a>诸优婆塞不数来往。<a id="a-D8"></a>佛告诸比丘。<a id="a-D9"></a>出家人何能恒得世利。<a id="a-DA"></a>比丘当知。<a id="a-DB"></a>世间八法常随世人。<a id="a-DC"></a>世人亦常随世八法。<a id="a-DD"></a>何等为八。<a id="a-DE"></a>一利二不利三称四不称五誉六毁七乐八苦。<a id="a-DF"></a>如是比丘愚痴凡夫少闻少知。<a id="a-DG"></a>于正法中心不调伏。<a id="a-DH"></a>于贤圣法心未开解。<a id="a-DI"></a>若世利起不善观察。<a id="a-DJ"></a>是世利生即是无常磨灭之法。<a id="a-DK"></a>若法真实无常磨灭者。<a id="a-DL"></a>当知是利虽生速灭不住。<a id="a-DM"></a>若不观察此真实义。<a id="a-DN"></a>是为凡夫无实智慧随顺世法。<a id="a-DO"></a>如是不利乃至乐苦亦不观察。<a id="a-DP"></a>是乐虽生即是无常磨灭之法。<a id="a-DQ"></a>若法真实无常磨灭者。<a id="a-DR"></a>当知是乐苦虽生速灭不住。<a id="a-DS"></a>若不观此真实义者。<a id="a-DT"></a>是为凡夫无实智慧随顺世法。<a id="a-DU"></a>比丘当知。<a id="a-DV"></a>于此世法不观察故。<a id="a-DW"></a>若世利起则生贪着。<a id="a-DX"></a>若利不起则生忧患。<a id="a-DY"></a>乃至乐苦亦复如是。<a id="a-DZ"></a>比丘如是三受增长。<a id="a-Da"></a>三受既增四取炽然。<a id="a-Db"></a>四取炽然故则有生缘。<a id="a-Dc"></a>生老病死忧悲苦恼心乱发狂如是习起苦阴增广。<a id="a-Dd"></a>比丘当知贤圣弟子多闻智慧。<a id="a-De"></a>于正法中心善调伏。<a id="a-Df"></a>贤圣法中心得开解。<a id="a-Dg"></a>世利既生当善观察。<a id="a-Dh"></a>世利起者皆悉无常磨灭之法。<a id="a-Di"></a>若法真实无常磨灭者。<a id="a-Dj"></a>当知是利虽起速灭不住。<a id="a-Dk"></a>乃至乐苦皆悉如是。<a id="a-Dl"></a>比丘当知。<a id="a-Dm"></a>作是观者若世利起不生贪着。<a id="a-Dn"></a>世利不起心不忧戚。<a id="a-Do"></a>乃至乐苦亦复如是。<a id="a-Dp"></a>爱憎不生诸觉随顺离诸忧戚。<a id="a-Dq"></a>乃至乐苦苦阴灭尽则得涅槃。<a id="a-Dr"></a>尔时世尊说是法已。<a id="a-Ds"></a>重说偈言。</p>
  <p id="aDt">利衰及毁誉　　称讥若苦乐</p>
  <p id="aDu">八法常相寻　　往复若回转</p>
  <p id="aDv">八法不牢固　　磨灭变化法</p>
  <p id="aDw">所谓圣弟子　　执照无常镜</p>
  <p id="aDx">谛观世八法　　俄顷不暂停</p>
  <p id="aDy">于四乐利中　　未尝有倾动</p>
  <p id="aDz">若遭毁讥谤　　忧戚不经心</p>
  <p id="aE0">若离世八法　　是名智慧士</p>
  <p id="aE1">能出欲河流　　度脱生死海</p>
  <p id="aE2">是时诸比丘闻佛所说皆大欢喜。<a id="a-E3"></a>俱白佛言。<a id="a-E4"></a>世尊善哉善巧方便说世八法。<a id="a-E5"></a>未曾有也。<a id="a-E6"></a>佛告诸比丘。<a id="a-E7"></a>如来应供正遍知三达无碍。<a id="a-E8"></a>智慧之明如月盛满。<a id="a-E9"></a>说世八法何足为奇。<a id="a-EA"></a>我于昔时畜生道中作鹦鹉鸟。<a id="a-EB"></a>能为余鸟说世八法。<a id="a-EC"></a>此乃为奇。<a id="a-ED"></a>诸比丘白佛言。<a id="a-EE"></a>已曾尔耶。<a id="a-EF"></a>佛言如是。<a id="a-EG"></a>过去世时有一国王。<a id="a-EH"></a>养二鹦鹉。<a id="a-EI"></a>一名罗大。<a id="a-EJ"></a>二名波罗。<a id="a-EK"></a>皆解人语。<a id="a-EL"></a>王甚爱念盛以金笼食辄同案。<a id="a-EM"></a>时有大臣。<a id="a-EN"></a>持一猕猴儿奉上大王。<a id="a-EO"></a>人情乐新。<a id="a-EP"></a>王即爱念饮食饲养胜于鹦鹉。<a id="a-EQ"></a>时波罗鹦鹉子。<a id="a-ER"></a>便为罗大而说偈言。</p>
  <p id="aES">先与王同食　　世间之上馔</p>
  <p id="aET">今为猕猴夺　　宜共陵虚逝</p>
  <p id="aEU">尔时罗大答言。<a id="a-EV"></a>斯皆亦无常。<a id="a-EW"></a>今此猕猴子不久复当失此利养。<a id="a-EX"></a>即为波罗而说偈言。</p>
  <p id="aEY">利衰及毁誉　　称讥若苦乐</p>
  <p id="aEZ">斯皆非常法　　何足致忧喜</p>
  <p id="aEa">是时波罗复说偈言。</p>
  <p id="aEb">触目睹不欢　　无有爱乐相</p>
  <p id="aEc">但闻毁呰声　　永无称誉者</p>
  <p id="aEd">肆我飞禽志　　何为受斯苦</p>
  <p id="aEe">是猕猴子小时毛色润泽跳踉超掷。<a id="a-Ef"></a>人所戏弄。<a id="a-Eg"></a>渐至长大衣毛憔悴人所恶见。<a id="a-Eh"></a>竖耳张口恐怖小儿。<a id="a-Ei"></a>尔时罗大鹦鹉子。<a id="a-Ej"></a>便说此偈谓波罗言。</p>
  <p id="aEk">竖耳[皮*叔][皮*宿]面　　啀喍怖童子</p>
  <p id="aEl">坐自生罪累　　不久失利养</p>
  <p id="aEm">是猕猴转大。<a id="a-En"></a>王爱意遂尽。<a id="a-Eo"></a>即敕左右令系马槽柱。<a id="a-Ep"></a>时王子年小。<a id="a-Eq"></a>手捉饮食至猕猴边。<a id="a-Er"></a>猕猴索食王子不与。<a id="a-Es"></a>猕猴嗔怒爴王子面伤坏裂衣服。<a id="a-Et"></a>王子惊怖举声大唤。<a id="a-Eu"></a>王问傍人儿何以涕。<a id="a-Ev"></a>傍人以事答王。<a id="a-Ew"></a>王便大嗔敕人打杀。<a id="a-Ex"></a>掷着堑中令曼陀食。<a id="a-Ey"></a>时波罗鹦鹉子。<a id="a-Ez"></a>即为罗大而说偈言。</p>
  <p id="aF0">汝为智慧者　　预睹彼未然</p>
  <p id="aF1">禽兽无知丧　　为彼曼陀食</p>
  <p id="aF2">佛告诸比丘。<a id="a-F3"></a>尔时罗大鹦鹉子岂异人乎。<a id="a-F4"></a>即我身是。<a id="a-F5"></a>波罗鹦鹉子者即阿难是。<a id="a-F6"></a>我为鹦鹉时。<a id="a-F7"></a>以能为彼说世八法无常迁变不可久保。<a id="a-F8"></a>况复今成正觉说世八法。<a id="a-F9"></a>何足为奇。<a id="a-FA"></a>时彼第二众安居竟。<a id="a-FB"></a>寻即来至礼世尊足于一面坐。<a id="a-FC"></a>世尊知而故问。<a id="a-FD"></a>比丘何处安居来。<a id="a-FE"></a>答言世尊。<a id="a-FF"></a>某处安居。<a id="a-FG"></a>佛问比丘。<a id="a-FH"></a>安居乐不。<a id="a-FI"></a>行道疲不。<a id="a-FJ"></a>乞食易得不。<a id="a-FK"></a>夏安居竟得安居衣不。<a id="a-FL"></a>诸优婆塞数来往不。<a id="a-FM"></a>诸比丘白佛言。<a id="a-FN"></a>夏安居乐。<a id="a-FO"></a>行道不疲。<a id="a-FP"></a>乞食易得。<a id="a-FQ"></a>多得安居衣。<a id="a-FR"></a>诸优婆塞来往者众。<a id="a-FS"></a>佛问比丘。<a id="a-FT"></a>有何因缘二众俱共依一聚落安居。<a id="a-FU"></a>一众独多得供养。<a id="a-FV"></a>一众不得。<a id="a-FW"></a>诸比丘白佛言。<a id="a-FX"></a>世尊。<a id="a-FY"></a>我等无量方便赞叹三宝。<a id="a-FZ"></a>亦常赞叹佛大弟子尊者舍利弗大目揵连等。<a id="a-Fa"></a>及自赞叹所修习功德。<a id="a-Fb"></a>佛问比丘。<a id="a-Fc"></a>汝所赞叹为实尔不。<a id="a-Fd"></a>世尊我所赞叹三宝及尊者舍利弗等是实。<a id="a-Fe"></a>自赞叹不实。<a id="a-Ff"></a>佛言比丘。<a id="a-Fg"></a>此是恶事。<a id="a-Fh"></a>云何为身利养不实空自赞叹。<a id="a-Fi"></a>宁啖灰炭吞食粪土利刀破腹。<a id="a-Fj"></a>不以虚妄称过人法而得供养。<a id="a-Fk"></a>佛告比丘。<a id="a-Fl"></a>我常赞叹少欲知足。<a id="a-Fm"></a>汝等云何多欲难满广求无厌。<a id="a-Fn"></a>此非法非律非是佛教。<a id="a-Fo"></a>不可以是长养善法。<a id="a-Fp"></a>世尊种种呵责是比丘已。<a id="a-Fq"></a>诸比丘在彼聚落安居时。<a id="a-Fr"></a>入村乞食有自称誉者乞食易得。<a id="a-Fs"></a>不自称誉者极甚难得时有一长老比丘。<a id="a-Ft"></a>便作是念。<a id="a-Fu"></a>我何为虚妄而自赞叹。<a id="a-Fv"></a>得过人法以自活命。<a id="a-Fw"></a>我从今日不复虚妄而自称誉。<a id="a-Fx"></a>晨朝着入聚落衣持钵乞食。<a id="a-Fy"></a>时有人问言。<a id="a-Fz"></a>长老汝于圣果有所得不。<a id="a-G0"></a>是比丘便不自称誉。<a id="a-G1"></a>即时乞食处处不得。<a id="a-G2"></a>日时欲过饥乏羸顿。<a id="a-G3"></a>复自称誉即有所得。<a id="a-G4"></a>有异比丘闻是。<a id="a-G5"></a>长老须臾妄语须臾实语。<a id="a-G6"></a>便白佛言。<a id="a-G7"></a>世尊。<a id="a-G8"></a>云何是长老比丘志弱无恒轻躁乃尔。<a id="a-G9"></a>佛告诸比丘。<a id="a-GA"></a>是长老不但今日志弱无恒轻躁。<a id="a-GB"></a>过去世时亦复如是。<a id="a-GC"></a>诸比丘白佛言。<a id="a-GD"></a>世尊。<a id="a-GE"></a>已曾尔耶。<a id="a-GF"></a>佛言如是。<a id="a-GG"></a>过去世时非时连雨七日不止。<a id="a-GH"></a>诸放牧者七日不出。<a id="a-GI"></a>时有饿狼饥行求食遍历聚落。<a id="a-GJ"></a>乃至七村都无所得。<a id="a-GK"></a>便自克责。<a id="a-GL"></a>我何薄相经历七村都无所得。<a id="a-GM"></a>我今不如守斋而住。<a id="a-GN"></a>便还山林自于窟穴咒愿言。<a id="a-GO"></a>使一切众生皆得安隐。<a id="a-GP"></a>然后摄身安坐闭目思惟。<a id="a-GQ"></a>天帝释法至斋日月八日十四日十五日。<a id="a-GR"></a>乘伊罗白龙象下观察世间。<a id="a-GS"></a>何等众生孝顺父母。<a id="a-GT"></a>供养沙门婆罗门。<a id="a-GU"></a>布施持戒修梵行受八戒者。<a id="a-GV"></a>时释提桓因周行观察到彼山窟。<a id="a-GW"></a>见此狼闭目思惟。<a id="a-GX"></a>便作是念。<a id="a-GY"></a>咄哉狼兽甚为奇特。<a id="a-GZ"></a>人尚无有此心。<a id="a-Ga"></a>况此狼兽而能如是。<a id="a-Gb"></a>便欲试之知其虚实。<a id="a-Gc"></a>释即变身化为一羊在窟前住。<a id="a-Gd"></a>高声命群。<a id="a-Ge"></a>狼时见羊便作是念。<a id="a-Gf"></a>奇哉斋福报应忽至。<a id="a-Gg"></a>我游七村求食不获。<a id="a-Gh"></a>今暂守斋肴膳自来。<a id="a-Gi"></a>厨供已到今但当食。<a id="a-Gj"></a>食已然后守斋。<a id="a-Gk"></a>即便出穴往趣羊所。<a id="a-Gl"></a>羊见狼来便惊奔走。<a id="a-Gm"></a>狼便寻逐羊去不住。<a id="a-Gn"></a>追之既远羊化为狗。<a id="a-Go"></a>方口耽耳反来逐狼急声吠之。<a id="a-Gp"></a>狼见狗来惊怖还走。<a id="a-Gq"></a>狗急追之。<a id="a-Gr"></a>劣乃得免。<a id="a-Gs"></a>还至窟穴便作是念。<a id="a-Gt"></a>我欲食彼反欲啖我。<a id="a-Gu"></a>尔时帝释复于狼前。<a id="a-Gv"></a>作跛脚羊鸣唤而住。<a id="a-Gw"></a>狼作是念。<a id="a-Gx"></a>前者是狗。<a id="a-Gy"></a>我饥闷眼花谓为是羊。<a id="a-Gz"></a>今所见者此真是羊。<a id="a-H0"></a>复更谛观看耳角毛尾真实是羊。<a id="a-H1"></a>便出往趣羊复惊走。<a id="a-H2"></a>奔逐垂得。<a id="a-H3"></a>复化作狗反还逐狼亦复如前。<a id="a-H4"></a>我欲食彼反欲见啖。<a id="a-H5"></a>时天帝释即于狼前化为羔子鸣群唤母。<a id="a-H6"></a>狼便嗔言。<a id="a-H7"></a>汝作肉段我尚不出。<a id="a-H8"></a>况为羔子而欲见欺。<a id="a-H9"></a>还更守斋静心思惟。<a id="a-HA"></a>时天帝释知狼心念还斋。<a id="a-HB"></a>犹故作羊羔于狼前住。<a id="a-HC"></a>时狼便说偈言。</p>
  <p id="aHD">若真实为羊　　犹故不能出</p>
  <p id="aHE">况复作虚妄　　如前恐怖我</p>
  <p id="aHF">见我还斋已　　汝复来见试</p>
  <p id="aHG">假使为肉段　　犹尚不可信</p>
  <p id="aHH">况作羊羔子　　而诈唤咩咩</p>
  <p id="aHI">于是世尊而说偈言。</p>
  <p id="aHJ">若有出家人　　持戒心轻躁</p>
  <p id="aHK">不能舍利养　　犹如狼守斋</p>
  <p id="aHL">尔时世尊告诸比丘。<a id="a-HM"></a>彼时狼者岂异人乎。<a id="a-HN"></a>即此比丘是。<a id="a-HO"></a>本为狼时志操无恒。<a id="a-HP"></a>今虽出家心故轻躁。<a id="a-HQ"></a>尔时世尊告诸比丘。<a id="a-HR"></a>依止舍卫城诸比丘皆悉令集。<a id="a-HS"></a>以十利故为诸比丘制戒。<a id="a-HT"></a>乃至已闻者当重闻。<a id="a-HU"></a>若比丘未知未了。<a id="a-HV"></a>自称得过人法圣知见殊胜如是知如是见者。<a id="a-HW"></a>是比丘得波罗夷。<a id="a-HX"></a>不应共住。</p>
  <p id="aHY">复次佛住舍卫城。<a id="a-HZ"></a>广说如上。<a id="a-Ha"></a>时有二比丘在阿练若处住。<a id="a-Hb"></a>其一比丘暂成就根力觉道贪恚不起。<a id="a-Hc"></a>语第二比丘言。<a id="a-Hd"></a>长老是我善知识所敬重者。<a id="a-He"></a>今欲向长老说密事。<a id="a-Hf"></a>彼言汝欲说何等。<a id="a-Hg"></a>便言长老我得阿罗汉。<a id="a-Hh"></a>彼即答言。<a id="a-Hi"></a>长老。<a id="a-Hj"></a>世尊在世亲受法教。<a id="a-Hk"></a>勤修精进得成道果。<a id="a-Hl"></a>是其宜耳。<a id="a-Hm"></a>是比丘后时游诸聚落。<a id="a-Hn"></a>放纵诸根废习止观。<a id="a-Ho"></a>便起烦恼觉痴爱生。<a id="a-Hp"></a>便语其伴。<a id="a-Hq"></a>我本谓有所得。<a id="a-Hr"></a>定自未得。<a id="a-Hs"></a>何以知之。<a id="a-Ht"></a>自觉心中烦恼犹在。<a id="a-Hu"></a>彼比丘言。<a id="a-Hv"></a>长老妄称得过人法。<a id="a-Hw"></a>犯波罗夷。<a id="a-Hx"></a>是比丘言。<a id="a-Hy"></a>我非知而妄语。<a id="a-Hz"></a>谓为实耳。<a id="a-I0"></a>诸比丘以是事具白世尊。<a id="a-I1"></a>某甲比丘妄语自称得过人法。<a id="a-I2"></a>佛言呼来。<a id="a-I3"></a>来已佛问比丘。<a id="a-I4"></a>汝实虚妄自称得过人法耶。<a id="a-I5"></a>世尊。<a id="a-I6"></a>我不虚妄自称得过人法。<a id="a-I7"></a>我想谓得。<a id="a-I8"></a>如是想说耳。<a id="a-I9"></a>佛问比丘。<a id="a-IA"></a>汝何因缘而作是说。<a id="a-IB"></a>比丘白佛言。<a id="a-IC"></a>世尊。<a id="a-ID"></a>我于阿练若处住。<a id="a-IE"></a>修习根力觉道烦恼不起。<a id="a-IF"></a>我谓得阿罗汉。<a id="a-IG"></a>便语同伴说已所得。<a id="a-IH"></a>我于余时游行聚落。<a id="a-II"></a>不摄诸根烦恼便起。<a id="a-IJ"></a>即生疑悔语是比丘。<a id="a-IK"></a>非是虚妄。<a id="a-IL"></a>尔时世尊告诸比丘。<a id="a-IM"></a>是比丘非故虚妄说得过人法。<a id="a-IN"></a>当知此比丘是增上慢。<a id="a-IO"></a>佛告比丘。<a id="a-IP"></a>云何于正法中信家非家舍家出家起增上慢。<a id="a-IQ"></a>汝当方便除增上慢可得罗汉。<a id="a-IR"></a>时彼比丘大自惭愧。<a id="a-IS"></a>即于佛前精进方便修行正观。<a id="a-IT"></a>除增上慢得罗汉果。<a id="a-IU"></a>诸比丘白佛言。<a id="a-IV"></a>甚奇世尊。<a id="a-IW"></a>是比丘蒙佛慈恩。<a id="a-IX"></a>精勤方便修行正观。<a id="a-IY"></a>除增上慢得罗汉果。<a id="a-IZ"></a>佛告诸比丘。<a id="a-Ia"></a>是比丘不但今日蒙我恩故。<a id="a-Ib"></a>精勤方便修习正观。<a id="a-Ic"></a>除增上慢得罗汉果。<a id="a-Id"></a>过去世时亦蒙我恩。<a id="a-Ie"></a>精勤不懈获大果报。<a id="a-If"></a>诸比丘白佛言。<a id="a-Ig"></a>已曾尔耶。<a id="a-Ih"></a>佛言如是。<a id="a-Ii"></a>佛告诸比丘。<a id="a-Ij"></a>过去世时有国名迦尸城名波罗奈。<a id="a-Ik"></a>时彼国中人民丰乐三毒炽盛。<a id="a-Il"></a>有一贫穷婆罗门。<a id="a-Im"></a>从外聚落来入城内。<a id="a-In"></a>是节会日。<a id="a-Io"></a>城中诸人有乘象者有乘马者。<a id="a-Ip"></a>有乘车者有乘舆者。<a id="a-Iq"></a>洗浴涂香着新衣服。<a id="a-Ir"></a>五欲自恣种种戏乐。<a id="a-Is"></a>时婆罗门渴爱心生便问人言。<a id="a-It"></a>此诸人辈作何因缘得是快乐。<a id="a-Iu"></a>答言婆罗门。<a id="a-Iv"></a>汝不知耶。<a id="a-Iw"></a>答言不知。<a id="a-Ix"></a>时人便语婆罗门。<a id="a-Iy"></a>是辈先世修行功德。<a id="a-Iz"></a>又复今世勤为家业故得斯乐。<a id="a-J0"></a>时婆罗门便作是念。<a id="a-J1"></a>此诸人等手足四体与我无异。<a id="a-J2"></a>我今但当勤身佣力。<a id="a-J3"></a>可得财物自恣快乐与彼无异。<a id="a-J4"></a>便自还家谓其妇言。<a id="a-J5"></a>我欲远行佣力求财。<a id="a-J6"></a>其妇答言。<a id="a-J7"></a>随在近处乞索趣得饮食儿子何用远行。<a id="a-J8"></a>婆罗门言。<a id="a-J9"></a>事不获已宜当远行。<a id="a-JA"></a>其妇心念其欲去者知复如何。<a id="a-JB"></a>语婆罗门。<a id="a-JC"></a>去留随意深自保重。<a id="a-JD"></a>婆罗门敕妇言。<a id="a-JE"></a>汝自谨慎好看儿子。<a id="a-JF"></a>时婆罗门于是便去至一海边聚落。<a id="a-JG"></a>见诸商人祠祀聚会宣令里巷。<a id="a-JH"></a>谁能随我入海共取珍宝。<a id="a-JI"></a>婆罗门答言。<a id="a-JJ"></a>我欲入海。<a id="a-JK"></a>商人问言汝有何钱货。<a id="a-JL"></a>答言我无钱货。<a id="a-JM"></a>唯欲从汝乞食为汝咒愿。<a id="a-JN"></a>时诸商人皆为福故语令上船。<a id="a-JO"></a>即得便风至一海渚聚落。<a id="a-JP"></a>时婆罗门入村乞食。<a id="a-JQ"></a>并役力求财。<a id="a-JR"></a>得纯金三十二段。<a id="a-JS"></a>摩尼珠十四枚。<a id="a-JT"></a>便随伴还阎浮提船着岸渚。<a id="a-JU"></a>时婆罗门便大夸说诸商人等。<a id="a-JV"></a>持财物往今得物还。<a id="a-JW"></a>有何奇特。<a id="a-JX"></a>我本空去今得此宝。<a id="a-JY"></a>可谓为奇。<a id="a-JZ"></a>不胜欢喜。<a id="a-Ja"></a>便捉宝物手中挑弄不止。<a id="a-Jb"></a>即失宝物落海水中。<a id="a-Jc"></a>时婆罗门甚大忧恼。<a id="a-Jd"></a>我极辛苦得是宝物。<a id="a-Je"></a>如何一旦忽然落水。<a id="a-Jf"></a>我要当抒海求觅此宝。<a id="a-Jg"></a>即便上岸求得好木。<a id="a-Jh"></a>持诣木师所语言。<a id="a-Ji"></a>烦君为我作木魁。<a id="a-Jj"></a>木师为作已。<a id="a-Jk"></a>旋师为旋之。<a id="a-Jl"></a>铁师为鍱之。<a id="a-Jm"></a>得木魁已持诣海。<a id="a-Jn"></a>次褰衣袒臂欲抒海水。<a id="a-Jo"></a>时有海神作是思惟。<a id="a-Jp"></a>是婆罗门欲作何等。<a id="a-Jq"></a>我当问之。<a id="a-Jr"></a>即化作婆罗门形往至其所。<a id="a-Js"></a>以偈问言。</p>
  <p id="aJt">褰衣而袒臂　　匆匆似急事</p>
  <p id="aJu">我故来问汝　　为欲作何等</p>
  <p id="aJv">时婆罗门以偈答言。</p>
  <p id="aJw">今此大海水　　深广众流主</p>
  <p id="aJx">我今作方便　　要欲抒令尽</p>
  <p id="aJy">时海神复说偈言。</p>
  <p id="aJz">大海众流主　　于汝有何过</p>
  <p id="aK0">而汝作方便　　要欲抒令尽</p>
  <p id="aK1">时婆罗门复说偈言。</p>
  <p id="aK2">我经大苦难　　渡海得珍宝</p>
  <p id="aK3">真金三十二　　摩尼有十四</p>
  <p id="aK4">舍船欲上岸　　宝囊落海中</p>
  <p id="aK5">我求宝珠故　　抒尽此大海</p>
  <p id="aK6">时海神复说偈言。</p>
  <p id="aK7">大海甚深广　　百川众流主</p>
  <p id="aK8">假使百千岁　　抒之不可尽</p>
  <p id="aK9">时婆罗门复说偈答言。</p>
  <p id="aKA">日月长谢无穷尽　　木魁铁鍱难可坏</p>
  <p id="aKB">勤力专精不休息　　何忧此海不枯竭</p>
  <p id="aKC">时婆罗门说此偈已便抒海水。<a id="a-KD"></a>抒着岸上水还入海。<a id="a-KE"></a>是时海神观彼婆罗门意为懈怠耶当实坚固。<a id="a-KF"></a>观已见婆罗门志意专精永无退期。<a id="a-KG"></a>时海神便作是念。<a id="a-KH"></a>假使百年抒此海水。<a id="a-KI"></a>终不能减如毛发许。<a id="a-KJ"></a>感其专精即还其宝。<a id="a-KK"></a>是时海神为婆罗门而说偈言。</p>
  <p id="aKL">精勤方便士　　志意不休息</p>
  <p id="aKM">专精之所感　　虽失复还得</p>
  <p id="aKN">佛告诸比丘。<a id="a-KO"></a>时海神者岂异人乎。<a id="a-KP"></a>即我身是也。<a id="a-KQ"></a>婆罗门者此比丘是。<a id="a-KR"></a>过去世时已曾蒙我精勤方便得大果报。<a id="a-KS"></a>今复蒙我精勤方便。<a id="a-KT"></a>修习正观除增上慢得阿罗汉。<a id="a-KU"></a>佛告诸比丘。<a id="a-KV"></a>依止舍卫城比丘皆悉令集。<a id="a-KW"></a>以十利故为诸比丘制戒。<a id="a-KX"></a>乃至已闻者当重闻。<a id="a-KY"></a>若比丘未知未了。<a id="a-KZ"></a>自称得过人法圣知见殊胜我如是知如是见。<a id="a-Ka"></a>彼于后时若捡挍若不捡挍。<a id="a-Kb"></a>犯罪欲求清净故作如是言。<a id="a-Kc"></a>长老我不知言知。<a id="a-Kd"></a>不见言见。<a id="a-Ke"></a>虚诳不实语。<a id="a-Kf"></a>除增上慢。<a id="a-Kg"></a>是比丘得波罗夷。<a id="a-Kh"></a>不应共住。<a id="a-Ki"></a>比丘者。<a id="a-Kj"></a>乃至年满二十受具足。<a id="a-Kk"></a>是名比丘。<a id="a-Kl"></a>未知者无智故。<a id="a-Km"></a>未了者未断故。<a id="a-Kn"></a>自称者称己也。<a id="a-Ko"></a>得过人法者。<a id="a-Kp"></a>人法者。<a id="a-Kq"></a>所谓五欲五下分结。<a id="a-Kr"></a>六趣六诤根七使八邪世八法。<a id="a-Ks"></a>九慢九恼。<a id="a-Kt"></a>十善行迹十恶行迹。<a id="a-Ku"></a>复次人法者如诸天子以偈问佛。</p>
  <p id="aKv">何等人趣善　　何等人生天</p>
  <p id="aKw">何等人昼夜　　长养善功德</p>
  <p id="aKx">尔时世尊以偈答天子言。</p>
  <p id="aKy">旷路作好井　　种植园果施</p>
  <p id="aKz">树林施清凉　　桥船渡人民</p>
  <p id="aL0">布施修净戒　　智慧舍悭贪</p>
  <p id="aL1">功德日夜增　　常生天人中</p>
  <p id="aL2">是为人法。<a id="a-L3"></a>复次孝顺父母。<a id="a-L4"></a>供养沙门婆罗门。<a id="a-L5"></a>及诸尊重修梵行者。<a id="a-L6"></a>是为人法。</p>
  <p id="aL7">过人法者。<a id="a-L8"></a>十智法智未知智等智他心智苦集灭道智尽智无生智。<a id="a-L9"></a>灭尽解脱增上善心。<a id="a-LA"></a>淳熟善根净不净解脱。<a id="a-LB"></a>明法须陀洹果及所摄三昧。<a id="a-LC"></a>善入出住正受作证。<a id="a-LD"></a>所谓止观三三昧三明。<a id="a-LE"></a>四念处四正勤四如意足四禅四无量心四无色定四圣道四圣种四圣谛四沙门果。<a id="a-LF"></a>五枝定五根五力五解脱处。<a id="a-LG"></a>六无上法六圣法六出要界六念六通。<a id="a-LH"></a>七财七无著法七三昧七漏尽力七觉支。<a id="a-LI"></a>八正道八胜处八解脱八向道迹。<a id="a-LJ"></a>九想九欢喜法九净行满足九次第定。<a id="a-LK"></a>十贤圣住处十一切入十离炽然法十无学法十种漏尽力。<a id="a-LL"></a>此名过人法。</p>
  <p id="aLM">圣知见者。<a id="a-LN"></a>所谓佛及佛弟子所有知见。<a id="a-LO"></a>或自称知非见。<a id="a-LP"></a>或自称见非知。<a id="a-LQ"></a>或自称知见。<a id="a-LR"></a>或非知非见。<a id="a-LS"></a>知非见者。<a id="a-LT"></a>言我知苦习灭道。<a id="a-LU"></a>不言我天眼清净。<a id="a-LV"></a>见人死此生彼善趣恶趣若贵若贱。<a id="a-LW"></a>不言我得天耳过人所闻。<a id="a-LX"></a>人声非人声若近若远。<a id="a-LY"></a>又不言我知他人心。<a id="a-LZ"></a>神足陵虚自识宿命。<a id="a-La"></a>是名知而非见。<a id="a-Lb"></a>见而非知者。<a id="a-Lc"></a>自言我得天眼清净乃至自知宿命。<a id="a-Ld"></a>不言我知四真谛是名见非知。<a id="a-Le"></a>云何知见。<a id="a-Lf"></a>言我知四真谛乃至自识宿命。<a id="a-Lg"></a>是名知见云何名非知非见。<a id="a-Lh"></a>亦不言我知四真谛乃至自识宿命。<a id="a-Li"></a>是名非知非见。<a id="a-Lj"></a>得殊胜者。<a id="a-Lk"></a>如是知。<a id="a-Ll"></a>如是见。<a id="a-Lm"></a>实不知言知。<a id="a-Ln"></a>不见言见。<a id="a-Lo"></a>后若捡挍若不捡挍。<a id="a-Lp"></a>捡挍者有人问言。<a id="a-Lq"></a>长老。<a id="a-Lr"></a>汝得圣道果耶。<a id="a-Ls"></a>从何等法师学得此果。<a id="a-Lt"></a>汝何处得。<a id="a-Lu"></a>得时云何。<a id="a-Lv"></a>是名捡挍。<a id="a-Lw"></a>不捡挍者无人问。<a id="a-Lx"></a>若问若不问。<a id="a-Ly"></a>不实自言得过人法。<a id="a-Lz"></a>犯波罗夷。<a id="a-M0"></a>波罗夷者四波罗夷中。<a id="a-M1"></a>若一一犯也。<a id="a-M2"></a>求清净者欲得清净。<a id="a-M3"></a>故言我不知言知。<a id="a-M4"></a>不见言见。<a id="a-M5"></a>虚者空也。<a id="a-M6"></a>诳者不如实。<a id="a-M7"></a>妄语者妄自称说。<a id="a-M8"></a>除增上慢者。<a id="a-M9"></a>世尊所除。<a id="a-MA"></a>波罗夷者如上说。</p>
  <p id="aMB">复次波罗夷者。<a id="a-MC"></a>离不妄语退没堕落。<a id="a-MD"></a>是名波罗夷。<a id="a-ME"></a>复次有波罗夷者。<a id="a-MF"></a>所可犯罪不可发露悔过。<a id="a-MG"></a>是名波罗夷。<a id="a-MH"></a>若比丘自言我法智耶。<a id="a-MI"></a>犯越比尼罪。<a id="a-MJ"></a>若言我法智。<a id="a-MK"></a>偷兰罪。<a id="a-ML"></a>若言我得法智。<a id="a-MM"></a>波罗夷。<a id="a-MN"></a>如是断如是修如是作证。<a id="a-MO"></a>如是一一广说。<a id="a-MP"></a>乃至言我漏尽力耶。<a id="a-MQ"></a>得越比尼罪。<a id="a-MR"></a>若言我漏尽力。<a id="a-MS"></a>得偷兰罪。<a id="a-MT"></a>若言我得漏尽力。<a id="a-MU"></a>波罗夷。<a id="a-MV"></a>如是断如是修。<a id="a-MW"></a>如是作证亦如是。<a id="a-MX"></a>若教化比丘至檀越家语女人言。<a id="a-MY"></a>优婆夷。<a id="a-MZ"></a>某处安居比丘尽非凡夫。<a id="a-Ma"></a>得越比尼罪。<a id="a-Mb"></a>若言我亦在中。<a id="a-Mc"></a>得偷兰罪。<a id="a-Md"></a>问言长老。<a id="a-Me"></a>得是法耶。<a id="a-Mf"></a>答言得。<a id="a-Mg"></a>波罗夷。<a id="a-Mh"></a>若比丘言。<a id="a-Mi"></a>优婆夷某处比丘夏安居尽得阿罗汉。<a id="a-Mj"></a>乃至言我得是法。<a id="a-Mk"></a>犯波罗夷。</p>
  <p id="aMl">又比丘言。<a id="a-Mm"></a>某处比丘夏安居尽得妙胜法。<a id="a-Mn"></a>乃至言我得是法。<a id="a-Mo"></a>波罗夷。<a id="a-Mp"></a>若言某处比丘夏安居竟亦如是。<a id="a-Mq"></a>若比丘语优婆塞优婆夷言。<a id="a-Mr"></a>某处自恣比丘皆非凡夫。<a id="a-Ms"></a>皆是阿罗汉皆得殊胜法。<a id="a-Mt"></a>乃至言我得是法。<a id="a-Mu"></a>犯波罗夷。<a id="a-Mv"></a>若比丘言。<a id="a-Mw"></a>优婆夷某处院内住比丘皆非凡夫。<a id="a-Mx"></a>皆阿罗汉得妙胜法。<a id="a-My"></a>乃至言我得是法。<a id="a-Mz"></a>犯波罗夷。<a id="a-N0"></a>若比丘语优婆夷言。<a id="a-N1"></a>某处坐上比丘皆非凡夫。<a id="a-N2"></a>皆是阿罗汉皆得胜妙法。<a id="a-N3"></a>乃至问言。<a id="a-N4"></a>长老得是法耶。<a id="a-N5"></a>答言。<a id="a-N6"></a>我亦得是法。<a id="a-N7"></a>犯波罗夷。<a id="a-N8"></a>大王家大臣家。<a id="a-N9"></a>长者家居士家。<a id="a-NA"></a>城中院中亦如是。<a id="a-NB"></a>若比丘言。<a id="a-NC"></a>汝家住比丘汝家食比丘。<a id="a-ND"></a>为汝家眷属授经比丘皆非凡夫。<a id="a-NE"></a>是阿罗汉得胜妙法。<a id="a-NF"></a>乃至我得是法。<a id="a-NG"></a>犯波罗夷。<a id="a-NH"></a>若言持如是钵着如是衣食如是食。<a id="a-NI"></a>如是行如是住如是卧皆非凡夫。<a id="a-NJ"></a>皆是阿罗汉得胜妙法。<a id="a-NK"></a>乃至自得是法。<a id="a-NL"></a>犯波罗夷。<a id="a-NM"></a>若言是上诸比丘皆得法智。<a id="a-NN"></a>自言我法智耶。<a id="a-NO"></a>得越比尼罪。<a id="a-NP"></a>我法智偷兰罪。<a id="a-NQ"></a>若言我得法智证不实。<a id="a-NR"></a>波罗夷。<a id="a-NS"></a>如是知如是断如是修如是证。<a id="a-NT"></a>乃至漏尽力作证亦如是。<a id="a-NU"></a>若比丘以中国语向边地说。<a id="a-NV"></a>若以边地语向中国说。<a id="a-NW"></a>若中国语向中国说。<a id="a-NX"></a>若边地语向边地说。<a id="a-NY"></a>若说义不说味。<a id="a-NZ"></a>得偷兰罪。<a id="a-Na"></a>若说味不说义。<a id="a-Nb"></a>越比尼罪。<a id="a-Nc"></a>若说味说义。<a id="a-Nd"></a>得波罗夷。<a id="a-Ne"></a>若不说义不说味。<a id="a-Nf"></a>得越比尼罪。<a id="a-Ng"></a>说义不说味者。<a id="a-Nh"></a>自称说我不称说罗汉。<a id="a-Ni"></a>说味不说义者。<a id="a-Nj"></a>称说罗汉不自称说我。<a id="a-Nk"></a>说义说味者。<a id="a-Nl"></a>自称说我是罗汉。<a id="a-Nm"></a>不说义不说味者。<a id="a-Nn"></a>作罗汉相。<a id="a-No"></a>或合眼以手自指。<a id="a-Np"></a>语优婆夷言。<a id="a-Nq"></a>汝愚痴人不知其尊。<a id="a-Nr"></a>譬如优昙钵花时时一出而不知贵。<a id="a-Ns"></a>作如是相者得越比尼罪。<a id="a-Nt"></a>比丘若作书印。<a id="a-Nu"></a>若作手相。<a id="a-Nv"></a>现义不现味者。<a id="a-Nw"></a>得越比尼罪。<a id="a-Nx"></a>现味不现义者。<a id="a-Ny"></a>越比尼心悔。<a id="a-Nz"></a>现义现味得偷兰罪。<a id="a-O0"></a>不现义不现味无罪。<a id="a-O1"></a>除根力觉道种乃至世间善法。<a id="a-O2"></a>小小威仪不应赞叹但赞叹佛法僧大弟子舍利弗目连无罪。<a id="a-O3"></a>不得自赞叹自身。<a id="a-O4"></a>唯有同意问说实者无罪。<a id="a-O5"></a>是故说若比丘未知未了。<a id="a-O6"></a>自称得过人法圣知见。<a id="a-O7"></a>殊胜如是知如是见。<a id="a-O8"></a>后于异时若捡挍若不捡挍。<a id="a-O9"></a>犯罪欲求清净故作如是言。<a id="a-OA"></a>长老。<a id="a-OB"></a>我不知言知。<a id="a-OC"></a>不见言见。<a id="a-OD"></a>空诳不实语。<a id="a-OE"></a>除增上慢。<a id="a-OF"></a>是比丘得波罗夷。<a id="a-OG"></a>不应共住。<a id="a-OH"></a>世尊于舍卫城。<a id="a-OI"></a>成佛六年冬分第四半月十三日。<a id="a-OJ"></a>食后东向坐三人半影。<a id="a-OK"></a>为聚落中众多比丘制此戒。<a id="a-OL"></a>及增上慢比丘。<a id="a-OM"></a>已制当随顺行。<a id="a-ON"></a>是名随顺法(第四戒说竟)</p>
 </body>
</html>