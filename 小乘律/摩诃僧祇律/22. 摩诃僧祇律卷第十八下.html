<!doctype html>
<html id="z3IBV30ot" data-ver="1121">
 <head>
  <meta charset="utf-8">
  <meta author="佛陀跋陀罗">
  <meta author="法显">
  <meta library="龙藏">
  <meta catalog="小乘律">
  <meta period="东晋">
 </head>
 <body>
  <h1 id="a1">摩诃僧祇律卷第十八下</h1>
  <p id="a2">复次佛住舍卫城。<a id="a-3"></a>广说如上。<a id="a-4"></a>尔时世尊制戒不听浴。<a id="a-5"></a>诸比丘不得浴故身垢污臭。<a id="a-6"></a>尔时世尊为诸大众说法。<a id="a-7"></a>诸比丘在下风处坐。<a id="a-8"></a>恐污臭熏诸梵行人故。<a id="a-9"></a>佛知而故问。<a id="a-A"></a>诸比丘何故独一处坐。<a id="a-B"></a>似如恨人。<a id="a-C"></a>诸比丘白佛言。<a id="a-D"></a>世尊制戒不听浴故身垢污臭。<a id="a-E"></a>恐熏梵行人。<a id="a-F"></a>故在下风而住。<a id="a-G"></a>佛言。<a id="a-H"></a>从今日后听半月一浴复次佛住舍卫城。<a id="a-I"></a>广说如上。<a id="a-J"></a>尔时诸比丘春。<a id="a-K"></a>月热。<a id="a-L"></a>不得洗故身体痒闷。<a id="a-M"></a>诸比丘以是因缘往白世尊。<a id="a-N"></a>佛言。<a id="a-O"></a>从今日后听热时二月半得浴。<a id="a-P"></a>春后一月半夏初一月。<a id="a-Q"></a>是名二月半。</p>
  <p id="aR">复次佛住舍卫城安居竟。<a id="a-S"></a>与诸比丘往憍萨罗国。<a id="a-T"></a>人间游行道中草木深邃。<a id="a-U"></a>下则热气所吸。<a id="a-V"></a>上则为日所炙。<a id="a-W"></a>大生苦恼。<a id="a-X"></a>驼走向水。<a id="a-Y"></a>如鹿赴池。<a id="a-Z"></a>佛知而故问。<a id="a-a"></a>诸比丘具说上事。<a id="a-b"></a>以如是苦故。<a id="a-c"></a>诸比丘竞走赴水。<a id="a-d"></a>佛言。<a id="a-e"></a>从今日后听行时得浴。</p>
  <p id="af">复次佛住舍卫城。<a id="a-g"></a>广说如上。<a id="a-h"></a>有五事利益故。<a id="a-i"></a>世尊五日一行诸比丘房。<a id="a-j"></a>有比丘病疥[癈-(弓*殳)+虫]。<a id="a-k"></a>佛知而故问。<a id="a-l"></a>比丘汝调适不。<a id="a-m"></a>答言。<a id="a-n"></a>不调适。<a id="a-o"></a>我病疥[癈-(弓*殳)+虫]痒。<a id="a-p"></a>得数数浴便乐。<a id="a-q"></a>世尊制戒不得浴。<a id="a-r"></a>是故不乐。<a id="a-s"></a>佛言。<a id="a-t"></a>从今日听病比丘浴。</p>
  <p id="au">复次佛住旷野精舍。<a id="a-v"></a>广说如上。<a id="a-w"></a>尔时营事比丘辇泥辇塼。<a id="a-x"></a>作种种作事。<a id="a-y"></a>不敢浴故。<a id="a-z"></a>即便持卧。<a id="a-10"></a>明日清旦脚上有泥土处。<a id="a-11"></a>佛知而故问。<a id="a-12"></a>比丘汝脚上何故泥处。<a id="a-13"></a>答言。<a id="a-14"></a>世尊。<a id="a-15"></a>我营事泥污身。<a id="a-16"></a>畏犯戒故不敢浴。<a id="a-17"></a>是故脚有泥土。<a id="a-18"></a>佛言。<a id="a-19"></a>从今日听作时浴。</p>
  <p id="a1A">复次佛住舍卫城。<a id="a-1B"></a>广说如上。<a id="a-1C"></a>尔时诸比丘值大风起。<a id="a-1D"></a>尘土坌身。<a id="a-1E"></a>复值天雨。<a id="a-1F"></a>诸比丘不敢浴故。<a id="a-1G"></a>即便持卧。<a id="a-1H"></a>明日清旦问讯世尊。<a id="a-1I"></a>佛知而故问。<a id="a-1J"></a>比丘汝身上何以垢污如是。<a id="a-1K"></a>答言。<a id="a-1L"></a>世尊。<a id="a-1M"></a>昨日风吹尘土坌身。<a id="a-1N"></a>复值天雨。<a id="a-1O"></a>不敢浴故。<a id="a-1P"></a>身上有垢污。<a id="a-1Q"></a>佛言。<a id="a-1R"></a>从今日听大风时浴。</p>
  <p id="a1S">复次佛住舍卫城。<a id="a-1T"></a>广说如上。<a id="a-1U"></a>尔时天晴有少云起。<a id="a-1V"></a>须臾大雨。<a id="a-1W"></a>佛告诸比丘。<a id="a-1X"></a>此是阎浮提最初吉雨。<a id="a-1Y"></a>汝等应雨中洗浴。<a id="a-1Z"></a>能除身中诸病疮癣。<a id="a-1a"></a>诸比丘心疑。<a id="a-1b"></a>世尊制戒不得浴。<a id="a-1c"></a>我等云何当浴。<a id="a-1d"></a>佛言。<a id="a-1e"></a>从今日后听雨时浴。<a id="a-1f"></a>佛告诸比丘。<a id="a-1g"></a>依止舍卫城比丘尽集。<a id="a-1h"></a>以十利故。<a id="a-1i"></a>与诸比丘制戒。<a id="a-1j"></a>乃至已闻者当重闻。<a id="a-1k"></a>若比丘减半月浴。<a id="a-1l"></a>除余时波夜提。<a id="a-1m"></a>余时者。<a id="a-1n"></a>春后一月半。<a id="a-1o"></a>夏初一月。<a id="a-1p"></a>是二月半。<a id="a-1q"></a>是热时病时作时。<a id="a-1r"></a>风时雨时行时。<a id="a-1s"></a>是名余时。<a id="a-1t"></a>比丘者如上说。<a id="a-1u"></a>半月者。<a id="a-1v"></a>若十五日浴数满十五日。<a id="a-1w"></a>复应浴。<a id="a-1x"></a>若十四日。<a id="a-1y"></a>十三十二十一十九八七六五四三二一日浴。<a id="a-1z"></a>应从浴日数。<a id="a-20"></a>要满十五日。<a id="a-21"></a>乃应更浴。<a id="a-22"></a>除余时者。<a id="a-23"></a>世尊说无罪。<a id="a-24"></a>热时者。<a id="a-25"></a>春后一月半。<a id="a-26"></a>夏初一月。<a id="a-27"></a>是二月半。<a id="a-28"></a>名热时。<a id="a-29"></a>不得取前后。<a id="a-2A"></a>当取现在。<a id="a-2B"></a>病时者。<a id="a-2C"></a>若比丘癣疥[癈-(弓*殳)+虫]痈痤。<a id="a-2D"></a>如是种种病。<a id="a-2E"></a>须浴得适意者听浴。<a id="a-2F"></a>是名病时。<a id="a-2G"></a>不得取前后。<a id="a-2H"></a>当取现在。<a id="a-2I"></a>作时者。<a id="a-2J"></a>若僧一切作时。<a id="a-2K"></a>比丘作泥作治房舍。<a id="a-2L"></a>若通水沟。<a id="a-2M"></a>若抒井若泥房舍。<a id="a-2N"></a>若扫地若洗浴。<a id="a-2O"></a>和尚阿阇梨。<a id="a-2P"></a>乃至扫塔院僧院。<a id="a-2Q"></a>下至五六动扫帚。<a id="a-2R"></a>得名作时。<a id="a-2S"></a>浴无罪。<a id="a-2T"></a>不得取前后。<a id="a-2U"></a>当取现在。<a id="a-2V"></a>风时者。<a id="a-2W"></a>若比丘风吹尘土坌身。<a id="a-2X"></a>得洗浴无罪。<a id="a-2Y"></a>不得取前后。<a id="a-2Z"></a>当取现在。<a id="a-2a"></a>雨时者。<a id="a-2b"></a>若天雨洗浴无罪。<a id="a-2c"></a>不得取前后当取现在。<a id="a-2d"></a>行时者。<a id="a-2e"></a>三由延二由延下至一拘卢舍。<a id="a-2f"></a>若来若去。<a id="a-2g"></a>是名行时。<a id="a-2h"></a>洗浴无罪。<a id="a-2i"></a>不得取前后。<a id="a-2j"></a>当取现在。<a id="a-2k"></a>波夜提者如上说。<a id="a-2l"></a>若比丘无上诸时。<a id="a-2m"></a>当作陶家浴法。<a id="a-2n"></a>先洗两髀两脚。<a id="a-2o"></a>后洗头面腰背臂肘胸腋。<a id="a-2p"></a>是故说。</p>
  <p id="a2q">然火过三宿　　与欲入聚落</p>
  <p id="a2r">谤经摈同止　　沙弥三色衣</p>
  <p id="a2s">取宝半月浴　　第五跋渠竟</p>
  <p id="a2t">佛住毗舍离。<a id="a-2u"></a>广说如上。<a id="a-2v"></a>尔时尊者优陀夷行道渴极。<a id="a-2w"></a>入聚落从女人索水。<a id="a-2x"></a>姊妹。<a id="a-2y"></a>施我水。<a id="a-2z"></a>女人即以水与之。<a id="a-30"></a>水中有虫。<a id="a-31"></a>优陀夷见已。<a id="a-32"></a>作是念。<a id="a-33"></a>我但饮此无虫处。<a id="a-34"></a>饮时虫随水入口。<a id="a-35"></a>饮已心生疑。<a id="a-36"></a>即以是因缘。<a id="a-37"></a>往白世尊。<a id="a-38"></a>佛言。<a id="a-39"></a>汝云何知水有虫而饮。<a id="a-3A"></a>此非法非律。<a id="a-3B"></a>非如佛教。<a id="a-3C"></a>不可以是长养善法。<a id="a-3D"></a>从今日后知水有虫不得饮。</p>
  <p id="a3E">复次佛住舍卫城。<a id="a-3F"></a>广说如上。<a id="a-3G"></a>时南方波罗脂国有二比丘。<a id="a-3H"></a>共伴来诣舍卫。<a id="a-3I"></a>问讯世尊。<a id="a-3J"></a>中路渴乏无水。<a id="a-3K"></a>前到一井。<a id="a-3L"></a>一比丘汲水便饮。<a id="a-3M"></a>一比丘看水见虫不饮。<a id="a-3N"></a>饮水比丘问伴比丘言。<a id="a-3O"></a>汝何不饮。<a id="a-3P"></a>答言。<a id="a-3Q"></a>世尊制戒不得饮虫水。<a id="a-3R"></a>此水有虫。<a id="a-3S"></a>是故不饮。<a id="a-3T"></a>饮水比丘复重劝言。<a id="a-3U"></a>长老。<a id="a-3V"></a>汝但饮水。<a id="a-3W"></a>勿令渴死不得见佛。<a id="a-3X"></a>答言。<a id="a-3Y"></a>我宁丧身不毁佛戒。<a id="a-3Z"></a>作是语已。<a id="a-3a"></a>遂便渴死。<a id="a-3b"></a>饮水比丘渐渐往到佛所。<a id="a-3c"></a>头面礼足却住一面。<a id="a-3d"></a>佛知而故问。<a id="a-3e"></a>比丘汝从何来。<a id="a-3f"></a>答言。<a id="a-3g"></a>我从波罗脂国来。<a id="a-3h"></a>佛言。<a id="a-3i"></a>比丘汝有伴不。<a id="a-3j"></a>答言。<a id="a-3k"></a>有二人为伴。<a id="a-3l"></a>道中渴乏无水到一井。<a id="a-3m"></a>井水有虫。<a id="a-3n"></a>我即饮之。<a id="a-3o"></a>因水气力得奉觐世尊。<a id="a-3p"></a>彼守戒不饮。<a id="a-3q"></a>即便渴死。<a id="a-3r"></a>佛言。<a id="a-3s"></a>痴人。<a id="a-3t"></a>汝不见我谓得见我。<a id="a-3u"></a>彼死比丘已先见我。<a id="a-3v"></a>若比丘放逸懈怠不摄诸根。<a id="a-3w"></a>如是比丘虽共我一处。<a id="a-3x"></a>彼离我远。<a id="a-3y"></a>彼虽见我我不见彼。<a id="a-3z"></a>若有比丘在海彼岸。<a id="a-40"></a>能不放逸精进不懈。<a id="a-41"></a>捡摄诸根。<a id="a-42"></a>虽去我远我常见彼。<a id="a-43"></a>彼常近我。<a id="a-44"></a>佛告比丘。<a id="a-45"></a>此是恶事非法非律。<a id="a-46"></a>非如佛教。<a id="a-47"></a>不可以是长养善法。<a id="a-48"></a>从今日后知水有虫不得饮。<a id="a-49"></a>佛告诸比丘。<a id="a-4A"></a>依止舍卫城比丘尽集。<a id="a-4B"></a>以十利故。<a id="a-4C"></a>与诸比丘制戒。<a id="a-4D"></a>乃至已闻者当重闻。<a id="a-4E"></a>若比丘知水有虫饮者波夜提。<a id="a-4F"></a>比丘者如上说。<a id="a-4G"></a>知者。<a id="a-4H"></a>若自知若从他闻。<a id="a-4I"></a>虫者。<a id="a-4J"></a>非鱼鳖失收摩罗等。<a id="a-4K"></a>谓小小倒孑诸虫。<a id="a-4L"></a>乃至极细微形眼所见者。<a id="a-4M"></a>水者。<a id="a-4N"></a>十种如上说。<a id="a-4O"></a>饮者。<a id="a-4P"></a>齐入腹。<a id="a-4Q"></a>波夜提者。<a id="a-4R"></a>如上说。<a id="a-4S"></a>比丘受具足已。<a id="a-4T"></a>要当畜漉水囊。<a id="a-4U"></a>应法澡盥。<a id="a-4V"></a>比丘行时应持漉水囊。<a id="a-4W"></a>若无者下至受持郁多罗僧。<a id="a-4X"></a>一角头看水时。<a id="a-4Y"></a>不应以天眼观。<a id="a-4Z"></a>亦不得使闇眼人看。<a id="a-4a"></a>下至能见掌中细文者得使看水。<a id="a-4b"></a>看水时不得厌课当至心看。<a id="a-4c"></a>不得太速。<a id="a-4d"></a>不得太久。<a id="a-4e"></a>当如大象一回顷。<a id="a-4f"></a>若载竹车一回顷。<a id="a-4g"></a>无虫应用。<a id="a-4h"></a>若有虫者。<a id="a-4i"></a>应漉用水。<a id="a-4j"></a>有三阶下中上。<a id="a-4k"></a>若下分无虫。<a id="a-4l"></a>中分上分有虫者。<a id="a-4m"></a>应取下分无虫水用。<a id="a-4n"></a>若中分无虫。<a id="a-4o"></a>上分下分有虫者。<a id="a-4p"></a>应取中分水用。<a id="a-4q"></a>若上分无虫。<a id="a-4r"></a>应取上分水用。<a id="a-4s"></a>若上分有虫者。<a id="a-4t"></a>应以手拍水。<a id="a-4u"></a>令虫入水底已取用。<a id="a-4v"></a>若三分尽有虫者。<a id="a-4w"></a>尔时应漉水用。<a id="a-4x"></a>若水中虫极细微者。<a id="a-4y"></a>不得就用。<a id="a-4z"></a>洗手面及大小行。<a id="a-50"></a>若檀越家请比丘食。<a id="a-51"></a>尔时应问汝漉水未。<a id="a-52"></a>若言未漉。<a id="a-53"></a>应看前人。<a id="a-54"></a>是可信者应教漉水。<a id="a-55"></a>若不可信者不得语令漉。<a id="a-56"></a>莫伤杀虫。<a id="a-57"></a>比丘应自漉用。<a id="a-58"></a>虫水应着自器中。<a id="a-59"></a>应问从何处取水。<a id="a-5A"></a>随来处还送虫水泻中。<a id="a-5B"></a>若先取水处远者。<a id="a-5C"></a>若见有池水。<a id="a-5D"></a>七日内不消尽者。<a id="a-5E"></a>得以虫水着中。<a id="a-5F"></a>若无池水者。<a id="a-5G"></a>当器中盛水持来养之。<a id="a-5H"></a>若天大雨有瀑流水。<a id="a-5I"></a>以虫泻中。<a id="a-5J"></a>作是念言。<a id="a-5K"></a>汝入大海去。<a id="a-5L"></a>若比丘道中行渴须水。<a id="a-5M"></a>到井取水时当细看。<a id="a-5N"></a>无虫得用。<a id="a-5O"></a>若有虫者。<a id="a-5P"></a>当如上法净漉得用。<a id="a-5Q"></a>若知水有虫。<a id="a-5R"></a>不得持汲水罐器绳借人。<a id="a-5S"></a>若池水汪水。<a id="a-5T"></a>当看已用。<a id="a-5U"></a>若见有虫者不得。<a id="a-5V"></a>唱言长老。<a id="a-5W"></a>此水有虫有虫。<a id="a-5X"></a>令前人生疑不乐。<a id="a-5Y"></a>若前人问言。<a id="a-5Z"></a>此水有虫不。<a id="a-5a"></a>应答者。<a id="a-5b"></a>长老自看。<a id="a-5c"></a>若知识同和上阿阇梨者应语。<a id="a-5d"></a>此水有虫。<a id="a-5e"></a>当漉水用。<a id="a-5f"></a>若有虫无虫想用。<a id="a-5g"></a>越毗尼罪。<a id="a-5h"></a>若无虫有虫想越毗尼。<a id="a-5i"></a>若有虫有虫想用波夜提。<a id="a-5j"></a>若无虫无虫想用无罪。<a id="a-5k"></a>是故说。</p>
  <p id="a5l">佛住舍卫城。<a id="a-5m"></a>广说如上。<a id="a-5n"></a>尔时尊者阿难名字吉具足。<a id="a-5o"></a>性吉具足。<a id="a-5p"></a>家吉具足。<a id="a-5q"></a>此三事故。<a id="a-5r"></a>为世人所重。<a id="a-5s"></a>每至吉日。<a id="a-5t"></a>若入新舍嫁娶穿耳时。<a id="a-5u"></a>恒先请阿难。<a id="a-5v"></a>时有一家。<a id="a-5w"></a>请尊者阿难食。<a id="a-5x"></a>有一外道出家人。<a id="a-5y"></a>黑色青眼大腹。<a id="a-5z"></a>来阿难所索食。<a id="a-60"></a>阿难即与手掬啖已。<a id="a-61"></a>以手拭身而去。<a id="a-62"></a>复有一外道来。<a id="a-63"></a>问言。<a id="a-64"></a>汝何处得食。<a id="a-65"></a>答言。<a id="a-66"></a>我从此剃发居士边得。<a id="a-67"></a>阿难闻此语已心不悦。<a id="a-68"></a>后来乞者不与。<a id="a-69"></a>阿难以是因缘。<a id="a-6A"></a>往白世尊。<a id="a-6B"></a>佛语阿难。<a id="a-6C"></a>此人不识思分。<a id="a-6D"></a>从今日不听自手与无衣外道出家人食。</p>
  <p id="a6E">复次佛住舍卫城。<a id="a-6F"></a>广说如上。<a id="a-6G"></a>尔时世尊四月一剃发。<a id="a-6H"></a>世人闻佛剃发故。<a id="a-6I"></a>送种种供养。<a id="a-6J"></a>时世饥俭。<a id="a-6K"></a>有五百人。<a id="a-6L"></a>常随世尊乞残食。<a id="a-6M"></a>佛问阿难。<a id="a-6N"></a>有残食不。<a id="a-6O"></a>答言有饼。<a id="a-6P"></a>佛言。<a id="a-6Q"></a>分与乞食人。<a id="a-6R"></a>阿难即付人人与一番。<a id="a-6S"></a>中有外道出家女。<a id="a-6T"></a>阿难捉饼与。<a id="a-6U"></a>时两番相着去。<a id="a-6V"></a>彼得已共在一处食。<a id="a-6W"></a>作是言。<a id="a-6X"></a>此饼乃极美好。<a id="a-6Y"></a>但恨少止得一番耳。<a id="a-6Z"></a>得两番者。<a id="a-6a"></a>作是言。<a id="a-6b"></a>我得两番。<a id="a-6c"></a>得一番者言。<a id="a-6d"></a>阿难故当是汝婿何故独与汝两番。<a id="a-6e"></a>阿难闻已不悦。<a id="a-6f"></a>以是因缘具白世尊。<a id="a-6g"></a>佛言。<a id="a-6h"></a>从今日不听自手与无衣外道出家男女食。<a id="a-6i"></a>诸比丘白佛言。<a id="a-6j"></a>云何是外道不知恩分。<a id="a-6k"></a>佛言。<a id="a-6l"></a>不但今日不知恩分。<a id="a-6m"></a>过去世时已曾如是。<a id="a-6n"></a>如仙人猕猴本生经中广说。<a id="a-6o"></a>佛告诸比丘。<a id="a-6p"></a>依止舍卫城住者尽集。<a id="a-6q"></a>以十利故。<a id="a-6r"></a>与诸比丘制戒。<a id="a-6s"></a>乃至已闻者当重闻。<a id="a-6t"></a>若比丘无衣外道出家男女自手与食波夜提。<a id="a-6u"></a>比丘者如上说。<a id="a-6v"></a>无衣者。<a id="a-6w"></a>若无衣入有衣出。<a id="a-6x"></a>有衣入无衣出。<a id="a-6y"></a>有衣入有衣出。<a id="a-6z"></a>无衣入无衣出。<a id="a-70"></a>出家者。<a id="a-71"></a>外道出家不兰迦葉。<a id="a-72"></a>乃至尼揵子。<a id="a-73"></a>自手者。<a id="a-74"></a>若手与手受器与器受。<a id="a-75"></a>食者。<a id="a-76"></a>五正食。<a id="a-77"></a>五杂正食。<a id="a-78"></a>与者。<a id="a-79"></a>波夜提。<a id="a-7A"></a>波夜提者。<a id="a-7B"></a>如上说。<a id="a-7C"></a>若比丘父母兄弟姊妹。<a id="a-7D"></a>在外道中出家来者。<a id="a-7E"></a>亦不得自手与食。<a id="a-7F"></a>当使净人与食。<a id="a-7G"></a>若无净人者。<a id="a-7H"></a>语令自取食。<a id="a-7I"></a>若恐外道啖尽者。<a id="a-7J"></a>应语言。<a id="a-7K"></a>授与我来。<a id="a-7L"></a>得已应随意减取已。<a id="a-7M"></a>若着床机地上应语言。<a id="a-7N"></a>汝自取食。<a id="a-7O"></a>若是亲里外道。<a id="a-7P"></a>作是嫌言。<a id="a-7Q"></a>汝今便作旃陀罗。<a id="a-7R"></a>遇我比丘。<a id="a-7S"></a>应答言。<a id="a-7T"></a>汝出家不得处世尊制戒。<a id="a-7U"></a>如是汝若食者便食。<a id="a-7V"></a>若不食者随意。<a id="a-7W"></a>若比丘使外道作时。<a id="a-7X"></a>亦不得自手与食。<a id="a-7Y"></a>当使净人与。<a id="a-7Z"></a>若无净人如上法与。<a id="a-7a"></a>若外道来索米[米*番]汁饭汁浆。<a id="a-7b"></a>亦不得自手与。<a id="a-7c"></a>若外道从众僧中乞食不得自手与。<a id="a-7d"></a>当放地与。<a id="a-7e"></a>若外道有信心。<a id="a-7f"></a>欲供养比丘。<a id="a-7g"></a>尔时亦不得自手与饮食。<a id="a-7h"></a>得使外道作饮食。<a id="a-7i"></a>得使授食。<a id="a-7j"></a>食已残者与。<a id="a-7k"></a>与法如上说。<a id="a-7l"></a>是故说。</p>
  <p id="a7m">佛住舍卫城。<a id="a-7n"></a>广说如上。<a id="a-7o"></a>尔时尊者优陀夷与知识婆罗门同村住。<a id="a-7p"></a>此婆罗门女出嫁。<a id="a-7q"></a>在异村住。<a id="a-7r"></a>遣信还白父言。<a id="a-7s"></a>时时来看我。<a id="a-7t"></a>若尊不得来者。<a id="a-7u"></a>愿令阿阇梨优陀夷时时来看我。<a id="a-7v"></a>如前二不定中广说。<a id="a-7w"></a>乃至佛语优陀夷。<a id="a-7x"></a>此是恶事在家人。<a id="a-7y"></a>尚知沙门仪法。<a id="a-7z"></a>汝等出家人。<a id="a-80"></a>云何不知应坐。<a id="a-81"></a>不应坐处。<a id="a-82"></a>此非法非律。<a id="a-83"></a>非如佛教。<a id="a-84"></a>不可以是长养善法。<a id="a-85"></a>佛告诸比丘。<a id="a-86"></a>依止舍卫城住者。<a id="a-87"></a>皆悉令集。<a id="a-88"></a>以十利故。<a id="a-89"></a>与诸比丘制戒。<a id="a-8A"></a>乃至已闻者当重闻。<a id="a-8B"></a>若比丘知食家淫处坐者。<a id="a-8C"></a>波夜提。<a id="a-8D"></a>若比丘知食家屏处坐者。<a id="a-8E"></a>波夜提。<a id="a-8F"></a>比丘者。<a id="a-8G"></a>如上说。<a id="a-8H"></a>知者。<a id="a-8I"></a>若自知若从他闻。<a id="a-8J"></a>食者。<a id="a-8K"></a>麨饭麦饭鱼肉。<a id="a-8L"></a>如是种种名为食。<a id="a-8M"></a>复有食名。<a id="a-8N"></a>眼识见色起爱念生欲着。<a id="a-8O"></a>耳鼻舌身亦如是。<a id="a-8P"></a>复有食名。<a id="a-8Q"></a>釜以盖为食。<a id="a-8R"></a>臼以杵为食。<a id="a-8S"></a>[百*斗]以斗为食。<a id="a-8T"></a>如是比皆名为食。<a id="a-8U"></a>复有食名。<a id="a-8V"></a>男子是女人食。<a id="a-8W"></a>女人是男子食。<a id="a-8X"></a>家者。<a id="a-8Y"></a>婆罗门刹利毗舍首陀罗家。<a id="a-8Z"></a>淫处者。<a id="a-8a"></a>夫妇行欲处。<a id="a-8b"></a>坐者。<a id="a-8c"></a>共一处坐。<a id="a-8d"></a>波夜提。<a id="a-8e"></a>比丘者。<a id="a-8f"></a>如上说。<a id="a-8g"></a>知者。<a id="a-8h"></a>若自知若从他人闻。<a id="a-8i"></a>食家者。<a id="a-8j"></a>如上说。<a id="a-8k"></a>屏处者。<a id="a-8l"></a>男女可行淫不羞处。<a id="a-8m"></a>复有名屏处。<a id="a-8n"></a>若闇中若闭户。<a id="a-8o"></a>皆名屏处。<a id="a-8p"></a>坐者。<a id="a-8q"></a>共一处坐。<a id="a-8r"></a>波夜提。<a id="a-8s"></a>波夜提者。<a id="a-8t"></a>如上说。<a id="a-8u"></a>若比丘与彼夫妇一处坐者。<a id="a-8v"></a>一波夜提。<a id="a-8w"></a>外比丘遥不见者。<a id="a-8x"></a>二波夜提。<a id="a-8y"></a>淫处坐屏处坐。<a id="a-8z"></a>闭户扇坐。<a id="a-90"></a>外比丘遥不见者。<a id="a-91"></a>二波夜提。<a id="a-92"></a>若外比丘见。<a id="a-93"></a>一波夜提。<a id="a-94"></a>共门屋中坐亦如是。<a id="a-95"></a>中庭若甘蔗聚障。<a id="a-96"></a>若谷聚障。<a id="a-97"></a>若墙障亦如是。<a id="a-98"></a>若有比丘伴不犯。<a id="a-99"></a>虽有众多白衣伴。<a id="a-9A"></a>亦犯一切是男无罪。<a id="a-9B"></a>一切是女无罪。<a id="a-9C"></a>是故说。</p>
  <p id="a9D">佛住舍卫城。<a id="a-9E"></a>广说如上。<a id="a-9F"></a>尔时憍萨罗大臣名弥尼。<a id="a-9G"></a>刹利反叛。<a id="a-9H"></a>时波斯匿王集四种兵。<a id="a-9I"></a>选择良日。<a id="a-9J"></a>与诸大臣椎钟击鼓。<a id="a-9K"></a>欲往讨伐。<a id="a-9L"></a>尔时尊者难陀优婆难陀往到军前而立。<a id="a-9M"></a>王见已。<a id="a-9N"></a>即却盖曲躬遥敬。<a id="a-9O"></a>时诸臣见已。<a id="a-9P"></a>即嫌言。<a id="a-9Q"></a>看是沙门释子不知时。<a id="a-9R"></a>今大王欲讨伐逆寇。<a id="a-9S"></a>当军前立。<a id="a-9T"></a>又嫌大王将士众。<a id="a-9U"></a>如是吉日求利见一剃发沙门而便却盖曲躬遥敬。<a id="a-9V"></a>诸比丘闻已。<a id="a-9W"></a>以是因缘。<a id="a-9X"></a>往白世尊。<a id="a-9Y"></a>佛言。<a id="a-9Z"></a>呼难陀优波难陀来。<a id="a-9a"></a>来已佛问。<a id="a-9b"></a>汝实尔不。<a id="a-9c"></a>答言。<a id="a-9d"></a>实尔。<a id="a-9e"></a>佛告诸比丘。<a id="a-9f"></a>何有一切诸王。<a id="a-9g"></a>皆得信心如是。<a id="a-9h"></a>从今日后不听入军中与相见。<a id="a-9i"></a>佛告诸比丘。<a id="a-9j"></a>依止舍卫城住者。<a id="a-9k"></a>皆悉令集。<a id="a-9l"></a>以十利故。<a id="a-9m"></a>与诸比丘制戒。<a id="a-9n"></a>乃至已闻者当重闻。<a id="a-9o"></a>若比丘观军发行。<a id="a-9p"></a>波夜提。<a id="a-9q"></a>比丘者。<a id="a-9r"></a>如上说。<a id="a-9s"></a>军发行者。<a id="a-9t"></a>执持戎器诣他国。<a id="a-9u"></a>军有四种。<a id="a-9v"></a>象军马军。<a id="a-9w"></a>车军步军。<a id="a-9x"></a>象军者。<a id="a-9y"></a>四人护象足。<a id="a-9z"></a>是名象军。<a id="a-A0"></a>马军者。<a id="a-A1"></a>八人护马足。<a id="a-A2"></a>是名马军。<a id="a-A3"></a>车军者。<a id="a-A4"></a>十六人护车。<a id="a-A5"></a>是名车军。<a id="a-A6"></a>步军者。<a id="a-A7"></a>三十二人执持兵仗。<a id="a-A8"></a>是名步军。<a id="a-A9"></a>是名四种军。<a id="a-AA"></a>若比丘于此四种军。<a id="a-AB"></a>若观一一军。<a id="a-AC"></a>波夜提。<a id="a-AD"></a>若比丘欲观军。<a id="a-AE"></a>从聚落中往阿练若处。<a id="a-AF"></a>阿练若处往聚落中。<a id="a-AG"></a>下处至高高处至下。<a id="a-AH"></a>覆处至露处。<a id="a-AI"></a>露处至覆处。<a id="a-AJ"></a>往观见者。<a id="a-AK"></a>波夜提。<a id="a-AL"></a>若比丘入聚落城邑道中。<a id="a-AM"></a>逢军阵不作意见无罪。<a id="a-AN"></a>若作心举头下头窥望。<a id="a-AO"></a>欲见见者。<a id="a-AP"></a>波夜提。<a id="a-AQ"></a>若王出若大象出时。<a id="a-AR"></a>街巷中窄满。<a id="a-AS"></a>比丘尔时在一处住。<a id="a-AT"></a>不作意看无罪。<a id="a-AU"></a>若作意欲看者。<a id="a-AV"></a>得越毗尼罪。<a id="a-AW"></a>若比丘看象马牛等斗。<a id="a-AX"></a>乃至鸡斗。<a id="a-AY"></a>得越毗尼罪。<a id="a-AZ"></a>若军来诣精舍。<a id="a-Aa"></a>不作意看无罪。<a id="a-Ab"></a>若作意看。<a id="a-Ac"></a>得越毗尼罪。<a id="a-Ad"></a>下至人口诤看者。<a id="a-Ae"></a>越毗尼罪。<a id="a-Af"></a>是故说。</p>
  <p id="aAg">佛住舍卫城。<a id="a-Ah"></a>广说如上。<a id="a-Ai"></a>尔时憍萨罗国有刹利大臣名曰弥尼。<a id="a-Aj"></a>叛逆不顺。<a id="a-Ak"></a>时波斯匿王遣大臣。<a id="a-Al"></a>征人达多领四种兵。<a id="a-Am"></a>欲往讨伐。<a id="a-An"></a>尔时征人达多遣信白世尊言。<a id="a-Ao"></a>我今征行。<a id="a-Ap"></a>愿遣诸比丘为我说妙法。<a id="a-Aq"></a>于时世尊告阿难。<a id="a-Ar"></a>汝往军中为征人达多说法。<a id="a-As"></a>阿难到已。<a id="a-At"></a>大臣即为设种种供养。<a id="a-Au"></a>尔时六群比丘知为阿难设种种供养。<a id="a-Av"></a>复往军中食已。<a id="a-Aw"></a>又观试兵处。<a id="a-Ax"></a>见不能者因毁呰言。<a id="a-Ay"></a>汝等效人乘象。<a id="a-Az"></a>如似骑猪。<a id="a-B0"></a>费王饮食以此入阵。<a id="a-B1"></a>必自丧身。<a id="a-B2"></a>又失王象。<a id="a-B3"></a>若见能者。<a id="a-B4"></a>因赞叹言。<a id="a-B5"></a>善能乘象。<a id="a-B6"></a>捉钩甚工。<a id="a-B7"></a>左右回转明晓斗法。<a id="a-B8"></a>应食官禄。<a id="a-B9"></a>以此入阵。<a id="a-BA"></a>能自济身。<a id="a-BB"></a>又不失象。<a id="a-BC"></a>若观乘马见不能者。<a id="a-BD"></a>便毁訾言。<a id="a-BE"></a>汝效人乘马。<a id="a-BF"></a>如似骑驴。<a id="a-BG"></a>费王饮食。<a id="a-BH"></a>以此入阵。<a id="a-BI"></a>必自丧身。<a id="a-BJ"></a>又失王马。<a id="a-BK"></a>若见能者。<a id="a-BL"></a>便赞叹言。<a id="a-BM"></a>汝善能乘马。<a id="a-BN"></a>执辔甚工。<a id="a-BO"></a>左右回转皆有方便。<a id="a-BP"></a>应受王禄。<a id="a-BQ"></a>以此入阵。<a id="a-BR"></a>必能济身。<a id="a-BS"></a>又不失马。<a id="a-BT"></a>若观乘车见不能者。<a id="a-BU"></a>毁訾言。<a id="a-BV"></a>汝效人乘车。<a id="a-BW"></a>如上床法。<a id="a-BX"></a>费王饮食。<a id="a-BY"></a>以此入阵。<a id="a-BZ"></a>必自丧身。<a id="a-Ba"></a>又失王车。<a id="a-Bb"></a>若见能者。<a id="a-Bc"></a>赞叹言。<a id="a-Bd"></a>工能执御。<a id="a-Be"></a>善于进退。<a id="a-Bf"></a>左右回转甚有方便。<a id="a-Bg"></a>应受王禄。<a id="a-Bh"></a>以此入阵。<a id="a-Bi"></a>必能济身。<a id="a-Bj"></a>又不失车。<a id="a-Bk"></a>若观步军见不能射者。<a id="a-Bl"></a>便毁訾言。<a id="a-Bm"></a>效人执弓。<a id="a-Bn"></a>似如拼毳徒食官禄。<a id="a-Bo"></a>以此入阵。<a id="a-Bp"></a>必自丧身命。<a id="a-Bq"></a>又失官弓。<a id="a-Br"></a>见好射者。<a id="a-Bs"></a>赞叹言。<a id="a-Bt"></a>平正美满实为工射。<a id="a-Bu"></a>应受官禄。<a id="a-Bv"></a>以此入阵。<a id="a-Bw"></a>必自济身。<a id="a-Bx"></a>又不失弓。<a id="a-By"></a>观持刀楯见不能者。<a id="a-Bz"></a>便毁訾言。<a id="a-C0"></a>效人持楯。<a id="a-C1"></a>如捉布刀。<a id="a-C2"></a>以此入阵。<a id="a-C3"></a>必自丧身命。<a id="a-C4"></a>又失官仗。<a id="a-C5"></a>若见能者。<a id="a-C6"></a>又赞叹言。<a id="a-C7"></a>善用刀楯。<a id="a-C8"></a>至为巧能。<a id="a-C9"></a>以此入阵。<a id="a-CA"></a>必自全身。<a id="a-CB"></a>又不失王仗。<a id="a-CC"></a>如是毁訾赞叹四种兵已。<a id="a-CD"></a>得毁訾者。<a id="a-CE"></a>各各怒曰。<a id="a-CF"></a>何但弥尼刹利。<a id="a-CG"></a>是我等怨。<a id="a-CH"></a>今此沙门亦复是贼。<a id="a-CI"></a>毁辱我等当共杀之。<a id="a-CJ"></a>得称赞者语得毁者言。<a id="a-CK"></a>此诸沙门皆是王种。<a id="a-CL"></a>或大臣种。<a id="a-CM"></a>或刹利种。<a id="a-CN"></a>皆本习兵法。<a id="a-CO"></a>明晓战阵。<a id="a-CP"></a>如彼所言。<a id="a-CQ"></a>汝等宜学而反怨彼。<a id="a-CR"></a>甚为大痴。<a id="a-CS"></a>诸得毁者闻此语已。<a id="a-CT"></a>深自惭愧。<a id="a-CU"></a>尊者阿难见此事已。<a id="a-CV"></a>念曰。<a id="a-CW"></a>我今宜去。<a id="a-CX"></a>若久住此。<a id="a-CY"></a>或生过患。<a id="a-CZ"></a>即还精舍。<a id="a-Ca"></a>佛知而故问阿难。<a id="a-Cb"></a>汝已为征人达多说法讫耶。<a id="a-Cc"></a>阿难即以上事。<a id="a-Cd"></a>具白世尊。<a id="a-Ce"></a>佛言。<a id="a-Cf"></a>呼六群比丘来。<a id="a-Cg"></a>来已佛问六群比丘。<a id="a-Ch"></a>汝实尔不。<a id="a-Ci"></a>答言。<a id="a-Cj"></a>实尔。<a id="a-Ck"></a>佛言。<a id="a-Cl"></a>此是恶事。<a id="a-Cm"></a>非法非律。<a id="a-Cn"></a>非如佛教。<a id="a-Co"></a>不可以是长养善法。<a id="a-Cp"></a>从今日后有因缘听入军中三宿。<a id="a-Cq"></a>佛告诸比丘。<a id="a-Cr"></a>依止舍卫城住者。<a id="a-Cs"></a>皆悉令集。<a id="a-Ct"></a>以十利故。<a id="a-Cu"></a>与诸比丘制戒。<a id="a-Cv"></a>乃至已闻者当重闻。<a id="a-Cw"></a>若比丘有因缘得到军中三宿。<a id="a-Cx"></a>若过者。<a id="a-Cy"></a>波夜提。<a id="a-Cz"></a>比丘者。<a id="a-D0"></a>如上说。<a id="a-D1"></a>因缘者。<a id="a-D2"></a>若僧事塔事私己事。<a id="a-D3"></a>军者。<a id="a-D4"></a>如上说。<a id="a-D5"></a>三宿者。<a id="a-D6"></a>极齐三宿。<a id="a-D7"></a>若过者。<a id="a-D8"></a>波夜提。<a id="a-D9"></a>波夜提者。<a id="a-DA"></a>如上说。<a id="a-DB"></a>若比丘一夜时在步军。<a id="a-DC"></a>二夜在象军。<a id="a-DD"></a>三夜在马军。<a id="a-DE"></a>四夜在车军中宿者。<a id="a-DF"></a>波夜提。<a id="a-DG"></a>若一夜在象军。<a id="a-DH"></a>二夜在马军。<a id="a-DI"></a>三夜在车军。<a id="a-DJ"></a>四夜在步军中宿者。<a id="a-DK"></a>波夜提。<a id="a-DL"></a>若一夜在马军。<a id="a-DM"></a>二夜在车军。<a id="a-DN"></a>三夜在弓军。<a id="a-DO"></a>四夜在槊军中宿者。<a id="a-DP"></a>波夜提。<a id="a-DQ"></a>若一夜在车军。<a id="a-DR"></a>二夜在弓军。<a id="a-DS"></a>三夜在矛军。<a id="a-DT"></a>四夜在刀军中宿者。<a id="a-DU"></a>波夜提。<a id="a-DV"></a>若一夜在弓军。<a id="a-DW"></a>二夜在槊军。<a id="a-DX"></a>三夜在刀军。<a id="a-DY"></a>四夜在外逻军中宿者。<a id="a-DZ"></a>波夜提。<a id="a-Da"></a>若一夜在矛军。<a id="a-Db"></a>二夜在刀军。<a id="a-Dc"></a>三夜外逻军。<a id="a-Dd"></a>四夜离见闻处无罪。<a id="a-De"></a>若为塔为僧营事不讫。<a id="a-Df"></a>应离军一宿。<a id="a-Dg"></a>已得更宿。<a id="a-Dh"></a>若城邑远不能往者应离军见闻处宿。<a id="a-Di"></a>宿时应语军外逻人言。<a id="a-Dj"></a>我夜欲在某处宿。<a id="a-Dk"></a>勿谓是异人。<a id="a-Dl"></a>若军人来到僧伽蓝中住。<a id="a-Dm"></a>不应舍去。<a id="a-Dn"></a>虽多宿无罪。<a id="a-Do"></a>是故说。</p>
  <p id="aDp">佛住舍卫城。<a id="a-Dq"></a>广说如上。<a id="a-Dr"></a>尔时六群比丘再三军中宿已。<a id="a-Ds"></a>到试兵处见不能乘象者。<a id="a-Dt"></a>即毁訾言。<a id="a-Du"></a>此人乘象似如乘猪。<a id="a-Dv"></a>若入军阵者。<a id="a-Dw"></a>必自丧身。<a id="a-Dx"></a>复失官象。<a id="a-Dy"></a>费王廪禄。<a id="a-Dz"></a>见能乘象者。<a id="a-E0"></a>如是赞言。<a id="a-E1"></a>此人善能乘象。<a id="a-E2"></a>捉钩牵挽。<a id="a-E3"></a>左旋右旋。<a id="a-E4"></a>皆悉巧便。<a id="a-E5"></a>若入阵者。<a id="a-E6"></a>必能破贼。<a id="a-E7"></a>又全身命。<a id="a-E8"></a>如是人者。<a id="a-E9"></a>应食王禄。<a id="a-EA"></a>见不能乘马乘车捉弓刀楯矛槊。<a id="a-EB"></a>乃至一一毁訾赞叹已。<a id="a-EC"></a>即便教言。<a id="a-ED"></a>汝应作如是如是。<a id="a-EE"></a>乘象乘马。<a id="a-EF"></a>御车捉弓。<a id="a-EG"></a>捉楯捉槊。<a id="a-EH"></a>诸不能者。<a id="a-EI"></a>闻是语已。<a id="a-EJ"></a>即嗔恚言。<a id="a-EK"></a>何处更觅怨贼。<a id="a-EL"></a>此即是贼。<a id="a-EM"></a>我等当共杀之。<a id="a-EN"></a>彼得赞者。<a id="a-EO"></a>作如是言。<a id="a-EP"></a>此诸比丘皆是王种。<a id="a-EQ"></a>大臣刹利种。<a id="a-ER"></a>皆知兵法。<a id="a-ES"></a>汝等何不善学而反怨他。<a id="a-ET"></a>诸被毁者。<a id="a-EU"></a>闻是语已。<a id="a-EV"></a>嗔心即灭。<a id="a-EW"></a>内自惭愧。<a id="a-EX"></a>诸比丘闻是语已。<a id="a-EY"></a>往白世尊。<a id="a-EZ"></a>佛言。<a id="a-Ea"></a>呼六群比丘来。<a id="a-Eb"></a>来已佛具问上事。<a id="a-Ec"></a>汝实尔不。<a id="a-Ed"></a>答言。<a id="a-Ee"></a>实尔。<a id="a-Ef"></a>佛言。<a id="a-Eg"></a>此是恶事。<a id="a-Eh"></a>非法非律。<a id="a-Ei"></a>非如佛教。<a id="a-Ej"></a>不可以是长养善法。<a id="a-Ek"></a>佛告诸比丘。<a id="a-El"></a>依止舍卫城住者。<a id="a-Em"></a>皆悉令集以十利故。<a id="a-En"></a>为诸比丘制戒。<a id="a-Eo"></a>乃至已闻者当重闻。<a id="a-Ep"></a>若比丘有事缘。<a id="a-Eq"></a>得军中三宿。<a id="a-Er"></a>若观军发行牙旗诤斗势力者。<a id="a-Es"></a>波夜提。<a id="a-Et"></a>比丘者。<a id="a-Eu"></a>如上说。<a id="a-Ev"></a>三宿者。<a id="a-Ew"></a>极齐三宿。<a id="a-Ex"></a>观者方便故往。<a id="a-Ey"></a>若高处至下。<a id="a-Ez"></a>下处至高。<a id="a-F0"></a>军者。<a id="a-F1"></a>四种军。<a id="a-F2"></a>如上说。<a id="a-F3"></a>牙旗者。<a id="a-F4"></a>若师子形若半月形。<a id="a-F5"></a>诤者。<a id="a-F6"></a>口诤。<a id="a-F7"></a>斗者。<a id="a-F8"></a>两众交刃势力者。<a id="a-F9"></a>强弱相倾。<a id="a-FA"></a>观其事势。<a id="a-FB"></a>是名势力。<a id="a-FC"></a>波夜提者。<a id="a-FD"></a>如上说。<a id="a-FE"></a>若比丘道路行逢军。<a id="a-FF"></a>不故看见者无罪。<a id="a-FG"></a>若作方便看见者。<a id="a-FH"></a>波夜提。<a id="a-FI"></a>若抄贼从村中来。<a id="a-FJ"></a>比丘道中相逢。<a id="a-FK"></a>不故看无罪。<a id="a-FL"></a>作方便看见者。<a id="a-FM"></a>波夜提。<a id="a-FN"></a>若比丘林野中经行时群贼来不故看见无罪作方便看见者。<a id="a-FO"></a>波夜提。<a id="a-FP"></a>若比丘于林楙经行时。<a id="a-FQ"></a>群贼劫村已。<a id="a-FR"></a>从比丘边过。<a id="a-FS"></a>后逐贼人寻贼至比丘所。<a id="a-FT"></a>问比丘。<a id="a-FU"></a>见贼不。<a id="a-FV"></a>比丘不得妄语。<a id="a-FW"></a>复不得语处。<a id="a-FX"></a>得语言看指押。<a id="a-FY"></a>若比丘城里住。<a id="a-FZ"></a>有贼来围城。<a id="a-Fa"></a>王语比丘。<a id="a-Fb"></a>尽出上城现多人相。<a id="a-Fc"></a>不故看见者无罪。<a id="a-Fd"></a>作方便看见者。<a id="a-Fe"></a>波夜提。<a id="a-Ff"></a>是故说。</p>
  <p id="aFg">佛住舍卫城。<a id="a-Fh"></a>广说如上。<a id="a-Fi"></a>尔时六群比丘于禅坊中起。<a id="a-Fj"></a>以拳触十六群比丘头。<a id="a-Fk"></a>即便大啼。<a id="a-Fl"></a>佛闻啼声。<a id="a-Fm"></a>知而故问。<a id="a-Fn"></a>是中何等小儿啼声。<a id="a-Fo"></a>答言。<a id="a-Fp"></a>是六群比丘于禅坊中起。<a id="a-Fq"></a>以拳触十六群比丘头。<a id="a-Fr"></a>是故啼声。<a id="a-Fs"></a>佛言。<a id="a-Ft"></a>呼六群比丘来。<a id="a-Fu"></a>来已佛具问上事。<a id="a-Fv"></a>汝实尔不。<a id="a-Fw"></a>答言。<a id="a-Fx"></a>实尔。<a id="a-Fy"></a>佛言。<a id="a-Fz"></a>何以故尔。<a id="a-G0"></a>答言。<a id="a-G1"></a>为戏乐故。<a id="a-G2"></a>佛言。<a id="a-G3"></a>痴人。<a id="a-G4"></a>此是恶事。<a id="a-G5"></a>恼诸梵行人而反言乐。<a id="a-G6"></a>佛语六群比丘。<a id="a-G7"></a>莫轻彼人。<a id="a-G8"></a>彼人若入定者。<a id="a-G9"></a>以神足力掷汝着他方世界。<a id="a-GA"></a>汝常不闻。<a id="a-GB"></a>我以无量方便。<a id="a-GC"></a>于梵行人所应起身口意行慈。<a id="a-GD"></a>供养恭敬。<a id="a-GE"></a>云何作是恶不善事。<a id="a-GF"></a>此非法非律。<a id="a-GG"></a>非如佛教。<a id="a-GH"></a>不可以是长养善法。<a id="a-GI"></a>佛告诸比丘。<a id="a-GJ"></a>依止舍卫城住者。<a id="a-GK"></a>皆悉令集。<a id="a-GL"></a>以十利故。<a id="a-GM"></a>与诸比丘制戒。<a id="a-GN"></a>乃至已闻者当重闻。<a id="a-GO"></a>若比丘打比丘者波夜提。<a id="a-GP"></a>比丘者。<a id="a-GQ"></a>如上说。<a id="a-GR"></a>打者。<a id="a-GS"></a>若身身分身方便。<a id="a-GT"></a>身者。<a id="a-GU"></a>一切身是名身。<a id="a-GV"></a>身分者。<a id="a-GW"></a>若手若脚。<a id="a-GX"></a>若肘若膝。<a id="a-GY"></a>若齿若爪甲。<a id="a-GZ"></a>是名身分。<a id="a-Ga"></a>身方便者。<a id="a-Gb"></a>若捉杖木瓦石等打若遥掷。<a id="a-Gc"></a>是名身方便。<a id="a-Gd"></a>波夜提者。<a id="a-Ge"></a>如上说。<a id="a-Gf"></a>若比丘打比丘。<a id="a-Gg"></a>波夜提。<a id="a-Gh"></a>打比丘尼。<a id="a-Gi"></a>偷兰遮。<a id="a-Gj"></a>打式叉摩尼沙弥沙弥尼。<a id="a-Gk"></a>越毗尼罪。<a id="a-Gl"></a>下至俗人。<a id="a-Gm"></a>越毗尼心悔。<a id="a-Gn"></a>若恶象马牛羊狗。<a id="a-Go"></a>如是种种恶兽来不得打得捉杖木瓦石等打地作恐怖相。<a id="a-Gp"></a>若畜生来入塔寺中。<a id="a-Gq"></a>触突形像坏花果树。<a id="a-Gr"></a>亦得以杖木瓦石等打地恐怖令去。<a id="a-Gs"></a>是故说。</p>
  <p id="aGt">佛住舍卫城。<a id="a-Gu"></a>广说如上。<a id="a-Gv"></a>世尊制戒不听比丘相打尔时六群比丘于禅坊中起以侧掌刀拟十六群比丘。<a id="a-Gw"></a>作如是言。<a id="a-Gx"></a>我以掌刀斫堕汝面彼恐怖故。<a id="a-Gy"></a>即便大啼。<a id="a-Gz"></a>佛闻啼声。<a id="a-H0"></a>知而故问诸比丘。<a id="a-H1"></a>是何等小儿啼声。<a id="a-H2"></a>答言。<a id="a-H3"></a>是六群比丘于禅坊起。<a id="a-H4"></a>以侧掌刀拟十六群比丘。<a id="a-H5"></a>作是言我以掌刀斫堕汝面。<a id="a-H6"></a>彼恐怖故。<a id="a-H7"></a>即便大啼。<a id="a-H8"></a>佛言。<a id="a-H9"></a>呼六群比丘来。<a id="a-HA"></a>来已佛具问上事。<a id="a-HB"></a>汝实尔不。<a id="a-HC"></a>答言。<a id="a-HD"></a>实尔。<a id="a-HE"></a>佛言。<a id="a-HF"></a>何故如是。<a id="a-HG"></a>答言。<a id="a-HH"></a>以戏乐故。<a id="a-HI"></a>佛言。<a id="a-HJ"></a>痴人。<a id="a-HK"></a>此是恶事。<a id="a-HL"></a>恼诸梵行人而言戏乐。<a id="a-HM"></a>佛言。<a id="a-HN"></a>汝莫轻彼人。<a id="a-HO"></a>彼人若入定。<a id="a-HP"></a>能以神力掷汝着他方世界。<a id="a-HQ"></a>汝常不闻。<a id="a-HR"></a>我以无量方便。<a id="a-HS"></a>于梵行人所应起身口意行慈恭敬供养。<a id="a-HT"></a>此非法非律。<a id="a-HU"></a>非如佛教。<a id="a-HV"></a>不可以是长养善法。<a id="a-HW"></a>从今日后不听以掌刀相拟。<a id="a-HX"></a>佛告诸比丘。<a id="a-HY"></a>依止舍卫城住者。<a id="a-HZ"></a>皆悉令集。<a id="a-Ha"></a>以十利故。<a id="a-Hb"></a>与诸比丘制戒。<a id="a-Hc"></a>乃至已闻者当重闻。<a id="a-Hd"></a>若比丘以掌刀拟比丘者。<a id="a-He"></a>波夜提。<a id="a-Hf"></a>比丘者。<a id="a-Hg"></a>如上说。<a id="a-Hh"></a>掌者手掌。<a id="a-Hi"></a>刀者手指。<a id="a-Hj"></a>拟者现打相。<a id="a-Hk"></a>波夜提者。<a id="a-Hl"></a>如上说。<a id="a-Hm"></a>举一指拟。<a id="a-Hn"></a>波夜提。<a id="a-Ho"></a>乃至五指亦如是。<a id="a-Hp"></a>一切手指拟。<a id="a-Hq"></a>波夜提拳拟。<a id="a-Hr"></a>偷兰遮掌刀拟比丘。<a id="a-Hs"></a>波夜提。<a id="a-Ht"></a>比丘尼。<a id="a-Hu"></a>偷兰遮。<a id="a-Hv"></a>拟式叉摩尼沙弥沙弥尼。<a id="a-Hw"></a>越毗尼罪。<a id="a-Hx"></a>下至俗人越毗尼心悔。<a id="a-Hy"></a>若恶象马牛羊狗。<a id="a-Hz"></a>如是等种种恶兽来者。<a id="a-I0"></a>不得以掌刀拟。<a id="a-I1"></a>得以杖木瓦石打地恐怖令去。<a id="a-I2"></a>若是诸兽畜来入塔寺坏诸形像及花果树。<a id="a-I3"></a>亦得打地恐怖令去。<a id="a-I4"></a>是故说(五十九竟)</p>
 </body>
</html>