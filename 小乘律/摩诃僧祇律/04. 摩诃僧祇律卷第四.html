<!doctype html>
<html id="z3IBV28ob" data-ver="1203">
 <head>
  <meta charset="utf-8">
  <meta author="佛陀跋陀罗">
  <meta author="法显">
  <meta library="龙藏">
  <meta catalog="小乘律">
  <meta period="东晋">
 </head>
 <body>
  <h1 id="a1">摩诃僧祇律卷第四</h1>
  <p id="a2">复有十三种分齐物。<a id="a-3"></a>何等十三。<a id="a-4"></a>一物分齐。<a id="a-5"></a>二处分齐。<a id="a-6"></a>三不定分齐。<a id="a-7"></a>四垣墙分齐。<a id="a-8"></a>五笼分齐。<a id="a-9"></a>六寄分齐。<a id="a-A"></a>七杂分齐。<a id="a-B"></a>八幡分齐。<a id="a-C"></a>九相因分齐。<a id="a-D"></a>十杙分齐。<a id="a-E"></a>十一园分齐。<a id="a-F"></a>十二贼分齐。<a id="a-G"></a>十三税分齐。<a id="a-H"></a>物分齐者物有八种。<a id="a-I"></a>何等八。<a id="a-J"></a>一时药。<a id="a-K"></a>二夜分药。<a id="a-L"></a>三七日药。<a id="a-M"></a>四终身药。<a id="a-N"></a>五随物。<a id="a-O"></a>六重物。<a id="a-P"></a>七不净物。<a id="a-Q"></a>八净不净物。<a id="a-R"></a>是名物分齐。<a id="a-S"></a>若比丘以盗心触此诸物。<a id="a-T"></a>得越比尼罪。<a id="a-U"></a>若动彼物偷兰罪。<a id="a-V"></a>若离本处满者波罗夷。</p>
  <p id="aW">处分齐者。<a id="a-X"></a>地地中物。<a id="a-Y"></a>水水中物。<a id="a-Z"></a>船船中物。<a id="a-a"></a>乘乘中物。<a id="a-b"></a>四足四足上物。<a id="a-c"></a>两足两足上物。<a id="a-d"></a>无足无足上物。<a id="a-e"></a>空空中物。<a id="a-f"></a>是名处分齐。<a id="a-g"></a>若比丘盗心触此诸物。<a id="a-h"></a>得越比尼罪。<a id="a-i"></a>若动彼物偷兰罪。<a id="a-j"></a>若离本处满者波罗夷。</p>
  <p id="ak">不定分齐者。<a id="a-l"></a>如所说知而妄语波夜提。<a id="a-m"></a>非知而妄语皆波夜提。<a id="a-n"></a>或知而妄语波罗夷。<a id="a-o"></a>或知而妄语僧伽婆尸沙。<a id="a-p"></a>或知而妄语偷兰罪。<a id="a-q"></a>或知而妄语越比尼罪。<a id="a-r"></a>或知而妄语波夜提。<a id="a-s"></a>知而妄语波罗夷者。<a id="a-t"></a>若比丘不实得过人法。<a id="a-u"></a>自言我得阿罗汉。<a id="a-v"></a>是知而妄语。<a id="a-w"></a>非波夜提是波罗夷。<a id="a-x"></a>知而妄语僧伽婆尸沙者。<a id="a-y"></a>若比丘以无根波罗夷罪。<a id="a-z"></a>谤清净比丘。<a id="a-10"></a>是知而妄语。<a id="a-11"></a>非波夜提是僧伽婆尸沙。<a id="a-12"></a>知而妄语偷兰罪者。<a id="a-13"></a>比丘说言。<a id="a-14"></a>我阿罗汉。<a id="a-15"></a>是知而妄语。<a id="a-16"></a>非波夜提是偷兰罪。<a id="a-17"></a>知而妄语越比尼罪者。<a id="a-18"></a>比丘自作是言。<a id="a-19"></a>谓我是阿罗汉耶。<a id="a-1A"></a>是知而妄语。<a id="a-1B"></a>非波夜提是越比尼罪。<a id="a-1C"></a>知而妄语波夜提者除上尔所事。<a id="a-1D"></a>余一切妄语者。<a id="a-1E"></a>此是知而妄语波夜提。<a id="a-1F"></a>又复有伤杀草木波罗夷。<a id="a-1G"></a>有伤杀草木偷兰罪。<a id="a-1H"></a>有伤杀草木。<a id="a-1I"></a>波夜提。<a id="a-1J"></a>有伤杀草木波罗夷者。<a id="a-1K"></a>如树木花果有主守护。<a id="a-1L"></a>比丘盗心取伤杀草木。<a id="a-1M"></a>非波夜提满者是波罗夷。<a id="a-1N"></a>伤杀草木偷兰罪者。<a id="a-1O"></a>若树木花果有主守护。<a id="a-1P"></a>比丘盗心取。<a id="a-1Q"></a>若不满者非波夜提是偷兰罪。<a id="a-1R"></a>伤杀草木波夜提者。<a id="a-1S"></a>伤杀一切草木波夜提。<a id="a-1T"></a>又复非一切非时食波夜提。<a id="a-1U"></a>有非时食波罗夷。<a id="a-1V"></a>有非时食偷兰罪。<a id="a-1W"></a>有非时食波夜提。<a id="a-1X"></a>非时食波罗夷者。<a id="a-1Y"></a>若比丘盗心取他食非时啖。<a id="a-1Z"></a>满者非波夜提是波罗夷。<a id="a-1a"></a>非时食偷兰罪者。<a id="a-1b"></a>若比丘盗心取他食非时啖。<a id="a-1c"></a>不满者非波夜提是偷兰罪。<a id="a-1d"></a>非时食波夜提者。<a id="a-1e"></a>若比丘以理得食非时啖。<a id="a-1f"></a>波夜提。<a id="a-1g"></a>又复饮酒非一切波夜提。<a id="a-1h"></a>有饮酒波罗夷。<a id="a-1i"></a>有饮酒偷兰罪。<a id="a-1j"></a>有饮酒波夜提。<a id="a-1k"></a>饮酒波罗夷者。<a id="a-1l"></a>若比丘盗心取他酒饮。<a id="a-1m"></a>满者波罗夷。<a id="a-1n"></a>饮酒偷兰罪者。<a id="a-1o"></a>若比丘盗心取他酒饮。<a id="a-1p"></a>不满偷兰罪。<a id="a-1q"></a>饮酒波夜提者。<a id="a-1r"></a>若比丘以理得酒饮者。<a id="a-1s"></a>波夜提。<a id="a-1t"></a>若比丘于不定分齐物。<a id="a-1u"></a>若盗心触。<a id="a-1v"></a>得越比尼罪。<a id="a-1w"></a>若动彼物偷兰罪。<a id="a-1x"></a>若离本处。<a id="a-1y"></a>满者波罗夷。<a id="a-1z"></a>是名不定分齐。</p>
  <p id="a20">垣墙分齐者。<a id="a-21"></a>象厩马厩驼厩驴牛羊栏。<a id="a-22"></a>芦卜园菜园瓜园甘蔗园。<a id="a-23"></a>若比丘盗心取彼象。<a id="a-24"></a>象举一足乃至四足度厩门。<a id="a-25"></a>身分未离门者偷兰罪。<a id="a-26"></a>身分离门波罗夷。<a id="a-27"></a>乃至驴亦如是。<a id="a-28"></a>若比丘盗心取他羊。<a id="a-29"></a>驱羊惊走嗔羊打杀者波夜提。<a id="a-2A"></a>若比丘割肉掷篱外。<a id="a-2B"></a>未波罗夷。<a id="a-2C"></a>比丘出篱外担肉离地。<a id="a-2D"></a>满者波罗夷。<a id="a-2E"></a>若就栏中食肉。<a id="a-2F"></a>满者波罗夷。<a id="a-2G"></a>若比丘二人盗羊。<a id="a-2H"></a>一人篱外一人篱内。<a id="a-2I"></a>割肉掷栏外。<a id="a-2J"></a>未波罗夷。<a id="a-2K"></a>彼出已举肉离地。<a id="a-2L"></a>满者波罗夷。<a id="a-2M"></a>若比丘盗心取芦卜根。<a id="a-2N"></a>若拔一根。<a id="a-2O"></a>满者波罗夷。<a id="a-2P"></a>若不满者。<a id="a-2Q"></a>拔时根根偷兰罪。<a id="a-2R"></a>若拔积大聚。<a id="a-2S"></a>未波罗夷。<a id="a-2T"></a>持举离园。<a id="a-2U"></a>波罗夷。<a id="a-2V"></a>若拔束大重不能胜曳去。<a id="a-2W"></a>虽远未波罗夷。<a id="a-2X"></a>若离地满者波罗夷。<a id="a-2Y"></a>一切菜乃至瓜亦如是。<a id="a-2Z"></a>若比丘盗心取他甘蔗时食一甘蔗。<a id="a-2a"></a>满者波罗夷。<a id="a-2b"></a>若不满者根根偷兰罪。<a id="a-2c"></a>若截着篱外时。<a id="a-2d"></a>未波罗夷。<a id="a-2e"></a>是波夜提。<a id="a-2f"></a>若出园持去。<a id="a-2g"></a>满者波罗夷。<a id="a-2h"></a>若比丘以盗心作巧诈。<a id="a-2i"></a>以甘蔗系脚曳去。<a id="a-2j"></a>虽远未波罗夷。<a id="a-2k"></a>若离地满者波罗夷。<a id="a-2l"></a>若比丘一人园外一人园内。<a id="a-2m"></a>掷甘蔗园外。<a id="a-2n"></a>未波罗夷。<a id="a-2o"></a>若彼出已举离地。<a id="a-2p"></a>满者波罗夷。<a id="a-2q"></a>若比丘持甘蔗去时。<a id="a-2r"></a>茎叶触园未离者。<a id="a-2s"></a>未波罗夷。<a id="a-2t"></a>离已波罗夷。<a id="a-2u"></a>若比丘盗心触此诸物。<a id="a-2v"></a>得越比尼罪。<a id="a-2w"></a>若动彼物偷兰罪。<a id="a-2x"></a>若离本处。<a id="a-2y"></a>满者波罗夷。</p>
  <p id="a2z">笼分齐者。<a id="a-30"></a>所谓鹦鹉等种种鸟。<a id="a-31"></a>师子等种种兽。<a id="a-32"></a>若比丘盗心取彼诸鸟时。<a id="a-33"></a>若欲盗鸟不盗笼。<a id="a-34"></a>畏人觉故合笼持去者。<a id="a-35"></a>未波罗夷。<a id="a-36"></a>若舍笼持鸟去。<a id="a-37"></a>满者波罗夷。<a id="a-38"></a>若欲盗笼不盗鸟。<a id="a-39"></a>畏人觉故合鸟持去未波罗夷。<a id="a-3A"></a>若出鸟持笼去。<a id="a-3B"></a>满者波罗夷。<a id="a-3C"></a>若笼鸟合盗者持去离本处。<a id="a-3D"></a>满者波罗夷。<a id="a-3E"></a>若比丘盗心取鸟内手笼中。<a id="a-3F"></a>得越比尼罪。<a id="a-3G"></a>挽一脚出偷兰罪。<a id="a-3H"></a>两脚出翅尾未出笼口。<a id="a-3I"></a>未波罗夷。<a id="a-3J"></a>离已满者波罗夷。<a id="a-3K"></a>若比丘盗心取师子内手栏中。<a id="a-3L"></a>越比尼罪。<a id="a-3M"></a>挽一脚出偷兰罪。<a id="a-3N"></a>乃至四脚出尾未离栏。<a id="a-3O"></a>未波罗夷。<a id="a-3P"></a>离已波罗夷一切兽亦如是。<a id="a-3Q"></a>若比丘盗心触彼笼分齐物。<a id="a-3R"></a>得越比尼罪。<a id="a-3S"></a>若动彼物偷兰罪。<a id="a-3T"></a>若离本处。<a id="a-3U"></a>满者波罗夷。</p>
  <p id="a3V">寄分齐者。<a id="a-3W"></a>若和上阿阇梨弟子知识。<a id="a-3X"></a>寄物互相饷致。<a id="a-3Y"></a>若钵若衣及余诸物。<a id="a-3Z"></a>若受寄者作是念。<a id="a-3a"></a>寄者已远。<a id="a-3b"></a>所与者不知。<a id="a-3c"></a>此物我自取。<a id="a-3d"></a>即生盗心取。<a id="a-3e"></a>从地着膝上。<a id="a-3f"></a>从膝着地。<a id="a-3g"></a>从左肩着右肩。<a id="a-3h"></a>乃至从头着肩。<a id="a-3i"></a>一一移。<a id="a-3j"></a>满者波罗夷。<a id="a-3k"></a>若比丘受寄已。<a id="a-3l"></a>或渡河或渡池。<a id="a-3m"></a>或渡涝水或复逢雨。<a id="a-3n"></a>恐衣湿故便出看之。<a id="a-3o"></a>见彼衣好作是念言。<a id="a-3p"></a>彼寄者已远。<a id="a-3q"></a>前人不知。<a id="a-3r"></a>此物我当自取。<a id="a-3s"></a>即生盗心取。<a id="a-3t"></a>从地着膝上。<a id="a-3u"></a>从膝着地。<a id="a-3v"></a>从左肩着右肩。<a id="a-3w"></a>乃至从肩着头。<a id="a-3x"></a>一一移。<a id="a-3y"></a>满者波罗夷。<a id="a-3z"></a>彼受寄比丘随道行。<a id="a-40"></a>见异比丘从前而来。<a id="a-41"></a>便问异比丘。<a id="a-42"></a>长老何处来。<a id="a-43"></a>答言某处来。<a id="a-44"></a>问识某比丘不。<a id="a-45"></a>答言识。<a id="a-46"></a>复问某比丘平安不。<a id="a-47"></a>答言已死若泥洹。<a id="a-48"></a>此诸衣物应属现前僧。<a id="a-49"></a>若受寄比丘知法多诈。<a id="a-4A"></a>便作是念。<a id="a-4B"></a>我何为与是比丘分。<a id="a-4C"></a>默舍异比丘去。<a id="a-4D"></a>离见闻处便说是言。<a id="a-4E"></a>某甲比丘无常若般涅槃。<a id="a-4F"></a>彼比丘有是衣钵若余杂物。<a id="a-4G"></a>现前僧应分。<a id="a-4H"></a>现前无僧我今应受。<a id="a-4I"></a>受已是比丘诈心故独受。<a id="a-4J"></a>得越比尼罪。<a id="a-4K"></a>受寄比丘乘船欲渡水。<a id="a-4L"></a>有异比丘从彼岸渡来。<a id="a-4M"></a>此比丘问言。<a id="a-4N"></a>汝从何处来。<a id="a-4O"></a>答言从某处来。<a id="a-4P"></a>又问识彼比丘不。<a id="a-4Q"></a>答言识。<a id="a-4R"></a>复问某比丘平安不。<a id="a-4S"></a>答言若死若般泥洹。<a id="a-4T"></a>尔时此诸衣物应属现前僧。<a id="a-4U"></a>是比丘知法多诈。<a id="a-4V"></a>乃至诈心羯磨得越比尼罪。<a id="a-4W"></a>若受寄比丘乘船渡水在于中流。<a id="a-4X"></a>有异比丘从彼来渡。<a id="a-4Y"></a>中流相遇。<a id="a-4Z"></a>此比丘问言。<a id="a-4a"></a>长老从何处来。<a id="a-4b"></a>乃至诈心羯磨得越比尼罪。<a id="a-4c"></a>若受寄比丘到彼岸下船。<a id="a-4d"></a>有异比丘从彼始欲上船。<a id="a-4e"></a>乃至诈心羯磨得越比尼罪。<a id="a-4f"></a>受寄比丘上岸去。<a id="a-4g"></a>有异比丘从彼道来。<a id="a-4h"></a>问言。<a id="a-4i"></a>长老何处来。<a id="a-4j"></a>答言某处来。<a id="a-4k"></a>乃至诈心羯磨得越比尼罪。<a id="a-4l"></a>是比丘若思惟。<a id="a-4m"></a>当前看多有同名者竟。<a id="a-4n"></a>知云何须至彼处。<a id="a-4o"></a>至彼处已复问彼比丘平安不。<a id="a-4p"></a>即答言。<a id="a-4q"></a>若死若般泥洹。<a id="a-4r"></a>尔时衣物应属现前僧。<a id="a-4s"></a>是比丘知法多诈。<a id="a-4t"></a>便作是念。<a id="a-4u"></a>是衣何为与多人共分。<a id="a-4v"></a>密唤知识比丘出界外作是言。<a id="a-4w"></a>某甲比丘无常若般泥洹。<a id="a-4x"></a>所有衣钵及众杂物。<a id="a-4y"></a>应现前僧分。<a id="a-4z"></a>我今现前我等应受。<a id="a-50"></a>受已诈心羯磨故。<a id="a-51"></a>得越比尼罪。<a id="a-52"></a>比丘若作是念。<a id="a-53"></a>此衣钵本不语我与塔与僧。<a id="a-54"></a>所与者已死已般泥洹。<a id="a-55"></a>持是物还本比丘者无罪。<a id="a-56"></a>是名寄分齐。<a id="a-57"></a>若比丘盗心触此寄分齐物。<a id="a-58"></a>得越比尼罪。<a id="a-59"></a>乃至离本处。<a id="a-5A"></a>满者波罗夷。</p>
  <p id="a5B">杂物分齐者。<a id="a-5C"></a>如放牧人放杂种种畜生。<a id="a-5D"></a>所谓若象若马若牛若驼若驴若羊等。<a id="a-5E"></a>象者象有多种。<a id="a-5F"></a>若良善好色健走者。<a id="a-5G"></a>若比丘盗心取象。<a id="a-5H"></a>骑已摄钩牵向一方。<a id="a-5I"></a>若欲向东方象狂趣南西北方。<a id="a-5J"></a>未波罗夷。<a id="a-5K"></a>若盗心取象欲向南方。<a id="a-5L"></a>若象狂趣西北东方。<a id="a-5M"></a>未波罗夷。<a id="a-5N"></a>西北方亦如是。<a id="a-5O"></a>若欲盗象向东。<a id="a-5P"></a>象即向东者波罗夷。<a id="a-5Q"></a>南西北方亦如是。<a id="a-5R"></a>若先无定方随处而去。<a id="a-5S"></a>象举四足则波罗夷。<a id="a-5T"></a>马者马有多种。<a id="a-5U"></a>有良善好色健走者。<a id="a-5V"></a>若比丘盗心欲取此马。<a id="a-5W"></a>乘马已欲向东方。<a id="a-5X"></a>马狂趣南西北方。<a id="a-5Y"></a>未波罗夷。<a id="a-5Z"></a>如是南西北方亦如是。<a id="a-5a"></a>马随方去如上说。<a id="a-5b"></a>若无定方随处而去者。<a id="a-5c"></a>马举四足波罗夷。<a id="a-5d"></a>若比丘盗良马乘走。<a id="a-5e"></a>而马主觉即乘马逐。<a id="a-5f"></a>其主不作失想。<a id="a-5g"></a>比丘不作得想。<a id="a-5h"></a>未波罗夷。<a id="a-5i"></a>若马主作失想。<a id="a-5j"></a>比丘不作得想。<a id="a-5k"></a>未波罗夷。<a id="a-5l"></a>若马主作失想。<a id="a-5m"></a>比丘作得想。<a id="a-5n"></a>波罗夷。<a id="a-5o"></a>若比丘盗心。<a id="a-5p"></a>若以盐若以草。<a id="a-5q"></a>诱他马将去。<a id="a-5r"></a>离见闻处波罗夷。<a id="a-5s"></a>牛者牛有多种。<a id="a-5t"></a>有良善软毛好色健走者。<a id="a-5u"></a>若比丘以盗心持杖驱牛向东方。<a id="a-5v"></a>犯不犯如象中说。<a id="a-5w"></a>乃至若牛主觉已追逐。<a id="a-5x"></a>其主不作失想。<a id="a-5y"></a>比丘不作得想。<a id="a-5z"></a>未波罗夷。<a id="a-60"></a>若牛主作失想。<a id="a-61"></a>比丘作得想者。<a id="a-62"></a>波罗夷。<a id="a-63"></a>若盗心以盐以草。<a id="a-64"></a>诱他牛将去。<a id="a-65"></a>若长绳牵去离见闻处。<a id="a-66"></a>波罗夷。<a id="a-67"></a>如牛余驼驴羊亦如是。<a id="a-68"></a>是为杂分齐。<a id="a-69"></a>若比丘盗心触此杂分齐者。<a id="a-6A"></a>得越比尼罪。<a id="a-6B"></a>乃至离本处。<a id="a-6C"></a>满者波罗夷。</p>
  <p id="a6D">幡分齐者。<a id="a-6E"></a>若佛生处。<a id="a-6F"></a>得道处。<a id="a-6G"></a>转法轮处。<a id="a-6H"></a>阿难大会处。<a id="a-6I"></a>罗睺罗大会处。<a id="a-6J"></a>般遮于瑟大会处。<a id="a-6K"></a>是诸大会处种种庄严。<a id="a-6L"></a>悬缯幡盖及众宝铃。<a id="a-6M"></a>若比丘盗心取幡解绳一头。<a id="a-6N"></a>未波罗夷。<a id="a-6O"></a>解两头已。<a id="a-6P"></a>满者波罗夷。<a id="a-6Q"></a>若比丘盗心诈分布诸幡。<a id="a-6R"></a>处处间取。<a id="a-6S"></a>未波罗夷。<a id="a-6T"></a>取已持去。<a id="a-6U"></a>满者波罗夷。<a id="a-6V"></a>若比丘盗花鬘解一头。<a id="a-6W"></a>未波罗夷。<a id="a-6X"></a>解两头竟。<a id="a-6Y"></a>满者波罗夷。<a id="a-6Z"></a>若二比丘闇处盗幡俱不相知。<a id="a-6a"></a>各从一头解绳收摄。<a id="a-6b"></a>共合中间相问汝是谁。<a id="a-6c"></a>怖畏舍幡而走。<a id="a-6d"></a>得偷兰罪。<a id="a-6e"></a>此二比丘互相问时。<a id="a-6f"></a>各言偷幡便共盗取。<a id="a-6g"></a>满者波罗夷。<a id="a-6h"></a>若众多色幡共一绳大重。<a id="a-6i"></a>各解一头堕地。<a id="a-6j"></a>担不能胜从地曳去。<a id="a-6k"></a>虽远未波罗夷。<a id="a-6l"></a>举离地时。<a id="a-6m"></a>俱波罗夷。<a id="a-6n"></a>若此比丘作是念。<a id="a-6o"></a>此庄严塔物。<a id="a-6p"></a>取者大罪。<a id="a-6q"></a>我唯须一色物。<a id="a-6r"></a>即取一色物。<a id="a-6s"></a>满者波罗夷。<a id="a-6t"></a>若言我须半色。<a id="a-6u"></a>取半色不满偷兰罪。<a id="a-6v"></a>满者波罗夷。<a id="a-6w"></a>若二比丘闇处盗幡俱不相知。<a id="a-6x"></a>各从一头解绳收摄。<a id="a-6y"></a>共合中间相问汝是谁。<a id="a-6z"></a>怖畏舍幡而走。<a id="a-70"></a>得偷兰罪。<a id="a-71"></a>有比丘晨朝绕塔。<a id="a-72"></a>见此幡在塔下。<a id="a-73"></a>便盗心持去。<a id="a-74"></a>满者是比丘波罗夷。<a id="a-75"></a>有人供养菩提树七宝庄严。<a id="a-76"></a>金银珠镊种种幡花。<a id="a-77"></a>金绳连绵金锁悬铃。<a id="a-78"></a>博山金光以用供养。<a id="a-79"></a>若比丘盗心取彼诸物。<a id="a-7A"></a>满者波罗夷。<a id="a-7B"></a>又复诸外道塔亦种种缯彩供养。<a id="a-7C"></a>比丘盗心取。<a id="a-7D"></a>满者波罗夷。<a id="a-7E"></a>若风吹落地。<a id="a-7F"></a>知是塔上供养具者不应取。<a id="a-7G"></a>若风吹远处尘垢黑污。<a id="a-7H"></a>作粪扫想取者无罪。<a id="a-7I"></a>若天寺中有杂衣物。<a id="a-7J"></a>比丘盗心取。<a id="a-7K"></a>满者波罗夷。<a id="a-7L"></a>若风吹远处尘垢黑污。<a id="a-7M"></a>粪扫想取者无罪。<a id="a-7N"></a>是名幡分齐。<a id="a-7O"></a>若比丘盗心触此幡分齐物。<a id="a-7P"></a>得越比尼罪。<a id="a-7Q"></a>若动彼物偷兰罪。<a id="a-7R"></a>若离本处。<a id="a-7S"></a>满者波罗夷。</p>
  <p id="a7T">相因分齐者。<a id="a-7U"></a>若长者家。<a id="a-7V"></a>有不收敛物在异处。<a id="a-7W"></a>所谓衣服璎珞等。<a id="a-7X"></a>是时比丘将沙弥入长者家。<a id="a-7Y"></a>时此比丘盗心取长者衣物。<a id="a-7Z"></a>内着囊中令沙弥担去时。<a id="a-7a"></a>得越比尼罪。<a id="a-7b"></a>沙弥持去出家界时偷兰罪。<a id="a-7c"></a>作得想满者波罗夷。<a id="a-7d"></a>时主人觉语比丘言。<a id="a-7e"></a>长老作何等。<a id="a-7f"></a>答言长寿。<a id="a-7g"></a>我为自动手耳。<a id="a-7h"></a>作是语时得越比尼罪。<a id="a-7i"></a>使俗人持去亦如上说。<a id="a-7j"></a>如因长毛羊中持物去亦如是。<a id="a-7k"></a>若比丘入长者家。<a id="a-7l"></a>犊子见比丘衣色。<a id="a-7m"></a>谓是其母来趣比丘。<a id="a-7n"></a>比丘应驱还。<a id="a-7o"></a>若以盐若以草诱彼犊子。<a id="a-7p"></a>得越比尼罪。<a id="a-7q"></a>将未出界得偷兰罪。<a id="a-7r"></a>出界已波罗夷。<a id="a-7s"></a>若比丘食时盗心取比坐揵镃。<a id="a-7t"></a>着自钵中令弟子持去。<a id="a-7u"></a>得越比尼罪。<a id="a-7v"></a>弟子出界偷兰罪。<a id="a-7w"></a>若作得想波罗夷。<a id="a-7x"></a>若彼比丘觉已即语长老。<a id="a-7y"></a>作何等。<a id="a-7z"></a>答言。<a id="a-80"></a>我戏弄耳。<a id="a-81"></a>作是语得越比尼罪。<a id="a-82"></a>若比丘共估客共行。<a id="a-83"></a>复有估客从彼而来。<a id="a-84"></a>中道相遇共宿一处。<a id="a-85"></a>比丘夜中起盗心。<a id="a-86"></a>捉他车系着他车。<a id="a-87"></a>捉他男系着他男。<a id="a-88"></a>捉他女系着他女。<a id="a-89"></a>捉他小儿系着他小儿。<a id="a-8A"></a>欲令各各相牵而去。<a id="a-8B"></a>作是方便得越比尼罪。<a id="a-8C"></a>出住处界得偷兰罪。<a id="a-8D"></a>作得想波罗夷。<a id="a-8E"></a>是名相因分齐物。<a id="a-8F"></a>若比丘盗心触此相因分齐物。<a id="a-8G"></a>得越比尼罪。<a id="a-8H"></a>若动彼物得偷兰罪。<a id="a-8I"></a>若离本处满者波罗夷。</p>
  <p id="a8J">杙分齐者。<a id="a-8K"></a>若佛生处。<a id="a-8L"></a>得道处。<a id="a-8M"></a>转法轮处。<a id="a-8N"></a>阿难大会处。<a id="a-8O"></a>罗睺罗大会处。<a id="a-8P"></a>般遮于瑟大会处。<a id="a-8Q"></a>是诸精舍内庄严校饰。<a id="a-8R"></a>处处椓杙悬杂幡盖。<a id="a-8S"></a>种种众宝悬于杙上。<a id="a-8T"></a>若比丘盗心取此杙上诸宝。<a id="a-8U"></a>以手举宝。<a id="a-8V"></a>宝虽举绳未离杙。<a id="a-8W"></a>未波罗夷。<a id="a-8X"></a>离杙已波罗夷。<a id="a-8Y"></a>若绳坚劲。<a id="a-8Z"></a>举宝时绳离杙者。<a id="a-8a"></a>波罗夷。<a id="a-8b"></a>合杙盗。<a id="a-8c"></a>手触时得越比尼罪。<a id="a-8d"></a>若动彼杙者偷兰罪。<a id="a-8e"></a>若离本处满者波罗夷。<a id="a-8f"></a>若杙上悬酥瓶油瓶蜜瓶若钵缕丸。<a id="a-8g"></a>若比丘盗心取此酥瓶者。<a id="a-8h"></a>以手举时。<a id="a-8i"></a>若绳软杙直。<a id="a-8j"></a>虽举未波罗夷。<a id="a-8k"></a>一切离杙波罗夷。<a id="a-8l"></a>若绳坚劲杙曲。<a id="a-8m"></a>虽举未波罗夷。<a id="a-8n"></a>一切离杙下已。<a id="a-8o"></a>满者波罗夷。<a id="a-8p"></a>若绳软杙曲。<a id="a-8q"></a>虽举未波罗夷。<a id="a-8r"></a>一切离杙下已。<a id="a-8s"></a>满者波罗夷。<a id="a-8t"></a>若绳坚劲而杙复直。<a id="a-8u"></a>举则波罗夷。<a id="a-8v"></a>若穿瓶者犯越比尼罪。<a id="a-8w"></a>若以器承入器者。<a id="a-8x"></a>偷兰罪。<a id="a-8y"></a>流注断满者波罗夷。<a id="a-8z"></a>流注未断便悔畏犯重罪。<a id="a-90"></a>还倒本器中者得偷兰罪。<a id="a-91"></a>油瓶蜜瓶亦如是。<a id="a-92"></a>若比丘欲盗钵者。<a id="a-93"></a>以手举时。<a id="a-94"></a>绳软杙直。<a id="a-95"></a>虽举未波罗夷。<a id="a-96"></a>钵离杙下已波罗夷。<a id="a-97"></a>若绳坚劲而杙曲。<a id="a-98"></a>虽举未波罗夷。<a id="a-99"></a>离杙已波罗夷。<a id="a-9A"></a>绳软杙曲者。<a id="a-9B"></a>举持未波罗夷。<a id="a-9C"></a>离杙下已波罗夷。<a id="a-9D"></a>若绳坚劲杙直。<a id="a-9E"></a>举则波罗夷。<a id="a-9F"></a>若盗缕丸时。<a id="a-9G"></a>缕丸绳杙如上说。<a id="a-9H"></a>又复盗丸时若作是念。<a id="a-9I"></a>我须少许缕。<a id="a-9J"></a>就杙上缠取缕。<a id="a-9K"></a>不断者未波罗夷。<a id="a-9L"></a>若缕断满者波罗夷。<a id="a-9M"></a>此比丘缠缕时。<a id="a-9N"></a>缕未断寻悔畏犯重罪。<a id="a-9O"></a>还着本处者偷兰罪。<a id="a-9P"></a>是名杙分齐。<a id="a-9Q"></a>若比丘盗心触此杙分齐物者。<a id="a-9R"></a>得越比尼罪。<a id="a-9S"></a>若动彼物得偷兰罪。<a id="a-9T"></a>若离本处满者波罗夷。</p>
  <p id="a9U">园分齐者。<a id="a-9V"></a>时有长者。<a id="a-9W"></a>其家大富。<a id="a-9X"></a>有一比丘名俱卢。<a id="a-9Y"></a>常入出其家。<a id="a-9Z"></a>主人兄弟父母在时共活。<a id="a-9a"></a>父母终没家内不和。<a id="a-9b"></a>弟欲分财其兄不肯。<a id="a-9c"></a>欲共义居弟求分不已。<a id="a-9d"></a>兄不免情即便许之。<a id="a-9e"></a>相与义言。<a id="a-9f"></a>谁能分财。<a id="a-9g"></a>答言阿阇梨俱卢是。<a id="a-9h"></a>父母在时所重供养。<a id="a-9i"></a>家中有无悉知。<a id="a-9j"></a>皆言大善。<a id="a-9k"></a>时弟谄曲即诣俱卢礼拜问讯。<a id="a-9l"></a>问讯已作是言。<a id="a-9m"></a>阿阇梨是我父母所尊兄弟所敬。<a id="a-9n"></a>家中有无皆悉知之。<a id="a-9o"></a>父母平存兄弟共居。<a id="a-9p"></a>今父母终没家内不和。<a id="a-9q"></a>欲共分财故来上启。<a id="a-9r"></a>我分居之后当供养阿阇梨。<a id="a-9s"></a>供养之余当以自活。<a id="a-9t"></a>愿阿阇梨分财之日。<a id="a-9u"></a>好者见与。<a id="a-9v"></a>比丘受彼语者犯越比尼罪。<a id="a-9w"></a>若留好物时偷兰罪。<a id="a-9x"></a>分物决已波罗夷。<a id="a-9y"></a>欲分物时比丘问言。<a id="a-9z"></a>先分何等。<a id="a-A0"></a>主人言先分二足四足。<a id="a-A1"></a>比丘便为先分二足。<a id="a-A2"></a>奴婢之中老病难使不可信者。<a id="a-A3"></a>分作一分。<a id="a-A4"></a>年少无病易使可信者。<a id="a-A5"></a>作一分。<a id="a-A6"></a>分四足时。<a id="a-A7"></a>群牛之中羸老无力。<a id="a-A8"></a>粗弊难用不产少乳。<a id="a-A9"></a>有产难[(殼-一)/牛]。<a id="a-AA"></a>以为一分。<a id="a-AB"></a>少齿肥壮调利易用。<a id="a-AC"></a>种产多乳良善易[(殼-一)/牛]。<a id="a-AD"></a>复作一分。<a id="a-AE"></a>若分房舍。<a id="a-AF"></a>朽故弊者持作一分。<a id="a-AG"></a>若新好者复作一分。<a id="a-AH"></a>楼阁店肆亦复如是。<a id="a-AI"></a>乃至分田。<a id="a-AJ"></a>薄[塉-月+目]多秽持作一分。<a id="a-AK"></a>肥好良者复作一分。<a id="a-AL"></a>园中不如少花果者持作一分。<a id="a-AM"></a>园林花果茂盛胜者以为一分。<a id="a-AN"></a>复欲分谷米金银钱财。<a id="a-AO"></a>尔时彼兄语比丘言。<a id="a-AP"></a>阿阇梨是我父母所敬兄弟所重。<a id="a-AQ"></a>云何分财乃如是耶。<a id="a-AR"></a>阿阇梨且还思惟。<a id="a-AS"></a>佛语若比丘作如是心分他财者。<a id="a-AT"></a>主虽不听得越比尼罪。<a id="a-AU"></a>俱卢还已。<a id="a-AV"></a>彼兄弟寻更论议。<a id="a-AW"></a>复应有谁是父母所重者。<a id="a-AX"></a>耆旧大德知家有无。<a id="a-AY"></a>屈令分财。<a id="a-AZ"></a>若不速分恐王闻者或能税夺。<a id="a-Aa"></a>寻思大德无过。<a id="a-Ab"></a>俱卢宜当更请令分此财。<a id="a-Ac"></a>兄弟义合。<a id="a-Ad"></a>即诣俱卢礼拜问讯。<a id="a-Ae"></a>在一面坐白俱卢言。<a id="a-Af"></a>阿阇梨父母所重。<a id="a-Ag"></a>家中有无阿阇梨所知。<a id="a-Ah"></a>今当为我分此财物。<a id="a-Ai"></a>彼时俱卢恨其前时不受分处。<a id="a-Aj"></a>告言。<a id="a-Ak"></a>汝兄弟薄义多疑少信。<a id="a-Al"></a>谁当堪忍为汝分财。<a id="a-Am"></a>彼兄弟言。<a id="a-An"></a>前实仓卒有愧阿阇梨。<a id="a-Ao"></a>阿阇梨是由来家中多少是所谙。<a id="a-Ap"></a>悉今愿见为分此钱财。<a id="a-Aq"></a>王脱知者或能税夺。<a id="a-Ar"></a>是故欲速分之。<a id="a-As"></a>比丘答言。<a id="a-At"></a>汝等必欲令我分耶。<a id="a-Au"></a>答言。<a id="a-Av"></a>实尔阿阇梨。<a id="a-Aw"></a>彼比丘言。<a id="a-Ax"></a>若必尔者当作言要。<a id="a-Ay"></a>分物之后得分便取无余言者当为汝分。<a id="a-Az"></a>彼各答言。<a id="a-B0"></a>随教不敢复违。<a id="a-B1"></a>是比丘受彼请已应作等分。<a id="a-B2"></a>彼分田时牵绳量地。<a id="a-B3"></a>若偏心量地觉一麦者。<a id="a-B4"></a>是比丘得波罗夷。<a id="a-B5"></a>以地无价故。<a id="a-B6"></a>是名园分齐。<a id="a-B7"></a>若比丘盗心触此园分齐物。<a id="a-B8"></a>得越比尼罪。<a id="a-B9"></a>乃至满者波罗夷。</p>
  <p id="aBA">贼分齐者。<a id="a-BB"></a>有比丘在道行为贼所劫。<a id="a-BC"></a>贼少比丘多。<a id="a-BD"></a>时诸比丘自相谓言。<a id="a-BE"></a>今此贼少我等人多。<a id="a-BF"></a>当共合力还取本物。<a id="a-BG"></a>即便相与共捉塼石追逐彼贼。<a id="a-BH"></a>并遥骂言。<a id="a-BI"></a>弊恶罪贼。<a id="a-BJ"></a>我等自可剃除须发。<a id="a-BK"></a>汝复谓我剃去手脚。<a id="a-BL"></a>时贼恐怖便放衣钵各自散走。<a id="a-BM"></a>彼比丘若未作失想者。<a id="a-BN"></a>还取本物无罪。<a id="a-BO"></a>已作失想而还取者。<a id="a-BP"></a>便为贼复劫贼。<a id="a-BQ"></a>满者波罗夷。<a id="a-BR"></a>有比丘在道行为贼所劫。<a id="a-BS"></a>诸比丘失衣钵已入林中藏。<a id="a-BT"></a>时贼思惟我伴党多。<a id="a-BU"></a>而此物少宁可相与。<a id="a-BV"></a>更求少物即藏衣钵覆着一处。<a id="a-BW"></a>而复于道更劫余人。<a id="a-BX"></a>尔时比丘见彼藏物。<a id="a-BY"></a>伺贼去后便取衣钵。<a id="a-BZ"></a>是比丘若先不作失想。<a id="a-Ba"></a>还取本物者无罪。<a id="a-Bb"></a>若作失想不应取。<a id="a-Bc"></a>若取者便为贼复劫贼。<a id="a-Bd"></a>满者波罗夷。<a id="a-Be"></a>又比丘在道行为贼所劫。<a id="a-Bf"></a>时贼劫诸比丘衣钵顺道而去。<a id="a-Bg"></a>时诸比丘随后遥望看彼群贼所至何处。<a id="a-Bh"></a>追之不止渐近聚落。<a id="a-Bi"></a>贼便分物。<a id="a-Bj"></a>比丘便语贼言。<a id="a-Bk"></a>长寿。<a id="a-Bl"></a>我出家人仰他活命。<a id="a-Bm"></a>汝等可乞我衣钵。<a id="a-Bn"></a>汝复何用此衣钵为。<a id="a-Bo"></a>若比丘如是得者无罪。<a id="a-Bp"></a>若贼骂言。<a id="a-Bq"></a>弊恶沙门。<a id="a-Br"></a>我已乞汝命。<a id="a-Bs"></a>何敢复来欲得衣钵。<a id="a-Bt"></a>比丘念言。<a id="a-Bu"></a>是贼已近聚落必不害我。<a id="a-Bv"></a>当恐怖之。<a id="a-Bw"></a>即语贼言。<a id="a-Bx"></a>汝等谓我无所恃耶。<a id="a-By"></a>我当白王及诸大臣知汝为贼。<a id="a-Bz"></a>若恐怖得者无罪。<a id="a-C0"></a>贼复嗔言。<a id="a-C1"></a>终不与汝欲去任意。<a id="a-C2"></a>若比丘告聚落主。<a id="a-C3"></a>捉得诸贼若缚若杀。<a id="a-C4"></a>不应告。<a id="a-C5"></a>若语聚落主方便慰喻。<a id="a-C6"></a>得衣钵者无罪。<a id="a-C7"></a>有比丘多有衣钵大畜弟子。<a id="a-C8"></a>彼诸弟子不修戒行。<a id="a-C9"></a>作是念言。<a id="a-CA"></a>可往和上阿阇梨房中盗诸衣钵。<a id="a-CB"></a>自己衣钵亦师房中。<a id="a-CC"></a>便共作要。<a id="a-CD"></a>汝得衣物者与我共分。<a id="a-CE"></a>若我得者亦共汝分。<a id="a-CF"></a>便入房中。<a id="a-CG"></a>就衣架上。<a id="a-CH"></a>捉和上阿阇梨衣徙就己衣。<a id="a-CI"></a>不离本架者犯偷兰罪。<a id="a-CJ"></a>若举师衣离架。<a id="a-CK"></a>着己衣上者波罗夷。<a id="a-CL"></a>若师衣带衣角。<a id="a-CM"></a>若綖缕未离衣架者。<a id="a-CN"></a>未波罗夷。<a id="a-CO"></a>一切离已波罗夷。<a id="a-CP"></a>彼和上阿阇梨疑是弟子或能偷我衣钵。<a id="a-CQ"></a>便自藏衣钵更着余处。<a id="a-CR"></a>其弟子便入闇中误偷自己衣钵。<a id="a-CS"></a>出外不分故。<a id="a-CT"></a>是中半衣边满者波罗夷。<a id="a-CU"></a>有一比丘摩诃罗出家。<a id="a-CV"></a>不善戒行。<a id="a-CW"></a>有比丘语言。<a id="a-CX"></a>长老共作贼来。<a id="a-CY"></a>摩诃罗言。<a id="a-CZ"></a>我本在家初不作贼。<a id="a-Ca"></a>我今出家云何作贼。<a id="a-Cb"></a>彼比丘言。<a id="a-Cc"></a>汝不欲作贼者汝但守门。<a id="a-Cd"></a>当与汝分。<a id="a-Ce"></a>摩诃罗念言。<a id="a-Cf"></a>我不作贼与我等分。<a id="a-Cg"></a>何以不去。<a id="a-Ch"></a>答言可尔。<a id="a-Ci"></a>即俱共去。<a id="a-Cj"></a>使摩诃罗守门。<a id="a-Ck"></a>彼比丘便入。<a id="a-Cl"></a>盗心触物时二俱得越比尼罪。<a id="a-Cm"></a>若动彼物时二俱得偷兰罪。<a id="a-Cn"></a>若离本处满者二俱得波罗夷。<a id="a-Co"></a>若有客比丘来。<a id="a-Cp"></a>或在食堂或在禅房止宿。<a id="a-Cq"></a>晨朝便去。<a id="a-Cr"></a>或忘衣钵及诸物等。<a id="a-Cs"></a>时旧比丘摩摩谛安行房舍。<a id="a-Ct"></a>欲知客比丘去未。<a id="a-Cu"></a>便见衣钵。<a id="a-Cv"></a>即生盗心。<a id="a-Cw"></a>取已徙着异处覆藏。<a id="a-Cx"></a>得波罗夷。<a id="a-Cy"></a>更异比丘来复见是衣物。<a id="a-Cz"></a>亦生盗心。<a id="a-D0"></a>即取复徙异处覆藏。<a id="a-D1"></a>亦波罗夷。<a id="a-D2"></a>复第三人复生盗心徙覆藏余处。<a id="a-D3"></a>亦波罗夷。<a id="a-D4"></a>随人多少起盗心转徙。<a id="a-D5"></a>一切悉得波罗夷。<a id="a-D6"></a>彼衣物主远去已忆念。<a id="a-D7"></a>还来取得者无罪。<a id="a-D8"></a>有比丘忘衣钵。<a id="a-D9"></a>余比丘见即生盗心。<a id="a-DA"></a>不自手取便语一摩诃罗比丘令取。<a id="a-DB"></a>摩诃罗比丘谓为是其衣钵。<a id="a-DC"></a>便为取之。<a id="a-DD"></a>触时是盗心。<a id="a-DE"></a>比丘得越比尼罪。<a id="a-DF"></a>动时得偷兰罪。<a id="a-DG"></a>离本处满者得波罗夷。<a id="a-DH"></a>摩诃罗不作盗心故。<a id="a-DI"></a>三时都无罪。<a id="a-DJ"></a>若先语摩诃罗。<a id="a-DK"></a>取此衣钵当共分之。<a id="a-DL"></a>摩诃罗盗心触时。<a id="a-DM"></a>俱越比尼罪。<a id="a-DN"></a>动时俱偷兰罪。<a id="a-DO"></a>若离本处满者俱波罗夷。<a id="a-DP"></a>若摩诃罗看已作是念。<a id="a-DQ"></a>何为与彼分。<a id="a-DR"></a>我当独取。<a id="a-DS"></a>即便持去得波罗夷罪。<a id="a-DT"></a>彼比丘得偷兰罪。<a id="a-DU"></a>若比丘作摩摩帝塔无物。<a id="a-DV"></a>众僧有物。<a id="a-DW"></a>便作是念。<a id="a-DX"></a>天人所以供养众僧者。<a id="a-DY"></a>皆蒙佛恩。<a id="a-DZ"></a>供养佛者便为供养众僧。<a id="a-Da"></a>即持僧物修治塔者。<a id="a-Db"></a>此摩摩帝得波罗夷。<a id="a-Dc"></a>若塔有物众僧无物。<a id="a-Dd"></a>便作是念。<a id="a-De"></a>供养僧者佛亦在其中。<a id="a-Df"></a>便持塔物供养众僧。<a id="a-Dg"></a>摩摩帝用者得波罗夷。<a id="a-Dh"></a>若塔无物僧有物者。<a id="a-Di"></a>得如法贷用。<a id="a-Dj"></a>但分明疏记言。<a id="a-Dk"></a>某时贷用某时得当还。<a id="a-Dl"></a>若僧无物塔有物者。<a id="a-Dm"></a>得如法贷用亦如是。<a id="a-Dn"></a>彼知事人若交代时。<a id="a-Do"></a>应僧中读疏分明付授。<a id="a-Dp"></a>若不读疏得越比尼罪。<a id="a-Dq"></a>是名贷用。<a id="a-Dr"></a>有二比丘共财应分。<a id="a-Ds"></a>一比丘盗心独取除自分他分。<a id="a-Dt"></a>满者波罗夷。<a id="a-Du"></a>若同意取者无罪。<a id="a-Dv"></a>若作是念。<a id="a-Dw"></a>我今用后当还偿无罪。<a id="a-Dx"></a>有二教化比丘。<a id="a-Dy"></a>共作制限言。<a id="a-Dz"></a>长老从今已后若我与汝得物。<a id="a-E0"></a>当二人共分。<a id="a-E1"></a>后时一人得好衣段。<a id="a-E2"></a>便作是念。<a id="a-E3"></a>若后更得不必及是。<a id="a-E4"></a>便语伴言。<a id="a-E5"></a>从今日始各任相录。<a id="a-E6"></a>若汝得者汝自取。<a id="a-E7"></a>若我得者我自取。<a id="a-E8"></a>先所得物违制故。<a id="a-E9"></a>是中半满者波罗夷。<a id="a-EA"></a>若此比丘受施咒愿已语施主言。<a id="a-EB"></a>且置汝边我后当取。<a id="a-EC"></a>便还语伴言。<a id="a-ED"></a>长老。<a id="a-EE"></a>自今日始各任相录。<a id="a-EF"></a>若汝得者汝自取。<a id="a-EG"></a>若我得者我自取。<a id="a-EH"></a>作是语时得偷兰罪。<a id="a-EI"></a>若此比丘闻彼欲施衣。<a id="a-EJ"></a>便预语伴言。<a id="a-EK"></a>长老。<a id="a-EL"></a>自今日始各任相录。<a id="a-EM"></a>若汝得者汝自取。<a id="a-EN"></a>若我得者我自取。<a id="a-EO"></a>作是语时得越比尼罪。<a id="a-EP"></a>有二粪扫衣比丘。<a id="a-EQ"></a>共要。<a id="a-ER"></a>从今日始。<a id="a-ES"></a>若得粪扫衣当共分。<a id="a-ET"></a>时一比丘得好粪扫衣。<a id="a-EU"></a>便作是念。<a id="a-EV"></a>是衣甚好。<a id="a-EW"></a>设后更得不必及是。<a id="a-EX"></a>便语伴言。<a id="a-EY"></a>长老。<a id="a-EZ"></a>自今日始各任相录。<a id="a-Ea"></a>若汝得者汝自取。<a id="a-Eb"></a>若我得者我自取。<a id="a-Ec"></a>是比丘违本要故。<a id="a-Ed"></a>是中半满者波罗夷。<a id="a-Ee"></a>若此比丘得好粪扫衣不取。<a id="a-Ef"></a>即以草若塼石覆之。<a id="a-Eg"></a>便还解要如上说。<a id="a-Eh"></a>是比丘得偷兰罪。<a id="a-Ei"></a>若此比丘见好粪扫衣已。<a id="a-Ej"></a>不取不覆。<a id="a-Ek"></a>便还解要如上说。<a id="a-El"></a>是比丘得越比尼罪。<a id="a-Em"></a>若比丘知僧物。<a id="a-En"></a>有应与有不应与。<a id="a-Eo"></a>云何应与。<a id="a-Ep"></a>若损者若益者应与。<a id="a-Eq"></a>云何损者。<a id="a-Er"></a>有贼来诣寺索种种饮食。<a id="a-Es"></a>若不与者或能烧劫寺内。<a id="a-Et"></a>虽不应与畏作损事故。<a id="a-Eu"></a>随多少与。<a id="a-Ev"></a>云何益者。<a id="a-Ew"></a>若治众僧房舍。<a id="a-Ex"></a>若泥工木工画工。<a id="a-Ey"></a>及料理众僧物事者。<a id="a-Ez"></a>应与前食后食。<a id="a-F0"></a>及涂身油非时浆等。<a id="a-F1"></a>若王及诸大势力者。<a id="a-F2"></a>应与饮食。<a id="a-F3"></a>是名益者应与。<a id="a-F4"></a>有比丘失衣钵物。<a id="a-F5"></a>若未作舍想后。<a id="a-F6"></a>知处应从彼索。<a id="a-F7"></a>索者不犯。<a id="a-F8"></a>若已作舍想后。<a id="a-F9"></a>虽知处不应从索。<a id="a-FA"></a>索者得越比尼罪。<a id="a-FB"></a>若先生心言。<a id="a-FC"></a>后若知处者当从索取。<a id="a-FD"></a>如是索取者无罪。<a id="a-FE"></a>有二比丘作制限。<a id="a-FF"></a>当共受经。<a id="a-FG"></a>当共诵经。<a id="a-FH"></a>后不受不诵者得越比尼罪。<a id="a-FI"></a>是名贼分齐物。<a id="a-FJ"></a>若比丘盗心触此贼分齐物。<a id="a-FK"></a>得越比尼罪。<a id="a-FL"></a>若动彼物。<a id="a-FM"></a>得偷兰罪。<a id="a-FN"></a>若离本处满者波罗夷。</p>
  <p id="aFO">税分齐者。<a id="a-FP"></a>有比丘与估客共道行。<a id="a-FQ"></a>比丘有大徒众。<a id="a-FR"></a>时估客便语一比丘言。<a id="a-FS"></a>汝师大德至关税处谁敢检校。<a id="a-FT"></a>汝为我持此物。<a id="a-FU"></a>寄着汝师衣囊中过此税处。<a id="a-FV"></a>是弟子即然许。<a id="a-FW"></a>持其所寄物着师囊中。<a id="a-FX"></a>是弟子得越比尼罪。<a id="a-FY"></a>师不知无罪。<a id="a-FZ"></a>若到税处弟子得偷兰罪。<a id="a-Fa"></a>师不犯。<a id="a-Fb"></a>若过税处已弟子得波罗夷。<a id="a-Fc"></a>师不犯。<a id="a-Fd"></a>若估客语彼师言。<a id="a-Fe"></a>阿阇梨福德之人。<a id="a-Ff"></a>徒众共行谁当检校。<a id="a-Fg"></a>唯愿为我持此少物。<a id="a-Fh"></a>寄着阿阇梨弟子囊中过税处。<a id="a-Fi"></a>彼师即便然可。<a id="a-Fj"></a>取着弟子囊中时得越比尼罪。<a id="a-Fk"></a>弟子不知无罪。<a id="a-Fl"></a>若至税处师得偷兰罪。<a id="a-Fm"></a>弟子无罪。<a id="a-Fn"></a>若过税处师得波罗夷。<a id="a-Fo"></a>弟子无罪。<a id="a-Fp"></a>若此俱语俱然许者。<a id="a-Fq"></a>俱得越比尼罪。<a id="a-Fr"></a>若至税处俱得偷兰罪。<a id="a-Fs"></a>若过税处俱得波罗夷。<a id="a-Ft"></a>若比丘与估客共道行。<a id="a-Fu"></a>至聚落边比丘洗手。<a id="a-Fv"></a>估客问言。<a id="a-Fw"></a>长老欲作何等。<a id="a-Fx"></a>答言。<a id="a-Fy"></a>我欲乞食去。<a id="a-Fz"></a>估客言。<a id="a-G0"></a>阿阇梨莫乞食。<a id="a-G1"></a>我当与食。<a id="a-G2"></a>便与比丘种种美食。<a id="a-G3"></a>食已语比丘言。<a id="a-G4"></a>阿阇梨为我持少物过此税处。<a id="a-G5"></a>比丘言。<a id="a-G6"></a>世尊制戒。<a id="a-G7"></a>不听我持应税物过关逻处。<a id="a-G8"></a>估客念言。<a id="a-G9"></a>官税亦失。<a id="a-GA"></a>与比丘亦失。<a id="a-GB"></a>二俱失者。<a id="a-GC"></a>与比丘可得福德。<a id="a-GD"></a>便语诸比丘可次第住。<a id="a-GE"></a>我欲布施。<a id="a-GF"></a>估客即便次第布施。<a id="a-GG"></a>各满钵宝物既布施已。<a id="a-GH"></a>便先出关外住待诸比丘。<a id="a-GI"></a>诸比丘寻后到。<a id="a-GJ"></a>是估客便礼诸比丘足。<a id="a-GK"></a>白言诸尊见识不。<a id="a-GL"></a>比丘答言识知。<a id="a-GM"></a>我向者布施不。<a id="a-GN"></a>答言知。<a id="a-GO"></a>若知者我何以布施。<a id="a-GP"></a>答言。<a id="a-GQ"></a>汝欲作福。<a id="a-GR"></a>估客言实尔。<a id="a-GS"></a>但我妻子当须衣食负债当偿。<a id="a-GT"></a>愿见还向物。<a id="a-GU"></a>比丘应语言。<a id="a-GV"></a>弊恶人汝敢欺我。<a id="a-GW"></a>前言作福而今还索。<a id="a-GX"></a>作是语已彼犹故索。<a id="a-GY"></a>比丘还者不犯。<a id="a-GZ"></a>若本知不实施。<a id="a-Ga"></a>比丘为受过税处。<a id="a-Gb"></a>还者波罗夷。<a id="a-Gc"></a>若比丘与估客共行。<a id="a-Gd"></a>乃至言。<a id="a-Ge"></a>佛不听受寄应税物持过关。<a id="a-Gf"></a>估客语比丘言。<a id="a-Gg"></a>不令比丘持此物出关且为我守。<a id="a-Gh"></a>我欲暂见守关者。<a id="a-Gi"></a>须臾便还。<a id="a-Gj"></a>比丘受寄。<a id="a-Gk"></a>估客迳出关外住待比丘。<a id="a-Gl"></a>比丘住久此物无所付。<a id="a-Gm"></a>便持过关。<a id="a-Gn"></a>过关者波罗夷。<a id="a-Go"></a>若比丘与估客共道行。<a id="a-Gp"></a>乃至佛不听比丘受寄应税物持过关。<a id="a-Gq"></a>估客言。<a id="a-Gr"></a>我不令比丘持此物过关。<a id="a-Gs"></a>但为我守。<a id="a-Gt"></a>我欲暂见守关者。<a id="a-Gu"></a>须臾便还。<a id="a-Gv"></a>比丘便为守。<a id="a-Gw"></a>语言汝若不来我舍汝物去。<a id="a-Gx"></a>估客复作是念。<a id="a-Gy"></a>比丘虽作是言。<a id="a-Gz"></a>终不舍我物去。<a id="a-H0"></a>便出关外住待比丘。<a id="a-H1"></a>比丘住久而彼不还。<a id="a-H2"></a>便舍物过关而去。<a id="a-H3"></a>估客语比丘言。<a id="a-H4"></a>我物在何处。<a id="a-H5"></a>比丘嗔言。<a id="a-H6"></a>汝敢戏弄我耶。<a id="a-H7"></a>我向不言汝须臾不还当舍汝物去耶。<a id="a-H8"></a>汝物故在本处。<a id="a-H9"></a>自可还取。<a id="a-HA"></a>比丘如是者不犯。<a id="a-HB"></a>比丘与估客共为伴行。<a id="a-HC"></a>乃至佛不听比丘受寄应税物持过关。<a id="a-HD"></a>估客语比丘言。<a id="a-HE"></a>我不令比丘持物过关。<a id="a-HF"></a>但为我守。<a id="a-HG"></a>我欲暂见守关者。<a id="a-HH"></a>须臾便还。<a id="a-HI"></a>比丘为守。<a id="a-HJ"></a>即语言。<a id="a-HK"></a>汝若不还我持汝物寄着守关人边。<a id="a-HL"></a>估客念言。<a id="a-HM"></a>比丘虽作是语。<a id="a-HN"></a>何有当持我物寄守关人边。<a id="a-HO"></a>便出关外住待比丘。<a id="a-HP"></a>比丘住久而彼不还。<a id="a-HQ"></a>即持其物寄守关人语言。<a id="a-HR"></a>有如是状类如是名字估客来者。<a id="a-HS"></a>汝便取其税直。<a id="a-HT"></a>余者还之。<a id="a-HU"></a>比丘出关。<a id="a-HV"></a>估客问言。<a id="a-HW"></a>我物在何处。<a id="a-HX"></a>比丘嗔言。<a id="a-HY"></a>汝敢戏弄我耶。<a id="a-HZ"></a>我向不言汝须臾不还我持汝物寄守关人边耶。<a id="a-Ha"></a>汝物今在守关人边。<a id="a-Hb"></a>自可往取。<a id="a-Hc"></a>比丘如是者不犯。</p>
  <p id="aHd">比丘精舍近大道边。<a id="a-He"></a>有比丘在道边经行。<a id="a-Hf"></a>估客语比丘言。<a id="a-Hg"></a>我有应税物。<a id="a-Hh"></a>愿长老为我持入城。<a id="a-Hi"></a>比丘答言。<a id="a-Hj"></a>世尊不听我持应税物过彼税处。<a id="a-Hk"></a>然我今当教汝方便。<a id="a-Hl"></a>汝便从我穿墙间去。<a id="a-Hm"></a>若篱间去若水渎中去。<a id="a-Hn"></a>又可寄着已税者车上。<a id="a-Ho"></a>又可寄着王家器中。<a id="a-Hp"></a>又可寄着婢水瓶中。<a id="a-Hq"></a>又可寄着羺羊毛中去。<a id="a-Hr"></a>如是指授令入者得越比尼罪。<a id="a-Hs"></a>在内指授出外亦如是。<a id="a-Ht"></a>若比丘知物应税。<a id="a-Hu"></a>而不知过税物。<a id="a-Hv"></a>得波罗夷罪。<a id="a-Hw"></a>过此税物。<a id="a-Hx"></a>满者波罗夷。<a id="a-Hy"></a>比丘知过税物。<a id="a-Hz"></a>得波罗夷。<a id="a-I0"></a>而不知是物应税过此物。<a id="a-I1"></a>满者波罗夷。<a id="a-I2"></a>比丘知物应税亦知过税物。<a id="a-I3"></a>得波罗夷。<a id="a-I4"></a>过此物满者波罗夷。<a id="a-I5"></a>比丘不知应税物。<a id="a-I6"></a>亦不知过税物。<a id="a-I7"></a>得波罗夷。<a id="a-I8"></a>而过者不犯。<a id="a-I9"></a>何等物不应税。<a id="a-IA"></a>何等物应税。<a id="a-IB"></a>世尊弟子比丘比丘尼一切外道出家人物。<a id="a-IC"></a>是名不应税。<a id="a-ID"></a>若卖买者应输税。<a id="a-IE"></a>是名税分齐。<a id="a-IF"></a>若比丘盗心触此税分齐物。<a id="a-IG"></a>得越比尼罪。<a id="a-IH"></a>乃至满者波罗夷。<a id="a-II"></a>若一比丘盗心触时药。<a id="a-IJ"></a>得越比尼罪。<a id="a-IK"></a>动彼物得偷兰罪。<a id="a-IL"></a>离本处满者波罗夷。<a id="a-IM"></a>若二若三乃至众多比丘。<a id="a-IN"></a>盗心触时药。<a id="a-IO"></a>得越比尼罪。<a id="a-IP"></a>乃至满者波罗夷。<a id="a-IQ"></a>若比丘遣一比丘盗心触时药。<a id="a-IR"></a>得越比尼罪。<a id="a-IS"></a>乃至满者波罗夷。<a id="a-IT"></a>若遣二遣三乃至遣众多比丘。<a id="a-IU"></a>盗心触时药。<a id="a-IV"></a>得越比尼罪。<a id="a-IW"></a>乃至满者波罗夷。<a id="a-IX"></a>若受遣比丘复遣一比丘。<a id="a-IY"></a>如是第二第三乃至众多比丘。<a id="a-IZ"></a>盗心触时药。<a id="a-Ia"></a>得越比尼罪。<a id="a-Ib"></a>动时得偷兰罪。<a id="a-Ic"></a>离本处满者波罗夷。<a id="a-Id"></a>如是夜分七日终身。<a id="a-Ie"></a>乃至净不净亦如是。</p>
  <p id="aIf">比丘有五法具足不与取。<a id="a-Ig"></a>满者波罗夷。<a id="a-Ih"></a>何等为五。<a id="a-Ii"></a>所谓满足。<a id="a-Ij"></a>有主。<a id="a-Ik"></a>知有主生盗心。<a id="a-Il"></a>离本处。<a id="a-Im"></a>复有五法具足不与取。<a id="a-In"></a>满者波罗夷。<a id="a-Io"></a>何等五。<a id="a-Ip"></a>于彼物不与想。<a id="a-Iq"></a>非己想。<a id="a-Ir"></a>有主想。<a id="a-Is"></a>不同意想。<a id="a-It"></a>不暂用想。<a id="a-Iu"></a>有五法具足不犯波罗夷何等五。<a id="a-Iv"></a>与想。<a id="a-Iw"></a>自己想。<a id="a-Ix"></a>无主想。<a id="a-Iy"></a>同意想。<a id="a-Iz"></a>暂用想。<a id="a-J0"></a>是名五比丘不与取非波罗夷。</p>
  <p id="aJ1">若比丘不与取。<a id="a-J2"></a>至东方南西北方虚空所住处。<a id="a-J3"></a>皆波罗夷。<a id="a-J4"></a>若比丘不与取。<a id="a-J5"></a>若遣奴若作人。<a id="a-J6"></a>若知识若试作。<a id="a-J7"></a>若未曾作而作若无知无羞净想皆犯。<a id="a-J8"></a>不犯者。<a id="a-J9"></a>若狂心乱无罪。<a id="a-JA"></a>是故说。<a id="a-JB"></a>若比丘于聚落空地不与取。<a id="a-JC"></a>随盗物王或捉或杀或缚或驱出。<a id="a-JD"></a>言咄男子。<a id="a-JE"></a>汝贼耶汝痴耶。<a id="a-JF"></a>比丘如是不与取者波罗夷。<a id="a-JG"></a>不应共住。</p>
  <p id="aJH">世尊于王舍城。<a id="a-JI"></a>成佛六年冬分第二半月十日。<a id="a-JJ"></a>东向坐食后两人半影为瓦。<a id="a-JK"></a>师子长老达腻伽。<a id="a-JL"></a>因瓶沙王及粪扫衣。<a id="a-JM"></a>比丘制此戒。<a id="a-JN"></a>已制当随顺行。<a id="a-JO"></a>是名随顺法(第二戒说竟)</p>
 </body>
</html>