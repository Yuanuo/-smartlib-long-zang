<!doctype html>
<html id="z3IBV3Boy" data-ver="2041">
 <head>
  <meta charset="utf-8">
  <meta author="佛陀跋陀罗">
  <meta author="法显">
  <meta library="龙藏">
  <meta catalog="小乘律">
  <meta period="东晋">
 </head>
 <body>
  <h1 id="a1">摩诃僧祇律卷第二十二</h1>
  <p id="a2">佛住舍卫城。<a id="a-3"></a>广说如上。<a id="a-4"></a>尔时六群比丘交脚白衣家坐。<a id="a-5"></a>为世人所讥。<a id="a-6"></a>云何沙门释子如王子大臣交脚坐家内。<a id="a-7"></a>此坏败人有何道法诸比丘以是因缘。<a id="a-8"></a>往白世尊。<a id="a-9"></a>佛言呼六群比丘来。<a id="a-A"></a>来已佛问比丘。<a id="a-B"></a>汝实尔不。<a id="a-C"></a>答言。<a id="a-D"></a>实尔。<a id="a-E"></a>佛言。<a id="a-F"></a>从今日后不得交脚家内坐。<a id="a-G"></a>佛告诸比丘。<a id="a-H"></a>依止舍卫城住者。<a id="a-I"></a>皆悉令集。<a id="a-J"></a>以十利故。<a id="a-K"></a>与诸比丘制戒。<a id="a-L"></a>乃至已闻者当重闻。<a id="a-M"></a>不得交脚坐家内。<a id="a-N"></a>应当学。<a id="a-O"></a>交脚者。<a id="a-P"></a>髀着髀上膝着膝上。<a id="a-Q"></a>膊肠着脚胫上脚着脚趺上不得交脚坐家内。<a id="a-R"></a>应正两足。<a id="a-S"></a>若精舍中食上和上阿阇梨长老比丘前。<a id="a-T"></a>不得交脚坐。<a id="a-U"></a>若病得交脚坐。<a id="a-V"></a>见上座来当正坐若涂足挑刺交脚坐无罪。<a id="a-W"></a>若放恣诸根交脚坐家内。<a id="a-X"></a>越学法。<a id="a-Y"></a>狂痴心乱无罪。<a id="a-Z"></a>是故说不得交脚坐家内。<a id="a-a"></a>应当学。</p>
  <p id="ab">佛住舍卫城。<a id="a-c"></a>广说如上。<a id="a-d"></a>尔时六群比丘叉腰白衣家内坐。<a id="a-e"></a>为世人所讥。<a id="a-f"></a>云何沙门释子如王子大臣力士。<a id="a-g"></a>叉腰坐家内。<a id="a-h"></a>此坏败人。<a id="a-i"></a>有何道法。<a id="a-j"></a>诸比丘以是因缘。<a id="a-k"></a>往白世尊。<a id="a-l"></a>佛言。<a id="a-m"></a>呼六群比丘来。<a id="a-n"></a>来已佛问比丘。<a id="a-o"></a>汝实尔不。<a id="a-p"></a>答言。<a id="a-q"></a>实尔。<a id="a-r"></a>佛言。<a id="a-s"></a>从今日后不得叉腰坐家内。<a id="a-t"></a>佛告诸比丘。<a id="a-u"></a>依止舍卫城住者。<a id="a-v"></a>皆悉令集。<a id="a-w"></a>以十利故。<a id="a-x"></a>与诸比丘制戒。<a id="a-y"></a>乃至已闻者当重闻。<a id="a-z"></a>不得叉腰坐家内应当学。<a id="a-10"></a>叉腰者。<a id="a-11"></a>一手叉两手叉。<a id="a-12"></a>不得叉腰坐家内。<a id="a-13"></a>若精舍中食上和上阿阇梨长老比丘前。<a id="a-14"></a>不得叉腰坐。<a id="a-15"></a>若老病若风动腰痛叉腰无罪。<a id="a-16"></a>若痈痤疮癣以药涂之。<a id="a-17"></a>畏污衣故叉腰无罪。<a id="a-18"></a>若见上座来应下。<a id="a-19"></a>若放恣诸根叉腰坐家内者。<a id="a-1A"></a>越学法。<a id="a-1B"></a>狂痴心乱无罪。<a id="a-1C"></a>是故说不得叉腰坐家内。<a id="a-1D"></a>应当学。</p>
  <p id="a1E">佛住舍卫城。<a id="a-1F"></a>广说如上。<a id="a-1G"></a>尔时六群比丘白衣家摇足坐舞手并复折草。<a id="a-1H"></a>为世人所讥。<a id="a-1I"></a>云何沙门释子如放逸伎儿在家内坐。<a id="a-1J"></a>手足不住此坏败人。<a id="a-1K"></a>有何道法。<a id="a-1L"></a>诸比丘以是因缘。<a id="a-1M"></a>往白世尊。<a id="a-1N"></a>佛言。<a id="a-1O"></a>呼六群比丘来。<a id="a-1P"></a>来已佛问比丘。<a id="a-1Q"></a>汝实尔不。<a id="a-1R"></a>答言。<a id="a-1S"></a>实尔。<a id="a-1T"></a>佛言。<a id="a-1U"></a>从今日后不得动手足白衣家内坐。<a id="a-1V"></a>佛告诸比丘。<a id="a-1W"></a>依止舍卫城住者。<a id="a-1X"></a>皆悉令集。<a id="a-1Y"></a>以十利故。<a id="a-1Z"></a>与诸比丘制戒。<a id="a-1a"></a>乃至已闻者当重闻。<a id="a-1b"></a>不得动手足坐家内。<a id="a-1c"></a>应当学。<a id="a-1d"></a>不得动手足家内坐者。<a id="a-1e"></a>不得动手动足舞手舞足。<a id="a-1f"></a>并折草坐。<a id="a-1g"></a>当安详靖住。<a id="a-1h"></a>若有所问者。<a id="a-1i"></a>当先护戒随顺而答。<a id="a-1j"></a>若问四塔者。<a id="a-1k"></a>得指示。<a id="a-1l"></a>是生处是得道处转法轮处般泥洹处无罪。<a id="a-1m"></a>若檀越欲令比丘起精舍者。<a id="a-1n"></a>应观地形势随作便指示。<a id="a-1o"></a>此中可起精舍。<a id="a-1p"></a>此中可起讲堂。<a id="a-1q"></a>此中可起温室。<a id="a-1r"></a>此中可起僧房。<a id="a-1s"></a>得指示无罪。<a id="a-1t"></a>若放恣诸根动手足坐家内者。<a id="a-1u"></a>越学法。<a id="a-1v"></a>狂痴心乱无罪。<a id="a-1w"></a>是故说不得动手足坐家内。<a id="a-1x"></a>应当学。</p>
  <p id="a1y">佛住舍卫城广说如上。<a id="a-1z"></a>尔时有檀越于精舍中设供饭僧下食。<a id="a-20"></a>时六群比丘方索水洗手涤钵。<a id="a-21"></a>檀越闻已。<a id="a-22"></a>即持热饭筐扑地。<a id="a-23"></a>嫌言。<a id="a-24"></a>我废家务就寺设供。<a id="a-25"></a>望众僧斋同净心修福。<a id="a-26"></a>今欲下食。<a id="a-27"></a>方有所索。<a id="a-28"></a>出家之人应专心受食。<a id="a-29"></a>云何食上多有所索。<a id="a-2A"></a>诸比丘以是因缘。<a id="a-2B"></a>往白世尊。<a id="a-2C"></a>佛言。<a id="a-2D"></a>呼六群比丘来。<a id="a-2E"></a>来已佛问比丘。<a id="a-2F"></a>汝实尔不。<a id="a-2G"></a>答言。<a id="a-2H"></a>实尔。<a id="a-2I"></a>佛言。<a id="a-2J"></a>从今日后应一心受食。<a id="a-2K"></a>佛告诸比丘。<a id="a-2L"></a>依止舍卫城住者。<a id="a-2M"></a>皆悉令集。<a id="a-2N"></a>以十利故。<a id="a-2O"></a>与诸比丘制戒。<a id="a-2P"></a>乃至已闻者当重闻。<a id="a-2Q"></a>一心受食应当学一心受食。<a id="a-2R"></a>时不得两手按钵在脚前。<a id="a-2S"></a>当先净洗手涤钵。<a id="a-2T"></a>行食至当一心受。<a id="a-2U"></a>若直月监食人后来得索水洗手涤钵无罪。<a id="a-2V"></a>若放恣诸根不一心受食者。<a id="a-2W"></a>越学法。<a id="a-2X"></a>狂痴心乱无罪。<a id="a-2Y"></a>是故说一心受食。<a id="a-2Z"></a>应当学。</p>
  <p id="a2a">佛住舍卫城。<a id="a-2b"></a>广说如上。<a id="a-2c"></a>尔时有长者就精舍中饭僧。<a id="a-2d"></a>六群比丘先多受羹。<a id="a-2e"></a>后受饭。<a id="a-2f"></a>时钵中溢出堕地。<a id="a-2g"></a>檀越嫌言。<a id="a-2h"></a>我夺妻子分饭食众僧。<a id="a-2i"></a>欲尽令食而今弃地。<a id="a-2j"></a>尊者不知耶。<a id="a-2k"></a>此一粒饭中而有百功。<a id="a-2l"></a>诸比丘以是因缘。<a id="a-2m"></a>往白世尊。<a id="a-2n"></a>佛言。<a id="a-2o"></a>呼六群比丘来。<a id="a-2p"></a>来已佛问比丘。<a id="a-2q"></a>汝实尔不。<a id="a-2r"></a>答言。<a id="a-2s"></a>实尔。<a id="a-2t"></a>佛言。<a id="a-2u"></a>从今日后羹饭等受。<a id="a-2v"></a>佛言。<a id="a-2w"></a>诸比丘。<a id="a-2x"></a>依止舍卫城住者。<a id="a-2y"></a>皆悉令集。<a id="a-2z"></a>以十利故与诸比丘制戒。<a id="a-30"></a>乃至已闻者当重闻。<a id="a-31"></a>羹饭等受应当学。<a id="a-32"></a>羹饭等受者。<a id="a-33"></a>不得先取羹后取饭。<a id="a-34"></a>当先取饭按已后取羹。<a id="a-35"></a>若国俗法先行羹后行饭者。<a id="a-36"></a>当取揵镃拘钵受。<a id="a-37"></a>若无者当用树叶碗受。<a id="a-38"></a>复无叶者得以钵受羹但受饭时应以手遮徐徐下钵中。<a id="a-39"></a>莫令溢出。<a id="a-3A"></a>若比丘病宜多须羹者。<a id="a-3B"></a>多取无罪。<a id="a-3C"></a>若放恣诸根不羹饭等受者。<a id="a-3D"></a>越学法。<a id="a-3E"></a>狂痴心乱无罪。<a id="a-3F"></a>是故说羹饭等受应当学。</p>
  <p id="a3G">佛住舍卫城。<a id="a-3H"></a>广说如上。<a id="a-3I"></a>尔时有居士就精舍中设供饭僧。<a id="a-3J"></a>时六群比丘刳四边食留中央。<a id="a-3K"></a>为世人所讥。<a id="a-3L"></a>云何沙门释子如放逸人。<a id="a-3M"></a>周匝刳食留中央。<a id="a-3N"></a>此坏败人有何道法。<a id="a-3O"></a>诸比丘以是因缘。<a id="a-3P"></a>往白世尊。<a id="a-3Q"></a>佛言。<a id="a-3R"></a>呼六群比丘来。<a id="a-3S"></a>来已佛问比丘。<a id="a-3T"></a>汝实尔不。<a id="a-3U"></a>答言。<a id="a-3V"></a>实尔。<a id="a-3W"></a>佛言。<a id="a-3X"></a>从今日后不得偏刳食。<a id="a-3Y"></a>佛告诸比丘。<a id="a-3Z"></a>依止舍卫城住者。<a id="a-3a"></a>皆悉令集。<a id="a-3b"></a>以十利故。<a id="a-3c"></a>与诸比丘制戒。<a id="a-3d"></a>乃至已闻者当重闻。<a id="a-3e"></a>不得偏刳食。<a id="a-3f"></a>应当学。<a id="a-3g"></a>刳食者。<a id="a-3h"></a>刳四边留中央。<a id="a-3i"></a>当先受饭。<a id="a-3j"></a>按着一边。<a id="a-3k"></a>后受羹和合而食。<a id="a-3l"></a>若酥腻入饭中。<a id="a-3m"></a>不得以羹故偏刳取食当次第取。<a id="a-3n"></a>若欲与人者。<a id="a-3o"></a>得截半与若放恣诸根。<a id="a-3p"></a>周匝刳食者。<a id="a-3q"></a>越学法。<a id="a-3r"></a>狂痴心乱无罪。<a id="a-3s"></a>是故说不得偏刳食。<a id="a-3t"></a>应当学。</p>
  <p id="a3u">佛住舍卫城。<a id="a-3v"></a>广说如上。<a id="a-3w"></a>尔时居士就精舍中设供饭僧。<a id="a-3x"></a>时六群比丘口中回食食。<a id="a-3y"></a>为世人所讥。<a id="a-3z"></a>云何沙门释子如放逸人。<a id="a-40"></a>如驼牛羊口中回食食。<a id="a-41"></a>此坏败人有何道法。<a id="a-42"></a>诸比丘以是因缘。<a id="a-43"></a>往白世尊。<a id="a-44"></a>佛言。<a id="a-45"></a>呼六群比丘来。<a id="a-46"></a>来已佛问。<a id="a-47"></a>汝实尔不。<a id="a-48"></a>答言。<a id="a-49"></a>实尔。<a id="a-4A"></a>佛言。<a id="a-4B"></a>从今日后不得口中回食食。<a id="a-4C"></a>佛告诸比丘。<a id="a-4D"></a>依止舍卫城住者。<a id="a-4E"></a>皆悉令集。<a id="a-4F"></a>以十利故。<a id="a-4G"></a>与诸比丘制戒。<a id="a-4H"></a>乃至已闻者当重闻。<a id="a-4I"></a>不得口中回食食。<a id="a-4J"></a>应当学。<a id="a-4K"></a>口中回食者。<a id="a-4L"></a>含饭团从一颊回至一颊。<a id="a-4M"></a>当一边嚼即嚼边咽。<a id="a-4N"></a>若比丘食麨粳米者。<a id="a-4O"></a>当一边浸一边嚼无罪。<a id="a-4P"></a>若放恣诸根口中回食食者。<a id="a-4Q"></a>越学法。<a id="a-4R"></a>狂痴心乱无罪。<a id="a-4S"></a>是故说不得口中回食食。<a id="a-4T"></a>应当学。</p>
  <p id="a4U">佛住舍卫城。<a id="a-4V"></a>广说如上。<a id="a-4W"></a>尔时居士就精舍中设供饭僧。<a id="a-4X"></a>时六群比丘吐舌食。<a id="a-4Y"></a>为世人所讥。<a id="a-4Z"></a>云何沙门释子如放逸人。<a id="a-4a"></a>如蛇如鼠。<a id="a-4b"></a>如狗如猫。<a id="a-4c"></a>吐舌食。<a id="a-4d"></a>此坏败人有何道法。<a id="a-4e"></a>诸比丘以是因缘。<a id="a-4f"></a>往白世尊。<a id="a-4g"></a>佛言。<a id="a-4h"></a>呼六群比丘来。<a id="a-4i"></a>来已佛问。<a id="a-4j"></a>汝实尔不。<a id="a-4k"></a>答言。<a id="a-4l"></a>实尔。<a id="a-4m"></a>佛言。<a id="a-4n"></a>从今日后不得吐舌食。<a id="a-4o"></a>佛告诸比丘。<a id="a-4p"></a>依止舍卫城住者。<a id="a-4q"></a>皆悉令集。<a id="a-4r"></a>以十利故。<a id="a-4s"></a>与诸比丘制戒。<a id="a-4t"></a>乃至已闻者当重闻。<a id="a-4u"></a>不得吐舌食。<a id="a-4v"></a>应当学。<a id="a-4w"></a>吐舌食者。<a id="a-4x"></a>吐出舌以食着舌上然后合口。<a id="a-4y"></a>若直月及监食人。<a id="a-4z"></a>欲知生熟咸淡甜酢。<a id="a-50"></a>得着掌中。<a id="a-51"></a>舌舐无罪。<a id="a-52"></a>若病得置盐掌中舐无罪。<a id="a-53"></a>若放恣诸根吐舌食者。<a id="a-54"></a>越学法。<a id="a-55"></a>狂痴心乱无罪。<a id="a-56"></a>是故说不吐舌食应当学。</p>
  <p id="a57">佛住舍卫城。<a id="a-58"></a>广说如上。<a id="a-59"></a>尔时有居士就精舍中设供饭僧。<a id="a-5A"></a>时六群比丘大团饭食。<a id="a-5B"></a>为世人所讥。<a id="a-5C"></a>云何沙门释子如放逸人。<a id="a-5D"></a>如牛羊骆驼。<a id="a-5E"></a>如狱中饿囚大团饭食。<a id="a-5F"></a>此坏败人有何道法。<a id="a-5G"></a>诸比丘以是因缘。<a id="a-5H"></a>往白世尊。<a id="a-5I"></a>佛言。<a id="a-5J"></a>呼六群比丘来。<a id="a-5K"></a>来已佛问。<a id="a-5L"></a>汝实尔不。<a id="a-5M"></a>答言。<a id="a-5N"></a>实尔。<a id="a-5O"></a>佛言。<a id="a-5P"></a>从今日后不得大团饭食。<a id="a-5Q"></a>佛告诸比丘。<a id="a-5R"></a>皆悉令集。<a id="a-5S"></a>以十利故。<a id="a-5T"></a>为诸比丘制戒。<a id="a-5U"></a>乃至已闻者当重闻。<a id="a-5V"></a>不得大团饭食。<a id="a-5W"></a>应当学。<a id="a-5X"></a>不得大不得小。<a id="a-5Y"></a>如淫女人两粒三粒而食。<a id="a-5Z"></a>当可口食。<a id="a-5a"></a>若比丘食粳米满口无罪。<a id="a-5b"></a>若放恣诸根大团饭食者越学法。<a id="a-5c"></a>狂痴心乱无罪。<a id="a-5d"></a>是故说不得大团饭食。<a id="a-5e"></a>应当学。</p>
  <p id="a5f">佛住舍卫城。<a id="a-5g"></a>广说如上。<a id="a-5h"></a>尔时有居士就精舍中设供饭僧。<a id="a-5i"></a>时六群比丘张口待饭食。<a id="a-5j"></a>为世人所讥。<a id="a-5k"></a>云何沙门释子如放逸人。<a id="a-5l"></a>如龟鳖虾蟆张口待食。<a id="a-5m"></a>此坏败人有何道法。<a id="a-5n"></a>诸比丘以是因缘。<a id="a-5o"></a>往白世尊。<a id="a-5p"></a>佛言。<a id="a-5q"></a>呼六群比丘来。<a id="a-5r"></a>来已佛问。<a id="a-5s"></a>汝实尔不。<a id="a-5t"></a>答言。<a id="a-5u"></a>实尔。<a id="a-5v"></a>佛言。<a id="a-5w"></a>从今日后不得张口待饭食。<a id="a-5x"></a>佛告诸比丘。<a id="a-5y"></a>皆悉令集。<a id="a-5z"></a>以十利故。<a id="a-60"></a>与诸比丘制戒。<a id="a-61"></a>乃至已闻者当重闻。<a id="a-62"></a>不得张口待饭食。<a id="a-63"></a>应当学。<a id="a-64"></a>不得张口待饭食者。<a id="a-65"></a>比丘食时当如雪山象王食法。<a id="a-66"></a>食入口已。<a id="a-67"></a>并以鼻作后口分齐。<a id="a-68"></a>前食咽已。<a id="a-69"></a>续内后团不得张口而待食。<a id="a-6A"></a>若口有疮得豫张口无罪。<a id="a-6B"></a>若放恣诸根张口待饭食者。<a id="a-6C"></a>越学法。<a id="a-6D"></a>狂痴心乱无罪。<a id="a-6E"></a>是故说不得张口待饭食。<a id="a-6F"></a>应当学。</p>
  <p id="a6G">佛住舍卫城。<a id="a-6H"></a>广说如上。<a id="a-6I"></a>尔时居士于精舍中设供饭僧时。<a id="a-6J"></a>六群比丘张口掷团食。<a id="a-6K"></a>为世人所讥。<a id="a-6L"></a>云何沙门释子如淫劮人掷团而食。<a id="a-6M"></a>此坏败人有何道法。<a id="a-6N"></a>诸比丘以是因缘。<a id="a-6O"></a>往白世尊。<a id="a-6P"></a>佛言。<a id="a-6Q"></a>呼六群比丘来。<a id="a-6R"></a>来已佛问。<a id="a-6S"></a>汝实尔不。<a id="a-6T"></a>答言。<a id="a-6U"></a>实尔。<a id="a-6V"></a>佛言。<a id="a-6W"></a>从今日后不得掷团食。<a id="a-6X"></a>佛告诸比丘。<a id="a-6Y"></a>皆悉令集。<a id="a-6Z"></a>十利故。<a id="a-6a"></a>与诸比丘制戒。<a id="a-6b"></a>乃至已闻者当重闻。<a id="a-6c"></a>不得掷团食。<a id="a-6d"></a>应当学。<a id="a-6e"></a>掷团食者。<a id="a-6f"></a>不得团饭遥掷口中。<a id="a-6g"></a>若酸枣若葡萄。<a id="a-6h"></a>如是种种乃至熬豆挑掷啖无罪。<a id="a-6i"></a>若放恣诸根掷团食者。<a id="a-6j"></a>越学法。<a id="a-6k"></a>狂痴心乱无罪。<a id="a-6l"></a>是故说不得掷团食。<a id="a-6m"></a>应当学。</p>
  <p id="a6n">佛住舍卫城。<a id="a-6o"></a>广说如上。<a id="a-6p"></a>尔时有居士于精舍设供饭僧。<a id="a-6q"></a>时六群比丘啮半食半还着钵中。<a id="a-6r"></a>为世人所讥。<a id="a-6s"></a>云何沙门释子如放逸人啮半食。<a id="a-6t"></a>此坏败人有何道法。<a id="a-6u"></a>诸比丘以是因缘。<a id="a-6v"></a>往白世尊。<a id="a-6w"></a>佛言。<a id="a-6x"></a>呼六群比丘来。<a id="a-6y"></a>来已佛问。<a id="a-6z"></a>汝实尔不。<a id="a-70"></a>答言。<a id="a-71"></a>实尔。<a id="a-72"></a>佛言。<a id="a-73"></a>从今日后不得啮半食。<a id="a-74"></a>佛告诸比丘。<a id="a-75"></a>皆悉令集。<a id="a-76"></a>十利故。<a id="a-77"></a>与诸比丘制戒。<a id="a-78"></a>乃至已闻者当重闻。<a id="a-79"></a>不得啮半食。<a id="a-7A"></a>应当学不得啮半食半还着钵中。<a id="a-7B"></a>当段段可口食。<a id="a-7C"></a>若麨团大当手中分令可口。<a id="a-7D"></a>若欲食果蓏甘蔗若芜菁根等得啮无罪。<a id="a-7E"></a>若饼当手作分齐令可口。<a id="a-7F"></a>若放恣诸根啮半食者。<a id="a-7G"></a>越学法。<a id="a-7H"></a>狂痴心乱无罪。<a id="a-7I"></a>是故说不得啮半食。<a id="a-7J"></a>应当学。</p>
  <p id="a7K">佛住舍卫城。<a id="a-7L"></a>广说如上。<a id="a-7M"></a>尔时有居士于精舍设供饭僧。<a id="a-7N"></a>时六群比丘含食语。<a id="a-7O"></a>为世人所讥。<a id="a-7P"></a>云何沙门释子如放逸人。<a id="a-7Q"></a>如驼牛羊驴含食鸣唤。<a id="a-7R"></a>此坏败人有何道法。<a id="a-7S"></a>诸比丘以是因缘。<a id="a-7T"></a>往白世尊。<a id="a-7U"></a>佛言。<a id="a-7V"></a>呼六群比丘来。<a id="a-7W"></a>来已佛问。<a id="a-7X"></a>汝实尔不。<a id="a-7Y"></a>答言。<a id="a-7Z"></a>实尔。<a id="a-7a"></a>佛言。<a id="a-7b"></a>从今日后不得含食语。<a id="a-7c"></a>佛告诸比丘。<a id="a-7d"></a>皆悉令集。<a id="a-7e"></a>十利故。<a id="a-7f"></a>与诸比丘制戒。<a id="a-7g"></a>乃至已闻者当重闻。<a id="a-7h"></a>不得含食语。<a id="a-7i"></a>应当学。<a id="a-7j"></a>不得含食语者。<a id="a-7k"></a>若食上和上阿阇梨长老比丘唤时。<a id="a-7l"></a>咽未尽能使声不异者得应。<a id="a-7m"></a>若不能得者咽已然后应。<a id="a-7n"></a>若前人嫌者。<a id="a-7o"></a>应答言。<a id="a-7p"></a>我口中有食。<a id="a-7q"></a>是故不即应。<a id="a-7r"></a>若放恣诸根含食语者。<a id="a-7s"></a>越学法。<a id="a-7t"></a>狂痴心乱无罪。<a id="a-7u"></a>是故说不含食语。<a id="a-7v"></a>应当学。</p>
  <p id="a7w">交脚坐家内　　叉腰动手足</p>
  <p id="a7x">专意等饭羹　　偏刳回颊食</p>
  <p id="a7y">吐舌及大团　　张口与遥掷</p>
  <p id="a7z">啮半含食语　　第三跋渠竟</p>
  <p id="a80">佛住舍卫城。<a id="a-81"></a>广说如上。<a id="a-82"></a>尔时有居士于精舍设供饭僧。<a id="a-83"></a>时六群比丘以指抆钵食。<a id="a-84"></a>为世人所讥。<a id="a-85"></a>云何沙门释子如小儿食。<a id="a-86"></a>如狱中饿囚食。<a id="a-87"></a>问言。<a id="a-88"></a>尊者。<a id="a-89"></a>饮食极丰何以故为抆钵。<a id="a-8A"></a>此坏败人有何道法。<a id="a-8B"></a>诸比丘以是因缘。<a id="a-8C"></a>往白世尊。<a id="a-8D"></a>佛言。<a id="a-8E"></a>呼六群比丘来。<a id="a-8F"></a>来已佛问。<a id="a-8G"></a>汝实尔不。<a id="a-8H"></a>答言。<a id="a-8I"></a>实尔。<a id="a-8J"></a>佛言。<a id="a-8K"></a>从今日后不得指抆钵食。<a id="a-8L"></a>佛告诸比丘。<a id="a-8M"></a>皆悉令集。<a id="a-8N"></a>十利故。<a id="a-8O"></a>与诸比丘制戒。<a id="a-8P"></a>乃至已闻者当重闻。<a id="a-8Q"></a>不得指抆钵食。<a id="a-8R"></a>应当学。<a id="a-8S"></a>不得指抆钵食者。<a id="a-8T"></a>不得曲指抆钵。<a id="a-8U"></a>若酥油蜜着钵者。<a id="a-8V"></a>不得曲指抆钵。<a id="a-8W"></a>当以指拘聚然后撮食。<a id="a-8X"></a>若放恣诸根指抆钵食者。<a id="a-8Y"></a>越学法。<a id="a-8Z"></a>狂痴心乱无罪。<a id="a-8a"></a>是故说不得指抆钵食。<a id="a-8b"></a>应当学。</p>
  <p id="a8c">佛住舍卫城。<a id="a-8d"></a>广说如上。<a id="a-8e"></a>尔时有居士精舍中设供饭僧。<a id="a-8f"></a>时六群比丘舐手食。<a id="a-8g"></a>为世人所讥。<a id="a-8h"></a>云何沙门释子如小儿得食舐手而食。<a id="a-8i"></a>问言。<a id="a-8j"></a>尊者我自恣饱食。<a id="a-8k"></a>何故舐手。<a id="a-8l"></a>此坏败人有何道法。<a id="a-8m"></a>诸比丘以是因缘。<a id="a-8n"></a>往白世尊。<a id="a-8o"></a>佛言。<a id="a-8p"></a>呼六群比丘来。<a id="a-8q"></a>来已佛问。<a id="a-8r"></a>汝实尔不。<a id="a-8s"></a>答言。<a id="a-8t"></a>实尔。<a id="a-8u"></a>佛言。<a id="a-8v"></a>从今日后不得舐手食。<a id="a-8w"></a>佛告诸比丘。<a id="a-8x"></a>皆悉令集。<a id="a-8y"></a>十利故。<a id="a-8z"></a>与诸比丘制戒。<a id="a-90"></a>乃至已闻者当重闻。<a id="a-91"></a>不得舐手食。<a id="a-92"></a>应当学。<a id="a-93"></a>不得反覆舐手食。<a id="a-94"></a>若酥油蜜石蜜着手者。<a id="a-95"></a>当就钵缘上概聚着一处。<a id="a-96"></a>然后取食。<a id="a-97"></a>若放恣诸根舐手食者。<a id="a-98"></a>越学法。<a id="a-99"></a>狂痴心乱无罪。<a id="a-9A"></a>是故说不得舐手食。<a id="a-9B"></a>应当学。</p>
  <p id="a9C">佛住舍卫城。<a id="a-9D"></a>广说如上。<a id="a-9E"></a>尔时有居士于精舍中设供饭僧。<a id="a-9F"></a>时六群比丘[口*束]指食。<a id="a-9G"></a>为世人所讥。<a id="a-9H"></a>云何沙门释子如小儿[口*束]指食。<a id="a-9I"></a>问言。<a id="a-9J"></a>尊者。<a id="a-9K"></a>我自恣施食。<a id="a-9L"></a>何以[口*束]指食。<a id="a-9M"></a>此坏败人有何道法。<a id="a-9N"></a>诸比丘以是因缘。<a id="a-9O"></a>往白世尊。<a id="a-9P"></a>佛言。<a id="a-9Q"></a>呼六群比丘来。<a id="a-9R"></a>来已佛问。<a id="a-9S"></a>汝实尔不。<a id="a-9T"></a>答言。<a id="a-9U"></a>实尔。<a id="a-9V"></a>佛言。<a id="a-9W"></a>从今日后不得[口*束]指食。<a id="a-9X"></a>佛告诸比丘。<a id="a-9Y"></a>皆悉令集。<a id="a-9Z"></a>十利故。<a id="a-9a"></a>与诸比丘制戒。<a id="a-9b"></a>乃至已闻者当重闻。<a id="a-9c"></a>不得[口*束]指食。<a id="a-9d"></a>应当学。<a id="a-9e"></a>不得[口*束]指食者。<a id="a-9f"></a>若比丘食羹臛甜腻物着指不得[口*束]。<a id="a-9g"></a>当钵缘上概聚一处。<a id="a-9h"></a>然后取食。<a id="a-9i"></a>若蜜石蜜盐着指头得[口*束]无罪。<a id="a-9j"></a>若放恣诸根[口*束]指食者。<a id="a-9k"></a>越学法狂痴心乱无罪。<a id="a-9l"></a>是故说不得[口*束]指食。<a id="a-9m"></a>应当学。</p>
  <p id="a9n">佛住舍卫城。<a id="a-9o"></a>广说如上。<a id="a-9p"></a>尔时有居士于精舍中设供饭僧。<a id="a-9q"></a>时六群比丘[口*專][口*集]作声食。<a id="a-9r"></a>为世人所讥。<a id="a-9s"></a>云何沙门释子如猪鼠食声。<a id="a-9t"></a>此坏败人有何道法。<a id="a-9u"></a>诸比丘以是因缘。<a id="a-9v"></a>往白世尊。<a id="a-9w"></a>佛言。<a id="a-9x"></a>呼六群比丘来。<a id="a-9y"></a>来已佛问。<a id="a-9z"></a>汝实尔不。<a id="a-A0"></a>答言。<a id="a-A1"></a>实尔。<a id="a-A2"></a>佛言。<a id="a-A3"></a>从今日后不得[口*專][口*集]作声食。<a id="a-A4"></a>佛告诸比丘。<a id="a-A5"></a>皆悉令集。<a id="a-A6"></a>十利故。<a id="a-A7"></a>与诸比丘制戒。<a id="a-A8"></a>乃至已闻者当重闻。<a id="a-A9"></a>不得[口*專][口*集]食。<a id="a-AA"></a>应当学。<a id="a-AB"></a>不得[口*專][口*集]作声。<a id="a-AC"></a>若放恣诸根[口*專][口*集]食者。<a id="a-AD"></a>越学法。<a id="a-AE"></a>狂痴心乱无罪。<a id="a-AF"></a>是故说不得[口*專][口*集]作声食。<a id="a-AG"></a>应当学。</p>
  <p id="aAH">佛住舍卫城。<a id="a-AI"></a>广说如上。<a id="a-AJ"></a>尔时有檀越于精舍中设供饭僧。<a id="a-AK"></a>时六群比丘吸饭作声食。<a id="a-AL"></a>为世人所讥。<a id="a-AM"></a>云何沙门释子如骆驼牛驴吸食食。<a id="a-AN"></a>此坏败人有何道法。<a id="a-AO"></a>诸比丘以是因缘。<a id="a-AP"></a>往白世尊。<a id="a-AQ"></a>佛言。<a id="a-AR"></a>呼六群比丘来。<a id="a-AS"></a>来已佛问。<a id="a-AT"></a>汝实尔不。<a id="a-AU"></a>答言。<a id="a-AV"></a>实尔。<a id="a-AW"></a>佛言。<a id="a-AX"></a>从今日后不得吸食作声食。<a id="a-AY"></a>佛告诸比丘。<a id="a-AZ"></a>皆悉令集。<a id="a-Aa"></a>十利故。<a id="a-Ab"></a>与诸比丘制戒。<a id="a-Ac"></a>乃至已闻者当重闻。<a id="a-Ad"></a>不得吸食食。<a id="a-Ae"></a>应当学。<a id="a-Af"></a>若食薄粥乳酪羹饭不得吸使作声。<a id="a-Ag"></a>当徐徐咽。<a id="a-Ah"></a>若放恣诸根吸食食。<a id="a-Ai"></a>越学法。<a id="a-Aj"></a>狂痴心乱无罪。<a id="a-Ak"></a>是故说不得吸食食。<a id="a-Al"></a>应当学。</p>
  <p id="aAm">佛住舍卫城。<a id="a-An"></a>广说如上。<a id="a-Ao"></a>尔时有居士于精舍中设供饭僧。<a id="a-Ap"></a>时六群比丘全吞食嗗嗗作声。<a id="a-Aq"></a>为世人所讥。<a id="a-Ar"></a>云何沙门释子如牛驴骆驼食嗗嗗作声。<a id="a-As"></a>此坏败人有何道法。<a id="a-At"></a>诸比丘以是因缘。<a id="a-Au"></a>往白世尊。<a id="a-Av"></a>佛言。<a id="a-Aw"></a>呼六群比丘来。<a id="a-Ax"></a>来已佛问。<a id="a-Ay"></a>汝实尔不。<a id="a-Az"></a>答言。<a id="a-B0"></a>实尔。<a id="a-B1"></a>佛言。<a id="a-B2"></a>从今日后不得全吞食。<a id="a-B3"></a>佛告诸比丘。<a id="a-B4"></a>皆悉令集。<a id="a-B5"></a>十利故。<a id="a-B6"></a>与诸比丘制戒。<a id="a-B7"></a>乃至已闻者当重闻。<a id="a-B8"></a>不得全吞食。<a id="a-B9"></a>应当学不得全吞食。<a id="a-BA"></a>使嗗嗗作声。<a id="a-BB"></a>若比丘咽喉病作声无罪。<a id="a-BC"></a>若咽喉干燥。<a id="a-BD"></a>当以水通之。<a id="a-BE"></a>然后咽食。<a id="a-BF"></a>若放恣诸根全吞食者。<a id="a-BG"></a>越学法。<a id="a-BH"></a>狂痴心乱无罪。<a id="a-BI"></a>是故说不得全吞食。<a id="a-BJ"></a>应当学。</p>
  <p id="aBK">佛住舍卫城。<a id="a-BL"></a>广说如上。<a id="a-BM"></a>尔时有居士于精舍中设供饭僧。<a id="a-BN"></a>时六群比丘落饭食半入口中半堕地。<a id="a-BO"></a>为世人所讥。<a id="a-BP"></a>云何沙门释子如放逸人落饭食。<a id="a-BQ"></a>问言。<a id="a-BR"></a>大德。<a id="a-BS"></a>谓呼此食是无种钱作耶。<a id="a-BT"></a>我夺妻子分布施求福。<a id="a-BU"></a>计此一粒百功乃成。<a id="a-BV"></a>当应尽食。<a id="a-BW"></a>何故弃地。<a id="a-BX"></a>此坏败人有何道法。<a id="a-BY"></a>诸比丘以是因缘。<a id="a-BZ"></a>往白世尊。<a id="a-Ba"></a>佛言。<a id="a-Bb"></a>呼六群比丘来。<a id="a-Bc"></a>来已佛问。<a id="a-Bd"></a>汝实尔不。<a id="a-Be"></a>答言。<a id="a-Bf"></a>实尔。<a id="a-Bg"></a>佛言。<a id="a-Bh"></a>从今日后不得落饭食。<a id="a-Bi"></a>佛告诸比丘。<a id="a-Bj"></a>皆悉令集。<a id="a-Bk"></a>十利故。<a id="a-Bl"></a>与诸比丘制戒。<a id="a-Bm"></a>乃至已闻者当重闻。<a id="a-Bn"></a>不得落饭食。<a id="a-Bo"></a>应当学。<a id="a-Bp"></a>受食时不得令一粒落地。<a id="a-Bq"></a>若净人泻时堕地无罪。<a id="a-Br"></a>食着口中时勿令落地。<a id="a-Bs"></a>误落地者无罪。<a id="a-Bt"></a>若啖鱼肉果蓏甘蔗时。<a id="a-Bu"></a>皮核滓骨不得纵横弃地。<a id="a-Bv"></a>当聚足边。<a id="a-Bw"></a>若放恣诸根落粒食者。<a id="a-Bx"></a>越学法。<a id="a-By"></a>狂痴心乱无罪。<a id="a-Bz"></a>是故说不得落饭食。<a id="a-C0"></a>应当学。</p>
  <p id="aC1">佛住舍卫城。<a id="a-C2"></a>广说如上。<a id="a-C3"></a>时有居士于精舍中设供饭僧。<a id="a-C4"></a>时六群比丘振手食污比坐比丘衣。<a id="a-C5"></a>比坐即问。<a id="a-C6"></a>长老。<a id="a-C7"></a>何故振手为蜈蚣蜂虿所螫耶。<a id="a-C8"></a>诸比丘。<a id="a-C9"></a>以是因缘往白世尊。<a id="a-CA"></a>佛言。<a id="a-CB"></a>呼六群比丘来。<a id="a-CC"></a>来已佛问。<a id="a-CD"></a>汝实尔不。<a id="a-CE"></a>答言。<a id="a-CF"></a>实尔。<a id="a-CG"></a>佛言。<a id="a-CH"></a>从今日后不得振手食。<a id="a-CI"></a>佛告诸比丘。<a id="a-CJ"></a>皆悉令集。<a id="a-CK"></a>十利故。<a id="a-CL"></a>与诸比丘制戒。<a id="a-CM"></a>乃至已闻者当重闻。<a id="a-CN"></a>不得振手食。<a id="a-CO"></a>应当学。<a id="a-CP"></a>若振手食时不得向比坐振手。<a id="a-CQ"></a>若食着手当向己前振手。<a id="a-CR"></a>若钵中抖擞。<a id="a-CS"></a>若放恣诸根振手食者。<a id="a-CT"></a>越学法。<a id="a-CU"></a>狂痴心乱无罪。<a id="a-CV"></a>是故说不得振手食。<a id="a-CW"></a>应当学。</p>
  <p id="aCX">佛住舍卫城。<a id="a-CY"></a>广说如上。<a id="a-CZ"></a>尔时有居士于精舍中设供饭僧。<a id="a-Ca"></a>时六群比丘嫌心看比坐钵。<a id="a-Cb"></a>若见少者便言贞廉自节。<a id="a-Cc"></a>若饱不用当与我。<a id="a-Cd"></a>若见捉大钵者。<a id="a-Ce"></a>复言咄咄。<a id="a-Cf"></a>此贪食人钵如似大釜。<a id="a-Cg"></a>檀越所供正可满。<a id="a-Ch"></a>是我等余人当复那得。<a id="a-Ci"></a>诸比丘闻已惭愧。<a id="a-Cj"></a>以是因缘往白世尊。<a id="a-Ck"></a>佛言。<a id="a-Cl"></a>呼六群比丘来。<a id="a-Cm"></a>来已佛问。<a id="a-Cn"></a>汝实尔不。<a id="a-Co"></a>答言。<a id="a-Cp"></a>实尔。<a id="a-Cq"></a>佛言。<a id="a-Cr"></a>从今日后不得嫌心看比坐钵。<a id="a-Cs"></a>佛告诸比丘。<a id="a-Ct"></a>皆悉令集。<a id="a-Cu"></a>十利故。<a id="a-Cv"></a>与诸比丘制戒。<a id="a-Cw"></a>乃至已闻者当重闻。<a id="a-Cx"></a>不得嫌心看比坐钵。<a id="a-Cy"></a>应当学。<a id="a-Cz"></a>不得嫌心视比坐钵者。<a id="a-D0"></a>若监食人看食何处得。<a id="a-D1"></a>何处不得。<a id="a-D2"></a>得看无罪。<a id="a-D3"></a>若共行弟子若依止弟子病者。<a id="a-D4"></a>看其钵中。<a id="a-D5"></a>是应病食不得看无罪。<a id="a-D6"></a>若看上下坐为得不无罪。<a id="a-D7"></a>若放恣诸根嫌心看比坐钵者。<a id="a-D8"></a>越学法。<a id="a-D9"></a>狂痴心乱无罪。<a id="a-DA"></a>是故说不得嫌心看比坐钵。<a id="a-DB"></a>应当学。</p>
  <p id="aDC">佛住舍卫城广说如上。<a id="a-DD"></a>尔时有居士于精舍中设供饭僧。<a id="a-DE"></a>时有比丘置钵在前回顾。<a id="a-DF"></a>共比坐语。<a id="a-DG"></a>六群比丘取钵着余处行食。<a id="a-DH"></a>次至不视钵扪摸地污手。<a id="a-DI"></a>从檀越索水洗手时。<a id="a-DJ"></a>檀越弃饭筐着地。<a id="a-DK"></a>嫌言。<a id="a-DL"></a>我废家务修福饭僧。<a id="a-DM"></a>僧应齐集受食。<a id="a-DN"></a>今行食时。<a id="a-DO"></a>方索水洗手。<a id="a-DP"></a>出家之人当端心观钵食。<a id="a-DQ"></a>此坏败人有何道法。<a id="a-DR"></a>诸比丘以是因缘往白世尊。<a id="a-DS"></a>佛言。<a id="a-DT"></a>呼六群比丘来。<a id="a-DU"></a>来已佛问。<a id="a-DV"></a>汝实尔不。<a id="a-DW"></a>答言。<a id="a-DX"></a>实尔。<a id="a-DY"></a>佛言。<a id="a-DZ"></a>从今日后当端心观钵食。<a id="a-Da"></a>佛告诸比丘。<a id="a-Db"></a>皆悉令集。<a id="a-Dc"></a>十利故。<a id="a-Dd"></a>与诸比丘制戒。<a id="a-De"></a>乃至已闻者当重闻。<a id="a-Df"></a>端心观钵食。<a id="a-Dg"></a>应当学。<a id="a-Dh"></a>端心观钵者不得放钵。<a id="a-Di"></a>在前共比坐语。<a id="a-Dj"></a>若有因缘须共左右语者。<a id="a-Dk"></a>左手抚钵上。<a id="a-Dl"></a>若行食人到第三人时。<a id="a-Dm"></a>当先涤钵豫擎待至。<a id="a-Dn"></a>若放恣诸根不学端心观钵食者。<a id="a-Do"></a>越学法。<a id="a-Dp"></a>狂痴心乱无罪。<a id="a-Dq"></a>是故说端心观钵食。<a id="a-Dr"></a>应当学。</p>
  <p id="aDs">佛住舍卫城。<a id="a-Dt"></a>广说如上。<a id="a-Du"></a>尔时有居士于精舍中设供饭僧。<a id="a-Dv"></a>时六群比丘索饭索羹。<a id="a-Dw"></a>为檀越所讥。<a id="a-Dx"></a>云何沙门释子食上索饭索羹。<a id="a-Dy"></a>问言。<a id="a-Dz"></a>尊者。<a id="a-E0"></a>我自恣与食。<a id="a-E1"></a>何故唤索。<a id="a-E2"></a>诸比丘以是因缘往白世尊。<a id="a-E3"></a>佛言。<a id="a-E4"></a>呼六群比丘来。<a id="a-E5"></a>来已佛问。<a id="a-E6"></a>汝实尔不。<a id="a-E7"></a>答言。<a id="a-E8"></a>实尔。<a id="a-E9"></a>佛言。<a id="a-EA"></a>从今日后。<a id="a-EB"></a>不听索食。</p>
  <p id="aEC">复次佛住迦维罗卫国释氏精舍。<a id="a-ED"></a>如来应供正遍知以五事利益故。<a id="a-EE"></a>五日一行诸比丘房。<a id="a-EF"></a>见一病比丘羸瘦痿悴。<a id="a-EG"></a>佛知而故问。<a id="a-EH"></a>比丘。<a id="a-EI"></a>汝病何似。<a id="a-EJ"></a>答言。<a id="a-EK"></a>世尊。<a id="a-EL"></a>我病苦不适。<a id="a-EM"></a>佛语比丘。<a id="a-EN"></a>汝不能索随病食随病药耶。<a id="a-EO"></a>答言。<a id="a-EP"></a>世尊。<a id="a-EQ"></a>制戒不听索食。<a id="a-ER"></a>佛言。<a id="a-ES"></a>从今日后听病比丘索食。<a id="a-ET"></a>佛告诸比丘。<a id="a-EU"></a>依止迦维罗卫城住者。<a id="a-EV"></a>皆悉令集。<a id="a-EW"></a>以十利故。<a id="a-EX"></a>与诸比丘制戒。<a id="a-EY"></a>乃至已闻者当重闻。<a id="a-EZ"></a>不得无病为已索食。<a id="a-Ea"></a>应当学。<a id="a-Eb"></a>不得无病为己索羹饭。<a id="a-Ec"></a>若病须多羹得索无罪。<a id="a-Ed"></a>若放恣诸根无病为己索食者。<a id="a-Ee"></a>越学法。<a id="a-Ef"></a>狂痴心乱无罪。<a id="a-Eg"></a>是故说比丘不病不得为己索食。<a id="a-Eh"></a>应当学。</p>
  <p id="aEi">佛住舍卫城。<a id="a-Ej"></a>广说如上。<a id="a-Ek"></a>尔时有居士于精舍中设供饭僧。<a id="a-El"></a>时六群比丘先受鱼肉羹后以饭覆上。<a id="a-Em"></a>监食人看见已。<a id="a-En"></a>即问言。<a id="a-Eo"></a>长老。<a id="a-Ep"></a>得鱼肉羹不。<a id="a-Eq"></a>答言。<a id="a-Er"></a>长寿。<a id="a-Es"></a>汝见色自知。<a id="a-Et"></a>何故复问。<a id="a-Eu"></a>监食人问行食人。<a id="a-Ev"></a>何以不与此中鱼肉羹。<a id="a-Ew"></a>答言。<a id="a-Ex"></a>何处不得此中未得。<a id="a-Ey"></a>又言。<a id="a-Ez"></a>我已与。<a id="a-F0"></a>何故言不得。<a id="a-F1"></a>诸比丘以是因缘往白世尊。<a id="a-F2"></a>佛言。<a id="a-F3"></a>呼六群比丘来。<a id="a-F4"></a>来已佛问。<a id="a-F5"></a>汝实尔不。<a id="a-F6"></a>答言。<a id="a-F7"></a>实尔。<a id="a-F8"></a>佛言。<a id="a-F9"></a>从今日后不得以饭覆羹更望得。<a id="a-FA"></a>佛告诸比丘。<a id="a-FB"></a>皆悉令集。<a id="a-FC"></a>十利故。<a id="a-FD"></a>与诸比丘制戒。<a id="a-FE"></a>乃至已闻者当重闻。<a id="a-FF"></a>不得以饭覆羹更望得。<a id="a-FG"></a>应当学。<a id="a-FH"></a>若比坐迎食虑污衣者。<a id="a-FI"></a>不得尽覆当露一边。<a id="a-FJ"></a>若一切覆者前人问得未。<a id="a-FK"></a>应答已得。<a id="a-FL"></a>若放恣诸根以饭覆羹更望得者。<a id="a-FM"></a>越学法。<a id="a-FN"></a>狂痴心乱无罪。<a id="a-FO"></a>是故说不得以饭覆羹更望得。<a id="a-FP"></a>应当学。</p>
  <p id="aFQ">佛住舍卫城。<a id="a-FR"></a>广说如上。<a id="a-FS"></a>尔时有居士于精舍中设供饭僧。<a id="a-FT"></a>时六群比丘腻手捉饮器比坐恶不受。<a id="a-FU"></a>诸比丘以是因缘往白世尊。<a id="a-FV"></a>佛言。<a id="a-FW"></a>呼六群比丘来。<a id="a-FX"></a>来已佛问。<a id="a-FY"></a>汝实尔不。<a id="a-FZ"></a>答言实尔。<a id="a-Fa"></a>佛言。<a id="a-Fb"></a>从今日后不得腻手捉饮器。<a id="a-Fc"></a>佛告诸比丘。<a id="a-Fd"></a>皆悉令集。<a id="a-Fe"></a>十利故。<a id="a-Ff"></a>与诸比丘制戒乃至已闻者当重闻。<a id="a-Fg"></a>不得腻手受饮器。<a id="a-Fh"></a>应当学。<a id="a-Fi"></a>不得腻手受饮器者。<a id="a-Fj"></a>比丘食时应护左手令净。<a id="a-Fk"></a>当以右手受饮器。<a id="a-Fl"></a>拄唇而饮。<a id="a-Fm"></a>不得口深含器缘。<a id="a-Fn"></a>亦不得令缘触鼻额。<a id="a-Fo"></a>不得尽饮当留少许当口处泻弃之更以水涤。<a id="a-Fp"></a>次行与下座。<a id="a-Fq"></a>若左手病疮者。<a id="a-Fr"></a>右手就钵缘上。<a id="a-Fs"></a>概去腻净水。<a id="a-Ft"></a>洗若不净以叶承取饮已如上说。<a id="a-Fu"></a>若放恣诸根以腻手捉饮器者。<a id="a-Fv"></a>越学法。<a id="a-Fw"></a>狂痴心乱无罪。<a id="a-Fx"></a>是故说不得以腻手受饮器。<a id="a-Fy"></a>应当学。</p>
  <p id="aFz">佛住舍卫城。<a id="a-G0"></a>广说如上。<a id="a-G1"></a>尔时有居士于精舍中设供饭僧。<a id="a-G2"></a>时六群比丘钵中余食荡已弃地檀越嫌言。<a id="a-G3"></a>尊者谓此食是无子钱作耶。<a id="a-G4"></a>我夺妻子分为福德。<a id="a-G5"></a>故一粒百功。<a id="a-G6"></a>云何泻地。<a id="a-G7"></a>此坏败人有何道法。<a id="a-G8"></a>诸比丘以是因缘往白世尊。<a id="a-G9"></a>佛言。<a id="a-GA"></a>呼六群比丘来。<a id="a-GB"></a>来已佛问。<a id="a-GC"></a>汝实尔不。<a id="a-GD"></a>答言。<a id="a-GE"></a>实尔。<a id="a-GF"></a>佛言。<a id="a-GG"></a>从今日后不得钵中残食泻地。<a id="a-GH"></a>佛告诸比丘。<a id="a-GI"></a>皆悉令集。<a id="a-GJ"></a>十利故。<a id="a-GK"></a>与诸比丘制戒。<a id="a-GL"></a>乃至已闻者当重闻。<a id="a-GM"></a>不得以钵中残食弃地。<a id="a-GN"></a>应当学。<a id="a-GO"></a>不得钵中残食弃地者。<a id="a-GP"></a>食时当称腹而取不得多受。<a id="a-GQ"></a>若净人卒与多者。<a id="a-GR"></a>未啖时应减与比坐。<a id="a-GS"></a>若比坐不取应与沙弥及园民。<a id="a-GT"></a>若洗钵时不得一粒泻弃地。<a id="a-GU"></a>若有者当聚着板上叶上。<a id="a-GV"></a>若细粒若麨不可得聚者无罪。<a id="a-GW"></a>若放恣诸根以钵中残食泻地者。<a id="a-GX"></a>越学法。<a id="a-GY"></a>狂痴心乱无罪。<a id="a-GZ"></a>是故说不得以钵中残食弃地。<a id="a-Ga"></a>应当学。</p>
  <p id="aGb">抆舐[口*束]作声　　全吞并落粒</p>
  <p id="aGc">振手看他钵　　端心为己索</p>
  <p id="aGd">覆羹腻手弃　　四跋渠说竟</p>
  <p id="aGe">佛住毗舍离。<a id="a-Gf"></a>广说如上。<a id="a-Gg"></a>尔时难陀优波难陀立为坐梨车童子说法。<a id="a-Gh"></a>为世人所讥。<a id="a-Gi"></a>云何沙门释子如彼伎人立为坐人说法。<a id="a-Gj"></a>此坏败人有何道法。<a id="a-Gk"></a>然此童子无恭敬心。<a id="a-Gl"></a>说如是微妙法时。<a id="a-Gm"></a>应与床坐。<a id="a-Gn"></a>云何坐听。<a id="a-Go"></a>令彼立说。<a id="a-Gp"></a>诸比丘以是因缘往白世尊。<a id="a-Gq"></a>佛言。<a id="a-Gr"></a>呼难陀优波难陀来。<a id="a-Gs"></a>来已佛问上事。<a id="a-Gt"></a>汝实尔不。<a id="a-Gu"></a>答言。<a id="a-Gv"></a>实尔。<a id="a-Gw"></a>佛言。<a id="a-Gx"></a>汝云何立为无病坐人说法。<a id="a-Gy"></a>从今日后不得立为坐人说法。<a id="a-Gz"></a>佛告诸比丘。<a id="a-H0"></a>依止毗舍离城住者。<a id="a-H1"></a>皆悉令集。<a id="a-H2"></a>以十利故。<a id="a-H3"></a>与诸比丘制戒。<a id="a-H4"></a>乃至已闻者当重闻。<a id="a-H5"></a>人坐比丘立不得为说法除病。<a id="a-H6"></a>应当学。<a id="a-H7"></a>病者世尊说无罪。<a id="a-H8"></a>说者。<a id="a-H9"></a>为前人开解其义分别演说。<a id="a-HA"></a>欲令如说修行。<a id="a-HB"></a>法者。<a id="a-HC"></a>佛所说佛所印可。<a id="a-HD"></a>佛所说者。<a id="a-HE"></a>如来应供正遍知自说。<a id="a-HF"></a>佛所印可者声闻所说。<a id="a-HG"></a>佛赞善哉。<a id="a-HH"></a>是名印可。<a id="a-HI"></a>不得立为坐人说法。<a id="a-HJ"></a>前人病者无罪。<a id="a-HK"></a>若比丘为塔事。<a id="a-HL"></a>为僧事诣王若地主。<a id="a-HM"></a>彼言。<a id="a-HN"></a>比丘为我说法。<a id="a-HO"></a>不得语令起恐彼疑故。<a id="a-HP"></a>若边有立人者。<a id="a-HQ"></a>即作意为立人说法。<a id="a-HR"></a>王虽听比丘无罪。<a id="a-HS"></a>若放恣诸根立为无病坐人说法者。<a id="a-HT"></a>越学法。<a id="a-HU"></a>狂痴心乱无罪。<a id="a-HV"></a>是故说人坐比丘立不得为说法。<a id="a-HW"></a>除病。<a id="a-HX"></a>应当学。</p>
  <p id="aHY">佛住毗舍离。<a id="a-HZ"></a>广说如上。<a id="a-Ha"></a>尔时难陀优波难陀坐为卧人说法。<a id="a-Hb"></a>为世人所讥。<a id="a-Hc"></a>云何沙门释子如伎人坐为卧人说法。<a id="a-Hd"></a>此坏败人有何道法。<a id="a-He"></a>此听法人无恭敬心。<a id="a-Hf"></a>闻说如是微妙法。<a id="a-Hg"></a>云何卧听。<a id="a-Hh"></a>诸比丘以是因缘往白世尊。<a id="a-Hi"></a>佛言。<a id="a-Hj"></a>呼难陀优波难陀来。<a id="a-Hk"></a>来已佛问。<a id="a-Hl"></a>汝实尔不。<a id="a-Hm"></a>答言。<a id="a-Hn"></a>实尔。<a id="a-Ho"></a>佛言。<a id="a-Hp"></a>汝云何坐为无病卧人说法。<a id="a-Hq"></a>从今日后人卧比丘坐不得为说法。<a id="a-Hr"></a>除病。<a id="a-Hs"></a>佛告诸比丘。<a id="a-Ht"></a>皆悉令集。<a id="a-Hu"></a>十利故。<a id="a-Hv"></a>与诸比丘制戒。<a id="a-Hw"></a>乃至已闻者当重闻。<a id="a-Hx"></a>人卧比丘坐不得为说法。<a id="a-Hy"></a>除病。<a id="a-Hz"></a>应当学。<a id="a-I0"></a>病者世尊说无罪。<a id="a-I1"></a>说法者如上说。<a id="a-I2"></a>若比丘为塔为僧事。<a id="a-I3"></a>若诣王若地主时。<a id="a-I4"></a>彼言比丘为我说法。<a id="a-I5"></a>不得语。<a id="a-I6"></a>令起恐生疑故。<a id="a-I7"></a>若边有坐人者。<a id="a-I8"></a>当为坐人说法。<a id="a-I9"></a>王虽听比丘无罪。<a id="a-IA"></a>若放恣诸根坐为无病卧人说法者。<a id="a-IB"></a>越学法。<a id="a-IC"></a>狂痴心乱无罪。<a id="a-ID"></a>是故说人卧比丘坐不得为说法。<a id="a-IE"></a>除病。<a id="a-IF"></a>应当学。</p>
  <p id="aIG">佛住毗舍离。<a id="a-IH"></a>广说如上。<a id="a-II"></a>尔时难陀优波难陀坐卑小床。<a id="a-IJ"></a>为高床上军将师子说法。<a id="a-IK"></a>为世人所讥。<a id="a-IL"></a>云何沙门释子如似伎儿自坐卑小床为高床上人说法。<a id="a-IM"></a>此坏败人何道之有。<a id="a-IN"></a>然此师子军将无恭敬心。<a id="a-IO"></a>闻如是微妙法时。<a id="a-IP"></a>云何自坐高床。<a id="a-IQ"></a>使彼坐卑小床而为说法。<a id="a-IR"></a>诸比丘以是因缘。<a id="a-IS"></a>往白世尊。<a id="a-IT"></a>佛言。<a id="a-IU"></a>呼难陀优波难陀来。<a id="a-IV"></a>来已佛问。<a id="a-IW"></a>汝实尔不。<a id="a-IX"></a>答言。<a id="a-IY"></a>实尔。<a id="a-IZ"></a>佛言。<a id="a-Ia"></a>汝云何坐卑下床为高床上人说法。<a id="a-Ib"></a>从今日后人在高床上。<a id="a-Ic"></a>己在下不得为说法。<a id="a-Id"></a>除病。<a id="a-Ie"></a>佛告诸比丘。<a id="a-If"></a>皆悉令集。<a id="a-Ig"></a>十利故。<a id="a-Ih"></a>与诸比丘制戒。<a id="a-Ii"></a>乃至已闻者当重闻。<a id="a-Ij"></a>人在高床比丘在卑床。<a id="a-Ik"></a>不得为说法。<a id="a-Il"></a>除病。<a id="a-Im"></a>应当学。<a id="a-In"></a>卑床有二种。<a id="a-Io"></a>一者下床名卑。<a id="a-Ip"></a>二者粗弊亦名卑。<a id="a-Iq"></a>高者二种。<a id="a-Ir"></a>高大名高。<a id="a-Is"></a>妙好者亦名高。<a id="a-It"></a>病者世尊说无罪。<a id="a-Iu"></a>说法者。<a id="a-Iv"></a>如上说。<a id="a-Iw"></a>不得坐卑床为坐高床上人说法。<a id="a-Ix"></a>病人无罪。<a id="a-Iy"></a>若比丘为塔为僧事诣王若地主。<a id="a-Iz"></a>彼言。<a id="a-J0"></a>比丘为我说法。<a id="a-J1"></a>尔时不得语令起易坐恐生疑故。<a id="a-J2"></a>若边有下人应作意为下人说。<a id="a-J3"></a>王虽坐高床听比丘无罪。<a id="a-J4"></a>若放恣诸根在卑床为坐高床人说法者。<a id="a-J5"></a>越学法。<a id="a-J6"></a>狂痴心乱无罪。<a id="a-J7"></a>是故说人在高床比丘在卑床。<a id="a-J8"></a>不得为说法。<a id="a-J9"></a>除病。<a id="a-JA"></a>应当学。</p>
  <p id="aJB">佛住毗舍离。<a id="a-JC"></a>广说如上。<a id="a-JD"></a>尔时难陀优波难陀为着革屣梨车童子说法。<a id="a-JE"></a>为世人所讥。<a id="a-JF"></a>云何沙门释子如诸伎儿为着革屣人说法。<a id="a-JG"></a>此坏败人有何道法。<a id="a-JH"></a>而此童子闻说妙法无恭敬心。<a id="a-JI"></a>不脱革屣听法。<a id="a-JJ"></a>诸比丘以是因缘。<a id="a-JK"></a>往白世尊。<a id="a-JL"></a>佛言。<a id="a-JM"></a>呼难陀优波难陀来。<a id="a-JN"></a>来已佛问比丘。<a id="a-JO"></a>汝实尔不。<a id="a-JP"></a>答言。<a id="a-JQ"></a>实尔。<a id="a-JR"></a>佛言。<a id="a-JS"></a>汝云何为无病着革屣人说法。<a id="a-JT"></a>从今日后不得为着革屣人说法。<a id="a-JU"></a>除病。<a id="a-JV"></a>佛告诸比丘。<a id="a-JW"></a>皆悉令集十利故。<a id="a-JX"></a>与诸比丘制戒。<a id="a-JY"></a>乃至已闻者当重闻。<a id="a-JZ"></a>不得为着革屣人说法。<a id="a-Ja"></a>除病。<a id="a-Jb"></a>应当学。<a id="a-Jc"></a>革屣者若一重若两重。<a id="a-Jd"></a>说法者。<a id="a-Je"></a>如上说。<a id="a-Jf"></a>不得为无病着革屣人说法。<a id="a-Jg"></a>病者佛说无罪。<a id="a-Jh"></a>若比丘为塔事僧事。<a id="a-Ji"></a>乃至边有净人者当立意为彼人说。<a id="a-Jj"></a>王听无罪。<a id="a-Jk"></a>若比丘在崄路恐怖处。<a id="a-Jl"></a>防卫人言。<a id="a-Jm"></a>尊者。<a id="a-Jn"></a>为我说法。<a id="a-Jo"></a>彼虽着革屣为说无罪。<a id="a-Jp"></a>若放恣诸根为无病着革屣人说法者。<a id="a-Jq"></a>越学法。<a id="a-Jr"></a>狂痴心乱无罪。<a id="a-Js"></a>是故说不得为着革屣人说法。<a id="a-Jt"></a>除病。<a id="a-Ju"></a>应当学。</p>
  <p id="aJv">佛住毗舍离。<a id="a-Jw"></a>广说如上。<a id="a-Jx"></a>尔时难陀优波难陀为着木屐梨车童子说法。<a id="a-Jy"></a>为世人所讥。<a id="a-Jz"></a>云何沙门释子如伎儿为着屐人说法。<a id="a-K0"></a>此坏败人有何道法。<a id="a-K1"></a>而此童子无恭敬心。<a id="a-K2"></a>闻如是微妙法。<a id="a-K3"></a>应当脱屐。<a id="a-K4"></a>云何着屐听法。<a id="a-K5"></a>诸比丘以是因缘。<a id="a-K6"></a>往白世尊。<a id="a-K7"></a>佛言。<a id="a-K8"></a>呼难陀优波难陀来。<a id="a-K9"></a>来已佛问比丘。<a id="a-KA"></a>汝实尔不。<a id="a-KB"></a>答言。<a id="a-KC"></a>实尔。<a id="a-KD"></a>佛言。<a id="a-KE"></a>汝云何为无病着屐人说法。<a id="a-KF"></a>从今日后不得为着屐人说法除病。<a id="a-KG"></a>佛告诸比丘。<a id="a-KH"></a>皆悉令集。<a id="a-KI"></a>十利故。<a id="a-KJ"></a>与诸比丘制戒。<a id="a-KK"></a>乃至已闻者当重闻。<a id="a-KL"></a>不得为着屐人说法。<a id="a-KM"></a>除病。<a id="a-KN"></a>应当学。<a id="a-KO"></a>病者世尊说无罪。<a id="a-KP"></a>屐者有十四种。<a id="a-KQ"></a>金屐银屐。<a id="a-KR"></a>摩尼屐牙屐。<a id="a-KS"></a>木屐多罗屐。<a id="a-KT"></a>皮屐钦婆罗屐。<a id="a-KU"></a>綖屐芒屐。<a id="a-KV"></a>树皮屐婆迦屐草屐。<a id="a-KW"></a>如是等种种屐。<a id="a-KX"></a>是名屐。<a id="a-KY"></a>说法者。<a id="a-KZ"></a>如上说。<a id="a-Ka"></a>若比丘为塔为僧事。<a id="a-Kb"></a>诣王若地主。<a id="a-Kc"></a>彼言。<a id="a-Kd"></a>比丘为我说法。<a id="a-Ke"></a>不应语令脱屐恐生疑故。<a id="a-Kf"></a>若边有净人者应作意为净人说。<a id="a-Kg"></a>王听无罪。<a id="a-Kh"></a>若放恣诸根为无病着屐人说法者。<a id="a-Ki"></a>越学法。<a id="a-Kj"></a>狂痴心乱无罪。<a id="a-Kk"></a>是故说不得为着屐人说法。<a id="a-Kl"></a>除病。<a id="a-Km"></a>应当学。</p>
  <p id="aKn">佛住毗舍离。<a id="a-Ko"></a>广说如上。<a id="a-Kp"></a>尔时难陀优波难陀为覆头梨车童子说法。<a id="a-Kq"></a>为世人所讥。<a id="a-Kr"></a>云何沙门释子如伎儿为覆头人说法。<a id="a-Ks"></a>此坏败人有何道法。<a id="a-Kt"></a>而此童子无恭敬心。<a id="a-Ku"></a>闻如是微妙法。<a id="a-Kv"></a>应却头上覆。<a id="a-Kw"></a>云何覆头听法。<a id="a-Kx"></a>诸比丘以是因缘。<a id="a-Ky"></a>往白世尊。<a id="a-Kz"></a>佛言。<a id="a-L0"></a>呼难陀优波难陀来。<a id="a-L1"></a>来已佛问。<a id="a-L2"></a>汝实尔不。<a id="a-L3"></a>答言。<a id="a-L4"></a>实尔。<a id="a-L5"></a>佛言。<a id="a-L6"></a>汝云何为无病覆头人说法。<a id="a-L7"></a>从今日后不得为覆头人说法。<a id="a-L8"></a>除病。<a id="a-L9"></a>佛告诸比丘。<a id="a-LA"></a>皆悉令集。<a id="a-LB"></a>十利故与诸比丘制戒。<a id="a-LC"></a>乃至已闻者当重闻。<a id="a-LD"></a>不得为覆头人说法。<a id="a-LE"></a>除病。<a id="a-LF"></a>应当学。<a id="a-LG"></a>病者世尊说无罪。<a id="a-LH"></a>覆头者一切覆头。<a id="a-LI"></a>说法者。<a id="a-LJ"></a>如上说得为病人说法无罪。<a id="a-LK"></a>若比丘为塔为僧事。<a id="a-LL"></a>诣王若地主时。<a id="a-LM"></a>乃至边有净人者当立意为彼人说。<a id="a-LN"></a>王听无罪。<a id="a-LO"></a>若比丘在怖畏崄道行时。<a id="a-LP"></a>防卫人言。<a id="a-LQ"></a>尊者。<a id="a-LR"></a>为我说法。<a id="a-LS"></a>彼虽覆头为说法无罪。<a id="a-LT"></a>若放恣诸根为无病覆头人说法者。<a id="a-LU"></a>越学法。<a id="a-LV"></a>狂痴心乱无罪。<a id="a-LW"></a>是故说不得为覆头人说法。<a id="a-LX"></a>除病。<a id="a-LY"></a>应当学。</p>
  <p id="aLZ">佛住毗舍离。<a id="a-La"></a>广说如上。<a id="a-Lb"></a>尔时难陀优波难陀为缠头梨车童子说法。<a id="a-Lc"></a>为世人所讥。<a id="a-Ld"></a>云何沙门释子如伎说人为缠头人说法。<a id="a-Le"></a>此坏败人有何道法。<a id="a-Lf"></a>然此童子无恭敬心。<a id="a-Lg"></a>闻是妙法。<a id="a-Lh"></a>云何缠头听说法。<a id="a-Li"></a>诸比丘以是因缘。<a id="a-Lj"></a>往白世尊。<a id="a-Lk"></a>佛言。<a id="a-Ll"></a>呼难陀优波难陀来。<a id="a-Lm"></a>来已佛问。<a id="a-Ln"></a>汝实尔不。<a id="a-Lo"></a>答言。<a id="a-Lp"></a>实尔。<a id="a-Lq"></a>佛言。<a id="a-Lr"></a>汝云何为无病缠头人说法。<a id="a-Ls"></a>从今日后不得为缠头人说法。<a id="a-Lt"></a>除病。<a id="a-Lu"></a>佛告诸比丘。<a id="a-Lv"></a>依止毗舍离城住者。<a id="a-Lw"></a>皆悉令集。<a id="a-Lx"></a>以十利故与诸比丘制戒。<a id="a-Ly"></a>乃至已闻者当重闻。<a id="a-Lz"></a>不得为缠头人说法。<a id="a-M0"></a>除病。<a id="a-M1"></a>应当学。<a id="a-M2"></a>病者世尊说无罪。<a id="a-M3"></a>缠头者。<a id="a-M4"></a>若衣缠若绢缠。<a id="a-M5"></a>说法者如上说。<a id="a-M6"></a>得为病缠头人说法无罪。<a id="a-M7"></a>若比丘为塔为僧事故。<a id="a-M8"></a>诣王若地主。<a id="a-M9"></a>彼作是言。<a id="a-MA"></a>比丘为我说法。<a id="a-MB"></a>不得语令解缠恐生疑心故。<a id="a-MC"></a>若边有净人者当作意为彼说。<a id="a-MD"></a>王虽听无罪。<a id="a-ME"></a>若比丘在怖畏崄道行时。<a id="a-MF"></a>防卫人言。<a id="a-MG"></a>尊者。<a id="a-MH"></a>为我说法。<a id="a-MI"></a>彼人虽缠头为说无罪。<a id="a-MJ"></a>若放恣诸根为无病缠头人说法者。<a id="a-MK"></a>越学法。<a id="a-ML"></a>狂痴心乱无罪。<a id="a-MM"></a>是故说不得为缠头人说法。<a id="a-MN"></a>除病。<a id="a-MO"></a>应当学。</p>
  <p id="aMP">佛住毗舍离。<a id="a-MQ"></a>广说如上。<a id="a-MR"></a>尔时难陀优波难陀为梨车童子抱膝蹲人说法。<a id="a-MS"></a>为世人所讥。<a id="a-MT"></a>云何沙门释子如伎说人为抱膝蹲人说法。<a id="a-MU"></a>此坏败人有何道法。<a id="a-MV"></a>而此童子无恭敬心。<a id="a-MW"></a>闻如是微妙法。<a id="a-MX"></a>应如法坐。<a id="a-MY"></a>云何抱膝蹲听。<a id="a-MZ"></a>诸比丘以是因缘。<a id="a-Ma"></a>往白世尊。<a id="a-Mb"></a>佛言。<a id="a-Mc"></a>呼难陀优波难陀来。<a id="a-Md"></a>来已佛问。<a id="a-Me"></a>汝实尔不。<a id="a-Mf"></a>答言。<a id="a-Mg"></a>实尔。<a id="a-Mh"></a>佛言。<a id="a-Mi"></a>汝云何为无病抱膝蹲人说法。<a id="a-Mj"></a>从今日后不得为抱膝蹲人说法。<a id="a-Mk"></a>除病佛告诸比丘。<a id="a-Ml"></a>皆悉令集。<a id="a-Mm"></a>十利故。<a id="a-Mn"></a>与诸比丘制戒。<a id="a-Mo"></a>乃至已闻者当重闻。<a id="a-Mp"></a>不得为抱膝蹲人说法。<a id="a-Mq"></a>除病。<a id="a-Mr"></a>应当学。<a id="a-Ms"></a>病者世尊说无罪。<a id="a-Mt"></a>抱膝者手抱衣抱带抱。<a id="a-Mu"></a>说法者。<a id="a-Mv"></a>如上说。<a id="a-Mw"></a>为病人说无罪。<a id="a-Mx"></a>若比丘为塔为僧事。<a id="a-My"></a>诣王若地主时。<a id="a-Mz"></a>乃至边有净人应作意为净人说。<a id="a-N0"></a>王虽听为说无罪。<a id="a-N1"></a>若放恣诸根为无病抱膝人说法者。<a id="a-N2"></a>越学法。<a id="a-N3"></a>狂痴心乱无罪。<a id="a-N4"></a>是故说不得为抱膝蹲人说法。<a id="a-N5"></a>除病。<a id="a-N6"></a>应当学。</p>
  <p id="aN7">佛住毗舍离。<a id="a-N8"></a>广说如上。<a id="a-N9"></a>尔时难陀优波难陀为翘脚坐梨车童子说法。<a id="a-NA"></a>为世人所讥。<a id="a-NB"></a>云何沙门释子如伎说人为翘脚人说法。<a id="a-NC"></a>此坏败人有何道法。<a id="a-ND"></a>然此童子无恭敬心。<a id="a-NE"></a>闻是妙法应正坐。<a id="a-NF"></a>云何翘脚坐。<a id="a-NG"></a>诸比丘以是因缘。<a id="a-NH"></a>往白世尊。<a id="a-NI"></a>佛言。<a id="a-NJ"></a>呼难陀优波难陀来。<a id="a-NK"></a>来已佛问。<a id="a-NL"></a>汝实尔不。<a id="a-NM"></a>答言。<a id="a-NN"></a>实尔。<a id="a-NO"></a>佛言。<a id="a-NP"></a>汝云何为无病翘脚人说法。<a id="a-NQ"></a>从今日后不得为翘脚人说法。<a id="a-NR"></a>除病。<a id="a-NS"></a>佛告诸比丘。<a id="a-NT"></a>皆悉令集。<a id="a-NU"></a>十利故。<a id="a-NV"></a>与诸比丘制戒。<a id="a-NW"></a>乃至已闻者当重闻。<a id="a-NX"></a>不得为翘脚人说法。<a id="a-NY"></a>除病。<a id="a-NZ"></a>应当学。<a id="a-Na"></a>病者世尊说无罪。<a id="a-Nb"></a>翘脚者。<a id="a-Nc"></a>髀着髀上膝着膝上。<a id="a-Nd"></a>膊着胫上脚着脚趺上。<a id="a-Ne"></a>说法者。<a id="a-Nf"></a>如上说。<a id="a-Ng"></a>不得为无病翘脚人说法。<a id="a-Nh"></a>病者为说无罪。<a id="a-Ni"></a>若比丘为塔为僧事。<a id="a-Nj"></a>诣王若地主。<a id="a-Nk"></a>彼言。<a id="a-Nl"></a>比丘为我说法。<a id="a-Nm"></a>不得语彼令正坐恐生疑心故。<a id="a-Nn"></a>彼边有净人者。<a id="a-No"></a>当作意为彼人说。<a id="a-Np"></a>王虽听无罪。<a id="a-Nq"></a>若放恣诸根为无病翘脚人说法者。<a id="a-Nr"></a>越学法。<a id="a-Ns"></a>狂痴心乱无罪。<a id="a-Nt"></a>是故说不得为翘脚人说法。<a id="a-Nu"></a>除病。<a id="a-Nv"></a>应当学。</p>
  <p id="aNw">为坐及卧说　　高床着革屣</p>
  <p id="aNx">着屐并覆头　　缠头抱膝蹲</p>
  <p id="aNy">不为翘脚说　　第五跋渠竟</p>
  <p id="aNz">佛住毗舍离。<a id="a-O0"></a>广说如上。<a id="a-O1"></a>尔时难陀优波难陀为持刀梨车童子说法。<a id="a-O2"></a>为世人所讥。<a id="a-O3"></a>云何沙门释子如伎人为捉刀人说法。<a id="a-O4"></a>此坏败人有何道法。<a id="a-O5"></a>然此童子无恭敬心。<a id="a-O6"></a>闻是妙法。<a id="a-O7"></a>应当一心合掌。<a id="a-O8"></a>云何如屠儿捉刀听法。<a id="a-O9"></a>诸比丘以是因缘。<a id="a-OA"></a>往白世尊。<a id="a-OB"></a>佛言。<a id="a-OC"></a>呼难陀优波难陀来。<a id="a-OD"></a>来已佛问。<a id="a-OE"></a>汝实尔不。<a id="a-OF"></a>答言。<a id="a-OG"></a>实尔。<a id="a-OH"></a>佛言。<a id="a-OI"></a>汝云何为捉刀人说法。<a id="a-OJ"></a>从今日后不得为持刀人说法。<a id="a-OK"></a>佛告诸比丘。<a id="a-OL"></a>依止毗舍离城住者。<a id="a-OM"></a>皆悉令集。<a id="a-ON"></a>以十利故。<a id="a-OO"></a>与诸比丘制戒。<a id="a-OP"></a>乃至已闻者当重闻。<a id="a-OQ"></a>不得为持刀人说法。<a id="a-OR"></a>应当学。<a id="a-OS"></a>持者手捉刀者。<a id="a-OT"></a>大刀小刀剑。<a id="a-OU"></a>说法者。<a id="a-OV"></a>如上说。<a id="a-OW"></a>不得为持刀人说法。<a id="a-OX"></a>若比丘为塔为僧事。<a id="a-OY"></a>诣王若地主。<a id="a-OZ"></a>彼言。<a id="a-Oa"></a>比丘为我说法不得语令放刀恐生疑心故。<a id="a-Ob"></a>若边有净人当作意为净人说。<a id="a-Oc"></a>王虽听无罪。<a id="a-Od"></a>若比丘在崄道恐怖处行时。<a id="a-Oe"></a>防卫人言。<a id="a-Of"></a>尊者为我说法。<a id="a-Og"></a>彼虽捉刀为说无罪。<a id="a-Oh"></a>若放恣诸根为捉刀人说法者。<a id="a-Oi"></a>越学法。<a id="a-Oj"></a>狂痴心乱无罪。<a id="a-Ok"></a>是故说不得为持刀人说法。<a id="a-Ol"></a>应当学。</p>
  <p id="aOm">佛住毗舍离。<a id="a-On"></a>广说如上。<a id="a-Oo"></a>尔时难陀优波难陀为持弓箭梨车童子说法。<a id="a-Op"></a>为世人所讥。<a id="a-Oq"></a>云何沙门释子如伎人为持弓箭人说法。<a id="a-Or"></a>此坏败人有何道法。<a id="a-Os"></a>然此童子无恭敬心。<a id="a-Ot"></a>闻是妙法应放弓箭。<a id="a-Ou"></a>云何如猎师捉弓箭听法。<a id="a-Ov"></a>诸比丘以是因缘。<a id="a-Ow"></a>往白世尊。<a id="a-Ox"></a>佛言。<a id="a-Oy"></a>呼难陀优波难陀来。<a id="a-Oz"></a>来已佛问。<a id="a-P0"></a>汝实尔不。<a id="a-P1"></a>答言。<a id="a-P2"></a>实尔佛言。<a id="a-P3"></a>汝云何为持弓箭人说法。<a id="a-P4"></a>佛言。<a id="a-P5"></a>从今日后不得为持弓箭人说法。<a id="a-P6"></a>佛告诸比丘。<a id="a-P7"></a>皆悉令集。<a id="a-P8"></a>十利故。<a id="a-P9"></a>与诸比丘制戒乃至已闻者当重闻。<a id="a-PA"></a>不得为持弓箭人说法。<a id="a-PB"></a>应当学。<a id="a-PC"></a>持者手捉。<a id="a-PD"></a>弓箭者。<a id="a-PE"></a>防卫仗也。<a id="a-PF"></a>说法者。<a id="a-PG"></a>如上说。<a id="a-PH"></a>不得为持弓箭人说法。<a id="a-PI"></a>若比丘为塔为僧事。<a id="a-PJ"></a>诣王若地主。<a id="a-PK"></a>彼言比丘为我说法。<a id="a-PL"></a>不得语令放弓箭。<a id="a-PM"></a>恐彼人生疑。<a id="a-PN"></a>若边有净人者。<a id="a-PO"></a>应作意为净人说。<a id="a-PP"></a>王虽听无罪。<a id="a-PQ"></a>若比丘在怖畏崄道行时。<a id="a-PR"></a>防卫人言。<a id="a-PS"></a>尊者。<a id="a-PT"></a>为我说法。<a id="a-PU"></a>彼虽捉弓箭为说无罪。<a id="a-PV"></a>若放恣诸根为捉弓箭人说法者。<a id="a-PW"></a>越学法。<a id="a-PX"></a>狂痴心乱无罪。<a id="a-PY"></a>是故说不得为持弓箭人说法。<a id="a-PZ"></a>应当学。</p>
  <p id="aPa">佛住毗舍离。<a id="a-Pb"></a>广说如上。<a id="a-Pc"></a>尔时难陀优波难陀为持杖梨车童子说法。<a id="a-Pd"></a>为世人所讥。<a id="a-Pe"></a>云何沙门释子如伎人为捉杖人说法。<a id="a-Pf"></a>此坏败人有何道法。<a id="a-Pg"></a>然此童子无恭敬心。<a id="a-Ph"></a>闻是妙法应当舍杖。<a id="a-Pi"></a>云何捉杖听法。<a id="a-Pj"></a>诸比丘以是因缘。<a id="a-Pk"></a>往白世尊。<a id="a-Pl"></a>佛言。<a id="a-Pm"></a>呼难陀优波难陀来。<a id="a-Pn"></a>来已佛问。<a id="a-Po"></a>汝实尔不。<a id="a-Pp"></a>答言。<a id="a-Pq"></a>实尔。<a id="a-Pr"></a>佛言。<a id="a-Ps"></a>汝云何为无病捉杖人说法。<a id="a-Pt"></a>从今日后不得为持杖人说法。<a id="a-Pu"></a>除病。<a id="a-Pv"></a>佛告诸比丘。<a id="a-Pw"></a>皆悉令集。<a id="a-Px"></a>十利故。<a id="a-Py"></a>与诸比丘制戒。<a id="a-Pz"></a>乃至已闻者当重闻。<a id="a-Q0"></a>不得为持杖人说法。<a id="a-Q1"></a>除病。<a id="a-Q2"></a>应当学。<a id="a-Q3"></a>病者世尊说无罪。<a id="a-Q4"></a>捉杖者。<a id="a-Q5"></a>一切杖。<a id="a-Q6"></a>说法者。<a id="a-Q7"></a>如上说。<a id="a-Q8"></a>不得为无病持杖人说法。<a id="a-Q9"></a>病者无罪。<a id="a-QA"></a>若比丘为塔为僧事。<a id="a-QB"></a>诣王若地主。<a id="a-QC"></a>彼言。<a id="a-QD"></a>比丘为我说法。<a id="a-QE"></a>不得语令放杖。<a id="a-QF"></a>恐生疑心故。<a id="a-QG"></a>若边有净人者。<a id="a-QH"></a>应作意为净人说。<a id="a-QI"></a>王虽听无罪。<a id="a-QJ"></a>若比丘在怖畏崄道行时。<a id="a-QK"></a>防卫人言。<a id="a-QL"></a>尊者。<a id="a-QM"></a>为我说法。<a id="a-QN"></a>彼虽捉杖为说法无罪。<a id="a-QO"></a>若放恣诸根为无病捉杖人说法者。<a id="a-QP"></a>越学法。<a id="a-QQ"></a>狂痴心乱无罪。<a id="a-QR"></a>是故说不得为持杖人说法。<a id="a-QS"></a>除病。<a id="a-QT"></a>应当学。</p>
  <p id="aQU">佛住毗舍离。<a id="a-QV"></a>广说如上。<a id="a-QW"></a>尔时难陀优波难陀为持盖梨车童子说法。<a id="a-QX"></a>为世人所讥。<a id="a-QY"></a>云何沙门释子如伎人。<a id="a-QZ"></a>为持盖人说法。<a id="a-Qa"></a>此坏败人有何道法。<a id="a-Qb"></a>然此童子无恭敬心。<a id="a-Qc"></a>闻是妙法应当却盖。<a id="a-Qd"></a>云何捉盖听法。<a id="a-Qe"></a>诸比丘以是因缘。<a id="a-Qf"></a>往白世尊。<a id="a-Qg"></a>佛言。<a id="a-Qh"></a>呼难陀优波难陀来。<a id="a-Qi"></a>来已佛问。<a id="a-Qj"></a>汝实尔不。<a id="a-Qk"></a>答言。<a id="a-Ql"></a>实尔。<a id="a-Qm"></a>佛言。<a id="a-Qn"></a>汝云何为无病持盖人说法。<a id="a-Qo"></a>从今日后不得为持盖人说法。<a id="a-Qp"></a>除病。<a id="a-Qq"></a>佛告诸比丘。<a id="a-Qr"></a>皆悉令集。<a id="a-Qs"></a>十利故。<a id="a-Qt"></a>与诸比丘制戒。<a id="a-Qu"></a>乃至已闻者当重闻。<a id="a-Qv"></a>不得为持盖人说法。<a id="a-Qw"></a>除病。<a id="a-Qx"></a>应当学。<a id="a-Qy"></a>病者。<a id="a-Qz"></a>世尊说无罪。<a id="a-R0"></a>盖者。<a id="a-R1"></a>树皮盖。<a id="a-R2"></a>多罗叶盖。<a id="a-R3"></a>多梨叶盖。<a id="a-R4"></a>竹伞盖。<a id="a-R5"></a>叠伞盖。<a id="a-R6"></a>孔雀尾盖。<a id="a-R7"></a>如是等种种能遮雨日者。<a id="a-R8"></a>皆名伞盖。<a id="a-R9"></a>说法者。<a id="a-RA"></a>如上说。<a id="a-RB"></a>不得为无病捉盖人说法。<a id="a-RC"></a>病者无罪。<a id="a-RD"></a>若比丘为塔为僧事。<a id="a-RE"></a>诣王若地主。<a id="a-RF"></a>彼言。<a id="a-RG"></a>比丘为我说法。<a id="a-RH"></a>不得语令却盖恐生疑故。<a id="a-RI"></a>若边有净人应作意为净人说。<a id="a-RJ"></a>王虽听无罪。<a id="a-RK"></a>若法师若律师风雨寒雪大热时。<a id="a-RL"></a>捉盖为说无罪若放恣诸根为无病捉盖人说法者。<a id="a-RM"></a>越学法。<a id="a-RN"></a>狂痴心乱无罪。<a id="a-RO"></a>是故说不得为持盖人说法除病。<a id="a-RP"></a>应当学。</p>
  <p id="aRQ">佛住毗舍离。<a id="a-RR"></a>广说如上。<a id="a-RS"></a>尔时难陀优波难陀随梨车童子后行说法。<a id="a-RT"></a>为世人所讥。<a id="a-RU"></a>云何沙门释子如伎人随人后为说法。<a id="a-RV"></a>此坏败人有何道法。<a id="a-RW"></a>然此童子无恭敬心。<a id="a-RX"></a>闻是妙法应当在后而听。<a id="a-RY"></a>诸比丘以是因缘。<a id="a-RZ"></a>往白世尊。<a id="a-Ra"></a>佛言。<a id="a-Rb"></a>呼难陀优波难陀来。<a id="a-Rc"></a>来已佛问。<a id="a-Rd"></a>汝实尔不。<a id="a-Re"></a>答言。<a id="a-Rf"></a>实尔。<a id="a-Rg"></a>佛言。<a id="a-Rh"></a>汝云何随无病人后为说法。<a id="a-Ri"></a>从今日后人在前不得随后为说法。<a id="a-Rj"></a>除病。<a id="a-Rk"></a>佛告诸比丘。<a id="a-Rl"></a>皆悉令集。<a id="a-Rm"></a>十利故。<a id="a-Rn"></a>与诸比丘制戒。<a id="a-Ro"></a>乃至已闻者当重闻。<a id="a-Rp"></a>人在前不得随后为说法。<a id="a-Rq"></a>除病。<a id="a-Rr"></a>应当学。<a id="a-Rs"></a>病者世尊说无罪。<a id="a-Rt"></a>后者人在前比丘在后说法者。<a id="a-Ru"></a>如上说。<a id="a-Rv"></a>不得随无病人后而为说法。<a id="a-Rw"></a>病者无罪。<a id="a-Rx"></a>若比丘为塔为僧事。<a id="a-Ry"></a>诣王若地主。<a id="a-Rz"></a>彼言。<a id="a-S0"></a>比丘为我说法。<a id="a-S1"></a>不得语令在后恐生疑心故。<a id="a-S2"></a>若边有净人者。<a id="a-S3"></a>应作意为净人说。<a id="a-S4"></a>王虽听无罪。<a id="a-S5"></a>若比丘在怖畏崄道行时。<a id="a-S6"></a>防卫人言。<a id="a-S7"></a>此处贼常喜在前发。<a id="a-S8"></a>我当在前。<a id="a-S9"></a>尊者在后为我说法。<a id="a-SA"></a>为说无罪。<a id="a-SB"></a>若比丘眼恶前人捉杖牵前为说法无罪。<a id="a-SC"></a>若放恣诸根在无病人后说法者。<a id="a-SD"></a>越学法。<a id="a-SE"></a>狂痴心乱无罪。<a id="a-SF"></a>是故说人在前比丘在后不得为说法。<a id="a-SG"></a>除病。<a id="a-SH"></a>应当学。</p>
  <p id="aSI">佛住毗舍离。<a id="a-SJ"></a>广说如上。<a id="a-SK"></a>尔时难陀优波难陀为骑乘梨车童子说法。<a id="a-SL"></a>为世人所讥。<a id="a-SM"></a>云何沙门释子如伎人为骑乘人说法。<a id="a-SN"></a>此坏败人有何道法。<a id="a-SO"></a>而此童子无恭敬心。<a id="a-SP"></a>闻是妙法应当下乘。<a id="a-SQ"></a>云何骑乘听法。<a id="a-SR"></a>诸比丘以是因缘。<a id="a-SS"></a>往白世尊。</p>
  <p id="aST">佛言。<a id="a-SU"></a>呼难陀优波难陀来。<a id="a-SV"></a>来已佛具问上事。<a id="a-SW"></a>汝实尔不。<a id="a-SX"></a>答言。<a id="a-SY"></a>实尔。<a id="a-SZ"></a>佛言。<a id="a-Sa"></a>汝云何为无病骑乘人说法。<a id="a-Sb"></a>从今日后骑乘人不得为说法。<a id="a-Sc"></a>除病。<a id="a-Sd"></a>佛告诸比丘。<a id="a-Se"></a>皆悉令集。<a id="a-Sf"></a>十利故。<a id="a-Sg"></a>与诸比丘制戒。<a id="a-Sh"></a>乃至已闻者当重闻。<a id="a-Si"></a>骑乘人不得为说法。<a id="a-Sj"></a>除病。<a id="a-Sk"></a>应当学。<a id="a-Sl"></a>病者世尊说无罪。<a id="a-Sm"></a>乘者。<a id="a-Sn"></a>有八种。<a id="a-So"></a>象乘马乘。<a id="a-Sp"></a>牛乘驴乘。<a id="a-Sq"></a>船乘车乘。<a id="a-Sr"></a>舆乘辇乘。<a id="a-Ss"></a>说法者。<a id="a-St"></a>如上说。<a id="a-Su"></a>不得为无病骑乘人说法。<a id="a-Sv"></a>病者无罪。<a id="a-Sw"></a>若比丘为塔为僧事。<a id="a-Sx"></a>诣王若地主。<a id="a-Sy"></a>彼言。<a id="a-Sz"></a>比丘为我说法。<a id="a-T0"></a>不应语令下乘。<a id="a-T1"></a>恐生疑心故。<a id="a-T2"></a>若边有净人者。<a id="a-T3"></a>应作意为净人说。<a id="a-T4"></a>王虽听无罪。<a id="a-T5"></a>若比丘在怖畏崄道行时。<a id="a-T6"></a>防卫人言。<a id="a-T7"></a>尊者。<a id="a-T8"></a>为我说法。<a id="a-T9"></a>彼骑乘人为说无罪。<a id="a-TA"></a>若放恣诸根为无病骑乘人说法者。<a id="a-TB"></a>越学法。<a id="a-TC"></a>狂痴心乱无罪。<a id="a-TD"></a>是故说不得为骑乘人说法。<a id="a-TE"></a>除病。<a id="a-TF"></a>应当学。</p>
  <p id="aTG">佛住毗舍离。<a id="a-TH"></a>广说如上。<a id="a-TI"></a>尔时难陀优波难陀。<a id="a-TJ"></a>在道外为道中梨车童子说法。<a id="a-TK"></a>为世人所讥。<a id="a-TL"></a>云何沙门释子如伎人己在道外。<a id="a-TM"></a>为道中人说法。<a id="a-TN"></a>此坏败人有何道法。<a id="a-TO"></a>而此童子无恭敬心。<a id="a-TP"></a>闻是妙法应避道听。<a id="a-TQ"></a>令比丘道中。<a id="a-TR"></a>云何自在道中。<a id="a-TS"></a>诸比丘以是因缘。<a id="a-TT"></a>往白世尊。<a id="a-TU"></a>佛言。<a id="a-TV"></a>呼难陀优波难陀来。<a id="a-TW"></a>来已佛问。<a id="a-TX"></a>汝实尔不。<a id="a-TY"></a>答言。<a id="a-TZ"></a>实尔。<a id="a-Ta"></a>佛言。<a id="a-Tb"></a>汝云何在道外人。<a id="a-Tc"></a>在道中为说法。<a id="a-Td"></a>从今日后不得道外为道中人说法。<a id="a-Te"></a>除病。<a id="a-Tf"></a>佛告诸比丘。<a id="a-Tg"></a>皆悉令集。<a id="a-Th"></a>十利故。<a id="a-Ti"></a>与诸比丘制戒乃至已闻者当重闻。<a id="a-Tj"></a>不得道外为道中人说法。<a id="a-Tk"></a>除病。<a id="a-Tl"></a>应当学。<a id="a-Tm"></a>病者世尊说无罪。<a id="a-Tn"></a>道外者比丘在道外。<a id="a-To"></a>道中者前听人。<a id="a-Tp"></a>说法者。<a id="a-Tq"></a>如上说。<a id="a-Tr"></a>不得道外为无病道中人说法。<a id="a-Ts"></a>病者无罪。<a id="a-Tt"></a>若比丘为塔为僧事。<a id="a-Tu"></a>诣王若地主。<a id="a-Tv"></a>彼言。<a id="a-Tw"></a>比丘为我说法。<a id="a-Tx"></a>比丘不得语令在道外。<a id="a-Ty"></a>恐彼生疑故。<a id="a-Tz"></a>若边有净人者。<a id="a-U0"></a>当作意为净人说。<a id="a-U1"></a>王虽听无罪。<a id="a-U2"></a>若比丘在怖畏崄道行时。<a id="a-U3"></a>防卫人言。<a id="a-U4"></a>尊者在道外。<a id="a-U5"></a>我在道中。<a id="a-U6"></a>若有贼出我当拒之。<a id="a-U7"></a>尊者。<a id="a-U8"></a>为我说法。<a id="a-U9"></a>彼虽在道中为说无罪。<a id="a-UA"></a>若放恣诸根在道外为无病道中人说法者。<a id="a-UB"></a>越学法。<a id="a-UC"></a>狂痴心乱无罪。<a id="a-UD"></a>是故说不得在道外为道中人说法。<a id="a-UE"></a>除病。<a id="a-UF"></a>应当学。</p>
  <p id="aUG">佛住舍卫城。<a id="a-UH"></a>广说如上。<a id="a-UI"></a>尔时波斯匿王欲诣东库园林池观。<a id="a-UJ"></a>语侍者言。<a id="a-UK"></a>明当与夫人婇女出东园游看。<a id="a-UL"></a>可扫洒庄严敷施床褥。<a id="a-UM"></a>时六群比丘闻已。<a id="a-UN"></a>先往到彼。<a id="a-UO"></a>于软草上[口*弟]唾。<a id="a-UP"></a>复取树叶裹不净。<a id="a-UQ"></a>着池水中浮。<a id="a-UR"></a>其日王出夫人婇女在宫日。<a id="a-US"></a>久常思游看。<a id="a-UT"></a>今得从意如囚出狱。<a id="a-UU"></a>到园中见诸软草各各驰趣。<a id="a-UV"></a>并遥占言。<a id="a-UW"></a>此是我许此是我许。<a id="a-UX"></a>即便坐上[口*弟]唾污衣。<a id="a-UY"></a>各趣池水洗手溅衣。<a id="a-UZ"></a>见池水上有诸叶裹。<a id="a-Ua"></a>又作是念。<a id="a-Ub"></a>将是诸年少闻我等当出。<a id="a-Uc"></a>必裹诸香。<a id="a-Ud"></a>着此水中。<a id="a-Ue"></a>以待我辈。<a id="a-Uf"></a>各各诤之。<a id="a-Ug"></a>此是我许此是我许。<a id="a-Uh"></a>竞捉叶裹不净灒出污诸衣物展转相谓言。<a id="a-Ui"></a>奇事奇事。<a id="a-Uj"></a>本谓是香。<a id="a-Uk"></a>乃是不净。<a id="a-Ul"></a>即白王言。<a id="a-Um"></a>此是奇怪。<a id="a-Un"></a>王先敕扫洒今不净乃尔。<a id="a-Uo"></a>王问园民。<a id="a-Up"></a>谁污此园。<a id="a-Uq"></a>园民白王。<a id="a-Ur"></a>昨日六群比丘在此中戏良久乃去。<a id="a-Us"></a>或是彼污。<a id="a-Ut"></a>诸比丘以是因缘。<a id="a-Uu"></a>往白世尊。<a id="a-Uv"></a>佛言。<a id="a-Uw"></a>呼六群比丘来。<a id="a-Ux"></a>来已佛具问上事。<a id="a-Uy"></a>汝实尔不。<a id="a-Uz"></a>答言。<a id="a-V0"></a>实尔。<a id="a-V1"></a>佛言。<a id="a-V2"></a>汝等云何生草上及水中大小便涕唾。<a id="a-V3"></a>从今日后不听生草上水中大小便[口*弟]唾。<a id="a-V4"></a>佛告诸比丘。<a id="a-V5"></a>皆悉令集。<a id="a-V6"></a>十利故。<a id="a-V7"></a>与诸比丘制戒。<a id="a-V8"></a>乃至已闻者当重闻。<a id="a-V9"></a>不得生草上大小便[口*弟]唾。<a id="a-VA"></a>应当学。<a id="a-VB"></a>不得水中大小便[口*弟]唾。<a id="a-VC"></a>应当学。<a id="a-VD"></a>不得生草上大小便唾。<a id="a-VE"></a>当在无草地。<a id="a-VF"></a>若夏月生草普茂无空缺处者。<a id="a-VG"></a>当在骆驼牛马驴羊行处。<a id="a-VH"></a>若复无是者。<a id="a-VI"></a>当在塼瓦石上。<a id="a-VJ"></a>若复无者。<a id="a-VK"></a>当在干草叶上。<a id="a-VL"></a>若复无者。<a id="a-VM"></a>当以木枝承令粪先堕木枝上。<a id="a-VN"></a>后堕地。<a id="a-VO"></a>若比丘经行时。<a id="a-VP"></a>不得[口*弟]唾生草上。<a id="a-VQ"></a>经行头当着唾壶。<a id="a-VR"></a>瓦石草叶以细灰土著唾壶中。<a id="a-VS"></a>然后唾上。<a id="a-VT"></a>若大小便[口*弟]唾。<a id="a-VU"></a>污手脚不得拭。<a id="a-VV"></a>生草水者十种。<a id="a-VW"></a>如上说。<a id="a-VX"></a>不得大小便[口*弟]唾水中当在陆地。<a id="a-VY"></a>若雨时水卒起浮满当在土块上。<a id="a-VZ"></a>若无是者当于瓦石上。<a id="a-Va"></a>若竹木上先堕木上。<a id="a-Vb"></a>然后堕水中。<a id="a-Vc"></a>若掘地作圊厕底水出者。<a id="a-Vd"></a>比丘不得先在上起止。<a id="a-Ve"></a>当先使净人行。<a id="a-Vf"></a>然后比丘行无罪。<a id="a-Vg"></a>若圊厕底有流水。<a id="a-Vh"></a>当以木承已后堕水中。<a id="a-Vi"></a>若大小便[口*弟]唾。<a id="a-Vj"></a>污手脚得水洗。<a id="a-Vk"></a>水中洗大小便行无罪。<a id="a-Vl"></a>若比丘入水浴时。<a id="a-Vm"></a>不得唾中。<a id="a-Vn"></a>若远岸者当唾手中。<a id="a-Vo"></a>然后弃之。<a id="a-Vp"></a>若放恣诸根生草上大小便涕唾者。<a id="a-Vq"></a>越学法。<a id="a-Vr"></a>狂痴心乱无罪。<a id="a-Vs"></a>若放恣诸根水中大小便涕唾者。<a id="a-Vt"></a>越学法。<a id="a-Vu"></a>狂痴心乱无罪。<a id="a-Vv"></a>是故说不得生草上大小便涕唾。<a id="a-Vw"></a>应当学。<a id="a-Vx"></a>不得水中大小便涕唾。<a id="a-Vy"></a>应当学。</p>
  <p id="aVz">佛住舍卫城。<a id="a-W0"></a>广说如上。<a id="a-W1"></a>尔时六群比丘立大小便。<a id="a-W2"></a>为世人所讥。<a id="a-W3"></a>云何沙门释子如牛驴骆驼立大小便。<a id="a-W4"></a>此坏败人有何道法。<a id="a-W5"></a>诸比丘以是因缘。<a id="a-W6"></a>往白世尊。<a id="a-W7"></a>佛言。<a id="a-W8"></a>呼六群比丘来。<a id="a-W9"></a>来已佛问。<a id="a-WA"></a>汝实尔不。<a id="a-WB"></a>答言。<a id="a-WC"></a>实尔佛言。<a id="a-WD"></a>汝云何立大小便。<a id="a-WE"></a>从今日后不得立大小便。<a id="a-WF"></a>佛告诸比丘。<a id="a-WG"></a>皆悉令集。<a id="a-WH"></a>十利故。<a id="a-WI"></a>与诸比丘制戒乃至已闻者当重闻。<a id="a-WJ"></a>不得立大小便。<a id="a-WK"></a>应当学。<a id="a-WL"></a>不得立大小便。<a id="a-WM"></a>若脚有埿土畏污衣者得立无罪。<a id="a-WN"></a>脚若病若疮若肿得立无罪。<a id="a-WO"></a>若放恣诸根立大小便者。<a id="a-WP"></a>越学法。<a id="a-WQ"></a>狂痴心乱无罪。<a id="a-WR"></a>是故说不得立大小便。<a id="a-WS"></a>应当学。</p>
  <p id="aWT">捉刀持弓箭　　持杖并伞盖</p>
  <p id="aWU">后行骑乘人　　道外生草上</p>
  <p id="aWV">水中立便利　　第六跋渠竟</p>
  <p data-pb></p>
  <h2 id="aWW">七灭诤法第八</h2>
  <p id="aWX">佛住舍卫城广说如上尔时佛告阿难。<a id="a-WY"></a>僧有诤事。<a id="a-WZ"></a>汝往断灭。<a id="a-Wa"></a>令止诤事。<a id="a-Wb"></a>阿难白言。<a id="a-Wc"></a>云何僧诤事断当令灭。<a id="a-Wd"></a>佛言。<a id="a-We"></a>六群比丘知僧如法如律。<a id="a-Wf"></a>如毗尼断诤灭已。<a id="a-Wg"></a>后更举诸比丘诤事。<a id="a-Wh"></a>更起作是言。<a id="a-Wi"></a>是法非法。<a id="a-Wj"></a>乃至是处羯磨非处羯磨。<a id="a-Wk"></a>如波夜提中广说。<a id="a-Wl"></a>乃至世尊弟子僧无量常所行事。<a id="a-Wm"></a>一切七止诤法灭。<a id="a-Wn"></a>是名常所行事七止诤法灭。<a id="a-Wo"></a>是故说若比丘知僧如法如毗尼灭。<a id="a-Wp"></a>乃至后更举波夜提。<a id="a-Wq"></a>七灭诤法竟。<a id="a-Wr"></a>法随顺法者。<a id="a-Ws"></a>如二部毗尼。<a id="a-Wt"></a>随顺者顺行此法也。<a id="a-Wu"></a>波罗提木叉分别竟。</p>
 </body>
</html>