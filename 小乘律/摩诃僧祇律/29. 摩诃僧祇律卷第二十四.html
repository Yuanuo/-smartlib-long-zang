<!doctype html>
<html id="z3IBV3Fp0" data-ver="62">
 <head>
  <meta charset="utf-8">
  <meta author="佛陀跋陀罗">
  <meta author="法显">
  <meta library="龙藏">
  <meta catalog="小乘律">
  <meta period="东晋">
 </head>
 <body>
  <h1 id="a1">摩诃僧祇律卷第二十四</h1>
  <h2 id="a2">杂诵跋渠法第九之二</h2>
  <p id="a3">王臣者。<a id="a-4"></a>佛住王舍城迦兰陀竹园。<a id="a-5"></a>广说如上。<a id="a-6"></a>尔时有比丘度王臣出家。<a id="a-7"></a>受具足已。<a id="a-8"></a>禁官见已。<a id="a-9"></a>合捉比丘送与断事官所。<a id="a-A"></a>作是言。<a id="a-B"></a>此沙门私度王臣。<a id="a-C"></a>断事官言。<a id="a-D"></a>取和上打三肋折。<a id="a-E"></a>取戒师挽舌。<a id="a-F"></a>出十众合。<a id="a-G"></a>各与八下鞭。<a id="a-H"></a>受具足者极法治罪。<a id="a-I"></a>尔时众多人即卫送出城时。<a id="a-J"></a>频婆娑罗王欲诣世尊。<a id="a-K"></a>见此众人。<a id="a-L"></a>王问言。<a id="a-M"></a>是何等人。<a id="a-N"></a>即以上事具白王。<a id="a-O"></a>王闻已大瞋。<a id="a-P"></a>即敕令放从今日已后欲出家者。<a id="a-Q"></a>恣听师度。<a id="a-R"></a>王言。<a id="a-S"></a>呼断事官来。<a id="a-T"></a>来已王问言。<a id="a-U"></a>此国中谁是王。<a id="a-V"></a>臣答言。<a id="a-W"></a>大王是王。<a id="a-X"></a>便问。<a id="a-Y"></a>若我是王者何故不白辄治人罪。<a id="a-Z"></a>王即敕有司取断事者。<a id="a-a"></a>夺其官位。<a id="a-b"></a>家中财物没入官库。<a id="a-c"></a>诸司官即如王教。<a id="a-d"></a>夺其官位。<a id="a-e"></a>籍其家财没入官库。<a id="a-f"></a>诸比丘以是因缘。<a id="a-g"></a>往白世尊。<a id="a-h"></a>佛语比丘。<a id="a-i"></a>何处一切王皆信心如是。<a id="a-j"></a>从今日后王臣不听与出家。<a id="a-k"></a>臣者四种。<a id="a-l"></a>或有名而无禄。<a id="a-m"></a>或有禄而无名。<a id="a-n"></a>或有禄有名。<a id="a-o"></a>或无名无禄。<a id="a-p"></a>是中有名无禄。<a id="a-q"></a>有名有禄者。<a id="a-r"></a>此国不听出家。<a id="a-s"></a>余国亦不听。<a id="a-t"></a>有禄无名此间不听。<a id="a-u"></a>余处听。<a id="a-v"></a>无名无禄此间听。<a id="a-w"></a>余处亦听。<a id="a-x"></a>王臣不应与出家。<a id="a-y"></a>乃至越比尼罪。<a id="a-z"></a>是名王臣。</p>
 </body>
</html>