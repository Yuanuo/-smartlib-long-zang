<!doctype html>
<html id="z3IBV2Bod" data-ver="1822">
 <head>
  <meta charset="utf-8">
  <meta author="佛陀跋陀罗">
  <meta author="法显">
  <meta library="龙藏">
  <meta catalog="小乘律">
  <meta period="东晋">
 </head>
 <body>
  <h1 id="a1">摩诃僧祇律卷第六</h1>
  <h2 id="a2">僧伽婆尸沙法第二</h2>
  <p id="a3">佛住舍卫城。<a id="a-4"></a>广说如上。<a id="a-5"></a>时有比丘名尸利耶婆。<a id="a-6"></a>于舍卫城中信家非家舍家出家。<a id="a-7"></a>时到着入聚落衣持钵入城乞食。<a id="a-8"></a>不善摄身口意。<a id="a-9"></a>放纵诸根。<a id="a-A"></a>始入一家得食饱足已。<a id="a-B"></a>复入第二家。<a id="a-C"></a>第二家有一女人。<a id="a-D"></a>露身而坐。<a id="a-E"></a>是比丘见已还自住处。<a id="a-F"></a>念彼女人身。<a id="a-G"></a>心想驰乱忧悴发病颜色痿黄。<a id="a-H"></a>尔时诸比丘问尸利耶婆。<a id="a-I"></a>汝今何故颜色痿黄忧悴不乐。<a id="a-J"></a>欲须酥油石蜜诸汤药不。<a id="a-K"></a>答言。<a id="a-L"></a>不须自当差耳。<a id="a-M"></a>诸比丘尼优婆塞优婆夷问讯亦复如是。<a id="a-N"></a>彼比丘于昼卧。<a id="a-O"></a>觉心念形起。<a id="a-P"></a>手自触身生。<a id="a-Q"></a>即失不净。<a id="a-R"></a>失不净已便得安乐。<a id="a-S"></a>所患即差。<a id="a-T"></a>便作是念。<a id="a-U"></a>此好方便可得除患。<a id="a-V"></a>不妨出家。<a id="a-W"></a>净修梵行受人信施。<a id="a-X"></a>世尊以五事利益故。<a id="a-Y"></a>五日一案行僧坊。<a id="a-Z"></a>何等为五。<a id="a-a"></a>一者我声闻弟子不著有为事不。<a id="a-b"></a>二者不着世俗言论不。<a id="a-c"></a>三者不着睡眠妨行道不。<a id="a-d"></a>四者看病比丘不。<a id="a-e"></a>五者为年少新出家比丘见如来威仪庠序起欢喜心是为五事。<a id="a-f"></a>如来五日观历诸房。<a id="a-g"></a>时长老尸利耶婆昼眠觉已。<a id="a-h"></a>于自房后小行身生起。<a id="a-i"></a>世尊畏彼尸利耶婆比丘惊怖惭愧故。<a id="a-j"></a>世尊作小声令其先觉。<a id="a-k"></a>时尸利耶婆见世尊已。<a id="a-l"></a>疾行着衣随世尊后礼足而住。<a id="a-m"></a>尔时世尊问尸利耶婆。<a id="a-n"></a>汝先病患颜色痿黄。<a id="a-o"></a>何缘得差。<a id="a-p"></a>便白佛言。<a id="a-q"></a>世尊。<a id="a-r"></a>我于舍卫城中信家非家舍家出家。<a id="a-s"></a>亲里知识给我衣服床卧医药不乏。<a id="a-t"></a>我于一时着衣持钵入城乞食。<a id="a-u"></a>至一家见一女人露身而坐。<a id="a-v"></a>见已还精舍欲心驰乱。<a id="a-w"></a>遂便不乐生病不欲饮食。<a id="a-x"></a>时诸比丘比丘尼优婆塞优婆夷来慰问我。<a id="a-y"></a>皆欲与我医药。<a id="a-z"></a>我言不须。<a id="a-10"></a>我于一时昼日眠觉身生起。<a id="a-11"></a>手触即失不净。<a id="a-12"></a>失不净已得眠安隐。<a id="a-13"></a>病得除愈。<a id="a-14"></a>我作是念。<a id="a-15"></a>是好方便可得除患。<a id="a-16"></a>不妨出家受人信施以是故。<a id="a-17"></a>世尊。<a id="a-18"></a>病得除愈。<a id="a-19"></a>身既安隐得修梵行。<a id="a-1A"></a>佛言。<a id="a-1B"></a>痴人。<a id="a-1C"></a>此甚不可。<a id="a-1D"></a>此非梵行而言梵行。<a id="a-1E"></a>此非安隐而言安隐。<a id="a-1F"></a>痴人。<a id="a-1G"></a>云何以是手受人信施。<a id="a-1H"></a>复以此手触失不净。<a id="a-1I"></a>汝常不闻我无量方便呵责欲想赞叹断欲耶。<a id="a-1J"></a>汝今作此恶不善事。<a id="a-1K"></a>此非法非律非如佛教。<a id="a-1L"></a>不可以此长养善法。<a id="a-1M"></a>佛告诸比丘。<a id="a-1N"></a>依止舍卫城比丘皆悉令集。<a id="a-1O"></a>以十利故。<a id="a-1P"></a>为诸比丘制戒。<a id="a-1Q"></a>乃至已闻者当重闻。<a id="a-1R"></a>若比丘故出精。<a id="a-1S"></a>僧伽婆尸沙。</p>
  <p id="a1T">复次佛住舍卫城。<a id="a-1U"></a>广说如上。<a id="a-1V"></a>是时长老尸利耶婆。<a id="a-1W"></a>数数犯僧伽婆尸沙。<a id="a-1X"></a>如波夜提。<a id="a-1Y"></a>如波罗提提舍尼。<a id="a-1Z"></a>如越比尼罪忏悔。<a id="a-1a"></a>诸比丘见尸利耶婆数数犯僧伽婆尸沙罪。<a id="a-1b"></a>乃至如越比尼罪悔过。<a id="a-1c"></a>便语尸利耶婆言。<a id="a-1d"></a>长老。<a id="a-1e"></a>世尊已作制限分齐竟。<a id="a-1f"></a>汝云何轻为数数犯耶。<a id="a-1g"></a>尸利耶婆言。<a id="a-1h"></a>诸长老。<a id="a-1i"></a>我犯罪悔过。<a id="a-1j"></a>尚不厌倦。<a id="a-1k"></a>汝等受我悔过。<a id="a-1l"></a>何足为难。<a id="a-1m"></a>诸比丘以是事具白世尊。<a id="a-1n"></a>佛言。<a id="a-1o"></a>唤尸利耶婆来。<a id="a-1p"></a>来已佛问尸利耶婆。<a id="a-1q"></a>汝实数数犯僧伽婆尸沙罪。<a id="a-1r"></a>乃至语诸比丘言。<a id="a-1s"></a>我犯罪悔过尚不厌倦。<a id="a-1t"></a>汝等受我忏悔何足为难也答言。<a id="a-1u"></a>实尔世尊。<a id="a-1v"></a>佛告尸利耶婆。<a id="a-1w"></a>此是恶事。<a id="a-1x"></a>从今日后。<a id="a-1y"></a>若犯僧伽婆尸沙罪者。<a id="a-1z"></a>应六日六夜比丘僧中行摩那埵。<a id="a-20"></a>行摩那埵已。<a id="a-21"></a>应二十比丘僧中出罪。</p>
  <p id="a22">复次佛住舍卫城。<a id="a-23"></a>广说如上。<a id="a-24"></a>时尸利耶婆。<a id="a-25"></a>数数犯僧伽婆尸沙罪。<a id="a-26"></a>便作是念。<a id="a-27"></a>世尊制戒。<a id="a-28"></a>犯僧伽婆尸沙罪者。<a id="a-29"></a>应六日六夜行摩那埵。<a id="a-2A"></a>行摩那埵已。<a id="a-2B"></a>应二十比丘僧中出罪。<a id="a-2C"></a>我今已犯僧伽婆尸沙罪。<a id="a-2D"></a>人不知者则无六日六夜。<a id="a-2E"></a>无六日六夜者。<a id="a-2F"></a>亦无二十僧中出罪。<a id="a-2G"></a>我今当覆藏。<a id="a-2H"></a>覆藏已便自疑悔。<a id="a-2I"></a>我为不善甚不如法。<a id="a-2J"></a>善男子信心出家知佛制戒。<a id="a-2K"></a>而故违覆藏。<a id="a-2L"></a>设梵行人不知者。<a id="a-2M"></a>诸天知他人心者。<a id="a-2N"></a>岂不知耶设诸天不知者世尊岂当不知耶便语诸比丘。<a id="a-2O"></a>与我摩那埵。<a id="a-2P"></a>比丘问言。<a id="a-2Q"></a>何以求摩那埵。<a id="a-2R"></a>答言。<a id="a-2S"></a>我犯僧伽婆尸沙罪。<a id="a-2T"></a>复问犯来几时答言。<a id="a-2U"></a>尔许时。<a id="a-2V"></a>复问。<a id="a-2W"></a>何不即语人耶。<a id="a-2X"></a>答言。<a id="a-2Y"></a>我惭羞故不即说。<a id="a-2Z"></a>我复念言。<a id="a-2a"></a>犯僧伽婆尸沙罪。<a id="a-2b"></a>世尊制戒应六日六夜行摩那埵。<a id="a-2c"></a>乃至言。<a id="a-2d"></a>诸天不知者。<a id="a-2e"></a>世尊岂不知耶。<a id="a-2f"></a>以是事故。<a id="a-2g"></a>今向长老说。<a id="a-2h"></a>诸比丘以是事具白世尊。<a id="a-2i"></a>佛言。<a id="a-2j"></a>唤尸利耶婆来。<a id="a-2k"></a>来已佛具问上事。<a id="a-2l"></a>汝实尔不。<a id="a-2m"></a>答言。<a id="a-2n"></a>实尔世尊。<a id="a-2o"></a>佛言。<a id="a-2p"></a>痴人。<a id="a-2q"></a>此是恶事。<a id="a-2r"></a>犯戒尚不惭羞悔过。<a id="a-2s"></a>何以惭羞。<a id="a-2t"></a>尔时世尊即说偈言。</p>
  <p id="a2u">覆盖者则漏　　开者则不漏</p>
  <p id="a2v">是故诸覆者　　当开令不漏</p>
  <p id="a2w">佛告诸比丘。<a id="a-2x"></a>从今日犯僧伽婆尸沙罪覆藏者。<a id="a-2y"></a>应与波利婆沙。<a id="a-2z"></a>行波利婆沙已。<a id="a-30"></a>当与六日六夜行摩那埵。<a id="a-31"></a>六日六夜行摩那埵已。<a id="a-32"></a>当应二十僧中出罪。<a id="a-33"></a>二十僧中少一比丘欲出罪者。<a id="a-34"></a>是比丘不得出罪。<a id="a-35"></a>诸比丘应可诃。</p>
  <p id="a36">复次复住舍卫城。<a id="a-37"></a>广说如上。<a id="a-38"></a>时有二学人二凡夫人梦中出精。<a id="a-39"></a>彼各各思惟。<a id="a-3A"></a>世尊制戒故出精者。<a id="a-3B"></a>犯僧伽婆尸沙罪。<a id="a-3C"></a>我今将不犯僧伽婆尸沙耶。<a id="a-3D"></a>当以是事具白尊者舍利弗。<a id="a-3E"></a>舍利弗当问世尊。<a id="a-3F"></a>若佛有教我当奉行。<a id="a-3G"></a>是诸比丘便诣尊者。<a id="a-3H"></a>舍利弗所。<a id="a-3I"></a>以是因缘白舍利弗。<a id="a-3J"></a>时舍利弗将是比丘诣世尊所。<a id="a-3K"></a>尊者舍利弗白佛言。<a id="a-3L"></a>此四比丘梦中失精。<a id="a-3M"></a>便自疑悔。<a id="a-3N"></a>世尊制戒。<a id="a-3O"></a>我将不犯僧伽婆尸沙罪耶。<a id="a-3P"></a>故来白佛。<a id="a-3Q"></a>世尊。<a id="a-3R"></a>是事云何。<a id="a-3S"></a>佛告舍利弗。<a id="a-3T"></a>梦者虚妄不实。<a id="a-3U"></a>若梦真实。<a id="a-3V"></a>于我法中修梵行者。<a id="a-3W"></a>无有解脱。<a id="a-3X"></a>以一切梦皆不真实。<a id="a-3Y"></a>是故舍利弗。<a id="a-3Z"></a>诸修梵行者于我法中得尽苦际。<a id="a-3a"></a>佛告诸比丘。<a id="a-3b"></a>依止舍卫城比丘皆悉令集。<a id="a-3c"></a>以十利故。<a id="a-3d"></a>为诸比丘制戒。<a id="a-3e"></a>乃至已闻者当重闻。<a id="a-3f"></a>若比丘故出精。<a id="a-3g"></a>除梦中僧伽婆尸沙罪。<a id="a-3h"></a>故者。<a id="a-3i"></a>心调方便也。<a id="a-3j"></a>出精者。<a id="a-3k"></a>出不净也。<a id="a-3l"></a>除梦中者。<a id="a-3m"></a>世尊说梦中失精无罪。<a id="a-3n"></a>僧伽婆尸沙者。<a id="a-3o"></a>僧伽谓四波罗夷。<a id="a-3p"></a>婆尸沙者。<a id="a-3q"></a>是罪。<a id="a-3r"></a>有余应羯磨治故。<a id="a-3s"></a>说僧伽婆尸沙。<a id="a-3t"></a>复次是罪僧中发露悔过。<a id="a-3u"></a>亦名僧伽婆尸沙。<a id="a-3v"></a>梦者有五种。<a id="a-3w"></a>何等五。<a id="a-3x"></a>一者实梦。<a id="a-3y"></a>二者不实梦。<a id="a-3z"></a>三者不明了梦。<a id="a-40"></a>四者梦中梦。<a id="a-41"></a>五者先想而后梦。<a id="a-42"></a>是为五。<a id="a-43"></a>何者实梦。<a id="a-44"></a>所谓如来为菩萨时。<a id="a-45"></a>见五种梦如实不异。<a id="a-46"></a>是名实梦。<a id="a-47"></a>不实梦者。<a id="a-48"></a>若人见梦觉不实。<a id="a-49"></a>是名不实梦。<a id="a-4A"></a>不明了梦者。<a id="a-4B"></a>如其梦不记前后中间。<a id="a-4C"></a>是谓不明了梦。<a id="a-4D"></a>梦中梦者如见梦即于梦中为人说梦。<a id="a-4E"></a>是名梦中梦。<a id="a-4F"></a>先想而后梦者。<a id="a-4G"></a>如昼所作想夜便辄梦。<a id="a-4H"></a>是名先想后梦。<a id="a-4I"></a>有五事因缘起于淫欲。<a id="a-4J"></a>眼见色染着爱乐。<a id="a-4K"></a>生淫欲想。<a id="a-4L"></a>如眼见色染著者。<a id="a-4M"></a>耳鼻舌身亦如是先与女人情相娱乐。<a id="a-4N"></a>后续忆念即生淫欲心。<a id="a-4O"></a>是名五种因缘起淫欲。<a id="a-4P"></a>身生起有五事因缘。<a id="a-4Q"></a>欲心起。<a id="a-4R"></a>大行起。<a id="a-4S"></a>小行起。<a id="a-4T"></a>风患起。<a id="a-4U"></a>若非人触起。<a id="a-4V"></a>是为五事因缘起。<a id="a-4W"></a>弄出精有三事。<a id="a-4X"></a>有欲心故弄出。<a id="a-4Y"></a>弄出者。<a id="a-4Z"></a>为取精故为乐故。<a id="a-4a"></a>若自念言。<a id="a-4b"></a>久来不通脱生诸患。<a id="a-4c"></a>欲令通故。<a id="a-4d"></a>若戏故。<a id="a-4e"></a>若自试故。<a id="a-4f"></a>若未曾故。<a id="a-4g"></a>或自弄出。<a id="a-4h"></a>若使人弄出。<a id="a-4i"></a>是为弄出精者。<a id="a-4j"></a>若酥色油色乳色酪色。<a id="a-4k"></a>若青黄赤白。<a id="a-4l"></a>如是种种色。<a id="a-4m"></a>若一一色出者。<a id="a-4n"></a>僧伽婆尸沙。<a id="a-4o"></a>欲心起身生有出想。<a id="a-4p"></a>而不弄不出。<a id="a-4q"></a>是为心悔过。<a id="a-4r"></a>若欲心起身生有出想故。<a id="a-4s"></a>弄而不出得偷兰罪。<a id="a-4t"></a>欲心起身生有出想故。<a id="a-4u"></a>弄而出得僧伽婆尸沙。<a id="a-4v"></a>若欲心起身生无出想。<a id="a-4w"></a>不故弄出无罪。<a id="a-4x"></a>如是大行小行风患非人起亦如是。<a id="a-4y"></a>若欲心起身生有出想。<a id="a-4z"></a>故弄精欲出。<a id="a-50"></a>而不出外者偷兰罪。<a id="a-51"></a>若欲心起身生有出想。<a id="a-52"></a>不弄不出当责心。<a id="a-53"></a>若欲心起身生无出想。<a id="a-54"></a>弄而不出是亦责心。<a id="a-55"></a>若欲心起身生无出想。<a id="a-56"></a>不故弄出是亦责心。<a id="a-57"></a>若欲心起身生有出想。<a id="a-58"></a>故弄而出得僧伽婆尸沙。<a id="a-59"></a>乃至非人亦复如是。<a id="a-5A"></a>出精者。<a id="a-5B"></a>若身若身分。<a id="a-5C"></a>若身合身者。<a id="a-5D"></a>一切身动跳掷。<a id="a-5E"></a>时作方便而出。<a id="a-5F"></a>出者僧伽婆尸沙。<a id="a-5G"></a>身分者。<a id="a-5H"></a>若以手若以脚若膊若以肘。<a id="a-5I"></a>作方便出者僧伽婆尸沙。<a id="a-5J"></a>身合者。<a id="a-5K"></a>地水火风。<a id="a-5L"></a>地者。<a id="a-5M"></a>若床若褥若壁孔木孔竹筒等。<a id="a-5N"></a>若一一坚物触身欲令出。<a id="a-5O"></a>出者僧伽婆尸沙。<a id="a-5P"></a>水者。<a id="a-5Q"></a>诸流水逆触身。<a id="a-5R"></a>酥油等如是。<a id="a-5S"></a>诸水物中湿润物。<a id="a-5T"></a>身触欲令出。<a id="a-5U"></a>出者僧伽婆尸沙。<a id="a-5V"></a>火者。<a id="a-5W"></a>若于诸暖处暖具身触。<a id="a-5X"></a>若向火向日欲令出。<a id="a-5Y"></a>出者僧伽婆尸沙。<a id="a-5Z"></a>风者。<a id="a-5a"></a>若口风若扇风若衣风。<a id="a-5b"></a>触身欲令出。<a id="a-5c"></a>出者僧伽婆尸沙。<a id="a-5d"></a>若比丘语人言。<a id="a-5e"></a>汝弄我身生令出。<a id="a-5f"></a>精出者僧伽婆尸沙。<a id="a-5g"></a>若复语人言。<a id="a-5h"></a>汝莫令我数语。<a id="a-5i"></a>汝常知是事。<a id="a-5j"></a>而后弄出。<a id="a-5k"></a>出者僧伽婆尸沙。<a id="a-5l"></a>若比丘在空闲处住。<a id="a-5m"></a>见有禽兽交会。<a id="a-5n"></a>见已欲心起失不净者。<a id="a-5o"></a>是应责心。<a id="a-5p"></a>若复为受乐故。<a id="a-5q"></a>更方便逐看禽兽欲令出。<a id="a-5r"></a>出者僧伽婆尸沙。<a id="a-5s"></a>若有人强力。<a id="a-5t"></a>捉比丘弄令出者。<a id="a-5u"></a>是应责心。<a id="a-5v"></a>若为乐故。<a id="a-5w"></a>更就彼人令弄。<a id="a-5x"></a>出者僧伽婆尸沙。<a id="a-5y"></a>若比丘入聚落。<a id="a-5z"></a>见他男女行淫。<a id="a-60"></a>见已欲心起失不净者。<a id="a-61"></a>是应责心。<a id="a-62"></a>若复为乐故。<a id="a-63"></a>更逐往看令失者僧伽婆尸沙。<a id="a-64"></a>若比丘见男子造淫女家。<a id="a-65"></a>便作是念。<a id="a-66"></a>此中更无余事。<a id="a-67"></a>正当作淫欲。<a id="a-68"></a>而自欲心起失不净者。<a id="a-69"></a>是应责心。<a id="a-6A"></a>为乐故。<a id="a-6B"></a>更往看令失者僧伽婆尸沙。<a id="a-6C"></a>若比丘见女人裸身洗浴。<a id="a-6D"></a>见已欲心起失不净者。<a id="a-6E"></a>是应责心。<a id="a-6F"></a>若为乐故。<a id="a-6G"></a>逐往看令出者僧伽婆尸沙。<a id="a-6H"></a>若见男子裸身亦复如是。<a id="a-6I"></a>若比丘行道中欲心自起而失不净者。<a id="a-6J"></a>是应责心。<a id="a-6K"></a>行时故作方便令出。<a id="a-6L"></a>出者僧伽婆尸沙。<a id="a-6M"></a>如行住坐卧亦如是。<a id="a-6N"></a>若因涂油洗浴失者。<a id="a-6O"></a>是应责心。<a id="a-6P"></a>若故作方便。<a id="a-6Q"></a>涂油洗浴令失者。<a id="a-6R"></a>僧伽婆尸沙。<a id="a-6S"></a>是故世尊说。<a id="a-6T"></a>故弄失精。<a id="a-6U"></a>除梦中僧伽婆尸沙(一戒竟)</p>
  <p id="a6V">佛住王舍城迦兰陀竹园。<a id="a-6W"></a>广说如上。<a id="a-6X"></a>时优钵罗比丘尼。<a id="a-6Y"></a>有沙弥尼字支梨。<a id="a-6Z"></a>优钵罗比丘尼。<a id="a-6a"></a>遣沙弥尼支梨。<a id="a-6b"></a>持衣与优陀夷。<a id="a-6c"></a>时优陀夷于自房前缝衣。<a id="a-6d"></a>支梨礼优陀夷足于前而住。<a id="a-6e"></a>白优陀夷言。<a id="a-6f"></a>我师优钵罗。<a id="a-6g"></a>遣我持衣与长老。<a id="a-6h"></a>答言。<a id="a-6i"></a>好持着房中。<a id="a-6j"></a>时优陀夷。<a id="a-6k"></a>寻后逐入房内。<a id="a-6l"></a>便手把持抱适意已须臾放去。<a id="a-6m"></a>支梨行涕还师优钵罗问言。<a id="a-6n"></a>汝何以涕。<a id="a-6o"></a>答言。<a id="a-6p"></a>长老优陀夷。<a id="a-6q"></a>随我入房把持抱弄。<a id="a-6r"></a>极恼触我。<a id="a-6s"></a>优钵罗言。<a id="a-6t"></a>汝莫涕也。<a id="a-6u"></a>我当白佛令罚优陀夷。</p>
  <p id="a6v">复次佛住舍卫城。<a id="a-6w"></a>广说如上。<a id="a-6x"></a>长老优陀夷。<a id="a-6y"></a>时到着入聚落衣持钵入城次行乞食。<a id="a-6z"></a>入一家见一女人磨豆。<a id="a-70"></a>便捉发编举案牵推。<a id="a-71"></a>手捉抱弄适意已须臾放去。<a id="a-72"></a>彼便嫌责言。<a id="a-73"></a>此非法非善。<a id="a-74"></a>优陀夷。<a id="a-75"></a>汝呼我家是淫女家耶。<a id="a-76"></a>当以是事白诸比丘。<a id="a-77"></a>优陀夷言。<a id="a-78"></a>白与不白当随汝意。<a id="a-79"></a>便出而去。</p>
  <p id="a7A">复次佛住舍卫城。<a id="a-7B"></a>广说如上。<a id="a-7C"></a>时优陀夷。<a id="a-7D"></a>时到着入聚落衣持钵入城。<a id="a-7E"></a>次行乞食入一家。<a id="a-7F"></a>时有妊娠女人。<a id="a-7G"></a>舂极坐臼上息。<a id="a-7H"></a>时优陀夷脚蹴臼。<a id="a-7I"></a>臼转母人倒地身形裸露。<a id="a-7J"></a>优陀夷即便扶起言。<a id="a-7K"></a>姊妹起。<a id="a-7L"></a>我已见竟。<a id="a-7M"></a>时女人嗔恚言。<a id="a-7N"></a>沙门释子此非是辞谢法。<a id="a-7O"></a>我宁受汝舂杵打死。<a id="a-7P"></a>不欲令此覆藏处出现于人。<a id="a-7Q"></a>我当以是事白诸比丘。<a id="a-7R"></a>优陀夷言。<a id="a-7S"></a>白与不白自随汝意。<a id="a-7T"></a>言已便去。</p>
  <p id="a7U">复次佛住舍卫城。<a id="a-7V"></a>广说如上。<a id="a-7W"></a>时长老优陀夷直次守房。<a id="a-7X"></a>时优陀夷先有一知识婆罗门。<a id="a-7Y"></a>将妇来诣优陀夷。<a id="a-7Z"></a>其妇端正。<a id="a-7a"></a>夫语优陀夷言。<a id="a-7b"></a>可开诸房示此妇人。<a id="a-7c"></a>优陀夷言。<a id="a-7d"></a>汝若不语我亦欲示此妇人房舍。<a id="a-7e"></a>况复汝请。<a id="a-7f"></a>即将至阁上示诸房舍。<a id="a-7g"></a>雕文刻镂种种严饰。<a id="a-7h"></a>地作青豆色。<a id="a-7i"></a>于一屏处。<a id="a-7j"></a>便捉妇人手把持抱。<a id="a-7k"></a>妇人念言此优陀夷必欲作如是如是事。<a id="a-7l"></a>弄已还放。<a id="a-7m"></a>语婆罗门言。<a id="a-7n"></a>我已示竟。<a id="a-7o"></a>婆罗门言好。<a id="a-7p"></a>更可示余房舍。<a id="a-7q"></a>时彼妇以优陀夷不共行欲故。<a id="a-7r"></a>便嗔恚言。<a id="a-7s"></a>用看房舍为。<a id="a-7t"></a>此是薄福黄门出家。<a id="a-7u"></a>遍摩触我身而无好事。<a id="a-7v"></a>时婆罗门语优陀夷言。<a id="a-7w"></a>汝实于我知识而生非知识想耶。<a id="a-7x"></a>而于平地更生堆埠耶。<a id="a-7y"></a>而于水中更生火也即便系优陀夷颈牵去。<a id="a-7z"></a>优陀夷言。<a id="a-80"></a>婆罗门放我。<a id="a-81"></a>莫使须臾作破头事。<a id="a-82"></a>婆罗门言。<a id="a-83"></a>我不放汝。<a id="a-84"></a>汝有负我事。<a id="a-85"></a>诸比丘闻斗诤声出看语婆罗门言。<a id="a-86"></a>置置放优陀夷。<a id="a-87"></a>婆罗门言。<a id="a-88"></a>我终不放。<a id="a-89"></a>要将诣世尊。<a id="a-8A"></a>时佛见已语婆罗门言。<a id="a-8B"></a>放优陀夷。<a id="a-8C"></a>婆罗门白佛言。<a id="a-8D"></a>世尊。<a id="a-8E"></a>我今不放。<a id="a-8F"></a>要当说其罪状然后放去。<a id="a-8G"></a>时优陀夷便力诤得脱走去。<a id="a-8H"></a>时婆罗门以上因缘具白世尊。<a id="a-8I"></a>尔时世尊。<a id="a-8J"></a>为婆罗门随顺说法示教利喜。<a id="a-8K"></a>嗔恚即除得法眼净。<a id="a-8L"></a>辞还请退佛言。<a id="a-8M"></a>宜知是时。<a id="a-8N"></a>即礼佛足右绕三匝而去。<a id="a-8O"></a>婆罗门去不久。<a id="a-8P"></a>佛告诸比丘。<a id="a-8Q"></a>唤优陀夷来。<a id="a-8R"></a>即唤来已。<a id="a-8S"></a>佛以上事广问优陀夷。<a id="a-8T"></a>汝实尔不。<a id="a-8U"></a>答言。<a id="a-8V"></a>实尔世尊。<a id="a-8W"></a>佛言。<a id="a-8X"></a>优陀夷。<a id="a-8Y"></a>此是恶事诸比丘白佛言。<a id="a-8Z"></a>世尊。<a id="a-8a"></a>此优陀夷不但作此一恶事。<a id="a-8b"></a>先时世尊。<a id="a-8c"></a>在王舍城伽兰陀竹园。<a id="a-8d"></a>时优钵罗比丘尼遣沙弥尼支梨。<a id="a-8e"></a>持衣与优陀夷。<a id="a-8f"></a>优陀夷便捉抱弄适意已放去。<a id="a-8g"></a>佛问优陀夷。<a id="a-8h"></a>有是事不。<a id="a-8i"></a>答言。<a id="a-8j"></a>实尔世尊。<a id="a-8k"></a>佛言。<a id="a-8l"></a>此是恶事。<a id="a-8m"></a>复有比丘白佛言。<a id="a-8n"></a>不但作此恶事。<a id="a-8o"></a>世尊在舍卫城时。<a id="a-8p"></a>优陀夷时到着入聚落衣持钵次行乞食入一家。<a id="a-8q"></a>家中有一女人磨豆。<a id="a-8r"></a>时优陀夷便捉其发编抱捉恼弄放去。<a id="a-8s"></a>佛问优陀夷。<a id="a-8t"></a>实有是事不。<a id="a-8u"></a>答言。<a id="a-8v"></a>实尔世尊。<a id="a-8w"></a>佛言。<a id="a-8x"></a>此是恶事。<a id="a-8y"></a>复有比丘言。<a id="a-8z"></a>世尊。<a id="a-90"></a>何但有此恶事。<a id="a-91"></a>又复一时世尊在舍卫城。<a id="a-92"></a>时优陀夷着入聚落衣持钵乞食入一家。<a id="a-93"></a>有一妊娠女人。<a id="a-94"></a>舂极坐臼上息。<a id="a-95"></a>优陀夷以脚蹴臼令其倒地。<a id="a-96"></a>观其形体然后出去。<a id="a-97"></a>佛言。<a id="a-98"></a>优陀夷汝复有是事不。<a id="a-99"></a>答言。<a id="a-9A"></a>实尔世尊。<a id="a-9B"></a>佛言。<a id="a-9C"></a>何以故尔。<a id="a-9D"></a>答言。<a id="a-9E"></a>世尊。<a id="a-9F"></a>我未曾见妊娠女形故试看耳。<a id="a-9G"></a>佛言。<a id="a-9H"></a>痴人。<a id="a-9I"></a>宁观粪厕。<a id="a-9J"></a>不观彼妊娠女形。<a id="a-9K"></a>我常不种种呵责欲想赞叹离欲耶。<a id="a-9L"></a>汝云何作此恶不善行。<a id="a-9M"></a>此非法非律非如佛教。<a id="a-9N"></a>不可以是长养善法。<a id="a-9O"></a>诸比丘白佛言。<a id="a-9P"></a>世尊。<a id="a-9Q"></a>云何是优陀夷。<a id="a-9R"></a>为婆罗门所捉。<a id="a-9S"></a>蒙世尊恩故得脱。<a id="a-9T"></a>佛告诸比丘。<a id="a-9U"></a>是优陀夷不但今日蒙我得脱。<a id="a-9V"></a>过去世时以曾被捉蒙我得脱。<a id="a-9W"></a>诸比丘白佛言。<a id="a-9X"></a>已曾尔耶。<a id="a-9Y"></a>佛言如是。<a id="a-9Z"></a>过去世时香山中有仙人住处。<a id="a-9a"></a>去山不远有一池水。<a id="a-9b"></a>时池水中有一鳖。<a id="a-9c"></a>出池求食。<a id="a-9d"></a>食已向日张口而眠。<a id="a-9e"></a>时香山中有诸猕猴。<a id="a-9f"></a>入池饮水已上岸。<a id="a-9g"></a>见此鳖张口而眠。<a id="a-9h"></a>时彼猕猴便欲作淫法。<a id="a-9i"></a>即以身生内鳖口中。<a id="a-9j"></a>鳖觉合口藏六甲里。<a id="a-9k"></a>如所说偈言。</p>
  <p id="a9l">愚痴人执相　　犹如鳖所咬</p>
  <p id="a9m">失修摩罗捉　　非斧则不离</p>
  <p id="a9n">时鳖急捉猕猴却行欲入水。<a id="a-9o"></a>猕猴急怖便作是念。<a id="a-9p"></a>若我入水必死无疑。<a id="a-9q"></a>然苦痛力弱。<a id="a-9r"></a>任鳖回转。<a id="a-9s"></a>流离牵曳遇值崄处。<a id="a-9t"></a>鳖时仰卧。<a id="a-9u"></a>是时猕猴两手抱鳖。<a id="a-9v"></a>作是念言。<a id="a-9w"></a>谁当为我脱此苦难。<a id="a-9x"></a>猕猴曾知仙人住处。<a id="a-9y"></a>彼当救我。<a id="a-9z"></a>便抱此鳖向彼处去。<a id="a-A0"></a>仙人遥见便作是念。<a id="a-A1"></a>咄哉异事。<a id="a-A2"></a>今是猕猴为作何等。<a id="a-A3"></a>欲戏弄猕猴故。<a id="a-A4"></a>言婆罗门。<a id="a-A5"></a>是何等宝物满钵持来。<a id="a-A6"></a>得何等信而来向我。<a id="a-A7"></a>尔时猕猴即说偈言。</p>
  <p id="aA8">我愚痴猕猴　　无辜触恼他</p>
  <p id="aA9">救厄者贤士　　命急在不久</p>
  <p id="aAA">今日婆罗门　　若不救我者</p>
  <p id="aAB">须臾断身生　　困厄还山林</p>
  <p id="aAC">尔时仙人以偈答言。</p>
  <p id="aAD">我令汝得脱　　还于山林中</p>
  <p id="aAE">恐汝猕猴法　　故态还复生</p>
  <p id="aAF">尔时彼仙人　　为说往昔事</p>
  <p id="aAG">鳖汝宿命时　　曾号字迦葉</p>
  <p id="aAH">猕猴过去世　　号字憍陈如</p>
  <p id="aAI">汝作淫欲行　　今可断因缘</p>
  <p id="aAJ">迦葉放憍陈　　令还山林去</p>
  <p id="aAK">佛告诸比丘。<a id="a-AL"></a>尔时仙人岂异人乎。<a id="a-AM"></a>即我身是。<a id="a-AN"></a>鳖者婆罗门是。<a id="a-AO"></a>是时猕猴者优陀夷是本为兽时蒙我得脱。<a id="a-AP"></a>今复蒙我重得解脱。<a id="a-AQ"></a>诸比丘白佛言。<a id="a-AR"></a>世尊。<a id="a-AS"></a>云何是优陀夷。<a id="a-AT"></a>于支梨沙弥尼如女乃起欲想。<a id="a-AU"></a>佛告诸比丘。<a id="a-AV"></a>不但今日是优陀夷。<a id="a-AW"></a>于支梨如女而起欲想。<a id="a-AX"></a>过去世时已曾于是女起淫欲想。<a id="a-AY"></a>诸比丘白佛言。<a id="a-AZ"></a>世尊。<a id="a-Aa"></a>已曾尔耶。<a id="a-Ab"></a>佛言如是。<a id="a-Ac"></a>过去世时有婆罗门。<a id="a-Ad"></a>姓嵩渠氏。<a id="a-Ae"></a>田作生活。<a id="a-Af"></a>索得一妇。<a id="a-Ag"></a>端正姝好共相娱乐。<a id="a-Ah"></a>便生一女亦复端正。<a id="a-Ai"></a>为作名字。<a id="a-Aj"></a>以嵩渠姓故。<a id="a-Ak"></a>字为嵩渠。<a id="a-Al"></a>至年长大。<a id="a-Am"></a>诸种种姓婆罗门遣信来索。<a id="a-An"></a>时女问母。<a id="a-Ao"></a>此何客来。<a id="a-Ap"></a>答言索汝。<a id="a-Aq"></a>其女白母。<a id="a-Ar"></a>我不欲嫁乐修梵行。<a id="a-As"></a>母言不尔。<a id="a-At"></a>男女之法要有嫁娶。<a id="a-Au"></a>女复白言。<a id="a-Av"></a>若父母见爱念者愿莫嫁我。<a id="a-Aw"></a>时父母爱女故。<a id="a-Ax"></a>不能苦违。<a id="a-Ay"></a>答言任意。<a id="a-Az"></a>时邻里知识皆悉知之。<a id="a-B0"></a>云何是女端正姝好。<a id="a-B1"></a>而能守志乐修梵行。<a id="a-B2"></a>皆爱念之。<a id="a-B3"></a>时婆罗门入田耕作。<a id="a-B4"></a>妇常送食。<a id="a-B5"></a>遇于一时其妇有事。<a id="a-B6"></a>遣女嵩渠送食与父。<a id="a-B7"></a>时婆罗门不正思惟便生欲想。<a id="a-B8"></a>忆念妇至当共行欲。<a id="a-B9"></a>见持食来。<a id="a-BA"></a>便舍犁往迎。<a id="a-BB"></a>欲心迷醉不能自觉。<a id="a-BC"></a>不应触处父辄触之。<a id="a-BD"></a>时女嵩渠便涕泣而住。<a id="a-BE"></a>时婆罗门即便念言。<a id="a-BF"></a>此女嵩渠常不乐欲。<a id="a-BG"></a>众人所叹。<a id="a-BH"></a>今我触之而不大唤。<a id="a-BI"></a>似有欲意即说偈言。</p>
  <p id="aBJ">今我触汝身　　低头长叹息</p>
  <p id="aBK">将不欲与我　　共行淫欲法</p>
  <p id="aBL">汝先修梵行　　众人之所敬</p>
  <p id="aBM">而今软相现　　似有世间意</p>
  <p id="aBN">尔时嵩渠女以偈。<a id="a-BO"></a>答父言。</p>
  <p id="aBP">我先恐怖时　　仰凭于慈父</p>
  <p id="aBQ">本所依怙处　　更遭斯恼乱</p>
  <p id="aBR">今在深榛中　　知复何所告</p>
  <p id="aBS">喻如深水中　　而更生于火</p>
  <p id="aBT">根本荫覆处　　而今恐怖生</p>
  <p id="aBU">无畏处生畏　　所归反遭难</p>
  <p id="aBV">林树诸天神　　证知此非法</p>
  <p id="aBW">不终生养恩　　一朝见困辱</p>
  <p id="aBX">地不为我开　　于何逃身命</p>
  <p id="aBY">时婆罗门闻女说颂。<a id="a-BZ"></a>大自惭愧即便而去。<a id="a-Ba"></a>佛告诸比丘。<a id="a-Bb"></a>尔时婆罗门者。<a id="a-Bc"></a>岂异人乎。<a id="a-Bd"></a>今优陀夷是。<a id="a-Be"></a>时婆罗门妇者。<a id="a-Bf"></a>今优钵罗比丘尼是。<a id="a-Bg"></a>时女嵩渠者。<a id="a-Bh"></a>今支梨沙弥尼是。<a id="a-Bi"></a>本已曾于此女生欲想故。<a id="a-Bj"></a>今续复起。<a id="a-Bk"></a>佛告诸比丘。<a id="a-Bl"></a>依止舍卫城住者皆悉令集。<a id="a-Bm"></a>以十利故。<a id="a-Bn"></a>为诸比丘制戒。<a id="a-Bo"></a>乃至已闻者当重闻。<a id="a-Bp"></a>若比丘淫欲变心。<a id="a-Bq"></a>与女人身相摩触。<a id="a-Br"></a>若捉手若捉发编。<a id="a-Bs"></a>及余身分摩触。<a id="a-Bt"></a>受细滑者僧伽婆尸沙。</p>
  <p id="aBu">比丘者如上说淫欲者。<a id="a-Bv"></a>染污心也。<a id="a-Bw"></a>变心者。<a id="a-Bx"></a>变名过去心。<a id="a-By"></a>灭尽变易是亦名变。<a id="a-Bz"></a>但此中变易者。<a id="a-C0"></a>于根力觉道种变易也。<a id="a-C1"></a>心者。<a id="a-C2"></a>意识也。<a id="a-C3"></a>女人者。<a id="a-C4"></a>母姊妹亲里非亲里。<a id="a-C5"></a>若大若小在家出家。<a id="a-C6"></a>捉手者。<a id="a-C7"></a>若捉手若捉腕乃至一指。<a id="a-C8"></a>是名捉手。<a id="a-C9"></a>编者。<a id="a-CA"></a>有八种。<a id="a-CB"></a>何等八。<a id="a-CC"></a>一者发编。<a id="a-CD"></a>二者珠编。<a id="a-CE"></a>三者线编。<a id="a-CF"></a>四者花鬘编。<a id="a-CG"></a>五者树皮编。<a id="a-CH"></a>六者草编。<a id="a-CI"></a>七者毛编。<a id="a-CJ"></a>八者韦编。<a id="a-CK"></a>若合发捉。<a id="a-CL"></a>此八种编者。<a id="a-CM"></a>犯八种僧伽婆尸沙。<a id="a-CN"></a>离发捉七种编者。<a id="a-CO"></a>犯七种偷兰罪。<a id="a-CP"></a>身相触者。<a id="a-CQ"></a>身身相触也。<a id="a-CR"></a>余身分者。<a id="a-CS"></a>除发编。<a id="a-CT"></a>余身分是也。<a id="a-CU"></a>摩者。<a id="a-CV"></a>逆顺遍摩也。<a id="a-CW"></a>着细滑者。<a id="a-CX"></a>逆顺摩时。<a id="a-CY"></a>身触受细滑也。<a id="a-CZ"></a>僧伽婆尸沙者如上说。</p>
  <p id="aCa">若比丘染污心捉女人发编。<a id="a-Cb"></a>若举若按若牵若推若抱若呜若推若拍者。<a id="a-Cc"></a>僧伽婆尸沙。<a id="a-Cd"></a>若比丘欲捉此而触余。<a id="a-Ce"></a>欲触余而触此。<a id="a-Cf"></a>欲触此而触此。<a id="a-Cg"></a>欲触余而触余。<a id="a-Ch"></a>乃至推拍者。<a id="a-Ci"></a>僧伽婆尸沙。<a id="a-Cj"></a>意谓是女而是黄门。<a id="a-Ck"></a>捉发乃至推拍得偷兰罪。<a id="a-Cl"></a>谓是黄门而是女人。<a id="a-Cm"></a>乃至推拍僧伽婆尸沙。<a id="a-Cn"></a>谓是女人而是女人。<a id="a-Co"></a>乃至推拍僧伽婆尸沙。<a id="a-Cp"></a>谓是黄门而是黄门。<a id="a-Cq"></a>乃至推拍偷兰罪。<a id="a-Cr"></a>谓是女人而是男子。<a id="a-Cs"></a>乃至推拍得越比尼罪。<a id="a-Ct"></a>谓是男子而是女人。<a id="a-Cu"></a>乃至推拍僧伽婆尸沙。<a id="a-Cv"></a>谓是女人而是女人。<a id="a-Cw"></a>乃至推拍僧伽婆尸沙。<a id="a-Cx"></a>谓是男子而是男子。<a id="a-Cy"></a>乃至推拍得越比尼罪。<a id="a-Cz"></a>黄门男子亦如是。</p>
  <p id="aD0">若比丘欲心逐女人。<a id="a-D1"></a>女人走入众女间。<a id="a-D2"></a>就中牵此女人者。<a id="a-D3"></a>僧伽婆尸沙。<a id="a-D4"></a>若欲心触众女人者。<a id="a-D5"></a>随所触僧伽婆尸沙。<a id="a-D6"></a>而不触者得偷兰罪。<a id="a-D7"></a>若比丘欲心逐女人。<a id="a-D8"></a>女人走入众黄门中。<a id="a-D9"></a>就中牵此女人者。<a id="a-DA"></a>僧伽婆尸沙。<a id="a-DB"></a>比丘若欲心触众黄门者。<a id="a-DC"></a>随所触得偷兰罪。<a id="a-DD"></a>而不触者。<a id="a-DE"></a>得越比尼罪。<a id="a-DF"></a>若比丘欲心逐女人。<a id="a-DG"></a>女人走入众男子中。<a id="a-DH"></a>就中牵女人者。<a id="a-DI"></a>得僧伽婆尸沙。<a id="a-DJ"></a>若欲心触诸男子者。<a id="a-DK"></a>随所触得越比尼罪。<a id="a-DL"></a>而不触者。<a id="a-DM"></a>得越比尼心悔。<a id="a-DN"></a>若比丘欲心逐黄门。<a id="a-DO"></a>黄门走入众黄门中。<a id="a-DP"></a>就中牵此黄门者。<a id="a-DQ"></a>得偷兰罪。<a id="a-DR"></a>若欲心触除黄门者。<a id="a-DS"></a>随所触得偷兰罪。<a id="a-DT"></a>而不触者。<a id="a-DU"></a>得越比尼罪。<a id="a-DV"></a>若比丘欲心走逐黄门。<a id="a-DW"></a>黄门走入众女人中。<a id="a-DX"></a>就中牵黄门者。<a id="a-DY"></a>得偷兰罪。<a id="a-DZ"></a>若欲心触余女人者。<a id="a-Da"></a>随所触僧伽婆尸沙。<a id="a-Db"></a>而不触者得偷兰罪。<a id="a-Dc"></a>若比丘欲心逐黄门。<a id="a-Dd"></a>黄门走入众男子中。<a id="a-De"></a>就中牵者得偷兰罪。<a id="a-Df"></a>若欲心触余男子。<a id="a-Dg"></a>随所触得越比尼罪。<a id="a-Dh"></a>而不触者。<a id="a-Di"></a>得越比尼心悔。<a id="a-Dj"></a>若比丘欲心逐男子。<a id="a-Dk"></a>男子走入众男子中。<a id="a-Dl"></a>就中牵此男子者。<a id="a-Dm"></a>得越比尼罪。<a id="a-Dn"></a>若欲心触余男子。<a id="a-Do"></a>随所触得越比尼罪。<a id="a-Dp"></a>而不触者。<a id="a-Dq"></a>得越比尼心悔。<a id="a-Dr"></a>若比丘欲心逐男子。<a id="a-Ds"></a>男子走入众女人中。<a id="a-Dt"></a>就中牵此男子者。<a id="a-Du"></a>得越比尼罪。<a id="a-Dv"></a>若欲心触余女人者。<a id="a-Dw"></a>得僧伽婆尸沙。<a id="a-Dx"></a>而不触者得偷兰罪。<a id="a-Dy"></a>若比丘欲心走逐男子。<a id="a-Dz"></a>男子走入众黄门中。<a id="a-E0"></a>就中牵此男子者。<a id="a-E1"></a>得越比尼罪。<a id="a-E2"></a>若欲心触余黄门者。<a id="a-E3"></a>随所触得偷兰罪。<a id="a-E4"></a>而不触者。<a id="a-E5"></a>得越比尼罪。<a id="a-E6"></a>若比丘欲心一时触众多女人。<a id="a-E7"></a>得一僧伽婆尸沙。<a id="a-E8"></a>若一一别触。<a id="a-E9"></a>一一得僧伽婆尸沙。</p>
  <p id="aEA">若比丘坐时。<a id="a-EB"></a>有女人来礼比丘足。<a id="a-EC"></a>比丘若起欲心。<a id="a-ED"></a>当正身住。<a id="a-EE"></a>应语女人言。<a id="a-EF"></a>小远作礼。<a id="a-EG"></a>抄女人笃信卒来接比丘足者。<a id="a-EH"></a>尔时应自咬舌令痛不令觉女人细滑。</p>
  <p id="aEI">若女人从比丘索水者。<a id="a-EJ"></a>应语知水家与。<a id="a-EK"></a>不应自捉灌浇女人手。<a id="a-EL"></a>应以器盛与。<a id="a-EM"></a>若无器者令净人与。<a id="a-EN"></a>若无净人者。<a id="a-EO"></a>比丘应着灌若床上若机上授与。<a id="a-EP"></a>语言。<a id="a-EQ"></a>可取水饮。<a id="a-ER"></a>若比丘与女人共一床坐非威仪。<a id="a-ES"></a>若起欲心越比尼罪。<a id="a-ET"></a>故动床不相触者偷兰罪。<a id="a-EU"></a>若共一器食若共盘食。<a id="a-EV"></a>一床坐卧亦如是。</p>
  <p id="aEW">若比丘与女人共床卧相触。<a id="a-EX"></a>犯僧伽婆尸沙。<a id="a-EY"></a>若中间比丘坐女人卧。<a id="a-EZ"></a>女人坐比丘卧。<a id="a-Ea"></a>随坐时卧时随相触。<a id="a-Eb"></a>一一僧伽婆尸沙。<a id="a-Ec"></a>若比丘知法多诈与女人相抱共卧共起。<a id="a-Ed"></a>竟宿不移者。<a id="a-Ee"></a>犯一僧伽婆尸沙。</p>
  <p id="aEf">若比丘与女人共结鬘者非威仪。<a id="a-Eg"></a>若染污心越比尼罪。<a id="a-Eh"></a>若欲心动鬘不相触者偷兰罪。<a id="a-Ei"></a>若比丘与女人共蹈井上危木汲水者非威仪。<a id="a-Ej"></a>若有欲心越比尼罪。<a id="a-Ek"></a>若欲心动木者偷兰罪。<a id="a-El"></a>若不动者无罪。<a id="a-Em"></a>若中间有男子者无罪。</p>
  <p id="aEn">若比丘与女人共一绳汲水非威仪。<a id="a-Eo"></a>若起欲心越比尼罪。<a id="a-Ep"></a>若欲心动绳偷兰罪。<a id="a-Eq"></a>若比丘与女人共井汲水。<a id="a-Er"></a>若比丘下灌时女人欲下。<a id="a-Es"></a>当语言。<a id="a-Et"></a>姊妹小住。<a id="a-Eu"></a>待我灌出竟然后下。<a id="a-Ev"></a>若井栏动共汲水者非威仪。<a id="a-Ew"></a>若起欲心者越比尼罪。<a id="a-Ex"></a>欲心动井栏得偷兰罪。<a id="a-Ey"></a>若井栏不动无罪。<a id="a-Ez"></a>中间有净人者无罪。</p>
  <p id="aF0">若比丘入聚落中。<a id="a-F1"></a>到信心优婆塞家。<a id="a-F2"></a>时优婆塞优婆夷言。<a id="a-F3"></a>我欲得一宿供养佛。<a id="a-F4"></a>愿师佐我施供养具。<a id="a-F5"></a>比丘言可尔。<a id="a-F6"></a>若比丘共女人举柱欲竖者非威仪。<a id="a-F7"></a>若有欲心越比尼罪。<a id="a-F8"></a>若欲心动柱者偷兰罪。<a id="a-F9"></a>若比丘与女人共张施供养具。<a id="a-FA"></a>若竹木苇各捉一头者非威仪。<a id="a-FB"></a>若有欲心。<a id="a-FC"></a>得越比尼罪。<a id="a-FD"></a>若欲心动竹木苇者。<a id="a-FE"></a>得偷兰罪。<a id="a-FF"></a>如是帐缦衣锦罽画像乃至花鬘诸物。<a id="a-FG"></a>比丘与女人共各捉一头非威仪。<a id="a-FH"></a>若有欲心得越比尼罪。<a id="a-FI"></a>若欲心动彼物者得偷兰罪。</p>
  <p id="aFJ">若比丘共女人舁石蜜瓶非威仪。<a id="a-FK"></a>若有欲心得越比尼罪。<a id="a-FL"></a>若欲心动瓶。<a id="a-FM"></a>得偷兰罪。<a id="a-FN"></a>乃至一切诸动器物亦如是。<a id="a-FO"></a>若比丘与女人共行香花油者。<a id="a-FP"></a>女人捉器。<a id="a-FQ"></a>比丘过花。<a id="a-FR"></a>比丘捉器。<a id="a-FS"></a>女人过花。<a id="a-FT"></a>非威仪。<a id="a-FU"></a>若有欲心。<a id="a-FV"></a>得越比尼罪。<a id="a-FW"></a>若欲心动器。<a id="a-FX"></a>得偷兰罪。<a id="a-FY"></a>若竟夜听法者。<a id="a-FZ"></a>当各于异壁下相远敷座。<a id="a-Fa"></a>若无是处。<a id="a-Fb"></a>当于露地。<a id="a-Fc"></a>若不容受者。<a id="a-Fd"></a>中间当以木为齐限。<a id="a-Fe"></a>听法讫已。<a id="a-Ff"></a>持种种杂物布施。<a id="a-Fg"></a>所谓床褥若衣等若宝器等。<a id="a-Fh"></a>若比丘共女人捉物咒愿者非威仪。<a id="a-Fi"></a>若有欲心。<a id="a-Fj"></a>得越比尼罪。<a id="a-Fk"></a>若欲心动彼物。<a id="a-Fl"></a>得偷兰罪。<a id="a-Fm"></a>明旦比丘与女人共行。<a id="a-Fn"></a>种种饮食乃至行盐若比丘捉器女人行。<a id="a-Fo"></a>若女人捉器比丘行。<a id="a-Fp"></a>非威仪。<a id="a-Fq"></a>若有欲心。<a id="a-Fr"></a>得越比尼罪。<a id="a-Fs"></a>若欲心动器。<a id="a-Ft"></a>得偷兰罪。<a id="a-Fu"></a>若比丘于女人边受器行者不犯。<a id="a-Fv"></a>若有女人欲担重物。<a id="a-Fw"></a>不能上肩。<a id="a-Fx"></a>便请比丘佐扶。<a id="a-Fy"></a>比丘不应佐扶。<a id="a-Fz"></a>若有余男子女人者。<a id="a-G0"></a>比丘应教令佐扶。<a id="a-G1"></a>若无余人者。<a id="a-G2"></a>比丘应自举。<a id="a-G3"></a>是物着高处令其就担。<a id="a-G4"></a>若比丘与女人共于虚动地行非威仪。<a id="a-G5"></a>若有欲心。<a id="a-G6"></a>得越比尼罪。<a id="a-G7"></a>若有欲心动地。<a id="a-G8"></a>得偷兰罪。<a id="a-G9"></a>若比丘与女人共行。<a id="a-GA"></a>可动辂上渡水非威仪。<a id="a-GB"></a>若有欲心。<a id="a-GC"></a>得越比尼罪。<a id="a-GD"></a>若欲心动辂得偷兰罪。<a id="a-GE"></a>若辂不动无罪。<a id="a-GF"></a>中间有男子者无罪。</p>
  <p id="aGG">若比丘下辂。<a id="a-GH"></a>时见女人来。<a id="a-GI"></a>当返还使女人过竟。<a id="a-GJ"></a>比丘便下。<a id="a-GK"></a>若道宽不动无罪。<a id="a-GL"></a>中间有男子者不犯。<a id="a-GM"></a>若比丘与女人共行长板上者非威仪。<a id="a-GN"></a>若有欲心。<a id="a-GO"></a>得越比尼罪。<a id="a-GP"></a>若有欲心动板。<a id="a-GQ"></a>得偷兰罪。<a id="a-GR"></a>若板不动中间有男子者无罪。<a id="a-GS"></a>若比丘与女人共行水中。<a id="a-GT"></a>比丘在后脚蹴水灒女人者。<a id="a-GU"></a>非威仪。<a id="a-GV"></a>若有欲心。<a id="a-GW"></a>得越比尼罪。<a id="a-GX"></a>若欲心蹴水着女人者。<a id="a-GY"></a>得偷兰罪。</p>
  <p id="aGZ">若比丘与女人共船上行。<a id="a-Ga"></a>比丘当在男子所住处住若正有一住处者。<a id="a-Gb"></a>比丘当正念而住。<a id="a-Gc"></a>若有异心相触者。<a id="a-Gd"></a>僧伽婆尸沙。<a id="a-Ge"></a>若船没时。<a id="a-Gf"></a>女人水漂向比丘。<a id="a-Gg"></a>比丘作地想持出水不犯。<a id="a-Gh"></a>若有欲心。<a id="a-Gi"></a>得僧伽婆尸沙。</p>
  <p id="aGj">若比丘河边经行。<a id="a-Gk"></a>有女人落水中。<a id="a-Gl"></a>作哀苦声。<a id="a-Gm"></a>求比丘救者。<a id="a-Gn"></a>比丘作地想捉出不犯。<a id="a-Go"></a>若授竹木绳牵出不犯。<a id="a-Gp"></a>若比丘言知汝虽苦当任宿命者无罪。<a id="a-Gq"></a>若女人急捉比丘者。<a id="a-Gr"></a>比丘当正念住。<a id="a-Gs"></a>若心有异。<a id="a-Gt"></a>合粗厚衣捉者。<a id="a-Gu"></a>得偷兰罪。<a id="a-Gv"></a>若软薄衣合捉者。<a id="a-Gw"></a>得僧伽婆尸沙。<a id="a-Gx"></a>若比丘入城时。<a id="a-Gy"></a>若王出若大会日多人出入。<a id="a-Gz"></a>比丘当住伺人小希然后乃入。<a id="a-H0"></a>若随多人男女比入者非威仪。<a id="a-H1"></a>乃至有欲心触。<a id="a-H2"></a>僧伽婆尸沙。<a id="a-H3"></a>若比丘入城乞食。<a id="a-H4"></a>过到淫女家淫女捉比丘者。<a id="a-H5"></a>当正思惟若比丘乞食时。<a id="a-H6"></a>有端正女人持食与比丘。<a id="a-H7"></a>比丘见女人起欲想者。<a id="a-H8"></a>应放钵着地令余人授。<a id="a-H9"></a>若女人持食与比丘。<a id="a-HA"></a>若女人一手过食。<a id="a-HB"></a>一手承钵底者非威仪。<a id="a-HC"></a>若有欲心乃至触。<a id="a-HD"></a>僧伽婆尸沙。<a id="a-HE"></a>若比丘陜道巷中与女人相逢。<a id="a-HF"></a>比丘应住待女人过。<a id="a-HG"></a>若竞行者非威仪。<a id="a-HH"></a>若有欲心乃至触。<a id="a-HI"></a>僧伽婆尸沙。<a id="a-HJ"></a>若比丘与母姊妹亲里等久别相见。<a id="a-HK"></a>欢喜抱捉比丘。<a id="a-HL"></a>比丘当正忆念住。<a id="a-HM"></a>若有异心者。<a id="a-HN"></a>僧伽婆尸沙。</p>
  <p id="aHO">若比丘至檀越家时。<a id="a-HP"></a>女人抱小儿。<a id="a-HQ"></a>着比丘膝上。<a id="a-HR"></a>不犯。<a id="a-HS"></a>若比丘就女人手中。<a id="a-HT"></a>捉小儿者非威仪。<a id="a-HU"></a>若有欲心者。<a id="a-HV"></a>得越比尼罪。<a id="a-HW"></a>展转相动者。<a id="a-HX"></a>得偷兰罪。<a id="a-HY"></a>若手触彼女人。<a id="a-HZ"></a>僧伽婆尸沙。</p>
  <p id="aHa">若比丘入城。<a id="a-Hb"></a>若王出若大会日。<a id="a-Hc"></a>若多男女出入。<a id="a-Hd"></a>比丘应住须人小希比丘便入。<a id="a-He"></a>若时有狂象狂马狂牛奔车失火逼时。<a id="a-Hf"></a>诸恐怖事疾入者无罪。</p>
  <p id="aHg">若比丘诸大会时。<a id="a-Hh"></a>所谓佛生处。<a id="a-Hi"></a>得道处。<a id="a-Hj"></a>转法轮处阿难大会处。<a id="a-Hk"></a>罗睺罗大会处。<a id="a-Hl"></a>般遮于瑟大会处。<a id="a-Hm"></a>是诸大会时多人来看。<a id="a-Hn"></a>若女人持珠环璎珞衣物寄比丘。<a id="a-Ho"></a>若不净物应令净人取。<a id="a-Hp"></a>若净物应自手取。<a id="a-Hq"></a>女人还索时。<a id="a-Hr"></a>不净物令净人还。<a id="a-Hs"></a>若净物自手还。<a id="a-Ht"></a>不得为女人着。<a id="a-Hu"></a>著者犯越比尼罪。<a id="a-Hv"></a>若触女人身者僧伽婆尸沙。<a id="a-Hw"></a>若触黄门偷兰罪。<a id="a-Hx"></a>若触男子越比尼罪。<a id="a-Hy"></a>若触一切畜生女者。<a id="a-Hz"></a>越比尼罪。<a id="a-I0"></a>若紧那罗女及猕猴女偷兰罪。<a id="a-I1"></a>若人女边僧伽婆尸沙。<a id="a-I2"></a>黄门边偷兰罪男子边越比尼罪。<a id="a-I3"></a>若女人边偷兰罪。<a id="a-I4"></a>黄门边越比尼罪。<a id="a-I5"></a>男子边越比尼心悔。<a id="a-I6"></a>若女人边越比尼。<a id="a-I7"></a>黄门边越比尼心悔。<a id="a-I8"></a>男子边不犯。<a id="a-I9"></a>若女人边越比尼心悔。<a id="a-IA"></a>黄门男子不犯。<a id="a-IB"></a>是故说。<a id="a-IC"></a>若比丘淫欲变心。<a id="a-ID"></a>与女人身相摩触。<a id="a-IE"></a>若捉手若捉发编。<a id="a-IF"></a>及余身分摩触。<a id="a-IG"></a>受细滑者僧伽婆尸沙(第二戒竟)</p>
  <p id="aIH">佛住王舍城迦兰陀竹园。<a id="a-II"></a>广说如上。<a id="a-IJ"></a>时净居天。<a id="a-IK"></a>以转轮王所应服。<a id="a-IL"></a>药价直百千授与耆旧耆旧药师作是念。<a id="a-IM"></a>今日世间谁最尊重。<a id="a-IN"></a>世间第一。<a id="a-IO"></a>当持此药以奉上之寻复念言。<a id="a-IP"></a>唯有如来。<a id="a-IQ"></a>最尊第一。<a id="a-IR"></a>当以此药奉上世尊。<a id="a-IS"></a>尔时耆旧童子往诣世尊所。<a id="a-IT"></a>礼世尊足却住一面白佛言。<a id="a-IU"></a>净居天与我是治转轮王药价直百千。<a id="a-IV"></a>我作是念。<a id="a-IW"></a>世间谁最尊重第一应与此药。<a id="a-IX"></a>寻复念言。<a id="a-IY"></a>唯有如来。<a id="a-IZ"></a>世之尊重。<a id="a-Ia"></a>今以此药奉上世尊。<a id="a-Ib"></a>唯愿哀愍纳受此药。<a id="a-Ic"></a>佛告耆旧。<a id="a-Id"></a>如来应供正遍知。<a id="a-Ie"></a>淫怒痴垢习障永尽。<a id="a-If"></a>唯有坚固平等妙身。<a id="a-Ig"></a>无有众患应服此药。<a id="a-Ih"></a>尔时耆旧复白佛言。<a id="a-Ii"></a>世尊。<a id="a-Ij"></a>如来应供正遍知平等妙身。<a id="a-Ik"></a>虽无众患。<a id="a-Il"></a>哀愍我故。<a id="a-Im"></a>愿受此药。<a id="a-In"></a>当为来世弟子开示法明。<a id="a-Io"></a>病者受药施者得福。<a id="a-Ip"></a>尔时世尊默然而受。<a id="a-Iq"></a>耆旧复念。<a id="a-Ir"></a>今不可令世尊如常人法服药。<a id="a-Is"></a>当取青莲花叶熏药令香与世尊嗅之。<a id="a-It"></a>尔时世尊。<a id="a-Iu"></a>便嗅青莲花叶香药。<a id="a-Iv"></a>势十八行下。<a id="a-Iw"></a>世尊下已光相不悦。<a id="a-Ix"></a>时瓶沙王。<a id="a-Iy"></a>与诸群臣眷属俱往问疾。<a id="a-Iz"></a>时王舍城有五百淫女。<a id="a-J0"></a>亦诣世尊礼拜问疾。<a id="a-J1"></a>时瓶沙王诣世尊所问疾已。<a id="a-J2"></a>群臣侍从次入问疾。<a id="a-J3"></a>时五百淫女。<a id="a-J4"></a>或乘象马车舆欲来问疾。<a id="a-J5"></a>中有入者有不入者。<a id="a-J6"></a>有与年少入园林中游诸浴池。<a id="a-J7"></a>五欲自娱。<a id="a-J8"></a>歌舞戏笑。<a id="a-J9"></a>有一淫女。<a id="a-JA"></a>贫穷弊衣无人共语。<a id="a-JB"></a>便诣优陀夷所白言。<a id="a-JC"></a>阿阇梨。<a id="a-JD"></a>我欲入看。<a id="a-JE"></a>优陀夷言。<a id="a-JF"></a>可尔。<a id="a-JG"></a>汝若不请尚欲呼汝况汝求请。<a id="a-JH"></a>即便入房。<a id="a-JI"></a>时优陀夷亦示诸房舍种种彩画。<a id="a-JJ"></a>优陀夷问言。<a id="a-JK"></a>姊妹房舍好不。<a id="a-JL"></a>答言实好。<a id="a-JM"></a>便问姊妹。<a id="a-JN"></a>能共作是事不。<a id="a-JO"></a>答言。<a id="a-JP"></a>阿阇梨。<a id="a-JQ"></a>我仰作是事活。<a id="a-JR"></a>若男子者来。<a id="a-JS"></a>优陀夷言。<a id="a-JT"></a>姊妹。<a id="a-JU"></a>汝可卧地。<a id="a-JV"></a>即时卧地。<a id="a-JW"></a>复言右胁卧。<a id="a-JX"></a>即右胁卧。<a id="a-JY"></a>复教左胁卧。<a id="a-JZ"></a>即左胁卧。<a id="a-Ja"></a>复教仰卧。<a id="a-Jb"></a>即便仰卧。<a id="a-Jc"></a>复教匍匐。<a id="a-Jd"></a>即便匍匐。<a id="a-Je"></a>时优陀夷即便唾之脚蹴令倒。<a id="a-Jf"></a>便言姊妹起。<a id="a-Jg"></a>我已作竟。<a id="a-Jh"></a>尔时淫女便嗔恚言。<a id="a-Ji"></a>此非沙门辞谢之法。<a id="a-Jj"></a>时有坐禅比丘。<a id="a-Jk"></a>先入房闇处坐遥见是事。<a id="a-Jl"></a>语诸比丘。<a id="a-Jm"></a>诸比丘即以是事往白世尊。<a id="a-Jn"></a>佛言。<a id="a-Jo"></a>呼优陀夷来。<a id="a-Jp"></a>即便呼来。<a id="a-Jq"></a>来已佛问优陀夷。<a id="a-Jr"></a>汝实尔不。<a id="a-Js"></a>答言。<a id="a-Jt"></a>实尔。<a id="a-Ju"></a>佛问优陀夷。<a id="a-Jv"></a>汝以何心。<a id="a-Jw"></a>答言。<a id="a-Jx"></a>欲心。<a id="a-Jy"></a>复问优陀夷。<a id="a-Jz"></a>汝欲作淫事耶。<a id="a-K0"></a>答言。<a id="a-K1"></a>不欲作。<a id="a-K2"></a>我但戏耳。<a id="a-K3"></a>佛言。<a id="a-K4"></a>此是恶事。<a id="a-K5"></a>优陀夷。<a id="a-K6"></a>我常不种种呵责淫欲想赞叹离欲耶。<a id="a-K7"></a>汝今云何作此恶行。<a id="a-K8"></a>优陀夷。<a id="a-K9"></a>此非法非律非是佛教。<a id="a-KA"></a>不可以是长养善法。<a id="a-KB"></a>佛告诸比丘。<a id="a-KC"></a>依止王舍城比丘皆悉令集。<a id="a-KD"></a>以十利故。<a id="a-KE"></a>为诸比丘制戒。<a id="a-KF"></a>乃至已闻者当重闻。<a id="a-KG"></a>若比丘淫欲变心。<a id="a-KH"></a>与女人说丑恶语。<a id="a-KI"></a>随顺淫欲法。<a id="a-KJ"></a>如年少男女者。<a id="a-KK"></a>僧伽婆尸沙。</p>
  <p id="aKL">比丘者。<a id="a-KM"></a>如上说。<a id="a-KN"></a>淫欲者。<a id="a-KO"></a>染污心也。<a id="a-KP"></a>变心者。<a id="a-KQ"></a>变名过去心。<a id="a-KR"></a>灭尽变易。<a id="a-KS"></a>是亦名变易。<a id="a-KT"></a>但此中变易者。<a id="a-KU"></a>于根力觉道种变易也。<a id="a-KV"></a>心者。<a id="a-KW"></a>意识也。<a id="a-KX"></a>女人者。<a id="a-KY"></a>亲里非亲里若大若小在家出家。<a id="a-KZ"></a>说淫欲语者。<a id="a-Ka"></a>向彼说。<a id="a-Kb"></a>恶语者。<a id="a-Kc"></a>呵骂形呰。<a id="a-Kd"></a>称说顺淫欲者。<a id="a-Ke"></a>说非梵行事。<a id="a-Kf"></a>如年少男女者。<a id="a-Kg"></a>如年少少年年少中年年少老年。<a id="a-Kh"></a>如中年年少中年中年中年老年。<a id="a-Ki"></a>如老年年少老年中年老年老年。<a id="a-Kj"></a>如年少男女法者。<a id="a-Kk"></a>皆僧伽婆尸沙。</p>
  <p id="aKl">僧伽婆尸沙者。<a id="a-Km"></a>如上说。<a id="a-Kn"></a>若比丘于女人起欲心说。<a id="a-Ko"></a>若欲作若不欲作。<a id="a-Kp"></a>誉毁语问求请睹骂直说。<a id="a-Kq"></a>作者。<a id="a-Kr"></a>欲舍沙门法为淫欲事。<a id="a-Ks"></a>是名作。<a id="a-Kt"></a>不作者。<a id="a-Ku"></a>不欲舍沙门法。<a id="a-Kv"></a>虽言我当作淫欲。<a id="a-Kw"></a>而实不为。<a id="a-Kx"></a>是名不欲作。</p>
  <p id="aKy">誉毁者。<a id="a-Kz"></a>于八处若誉若毁。<a id="a-L0"></a>所谓两唇两腋两乳两胁腹脐两髀两道。<a id="a-L1"></a>唇者。<a id="a-L2"></a>言好唇赤唇齐整唇石榴花唇。<a id="a-L3"></a>作是称誉者。<a id="a-L4"></a>僧伽婆尸沙。<a id="a-L5"></a>若言丑唇垂唇粗唇猪唇唇如井口。<a id="a-L6"></a>作是毁者。<a id="a-L7"></a>僧伽婆尸沙。<a id="a-L8"></a>腋者。<a id="a-L9"></a>好腋平腋无毛腋香腋。<a id="a-LA"></a>若言臭腋深腋多毛腋垢腋。<a id="a-LB"></a>作如是誉毁者。<a id="a-LC"></a>僧伽婆尸沙。<a id="a-LD"></a>乳者。<a id="a-LE"></a>好乳圆乳石榴乳金撄乳两乳齐出。<a id="a-LF"></a>若言丑乳垂乳大乳猪乳狗乳药囊乳。<a id="a-LG"></a>如是等誉毁者。<a id="a-LH"></a>僧伽婆尸沙。<a id="a-LI"></a>胁者。<a id="a-LJ"></a>好胁平胁辘轳胁。<a id="a-LK"></a>若言丑胁垂胁。<a id="a-LL"></a>如是等誉毁者。<a id="a-LM"></a>僧伽婆尸沙。<a id="a-LN"></a>腹者。<a id="a-LO"></a>好腹平腹。<a id="a-LP"></a>若言丑腹大腹垂腹。<a id="a-LQ"></a>如是等誉毁者。<a id="a-LR"></a>僧伽婆尸沙。<a id="a-LS"></a>脐者。<a id="a-LT"></a>好脐深脐水漩脐。<a id="a-LU"></a>若言丑脐大脐凸脐。<a id="a-LV"></a>作如是誉毁者。<a id="a-LW"></a>僧伽婆尸沙。<a id="a-LX"></a>髀者。<a id="a-LY"></a>好髀圆髀佣髀象鼻髀。<a id="a-LZ"></a>若言恶髀瘦髀。<a id="a-La"></a>作如是誉毁者。<a id="a-Lb"></a>僧伽婆尸沙。<a id="a-Lc"></a>两道者说名僧伽婆尸沙。<a id="a-Ld"></a>是名八事。<a id="a-Le"></a>染污心誉毁者。<a id="a-Lf"></a>僧伽婆尸沙。<a id="a-Lg"></a>语者。<a id="a-Lh"></a>语女人言。<a id="a-Li"></a>如汝母姊妹曾从事人。<a id="a-Lj"></a>若夫若叔语汝者。<a id="a-Lk"></a>汝当随作。<a id="a-Ll"></a>作是语者。<a id="a-Lm"></a>僧伽婆尸沙。<a id="a-Ln"></a>问者。<a id="a-Lo"></a>问女人言。<a id="a-Lp"></a>汝曾从事人。<a id="a-Lq"></a>若夫若叔在何处作。<a id="a-Lr"></a>夜几时作。<a id="a-Ls"></a>作如是问者。<a id="a-Lt"></a>僧伽婆尸沙。<a id="a-Lu"></a>求者。<a id="a-Lv"></a>比丘言。<a id="a-Lw"></a>如人求汝母姊妹。<a id="a-Lx"></a>曾从事人法求汝。<a id="a-Ly"></a>以是事可得衣食。<a id="a-Lz"></a>作如是说者。<a id="a-M0"></a>僧伽婆尸沙。<a id="a-M1"></a>请者。<a id="a-M2"></a>语女人言。<a id="a-M3"></a>我已请诸天神。<a id="a-M4"></a>得与汝和合。<a id="a-M5"></a>当报此愿。<a id="a-M6"></a>作如是说者。<a id="a-M7"></a>僧伽婆尸沙。<a id="a-M8"></a>睹者。<a id="a-M9"></a>作是言今当共比知。<a id="a-MA"></a>谁唇好我耶汝耶。<a id="a-MB"></a>不好当顾物。<a id="a-MC"></a>如是两腋两乳两胁腹脐两髀。<a id="a-MD"></a>皆当共比知。<a id="a-ME"></a>谁好我耶汝耶。<a id="a-MF"></a>不好当顾物。<a id="a-MG"></a>及两道称名。<a id="a-MH"></a>僧伽婆尸沙。<a id="a-MI"></a>骂者。<a id="a-MJ"></a>欲心骂言。<a id="a-MK"></a>如驴马等。<a id="a-ML"></a>种种字名者。<a id="a-MM"></a>僧伽婆尸沙。<a id="a-MN"></a>直说者。<a id="a-MO"></a>直言当共作是事。<a id="a-MP"></a>僧伽婆尸沙。<a id="a-MQ"></a>比丘欲心于女人。<a id="a-MR"></a>若欲作若不欲作。<a id="a-MS"></a>誉毁语问求请睹骂直说。<a id="a-MT"></a>僧伽婆尸沙。<a id="a-MU"></a>起欲心欲向此而向余。<a id="a-MV"></a>欲向余而向此。<a id="a-MW"></a>欲向此而向此。<a id="a-MX"></a>欲向余而向余。<a id="a-MY"></a>乃至直说僧伽婆尸沙。</p>
  <p id="aMZ">若比丘于女人起欲心。<a id="a-Ma"></a>向黄门乃至直说。<a id="a-Mb"></a>偷兰罪。<a id="a-Mc"></a>若比丘于黄门起欲心。<a id="a-Md"></a>向女人乃至直说。<a id="a-Me"></a>僧伽婆尸沙。<a id="a-Mf"></a>若比丘于女人起欲心。<a id="a-Mg"></a>向女人乃至直说。<a id="a-Mh"></a>僧伽婆尸沙。<a id="a-Mi"></a>若比丘于黄门起欲心。<a id="a-Mj"></a>向黄门乃至直说。<a id="a-Mk"></a>偷兰罪。<a id="a-Ml"></a>若比丘于女人起欲心。<a id="a-Mm"></a>向男子乃至直说。<a id="a-Mn"></a>越比尼罪。<a id="a-Mo"></a>若比丘于男子起欲心。<a id="a-Mp"></a>向女人乃至直说。<a id="a-Mq"></a>僧伽婆尸沙。<a id="a-Mr"></a>女人向女人亦尔。<a id="a-Ms"></a>若比丘于男子起欲心。<a id="a-Mt"></a>向男子乃至直说。<a id="a-Mu"></a>越比尼罪。<a id="a-Mv"></a>黄门男子亦如是。</p>
  <p id="aMw">若比丘欲心向女人。<a id="a-Mx"></a>说淫欲。<a id="a-My"></a>顺淫欲。<a id="a-Mz"></a>隐覆。<a id="a-N0"></a>傍语。<a id="a-N1"></a>妊身。<a id="a-N2"></a>淫欲者。<a id="a-N3"></a>言姊妹共作是事。<a id="a-N4"></a>是名淫欲。<a id="a-N5"></a>顺淫欲者。<a id="a-N6"></a>比丘言女人所欲得物。<a id="a-N7"></a>若男子若涂香若花鬘衣服璎珞。<a id="a-N8"></a>当作是事是名顺淫欲。<a id="a-N9"></a>隐覆者。<a id="a-NA"></a>若比丘向女人。<a id="a-NB"></a>作隐覆语言。<a id="a-NC"></a>姊妹沐浴来啖果来出毒来。<a id="a-ND"></a>作如是等种种谬语。<a id="a-NE"></a>是名隐覆。</p>
  <p id="aNF">傍语者。<a id="a-NG"></a>若比丘于一女人有欲心。<a id="a-NH"></a>向傍女人说八处。<a id="a-NI"></a>若此一女人。<a id="a-NJ"></a>知比丘欲心向己者。<a id="a-NK"></a>是比丘得八僧伽婆尸沙罪。<a id="a-NL"></a>此一女人不知者。<a id="a-NM"></a>得六偷兰罪二僧伽婆尸沙。<a id="a-NN"></a>若比丘欲心于一女人。<a id="a-NO"></a>即向此女人誉毁余女人八处。<a id="a-NP"></a>若此女人知此比丘欲心向己者。<a id="a-NQ"></a>是比丘得八僧伽婆尸沙。<a id="a-NR"></a>不知者得六偷兰罪二僧伽婆尸沙。<a id="a-NS"></a>若比丘于女人有欲心。<a id="a-NT"></a>即向此女人说黄门八处。<a id="a-NU"></a>是女人知比丘有欲心向己者。<a id="a-NV"></a>犯八僧伽婆尸沙。<a id="a-NW"></a>不知者六偷兰罪二僧伽婆尸沙。<a id="a-NX"></a>若比丘于一女人有欲心。<a id="a-NY"></a>即向此女人说男子八处。<a id="a-NZ"></a>是女人知比丘有欲心向己者。<a id="a-Na"></a>犯八僧伽婆尸沙罪。<a id="a-Nb"></a>不知者六偷兰罪二僧伽婆尸沙。<a id="a-Nc"></a>若比丘于一黄门有欲心。<a id="a-Nd"></a>向余黄门誉毁八处。<a id="a-Ne"></a>若此黄门知比丘有欲心向己者。<a id="a-Nf"></a>得八偷兰罪。<a id="a-Ng"></a>若不知者得六越比尼二偷兰罪。<a id="a-Nh"></a>若比丘于一黄门有欲心。<a id="a-Ni"></a>即向此黄门。<a id="a-Nj"></a>誉毁余黄门八处。<a id="a-Nk"></a>若是黄门知比丘有欲心向己者。<a id="a-Nl"></a>是比丘得八偷兰罪。<a id="a-Nm"></a>若不知者。<a id="a-Nn"></a>得六越比尼罪二偷兰罪。<a id="a-No"></a>若比丘于此黄门有欲心。<a id="a-Np"></a>即向此黄门誉毁女人八处。<a id="a-Nq"></a>若此黄门知比丘有欲心向己者。<a id="a-Nr"></a>是比丘犯八偷兰罪。<a id="a-Ns"></a>不知者得六越比尼罪二偷兰罪。<a id="a-Nt"></a>若比丘于此黄门有欲心。<a id="a-Nu"></a>即于黄门前誉毁男子八处。<a id="a-Nv"></a>若此黄门知比丘有欲心向己者得八偷兰罪。<a id="a-Nw"></a>若不知者得六越比尼罪二偷兰罪。<a id="a-Nx"></a>若比丘于一男子有欲心。<a id="a-Ny"></a>向余男子誉毁八处。<a id="a-Nz"></a>是男子知比丘有欲心向己者。<a id="a-O0"></a>得八越比尼罪。<a id="a-O1"></a>若不知者。<a id="a-O2"></a>六越比尼心悔二越比尼罪。<a id="a-O3"></a>若比丘于此男子有欲心。<a id="a-O4"></a>即于此男子前誉毁余男子八处。<a id="a-O5"></a>是男子知比丘有欲心向己者。<a id="a-O6"></a>犯八越比尼罪若不知者。<a id="a-O7"></a>得六越比尼心悔二越比尼罪。<a id="a-O8"></a>若比丘于男子有欲心。<a id="a-O9"></a>即此人前誉毁女人八处。<a id="a-OA"></a>是男子知比丘有欲心向己者。<a id="a-OB"></a>得八越比尼罪。<a id="a-OC"></a>若不知者。<a id="a-OD"></a>六越比尼心悔二越比尼罪。<a id="a-OE"></a>若比丘于男子有欲心。<a id="a-OF"></a>即向男子说黄门八处。<a id="a-OG"></a>若是男子知比丘有欲心向己者。<a id="a-OH"></a>得八越比尼罪。<a id="a-OI"></a>若不知者。<a id="a-OJ"></a>得六越比尼心悔二越比尼罪。<a id="a-OK"></a>是名傍说。</p>
  <p id="aOL">妊娠者。<a id="a-OM"></a>若妊娠女人来入寺中礼比丘足。<a id="a-ON"></a>语女人言。<a id="a-OO"></a>咄咄奇。<a id="a-OP"></a>优婆夷。<a id="a-OQ"></a>汝已开门已受染色。<a id="a-OR"></a>汝夜都不眠。<a id="a-OS"></a>作不净业。<a id="a-OT"></a>此非梵行。<a id="a-OU"></a>是淫欲果耳。<a id="a-OV"></a>作是语者。<a id="a-OW"></a>僧伽婆尸沙。<a id="a-OX"></a>是名妊身。<a id="a-OY"></a>若女人前誉毁。<a id="a-OZ"></a>得僧伽婆尸沙。<a id="a-Oa"></a>黄门前得偷兰罪。<a id="a-Ob"></a>若男子前得越比尼罪。<a id="a-Oc"></a>若向紧那罗女猕猴女。<a id="a-Od"></a>得偷兰罪。<a id="a-Oe"></a>向余畜生女说。<a id="a-Of"></a>得越比尼罪。<a id="a-Og"></a>若女人边。<a id="a-Oh"></a>得僧伽婆尸沙。<a id="a-Oi"></a>黄门边偷兰罪。<a id="a-Oj"></a>男子边越比尼罪。<a id="a-Ok"></a>若女人边偷兰罪。<a id="a-Ol"></a>黄门边越比尼罪。<a id="a-Om"></a>男子边越比尼心悔。<a id="a-On"></a>若女人边越比尼罪。<a id="a-Oo"></a>黄门边越比尼心悔。<a id="a-Op"></a>男子边无罪。<a id="a-Oq"></a>若女人边越比尼心悔。<a id="a-Or"></a>黄门男子边无罪。<a id="a-Os"></a>是故说若比丘淫欲变心。<a id="a-Ot"></a>与女人作粗恶语。<a id="a-Ou"></a>随顺淫欲法。<a id="a-Ov"></a>如年少男女者。<a id="a-Ow"></a>僧伽婆尸沙(第三戒竟)</p>
  <p id="aOx">佛住舍卫城。<a id="a-Oy"></a>广说如上。<a id="a-Oz"></a>时长老优陀夷有旧知识婆罗门。<a id="a-P0"></a>语优陀夷言。<a id="a-P1"></a>我欲余行。<a id="a-P2"></a>长老。<a id="a-P3"></a>能时时往返看我家中妇儿不。<a id="a-P4"></a>优陀夷言。<a id="a-P5"></a>婆罗门汝不相嘱。<a id="a-P6"></a>尚欲经营。<a id="a-P7"></a>况复嘱。<a id="a-P8"></a>我婆罗门便余行去时。<a id="a-P9"></a>优陀夷着人聚落衣持钵到婆罗门舍。<a id="a-PA"></a>婆罗门妇见长老优陀夷来。<a id="a-PB"></a>恭敬起迎言。<a id="a-PC"></a>善来阿阇梨。<a id="a-PD"></a>久不相见。<a id="a-PE"></a>今乃屈顾。<a id="a-PF"></a>请令入坐。<a id="a-PG"></a>即便就座。<a id="a-PH"></a>优陀夷言。<a id="a-PI"></a>我今希来。<a id="a-PJ"></a>汝能少有所与不。<a id="a-PK"></a>婆罗门妇言。<a id="a-PL"></a>有种种饮食。<a id="a-PM"></a>随有所敕尽当相与。<a id="a-PN"></a>优陀夷言。<a id="a-PO"></a>此诸饮食诸信心家处处皆得。<a id="a-PP"></a>但我出家人所难得者。<a id="a-PQ"></a>汝得自在。<a id="a-PR"></a>当持与我。<a id="a-PS"></a>婆罗门妇言。<a id="a-PT"></a>不知何者是出家人之所难得物。<a id="a-PU"></a>我得自在。<a id="a-PV"></a>当见示语。<a id="a-PW"></a>若我家有者当持相与。<a id="a-PX"></a>家中无者当于余处求索相与。<a id="a-PY"></a>优陀夷言。<a id="a-PZ"></a>汝足知是事。<a id="a-Pa"></a>何以不知。<a id="a-Pb"></a>汝多情诈如贼有四眼。<a id="a-Pc"></a>何所不知。<a id="a-Pd"></a>婆罗门妇言。<a id="a-Pe"></a>我实不知。<a id="a-Pf"></a>当见告语。<a id="a-Pg"></a>家中有者。<a id="a-Ph"></a>当持相与。<a id="a-Pi"></a>家中无者当于余处买索相与。<a id="a-Pj"></a>为何所须。<a id="a-Pk"></a>优陀夷言。<a id="a-Pl"></a>汝足知是事。<a id="a-Pm"></a>何以不知此最第一供养。<a id="a-Pn"></a>所谓交通。<a id="a-Po"></a>如我沙门持戒行善法修梵行。<a id="a-Pp"></a>以此法供养我。<a id="a-Pq"></a>所谓随顺淫欲法。<a id="a-Pr"></a>时婆罗门诸妇中有少年者。<a id="a-Ps"></a>即便惭愧低头徐行。<a id="a-Pt"></a>各还自房。<a id="a-Pu"></a>有中年者。<a id="a-Pv"></a>亦各惭愧低头而住。<a id="a-Pw"></a>有年老者即便呵责言。<a id="a-Px"></a>阿阇梨优陀夷。<a id="a-Py"></a>此非善事不应作是非类语。<a id="a-Pz"></a>此是婆罗门家。<a id="a-Q0"></a>而作淫女家法相待耶。<a id="a-Q1"></a>我当以是事白诸比丘。<a id="a-Q2"></a>优陀夷言。<a id="a-Q3"></a>白与不白当随汝意。<a id="a-Q4"></a>作是语已。<a id="a-Q5"></a>便舍出去。<a id="a-Q6"></a>出是家已。<a id="a-Q7"></a>复入诸淫女舍。<a id="a-Q8"></a>诸淫女辈皆起迎恭敬问讯言。<a id="a-Q9"></a>善来阿阇梨优陀夷。<a id="a-QA"></a>久不相见今乃屈意。<a id="a-QB"></a>便请令就坐优陀夷言。<a id="a-QC"></a>今我希来。<a id="a-QD"></a>汝能少有所与不。<a id="a-QE"></a>诸淫女言。<a id="a-QF"></a>有种种饮食随有所须。<a id="a-QG"></a>有所约敕尽当相与。<a id="a-QH"></a>优陀夷言。<a id="a-QI"></a>此饮食诸信心家处处皆得。<a id="a-QJ"></a>但我出家人所难得者。<a id="a-QK"></a>汝得自在。<a id="a-QL"></a>当持与我者善。<a id="a-QM"></a>诸淫女言。<a id="a-QN"></a>我今不知何物是出家人所难得者。<a id="a-QO"></a>当见示语。<a id="a-QP"></a>家中有者当持相与。<a id="a-QQ"></a>家中无者当于余处求索相与。<a id="a-QR"></a>优陀夷言。<a id="a-QS"></a>汝足知是事。<a id="a-QT"></a>何以不知。<a id="a-QU"></a>汝多情诈如贼有四眼。<a id="a-QV"></a>何所不知。<a id="a-QW"></a>如是乃至三说。<a id="a-QX"></a>诸淫女辈犹言不知。<a id="a-QY"></a>优陀夷言。<a id="a-QZ"></a>汝足知是事。<a id="a-Qa"></a>何以不知此最第一供养。<a id="a-Qb"></a>所谓交通。<a id="a-Qc"></a>如我沙门持戒行善法修梵行。<a id="a-Qd"></a>以此法供养。<a id="a-Qe"></a>所谓随顺淫欲法。<a id="a-Qf"></a>时淫女中有年少者。<a id="a-Qg"></a>便拍手大笑。<a id="a-Qh"></a>有中年者。<a id="a-Qi"></a>便作是言。<a id="a-Qj"></a>我正仰是活命。<a id="a-Qk"></a>汝若是男子者便可来。<a id="a-Ql"></a>中有老年者。<a id="a-Qm"></a>便作是言。<a id="a-Qn"></a>阿阇梨优陀夷。<a id="a-Qo"></a>我虽以是自活。<a id="a-Qp"></a>汝不护沙门法耶。<a id="a-Qq"></a>我当以是事白诸比丘。<a id="a-Qr"></a>优陀夷言。<a id="a-Qs"></a>白与不白。<a id="a-Qt"></a>自随汝意。<a id="a-Qu"></a>作是语已。<a id="a-Qv"></a>便舍而去。<a id="a-Qw"></a>诸淫女辈。<a id="a-Qx"></a>即语诸比丘。<a id="a-Qy"></a>诸比丘以是事具白佛。<a id="a-Qz"></a>佛言。<a id="a-R0"></a>唤优陀夷来。<a id="a-R1"></a>来已佛以上事。<a id="a-R2"></a>广问优陀夷。<a id="a-R3"></a>汝实尔不。<a id="a-R4"></a>答言。<a id="a-R5"></a>实尔。<a id="a-R6"></a>世尊。<a id="a-R7"></a>佛言。<a id="a-R8"></a>优陀夷。<a id="a-R9"></a>此是恶事。<a id="a-RA"></a>汝常不闻。<a id="a-RB"></a>我种种因缘呵责淫欲。<a id="a-RC"></a>种种因缘赞叹离欲耶。<a id="a-RD"></a>汝云何作此恶不善事。<a id="a-RE"></a>优陀夷此非法非律。<a id="a-RF"></a>非是佛教。<a id="a-RG"></a>不可以是长养善法。</p>
  <p id="aRH">佛告诸比丘。<a id="a-RI"></a>依止舍卫城比丘。<a id="a-RJ"></a>皆悉令集。<a id="a-RK"></a>以十利故。<a id="a-RL"></a>为诸比丘制戒。<a id="a-RM"></a>乃至已闻者当重闻。<a id="a-RN"></a>若比丘淫欲变心。<a id="a-RO"></a>于女人前叹自供养身。<a id="a-RP"></a>言姊妹。<a id="a-RQ"></a>如我沙门持戒行善法修梵行。<a id="a-RR"></a>以是淫欲法。<a id="a-RS"></a>供养赞叹者。<a id="a-RT"></a>僧伽婆尸沙。<a id="a-RU"></a>比丘者。<a id="a-RV"></a>如上说。<a id="a-RW"></a>淫欲者。<a id="a-RX"></a>染污心也。<a id="a-RY"></a>变心者。<a id="a-RZ"></a>变名过去心灭尽变易。<a id="a-Ra"></a>此亦名变易。<a id="a-Rb"></a>但此中变易者于根力觉道种变易也。<a id="a-Rc"></a>心者。<a id="a-Rd"></a>意识也。<a id="a-Re"></a>女人者。<a id="a-Rf"></a>亲里非亲里。<a id="a-Rg"></a>若大若小在家出家。<a id="a-Rh"></a>叹自供养身者。<a id="a-Ri"></a>叹自己身也。<a id="a-Rj"></a>言姊妹如我沙门持戒行善法修梵行。<a id="a-Rk"></a>以淫欲法供养第一者。<a id="a-Rl"></a>僧伽婆尸沙。</p>
  <p id="aRm">僧伽婆尸沙者。<a id="a-Rn"></a>如上说。<a id="a-Ro"></a>若比丘染污心。<a id="a-Rp"></a>于女人前语女人言。<a id="a-Rq"></a>汝若欲得第一胜长。<a id="a-Rr"></a>自在大自在。<a id="a-Rs"></a>无比无相似。<a id="a-Rt"></a>得最胜处。<a id="a-Ru"></a>得长处。<a id="a-Rv"></a>得解脱处。<a id="a-Rw"></a>得无比处。<a id="a-Rx"></a>得无相似处。<a id="a-Ry"></a>身无病。<a id="a-Rz"></a>母无病。<a id="a-S0"></a>父无病。<a id="a-S1"></a>亲里无病。<a id="a-S2"></a>眷属无病。<a id="a-S3"></a>福德名称。<a id="a-S4"></a>多人爱多人念。<a id="a-S5"></a>多人喜多人所尚。<a id="a-S6"></a>得寿得色得乐。<a id="a-S7"></a>得势力。<a id="a-S8"></a>得眷属。<a id="a-S9"></a>得善趣。<a id="a-SA"></a>得三十三天。<a id="a-SB"></a>得天后。<a id="a-SC"></a>得天眼。<a id="a-SD"></a>清净耳垂埵者。<a id="a-SE"></a>如我沙门持戒行善法修梵行。<a id="a-SF"></a>应以此法奉之事之。<a id="a-SG"></a>恭敬尊重。<a id="a-SH"></a>承望供养。<a id="a-SI"></a>所与不惜。<a id="a-SJ"></a>舒展广舒展。<a id="a-SK"></a>随顺取随顺受。<a id="a-SL"></a>是中初三十事。<a id="a-SM"></a>一一犯越比尼罪。<a id="a-SN"></a>次八事一一犯偷兰罪。<a id="a-SO"></a>后十二事一一犯僧伽婆尸沙。</p>
  <p id="aSP">若比丘起欲心。<a id="a-SQ"></a>欲向此而向余。<a id="a-SR"></a>欲向余而向此。<a id="a-SS"></a>欲向此而向此。<a id="a-ST"></a>欲向余而向余。<a id="a-SU"></a>若比丘于女人起欲心。<a id="a-SV"></a>向黄门说第一乃至随顺受。<a id="a-SW"></a>初三十事犯越比尼心悔。<a id="a-SX"></a>次八事犯越比尼罪。<a id="a-SY"></a>后十二事犯偷兰罪。<a id="a-SZ"></a>若比丘于黄门有欲心。<a id="a-Sa"></a>向女人说第一乃至随顺受。<a id="a-Sb"></a>初三十事犯越比尼罪。<a id="a-Sc"></a>次八事犯偷兰罪。<a id="a-Sd"></a>后十二事犯僧伽婆尸沙。<a id="a-Se"></a>女人于女人亦如是。</p>
  <p id="aSf">若比丘于黄门有欲心。<a id="a-Sg"></a>向黄门说第一乃至随顺受。<a id="a-Sh"></a>初三十事犯越比尼心悔。<a id="a-Si"></a>次八事犯越比尼罪。<a id="a-Sj"></a>后十二事犯偷兰罪。<a id="a-Sk"></a>若比丘于女人有欲心。<a id="a-Sl"></a>向男子说第一乃至随顺受。<a id="a-Sm"></a>初三十事及次八事犯越比尼心悔。<a id="a-Sn"></a>后十二事犯越比尼罪。</p>
  <p id="aSo">若比丘于男子起欲心。<a id="a-Sp"></a>向男人说第一乃至随顺受。<a id="a-Sq"></a>初三十事犯越比尼罪。<a id="a-Sr"></a>次八事犯偷兰罪。<a id="a-Ss"></a>后十二事犯僧伽婆尸沙。<a id="a-St"></a>女人于女人亦复如是。<a id="a-Su"></a>若比丘于男子起欲心。<a id="a-Sv"></a>向男子说第一乃至随顺受。<a id="a-Sw"></a>初三十事次八事犯越比尼心悔。<a id="a-Sx"></a>后十二事犯越比尼罪。<a id="a-Sy"></a>黄门男子四句亦如是。<a id="a-Sz"></a>若于女人叹自供养。<a id="a-T0"></a>僧伽婆尸沙。<a id="a-T1"></a>于黄门得偷兰罪。<a id="a-T2"></a>于男子得越比尼罪。<a id="a-T3"></a>于紧那罗女猕猴女。<a id="a-T4"></a>犯偷兰罪。<a id="a-T5"></a>畜生女犯越比尼罪。<a id="a-T6"></a>若比丘女人边。<a id="a-T7"></a>得僧伽婆尸沙。<a id="a-T8"></a>黄门边得偷兰罪。<a id="a-T9"></a>男子边犯越比尼罪。<a id="a-TA"></a>若女人边偷兰罪。<a id="a-TB"></a>黄门边越比尼罪。<a id="a-TC"></a>男子边越比尼心悔。<a id="a-TD"></a>若女人边越比尼罪黄门边越比尼心悔。<a id="a-TE"></a>男子边不犯。<a id="a-TF"></a>若女人边越比尼心悔。<a id="a-TG"></a>黄门男子边无罪。<a id="a-TH"></a>是故世尊说。</p>
  <p id="aTI">若比丘淫乱变心。<a id="a-TJ"></a>于女人前叹自供养身言。<a id="a-TK"></a>姊妹。<a id="a-TL"></a>如我沙门持戒行善法修梵行。<a id="a-TM"></a>以是淫欲法供养赞叹者。<a id="a-TN"></a>僧伽婆尸沙(第四戒竟)</p>
 </body>
</html>