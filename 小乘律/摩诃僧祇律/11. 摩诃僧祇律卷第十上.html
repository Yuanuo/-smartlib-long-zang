<!doctype html>
<html id="z3IBV2Ioi" data-ver="1065">
 <head>
  <meta charset="utf-8">
  <meta author="佛陀跋陀罗">
  <meta author="法显">
  <meta library="龙藏">
  <meta catalog="小乘律">
  <meta period="东晋">
 </head>
 <body>
  <h1 id="a1">摩诃僧祇律卷第十上</h1>
  <p id="a2">佛住舍卫城。<a id="a-3"></a>尔时尊者优陀夷。<a id="a-4"></a>持衣与大爱道比丘尼作是言。<a id="a-5"></a>善哉瞿昙弥。<a id="a-6"></a>此衣为我浣染打。<a id="a-7"></a>时大爱道即为浣染打已。<a id="a-8"></a>送还语优陀夷言。<a id="a-9"></a>此衣已浣染打讫。<a id="a-A"></a>今故送还。<a id="a-B"></a>优陀夷即咒愿。<a id="a-C"></a>得乐无病。<a id="a-D"></a>送置房里。<a id="a-E"></a>时大爱道持衣与优陀夷已。<a id="a-F"></a>往诣佛所头面礼足却住一面。<a id="a-G"></a>佛知而故问。<a id="a-H"></a>瞿昙弥汝手上何以有染色。<a id="a-I"></a>答言。<a id="a-J"></a>世尊。<a id="a-K"></a>我为优陀夷浣染衣。<a id="a-L"></a>故手有染色。<a id="a-M"></a>瞿昙弥去不久。<a id="a-N"></a>佛告诸比丘。<a id="a-O"></a>云何优陀夷乃使行道比丘尼浣染衣妨废比丘尼业。<a id="a-P"></a>复次佛住舍卫城。<a id="a-Q"></a>尔时长老阿难陀。<a id="a-R"></a>是偷兰难陀比丘尼。<a id="a-S"></a>本二不善观察。<a id="a-T"></a>与不净衣浣。<a id="a-U"></a>作是言。<a id="a-V"></a>姊为我浣染打此衣。<a id="a-W"></a>时偷兰难陀。<a id="a-X"></a>即持此衣到精舍。<a id="a-Y"></a>舒看见不净着衣。<a id="a-Z"></a>即以此衣示诸比丘尼作是言。<a id="a-a"></a>汝等看此衣上。<a id="a-b"></a>是丈夫丈夫相。<a id="a-c"></a>时诸比丘尼语偷兰难陀言。<a id="a-d"></a>如是应覆藏之物云何示人。<a id="a-e"></a>若欲浣者应浣。<a id="a-f"></a>若不浣者应举。<a id="a-g"></a>时偷兰难陀比丘尼。<a id="a-h"></a>语诸比丘尼言。<a id="a-i"></a>此有何可耻使我藏之。<a id="a-j"></a>此是丈夫丈夫之相。<a id="a-k"></a>更复举示诸比丘尼。<a id="a-l"></a>时六群比丘。<a id="a-m"></a>去比丘尼不远闻是语已拍手大笑。<a id="a-n"></a>奇事奇事。<a id="a-o"></a>时诸比丘闻是语已。<a id="a-p"></a>即以是事往白世尊。<a id="a-q"></a>佛言呼阿难陀来。<a id="a-r"></a>即呼来已。<a id="a-s"></a>佛问阿难陀。<a id="a-t"></a>汝实尔不。<a id="a-u"></a>答言实尔。<a id="a-v"></a>不善看故与。<a id="a-w"></a>佛告诸比丘。<a id="a-x"></a>设使亲里比丘有此不净衣。<a id="a-y"></a>当与亲里比丘尼浣不。<a id="a-z"></a>答言。<a id="a-10"></a>不与世尊。<a id="a-11"></a>佛言。<a id="a-12"></a>设使亲里比丘尼。<a id="a-13"></a>见亲里比丘有此可覆藏之事。<a id="a-14"></a>当出示人不。<a id="a-15"></a>答言。<a id="a-16"></a>不示世尊。<a id="a-17"></a>佛告诸比丘。<a id="a-18"></a>亲里比丘尼。<a id="a-19"></a>尚不应使浣不净衣。<a id="a-1A"></a>云何使非亲里比丘尼浣故衣。<a id="a-1B"></a>从今已后不听。<a id="a-1C"></a>佛告诸比丘。<a id="a-1D"></a>依止舍卫城比丘皆悉令集。<a id="a-1E"></a>以十利故为诸比丘制戒。<a id="a-1F"></a>乃至已闻者当重闻。<a id="a-1G"></a>若比丘使非亲里比丘尼浣故衣。<a id="a-1H"></a>若染若打。<a id="a-1I"></a>尼萨耆波夜提。<a id="a-1J"></a>比丘者如上说。<a id="a-1K"></a>非亲里者。<a id="a-1L"></a>非父亲相续。<a id="a-1M"></a>非母亲相续故衣者乃至经一枕头。<a id="a-1N"></a>名为故。<a id="a-1O"></a>衣者如上说。<a id="a-1P"></a>浣者除垢腻。<a id="a-1Q"></a>染者根染皮染叶染花染果染。<a id="a-1R"></a>如是等种种染。<a id="a-1S"></a>打者乃至手打一下。<a id="a-1T"></a>尼萨耆者。<a id="a-1U"></a>是衣应僧中舍。<a id="a-1V"></a>波夜提。<a id="a-1W"></a>罪应悔过。<a id="a-1X"></a>不舍而悔。<a id="a-1Y"></a>越比尼罪。<a id="a-1Z"></a>波夜提者如上说。<a id="a-1a"></a>自与使受。<a id="a-1b"></a>使与自受。<a id="a-1c"></a>自与自受。<a id="a-1d"></a>使与使受自。<a id="a-1e"></a>与使受者。<a id="a-1f"></a>比丘自与。<a id="a-1g"></a>比丘尼遣使受。<a id="a-1h"></a>比丘尼自浣。<a id="a-1i"></a>使与自受者。<a id="a-1j"></a>比丘遣使持衣与。<a id="a-1k"></a>比丘尼自受浣。<a id="a-1l"></a>自与自受者。<a id="a-1m"></a>比丘手自与。<a id="a-1n"></a>比丘尼自受浣。<a id="a-1o"></a>使与使受者。<a id="a-1p"></a>比丘遣使与。<a id="a-1q"></a>比丘尼遣使受自浣染打。<a id="a-1r"></a>尼萨耆波夜提。<a id="a-1s"></a>若比丘语浣即浣语染便染。<a id="a-1t"></a>语打即打。<a id="a-1u"></a>尼萨耆。<a id="a-1v"></a>若比丘使非亲里比丘尼浣衣便染。<a id="a-1w"></a>教染便打教打便浣。<a id="a-1x"></a>教作而不作。<a id="a-1y"></a>不教作便作。<a id="a-1z"></a>越比尼罪。<a id="a-20"></a>若比丘语非亲里比丘尼。<a id="a-21"></a>浣衣便染打。<a id="a-22"></a>教染便浣打。<a id="a-23"></a>教打便浣染。<a id="a-24"></a>教作而不作。<a id="a-25"></a>不教作便作。<a id="a-26"></a>越比尼罪。<a id="a-27"></a>若比丘与亲里衣非亲里浣。<a id="a-28"></a>若与非亲里亲里浣。<a id="a-29"></a>若与亲里亲里浣。<a id="a-2A"></a>若与非亲里非亲里浣。<a id="a-2B"></a>与亲里非亲里浣者。<a id="a-2C"></a>若比丘母姊妹出家。<a id="a-2D"></a>比丘持衣与令浣。<a id="a-2E"></a>彼比丘尼。<a id="a-2F"></a>持衣还精舍。<a id="a-2G"></a>是尼有弟子尼语言。<a id="a-2H"></a>阿阇梨有作事我当作。<a id="a-2I"></a>便取衣浣染打。<a id="a-2J"></a>是比丘无罪。<a id="a-2K"></a>是名与亲里非亲里浣。<a id="a-2L"></a>与非亲里亲里浣者。<a id="a-2M"></a>若比丘与非亲里比丘尼衣令浣染打。<a id="a-2N"></a>是比丘尼持衣还精舍。<a id="a-2O"></a>是比丘有母姊妹出家。<a id="a-2P"></a>识是衣便问。<a id="a-2Q"></a>是比丘尼言。<a id="a-2R"></a>彼是谁衣。<a id="a-2S"></a>答言。<a id="a-2T"></a>某比丘衣。<a id="a-2U"></a>是亲里尼便作是念。<a id="a-2V"></a>某甲不知比尼。<a id="a-2W"></a>无令此比丘得尼萨耆罪。<a id="a-2X"></a>即取衣浣。<a id="a-2Y"></a>是比丘犯越比尼罪。<a id="a-2Z"></a>是名与非亲里亲里浣。<a id="a-2a"></a>与亲里亲里浣者。<a id="a-2b"></a>若比丘母姊妹出家。<a id="a-2c"></a>是比丘持衣与浣。<a id="a-2d"></a>彼比丘尼言我羸病。<a id="a-2e"></a>比丘言。<a id="a-2f"></a>汝有弟子强健者。<a id="a-2g"></a>应使浣便教浣。<a id="a-2h"></a>教浣已自持来。<a id="a-2i"></a>是比丘得尼萨耆罪。<a id="a-2j"></a>若不教而自使浣者无罪。<a id="a-2k"></a>是名与亲里亲里浣。<a id="a-2l"></a>若比丘与非亲里比丘尼衣。<a id="a-2m"></a>非亲里比丘尼浣染打者。<a id="a-2n"></a>尼萨耆波夜提是名与非亲里非亲里浣。<a id="a-2o"></a>若比丘持衣及染。<a id="a-2p"></a>具寄比丘尼精。<a id="a-2q"></a>舍去余闲靖处安居。<a id="a-2r"></a>是比丘尼夏后因自浣染衣过。<a id="a-2s"></a>为比丘浣染衣比丘安居竟。<a id="a-2t"></a>还索衣欲浣染。<a id="a-2u"></a>比丘尼言我已浣染竟。<a id="a-2v"></a>是比丘不犯。<a id="a-2w"></a>若比丘寄衣时作是念。<a id="a-2x"></a>彼当为我浣染打。<a id="a-2y"></a>后浣染打者。<a id="a-2z"></a>尼萨耆波夜提。<a id="a-30"></a>若比丘着垢腻衣。<a id="a-31"></a>诣比丘尼精舍非亲里比丘尼礼比丘足问言。<a id="a-32"></a>衣被何以垢腻无人浣染耶。<a id="a-33"></a>答言无人浣。<a id="a-34"></a>是比丘尼信心。<a id="a-35"></a>即便入房取衣与比丘着。<a id="a-36"></a>留此衣与浣染打无罪。<a id="a-37"></a>是比丘于余时作意。<a id="a-38"></a>故着垢腻衣去作是念。<a id="a-39"></a>比丘尼见已自当为我浣。<a id="a-3A"></a>作是意浣者。<a id="a-3B"></a>尼萨耆波夜提。<a id="a-3C"></a>若比丘入聚落中。<a id="a-3D"></a>若值狂象车马灒泥。<a id="a-3E"></a>污比丘衣。<a id="a-3F"></a>即往到比丘尼精舍。<a id="a-3G"></a>令比丘尼湔者。<a id="a-3H"></a>尼萨耆波夜提。<a id="a-3I"></a>以不可截故都舍。<a id="a-3J"></a>若比丘尼灌水。<a id="a-3K"></a>比丘自浣者无罪。<a id="a-3L"></a>若比丘于一处浣染衣时。<a id="a-3M"></a>斋日比丘尼游行。<a id="a-3N"></a>礼诸精舍过。<a id="a-3O"></a>礼诸比丘足。<a id="a-3P"></a>见比丘浣衣。<a id="a-3Q"></a>诸比丘尼言。<a id="a-3R"></a>阿阇梨无人浣衣耶。<a id="a-3S"></a>答言无人。<a id="a-3T"></a>是比丘尼信心故语比丘言止。<a id="a-3U"></a>我当为浣。<a id="a-3V"></a>比丘听随意浣者无罪。<a id="a-3W"></a>若是比丘于斋日故浣衣。<a id="a-3X"></a>作是念言。<a id="a-3Y"></a>比丘尼必来当为我浣。<a id="a-3Z"></a>若与浣者。<a id="a-3a"></a>尼萨耆波夜提。<a id="a-3b"></a>若比丘有多尼弟子。<a id="a-3c"></a>虽不得令浣染打得令拾薪取水煮染取食行水。<a id="a-3d"></a>持扇扇食竟收钵。<a id="a-3e"></a>一切事得作。<a id="a-3f"></a>若教令浣染打者。<a id="a-3g"></a>尼萨耆波夜提。<a id="a-3h"></a>若为和尚阿阇梨持衣使比丘尼浣。<a id="a-3i"></a>越比尼罪。<a id="a-3j"></a>为塔僧使比丘尼浣染打无罪。<a id="a-3k"></a>是故说若比丘使非亲里比丘尼。<a id="a-3l"></a>浣故衣若染若打。<a id="a-3m"></a>尼萨耆波夜提。</p>
  <p id="a3n">佛住舍卫城。<a id="a-3o"></a>广说如上。<a id="a-3p"></a>月八日十四日十五日。<a id="a-3q"></a>城中众人皆出礼世尊足。<a id="a-3r"></a>时有一人名阿跋吒。<a id="a-3s"></a>着两张白氎。<a id="a-3t"></a>来入只桓精舍礼世尊足已。<a id="a-3u"></a>次到长老优波难陀住处言。<a id="a-3v"></a>和南阿阇梨。<a id="a-3w"></a>答言。<a id="a-3x"></a>无病长寿。<a id="a-3y"></a>阿跋吒言。<a id="a-3z"></a>我欲看诸房舍。<a id="a-40"></a>时优波难陀答言。<a id="a-41"></a>可尔汝等不欲看尚当示汝。<a id="a-42"></a>况复欲见。<a id="a-43"></a>即将至两重阁上语言。<a id="a-44"></a>看是长老雕文刻镂五种彩画绀琉璃地。<a id="a-45"></a>床褥卧具看已答言。<a id="a-46"></a>实好阿阇梨优波难陀言。<a id="a-47"></a>长寿汝是氎衣亦好长广细致。<a id="a-48"></a>时阿跋吒白言。<a id="a-49"></a>我欲更看余房舍。<a id="a-4A"></a>时优波难陀。<a id="a-4B"></a>将至第三重阁上看。<a id="a-4C"></a>广说如上。<a id="a-4D"></a>乃至汝衣亦好长广细致。<a id="a-4E"></a>时彼作是念。<a id="a-4F"></a>是沙门赞叹我衣必当欲得。<a id="a-4G"></a>是比丘是王及诸大臣所识有大力势。<a id="a-4H"></a>若不与者或嫌恨我。<a id="a-4I"></a>阿跋吒言。<a id="a-4J"></a>阿阇梨欲得此衣耶。<a id="a-4K"></a>答言欲得。<a id="a-4L"></a>阿跋吒言。<a id="a-4M"></a>阿阇梨随我归去。<a id="a-4N"></a>当更与余衣。<a id="a-4O"></a>优波难陀言。<a id="a-4P"></a>呜呼长寿汝何以言更与我余衣。<a id="a-4Q"></a>我亦更有种种好氎。<a id="a-4R"></a>但不相似所以欲得汝此氎者。<a id="a-4S"></a>欲令相似作一种衣耳。<a id="a-4T"></a>复言汝意欲施者正以此衣与我。<a id="a-4U"></a>其余好者非我所须。<a id="a-4V"></a>阿跋吒言。<a id="a-4W"></a>我着此衣诣国王长者。<a id="a-4X"></a>礼觐世尊事不可废。<a id="a-4Y"></a>优波难陀复言。<a id="a-4Z"></a>汝何以言更与我余衣。<a id="a-4a"></a>汝实。<a id="a-4b"></a>谓我更无好氎。<a id="a-4c"></a>汝欲施者正以此衣与我。<a id="a-4d"></a>其余好者非本所须。<a id="a-4e"></a>阿跋吒言。<a id="a-4f"></a>必须此衣者随我归去到舍当与。<a id="a-4g"></a>优波难陀言。<a id="a-4h"></a>汝不晓方便不知家中诸难。<a id="a-4i"></a>若父母兄弟姊妹。<a id="a-4j"></a>或当悭惜不听。<a id="a-4k"></a>汝施者我不得此衣。<a id="a-4l"></a>汝不成施福二俱失利以此难故正应此间施我。<a id="a-4m"></a>时阿跋吒苦辞不免。<a id="a-4n"></a>即脱上衣与已便去。<a id="a-4o"></a>着下衣向舍卫城。<a id="a-4p"></a>时城中人多出礼觐世尊。<a id="a-4q"></a>时阿跋吒问众人言。<a id="a-4r"></a>汝等今欲那去。<a id="a-4s"></a>答言。<a id="a-4t"></a>欲诣只桓。<a id="a-4u"></a>语言莫去。<a id="a-4v"></a>问言何故。<a id="a-4w"></a>答言。<a id="a-4x"></a>沙门劫人。<a id="a-4y"></a>复问强夺人物耶。<a id="a-4z"></a>答言。<a id="a-50"></a>何所复问。<a id="a-51"></a>汝但看我着两张氎去今正有一张在其中。<a id="a-52"></a>不信佛者即还入城中。<a id="a-53"></a>闻者生疑为尔不尔。<a id="a-54"></a>沉吟而住。<a id="a-55"></a>信佛法者即作是念。<a id="a-56"></a>终无是事沙门释子不与不取何有劫人。<a id="a-57"></a>或能方便说法取耳。<a id="a-58"></a>以是故少人诣只桓礼觐世尊。<a id="a-59"></a>世尊知而故问阿难。<a id="a-5A"></a>今日何故少人来入只桓。<a id="a-5B"></a>时尊者。<a id="a-5C"></a>阿难即以上事具白世尊。<a id="a-5D"></a>佛言。<a id="a-5E"></a>呼优波难陀来。<a id="a-5F"></a>即便呼来已。<a id="a-5G"></a>佛问优波难陀汝实尔不。<a id="a-5H"></a>答言。<a id="a-5I"></a>实尔世尊。<a id="a-5J"></a>佛言。<a id="a-5K"></a>比丘此是恶事。<a id="a-5L"></a>云何比丘强乞人衣。<a id="a-5M"></a>汝常不闻世尊赞叹少欲呵责多欲无厌耶。<a id="a-5N"></a>从今日后不听从非亲里居士居士妇乞衣。</p>
  <p id="a5O">复次佛住舍卫城。<a id="a-5P"></a>广说如上。<a id="a-5Q"></a>尔时北方有六十比丘。<a id="a-5R"></a>来诣舍卫城礼觐世尊。<a id="a-5S"></a>中道被贼失衣。<a id="a-5T"></a>裸形入只桓精舍。<a id="a-5U"></a>礼诸比丘。<a id="a-5V"></a>诸比丘问言。<a id="a-5W"></a>汝是何人。<a id="a-5X"></a>答言。<a id="a-5Y"></a>出家人。<a id="a-5Z"></a>又问。<a id="a-5a"></a>何道出家。<a id="a-5b"></a>答言。<a id="a-5c"></a>释种出家。<a id="a-5d"></a>又问。<a id="a-5e"></a>汝衣何在而裸形耶。<a id="a-5f"></a>答言。<a id="a-5g"></a>我道中遇贼失衣。<a id="a-5h"></a>尔时诸比丘各各与衣。<a id="a-5i"></a>有与僧伽梨者。<a id="a-5j"></a>郁多罗僧者。<a id="a-5k"></a>安陀会者。<a id="a-5l"></a>尼师檀者。<a id="a-5m"></a>是比丘着衣已。<a id="a-5n"></a>往到佛所头面礼足却住一面。<a id="a-5o"></a>佛知而故问诸比丘。<a id="a-5p"></a>汝等何处来。<a id="a-5q"></a>答言。<a id="a-5r"></a>世尊我等从北方来。<a id="a-5s"></a>佛问诸比丘。<a id="a-5t"></a>汝忍苦乞食不难道路不疲极耶。<a id="a-5u"></a>答言。<a id="a-5v"></a>世尊我等忍苦乞食不难道路不疲。<a id="a-5w"></a>但道中遇贼失衣裸形入只桓。<a id="a-5x"></a>佛问比丘汝等道中。<a id="a-5y"></a>为无聚落城邑耶。<a id="a-5z"></a>答言有。<a id="a-60"></a>佛言何以不乞。<a id="a-61"></a>诸比丘白佛言。<a id="a-62"></a>我闻世尊制戒。<a id="a-63"></a>不得从非亲里乞衣。<a id="a-64"></a>复无亲里。<a id="a-65"></a>亦无檀越施者。<a id="a-66"></a>以是故我等不敢乞衣裸形而来。<a id="a-67"></a>佛赞持戒言。<a id="a-68"></a>善哉善哉诸比丘汝等正随顺直信出家。<a id="a-69"></a>乃至失命因缘不应故犯戒。<a id="a-6A"></a>从今日后听失衣时得乞。<a id="a-6B"></a>佛告诸比丘。<a id="a-6C"></a>依止舍卫城比丘。<a id="a-6D"></a>皆悉令集。<a id="a-6E"></a>以十利故与诸比丘制戒。<a id="a-6F"></a>乃至已闻者当重闻。<a id="a-6G"></a>若比丘从非亲里居士居士妇乞衣。<a id="a-6H"></a>尼萨耆波夜提除余时。<a id="a-6I"></a>余时者失衣时是名余时。<a id="a-6J"></a>比丘者如上说。<a id="a-6K"></a>非亲里者。<a id="a-6L"></a>非父亲相续。<a id="a-6M"></a>非母亲相续。<a id="a-6N"></a>无亲因缘。<a id="a-6O"></a>一亲里多非亲里。<a id="a-6P"></a>多亲里一非亲里。<a id="a-6Q"></a>离此二众得罪。<a id="a-6R"></a>居士者家主也。<a id="a-6S"></a>衣者钦婆罗衣劫贝衣。<a id="a-6T"></a>刍摩衣憍舍耶衣。<a id="a-6U"></a>舍那衣麻衣躯牟提衣。<a id="a-6V"></a>乞者若自乞。<a id="a-6W"></a>若使人乞。<a id="a-6X"></a>除余时乞衣无罪。<a id="a-6Y"></a>余时者失衣时。<a id="a-6Z"></a>失衣有十因缘若王夺若贼夺。<a id="a-6a"></a>若火烧若风飘若水漂若女人起欲心夺。<a id="a-6b"></a>若父母亲里欲令罢道故夺。<a id="a-6c"></a>若自藏后忘不知处。<a id="a-6d"></a>若藏衣腐烂若岁久朽坏不可承案。<a id="a-6e"></a>是名十除余时。<a id="a-6f"></a>世尊说无罪。<a id="a-6g"></a>尼萨耆波夜提者。<a id="a-6h"></a>是衣应僧中舍。<a id="a-6i"></a>波夜提。<a id="a-6j"></a>罪应忏悔。<a id="a-6k"></a>不舍而悔。<a id="a-6l"></a>越比尼罪。<a id="a-6m"></a>波夜提者如上说。<a id="a-6n"></a>若比丘三由旬内有衣者。<a id="a-6o"></a>若失僧伽梨。<a id="a-6p"></a>郁多罗僧。<a id="a-6q"></a>在不应乞。<a id="a-6r"></a>若失僧伽梨。<a id="a-6s"></a>郁多罗僧。<a id="a-6t"></a>安陀会。<a id="a-6u"></a>在不应乞。<a id="a-6v"></a>若失三衣。<a id="a-6w"></a>若覆疮衣在不应乞。<a id="a-6x"></a>若失三衣覆疮衣。<a id="a-6y"></a>若雨浴衣在不应乞。<a id="a-6z"></a>若比丘失三衣覆疮衣雨浴衣。<a id="a-70"></a>若覆卧褥具在不应乞。<a id="a-71"></a>若比丘失三衣覆疮衣雨浴衣覆卧褥具。<a id="a-72"></a>若任衣在长两肘广一肘不应乞。<a id="a-73"></a>何以故是比丘。<a id="a-74"></a>应着是下衣往三由延受先衣。<a id="a-75"></a>若是道中有诸难事。<a id="a-76"></a>不得往趣衣者得乞雨衣无罪。<a id="a-77"></a>若比丘从非亲里乞衣。<a id="a-78"></a>若自乞。<a id="a-79"></a>若使人乞。<a id="a-7A"></a>若作相乞。<a id="a-7B"></a>若说法乞。<a id="a-7C"></a>自乞者自身往乞。<a id="a-7D"></a>使乞者遣人往乞。<a id="a-7E"></a>作相乞者作寒相热相。<a id="a-7F"></a>云何寒相。<a id="a-7G"></a>若比丘冬中八夜雨雪时。<a id="a-7H"></a>着弊故衣诣檀越家现冻战相。<a id="a-7I"></a>尔时檀越礼比丘足问言。<a id="a-7J"></a>阿阇梨无有时衣耶。<a id="a-7K"></a>何以寒冻乃尔。<a id="a-7L"></a>答言无有。<a id="a-7M"></a>汝父母在时恒为我作时衣。<a id="a-7N"></a>今汝父母去世。<a id="a-7O"></a>谁当为我作者。<a id="a-7P"></a>非但汝父母死。<a id="a-7Q"></a>亦是我父母无常。<a id="a-7R"></a>檀越即言阿阇梨莫怨恨我当为作时衣。<a id="a-7S"></a>是名寒相乞。<a id="a-7T"></a>若得衣者尼萨耆波夜提。<a id="a-7U"></a>云何热相。<a id="a-7V"></a>若比丘五六月大热时。<a id="a-7W"></a>着厚纳衣流汗诣檀越家现热相。<a id="a-7X"></a>尔时檀越礼比丘足问言。<a id="a-7Y"></a>阿阇梨无时衣耶何以热之流汗乃尔。<a id="a-7Z"></a>答言无有。<a id="a-7a"></a>汝父母在时恒为我作时衣。<a id="a-7b"></a>今汝父母去世。<a id="a-7c"></a>谁当为我作者。<a id="a-7d"></a>非但汝父母死。<a id="a-7e"></a>亦是我父母无常。<a id="a-7f"></a>檀越即言。<a id="a-7g"></a>阿阇梨莫怨恨。<a id="a-7h"></a>我当为作时衣。<a id="a-7i"></a>是名热相乞。<a id="a-7j"></a>若得衣者。<a id="a-7k"></a>尼萨耆波夜提。<a id="a-7l"></a>云何说法乞。<a id="a-7m"></a>是比丘为衣故。<a id="a-7n"></a>与檀越。<a id="a-7o"></a>说偈言。</p>
  <p id="a7p">若人以衣施　　得生最胜处</p>
  <p id="a7q">以乐布施者　　人天受福报</p>
  <p id="a7r">生天得妙色　　天宝冠庄严</p>
  <p id="a7s">衣施比丘故　　生生自然衣</p>
  <p id="a7t">是名说法乞若得衣者尼萨耆波夜提。<a id="a-7u"></a>若乞漉水囊。<a id="a-7v"></a>若乞小补衣物。<a id="a-7w"></a>若系头物。<a id="a-7x"></a>若裹疮物。<a id="a-7y"></a>若衣缘。<a id="a-7z"></a>若乞衣中一条。<a id="a-80"></a>如是等物不犯若乞是物。<a id="a-81"></a>时檀越施全物及衣裁。<a id="a-82"></a>取者不犯。<a id="a-83"></a>若比丘作是念。<a id="a-84"></a>我但索小小物檀越自当与我。<a id="a-85"></a>全衣得者。<a id="a-86"></a>尼萨耆波夜提。<a id="a-87"></a>若为和尚阿阇梨乞。<a id="a-88"></a>越比尼罪。<a id="a-89"></a>若为塔僧乞不犯。<a id="a-8A"></a>是故说。<a id="a-8B"></a>若比丘从非亲里居士居士妇乞衣。<a id="a-8C"></a>尼萨耆波夜提。<a id="a-8D"></a>除余时余时者失衣时。</p>
  <p id="a8E">佛住舍卫城。<a id="a-8F"></a>六十比丘从北方来向舍卫城。<a id="a-8G"></a>路中被贼失衣。<a id="a-8H"></a>入只桓精舍。<a id="a-8I"></a>时优波难陀。<a id="a-8J"></a>见已语是失衣比丘言。<a id="a-8K"></a>诸长老世尊听比丘失衣时。<a id="a-8L"></a>得从非亲里乞。<a id="a-8M"></a>何以不乞。<a id="a-8N"></a>答言诸梵行人。<a id="a-8O"></a>已与我衣足是故不乞。<a id="a-8P"></a>时优波难陀言。<a id="a-8Q"></a>若今不乞者徒失此利。<a id="a-8R"></a>答言我已得衣失利不失利。<a id="a-8S"></a>复何在耶。<a id="a-8T"></a>优波难陀语失衣比丘言。<a id="a-8U"></a>汝若不能乞者。<a id="a-8V"></a>我当为汝乞。<a id="a-8W"></a>彼言。<a id="a-8X"></a>汝自知时优波难陀。<a id="a-8Y"></a>晨朝着入聚落衣。<a id="a-8Z"></a>持纸笔入舍卫城。<a id="a-8a"></a>语诸优婆塞言。<a id="a-8b"></a>汝等助我乞衣。<a id="a-8c"></a>优婆塞问言。<a id="a-8d"></a>何以故乞答言有比丘从北方来道中遇贼都失衣物。<a id="a-8e"></a>为彼故乞衣。<a id="a-8f"></a>优婆塞言可尔。<a id="a-8g"></a>即将至市种种店肆上。<a id="a-8h"></a>为劝化。<a id="a-8i"></a>时人多有信敬者。<a id="a-8j"></a>或得一张。<a id="a-8k"></a>或得两张。<a id="a-8l"></a>如是渐渐多得衣物。<a id="a-8m"></a>重担而行于诸信心家四分。<a id="a-8n"></a>始从一分家乞。<a id="a-8o"></a>方欲更乞。<a id="a-8p"></a>优婆塞言。<a id="a-8q"></a>阿阇梨可足还去。<a id="a-8r"></a>优波难陀言。<a id="a-8s"></a>呜呼长寿何乃浅促。<a id="a-8t"></a>我乞始有次第。<a id="a-8u"></a>不应还去。<a id="a-8v"></a>何以故多人布施多人得福。<a id="a-8w"></a>我等出家人食有时限。<a id="a-8x"></a>犹未欲去。<a id="a-8y"></a>汝等在家人。<a id="a-8z"></a>遇食便食不畏失时。<a id="a-90"></a>有何急事匆匆欲去。<a id="a-91"></a>如是复更行乞。<a id="a-92"></a>优婆塞复言可足阿阇梨。<a id="a-93"></a>优波难陀复言犹故未足。<a id="a-94"></a>优婆塞言有几人耶。<a id="a-95"></a>答言多人。<a id="a-96"></a>复问为有几人。<a id="a-97"></a>长引声言乃有六十比丘。<a id="a-98"></a>优婆塞言。<a id="a-99"></a>阿阇梨此诸衣可供五百比丘。<a id="a-9A"></a>何况六十。<a id="a-9B"></a>何以为乞欲坐氎肆耶。<a id="a-9C"></a>即掷纸笔放地。<a id="a-9D"></a>而嗔恚言。<a id="a-9E"></a>何处生是多求无厌不知止足人。<a id="a-9F"></a>是中有少欲知足比丘。<a id="a-9G"></a>闻是语已。<a id="a-9H"></a>往白世尊。<a id="a-9I"></a>佛言呼优波难陀来。<a id="a-9J"></a>即便呼来佛广问上事。<a id="a-9K"></a>汝实尔不。<a id="a-9L"></a>答言实尔世尊。<a id="a-9M"></a>佛问优波难陀。<a id="a-9N"></a>何以故乞。<a id="a-9O"></a>答言我为失衣比丘故乞。<a id="a-9P"></a>佛即呼失衣比丘来来已。<a id="a-9Q"></a>佛语汝等比丘。<a id="a-9R"></a>实使优波难陀乞衣耶。<a id="a-9S"></a>答言不也世尊。<a id="a-9T"></a>佛复问失衣比丘。<a id="a-9U"></a>优波难陀。<a id="a-9V"></a>何因缘故作如是言。<a id="a-9W"></a>失衣比丘。<a id="a-9X"></a>即以上事具白世尊。<a id="a-9Y"></a>佛告优波难陀。<a id="a-9Z"></a>此是恶事痴人。<a id="a-9a"></a>不应乞者便乞。<a id="a-9b"></a>应乞者不乞。<a id="a-9c"></a>佛语优波难陀。<a id="a-9d"></a>汝常不闻我无数方便赞叹少欲毁呰多欲。<a id="a-9e"></a>此非法非律非如佛教。<a id="a-9f"></a>不可以是长养善法。<a id="a-9g"></a>佛种种呵已告诸比丘。<a id="a-9h"></a>依止舍卫城比丘。<a id="a-9i"></a>皆悉令集。<a id="a-9j"></a>以十利故。<a id="a-9k"></a>为诸比丘制戒。<a id="a-9l"></a>乃至已闻者当重闻。<a id="a-9m"></a>若比丘失衣时。<a id="a-9n"></a>得从非亲里居士居士妇乞衣。<a id="a-9o"></a>若非亲里居士居士妇。<a id="a-9p"></a>自恣多与衣。<a id="a-9q"></a>是比丘得受上下衣。<a id="a-9r"></a>过是受者。<a id="a-9s"></a>尼萨耆波夜提。<a id="a-9t"></a>比丘者如上说。<a id="a-9u"></a>失衣有十事如上说。<a id="a-9v"></a>衣者钦婆罗衣氎衣刍摩衣憍舍耶衣舍那衣麻衣躯牟提衣。<a id="a-9w"></a>非亲里者。<a id="a-9x"></a>非父母亲相续。<a id="a-9y"></a>是名非亲里。<a id="a-9z"></a>居士者家主也。<a id="a-A0"></a>乞者若自乞若使人乞若劝化。<a id="a-A1"></a>檀越欲自恣施得。<a id="a-A2"></a>取上下衣。<a id="a-A3"></a>自恣者随意与。<a id="a-A4"></a>上下衣者。<a id="a-A5"></a>广三肘长五肘。<a id="a-A6"></a>得取二衣。<a id="a-A7"></a>若过是取者。<a id="a-A8"></a>尼萨耆波夜提。<a id="a-A9"></a>尼萨耆者。<a id="a-AA"></a>是衣应僧中舍。<a id="a-AB"></a>波夜提罪应悔过。<a id="a-AC"></a>若不舍而悔越比尼罪。<a id="a-AD"></a>波夜提者。<a id="a-AE"></a>如上说。<a id="a-AF"></a>若比丘三由延内有衣者。<a id="a-AG"></a>若失僧伽梨。<a id="a-AH"></a>郁多罗僧在不应乞。<a id="a-AI"></a>乃至任衣在不应乞。<a id="a-AJ"></a>何以故是比丘应着是下衣。<a id="a-AK"></a>往三由延。<a id="a-AL"></a>受先衣若道中有诸难事。<a id="a-AM"></a>不得往。<a id="a-AN"></a>取衣者得乞雨衣无罪。<a id="a-AO"></a>寒相热相说法相如上说。<a id="a-AP"></a>若比丘共估客着道行。<a id="a-AQ"></a>若贼从一方二方三方来随便远贼走。<a id="a-AR"></a>若四方俱来不应走。<a id="a-AS"></a>当正身住不得格贼。<a id="a-AT"></a>若贼言取僧伽梨来。<a id="a-AU"></a>答言与长寿。<a id="a-AV"></a>如是一一衣物随索多少与之。<a id="a-AW"></a>不得高声大唤嗔骂贼。<a id="a-AX"></a>与物已当徐徐去入林草中藏。<a id="a-AY"></a>遥望看。<a id="a-AZ"></a>若贼去后余有不。<a id="a-Aa"></a>受持衣在者应受持。<a id="a-Ab"></a>若无余衣者。<a id="a-Ac"></a>是中有比丘。<a id="a-Ad"></a>若外道出家。<a id="a-Ae"></a>为贼所杀者。<a id="a-Af"></a>应取是衣受持。<a id="a-Ag"></a>若无出家人死。<a id="a-Ah"></a>有俗人死者。<a id="a-Ai"></a>应取俗人衣截缕作净然后受持。<a id="a-Aj"></a>若无死人衣。<a id="a-Ak"></a>估客有遗弃好衣物者。<a id="a-Al"></a>不应取若弃弊衣物者应取受持。<a id="a-Am"></a>若估客还来唤比丘。<a id="a-An"></a>与是好衣者应取。<a id="a-Ao"></a>取已截缕牛屎染作净受持。<a id="a-Ap"></a>若是估客语比丘言。<a id="a-Aq"></a>我借汝此衣。<a id="a-Ar"></a>着到前住处。<a id="a-As"></a>还我莫令损减。<a id="a-At"></a>是比丘应取是衣。<a id="a-Au"></a>摄缕在内篸缝令缕。<a id="a-Av"></a>不现作净。<a id="a-Aw"></a>受持到住处应还。<a id="a-Ax"></a>若无是事应篸树叶遮前后而去。<a id="a-Ay"></a>若无是事。<a id="a-Az"></a>不得如尼揵子掉臂当道行。<a id="a-B0"></a>当以手遮前。<a id="a-B1"></a>障形体在道侧行。<a id="a-B2"></a>莫入深榛中行。<a id="a-B3"></a>令贼谓是伺捕者。<a id="a-B4"></a>应在道边浅草中行。<a id="a-B5"></a>行时若逢人来。<a id="a-B6"></a>当即于浅草中。<a id="a-B7"></a>小现处坐。<a id="a-B8"></a>令行人见之。<a id="a-B9"></a>若人问言汝是何人。<a id="a-BA"></a>答言出家人何道出家。<a id="a-BB"></a>答言释种出家。<a id="a-BC"></a>何以裸形。<a id="a-BD"></a>答言被贼。<a id="a-BE"></a>若不乞而自多与衣者取无罪。<a id="a-BF"></a>若不自与者应从乞。<a id="a-BG"></a>乞时多与衣者。<a id="a-BH"></a>应取二领。<a id="a-BI"></a>广三肘长五肘衣。<a id="a-BJ"></a>若无是事。<a id="a-BK"></a>当诣阿练若住处。<a id="a-BL"></a>彼知识边得衣者应受。<a id="a-BM"></a>若无阿练若住处。<a id="a-BN"></a>应至冢间。<a id="a-BO"></a>若有守墓人应语言。<a id="a-BP"></a>我欲拾弊衣。<a id="a-BQ"></a>若守墓人教取。<a id="a-BR"></a>取已示我当取示之。<a id="a-BS"></a>若取死女人衣时。<a id="a-BT"></a>女身未坏者。<a id="a-BU"></a>应往头边而取。<a id="a-BV"></a>若身已坏得随意取。<a id="a-BW"></a>若死男子衣亦随意取。<a id="a-BX"></a>若死人衣有宝者。<a id="a-BY"></a>应足蹑却宝持衣而去。<a id="a-BZ"></a>若不觉有宝持衣还。<a id="a-Ba"></a>乃知有宝者。<a id="a-Bb"></a>应付净人持作汤药。<a id="a-Bc"></a>若守墓者。<a id="a-Bd"></a>语比丘言。<a id="a-Be"></a>听汝取不好衣。<a id="a-Bf"></a>好者勿取。<a id="a-Bg"></a>是比丘到冢间。<a id="a-Bh"></a>不见弊者多有好衣。<a id="a-Bi"></a>即持还语守墓人言。<a id="a-Bj"></a>正有是好衣耳。<a id="a-Bk"></a>守墓人听取便取。<a id="a-Bl"></a>若言是好不听汝取。<a id="a-Bm"></a>比丘应还更求余者。<a id="a-Bn"></a>若彼语比丘。<a id="a-Bo"></a>取在地者。<a id="a-Bp"></a>即取在地者。<a id="a-Bq"></a>若言取空中者。<a id="a-Br"></a>即取空中者。<a id="a-Bs"></a>若是好衣半在地。<a id="a-Bt"></a>半在空中。<a id="a-Bu"></a>应截半取。<a id="a-Bv"></a>若无是事者。<a id="a-Bw"></a>当到聚落中。<a id="a-Bx"></a>问比丘住处。<a id="a-By"></a>不应昼日入聚落。<a id="a-Bz"></a>应待闇放牧人还时俱入聚落。<a id="a-C0"></a>不应依牸牛边。<a id="a-C1"></a>当在羸小牛中行。<a id="a-C2"></a>若见人时加趺而坐。<a id="a-C3"></a>若人问言汝是何人。<a id="a-C4"></a>答言出家人。<a id="a-C5"></a>何道出家。<a id="a-C6"></a>释种出家。<a id="a-C7"></a>汝衣何处。<a id="a-C8"></a>答言被贼失尽。<a id="a-C9"></a>若不求自与者。<a id="a-CA"></a>得随意多取。<a id="a-CB"></a>若不与者。<a id="a-CC"></a>应从乞。<a id="a-CD"></a>乞时多与者。<a id="a-CE"></a>应取二领衣广三肘长五肘。<a id="a-CF"></a>若复无是事者。<a id="a-CG"></a>应到精舍中问旧比丘。<a id="a-CH"></a>此中谁是维那谁是知床褥人。<a id="a-CI"></a>答言某甲是。<a id="a-CJ"></a>尔时是比丘。<a id="a-CK"></a>应到是知事比丘所问言。<a id="a-CL"></a>尔所岁比丘。<a id="a-CM"></a>应得何等床褥卧具。<a id="a-CN"></a>答言尔所岁比丘。<a id="a-CO"></a>应得如是床褥卧具。<a id="a-CP"></a>是比丘得是褥。<a id="a-CQ"></a>取摘开以毛举着一处。<a id="a-CR"></a>取表里作泥洹僧。<a id="a-CS"></a>若得枕亦摘开以毛举着一处取表里。<a id="a-CT"></a>作僧祇枝。<a id="a-CU"></a>得卧具取着已。<a id="a-CV"></a>应礼塔礼上座。<a id="a-CW"></a>问讯下座应语言。<a id="a-CX"></a>我道中被贼失衣。<a id="a-CY"></a>当助我乞衣。<a id="a-CZ"></a>若旧比丘言。<a id="a-Ca"></a>汝如饿乌脚不能住。<a id="a-Cb"></a>谁当助汝。<a id="a-Cc"></a>正是沽酒家搏掩家劫汝。<a id="a-Cd"></a>或用易食而言披劫索人助乞。<a id="a-Ce"></a>若尔应往至优婆塞所言。<a id="a-Cf"></a>长寿我道中被贼失衣。<a id="a-Cg"></a>汝等当助我乞衣。<a id="a-Ch"></a>答言可尔。<a id="a-Ci"></a>阿阇梨即时为乞。<a id="a-Cj"></a>得多衣者。<a id="a-Ck"></a>比丘应取两衣广三肘长五肘。<a id="a-Cl"></a>尔时优婆塞。<a id="a-Cm"></a>语比丘言。<a id="a-Cn"></a>可得方便。<a id="a-Co"></a>为我尽取是衣不。<a id="a-Cp"></a>答言汝可转易两张细氎者持来。<a id="a-Cq"></a>若优婆塞巧作方便。<a id="a-Cr"></a>将比丘出界外语言。<a id="a-Cs"></a>阿阇梨此衣布施现前僧现前无僧。<a id="a-Ct"></a>阿阇梨现前应受。<a id="a-Cu"></a>尔时比丘受无罪。<a id="a-Cv"></a>若优婆塞与大张氎。<a id="a-Cw"></a>当裁取两衣段。<a id="a-Cx"></a>问言何故。<a id="a-Cy"></a>答言世尊制戒。<a id="a-Cz"></a>正得取两衣。<a id="a-D0"></a>优婆塞言。<a id="a-D1"></a>阿阇梨但且取染。<a id="a-D2"></a>比丘取染已送还。<a id="a-D3"></a>优婆塞言。<a id="a-D4"></a>未染时是俗人衣。<a id="a-D5"></a>我尚不欲。<a id="a-D6"></a>况今染坏色。<a id="a-D7"></a>是出家人衣。<a id="a-D8"></a>我不复取。<a id="a-D9"></a>比丘尔时得取。<a id="a-DA"></a>作衣随意用。<a id="a-DB"></a>是比丘先所摘褥枕表里。<a id="a-DC"></a>作泥洹僧祇枝者。<a id="a-DD"></a>浣已还复本褥枕卧具付知事人。<a id="a-DE"></a>然后便去。<a id="a-DF"></a>若欲即住此处者。<a id="a-DG"></a>随意更请不得即留。<a id="a-DH"></a>是故说。<a id="a-DI"></a>若比丘失衣时。<a id="a-DJ"></a>得从非亲里居士居士妇乞衣。<a id="a-DK"></a>非亲里居士居士妇自恣多与衣。<a id="a-DL"></a>是比丘得取上下衣。<a id="a-DM"></a>过是受者。<a id="a-DN"></a>尼萨耆波夜提。</p>
  <p id="aDO">佛住舍卫城。<a id="a-DP"></a>尔时有乞食比丘。<a id="a-DQ"></a>时到着入聚落衣持钵入城。<a id="a-DR"></a>次行乞食到一家。<a id="a-DS"></a>其家妇人语比丘言。<a id="a-DT"></a>我某日当饭僧施衣。<a id="a-DU"></a>比丘言善哉姊妹。<a id="a-DV"></a>作三坚法身命财。<a id="a-DW"></a>中间莫有留难。<a id="a-DX"></a>言已便去。<a id="a-DY"></a>比丘乞食还已至温室中。<a id="a-DZ"></a>语诸比丘言。<a id="a-Da"></a>我语长老好事。<a id="a-Db"></a>答言有何好事。<a id="a-Dc"></a>我闻某甲优婆夷。<a id="a-Dd"></a>某日欲请僧食布施衣。<a id="a-De"></a>时难陀优波难陀闻已即问言。<a id="a-Df"></a>长老其家门巷在何处。<a id="a-Dg"></a>姓字何等。<a id="a-Dh"></a>问知已明日清旦。<a id="a-Di"></a>着入聚落衣到其家言。<a id="a-Dj"></a>无病优婆夷。<a id="a-Dk"></a>优婆夷言和南阿阇梨。<a id="a-Dl"></a>比丘言。<a id="a-Dm"></a>我闻好消息。<a id="a-Dn"></a>问言闻何等事。<a id="a-Do"></a>答言闻汝欲请僧设供施衣。<a id="a-Dp"></a>答言有是心。<a id="a-Dq"></a>但恐中间诸难不成。<a id="a-Dr"></a>比丘言汝请僧设供施衣。<a id="a-Ds"></a>欲与长老比丘好恶衣。<a id="a-Dt"></a>若与粗者。<a id="a-Du"></a>正当与沙弥。<a id="a-Dv"></a>园民及着衣架上。<a id="a-Dw"></a>若与我好者。<a id="a-Dx"></a>我当着入王家贵胜边当礼佛。<a id="a-Dy"></a>有人问者。<a id="a-Dz"></a>我当语言。<a id="a-E0"></a>某甲信心优婆夷与我。<a id="a-E1"></a>汝可得名称受用功德。<a id="a-E2"></a>答言更无正有是已许僧。<a id="a-E3"></a>若有者亦当别施。<a id="a-E4"></a>比丘言与不与任汝意。<a id="a-E5"></a>言已便去。<a id="a-E6"></a>檀越作是念。<a id="a-E7"></a>若与彼不与僧者僧是良福田。<a id="a-E8"></a>若不与彼与僧者。<a id="a-E9"></a>彼有王力能作不饶益事。<a id="a-EA"></a>畏彼故不与僧。<a id="a-EB"></a>因彼发不喜心故二俱不与。<a id="a-EC"></a>诸比丘问乞食比丘。<a id="a-ED"></a>汝前所闻绝无消息。<a id="a-EE"></a>乞食比丘言。<a id="a-EF"></a>我知定克明日。<a id="a-EG"></a>乞食比丘明旦。<a id="a-EH"></a>着入聚落衣到其家。<a id="a-EI"></a>即问优婆夷言。<a id="a-EJ"></a>何故不见供办作诸饭食。<a id="a-EK"></a>答言阿阇梨因难陀优波难陀破我善心。<a id="a-EL"></a>问言何故即具说上事。<a id="a-EM"></a>乞食比丘闻已。<a id="a-EN"></a>语诸比丘。<a id="a-EO"></a>诸比丘以是因缘往白世尊。<a id="a-EP"></a>佛言呼难陀优波难陀来。<a id="a-EQ"></a>来已佛问比丘汝实尔不。<a id="a-ER"></a>答言实尔。<a id="a-ES"></a>佛言痴人此是恶事。<a id="a-ET"></a>汝作二不饶益。<a id="a-EU"></a>施者失福。<a id="a-EV"></a>受者失利。<a id="a-EW"></a>佛言汝常不闻我无量方便毁呰多欲赞叹少欲。<a id="a-EX"></a>汝云何先不自恣请而为好故往劝。<a id="a-EY"></a>此非法非律非如佛教。<a id="a-EZ"></a>不可以是长养善法。<a id="a-Ea"></a>佛告诸比丘。<a id="a-Eb"></a>依止舍卫城比丘皆悉令集。<a id="a-Ec"></a>以十利故为诸比丘制戒。<a id="a-Ed"></a>乃至已闻者当重闻。<a id="a-Ee"></a>为比丘故若居士居士妇为办衣价。<a id="a-Ef"></a>如是言我办如是如是衣。<a id="a-Eg"></a>价买如是如是衣。<a id="a-Eh"></a>与某甲比丘。<a id="a-Ei"></a>是比丘先不自恣请为好故。<a id="a-Ej"></a>便到居士所作如是言。<a id="a-Ek"></a>为我作如是衣为好故。<a id="a-El"></a>若得衣者。<a id="a-Em"></a>尼萨耆波夜提。<a id="a-En"></a>为比丘者若僧若众多若一人。<a id="a-Eo"></a>居士者如上说。<a id="a-Ep"></a>衣者钦婆罗衣劫贝衣刍摩衣憍舍耶衣舍那衣麻衣躯牟提衣。<a id="a-Eq"></a>衣价者金银宝物等。<a id="a-Er"></a>办者若今日若明日若半月若一月。<a id="a-Es"></a>我办如是如是衣。<a id="a-Et"></a>价买如是如是衣。<a id="a-Eu"></a>与某甲比丘是名办。<a id="a-Ev"></a>先不自恣请者。<a id="a-Ew"></a>先知不自恣请。<a id="a-Ex"></a>便谓自恣请。<a id="a-Ey"></a>知自恣请。<a id="a-Ez"></a>余比丘便谓自恣请。<a id="a-F0"></a>我知自恣请与余物。<a id="a-F1"></a>便谓自恣请与我衣。<a id="a-F2"></a>往者若到居士田上若到家若入屋里。<a id="a-F3"></a>索者我须青若黄若赤若黑若种种茜色等。<a id="a-F4"></a>若长若广若长广。<a id="a-F5"></a>若随所索者与。<a id="a-F6"></a>若更与余者。<a id="a-F7"></a>皆尼萨耆波夜提。<a id="a-F8"></a>为好者。<a id="a-F9"></a>知足好。<a id="a-FA"></a>不知足好。<a id="a-FB"></a>粗足好。<a id="a-FC"></a>云何知足好。<a id="a-FD"></a>若与细衣时便言。<a id="a-FE"></a>我须粗者。<a id="a-FF"></a>是名知足好。<a id="a-FG"></a>得者尼萨耆。<a id="a-FH"></a>不知足好者。<a id="a-FI"></a>若与粗衣时。<a id="a-FJ"></a>便作是言。<a id="a-FK"></a>若与我粗衣者。<a id="a-FL"></a>不中触我脚。<a id="a-FM"></a>我是贵人。<a id="a-FN"></a>应与我好衣。<a id="a-FO"></a>是名不知足好。<a id="a-FP"></a>得尼萨耆。<a id="a-FQ"></a>粗足好者。<a id="a-FR"></a>若与细衣时便言。<a id="a-FS"></a>我不用是好衣。<a id="a-FT"></a>我是阿练若如鹿在林中。<a id="a-FU"></a>住在空地与我粗者足障寒热风雨。<a id="a-FV"></a>是名粗足好。<a id="a-FW"></a>若得者尼萨耆波夜提。<a id="a-FX"></a>尼萨耆波夜提者。<a id="a-FY"></a>是衣应僧中舍。<a id="a-FZ"></a>波夜提罪应悔过。<a id="a-Fa"></a>若不舍而悔越比尼罪。<a id="a-Fb"></a>波夜提者如上说。<a id="a-Fc"></a>是故世尊说为比丘故。<a id="a-Fd"></a>若居士居士妇。<a id="a-Fe"></a>乃至为好故。<a id="a-Ff"></a>若得衣者尼萨耆波夜提。</p>
  <p id="aFg">佛住舍卫城。<a id="a-Fh"></a>有乞食比丘。<a id="a-Fi"></a>时到着入聚落衣持钵入城。<a id="a-Fj"></a>次行乞食。<a id="a-Fk"></a>有居士妇语比丘言如上。<a id="a-Fl"></a>一居士中说。<a id="a-Fm"></a>此中但二居士为异耳。<a id="a-Fn"></a>乃至已闻者当重闻为比丘故若二居士居士妇。<a id="a-Fo"></a>各各办衣价作如是言。<a id="a-Fp"></a>我等办如是如是衣。<a id="a-Fq"></a>价买如是如是衣。<a id="a-Fr"></a>与某甲比丘。<a id="a-Fs"></a>是比丘先不自恣请为好衣故。<a id="a-Ft"></a>便到居士所言。<a id="a-Fu"></a>为我各各办如是如是。<a id="a-Fv"></a>衣价共作一衣与我为好故。<a id="a-Fw"></a>若得是衣。<a id="a-Fx"></a>尼萨耆波夜提。<a id="a-Fy"></a>此中如上。<a id="a-Fz"></a>一居士中广说。<a id="a-G0"></a>但二居士为异耳。</p>
  <p id="aG1">佛住舍卫城。<a id="a-G2"></a>瓶沙王有二大臣。<a id="a-G3"></a>一名尼提。<a id="a-G4"></a>二名婆利沙。<a id="a-G5"></a>秋时人民收获讫运致入城。<a id="a-G6"></a>天时寒雪。<a id="a-G7"></a>时二大臣作是念。<a id="a-G8"></a>我常年年请师。<a id="a-G9"></a>难陀优波难陀。<a id="a-GA"></a>施食并施衣。<a id="a-GB"></a>今日当在何处。<a id="a-GC"></a>有人语言。<a id="a-GD"></a>在舍卫城。<a id="a-GE"></a>尔时大臣遣使。<a id="a-GF"></a>赍书持旧钱八百。<a id="a-GG"></a>饷难陀优波难陀。<a id="a-GH"></a>敕使言。<a id="a-GI"></a>汝当还得报书。<a id="a-GJ"></a>使向只桓精舍到已问言。<a id="a-GK"></a>难陀优波难陀房在何处。<a id="a-GL"></a>时诸比丘示言此房是。<a id="a-GM"></a>使即入房中礼已问言。<a id="a-GN"></a>是优波难陀不。<a id="a-GO"></a>答言是。<a id="a-GP"></a>汝何以问。<a id="a-GQ"></a>答言。<a id="a-GR"></a>瓶沙王大臣尼提婆利沙。<a id="a-GS"></a>遣我赍书持旧钱八百饷师。<a id="a-GT"></a>并索答书。<a id="a-GU"></a>时有优婆塞名法豫。<a id="a-GV"></a>优波难陀即语优婆塞言。<a id="a-GW"></a>汝知料理数此衣直与书相应不。<a id="a-GX"></a>即料计取与。<a id="a-GY"></a>书相应。<a id="a-GZ"></a>即与答书遣使令去。<a id="a-Ga"></a>时法豫优婆塞欲去。<a id="a-Gb"></a>白言尊者此衣直当置何处。<a id="a-Gc"></a>答言当置汝边。<a id="a-Gd"></a>即便持去到家已。<a id="a-Ge"></a>待一日二日三日不来取。<a id="a-Gf"></a>优波难陀多缘多事忘不往取。<a id="a-Gg"></a>是优婆塞家中小俭。<a id="a-Gh"></a>即便贷用后当还偿。<a id="a-Gi"></a>用已即日。<a id="a-Gj"></a>难陀语优波难陀往取衣直即往索。<a id="a-Gk"></a>优婆塞言。<a id="a-Gl"></a>我持来已。<a id="a-Gm"></a>停待。<a id="a-Gn"></a>尊者一日二日三日不来取我家中小俭。<a id="a-Go"></a>即便贷用须得当还。<a id="a-Gp"></a>优波难陀即嗔恚言。<a id="a-Gq"></a>汝不可寄付。<a id="a-Gr"></a>此是我物云何取辄用。<a id="a-Gs"></a>难陀谓优波难陀此物不可直尔索得。<a id="a-Gt"></a>即语官人牵挽将去。<a id="a-Gu"></a>时众人见已种种呵责沙门。<a id="a-Gv"></a>释子自言善好。<a id="a-Gw"></a>是其檀越常相供给而能苦困如是。<a id="a-Gx"></a>况复余人失沙门法行恶如此何道之有。<a id="a-Gy"></a>优波难陀。<a id="a-Gz"></a>闻已羞愧即便放去。<a id="a-H0"></a>诸比丘闻已往白世尊。<a id="a-H1"></a>佛言。<a id="a-H2"></a>呼优波难陀来。<a id="a-H3"></a>来已佛问优波难陀汝实尔不。<a id="a-H4"></a>答言。<a id="a-H5"></a>实尔世尊佛语优波难陀此是恶事。<a id="a-H6"></a>汝常不闻我无数方便。<a id="a-H7"></a>呵责多欲赞叹少欲。<a id="a-H8"></a>此非法非律不如佛教。<a id="a-H9"></a>不可以是长养善法。<a id="a-HA"></a>从今已后不听往索。</p>
 </body>
</html>