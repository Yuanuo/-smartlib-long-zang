<!doctype html>
<html id="z3IBV2Koj" data-ver="921">
 <head>
  <meta charset="utf-8">
  <meta author="佛陀跋陀罗">
  <meta author="法显">
  <meta library="龙藏">
  <meta catalog="小乘律">
  <meta period="东晋">
 </head>
 <body>
  <h1 id="a1">摩诃僧祇律卷第十下</h1>
  <p id="a2">复次佛住舍卫城。<a id="a-3"></a>法豫优婆塞常僧中次第请比丘食。<a id="a-4"></a>时次食比丘到其家已。<a id="a-5"></a>法豫问言。<a id="a-6"></a>优波难陀何以不来取钱。<a id="a-7"></a>我未得时乃众人中苦从我索。<a id="a-8"></a>我今得直而不来取。<a id="a-9"></a>诸比丘言。<a id="a-A"></a>佛制戒不得来索。<a id="a-B"></a>法豫言。<a id="a-C"></a>若不听索者。<a id="a-D"></a>何不来此默然。<a id="a-E"></a>我自知意。<a id="a-F"></a>是比丘食已还语诸比丘。<a id="a-G"></a>诸比丘闻已。<a id="a-H"></a>即以是事往白世尊佛告诸比丘。<a id="a-I"></a>是法豫优婆塞。<a id="a-J"></a>聪明黠慧乃有是方便。<a id="a-K"></a>从今日听诸比丘三反往索六反默然住。<a id="a-L"></a>佛告诸比丘。<a id="a-M"></a>依止舍卫城比丘皆悉令集。<a id="a-N"></a>以十利故与诸比丘制戒。<a id="a-O"></a>乃至已闻者当重闻。<a id="a-P"></a>为比丘故若王若大臣。<a id="a-Q"></a>遣使送衣直与比丘使到比丘所白言尊者是衣直。<a id="a-R"></a>若王若大臣所送尊者受是衣价。<a id="a-S"></a>是比丘应语使如是言。<a id="a-T"></a>诸比丘法不应受衣价。<a id="a-U"></a>我须衣时得清净衣。<a id="a-V"></a>须者得自手受。<a id="a-W"></a>作比丘衣畜。<a id="a-X"></a>使语比丘言。<a id="a-Y"></a>尊者有执事人。<a id="a-Z"></a>常为诸比丘执事不是比丘应示使。<a id="a-a"></a>执事人若园民若优婆塞。<a id="a-b"></a>应语使者言。<a id="a-c"></a>是人等能为诸比丘执事。<a id="a-d"></a>使到执事人所语言。<a id="a-e"></a>善哉执事如是如是衣价买如是如是衣。<a id="a-f"></a>与某甲比丘是比丘须衣时当来取当与衣。<a id="a-g"></a>是使若自劝喻。<a id="a-h"></a>若使人劝喻已。<a id="a-i"></a>还到比丘所白言。<a id="a-j"></a>尊者所示执事人。<a id="a-k"></a>我已劝喻作衣竟。<a id="a-l"></a>尊者须衣时往取。<a id="a-m"></a>当与尊者衣。<a id="a-n"></a>须衣比丘应到执事。<a id="a-o"></a>人所索衣。<a id="a-p"></a>应作是言。<a id="a-q"></a>我须衣第二第三亦如是索。<a id="a-r"></a>若得衣者好若不得。<a id="a-s"></a>第四第五第六应在执事前默然立。<a id="a-t"></a>得衣者好若不得。<a id="a-u"></a>为得衣故过是求。<a id="a-v"></a>若得是衣尼萨耆波夜提。<a id="a-w"></a>若不得衣随衣价来处。<a id="a-x"></a>若自去若遣使往应作是言。<a id="a-y"></a>汝为某甲比丘送衣价。<a id="a-z"></a>某甲比丘竟不得。<a id="a-10"></a>汝自知财莫使失是事法尔。<a id="a-11"></a>比丘者若僧若众多若一人。<a id="a-12"></a>王者如盗戒中说。<a id="a-13"></a>王臣者乃至小吏帅知。<a id="a-14"></a>任官事者皆名为臣。<a id="a-15"></a>使者若男若女若大若小。<a id="a-16"></a>若在家若出家。<a id="a-17"></a>衣者如上说。<a id="a-18"></a>衣价者钱金银镴珠琉璃珂贝珊瑚琥珀砗磲马瑙赤宝铜铁白镴铅锡等。<a id="a-19"></a>是名衣价。<a id="a-1A"></a>园民者供养众僧净人。<a id="a-1B"></a>是名园民。<a id="a-1C"></a>优婆塞者三归一分行少分行多分行满分行随顺行。<a id="a-1D"></a>此法是名优婆塞。<a id="a-1E"></a>三语者非一往反中三语。<a id="a-1F"></a>乃至三往反索是名三语。<a id="a-1G"></a>若四五六反默然者。<a id="a-1H"></a>非一往默然乃至六反往默然。<a id="a-1I"></a>一自往索一遣使默然住。<a id="a-1J"></a>一自往索二遣使默然住。<a id="a-1K"></a>一自往索三遣使默然住。<a id="a-1L"></a>一自往索四遣使默然住。<a id="a-1M"></a>一自往索五遣使默然住。<a id="a-1N"></a>一自往索六遣使默然住。<a id="a-1O"></a>二自往索门。<a id="a-1P"></a>三自往索门亦如是。<a id="a-1Q"></a>一遣使索一自往默然住。<a id="a-1R"></a>一遣使索二自往默然住。<a id="a-1S"></a>一遣使索三自往默然住。<a id="a-1T"></a>一遣使索四自往默然住。<a id="a-1U"></a>一遣使往索五自往默然住。<a id="a-1V"></a>一遣使索六自往默然住。<a id="a-1W"></a>二遣使索门三遣使索门亦如是。<a id="a-1X"></a>自往索自往默然住。<a id="a-1Y"></a>三门亦如是。<a id="a-1Z"></a>遣使索遣使默然住三门亦如是。<a id="a-1a"></a>三反往索六默然住。<a id="a-1b"></a>时或缓期。<a id="a-1c"></a>或急期。<a id="a-1d"></a>云何缓急。<a id="a-1e"></a>若比丘至檀越所索衣时。<a id="a-1f"></a>语言长寿与我衣直。<a id="a-1g"></a>答言。<a id="a-1h"></a>尊者更一月来。<a id="a-1i"></a>比丘满一月往索。<a id="a-1j"></a>若檀越复言。<a id="a-1k"></a>更一月来。<a id="a-1l"></a>比丘满一月复往索。<a id="a-1m"></a>若檀越复言。<a id="a-1n"></a>尊者更一月来。<a id="a-1o"></a>比丘满一月复往索。<a id="a-1p"></a>过三月已不得复索。<a id="a-1q"></a>若言半月来过三。<a id="a-1r"></a>半月不得复索。<a id="a-1s"></a>若言十日。<a id="a-1t"></a>若言五日四日三日二日一日须臾过三。<a id="a-1u"></a>须臾不得复索。<a id="a-1v"></a>是比丘六反往。<a id="a-1w"></a>时檀越言。<a id="a-1x"></a>我知尊者住立意。<a id="a-1y"></a>更一月来。<a id="a-1z"></a>是比丘满一月复往默然住。<a id="a-20"></a>如是满六月往默然已不得复往。<a id="a-21"></a>若言半月。<a id="a-22"></a>若言十日五日四日三日二日一日须臾过六。<a id="a-23"></a>须臾已不得复往默然住。<a id="a-24"></a>齐几名默然住。<a id="a-25"></a>时如人入库取物着髻上顷。<a id="a-26"></a>又如裹襆物顷即应去。<a id="a-27"></a>若比丘作方便现行。<a id="a-28"></a>相持衣钵锡杖水瓶过寄物人前。<a id="a-29"></a>若彼人问言。<a id="a-2A"></a>尊者欲那去。<a id="a-2B"></a>答言欲去。<a id="a-2C"></a>先送物主边语。<a id="a-2D"></a>令自知此物莫使失。<a id="a-2E"></a>受寄者言久已办物。<a id="a-2F"></a>不须复往。<a id="a-2G"></a>即时与物比丘。<a id="a-2H"></a>取者尼萨耆波夜提。<a id="a-2I"></a>若不作方便道由彼前。<a id="a-2J"></a>若彼人问尊者那去。<a id="a-2K"></a>答言。<a id="a-2L"></a>欲至先送物主边。<a id="a-2M"></a>语令自知此物莫使失。<a id="a-2N"></a>受寄者言。<a id="a-2O"></a>久已办物不须复往。<a id="a-2P"></a>即时与物取者无罪。<a id="a-2Q"></a>受寄者若言任意去。<a id="a-2R"></a>设能破我如破多罗树。<a id="a-2S"></a>亦不与汝一钱。<a id="a-2T"></a>比丘尔时应到物主边。<a id="a-2U"></a>语令自知此物莫使失。<a id="a-2V"></a>若是物主言。<a id="a-2W"></a>我先施比丘随方便更索。<a id="a-2X"></a>比丘尔时得如前三反语索六反默然住。<a id="a-2Y"></a>是故世尊说。<a id="a-2Z"></a>若王若大臣。<a id="a-2a"></a>送衣直乃至莫使失。<a id="a-2b"></a>是事应当尔。<a id="a-2c"></a>是初跋渠竟。</p>
  <p id="a2d">佛住毗舍离大林重阁精舍。<a id="a-2e"></a>广说如上。<a id="a-2f"></a>尔时诸比丘一切作毡衣僧伽梨。<a id="a-2g"></a>郁多罗僧。<a id="a-2h"></a>安陀会。<a id="a-2i"></a>尼师檀。<a id="a-2j"></a>唯除漉水囊及络囊。<a id="a-2k"></a>一切毡作。<a id="a-2l"></a>诸比丘处处乞羊毛作毡衣。<a id="a-2m"></a>如是众多为世人所厌。<a id="a-2n"></a>时有一比丘。<a id="a-2o"></a>晨起着入聚落衣入毗舍离。<a id="a-2p"></a>为乞毛故。<a id="a-2q"></a>有一估客。<a id="a-2r"></a>手执户钩来向市肆开自店舍。<a id="a-2s"></a>遥见比丘疾行而来。<a id="a-2t"></a>沽客念言。<a id="a-2u"></a>是比丘来必为乞毛故。<a id="a-2v"></a>晨朝至此。<a id="a-2w"></a>市卖未售谁能先乞是毛。<a id="a-2x"></a>便闭肆户还自家去。<a id="a-2y"></a>比丘念言。<a id="a-2z"></a>是估客见我便闭肆户还去。<a id="a-30"></a>不欲乞我毛故。<a id="a-31"></a>便于余道往截至前问言。<a id="a-32"></a>长寿汝何处去不得相置。<a id="a-33"></a>我从何谁乞毛。<a id="a-34"></a>正欲从汝乞。<a id="a-35"></a>汝等信佛法者。<a id="a-36"></a>知有罪福行业果报而不与我。<a id="a-37"></a>谁当与我。<a id="a-38"></a>长寿当知。<a id="a-39"></a>如世尊说当起慈心。<a id="a-3A"></a>不乐闻者方便使闻。<a id="a-3B"></a>诸不信者教令立信。<a id="a-3C"></a>乃至手总其头强劝令施。<a id="a-3D"></a>所以然者。<a id="a-3E"></a>彼于此终当生天上。<a id="a-3F"></a>色力受命眷属自然。<a id="a-3G"></a>来生人中亦受快乐色力寿命眷属成就。<a id="a-3H"></a>修习佛法增益功德。<a id="a-3I"></a>逮甘露果。<a id="a-3J"></a>是故长寿世尊说言。</p>
  <p id="a3K">为福受乐报　　所欲皆自然</p>
  <p id="a3L">超踰生死流　　上寂之涅槃</p>
  <p id="a3M">若人为福者　　天神自然护</p>
  <p id="a3N">所愿皆自成　　众魔莫能坏</p>
  <p id="a3O">薄福多诸恼　　福能消诸患</p>
  <p id="a3P">福德既牢强　　速成坚固定</p>
  <p id="a3Q">生天受快乐　　人中亦自在</p>
  <p id="a3R">斯由功德故　　所往皆自然</p>
  <p id="a3S">因斯福方便　　永离生死苦</p>
  <p id="a3T">得道至涅槃　　不没不复生</p>
  <p id="a3U">尔时比丘说是偈已。<a id="a-3V"></a>复言长寿施我羊毛其福最大。<a id="a-3W"></a>是时估客闻说法已即施少毛。<a id="a-3X"></a>尔时估客作是思惟。<a id="a-3Y"></a>若入市肆便多乞毛更不得利。<a id="a-3Z"></a>折减钱本宁坐家住可全其本。<a id="a-3a"></a>故胜市中子本俱失。<a id="a-3b"></a>作是念已。<a id="a-3c"></a>便还家坐。<a id="a-3d"></a>时估客妇嗔其夫言。<a id="a-3e"></a>何以诣市速疾来归。<a id="a-3f"></a>如是懒堕何由得活男女充官赋役。<a id="a-3g"></a>估客答言。<a id="a-3h"></a>莫嗔且听。<a id="a-3i"></a>我今朝晨诣市店肆广说上事。<a id="a-3j"></a>乃至不如还家坐住。<a id="a-3k"></a>其妇闻已默然而止。<a id="a-3l"></a>是时尊者舍利弗次第乞食。<a id="a-3m"></a>至估客舍于门中住。<a id="a-3n"></a>尔时估客妇笃信恭敬。<a id="a-3o"></a>识舍利弗即持器盛食。<a id="a-3p"></a>出门着舍利弗钵中。<a id="a-3q"></a>头面礼足恭敬问讯。<a id="a-3r"></a>时舍利弗亦慰劳之。<a id="a-3s"></a>家中何如生活好不。<a id="a-3t"></a>其妇答言。<a id="a-3u"></a>家内悉佳但生理顿弊。<a id="a-3v"></a>问何以故。<a id="a-3w"></a>即以上因缘具白舍利弗。<a id="a-3x"></a>居家生活饮食衣服。<a id="a-3y"></a>供官赋税正仰市肆。<a id="a-3z"></a>而今夫主在家中住。<a id="a-40"></a>畏人乞羊毛。<a id="a-41"></a>实在言行。<a id="a-42"></a>实觉言眠。<a id="a-43"></a>师今是我家所供养恭敬尊重无所藏隐。<a id="a-44"></a>又毛大贵。<a id="a-45"></a>或一钱得一两。<a id="a-46"></a>乃至二三四金钱得一两然此毛极细软。<a id="a-47"></a>触眼睛不泪出甚为难得。<a id="a-48"></a>尊者此羊毛出四大国。<a id="a-49"></a>毗舍离国。<a id="a-4A"></a>弗迦罗国。<a id="a-4B"></a>得刹尸逻国。<a id="a-4C"></a>难提跋陀国。<a id="a-4D"></a>尊者我夫主及诸亲属。<a id="a-4E"></a>为求是毛故。<a id="a-4F"></a>或时得还。<a id="a-4G"></a>或死不还。<a id="a-4H"></a>以毛难得。<a id="a-4I"></a>是故极贵。<a id="a-4J"></a>而诸比丘人人来乞破我家业。<a id="a-4K"></a>遂至穷乏。<a id="a-4L"></a>尔时尊者舍利弗。<a id="a-4M"></a>广为说法令发欢喜。<a id="a-4N"></a>即还精舍。<a id="a-4O"></a>食后以上因缘具白世尊。<a id="a-4P"></a>佛言。<a id="a-4Q"></a>呼是比丘来。<a id="a-4R"></a>来已佛问比丘。<a id="a-4S"></a>汝实作毡衣乞羊毛。<a id="a-4T"></a>乃至估客妇。<a id="a-4U"></a>向舍利弗说不。<a id="a-4V"></a>答言。<a id="a-4W"></a>实尔世尊。<a id="a-4X"></a>佛言。<a id="a-4Y"></a>比丘汝常不闻我以无数方便呵责多欲赞叹少欲耶。<a id="a-4Z"></a>此非法非律不如佛教。<a id="a-4a"></a>不可以是长养善法。<a id="a-4b"></a>佛告诸比丘。<a id="a-4c"></a>依止毗舍离者尽集。<a id="a-4d"></a>以卜利故。<a id="a-4e"></a>与诸比丘制戒。<a id="a-4f"></a>乃至已闻者当重闻。<a id="a-4g"></a>若比丘纯黑羊毛。<a id="a-4h"></a>作新敷具者。<a id="a-4i"></a>尼萨耆波夜提比丘者如上说。<a id="a-4j"></a>纯者不杂羊毛者有十种。<a id="a-4k"></a>相续羊羖羊。<a id="a-4l"></a>不具色羊山羊。<a id="a-4m"></a>游行羊羺羊。<a id="a-4n"></a>等羊鸣羊。<a id="a-4o"></a>众多耳羊木莲羊。<a id="a-4p"></a>新者初成也。<a id="a-4q"></a>敷具者氎也。<a id="a-4r"></a>作者若自作若使人作。<a id="a-4s"></a>尼萨耆波夜提者。<a id="a-4t"></a>是敷具应众僧中舍。<a id="a-4u"></a>波夜提罪应悔过。<a id="a-4v"></a>若不舍而悔越比尼罪。<a id="a-4w"></a>波夜提者如上说。<a id="a-4x"></a>相续羊者有六种毛。<a id="a-4y"></a>生青染青。<a id="a-4z"></a>生黑染黑。<a id="a-50"></a>生青黑染青黑。<a id="a-51"></a>若自作若使人作。<a id="a-52"></a>作成尼萨耆波夜提。<a id="a-53"></a>受用越比尼罪。<a id="a-54"></a>乃至木莲羊亦如是。<a id="a-55"></a>此敷具应众僧中舍。<a id="a-56"></a>众僧不应还。<a id="a-57"></a>亦不得余用。<a id="a-58"></a>正得敷地及作遮向帘帐幔。<a id="a-59"></a>是故说若比丘纯黑羊毛作新敷具者。<a id="a-5A"></a>尼萨耆波夜提。</p>
  <p id="a5B">佛住毗舍离大林重阁精舍。<a id="a-5C"></a>广说如上。<a id="a-5D"></a>尔时比丘作一切毡衣。<a id="a-5E"></a>僧伽梨。<a id="a-5F"></a>郁多罗僧。<a id="a-5G"></a>安陀会。<a id="a-5H"></a>尼师檀。<a id="a-5I"></a>唯除漉水囊及络囊。<a id="a-5J"></a>除一切毡作。<a id="a-5K"></a>佛未制戒前。<a id="a-5L"></a>尔时诸比丘着毡衣。<a id="a-5M"></a>露地如庵慢安隐住。<a id="a-5N"></a>制戒已不复着毡衣故。<a id="a-5O"></a>多病不安隐住。<a id="a-5P"></a>即以是事语尊者阿难。<a id="a-5Q"></a>佛未制戒时。<a id="a-5R"></a>我等着毡衣犹如屋下得安隐住。<a id="a-5S"></a>佛制戒已不复得毡衣。<a id="a-5T"></a>故多病不安隐。<a id="a-5U"></a>善哉阿难。<a id="a-5V"></a>当为我等具白世尊。<a id="a-5W"></a>还听持毡衣。<a id="a-5X"></a>尔时尊者阿难往至佛所。<a id="a-5Y"></a>头面礼足即以上事具白世尊。<a id="a-5Z"></a>唯愿世尊。<a id="a-5a"></a>听诸比丘还得着毡衣。<a id="a-5b"></a>佛言听诸比丘杂作。<a id="a-5c"></a>佛告诸比丘。<a id="a-5d"></a>依止毗舍离者尽集。<a id="a-5e"></a>以十利故。<a id="a-5f"></a>与诸比丘制戒。<a id="a-5g"></a>乃至已闻者当重闻。<a id="a-5h"></a>若比丘欲作新敷具。<a id="a-5i"></a>应用二分。<a id="a-5j"></a>纯黑羺羊毛。<a id="a-5k"></a>第三分白。<a id="a-5l"></a>第四分下。<a id="a-5m"></a>若比丘不用二分。<a id="a-5n"></a>纯黑羺羊毛。<a id="a-5o"></a>第三分白。<a id="a-5p"></a>第四分下。<a id="a-5q"></a>作新敷具者。<a id="a-5r"></a>尼萨耆波夜提。<a id="a-5s"></a>比丘者如上说。<a id="a-5t"></a>新者初作敷具者。<a id="a-5u"></a>毡作者。<a id="a-5v"></a>若自作若使人作。<a id="a-5w"></a>纯者不杂羊毛者。<a id="a-5x"></a>十种如上说。<a id="a-5y"></a>二分者多用黑毛而作等想。<a id="a-5z"></a>等用作减想而更益。<a id="a-60"></a>第三分白者。<a id="a-61"></a>多用白毛而作等想。<a id="a-62"></a>等用作减想而更益。<a id="a-63"></a>第四分下者。<a id="a-64"></a>少用下毛而作等想。<a id="a-65"></a>如是作新敷具。<a id="a-66"></a>若自作若使人作。<a id="a-67"></a>作成尼萨耆波夜提。<a id="a-68"></a>受用犯越比尼罪。<a id="a-69"></a>尼萨耆波夜提者。<a id="a-6A"></a>是敷具应僧中舍。<a id="a-6B"></a>波夜提罪。<a id="a-6C"></a>应悔过。<a id="a-6D"></a>不舍而悔者越比尼罪。<a id="a-6E"></a>波夜提者如上说。<a id="a-6F"></a>前四种羊毛众僧中舍。<a id="a-6G"></a>僧不得还。<a id="a-6H"></a>亦不得余用。<a id="a-6I"></a>正得敷地及作遮向帘帐幔。<a id="a-6J"></a>后六种亦众僧中舍。<a id="a-6K"></a>僧不应还。<a id="a-6L"></a>僧得用不得用儭身着。<a id="a-6M"></a>是故说。</p>
  <p id="a6N">佛住毗舍离大林重阁精舍。<a id="a-6O"></a>尔时有比丘欲作毡羊毛少。<a id="a-6P"></a>诸比丘问言。<a id="a-6Q"></a>作毡竟未。<a id="a-6R"></a>答言未竟。<a id="a-6S"></a>问何以故。<a id="a-6T"></a>答言。<a id="a-6U"></a>羊毛少。<a id="a-6V"></a>诸比丘语言。<a id="a-6W"></a>汝欲使作毡细软暖不。<a id="a-6X"></a>答言欲尔。<a id="a-6Y"></a>诸比丘语言。<a id="a-6Z"></a>汝去到广野聚落乞憍舍耶合羊毛作。<a id="a-6a"></a>即如其言到广野聚落。<a id="a-6b"></a>往到憍舍耶家语言。<a id="a-6c"></a>长寿施我憍舍耶。<a id="a-6d"></a>答言小住待取憍舍耶还当与。<a id="a-6e"></a>是比丘在外须臾复来问还未。<a id="a-6f"></a>答言。<a id="a-6g"></a>始还待我小息须煮竟当与。<a id="a-6h"></a>其家有机让比丘坐。<a id="a-6i"></a>即坐小待复起以指内釜中看汤热不。<a id="a-6j"></a>即语言。<a id="a-6k"></a>汤已热可着茧。<a id="a-6l"></a>主人欲嗤弄比丘故问言。<a id="a-6m"></a>尊者。<a id="a-6n"></a>汤实热可着不。<a id="a-6o"></a>答言。<a id="a-6p"></a>实热可与。<a id="a-6q"></a>主人即持茧。<a id="a-6r"></a>内釜中啾啾作声。<a id="a-6s"></a>主人嫌言。<a id="a-6t"></a>我闻沙门瞿昙。<a id="a-6u"></a>无数方便赞叹不杀毁呰杀者。<a id="a-6v"></a>云何沙门释子。<a id="a-6w"></a>故杀众生失沙门法。<a id="a-6x"></a>何道之有。<a id="a-6y"></a>主人无欢喜心正施少许。<a id="a-6z"></a>比丘得已即合作敷具。<a id="a-70"></a>诸比丘复问汝作敷具竟未。<a id="a-71"></a>答言已竟。<a id="a-72"></a>但于作中少利多过。<a id="a-73"></a>诸比丘问言。<a id="a-74"></a>云何少利多过。<a id="a-75"></a>即具说上事。<a id="a-76"></a>诸比丘闻已往白世尊。<a id="a-77"></a>佛言。<a id="a-78"></a>呼此比丘来。<a id="a-79"></a>来已佛问比丘汝实尔不。<a id="a-7A"></a>答言。<a id="a-7B"></a>实尔世尊。<a id="a-7C"></a>佛言此是恶事。<a id="a-7D"></a>汝常不闻我无数方便呵责杀生赞叹不杀。<a id="a-7E"></a>汝今云何乃作此恶事。<a id="a-7F"></a>此非法非律不如佛教。<a id="a-7G"></a>不可以是长养善法。<a id="a-7H"></a>佛告诸比丘。<a id="a-7I"></a>依止毗舍离者尽集以十。<a id="a-7J"></a>利故。<a id="a-7K"></a>与诸比丘制戒。<a id="a-7L"></a>乃至已闻者当重闻。<a id="a-7M"></a>若比丘以憍舍耶杂纯黑羊毛。<a id="a-7N"></a>作新敷具。<a id="a-7O"></a>尼萨耆波夜提。<a id="a-7P"></a>比丘者如上说。<a id="a-7Q"></a>憍舍耶杂者。<a id="a-7R"></a>憍舍耶有二种。<a id="a-7S"></a>一者生。<a id="a-7T"></a>二者作。<a id="a-7U"></a>生者细糸。<a id="a-7V"></a>作者纺糸。<a id="a-7W"></a>羊者十种如上说。<a id="a-7X"></a>新者初成。<a id="a-7Y"></a>敷具者毡。<a id="a-7Z"></a>作者若自作若使人作。<a id="a-7a"></a>作成尼萨耆波夜提。<a id="a-7b"></a>受用越比尼罪。<a id="a-7c"></a>尼萨耆波夜提者。<a id="a-7d"></a>是敷具应僧中舍。<a id="a-7e"></a>波夜提罪应悔过。<a id="a-7f"></a>若不舍而悔。<a id="a-7g"></a>越比尼罪。<a id="a-7h"></a>若比丘。<a id="a-7i"></a>用憍舍耶作僧伽梨。<a id="a-7j"></a>羊毛作郁多罗僧。<a id="a-7k"></a>若羊毛作僧伽梨。<a id="a-7l"></a>憍舍耶作郁多罗僧。<a id="a-7m"></a>若自作若使人作。<a id="a-7n"></a>作成尼萨耆波夜提受用越比尼罪。<a id="a-7o"></a>若比丘用憍舍耶作僧伽梨。<a id="a-7p"></a>羊毛作安陀会若用羊毛作僧伽梨。<a id="a-7q"></a>憍舍耶作安陀会。<a id="a-7r"></a>若自作若使人作。<a id="a-7s"></a>作成尼萨耆波夜提。<a id="a-7t"></a>受用越比尼罪。<a id="a-7u"></a>若经是憍舍耶纬是羊毛。<a id="a-7v"></a>若经是羊毛纬是憍舍耶。<a id="a-7w"></a>若自作若使人作。<a id="a-7x"></a>作成尼萨耆波夜提。<a id="a-7y"></a>受用越比尼罪。<a id="a-7z"></a>若边是羊毛中是憍舍耶若中是羊毛边是憍舍耶。<a id="a-80"></a>若自作若使人作。<a id="a-81"></a>作成尼萨耆波夜提。<a id="a-82"></a>受用越比尼罪。<a id="a-83"></a>若憍舍耶间紃羊毛中。<a id="a-84"></a>羊毛间紃憍舍耶中。<a id="a-85"></a>亦如上说若衣是羊毛缘是憍舍耶。<a id="a-86"></a>若衣是羊毛纽褋是憍舍耶。<a id="a-87"></a>若衣是羊毛补是憍舍耶。<a id="a-88"></a>若自作若使人作。<a id="a-89"></a>皆如上说。<a id="a-8A"></a>此毡衣众僧中舍。<a id="a-8B"></a>僧不得用。<a id="a-8C"></a>亦不应还。<a id="a-8D"></a>得敷地及作遮向帘帐幔。<a id="a-8E"></a>是故说。</p>
  <p id="a8F">佛住毗舍离大林重阁精舍。<a id="a-8G"></a>广说如上。<a id="a-8H"></a>以五事利益故。<a id="a-8I"></a>世尊五日一行诸比丘房。<a id="a-8J"></a>尔时世尊行房。<a id="a-8K"></a>见故毡处处在地。<a id="a-8L"></a>粪扫中故屋中屋檐下。<a id="a-8M"></a>乌鸟衔作巢鼠曳入穴。<a id="a-8N"></a>佛知而故问诸比丘。<a id="a-8O"></a>此是何等故毡处处狼藉比丘言。<a id="a-8P"></a>世尊此是。<a id="a-8Q"></a>诸比丘舍弃故毡。<a id="a-8R"></a>为好故更作新敷具。<a id="a-8S"></a>佛告诸比丘从今日作新敷具。<a id="a-8T"></a>应至六年持。</p>
  <p id="a8U">复次佛住舍卫城。<a id="a-8V"></a>广说如上。<a id="a-8W"></a>尔时有一比丘。<a id="a-8X"></a>老病持重毡僧伽梨。<a id="a-8Y"></a>诸比丘语言。<a id="a-8Z"></a>汝持是重毡僧伽梨当乏死。<a id="a-8a"></a>可舍是毡持轻僧伽梨。<a id="a-8b"></a>是比丘答言。<a id="a-8c"></a>未满六年。<a id="a-8d"></a>复言汝不舍此衣当乏死。<a id="a-8e"></a>答言。<a id="a-8f"></a>我宁死不敢违戒。<a id="a-8g"></a>诸比丘即以是事具白世尊。<a id="a-8h"></a>佛告诸比丘。<a id="a-8i"></a>是老病比丘为着重毡衣增病者。<a id="a-8j"></a>僧应当与作毡衣羯磨。<a id="a-8k"></a>是比丘应从僧乞。<a id="a-8l"></a>僧与作求听羯磨。<a id="a-8m"></a>羯磨者应如是说。<a id="a-8n"></a>大德僧听。<a id="a-8o"></a>比丘某甲老病。<a id="a-8p"></a>毡衣重故增病羸瘦。<a id="a-8q"></a>若僧时到僧听。<a id="a-8r"></a>某甲比丘欲从僧乞毡衣羯磨。<a id="a-8s"></a>诸大德听。<a id="a-8t"></a>某甲比丘欲从僧乞毡衣羯磨。<a id="a-8u"></a>僧忍默然故。<a id="a-8v"></a>是事如是持。<a id="a-8w"></a>此比丘应从僧乞。<a id="a-8x"></a>偏袒右肩右膝着地。<a id="a-8y"></a>作如是言。<a id="a-8z"></a>我某甲比丘老病。<a id="a-90"></a>毡衣重羸瘦增病。<a id="a-91"></a>我今僧中乞毡衣羯磨。<a id="a-92"></a>愿僧与我毡衣羯磨。<a id="a-93"></a>如是第二第三。<a id="a-94"></a>乞羯磨人应作是说。<a id="a-95"></a>大德僧听。<a id="a-96"></a>某甲比丘老病毡衣重。<a id="a-97"></a>已从僧中乞毡衣羯磨。<a id="a-98"></a>若僧时到。<a id="a-99"></a>僧与某甲比丘毡衣羯磨。<a id="a-9A"></a>白如是。<a id="a-9B"></a>如是白三羯磨。<a id="a-9C"></a>佛问诸比丘已与老病比丘毡衣羯磨未。<a id="a-9D"></a>答言已与。</p>
  <p id="a9E">佛告诸比丘。<a id="a-9F"></a>依止舍卫城者尽集。<a id="a-9G"></a>以十利故与诸比丘制戒。<a id="a-9H"></a>乃至已闻者当重闻。<a id="a-9I"></a>若比丘作新敷具应至六年持。<a id="a-9J"></a>若减六年故敷具若舍若不舍作新敷具。<a id="a-9K"></a>除僧羯磨。<a id="a-9L"></a>尼萨耆波夜提。<a id="a-9M"></a>比丘者如上说。<a id="a-9N"></a>新者初成。<a id="a-9O"></a>敷具者毡。<a id="a-9P"></a>作者若自作若使人作。<a id="a-9Q"></a>六年者六夏。<a id="a-9R"></a>夏四月当屋下住。<a id="a-9S"></a>为毡故夜应三出。<a id="a-9T"></a>不得初夜并三出。<a id="a-9U"></a>初夜出。<a id="a-9V"></a>中夜后夜不出。<a id="a-9W"></a>二越比尼罪。<a id="a-9X"></a>中夜出。<a id="a-9Y"></a>初夜后夜不出亦二越比尼罪。<a id="a-9Z"></a>后夜出。<a id="a-9a"></a>初夜中夜不出亦二越比尼罪。<a id="a-9b"></a>初中后夜都不出者三越比尼罪。<a id="a-9c"></a>初中后夜三出者无罪。<a id="a-9d"></a>减六年者不满六夏。<a id="a-9e"></a>故敷具者于六年内畜持。<a id="a-9f"></a>若舍若不舍者。<a id="a-9g"></a>故毡现前若舍更作犯。<a id="a-9h"></a>故毡现前不舍作亦犯。<a id="a-9i"></a>故毡不现前若舍作亦犯。<a id="a-9j"></a>故毡不现前不舍作新敷具。<a id="a-9k"></a>若自作若使人作。<a id="a-9l"></a>作成皆尼萨耆波夜提。<a id="a-9m"></a>受用越毗尼罪。<a id="a-9n"></a>为好故者嫌太小太大。<a id="a-9o"></a>太轻太重。<a id="a-9p"></a>穿破太冷太热。<a id="a-9q"></a>我有檀越有人作。<a id="a-9r"></a>我有羊毛。<a id="a-9s"></a>当更作新敷具。<a id="a-9t"></a>为好故尼萨耆。<a id="a-9u"></a>除僧羯磨者。<a id="a-9v"></a>世尊开故无罪。<a id="a-9w"></a>羯磨或成或不成。<a id="a-9x"></a>不成者若是比丘。<a id="a-9y"></a>身不羸颜色不恶。<a id="a-9z"></a>筋力不减粗食能饱。<a id="a-A0"></a>若白不成就羯磨不成就众不成就。<a id="a-A1"></a>如是比事事不成就。<a id="a-A2"></a>是名羯磨不成就若是老病比丘。<a id="a-A3"></a>身羸颜色恶筋力减少细食不能饱。<a id="a-A4"></a>何况粗。<a id="a-A5"></a>白不成就羯磨。<a id="a-A6"></a>不成就众不成就。<a id="a-A7"></a>如是比事事有失。<a id="a-A8"></a>是亦名羯磨不成就。<a id="a-A9"></a>成就者若是比丘羸瘦颜色恶筋力减少细食不能饱白成就羯磨成就众成就。<a id="a-AA"></a>如是比事事无失。<a id="a-AB"></a>是名羯磨成就。<a id="a-AC"></a>是老病比丘僧羯磨已。<a id="a-AD"></a>应当自疏记。<a id="a-AE"></a>先受持故毡年月日数。<a id="a-AF"></a>病差已还受持此故毡。<a id="a-AG"></a>从前满六年。<a id="a-AH"></a>若是比丘病差不还补六年。<a id="a-AI"></a>尼萨耆波夜提。<a id="a-AJ"></a>尼萨耆波夜提者如上说。<a id="a-AK"></a>众僧中舍已僧不应还。<a id="a-AL"></a>僧得受用但不得儭身。<a id="a-AM"></a>是故说。</p>
  <p id="aAN">佛住毗舍离大林重阁精舍。<a id="a-AO"></a>广说如上世尊以五事利益故。<a id="a-AP"></a>五日一行诸比丘房。<a id="a-AQ"></a>见故毡处处在地。<a id="a-AR"></a>若粪扫中故屋中。<a id="a-AS"></a>屋檐下。<a id="a-AT"></a>乌鸟衔作巢鼠曳入穴。<a id="a-AU"></a>佛知而故问诸比丘。<a id="a-AV"></a>此是何等故毡处处狼藉。<a id="a-AW"></a>诸比丘白佛言。<a id="a-AX"></a>世尊。<a id="a-AY"></a>有诸比丘。<a id="a-AZ"></a>或罢道或死者。<a id="a-Aa"></a>或现在弃舍故毡狼藉。<a id="a-Ab"></a>佛语诸比丘。<a id="a-Ac"></a>若施者不知筹量。<a id="a-Ad"></a>受者应筹量。<a id="a-Ae"></a>比丘受施应当用不应弃从今日若比丘作新敷具毡尼师檀当着。<a id="a-Af"></a>故敷具毡辟方一修伽陀搩手。<a id="a-Ag"></a>为坏好色故。<a id="a-Ah"></a>佛告诸比丘。<a id="a-Ai"></a>依止毗舍离比丘皆悉令集。<a id="a-Aj"></a>以十利故与诸比丘制戒。<a id="a-Ak"></a>乃至已闻者当重闻。<a id="a-Al"></a>若比丘作新敷具毡尼师檀当着。<a id="a-Am"></a>故敷具毡辟方一修伽陀搩手。<a id="a-An"></a>为坏好色故。<a id="a-Ao"></a>若比丘作新敷具毡尼师檀不着。<a id="a-Ap"></a>故敷具毡辟方一搩手。<a id="a-Aq"></a>尼萨耆波夜提。<a id="a-Ar"></a>比丘者如上说。<a id="a-As"></a>新者初成。<a id="a-At"></a>敷具者毡。<a id="a-Au"></a>尼师檀者如佛所听。<a id="a-Av"></a>作者若自作若使人作。<a id="a-Aw"></a>故敷具者先六年所持者是。<a id="a-Ax"></a>修伽陀者等正觉。<a id="a-Ay"></a>一搩手者长二尺四寸。<a id="a-Az"></a>取故毡时不得从少闻者。<a id="a-B0"></a>犯戒者。<a id="a-B1"></a>无闻者。<a id="a-B2"></a>住房坏不补治者。<a id="a-B3"></a>恶名人。<a id="a-B4"></a>断灭见人远离和尚阿阇梨不喜咨问者。<a id="a-B5"></a>不能破魔人。<a id="a-B6"></a>不分别魔事者。<a id="a-B7"></a>如是人边不应取。<a id="a-B8"></a>应从多闻乃至能分别魔事人边取。<a id="a-B9"></a>着修伽陀辟方一搩手取故。<a id="a-BA"></a>毡时不得缺角麦形如杵形车形垂乱举下。<a id="a-BB"></a>缺角者无角。<a id="a-BC"></a>麦形者中央广两头狭。<a id="a-BD"></a>杵者两头广中央狭。<a id="a-BE"></a>车形者一头广一头狭。<a id="a-BF"></a>垂者掇着。<a id="a-BG"></a>乱者不周正。<a id="a-BH"></a>举者凸起。<a id="a-BI"></a>下者凹四边缝处高中央下。<a id="a-BJ"></a>是如不得着。<a id="a-BK"></a>着时方圆令周正。<a id="a-BL"></a>若穿坏者补。<a id="a-BM"></a>若垢腻当浣。<a id="a-BN"></a>擗杂余毛作。<a id="a-BO"></a>是比丘作新尼师檀。<a id="a-BP"></a>若不着故者。<a id="a-BQ"></a>是尼师檀应众僧中舍。<a id="a-BR"></a>僧不应还。<a id="a-BS"></a>僧得受用不为儭身。<a id="a-BT"></a>是故说。</p>
  <p id="aBU">佛住毗舍离大林重阁精舍。<a id="a-BV"></a>广说如上。<a id="a-BW"></a>尔时尊者优陀夷。<a id="a-BX"></a>担重羊毛。<a id="a-BY"></a>偻身而行从城里出。<a id="a-BZ"></a>为世人所嫌。<a id="a-Ba"></a>看沙门优陀夷。<a id="a-Bb"></a>如骆驼如驴如客负人。<a id="a-Bc"></a>如是负羊毛去。<a id="a-Bd"></a>失沙门法何道之有。<a id="a-Be"></a>诸比丘以是因缘往白世尊。<a id="a-Bf"></a>佛言。<a id="a-Bg"></a>呼优陀夷来。<a id="a-Bh"></a>来已佛问优陀夷。<a id="a-Bi"></a>汝实担重羊毛。<a id="a-Bj"></a>为世人所讥耶。<a id="a-Bk"></a>答言。<a id="a-Bl"></a>实尔世尊。<a id="a-Bm"></a>佛言。<a id="a-Bn"></a>此是恶事。<a id="a-Bo"></a>从今日后不听担负。</p>
  <p id="aBp">复次佛住舍卫城。<a id="a-Bq"></a>广说如上。<a id="a-Br"></a>有诸比丘到北方赞叹佛。<a id="a-Bs"></a>赞叹舍利弗目连诸长老比丘及须达居士。<a id="a-Bt"></a>毗舍佉鹿母。<a id="a-Bu"></a>只桓精舍。<a id="a-Bv"></a>开眼林种种赞叹。<a id="a-Bw"></a>诸比丘闻已有六十比丘欲来礼拜。<a id="a-Bx"></a>即问来比丘。<a id="a-By"></a>我欲往彼少供养。<a id="a-Bz"></a>梵行人。<a id="a-C0"></a>赍何等物。<a id="a-C1"></a>当得适彼所须。<a id="a-C2"></a>答言。<a id="a-C3"></a>长老彼诸比丘一切皆着氎衣。<a id="a-C4"></a>唯除漉水囊及络囊。<a id="a-C5"></a>可持羊毛往彼。<a id="a-C6"></a>尔时有六十比丘。<a id="a-C7"></a>各各持羊毛重担而行。<a id="a-C8"></a>从聚落至聚落。<a id="a-C9"></a>从城至城。<a id="a-CA"></a>时世人讥嫌。<a id="a-CB"></a>汝等看是沙门释子持重担而行。<a id="a-CC"></a>如驼如驴如客作人如商人。<a id="a-CD"></a>如是担重担。<a id="a-CE"></a>复有人言。<a id="a-CF"></a>汝不知耶此间贱买欲彼间贵卖。<a id="a-CG"></a>失沙门法何道之有。<a id="a-CH"></a>诸比丘渐向舍卫城。<a id="a-CI"></a>到已礼世尊足却住一面。<a id="a-CJ"></a>佛知而故问诸比丘。<a id="a-CK"></a>汝等从何处来。<a id="a-CL"></a>答言。<a id="a-CM"></a>世尊从北方来。<a id="a-CN"></a>佛问诸比丘。<a id="a-CO"></a>道路不疲乞食不难耶。<a id="a-CP"></a>答言。<a id="a-CQ"></a>世尊道路不疲乞食不苦。<a id="a-CR"></a>但于道中为世人所讥。<a id="a-CS"></a>佛问诸比丘。<a id="a-CT"></a>世人所讥何等。<a id="a-CU"></a>答言世尊我等六十人皆担羊毛。<a id="a-CV"></a>如上广说。<a id="a-CW"></a>佛言比丘汝等正应为世人所嫌。<a id="a-CX"></a>从今日后不听比丘自担羊毛。<a id="a-CY"></a>佛告诸比丘。<a id="a-CZ"></a>依止舍卫城者尽集。<a id="a-Ca"></a>以十利故为诸比丘制戒。<a id="a-Cb"></a>乃至已闻者当重闻。<a id="a-Cc"></a>若比丘行道中得羊毛欲取。<a id="a-Cd"></a>是比丘得自手取至三由延。<a id="a-Ce"></a>若过三由延担者。<a id="a-Cf"></a>尼萨耆波夜提。<a id="a-Cg"></a>比丘者若一人若众多。<a id="a-Ch"></a>若僧行道者。<a id="a-Ci"></a>三由延二由延一由延半由延一拘卢舍。<a id="a-Cj"></a>得者。<a id="a-Ck"></a>若男若女若大若小。<a id="a-Cl"></a>若在家若出家人边得。<a id="a-Cm"></a>羊毛者。<a id="a-Cn"></a>十种如上说。<a id="a-Co"></a>欲取者实所须自担。<a id="a-Cp"></a>三由延者五肘弓。<a id="a-Cq"></a>二千弓名一拘卢舍。<a id="a-Cr"></a>四千弓半由延。<a id="a-Cs"></a>八千弓一由延。<a id="a-Ct"></a>十六千弓二由延。<a id="a-Cu"></a>二十四千弓为三由延。<a id="a-Cv"></a>三由延者自担齐三由延。<a id="a-Cw"></a>若过尼萨耆波夜提尼萨耆波夜提者。<a id="a-Cx"></a>是毛应众僧中舍。<a id="a-Cy"></a>波夜提罪应悔过。<a id="a-Cz"></a>若不舍而悔越比尼罪。<a id="a-D0"></a>若比丘持羊毛。<a id="a-D1"></a>着道行至一由延有所忘还取。<a id="a-D2"></a>取已还至本处即满三由延不得复过。<a id="a-D3"></a>过者尼萨耆波夜提。<a id="a-D4"></a>若一由延半忘物得还。<a id="a-D5"></a>还已不得复去。<a id="a-D6"></a>去者尼萨耆波夜提。<a id="a-D7"></a>若直行齐三由延。<a id="a-D8"></a>过一脚越比尼罪过两脚尼萨耆波夜提若二人各有担齐三由延已转易各复得三由延三人九由延。<a id="a-D9"></a>四人十二由延。<a id="a-DA"></a>若如是众多人随人为限。<a id="a-DB"></a>唯不得更重檐。<a id="a-DC"></a>曾檐者若贸易若更得。<a id="a-DD"></a>得更至三由延。<a id="a-DE"></a>若比丘持羊毛着衣囊中。<a id="a-DF"></a>从一家至一家。<a id="a-DG"></a>计满三由延不得复去。<a id="a-DH"></a>若持羊毛着钵囊中。<a id="a-DI"></a>乞食从一聚落至一聚落亦如是。<a id="a-DJ"></a>若持羊毛着囊中经行亦如是。<a id="a-DK"></a>若持绕塔亦如是若未成作物。<a id="a-DL"></a>乃至齐塞针筒毛亦犯。<a id="a-DM"></a>若已成物若作毡若枕若褥等不犯若檐骆驼毛跶毛。<a id="a-DN"></a>得偷兰遮罪。<a id="a-DO"></a>若担[牧/(厂@牛)]牛尾。<a id="a-DP"></a>越比尼罪。<a id="a-DQ"></a>若施柄无罪。<a id="a-DR"></a>若担师子毛猪毛越比尼。<a id="a-DS"></a>心悔若成器无罪。<a id="a-DT"></a>是故说。</p>
  <p id="aDU">佛住毗舍离大林重阁精舍。<a id="a-DV"></a>广说如上。<a id="a-DW"></a>时尊者优陀夷是善生比丘尼本二。<a id="a-DX"></a>时尊者优陀夷。<a id="a-DY"></a>持羊毛与善生比丘尼作是言。<a id="a-DZ"></a>善哉姊妹与我浣染擗治。<a id="a-Da"></a>比丘尼即持去至自住处。<a id="a-Db"></a>与浣染擗竟盛着箱中。<a id="a-Dc"></a>以掖下粗毛屏处粗毛覆上。<a id="a-Dd"></a>即遣使持与优陀夷。<a id="a-De"></a>优陀夷得已开箱见是粗毛。<a id="a-Df"></a>欢喜示诸比丘言。<a id="a-Dg"></a>看此长老非亲里比丘尼。<a id="a-Dh"></a>与少毛得多毛来。<a id="a-Di"></a>时诸比丘见已语言。<a id="a-Dj"></a>此是覆藏之物。<a id="a-Dk"></a>云何出示人。<a id="a-Dl"></a>即答言此有何覆藏物。<a id="a-Dm"></a>我与少毛得多毛来。<a id="a-Dn"></a>时六群比丘遥闻已。<a id="a-Do"></a>拍手大笑怪哉怪哉。<a id="a-Dp"></a>诸比丘闻已往白世尊。<a id="a-Dq"></a>佛言呼优陀夷来。<a id="a-Dr"></a>来已佛问优陀夷。<a id="a-Ds"></a>汝实尔不。<a id="a-Dt"></a>答言实尔。<a id="a-Du"></a>佛言此是恶事。<a id="a-Dv"></a>乃至佛问比丘。<a id="a-Dw"></a>设使亲里比丘尼。<a id="a-Dx"></a>应藏之物当出示亲里比丘不。<a id="a-Dy"></a>答言不也世尊。<a id="a-Dz"></a>设使亲里比丘。<a id="a-E0"></a>得亲里比丘尼应藏之物。<a id="a-E1"></a>当出示人不。<a id="a-E2"></a>不也世尊。<a id="a-E3"></a>佛语诸比丘。<a id="a-E4"></a>从今日不得使非亲里比丘尼。<a id="a-E5"></a>浣染擗羊毛。</p>
  <p id="aE6">复次佛住舍卫城。<a id="a-E7"></a>广说如上。<a id="a-E8"></a>时尊者优陀夷。<a id="a-E9"></a>持羊毛与大爱道比丘尼。<a id="a-EA"></a>善哉姊妹与我浣染擗治。<a id="a-EB"></a>时大爱道比丘尼即为擗染治讫。<a id="a-EC"></a>还送与优陀夷已。<a id="a-ED"></a>往至世尊所。<a id="a-EE"></a>头面礼足却住一面。<a id="a-EF"></a>佛知而故问。<a id="a-EG"></a>手上何以故有染色。<a id="a-EH"></a>答言我与尊者优陀夷。<a id="a-EI"></a>浣染擗羊毛。<a id="a-EJ"></a>佛语诸比丘。<a id="a-EK"></a>云何优陀夷。<a id="a-EL"></a>使非亲里比丘尼。<a id="a-EM"></a>浣染擗羊毛。<a id="a-EN"></a>佛言呼优陀夷来。<a id="a-EO"></a>来已佛问优陀夷。<a id="a-EP"></a>汝实使大爱道比丘尼。<a id="a-EQ"></a>浣染擗羊毛耶。<a id="a-ER"></a>答言实尔世尊。<a id="a-ES"></a>佛言优陀夷。<a id="a-ET"></a>汝云何令行道比丘尼作。<a id="a-EU"></a>从今日后不听使非亲里比丘尼。<a id="a-EV"></a>浣染擗羊毛。<a id="a-EW"></a>佛告诸比丘。<a id="a-EX"></a>依止舍卫城者皆悉令集。<a id="a-EY"></a>以十利故。<a id="a-EZ"></a>为诸比丘制戒。<a id="a-Ea"></a>乃至已闻者当重闻。<a id="a-Eb"></a>若比丘使非亲里比丘尼浣染擗羊毛。<a id="a-Ec"></a>尼萨耆波夜提比丘非亲里及羊毛如上说。<a id="a-Ed"></a>浣染如上第五戒中说。<a id="a-Ee"></a>擗者分析。<a id="a-Ef"></a>尼萨耆波夜提者。<a id="a-Eg"></a>此毛应众僧中舍。<a id="a-Eh"></a>波夜提罪应悔过。<a id="a-Ei"></a>不舍而悔。<a id="a-Ej"></a>越比尼罪。<a id="a-Ek"></a>波夜提者。<a id="a-El"></a>如上说。<a id="a-Em"></a>此中增擗一事。<a id="a-En"></a>除打着泥污衣。<a id="a-Eo"></a>着垢腻衣。<a id="a-Ep"></a>往尼寺。<a id="a-Eq"></a>余如上第五戒中广说。</p>
 </body>
</html>