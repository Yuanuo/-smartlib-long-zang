<!doctype html>
<html id="z3IBV26oa" data-ver="1101">
 <head>
  <meta charset="utf-8">
  <meta author="佛陀跋陀罗">
  <meta author="法显">
  <meta library="龙藏">
  <meta catalog="小乘律">
  <meta period="东晋">
 </head>
 <body>
  <h1 id="a1">摩诃僧祇律卷第三</h1>
  <p id="a2">复次佛住王舍城。<a id="a-3"></a>广说如上。<a id="a-4"></a>瓶沙王先祖时治罪人法。<a id="a-5"></a>有作贼者。<a id="a-6"></a>以手拍头以为严教。<a id="a-7"></a>贼大惭愧与死无异。<a id="a-8"></a>后更不作至祖王时治罪人法。<a id="a-9"></a>有作贼者。<a id="a-A"></a>以灰围之须臾放去。<a id="a-B"></a>贼大惭愧与死无异。<a id="a-C"></a>后更不作。<a id="a-D"></a>至父王时治罪人法。<a id="a-E"></a>有作贼者。<a id="a-F"></a>驱令出城。<a id="a-G"></a>贼自惭愧与死无异。<a id="a-H"></a>后更不作。<a id="a-I"></a>瓶沙王法。<a id="a-J"></a>有作贼者。<a id="a-K"></a>驱令出国。<a id="a-L"></a>以是为教。<a id="a-M"></a>时有一贼七反驱出。<a id="a-N"></a>犹故来还劫杀村城。<a id="a-O"></a>尔时有人捉得此贼缚送与王。<a id="a-P"></a>白王言。<a id="a-Q"></a>此贼七反驱出。<a id="a-R"></a>犹故来还劫杀村城。<a id="a-S"></a>愿王苦治。<a id="a-T"></a>王告大臣。<a id="a-U"></a>将是贼去以罪治之。<a id="a-V"></a>大臣白言。<a id="a-W"></a>止止大王。<a id="a-X"></a>王自治罪莫付臣下。<a id="a-Y"></a>何有舍王臣下专辄。<a id="a-Z"></a>大王教令时所尊重。<a id="a-a"></a>正出于王治法久存。<a id="a-b"></a>王言。<a id="a-c"></a>将去截其小指。<a id="a-d"></a>尔时有司速将罪人急截其指恐王有悔。<a id="a-e"></a>时王即自试咬指看痛殊难忍。<a id="a-f"></a>即便遣信敕语大臣。<a id="a-g"></a>莫截彼指臣答王言。<a id="a-h"></a>已截其指。<a id="a-i"></a>王甚愁悔即自念言。<a id="a-j"></a>我今便为法王之末。<a id="a-k"></a>非法王始。<a id="a-l"></a>夫为王者忧念民物。<a id="a-m"></a>何有人王伤截人指。<a id="a-n"></a>尔时瓶沙王。<a id="a-o"></a>疾敕严驾往诣世尊。<a id="a-p"></a>顶礼佛足却坐一面。<a id="a-q"></a>白佛言。<a id="a-r"></a>世尊。<a id="a-s"></a>我曾祖先王治罪人法。<a id="a-t"></a>唯以手拍头。<a id="a-u"></a>次第诸王及至我身。<a id="a-v"></a>恶法日滋正化渐薄。<a id="a-w"></a>谬得为王伤截人体。<a id="a-x"></a>自惟无道愧惧实深。<a id="a-y"></a>佛告大王。<a id="a-z"></a>治国盗齐几钱罪应至死。<a id="a-10"></a>盗齐几钱应驱出国。<a id="a-11"></a>盗齐几钱应用刑罚。<a id="a-12"></a>尔时瓶沙王白佛言。<a id="a-13"></a>世尊。<a id="a-14"></a>以十九钱为一罽利沙槃。<a id="a-15"></a>分一罽利沙槃为四分。<a id="a-16"></a>若盗一分若一分直罪应至死。<a id="a-17"></a>尔时世尊为瓶沙王。<a id="a-18"></a>随顺说法示教利喜。<a id="a-19"></a>示教利喜已。<a id="a-1A"></a>忧愦即除。<a id="a-1B"></a>礼佛而退。<a id="a-1C"></a>王去不久。<a id="a-1D"></a>尔时世尊往众多比丘所。<a id="a-1E"></a>敷座而坐告诸比丘。<a id="a-1F"></a>向瓶沙王来至我所。<a id="a-1G"></a>为我作礼于一面坐。<a id="a-1H"></a>而白我言。<a id="a-1I"></a>世尊。<a id="a-1J"></a>我先曾祖治罪人法以手拍头。<a id="a-1K"></a>正化相承乃至我身。<a id="a-1L"></a>我即问言。<a id="a-1M"></a>大王。<a id="a-1N"></a>盗至几钱罪应至死。<a id="a-1O"></a>乃至应罚。<a id="a-1P"></a>王言。<a id="a-1Q"></a>十九钱为一罽利沙槃。<a id="a-1R"></a>分一罽利沙槃以为四分。<a id="a-1S"></a>若盗一分若一分直罪应至死。<a id="a-1T"></a>我为瓶沙王随顺说法。<a id="a-1U"></a>欢喜而去。<a id="a-1V"></a>佛告诸比丘。<a id="a-1W"></a>从今当知十九故钱名一罽利沙槃。<a id="a-1X"></a>分一罽利沙槃为四分。<a id="a-1Y"></a>若盗一分若一分直。<a id="a-1Z"></a>犯波罗夷。<a id="a-1a"></a>时诸比丘白佛言。<a id="a-1b"></a>世尊。<a id="a-1c"></a>云何是瓶沙王畏罪乃尔。<a id="a-1d"></a>佛告诸比丘。<a id="a-1e"></a>是瓶沙王。<a id="a-1f"></a>不但今世如是畏罪。<a id="a-1g"></a>过去世时亦曾畏罪。<a id="a-1h"></a>诸比丘白佛言。<a id="a-1i"></a>世尊。<a id="a-1j"></a>已曾尔耶。<a id="a-1k"></a>佛言如是。<a id="a-1l"></a>过去世时。<a id="a-1m"></a>有城名波罗奈。<a id="a-1n"></a>国名迦尸。<a id="a-1o"></a>尔时有王。<a id="a-1p"></a>号曰名称。<a id="a-1q"></a>时国人民皆工巧技术以自生活。<a id="a-1r"></a>所谓伎乐歌颂。<a id="a-1s"></a>或作金银宝器花鬘璎珞严饰之具。<a id="a-1t"></a>或调象马及诸道术。<a id="a-1u"></a>种种工巧无不备悉。<a id="a-1v"></a>以是生活。<a id="a-1w"></a>若无工巧技术者。<a id="a-1x"></a>谓之愚痴。<a id="a-1y"></a>若有作贼者。<a id="a-1z"></a>亦名愚痴。<a id="a-20"></a>时有一人作贼。<a id="a-21"></a>国人缚送与王。<a id="a-22"></a>白言。<a id="a-23"></a>大王。<a id="a-24"></a>此人作愚痴事。<a id="a-25"></a>愿王治之。<a id="a-26"></a>王言。<a id="a-27"></a>止止。<a id="a-28"></a>世人失财世人作贼。<a id="a-29"></a>我复何用共作恶为。<a id="a-2A"></a>王便思惟当作何方便我治王事。<a id="a-2B"></a>令群臣不知恶法不起。<a id="a-2C"></a>复更思惟自昔以来始有一愚痴人。<a id="a-2D"></a>是愚痴人不能满千。<a id="a-2E"></a>我便命终即将愚人付一大臣。<a id="a-2F"></a>我须千愚痴人用作大会。<a id="a-2G"></a>若当数满白我令知。<a id="a-2H"></a>臣即执持愚人系在一处王寻念言。<a id="a-2I"></a>是愚痴者。<a id="a-2J"></a>将无饥死。<a id="a-2K"></a>便告大臣将愚人来。<a id="a-2L"></a>重告臣曰好看此人莫令羸瘦。<a id="a-2M"></a>着我无忧园中。<a id="a-2N"></a>五欲娱乐伎乐供给。<a id="a-2O"></a>大臣受教。<a id="a-2P"></a>即将愚人如王所敕。<a id="a-2Q"></a>尔时复有愚人。<a id="a-2R"></a>闻王捕得愚人。<a id="a-2S"></a>乃至安置无忧园中伎乐供给。<a id="a-2T"></a>便自送身诣大臣所。<a id="a-2U"></a>白言。<a id="a-2V"></a>我是愚痴人。<a id="a-2W"></a>大臣欲取王意。<a id="a-2X"></a>来便送着无忧园中。<a id="a-2Y"></a>如是不久其数满千。<a id="a-2Z"></a>臣白王言。<a id="a-2a"></a>愚人者数已满千。<a id="a-2b"></a>更须何等当速办之。<a id="a-2c"></a>王闻此言甚大愁忧。<a id="a-2d"></a>昔来久远始有一愚痴人。<a id="a-2e"></a>如何今者未经几时已有千数。<a id="a-2f"></a>将是末世恶法增长。<a id="a-2g"></a>王敕群臣于无忧园中。<a id="a-2h"></a>洒扫烧香悬缯幡盖。<a id="a-2i"></a>备办种种肴膳饮食。<a id="a-2j"></a>臣即如教备王所敕。<a id="a-2k"></a>时王出游。<a id="a-2l"></a>与诸群臣十八部众诣无忧园中。<a id="a-2m"></a>王既坐已问诸群臣。<a id="a-2n"></a>愚人今在何处可唤将来。<a id="a-2o"></a>愚人尽至。<a id="a-2p"></a>王见愚人久在园中。<a id="a-2q"></a>衣被垢腻爪长发乱。<a id="a-2r"></a>即敕群臣。<a id="a-2s"></a>将愚人去。<a id="a-2t"></a>沐浴新衣剪发截甲。<a id="a-2u"></a>然后将来。<a id="a-2v"></a>来已与种种饮食。<a id="a-2w"></a>赐以财宝恣其所须。<a id="a-2x"></a>即敕愚人。<a id="a-2y"></a>汝等还家供养父母。<a id="a-2z"></a>勤修家业莫复作贼。<a id="a-30"></a>尔时愚人闻王告敕。<a id="a-31"></a>欢喜奉行。<a id="a-32"></a>时彼国王即以王位授与太子。<a id="a-33"></a>出家入山学仙人法。<a id="a-34"></a>是时国王而说偈言。</p>
  <p id="a35">本求千愚人　　作会谓难得</p>
  <p id="a36">如何未几时　　千数忽已满</p>
  <p id="a37">恶法日夜增　　大会于是止</p>
  <p id="a38">欲离世恶人　　宜时当出家</p>
  <p id="a39">佛告诸比丘。<a id="a-3A"></a>尔时国王名称者岂异人乎。<a id="a-3B"></a>即瓶沙王是。<a id="a-3C"></a>瓶沙王先世以来常畏罪报。<a id="a-3D"></a>今既为王续亦畏罪。<a id="a-3E"></a>诸比丘白佛言。<a id="a-3F"></a>世尊。<a id="a-3G"></a>云何是瓶沙王。<a id="a-3H"></a>教令行已寻复还悔。<a id="a-3I"></a>佛告诸比丘。<a id="a-3J"></a>是瓶沙王。<a id="a-3K"></a>不但今日教令行已寻复还悔。<a id="a-3L"></a>过去世时。<a id="a-3M"></a>亦曾还悔。<a id="a-3N"></a>诸比丘白佛言已曾尔耶。<a id="a-3O"></a>佛言如是。<a id="a-3P"></a>佛告诸比丘。<a id="a-3Q"></a>过去世时有婆罗门。<a id="a-3R"></a>无有钱财以乞自活。<a id="a-3S"></a>是婆罗门有妇不生儿子。<a id="a-3T"></a>家有那俱罗虫便生一子。<a id="a-3U"></a>时婆罗门以无子故。<a id="a-3V"></a>念彼那俱罗子如其儿想。<a id="a-3W"></a>那俱罗子于婆罗门亦如父想。<a id="a-3X"></a>时婆罗门于他舍会。<a id="a-3Y"></a>或得乳酪及得饼肉。<a id="a-3Z"></a>持还归家与那俱罗。<a id="a-3a"></a>又于后时婆罗门妇忽便有娠。<a id="a-3b"></a>月满生子便作是念。<a id="a-3c"></a>是那俱罗生吉祥子能使我有儿。<a id="a-3d"></a>时婆罗门欲出行乞食。<a id="a-3e"></a>时便敕妇言汝若出行。<a id="a-3f"></a>当将儿去慎莫留后。<a id="a-3g"></a>婆罗门妇与儿食已。<a id="a-3h"></a>便至比舍借碓舂谷。<a id="a-3i"></a>是时小儿有酥酪香。<a id="a-3j"></a>时有毒蛇乘香来至。<a id="a-3k"></a>张口吐毒欲杀小儿。<a id="a-3l"></a>那俱罗虫便作是念。<a id="a-3m"></a>我父出行母亦不在。<a id="a-3n"></a>云何毒蛇欲杀我弟。<a id="a-3o"></a>如所说。</p>
  <p id="a3p">毒蛇那俱罗　　飞乌及兔枭</p>
  <p id="a3q">沙门婆罗门　　系母及前子</p>
  <p id="a3r">常共相憎嫉　　怀毒欲相害</p>
  <p id="a3s">时那俱罗便杀毒蛇。<a id="a-3t"></a>段为七分。<a id="a-3u"></a>复作是念。<a id="a-3v"></a>我今杀蛇令弟得活。<a id="a-3w"></a>父母知者必当赏我。<a id="a-3x"></a>以血涂口当门而住。<a id="a-3y"></a>欲令父母见之欢喜。<a id="a-3z"></a>时婆罗门始从外来。<a id="a-40"></a>遥见其妇在于舍外。<a id="a-41"></a>便嗔恚言我教行时。<a id="a-42"></a>当将儿去何以独行。<a id="a-43"></a>父欲入门。<a id="a-44"></a>见那俱罗口中有血。<a id="a-45"></a>便作是念。<a id="a-46"></a>我夫妇不在。<a id="a-47"></a>是那俱罗于后将无杀食我儿。<a id="a-48"></a>嗔恚而言徒养此虫为其所害。<a id="a-49"></a>即前以杖打杀那俱罗。<a id="a-4A"></a>既入门内自见其儿。<a id="a-4B"></a>坐于庭中[口*束]指而戏。<a id="a-4C"></a>又见毒蛇七分在地。<a id="a-4D"></a>见是事已即大忧悔。<a id="a-4E"></a>时婆罗门深自苦责。<a id="a-4F"></a>是那俱罗善有人情救我子命。<a id="a-4G"></a>我不善观察卒便杀之。<a id="a-4H"></a>可痛可怜。<a id="a-4I"></a>即便迷闷躄地。<a id="a-4J"></a>时空中有天。<a id="a-4K"></a>即说偈言。</p>
  <p id="a4L">宜审谛观察　　勿行卒威怒</p>
  <p id="a4M">善友恩爱离　　枉害伤良善</p>
  <p id="a4N">喻如婆罗门　　杀彼那俱罗</p>
  <p id="a4O">佛告诸比丘。<a id="a-4P"></a>尔时婆罗门者岂异人乎。<a id="a-4Q"></a>即瓶沙王是。<a id="a-4R"></a>彼于昔时。<a id="a-4S"></a>以曾轻躁作事寻悔今复如是。<a id="a-4T"></a>佛告诸比丘。<a id="a-4U"></a>依止王舍城比丘皆悉令集。<a id="a-4V"></a>乃至已闻者当重闻。<a id="a-4W"></a>若比丘于聚落空地。<a id="a-4X"></a>不与取随盗物。<a id="a-4Y"></a>王或捉或杀或缚或摈出言。<a id="a-4Z"></a>咄男子汝贼耶汝痴耶。<a id="a-4a"></a>比丘如是不与取者。<a id="a-4b"></a>波罗夷不应共住(第二戒缘竟)</p>
  <p id="a4c">比丘者。<a id="a-4d"></a>比丘名受具足善受具足。<a id="a-4e"></a>一白三羯磨无遮法和合十众。<a id="a-4f"></a>十众已上年满二十。<a id="a-4g"></a>此名比丘。<a id="a-4h"></a>聚落者。<a id="a-4i"></a>聚落名若都墙围绕。<a id="a-4j"></a>若水渠沟堑篱栅围绕。<a id="a-4k"></a>又复聚落者。<a id="a-4l"></a>放牧聚落。<a id="a-4m"></a>伎儿聚落。<a id="a-4n"></a>营车聚落。<a id="a-4o"></a>牛眠聚落。<a id="a-4p"></a>四家及一积薪亦名聚落。<a id="a-4q"></a>空地者。<a id="a-4r"></a>空地名垣墙院外。<a id="a-4s"></a>除聚落界余者尽名空地。<a id="a-4t"></a>聚落界者。<a id="a-4u"></a>去篱不远。<a id="a-4v"></a>多人所行踪迹到处。<a id="a-4w"></a>是名聚落界。<a id="a-4x"></a>如是水渠沟堑篱栅外。<a id="a-4y"></a>除聚落界余者尽名空地。<a id="a-4z"></a>放牧聚落者。<a id="a-50"></a>最边巷舍外。<a id="a-51"></a>除聚落界余者尽名空地。<a id="a-52"></a>伎儿聚落者。<a id="a-53"></a>最边车外。<a id="a-54"></a>除聚落界余者尽名空地。<a id="a-55"></a>营车聚落者。<a id="a-56"></a>最边车外。<a id="a-57"></a>除聚落界余者尽名空地。<a id="a-58"></a>牛眠聚落者。<a id="a-59"></a>最边家外。<a id="a-5A"></a>除聚落界余者尽名空地。<a id="a-5B"></a>四家及一积薪聚落者。<a id="a-5C"></a>最边家外。<a id="a-5D"></a>除聚落界余者尽名空地。<a id="a-5E"></a>不与者。<a id="a-5F"></a>若男若女若黄门二形在家出家。<a id="a-5G"></a>无有与者盗心取。<a id="a-5H"></a>随盗物者。<a id="a-5I"></a>物有八种。<a id="a-5J"></a>一者时药。<a id="a-5K"></a>二者夜分药。<a id="a-5L"></a>三者七日药。<a id="a-5M"></a>四者尽寿药。<a id="a-5N"></a>五者随物。<a id="a-5O"></a>六者重物。<a id="a-5P"></a>七者不净物。<a id="a-5Q"></a>八者净不净物。<a id="a-5R"></a>是名为八。<a id="a-5S"></a>取者。<a id="a-5T"></a>取名捉物移离本处。<a id="a-5U"></a>是名为取。<a id="a-5V"></a>随其所盗者。<a id="a-5W"></a>不如十六督监。<a id="a-5X"></a>盗取王家一枚小钱。<a id="a-5Y"></a>买瓜食之为王所杀。<a id="a-5Z"></a>王无定法自随其意。<a id="a-5a"></a>或小盗便杀。<a id="a-5b"></a>或盗多不死。<a id="a-5c"></a>当如世尊问瓶沙王法。<a id="a-5d"></a>大王治国。<a id="a-5e"></a>盗齐几钱至死。<a id="a-5f"></a>几钱驱出几钱刑罚。<a id="a-5g"></a>瓶沙王答佛。<a id="a-5h"></a>十九钱为一罽利沙槃。<a id="a-5i"></a>一罽利沙槃分为四分。<a id="a-5j"></a>若取一分若取一分直。<a id="a-5k"></a>罪应至死。<a id="a-5l"></a>今随所盗义以此为准。<a id="a-5m"></a>王者。<a id="a-5n"></a>王名刹利婆罗门长者居士受职为王。<a id="a-5o"></a>王捉者。<a id="a-5p"></a>王使人执或捉其手及余身分。<a id="a-5q"></a>是名捉。<a id="a-5r"></a>杀者。<a id="a-5s"></a>夺其命是名为杀。<a id="a-5t"></a>缚者。<a id="a-5u"></a>或以屋缚。<a id="a-5v"></a>或以城缚。<a id="a-5w"></a>或以材缚。<a id="a-5x"></a>或着锁绊。<a id="a-5y"></a>或着杻械。<a id="a-5z"></a>是名为缚。<a id="a-60"></a>摈出者。<a id="a-61"></a>驱出聚落驱出城驱出国。<a id="a-62"></a>是名摈出。<a id="a-63"></a>咄男子。<a id="a-64"></a>汝贼汝痴汝愚痴者。<a id="a-65"></a>呵责之辞。<a id="a-66"></a>比丘如是者。<a id="a-67"></a>犯波罗夷不应共住。<a id="a-68"></a>波罗夷者。<a id="a-69"></a>谓于法智退没堕落无道果分。<a id="a-6A"></a>是名波罗夷。<a id="a-6B"></a>如是乃至尽智无生智。<a id="a-6C"></a>于彼诸智退没堕落无道果分。<a id="a-6D"></a>是名波罗夷。<a id="a-6E"></a>又复波罗夷者。<a id="a-6F"></a>于涅槃退没堕落无证果分。<a id="a-6G"></a>是名波罗夷。<a id="a-6H"></a>又复波罗夷者。<a id="a-6I"></a>离于不盗法退没堕落。<a id="a-6J"></a>是名波罗夷。<a id="a-6K"></a>又复波罗夷者。<a id="a-6L"></a>所可犯罪不可发露悔过故。<a id="a-6M"></a>名波罗夷。</p>
  <p id="a6N">时药者。<a id="a-6O"></a>一切根一切谷一切肉。<a id="a-6P"></a>根者。<a id="a-6Q"></a>治毒草根藕根[竺-二+兒]楼根芋根萝葡根葱根。<a id="a-6R"></a>是名根。<a id="a-6S"></a>谷者。<a id="a-6T"></a>有十七种。<a id="a-6U"></a>一稻二赤稻。<a id="a-6V"></a>三小麦四[麩-夫+廣]麦。<a id="a-6W"></a>五小豆六胡豆。<a id="a-6X"></a>七大豆八豌豆。<a id="a-6Y"></a>九粟十黍。<a id="a-6Z"></a>十一麻子十二姜句。<a id="a-6a"></a>十三阇致。<a id="a-6b"></a>十四波萨陀。<a id="a-6c"></a>十五莠子。<a id="a-6d"></a>十六脂那句。<a id="a-6e"></a>十七俱陀婆。<a id="a-6f"></a>是名十七种谷。<a id="a-6g"></a>肉者。<a id="a-6h"></a>水陆虫肉。<a id="a-6i"></a>云何水虫。<a id="a-6j"></a>水虫者。<a id="a-6k"></a>鱼龟提弥只罗修罗修修罗修修磨罗。<a id="a-6l"></a>如是等水中诸虫可食者。<a id="a-6m"></a>是名水虫。<a id="a-6n"></a>云何陆虫。<a id="a-6o"></a>陆虫者。<a id="a-6p"></a>两足四足无足多足。<a id="a-6q"></a>如是等名陆虫。<a id="a-6r"></a>如是根食谷食肉食。<a id="a-6s"></a>皆名时食。<a id="a-6t"></a>何以故。<a id="a-6u"></a>时得食。<a id="a-6v"></a>非时不得食。<a id="a-6w"></a>是名时食。<a id="a-6x"></a>若比丘盗心触时药。<a id="a-6y"></a>犯越比尼罪。<a id="a-6z"></a>动彼物得偷兰罪。<a id="a-70"></a>离本处满者波罗夷。<a id="a-71"></a>夜分药者。<a id="a-72"></a>十四种浆。<a id="a-73"></a>一庵罗浆。<a id="a-74"></a>二拘梨浆。<a id="a-75"></a>三安石榴浆。<a id="a-76"></a>四巅哆梨浆。<a id="a-77"></a>五蒲桃浆。<a id="a-78"></a>六波楼沙浆。<a id="a-79"></a>七揵揵浆。<a id="a-7A"></a>八芭蕉浆。<a id="a-7B"></a>九罽伽提浆。<a id="a-7C"></a>十劫颇罗浆。<a id="a-7D"></a>十一婆笼渠浆。<a id="a-7E"></a>十二甘蔗浆。<a id="a-7F"></a>十三呵梨陀浆。<a id="a-7G"></a>十四呿波梨浆。<a id="a-7H"></a>此诸浆。<a id="a-7I"></a>初夜受初夜饮。<a id="a-7J"></a>中夜受中夜饮。<a id="a-7K"></a>后夜受后夜饮。<a id="a-7L"></a>食前受至初夜饮。<a id="a-7M"></a>是故名夜分药。<a id="a-7N"></a>若比丘盗心触夜分药。<a id="a-7O"></a>犯越比尼罪。<a id="a-7P"></a>动彼物偷兰遮罪。<a id="a-7Q"></a>离本处满者波罗夷。</p>
  <p id="a7R">七日药者。<a id="a-7S"></a>酥油蜜石蜜脂生酥。<a id="a-7T"></a>酥者。<a id="a-7U"></a>牛水牛酥羖羊羺羊酥骆驼酥。<a id="a-7V"></a>油者。<a id="a-7W"></a>胡麻油芜菁油。<a id="a-7X"></a>黄蓝油阿陀斯油。<a id="a-7Y"></a>菎麻油。<a id="a-7Z"></a>比楼油。<a id="a-7a"></a>比周缦陀油迦兰遮油。<a id="a-7b"></a>差罗油阿提目多油。<a id="a-7c"></a>缦头油大麻油。<a id="a-7d"></a>及余种种油。<a id="a-7e"></a>是名为油。<a id="a-7f"></a>蜜者。<a id="a-7g"></a>军荼蜜布底蜜黄蜂蜜黑蜂蜜。<a id="a-7h"></a>是名为蜜。<a id="a-7i"></a>石蜜者。<a id="a-7j"></a>槃拖蜜那罗蜜缦阇蜜摩诃毗梨蜜是名石蜜。<a id="a-7k"></a>脂者。<a id="a-7l"></a>鱼脂熊脂罴脂修修罗脂猪脂。<a id="a-7m"></a>此诸脂无骨无肉无血无臭香无食气。<a id="a-7n"></a>顿受听七日病比丘食。<a id="a-7o"></a>是名脂。<a id="a-7p"></a>生酥者。<a id="a-7q"></a>牛羊等诸生酥。<a id="a-7r"></a>净漉洗无食气。<a id="a-7s"></a>顿受听七日病比丘食。<a id="a-7t"></a>此诸药清净无食气。<a id="a-7u"></a>一时顿受得七日服。<a id="a-7v"></a>故名七日药。<a id="a-7w"></a>若比丘盗心触七日药。<a id="a-7x"></a>越比尼罪。<a id="a-7y"></a>动彼物偷兰罪。<a id="a-7z"></a>离本处满者波罗夷。</p>
  <p id="a80">尽寿药者。<a id="a-81"></a>呵梨勒毗醯勒阿摩勒。<a id="a-82"></a>荜茇胡椒姜。<a id="a-83"></a>长寿果仙人果。<a id="a-84"></a>乳果豆色果。<a id="a-85"></a>波罗悉多果槃那果。<a id="a-86"></a>小五根大五根一切盐。<a id="a-87"></a>除八种灰余一切灰。<a id="a-88"></a>除石蜜滓地余一切地。<a id="a-89"></a>此诸药无食气。<a id="a-8A"></a>顿受病比丘终身服。<a id="a-8B"></a>是名终身药。<a id="a-8C"></a>若比丘盗心触终身药。<a id="a-8D"></a>越比尼罪。<a id="a-8E"></a>动彼物偷兰罪。<a id="a-8F"></a>离本处满者波罗夷。</p>
  <p id="a8G">随物者。<a id="a-8H"></a>三衣尼师檀覆疮衣雨浴衣。<a id="a-8I"></a>钵大揵镃小揵镃钵囊。<a id="a-8J"></a>络囊漉水囊二种腰带。<a id="a-8K"></a>刀子铜匙钵支针筒。<a id="a-8L"></a>军持澡罐盛油支瓶。<a id="a-8M"></a>锡杖革屣伞盖扇。<a id="a-8N"></a>及余种种所应畜物。<a id="a-8O"></a>是名随物。<a id="a-8P"></a>复有俗人随物。<a id="a-8Q"></a>军器刀杖衣服。<a id="a-8R"></a>及余种种白衣所畜众物。<a id="a-8S"></a>亦名随物。<a id="a-8T"></a>若比丘盗心触随物。<a id="a-8U"></a>得越比尼罪。<a id="a-8V"></a>动彼物偷兰罪。<a id="a-8W"></a>离本处满者波罗夷。<a id="a-8X"></a>重物者。<a id="a-8Y"></a>床卧具及余重物。<a id="a-8Z"></a>床卧具者。<a id="a-8a"></a>卧床坐床小褥大褥拘氎枕。<a id="a-8b"></a>及余重物者。<a id="a-8c"></a>一切铜器一切木器竹器一切瓦器。<a id="a-8d"></a>铜器名者。<a id="a-8e"></a>铜瓶铜釜铜镬铜杓。<a id="a-8f"></a>及余种种铜器。<a id="a-8g"></a>是名铜器。<a id="a-8h"></a>木器竹器者。<a id="a-8i"></a>木臼木瓶木盆木碗木杓。<a id="a-8j"></a>竹筐竹席乃至竹筥。<a id="a-8k"></a>及余种种一切木器竹器。<a id="a-8l"></a>是名竹器木器。<a id="a-8m"></a>瓦器者。<a id="a-8n"></a>从大瓮乃至灯盏。<a id="a-8o"></a>是名瓦器。<a id="a-8p"></a>床卧具及种种余物。<a id="a-8q"></a>是名重物。<a id="a-8r"></a>若比丘盗心触此重物等。<a id="a-8s"></a>得越比尼罪。<a id="a-8t"></a>动彼物偷兰罪。<a id="a-8u"></a>离本处满者波罗夷。</p>
  <p id="a8v">不净物者。<a id="a-8w"></a>钱金银。<a id="a-8x"></a>比丘不得触故名不净物。<a id="a-8y"></a>若比丘盗心触不净物。<a id="a-8z"></a>得越比尼罪。<a id="a-90"></a>若动彼物偷兰罪。<a id="a-91"></a>若离本处满者波罗夷。<a id="a-92"></a>净不净物者。<a id="a-93"></a>真珠琉璃珂贝珊瑚颇梨车磲马瑙璧玉。<a id="a-94"></a>是诸宝物得触不得着故。<a id="a-95"></a>名净不净物。<a id="a-96"></a>若比丘盗心触此净不净物。<a id="a-97"></a>得越比尼罪。<a id="a-98"></a>若动彼物偷兰罪。<a id="a-99"></a>若离本处满者波罗夷。<a id="a-9A"></a>复有十六种物。<a id="a-9B"></a>地地中物。<a id="a-9C"></a>水水中物。<a id="a-9D"></a>船船中物。<a id="a-9E"></a>乘乘中物。<a id="a-9F"></a>四足四足上物。<a id="a-9G"></a>两足两足上物。<a id="a-9H"></a>无足无足上物。<a id="a-9I"></a>虚空虚空中物。<a id="a-9J"></a>云何地。<a id="a-9K"></a>金矿银矿赤铜矿铅锡矿白镴矿。<a id="a-9L"></a>空青雌黄石胆盐石灰赤土白墡。<a id="a-9M"></a>乃至瓦师取土地。<a id="a-9N"></a>是名地。<a id="a-9O"></a>若比丘盗心触此诸地者。<a id="a-9P"></a>得越比尼罪。<a id="a-9Q"></a>若动彼物偷兰罪。<a id="a-9R"></a>若离本处满者波罗夷。<a id="a-9S"></a>地中物者。<a id="a-9T"></a>若人藏物着地中。<a id="a-9U"></a>所谓钱金银颇梨珂贝真珠车磲马瑙。<a id="a-9V"></a>酥瓶油瓶石蜜瓶。<a id="a-9W"></a>根茎枝叶果等诸药。<a id="a-9X"></a>乃至八种物藏着地中。<a id="a-9Y"></a>是名地中物。<a id="a-9Z"></a>若比丘盗心触此地中物者。<a id="a-9a"></a>得越比尼罪。<a id="a-9b"></a>若动彼物偷兰罪。<a id="a-9c"></a>若离本处满者波罗夷。<a id="a-9d"></a>水者。<a id="a-9e"></a>水有十种。<a id="a-9f"></a>河水池水。<a id="a-9g"></a>井水龙渊水。<a id="a-9h"></a>清水温泉水。<a id="a-9i"></a>不病水雨涝水。<a id="a-9j"></a>空中水长流水。<a id="a-9k"></a>有处水贵有处水贱。<a id="a-9l"></a>或一钱得四五瓶。<a id="a-9m"></a>或一切所有物得一瓶。<a id="a-9n"></a>如近村城邑而有好水。<a id="a-9o"></a>一钱得五六瓶。<a id="a-9p"></a>有估客远行路由旷远。<a id="a-9q"></a>或五由旬或十乃至五百由旬。<a id="a-9r"></a>道路无水。<a id="a-9s"></a>彼诸估客皆各负水去。<a id="a-9t"></a>或有自供或有卖者。<a id="a-9u"></a>时有一估客水少不足。<a id="a-9v"></a>为热渴所逼。<a id="a-9w"></a>便作是念。<a id="a-9x"></a>若我存者自能得钱。<a id="a-9y"></a>若我渴死钱复何用。<a id="a-9z"></a>尽以钱物买一瓶水。<a id="a-A0"></a>时有比丘随估客行。<a id="a-A1"></a>估客常供给比丘水。<a id="a-A2"></a>未至所在水便欲尽。<a id="a-A3"></a>时估客语比丘言。<a id="a-A4"></a>道路犹远水复欲尽。<a id="a-A5"></a>尔许水以供尊者。<a id="a-A6"></a>尔许水我自当饮。<a id="a-A7"></a>如估客所施。<a id="a-A8"></a>比丘应当如其量饮若盗心多饮。<a id="a-A9"></a>满者波罗夷。<a id="a-AA"></a>不满者偷兰罪。</p>
  <p id="aAB">估客复言。<a id="a-AC"></a>今供给尊者水饮。<a id="a-AD"></a>愿莫与他。<a id="a-AE"></a>时有老病人。<a id="a-AF"></a>为热渴所逼。<a id="a-AG"></a>来从比丘乞水饮。<a id="a-AH"></a>比丘慈心给彼病者。<a id="a-AI"></a>作是思惟。<a id="a-AJ"></a>主人虽作是言彼病可愍。<a id="a-AK"></a>我今以水施之。<a id="a-AL"></a>主人故当不见怪责。<a id="a-AM"></a>以同意故不犯。<a id="a-AN"></a>有人乘船载水。<a id="a-AO"></a>比丘为渴所逼。<a id="a-AP"></a>盗心触彼船上水者。<a id="a-AQ"></a>得越比尼罪。<a id="a-AR"></a>若以钵若揵镃盛彼水。<a id="a-AS"></a>未离船者偷兰罪。<a id="a-AT"></a>若持水去身衣尽离船。<a id="a-AU"></a>满者波罗夷。<a id="a-AV"></a>穿彼水器得越比尼罪。<a id="a-AW"></a>若以筒就穿孔饮水。<a id="a-AX"></a>满者波罗夷。<a id="a-AY"></a>若稍稍饮数数止者。<a id="a-AZ"></a>口口偷兰罪。<a id="a-Aa"></a>若水器先有塞孔。<a id="a-Ab"></a>以盗心拔塞。<a id="a-Ac"></a>得越比尼罪。<a id="a-Ad"></a>水注器中得偷兰罪。<a id="a-Ae"></a>若水注断满者波罗夷。<a id="a-Af"></a>若水连注未断。<a id="a-Ag"></a>即起悔心畏犯重罪。<a id="a-Ah"></a>还以水倒本器中者偷兰罪。<a id="a-Ai"></a>若欲合船盗者。<a id="a-Aj"></a>顺牵船尾过船头处波罗夷。<a id="a-Ak"></a>若倒牵船者。<a id="a-Al"></a>船头过船尾处。<a id="a-Am"></a>若右边傍牵左过右者。<a id="a-An"></a>波罗夷。<a id="a-Ao"></a>若左边傍牵亦如是。<a id="a-Ap"></a>若小船易动。<a id="a-Aq"></a>比丘盗心触者。<a id="a-Ar"></a>得越比尼罪。<a id="a-As"></a>若动彼小船偷兰罪。<a id="a-At"></a>若离本处满者波罗夷。<a id="a-Au"></a>若人有溉灌渠流水。<a id="a-Av"></a>或一宿直一钱。<a id="a-Aw"></a>乃至二三四五钱。<a id="a-Ax"></a>若比丘若为佛法僧自为有盗心坏彼渠者。<a id="a-Ay"></a>得越比尼罪。<a id="a-Az"></a>水流入田偷兰罪。<a id="a-B0"></a>满者波罗夷。<a id="a-B1"></a>若比丘不欲直坏渠。<a id="a-B2"></a>方便假牵塼木令水决出。<a id="a-B3"></a>牵时得越比尼罪。<a id="a-B4"></a>水流入田偷兰罪。<a id="a-B5"></a>满者波罗夷。<a id="a-B6"></a>若作方便驱牛羊骆驼坏渠者亦如是。<a id="a-B7"></a>若比丘嫉妒心坏渠弃水者。<a id="a-B8"></a>得越比尼罪。<a id="a-B9"></a>若比丘共估客行旷野中。<a id="a-BA"></a>有人言明后日当至水。<a id="a-BB"></a>时有估客大担水行。<a id="a-BC"></a>比丘甚渴乞水不得。<a id="a-BD"></a>便嗔恚言。<a id="a-BE"></a>弊恶人汝何乃悭贪。<a id="a-BF"></a>多持水行亦不能自饮。<a id="a-BG"></a>亦不与畜生。<a id="a-BH"></a>亦不与沙门婆罗门。<a id="a-BI"></a>不久当弃。<a id="a-BJ"></a>何用水为。<a id="a-BK"></a>比丘便坏彼水器。<a id="a-BL"></a>以恶心故得越比尼罪。<a id="a-BM"></a>若人家中以器储水。<a id="a-BN"></a>若比丘亲里知识被烧。<a id="a-BO"></a>比丘以盗心取水救火。<a id="a-BP"></a>若触得越比尼罪。<a id="a-BQ"></a>动彼水器得偷兰罪。<a id="a-BR"></a>以水浇火满者波罗夷。<a id="a-BS"></a>若忆念言当还水。<a id="a-BT"></a>若与直取用。<a id="a-BU"></a>不犯。<a id="a-BV"></a>若彼家被烧。<a id="a-BW"></a>即以彼水助浇火者。<a id="a-BX"></a>不犯。<a id="a-BY"></a>若时世遭旱十年二十年。<a id="a-BZ"></a>有人守护池水若井水。<a id="a-Ba"></a>比丘以盗心持器取水。<a id="a-Bb"></a>触彼水者越比尼罪。<a id="a-Bc"></a>盛水时偷兰罪。<a id="a-Bd"></a>若担水离池。<a id="a-Be"></a>满者波罗夷。<a id="a-Bf"></a>若池有院闭门。<a id="a-Bg"></a>比丘以盗心持筒遥饮水。<a id="a-Bh"></a>水连续不断。<a id="a-Bi"></a>满者波罗夷。<a id="a-Bj"></a>口口饮息者。<a id="a-Bk"></a>口口偷兰罪。<a id="a-Bl"></a>若井水比丘以盗心下罐时。<a id="a-Bm"></a>得越比尼罪。<a id="a-Bn"></a>若水入器时得偷兰罪。<a id="a-Bo"></a>持水离井。<a id="a-Bp"></a>满者波罗夷。<a id="a-Bq"></a>有诸外道家以器储水。<a id="a-Br"></a>其家被烧外道荒惧。<a id="a-Bs"></a>比丘尔时便作是念。<a id="a-Bt"></a>如是如是子恶邪外道。<a id="a-Bu"></a>常妒佛法毁呰沙门释子。<a id="a-Bv"></a>今当中汝。<a id="a-Bw"></a>便前以杖打水器破。<a id="a-Bx"></a>以恶心坏他物故。<a id="a-By"></a>得越比尼罪。<a id="a-Bz"></a>有诸名水。<a id="a-C0"></a>所谓瞻波国有恒水。<a id="a-C1"></a>王舍城有温泉水。<a id="a-C2"></a>巴连弗邑有恕奴河水。<a id="a-C3"></a>波罗奈国有佛游行池水。<a id="a-C4"></a>沙只国有玄注水。<a id="a-C5"></a>舍卫城有蒲多梨水。<a id="a-C6"></a>摩偷罗国有摇蒲那水。<a id="a-C7"></a>僧伽舍国有石蜜水。<a id="a-C8"></a>有诸贵人。<a id="a-C9"></a>遣使取此诸水在道止息。<a id="a-CA"></a>有比丘为渴所逼。<a id="a-CB"></a>以盗心触彼水者。<a id="a-CC"></a>得越比尼罪。<a id="a-CD"></a>水入器中偷兰罪。<a id="a-CE"></a>若水注断满者波罗夷。<a id="a-CF"></a>若水注未断。<a id="a-CG"></a>中起悔心畏犯重罪。<a id="a-CH"></a>以水还倒本器者。<a id="a-CI"></a>得偷兰罪。<a id="a-CJ"></a>有诸贵人。<a id="a-CK"></a>游戏园中作香池水。<a id="a-CL"></a>有比丘以盗心取彼水。<a id="a-CM"></a>而水不直钱。<a id="a-CN"></a>计其香价随时犯罪。<a id="a-CO"></a>是谓水。<a id="a-CP"></a>水中物者。<a id="a-CQ"></a>有物在水中生。<a id="a-CR"></a>所谓优钵罗钵昙摩拘物头分陀利须健提藕根等。<a id="a-CS"></a>及余种种水生物。<a id="a-CT"></a>若比丘以盗心触此诸水中生物者。<a id="a-CU"></a>得越比尼罪。<a id="a-CV"></a>若动彼物得偷兰罪。<a id="a-CW"></a>若离本处满者波罗夷。<a id="a-CX"></a>若一花直满者波罗夷。<a id="a-CY"></a>不满者一一偷兰罪。<a id="a-CZ"></a>但取花着地。<a id="a-Ca"></a>未波罗夷。<a id="a-Cb"></a>花束大重不能胜曳去虽远。<a id="a-Cc"></a>未波罗夷。<a id="a-Cd"></a>举离地波罗夷。<a id="a-Ce"></a>乃至一切水生物亦复如是。<a id="a-Cf"></a>若诸贵人于游戏浴池中。<a id="a-Cg"></a>作金银花及诸戏船凫雁鸳鸯异类之鸟。<a id="a-Ch"></a>若比丘以盗心触彼物时。<a id="a-Ci"></a>得越比尼罪。<a id="a-Cj"></a>若动彼物得偷兰罪。<a id="a-Ck"></a>若离本处满者波罗夷。<a id="a-Cl"></a>若复持金银琉璃车渠。<a id="a-Cm"></a>马瑙珊瑚琥珀珂贝赤宝及余八种。<a id="a-Cn"></a>若人持此众物。<a id="a-Co"></a>藏着水中。<a id="a-Cp"></a>比丘以盗心。<a id="a-Cq"></a>触彼物者。<a id="a-Cr"></a>得越比尼罪。<a id="a-Cs"></a>若动彼物偷兰罪。<a id="a-Ct"></a>若离本处满者波罗夷。<a id="a-Cu"></a>是名水中物。<a id="a-Cv"></a>船物者。<a id="a-Cw"></a>毗俱罗船俱呵吒船。<a id="a-Cx"></a>拔瞿梨船毗尸伽船。<a id="a-Cy"></a>马面船象面船。<a id="a-Cz"></a>鱼面船羊面船。<a id="a-D0"></a>或一重乃至七重。<a id="a-D1"></a>或有壁或无壁者。<a id="a-D2"></a>若载象船载马船。<a id="a-D3"></a>载财物船载瓦器船。<a id="a-D4"></a>载皮船载铁器船乃至[竺-二+稗]筏。<a id="a-D5"></a>若是船筏系着一处。<a id="a-D6"></a>若比丘盗心触彼船。<a id="a-D7"></a>得越比尼罪。<a id="a-D8"></a>若动彼船偷兰罪。<a id="a-D9"></a>离本处波罗夷。<a id="a-DA"></a>虽复断绳船。<a id="a-DB"></a>未离本处者偷兰罪。<a id="a-DC"></a>虽复离处未断绳者。<a id="a-DD"></a>亦偷兰罪。<a id="a-DE"></a>若断绳离本处者波罗夷。<a id="a-DF"></a>若本欲盗船不盗物。<a id="a-DG"></a>畏人觉故合物乘去。<a id="a-DH"></a>虽离本处未波罗夷。<a id="a-DI"></a>若舍物已船离本处波罗夷。<a id="a-DJ"></a>若本欲盗物不盗船。<a id="a-DK"></a>畏人觉故合船乘去。<a id="a-DL"></a>未波罗夷。<a id="a-DM"></a>舍船已持物去者波罗夷。<a id="a-DN"></a>若欲船物合盗者。<a id="a-DO"></a>船离本处波罗夷。<a id="a-DP"></a>若欲水底持去者。<a id="a-DQ"></a>没时波罗夷。<a id="a-DR"></a>若有人系船岸边于屏处坐。<a id="a-DS"></a>有比丘欲盗船。<a id="a-DT"></a>时有余人语船主言。<a id="a-DU"></a>有出家人欲盗汝船。<a id="a-DV"></a>时船主问言。<a id="a-DW"></a>何道出家。<a id="a-DX"></a>答言。<a id="a-DY"></a>沙门释子。<a id="a-DZ"></a>船主言无苦。<a id="a-Da"></a>沙门释子不与不取。<a id="a-Db"></a>是时比丘身以触船时。<a id="a-Dc"></a>异人复语船主言。<a id="a-Dd"></a>是比丘已取汝船。<a id="a-De"></a>船主便疑。<a id="a-Df"></a>是比丘将无欲盗我船耶。<a id="a-Dg"></a>即起问言。<a id="a-Dh"></a>尊者欲作何等。<a id="a-Di"></a>时比丘默然不应。<a id="a-Dj"></a>便以篙擿船而去。<a id="a-Dk"></a>船主追唤言尊者莫乘船去是船是王若大臣若婆罗门长者居士许。<a id="a-Dl"></a>是作福船是渡人船。<a id="a-Dm"></a>又复恐怖比丘言。<a id="a-Dn"></a>弊恶人汝若乘我船去者。<a id="a-Do"></a>我后当苦治汝。<a id="a-Dp"></a>是比丘虽乘船去远。<a id="a-Dq"></a>而船主不作失想。<a id="a-Dr"></a>比丘亦不作得想。<a id="a-Ds"></a>未波罗夷。<a id="a-Dt"></a>船主若作失想。<a id="a-Du"></a>比丘作得想者。<a id="a-Dv"></a>波罗夷。<a id="a-Dw"></a>若船主系船着岸边。<a id="a-Dx"></a>有客比丘来语船主言。<a id="a-Dy"></a>长寿。<a id="a-Dz"></a>借我船渡。<a id="a-E0"></a>船主答言。<a id="a-E1"></a>我独一人那得相渡。<a id="a-E2"></a>比丘复言。<a id="a-E3"></a>长寿。<a id="a-E4"></a>我食时欲至莫令我失食。<a id="a-E5"></a>汝今渡我者。<a id="a-E6"></a>便为与我食便为施我乐。<a id="a-E7"></a>我今与汝今世后世更互相渡。<a id="a-E8"></a>船主复言。<a id="a-E9"></a>汝亦无雇直。<a id="a-EA"></a>云何而欲虚渡。<a id="a-EB"></a>汝脚如饿乌东西不住。<a id="a-EC"></a>谁当渡汝。<a id="a-ED"></a>比丘又复卑辞苦求。<a id="a-EE"></a>船主复言。<a id="a-EF"></a>自可度。<a id="a-EG"></a>尊者今正一人何办相渡。<a id="a-EH"></a>比丘答言。<a id="a-EI"></a>长寿。<a id="a-EJ"></a>汝但捉柁我自作力。<a id="a-EK"></a>船主即许便唤大德上船。<a id="a-EL"></a>彼至河中。<a id="a-EM"></a>比丘捉杖便打彼船主骂言。<a id="a-EN"></a>弊恶人敢毁辱沙门释子。<a id="a-EO"></a>骂讫伤打船主手臂脚。<a id="a-EP"></a>腨伤破劳熟。<a id="a-EQ"></a>已便排着水中。<a id="a-ER"></a>得偷兰罪。<a id="a-ES"></a>船主若死。<a id="a-ET"></a>比丘先有杀心者波罗夷。<a id="a-EU"></a>若先无杀心偷兰罪。<a id="a-EV"></a>尔时比丘若盗彼船。<a id="a-EW"></a>若盗行具满者波罗夷。<a id="a-EX"></a>不满偷兰罪。<a id="a-EY"></a>若比丘恶心沈彼船。<a id="a-EZ"></a>若破彼船。<a id="a-Ea"></a>若放随流去。<a id="a-Eb"></a>以坏失他物故。<a id="a-Ec"></a>得越比尼罪。<a id="a-Ed"></a>有人为福故。<a id="a-Ee"></a>常以船渡人。<a id="a-Ef"></a>比丘若渡。<a id="a-Eg"></a>应系着岸边令后人得渡。<a id="a-Eh"></a>若比丘盗彼船。<a id="a-Ei"></a>若行具满者波罗夷。<a id="a-Ej"></a>若没着水中。<a id="a-Ek"></a>若破若放令随流去。<a id="a-El"></a>得越比尼罪。<a id="a-Em"></a>比丘若乘筏渡至彼岸。<a id="a-En"></a>当牵筏着岸上现处令后人得渡莫着屏猥处。<a id="a-Eo"></a>是名船物船上物者。<a id="a-Ep"></a>船上所有诸物谓金银真珠钱财虎珀琉璃珂具珊瑚车磲赤宝缕劫贝。<a id="a-Eq"></a>乃至一切衣服谷食及八种物。<a id="a-Er"></a>若覆藏若不覆藏。<a id="a-Es"></a>比丘以盗心触彼船上诸物。<a id="a-Et"></a>得越比尼罪。<a id="a-Eu"></a>若动彼物者偷兰罪。<a id="a-Ev"></a>若离本处满者波罗夷。<a id="a-Ew"></a>乘者。<a id="a-Ex"></a>若车乘若舆若辇若步挽车乃至小儿戏车。<a id="a-Ey"></a>是名为乘。<a id="a-Ez"></a>若盗两轮车顺牵后过前。<a id="a-F0"></a>满者波罗夷。<a id="a-F1"></a>若逆推前过。<a id="a-F2"></a>后满者波罗夷。<a id="a-F3"></a>若傍牵左轮过右轮。<a id="a-F4"></a>右轮过左轮。<a id="a-F5"></a>满者波罗夷。<a id="a-F6"></a>若比丘坏彼乘稍稍取若盗一一木。<a id="a-F7"></a>满者波罗夷。<a id="a-F8"></a>不满者偷兰罪。<a id="a-F9"></a>若小乘可全檐去者。<a id="a-FA"></a>若触得越比尼罪。<a id="a-FB"></a>动彼乘偷兰罪。<a id="a-FC"></a>若离本处满者波罗夷。<a id="a-FD"></a>是名乘物。<a id="a-FE"></a>乘上物者。<a id="a-FF"></a>若师子皮覆虎皮覆黄钦婆罗覆。<a id="a-FG"></a>及诸种种覆物。<a id="a-FH"></a>一切敷具一切庄严乘物。<a id="a-FI"></a>乘上一切物者。<a id="a-FJ"></a>所谓金银琉璃车磲马瑙真珠珂贝珊瑚琥珀及赤宝等。<a id="a-FK"></a>衣被饮食及八种物。<a id="a-FL"></a>若覆藏若不覆藏。<a id="a-FM"></a>比丘以盗心触彼物者。<a id="a-FN"></a>越比尼罪。<a id="a-FO"></a>若动彼物偷兰罪。<a id="a-FP"></a>若离本处满者波罗夷。<a id="a-FQ"></a>是名乘上物。<a id="a-FR"></a>四足物者。<a id="a-FS"></a>所谓象马驼牛驴骡羊乃至鼠狼。<a id="a-FT"></a>若比丘欲盗象。<a id="a-FU"></a>若牵若驱举一足乃至三脚。<a id="a-FV"></a>偷兰罪。<a id="a-FW"></a>四足离本处满者波罗夷。<a id="a-FX"></a>如是马驼乃至羊亦如是。<a id="a-FY"></a>若小可全担者。<a id="a-FZ"></a>若触得越比尼罪。<a id="a-Fa"></a>若动者偷兰罪。<a id="a-Fb"></a>若离本处满者波罗夷。<a id="a-Fc"></a>是名四足物。<a id="a-Fd"></a>四足上物者。<a id="a-Fe"></a>庄严象具乃至庄严鼠狼具及八种物。<a id="a-Ff"></a>若覆藏若不覆藏。<a id="a-Fg"></a>若比丘以盗心触此诸物。<a id="a-Fh"></a>越比尼罪。<a id="a-Fi"></a>若动彼物得偷兰罪。<a id="a-Fj"></a>若离本处满者波罗夷。<a id="a-Fk"></a>是名四足上物。<a id="a-Fl"></a>两足物者。<a id="a-Fm"></a>所谓人及鸟等。<a id="a-Fn"></a>若比丘盗彼人。<a id="a-Fo"></a>及诱去若刀杖驱。<a id="a-Fp"></a>举一足偷兰罪。<a id="a-Fq"></a>举两足波罗夷。<a id="a-Fr"></a>若小可担负者。<a id="a-Fs"></a>若触越比尼罪。<a id="a-Ft"></a>若动偷兰罪。<a id="a-Fu"></a>若离本处满者波罗夷。<a id="a-Fv"></a>乃至鸟亦如是。<a id="a-Fw"></a>是为两足物。<a id="a-Fx"></a>两足上物者。<a id="a-Fy"></a>所谓女人庄严具。<a id="a-Fz"></a>男子庄严具。<a id="a-G0"></a>乃至鹦鹉鸟庄严具。<a id="a-G1"></a>女人庄严具者。<a id="a-G2"></a>钗钏衣服等。<a id="a-G3"></a>男子庄严具者。<a id="a-G4"></a>衣冠璎珞等。<a id="a-G5"></a>乃至鹦鹉鸟庄严具者。<a id="a-G6"></a>种种珠铃等系其颈脚。<a id="a-G7"></a>及余八种物。<a id="a-G8"></a>若覆藏若不覆藏。<a id="a-G9"></a>比丘以盗心触彼两足上物者。<a id="a-GA"></a>得越比尼罪。<a id="a-GB"></a>若动彼物偷兰罪。<a id="a-GC"></a>若离本处满者波罗夷。<a id="a-GD"></a>是名两足上物。<a id="a-GE"></a>无足物者所谓蛇蟒食花食果食肉吸气等。<a id="a-GF"></a>蛇若着瓶中若着箧中。<a id="a-GG"></a>有一比丘。<a id="a-GH"></a>本是弄蛇师后出家。<a id="a-GI"></a>此比丘欲盗彼蛇。<a id="a-GJ"></a>即欲取蛇。<a id="a-GK"></a>恐其主觉。<a id="a-GL"></a>举箧持去。<a id="a-GM"></a>未波罗夷。<a id="a-GN"></a>若出蛇离箧。<a id="a-GO"></a>满者波罗夷。<a id="a-GP"></a>若本欲盗箧不盗蛇。<a id="a-GQ"></a>畏主觉故合蛇持去。<a id="a-GR"></a>未波罗夷。<a id="a-GS"></a>若弃蛇持箧去。<a id="a-GT"></a>满者波罗夷。<a id="a-GU"></a>若欲蛇箧合盗者。<a id="a-GV"></a>担去离本处满者波罗夷。<a id="a-GW"></a>若盗瓶中蛇。<a id="a-GX"></a>蛇尾未离瓶口者。<a id="a-GY"></a>未波罗夷。<a id="a-GZ"></a>若头尾都离满者波罗夷。<a id="a-Ga"></a>若嗔嫌彼便骂言。<a id="a-Gb"></a>恶人何以笼系众生。<a id="a-Gc"></a>即开瓶令蛇得出者。<a id="a-Gd"></a>得越比尼罪。<a id="a-Ge"></a>比丘盗心触无足物者。<a id="a-Gf"></a>越比尼罪。<a id="a-Gg"></a>若动彼物偷兰罪。<a id="a-Gh"></a>若离本处满者波罗夷。<a id="a-Gi"></a>是名无足物。<a id="a-Gj"></a>无足上物者。<a id="a-Gk"></a>所谓金银真珠车磲琥珀珊瑚珂贝琉璃赤宝。<a id="a-Gl"></a>乃至八种物。<a id="a-Gm"></a>若覆藏若不覆藏。<a id="a-Gn"></a>人畏是无足物故无敢取者。<a id="a-Go"></a>比丘以盗心触此无足上物者。<a id="a-Gp"></a>得越比尼罪。<a id="a-Gq"></a>若动彼物偷兰罪。<a id="a-Gr"></a>若离本处满者波罗夷。<a id="a-Gs"></a>是名无足上物。<a id="a-Gt"></a>虚空物者。<a id="a-Gu"></a>所谓庵罗树薝卜树。<a id="a-Gv"></a>阎浮树椰子树。<a id="a-Gw"></a>只波罗树龙花树吉祥果树乃至一切诸花果树。<a id="a-Gx"></a>若比丘。<a id="a-Gy"></a>以盗心盗此诸树。<a id="a-Gz"></a>若一树满者波罗夷。<a id="a-H0"></a>不满者随其拔树栽偷兰罪。<a id="a-H1"></a>若拔树栽积在一处。<a id="a-H2"></a>未波罗夷。<a id="a-H3"></a>举离地满者波罗夷。<a id="a-H4"></a>若重不能胜。<a id="a-H5"></a>曳去不离地。<a id="a-H6"></a>虽远未波罗夷。<a id="a-H7"></a>若举离地波罗夷。<a id="a-H8"></a>若比丘盗心触此虚空物。<a id="a-H9"></a>得越比尼罪。<a id="a-HA"></a>若动偷兰罪。<a id="a-HB"></a>若离本处满者波罗夷。<a id="a-HC"></a>是名虚空物。<a id="a-HD"></a>虚空中物者。<a id="a-HE"></a>所谓庵罗果乃至吉祥果。<a id="a-HF"></a>若比丘盗心食此诸果。<a id="a-HG"></a>若食一果满者波罗夷。<a id="a-HH"></a>若不满者口口偷兰罪。<a id="a-HI"></a>比丘动树落果在地。<a id="a-HJ"></a>未波罗夷。<a id="a-HK"></a>若取果持去满者波罗夷。<a id="a-HL"></a>二人偷果。<a id="a-HM"></a>一人上树落果一人在下拾果。<a id="a-HN"></a>未波罗夷。<a id="a-HO"></a>若树上人下树。<a id="a-HP"></a>持果去满者波罗夷。<a id="a-HQ"></a>取一切诸果亦如是。<a id="a-HR"></a>若佛生处。<a id="a-HS"></a>若得道处。<a id="a-HT"></a>转法轮处。<a id="a-HU"></a>尊者阿难大会处。<a id="a-HV"></a>罗睺罗大会处。<a id="a-HW"></a>般阇于瑟大会处。<a id="a-HX"></a>是诸处皆种行树。<a id="a-HY"></a>树上各各以众宝庄严其树。<a id="a-HZ"></a>及八种物。<a id="a-Ha"></a>若覆藏若不覆藏。<a id="a-Hb"></a>若比丘以盗心触彼众宝者。<a id="a-Hc"></a>得越比尼罪。<a id="a-Hd"></a>动彼物偷兰罪。<a id="a-He"></a>若离本处满者波罗夷。<a id="a-Hf"></a>是名虚空中物。<a id="a-Hg"></a>是谓十六种物。<a id="a-Hh"></a>若比丘以盗心触彼物。<a id="a-Hi"></a>越比尼罪。<a id="a-Hj"></a>若动彼物偷兰罪。<a id="a-Hk"></a>若离本处满者波罗夷。</p>
 </body>
</html>