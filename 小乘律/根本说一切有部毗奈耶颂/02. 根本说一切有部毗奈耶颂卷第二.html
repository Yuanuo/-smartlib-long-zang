<!DOCTYPE html>
<html>
<head>
  <meta charset="utf-8"/>
  <meta name="author" content="义净/唐"/>
  <meta name="library" content="龙藏"/>
  <meta name="catalog" content="龙藏/小乘律"/>
  <title>根本说一切有部毗奈耶颂卷第二</title>
</head>
<body>
  <h1 class="head">根本说一切有部毗奈耶颂卷第二</h1>
  <h2>三十泥萨只法十日不分别畜长衣第一</h2>
  <p class="l-js-5c">苾刍十日外　　畜衣不分别</p>
  <p class="l-js-5c">泥萨只尘土　　坌污罪人身</p>
  <p class="l-js-5c">衣已缝刺染　　是名衣已成</p>
  <p class="l-js-5c">所言畜持衣　　谓摄为己有</p>
  <p class="l-js-5c">支伐罗成已　　未出羯耻那</p>
  <p class="l-js-5c">如是等应知　　此中为四句</p>
  <p class="l-js-5c">毛麻与落麻　　羯播死并绢</p>
  <p class="l-js-5c">高詀婆及纻　　是谓七种衣</p>
  <p class="l-js-5c">何谓分别财　　最小之量度</p>
  <p class="l-js-5c">纵横充一肘　　罪成泥萨只</p>
  <p class="l-js-5c">应舍而不舍　　于罪不说悔</p>
  <p class="l-js-5c">复不为间隔　　堕罪不能除</p>
  <p class="l-js-5c">三中若作一　　或二非清净</p>
  <p class="l-js-5c">三事俱作已　　方名无过人</p>
  <p class="l-js-5c">于此罪未说　　或于钵袋等</p>
  <p class="l-js-5c">于后若得者　　皆同泥萨只</p>
  <p class="l-js-5c">由有财可舍　　复为堕罪伤</p>
  <p class="l-js-5c">堕落恶趣故　　名波逸底迦</p>
  <p>离三衣宿学处第二</p>
  <p class="l-js-5c">常共三衣俱　　无缘不别宿</p>
  <p class="l-js-5c">除众为作法　　异斯便得罪</p>
  <p class="l-js-5c">一二众多舍　　村外坑堑绕</p>
  <p class="l-js-5c">墙栅遍皆围　　有一多势分</p>
  <p class="l-js-5c">势分谓敝园　　及天庙处等</p>
  <p class="l-js-5c">或差别或一　　名别一势分</p>
  <p class="l-js-5c">一行相连故　　应知名一舍</p>
  <p class="l-js-5c">野人下贼等　　如一类同村</p>
  <p class="l-js-5c">二舍两行别　　如梵志野人</p>
  <p class="l-js-5c">置立于多门　　是谓众多舍</p>
  <p class="l-js-5c">此中势分者　　外周宽一寻</p>
  <p class="l-js-5c">或鸡飞堕处　　齐其舂处等</p>
  <p class="l-js-5c">宅铺店楼场　　及于外道屋</p>
  <p class="l-js-5c">船树车园所　　是一多势分</p>
  <p class="l-js-5c">兄弟不分别　　或复唯一人</p>
  <p class="l-js-5c">由是一宅故　　说为一势分</p>
  <p class="l-js-5c">如前说势分　　有多势分生</p>
  <p class="l-js-5c">由彼别别门　　应知门有共</p>
  <p class="l-js-5c">如是多宅处　　库等许同然</p>
  <p class="l-js-5c">诸势分应知　　皆一异差别</p>
  <p class="l-js-5c">外道若见别　　一异势分殊</p>
  <p class="l-js-5c">此势分不同　　谓安皮服等</p>
  <p class="l-js-5c">于乐人等宅　　诸事悉同前</p>
  <p class="l-js-5c">外安竿鼓等　　及以破竹处</p>
  <p class="l-js-5c">若树枝相交　　斯为一势分</p>
  <p class="l-js-5c">影及雨渧处　　于外有一寻</p>
  <p class="l-js-5c">人衣同势分　　于此著三衣</p>
  <p class="l-js-5c">苾刍随处眠　　斯皆无有罪</p>
  <p class="l-js-5c">于天祠等处　　大门同是一</p>
  <p class="l-js-5c">离衣此处宿　　不被罪中伤</p>
  <p class="l-js-5c">道行时势分　　齐四十九寻</p>
  <p class="l-js-5c">坐住卧离衣　　无过一寻内</p>
  <p>月望衣第三</p>
  <p class="l-js-5c">虽得支伐罗　　于余有希望</p>
  <p class="l-js-5c">得齐于一月　　不分别无犯</p>
  <p class="l-js-5c">八半至正半　　一月是衣时</p>
  <p class="l-js-5c">于后谓非时　　于亲等希望</p>
  <p class="l-js-5c">深摩舍那处　　若有死人衣</p>
  <p class="l-js-5c">送殡往还衣　　他弃粪扫服</p>
  <p class="l-js-5c">粪扫兰若处　　弃路蚁虫穿</p>
  <p class="l-js-5c">及以破碎衣　　复有五种别</p>
  <p class="l-js-5c">火烧或水浸　　并乳母弃衣</p>
  <p class="l-js-5c">鼠啮及牛嚼　　应知又五种</p>
  <p class="l-js-5c">因言衣已竟　　随事释三衣</p>
  <p class="l-js-5c">次第辩应知　　广陈其作相</p>
  <p class="l-js-5c">新物及曾用　　是谓二种衣</p>
  <p class="l-js-5c">苾刍欲作时　　此法今当说</p>
  <p class="l-js-5c">若新僧伽胝　　两重应截作</p>
  <p class="l-js-5c">尼师但亦尔　　余衣并随意</p>
  <p class="l-js-5c">经四月服用　　若作僧伽胝</p>
  <p class="l-js-5c">此衣应四重　　余衣两重作</p>
  <p class="l-js-5c">若更增重叠　　欲摘令相离</p>
  <p class="l-js-5c">摘离者得持　　十日当分别</p>
  <p class="l-js-5c">大衣条不等　　九条等九阶</p>
  <p class="l-js-5c">后二十五条　　此各别当说</p>
  <p class="l-js-5c">三品两长半　　三品半三长</p>
  <p class="l-js-5c">末后三品衣　　曼荼罗四半</p>
  <p class="l-js-5c">此中三品者　　是大衣坛隔</p>
  <p class="l-js-5c">此衣量应说　　上衣三五肘</p>
  <p class="l-js-5c">下者四肘半　　二内名为中</p>
  <p class="l-js-5c">七条及五条　　量数皆相似</p>
  <p class="l-js-5c">又复说五条　　横四五竖二</p>
  <p class="l-js-5c">贫人难得利　　愍念故开听</p>
  <p class="l-js-5c">此据应量人　　说斯等肘量</p>
  <p class="l-js-5c">极长极短者　　衣量可随身</p>
  <p class="l-js-5c">上中下三衣　　叶量应须识</p>
  <p class="l-js-5c">狭两指宽四　　二内者名中</p>
  <p class="l-js-5c">减如斯肘量　　守持不应法</p>
  <p class="l-js-5c">凡是带毛衣　　不著入村内</p>
  <p class="l-js-5c">亦不往众内　　食礼窣睹波</p>
  <p class="l-js-5c">作施主物想　　如是应分别</p>
  <p class="l-js-5c">不截支伐罗　　不著入村内</p>
  <p class="l-js-5c">若违招恶作　　有难事随听</p>
  <p class="l-js-5c">恶骂无信人　　好斗难共住</p>
  <p class="l-js-5c">被摈将行者　　委寄不应为</p>
  <p class="l-js-5c">若委寄苾刍　　假令居海外</p>
  <p class="l-js-5c">亦得作亲友　　应分别长衣</p>
  <p class="l-js-5c">自国及他方　　知委寄者死</p>
  <p class="l-js-5c">于余苾刍处　　应为委寄人</p>
  <p class="l-js-5c">若分别衣时　　不近委寄者</p>
  <p class="l-js-5c">不对求寂等　　亦非亲委人</p>
  <p class="l-js-5c">若人请持物　　寄与彼苾刍</p>
  <p class="l-js-5c">若知彼身亡　　此衣当与众</p>
  <p class="l-js-5c">于诸衣缘边　　应可为墨点</p>
  <p class="l-js-5c">令衣无杂乱　　易识不劳心</p>
  <p class="l-js-5c">苾刍若命过　　可将其六物</p>
  <p class="l-js-5c">应赏看病者　　余外任僧分</p>
  <p class="l-js-5c">三衣当割截　　尼师但亦然</p>
  <p class="l-js-5c">十三资具衣　　略举其名目</p>
  <p class="l-js-5c">三衣并坐具　　泥婆珊二种</p>
  <p class="l-js-5c">僧脚崎有两　　拭面身巾二</p>
  <p class="l-js-5c">及以剃发衣　　并遮疮疥服</p>
  <p class="l-js-5c">十三药资具　　此并牒名持</p>
  <p class="l-js-5c">自余诸长衣　　各各应分别</p>
  <p class="l-js-5c">随所应而作　　苾刍须者持</p>
  <p class="l-js-5c">内无僧脚崎　　不披于上服</p>
  <p class="l-js-5c">爱护应受用　　余物亦皆然</p>
  <p class="l-js-5c">合染者应染　　应缝者可缝</p>
  <p class="l-js-5c">应持者可持　　作法应分别</p>
  <p class="l-js-5c">苾刍得新衣　　应为三坏色</p>
  <p class="l-js-5c">青赤石树皮　　冀除贪染意</p>
  <p class="l-js-7c">紫矿红蓝郁金香　　朱砂大青及红茜</p>
  <p class="l-js-7c">黄丹苏方八大色　　苾刍不应将染衣</p>
  <p class="l-js-5c">叠被高襵婆　　毛緂并毡褥</p>
  <p class="l-js-5c">及以轻薄物　　此不截应持</p>
  <p class="l-js-5c">除其有毛者　　彼皆帖叶持</p>
  <p class="l-js-5c">无令少欲人　　缝刺劳辛苦</p>
  <p class="l-js-5c">若五条覆身　　得营众作务</p>
  <p class="l-js-5c">七条于净处　　作业许无遮</p>
  <p class="l-js-5c">僧伽胝处众　　食及礼制底</p>
  <p class="l-js-5c">并入城隍等　　此处并应披</p>
  <p class="l-js-5c">叠被高襵婆　　褥及驼毛帔</p>
  <p class="l-js-5c">诸重叠衣服　　勿滤于虫水</p>
  <p class="l-js-5c">卧他毡席等　　衬无用七条</p>
  <p class="l-js-5c">可叠作四重　　夜中应警睡</p>
  <p class="l-js-5c">离衣宿余处　　他衣不割截</p>
  <p class="l-js-5c">假令非染服　　权守亦开听</p>
  <p class="l-js-5c">无病著一衣　　不许餐饮食</p>
  <p class="l-js-5c">无衣亦不浴　　有难在随听</p>
  <p class="l-js-5c">详心遣一人　　借得緂帔等</p>
  <p class="l-js-5c">均平应受用　　非唯借得人</p>
  <p class="l-js-5c">自己白色被　　昼卧染遮外</p>
  <p class="l-js-5c">受用僧祇物　　内外并须遮</p>
  <p class="l-js-5c">披緂毛向外　　游行不应著</p>
  <p class="l-js-5c">若怖于蚤虱　　坐卧在随开</p>
  <p class="l-js-5c">阿利耶儞緂　　唯僧伽听畜</p>
  <p class="l-js-5c">由其出此国　　即以国为名</p>
  <p class="l-js-5c">僧伽有随教　　合用高襵婆</p>
  <p class="l-js-5c">自余诸杂緂　　别人皆得畜</p>
  <p class="l-js-5c">为牢于下服　　佛许系腰绦</p>
  <p class="l-js-5c">谓遍圆及方　　三种绦应识</p>
  <p class="l-js-5c">已卧具若新　　他物随好恶</p>
  <p class="l-js-5c">当须以衣衬　　不许赤身眠</p>
  <p class="l-js-5c">苾刍有衣服　　不应雇人浣</p>
  <p class="l-js-5c">若自使好人　　盆内徐徐濯</p>
  <p class="l-js-5c">不惜打伤衣　　复令染色脱</p>
  <p class="l-js-5c">速破便废事　　为此大师遮</p>
  <p class="l-js-5c">若有具尸罗　　好受用衣服</p>
  <p class="l-js-5c">令其施不断　　增长福恒流</p>
  <p class="l-js-5c">宽才一肘半　　长中有三肘</p>
  <p class="l-js-5c">是三衣袋量　　更增便不合</p>
  <p class="l-js-5c">苾刍得他衣　　旧打成光泽</p>
  <p class="l-js-5c">水洒令亏色　　方合出家仪</p>
  <p class="l-js-5c">孙陀利得衣　　好为难陀打</p>
  <p class="l-js-5c">由斯大师制　　恐生憍逸心</p>
  <p class="l-js-5c">宽唯自张手　　长可一肘半</p>
  <p class="l-js-5c">应将赤土染　　缀在僧伽胝</p>
  <p class="l-js-5c">应可将斯物　　帖在当肩头</p>
  <p class="l-js-5c">恐汗污大衣　　敬心应受用</p>
  <p class="l-js-5c">若近衣缘边　　微知将欲破</p>
  <p class="l-js-5c">应以线缝刺　　无令废守持</p>
  <p class="l-js-5c">死人身未亏　　勿取其衣服</p>
  <p class="l-js-5c">不合故伤损　　将为粪扫衣</p>
  <p class="l-js-5c">苾刍取尸服　　下至虫蚁伤</p>
  <p class="l-js-5c">七八日曝之　　浣染宜应用</p>
  <p class="l-js-5c">凡著尸衣人　　不用僧卧具</p>
  <p class="l-js-5c">乞时住门外　　不得入他家</p>
  <p class="l-js-5c">若其他命进　　报言尸处人</p>
  <p class="l-js-5c">必更请殷勤　　入舍并随坐</p>
  <p class="l-js-5c">若制底畔睇　　周圆离一寻</p>
  <p class="l-js-5c">不食于鱼肉　　亦不为舍住</p>
  <p>若是僧祇帔　　不染带[卄/毦]持</p>
  <p class="l-js-5c">逝多林施衣　　由斯不听染</p>
  <p class="l-js-5c">若是僧伽物　　不犯泥萨只</p>
  <p class="l-js-5c">别人衣有犯　　舍时应准式</p>
  <p>使非亲尼浣衣学处</p>
  <p class="l-js-5c">为于衣上见　　有不净遗精</p>
  <p class="l-js-5c">由斯故起贪　　笈多因得子</p>
  <p class="l-js-5c">苾刍使非亲　　苾刍尼浣服</p>
  <p class="l-js-5c">若染及以打　　舍堕罪伤身</p>
  <p class="l-js-5c">若令尼浣等　　随一罪便伤</p>
  <p class="l-js-5c">非亲若有疑　　此招于恶作</p>
  <p class="l-js-5c">手掌若一打　　染汁一揉衣</p>
  <p class="l-js-5c">苾刍虽善心　　亦亏于学处</p>
  <p>取非亲尼衣学处</p>
  <p class="l-js-5c">若非亲族尼　　苾刍取衣服</p>
  <p class="l-js-5c">为无怜愍故　　得时招舍堕</p>
  <p class="l-js-5c">不与亦不取　　换易便无过</p>
  <p class="l-js-5c">买时依价直　　或可任其情</p>
  <p class="l-js-5c">苾刍尼有财　　决意持相施</p>
  <p class="l-js-5c">或听微妙语　　欢情奉法师</p>
  <p class="l-js-5c">或时见近圆　　持物来相助</p>
  <p class="l-js-5c">被贼夺时施　　为受皆无犯</p>
  <p>从非亲居士妇乞衣学处</p>
  <p class="l-js-5c">于非亲俗人　　或于俗人妇</p>
  <p class="l-js-5c">苾刍衣现有　　从乞遂招愆</p>
  <p class="l-js-5c">乞下衣及线　　便得胜上服</p>
  <p class="l-js-5c">觅少得全衣　　受取时无过</p>
  <p>过量乞衣学处</p>
  <p class="l-js-5c">苾刍衣失夺　　有人多施衣</p>
  <p class="l-js-5c">但取上下衣　　不应过量受</p>
  <p class="l-js-5c">上衣肘十一　　下长至七肘</p>
  <p class="l-js-5c">此据俗人衣　　名为上下服</p>
  <p class="l-js-5c">大衣三五肘　　两重为上服</p>
  <p class="l-js-5c">二五肘下衣　　谓圣教上下</p>
  <p class="l-js-5c">从彼乞衣时　　若得盈长物</p>
  <p class="l-js-5c">宜应还本主　　更施受随听</p>
  <p>非亲居士妇共办衣学处</p>
  <p class="l-js-5c">若俗人夫妇　　欲为办衣价</p>
  <p class="l-js-5c">苾刍从彼觅　　若得罪便伤</p>
  <p class="l-js-5c">非亲如上说　　若得七种衣</p>
  <p class="l-js-5c">衣体是坚牢　　说名为净物</p>
  <p class="l-js-5c">从他乞衣直　　或五乃至十</p>
  <p class="l-js-5c">迦利沙波拏　　色量如前说</p>
  <p class="l-js-5c">若求此等衣　　乞时招恶作</p>
  <p class="l-js-5c">若得泥萨只　　得多便不犯</p>
  <p class="l-js-5c">苾刍若无衣　　容仪不端正</p>
  <p class="l-js-5c">由斯世尊教　　制遣著三衣</p>
  <p>非亲居士妇各办衣学处</p>
  <p class="l-js-5c">衣事并如前　　别与衣价异</p>
  <p class="l-js-5c">当观缘起处　　有罪及无罪</p>
  <p>王臣送衣价学处</p>
  <p class="l-js-5c">若是灌顶王　　及婆罗门等</p>
  <p class="l-js-5c">大臣并将帅　　令持衣价来</p>
  <p class="l-js-5c">见使送衣直　　告言非所应</p>
  <p class="l-js-5c">我受清净衣　　开悟于使者</p>
  <p class="l-js-5c">应告执事者　　谓是信心人</p>
  <p class="l-js-5c">苾刍可求衣　　乃至于六返</p>
  <p class="l-js-5c">若更得余衣　　受取成清净</p>
  <p class="l-js-5c">过分从求得　　此招根本罪</p>
  <p class="l-js-5c">若过于六返　　彼自送衣来</p>
  <p class="l-js-5c">语言我息心　　当可还衣主</p>
  <p class="l-js-5c">若彼极殷勤　　礼敬欢授与</p>
  <p class="l-js-5c">此物应受取　　用时无有过</p>
  <p class="l-js-5c">居处有四别　　谓敞舍田店</p>
  <p class="l-js-5c">敞谓瓦作等　　舍即是居家</p>
  <p class="l-js-5c">田是营田处　　谓稻蔗谷麦</p>
  <p class="l-js-5c">店谓贮货物　　是诘处应知</p>
  <p class="l-js-5c">说有六诘门　　待语徐为答</p>
  <p class="l-js-5c">若作急速语　　便招恶作愆</p>
  <p class="l-js-5c">彼见苾刍至　　告言仁善来</p>
  <p class="l-js-5c">或云极善来　　当于此处坐</p>
  <p class="l-js-5c">或云人食饭　　或时命啖饼</p>
  <p class="l-js-5c">或饮非时浆　　略言斯六种</p>
  <p class="l-js-5c">施主使净人　　三是人清净</p>
  <p class="l-js-5c">随有非人者　　即招于恶作</p>
  <p class="l-js-5c">苾刍寄衣去　　与彼亲爱人</p>
  <p class="l-js-5c">使于所寄人　　亲友用无过</p>
  <p class="l-js-5c">在路知彼死　　即是死人物</p>
  <p class="l-js-5c">多时无长过　　物如余处辨</p>
  <p>用野蚕丝作敷具学处</p>
  <p class="l-js-5c">若作新蚕褥　　成时犯舍堕</p>
  <p class="l-js-5c">有二种不同　　囊成及扞作</p>
  <p class="l-js-5c">作二皆犯罪　　他与用无过</p>
  <p class="l-js-5c">饶益施主故　　令其福命增</p>
  <p>纯黑羊毛作敷具学处</p>
  <p class="l-js-5c">不用纯黑毛　　而作新卧具</p>
  <p class="l-js-5c">求觅时难得　　复妨于正修</p>
  <p>过分用毛作敷具学处</p>
  <p class="l-js-5c">且如用羊毛　　四斤为卧褥</p>
  <p class="l-js-5c">黑二余各一　　是应法无罪</p>
  <p class="l-js-5c">黑谓性乌毛　　齐项名为白</p>
  <p class="l-js-5c">在头腹及足　　谓行处应知</p>
  <p class="l-js-5c">白尨毛若欠　　乃至于半两</p>
  <p class="l-js-5c">若造此褥讫　　必为罪相知</p>
  <p class="l-js-5c">黑易余难求　　纯黑亦听作</p>
  <p class="l-js-5c">若从他处得　　受用当随意</p>
  <p>六年敷具学处</p>
  <p class="l-js-5c">若自作卧褥　　强遣六年持</p>
  <p class="l-js-5c">六内造时犯　　除僧为秉法</p>
  <p class="l-js-5c">若苾刍一年　　更造第二褥</p>
  <p class="l-js-5c">兴功招恶作　　成时得本罪</p>
  <p class="l-js-5c">如是二三四　　乃至五年终</p>
  <p class="l-js-5c">若入于六年　　纵造非遮限</p>
  <p>不帖坐具学处</p>
  <p class="l-js-5c">若作新坐具　　以佛一张手</p>
  <p class="l-js-5c">帖在于新者　　坏色令牢固</p>
  <p class="l-js-5c">若于张手内　　故心减片许</p>
  <p class="l-js-5c">还遭本罪杖　　楚痛此人身</p>
  <p class="l-js-5c">旧者极烂坏　　久故无所堪</p>
  <p class="l-js-5c">或唯但有新　　不帖时非犯</p>
  <p>担羊毛学处</p>
  <p class="l-js-5c">不自将羊毛　　行过三驿外</p>
  <p class="l-js-5c">少许为帽等　　密持非是愆</p>
  <p class="l-js-5c">半村擎恶作　　及半俱卢舍</p>
  <p class="l-js-5c">俱卢舍若过　　越村便得堕</p>
  <p>使非亲尼擘羊毛学处</p>
  <p class="l-js-5c">非亲苾刍尼　　苾刍令浣等</p>
  <p class="l-js-5c">持毛彼若洗　　斯便损式叉</p>
  <p class="l-js-5c">若别令洗等　　或复总皆为</p>
  <p class="l-js-5c">得罪随所应　　不为但恶作</p>
  <p>捉畜钱宝学处</p>
  <p class="l-js-5c">佛遮苾刍辈　　执捉金银等</p>
  <p class="l-js-5c">若三衣道粮　　病药当持去</p>
  <p class="l-js-5c">苾刍应少欲　　少作少营求</p>
  <p class="l-js-5c">存心乐涅槃　　知量知时受</p>
  <p>出息求利学处</p>
  <p class="l-js-5c">为利作兴生　　财谷等出纳</p>
  <p class="l-js-5c">觅利金刚杵　　便伤贪者身</p>
  <p class="l-js-5c">远求及期限　　出利并纳质</p>
  <p class="l-js-5c">成与不成等　　兴生有四殊</p>
  <p class="l-js-5c">或往他处求　　庄束船车等</p>
  <p class="l-js-5c">及觅同行伴　　斯名作远求</p>
  <p class="l-js-5c">七倍等获利　　方始与他财</p>
  <p class="l-js-5c">书券证保人　　斯名作期限</p>
  <p class="l-js-5c">本欲求生利　　两倍等利增</p>
  <p class="l-js-5c">书券计时征　　斯名曰生利</p>
  <p class="l-js-5c">末尼珊瑚等　　真珠物贮收</p>
  <p class="l-js-5c">明契作要期　　斯名为纳质</p>
  <p class="l-js-5c">此中利未生　　已招于恶作</p>
  <p class="l-js-5c">如其生利得　　便招于舍堕</p>
  <p class="l-js-5c">成者谓已作　　打为庄严具</p>
  <p class="l-js-5c">不成即金等　　此并如前说</p>
  <p class="l-js-5c">为三宝所须　　方便欲求利</p>
  <p class="l-js-5c">应差知事者　　俗法勿相违</p>
  <p class="l-js-5c">王及诸官属　　施主勿交关</p>
  <p class="l-js-5c">与时追索难　　或可全不获</p>
  <p class="l-js-5c">纳质善观望　　筹量可与物</p>
  <p class="l-js-5c">善人堪委付　　无质与非伤</p>
  <p>卖买学处</p>
  <p class="l-js-5c">无别交易人　　苾刍须自买</p>
  <p class="l-js-5c">善观当出语　　决价但三酬</p>
  <p class="l-js-5c">若当有卖买　　元不许求利</p>
  <p class="l-js-5c">若别有所须　　卖买时无过</p>
  <p class="l-js-5c">若为三宝事　　要须有卖买</p>
  <p class="l-js-5c">知事人应作　　勿与俗相违</p>
  <p class="l-js-5c">若人为设供　　就寺为市易</p>
  <p class="l-js-5c">当须差降与　　令彼信心增</p>
  <p class="l-js-5c">油麻谷豆等　　于内有虫出</p>
  <p class="l-js-5c">安在阴凉处　　任彼自随缘</p>
  <p class="l-js-5c">虽安在阴处　　生虫尚自存</p>
  <p class="l-js-5c">置室瓨等中　　密闭无令损</p>
  <p>畜长钵学处</p>
  <p class="l-js-5c">畜钵有二种　　谓铁及与瓦</p>
  <p class="l-js-5c">若持过十日　　必为罪相中</p>
  <p class="l-js-5c">若应量及减　　有余应贮畜</p>
  <p class="l-js-5c">为济近圆人　　不分别无咎</p>
  <p>乞钵学处</p>
  <p class="l-js-5c">得作五种缀　　不合乞余钵</p>
  <p class="l-js-5c">意遮求妙好　　若买则非愆</p>
  <p class="l-js-5c">苾刍缀钵璺　　不应用融物</p>
  <p class="l-js-5c">黑糖锡紫矿　　泥蜡并皆遮</p>
  <p class="l-js-5c">缀钵有五种　　谓衔鍱钉鍱</p>
  <p class="l-js-5c">铁钉并铁末　　及为鱼齿缝</p>
  <p class="l-js-5c">依法而转换　　若得便无罪</p>
  <p class="l-js-5c">异此乞恶作　　得时泥萨只</p>
  <p class="l-js-5c">所得之长钵　　舍在于僧伽</p>
  <p class="l-js-5c">转取最后者　　应如法持用</p>
  <p class="l-js-5c">指钩不触食　　受二升米饭</p>
  <p class="l-js-5c">并容于菜茹　　此名为大钵</p>
  <p class="l-js-5c">受一升米饭　　并葅菜名小</p>
  <p class="l-js-5c">此两内名中　　是名三种钵</p>
  <p class="l-js-5c">若钵有璺穴　　补缀可存情</p>
  <p class="l-js-5c">作具须者持　　置于僧库内</p>
  <p class="l-js-5c">要有钵方行　　不蒙众秉法</p>
  <p class="l-js-5c">除为贼恐怖　　又复拟还来</p>
  <p>自乞缕使非亲织学处</p>
  <p class="l-js-5c">若非亲织师　　无价织衣犯</p>
  <p class="l-js-5c">酬价并亲族　　遣织时非过</p>
  <p>居士妇使非亲织学处</p>
  <p class="l-js-5c">俗人令织匠　　为苾刍织衣</p>
  <p class="l-js-5c">不应至彼边　　谄心申爱语</p>
  <p class="l-js-5c">令长刷削打　　将食诱织师</p>
  <p class="l-js-5c">彼人如为作　　得便招舍堕</p>
  <p class="l-js-5c">长者谓广大　　刷者令软滑</p>
  <p class="l-js-5c">削谓除缕结　　打谓打令坚</p>
  <p class="l-js-5c">乞饼与织师　　五正等饮食</p>
  <p class="l-js-5c">与其食粮者　　米豆等应知</p>
  <p>夺衣学处</p>
  <p class="l-js-5c">苾刍与他衣　　嗔不应还夺</p>
  <p class="l-js-5c">哀怜者无过　　意欲益前人</p>
  <p class="l-js-5c">动身是身业　　言陈成语愆</p>
  <p class="l-js-5c">于斯两业中　　随一便招罪</p>
  <p class="l-js-5c">乃至于衣角　　未离身已来</p>
  <p class="l-js-5c">得恶作应知　　离身便犯舍</p>
  <p>急施衣学处</p>
  <p class="l-js-5c">但是夏中利　　坐夏者应分</p>
  <p class="l-js-5c">此不通余人　　预分招恶作</p>
  <p class="l-js-5c">夏无掌衣者　　不合受他衣</p>
  <p class="l-js-5c">若有难施衣　　金等咸应受</p>
  <p class="l-js-5c">急施有五种　　谓病为病人</p>
  <p class="l-js-5c">欲死或为亡　　将行故行施</p>
  <p class="l-js-5c">随意十日在　　此时当受物</p>
  <p class="l-js-5c">若过于衣时　　斯便不合畜</p>
  <p class="l-js-5c">若施主告言　　我当自手施</p>
  <p class="l-js-5c">受取应为举　　合众罪皆无</p>
  <p class="l-js-5c">若得随意利　　悉属坐夏人</p>
  <p class="l-js-5c">亦通无夏者　　同为随意事</p>
  <p>兰若离衣学处</p>
  <p class="l-js-5c">阿兰若有怖　　于自三衣中</p>
  <p class="l-js-5c">俗舍寄一衣　　为防其难故</p>
  <p class="l-js-5c">于斯离衣宿　　六夜许无愆</p>
  <p class="l-js-5c">第七明相生　　须还兰若处</p>
  <p class="l-js-5c">非前夏安居　　是名为后夏</p>
  <p class="l-js-5c">此中若有贼　　谓是难应知</p>
  <p class="l-js-5c">言有疑畏处　　谓师子虎等</p>
  <p class="l-js-5c">有怖谓虻等　　恼乱多众毒</p>
  <p>雨浴衣学处</p>
  <p class="l-js-5c">春余一月在　　四半至五半</p>
  <p class="l-js-5c">若其须雨衣　　此时宜可乞</p>
  <p class="l-js-5c">去前安居日　　尚有一月在</p>
  <p class="l-js-5c">此月应守持　　入夏随情用</p>
  <p class="l-js-5c">可于两月半　　苾刍用雨衣</p>
  <p class="l-js-5c">早求过后持　　此便招舍堕</p>
  <p class="l-js-5c">若于随意日　　施得好衣财</p>
  <p class="l-js-5c">秉白二羯磨　　对众前当受</p>
  <p class="l-js-5c">众僧既共许　　殷勤各用心</p>
  <p class="l-js-5c">一日作使成　　物体须牢固</p>
  <p class="l-js-5c">如法作衣已　　花香好严饰</p>
  <p class="l-js-5c">置在于众中　　张须知法者</p>
  <p class="l-js-5c">由张羯耻那　　苾刍获饶益</p>
  <p class="l-js-5c">谓于十日内　　不须分别持</p>
  <p class="l-js-5c">虽无僧伽胝　　人间任情去</p>
  <p class="l-js-5c">别众食展转　　斯皆无过愆</p>
  <p class="l-js-5c">虽不告苾刍　　得入于村内</p>
  <p class="l-js-5c">广文具有十　　此略言其五</p>
  <p class="l-js-5c">谓从八月半　　乃至正月半</p>
  <p class="l-js-5c">齐斯五月内　　名羯耻那时</p>
  <p class="l-js-5c">行下意及了　　行遍住兼出</p>
  <p class="l-js-5c">不满夏及破　　后夏者不应</p>
  <p class="l-js-5c">嘱信并求寂　　及以授学人</p>
  <p class="l-js-5c">不受羯耻那　　余利皆须与</p>
  <p class="l-js-5c">破尸罗行坏　　大众与作遮</p>
  <p class="l-js-5c">及入非法朋　　于余处坐夏</p>
  <p class="l-js-5c">如斯等五人　　无利无饶益</p>
  <p class="l-js-5c">由其不消施　　持戒者应为</p>
  <p>回众物入己学处</p>
  <p class="l-js-5c">若僧现前物　　回之将属己</p>
  <p class="l-js-5c">他利最难消　　当受泥黎苦</p>
  <p class="l-js-5c">他施衣金等　　及以诸饮食</p>
  <p class="l-js-5c">遮斯两种物　　名回换应知</p>
  <p class="l-js-5c">此众所生利　　回与别僧伽</p>
  <p class="l-js-5c">恶作必定招　　非根本应识</p>
  <p class="l-js-5c">或将他众利　　共回与此僧</p>
  <p class="l-js-5c">若物属此时　　合众皆只罪</p>
  <p class="l-js-5c">佛像制底人　　乃至与畜生</p>
  <p class="l-js-5c">上下楼檐等　　回时皆恶作</p>
  <p>七日药学处</p>
  <p class="l-js-5c">受取对苾刍　　守持酥蜜等</p>
  <p class="l-js-5c">自取随情食　　齐七日无违</p>
  <p class="l-js-5c">泥萨只应舍　　此须善苾刍</p>
  <p class="l-js-5c">间隔要经宵　　其罪应须说</p>
  <p class="l-js-5c">第二日还衣　　本主当从乞</p>
  <p class="l-js-5c">悭心不还者　　强可夺将来</p>
  <p class="l-js-5c">三中若有一　　更复得余衣</p>
  <p class="l-js-5c">由其未清净　　受时皆悉犯</p>
  <p class="l-js-5c">由衣等须舍　　故有舍名生</p>
  <p class="l-js-5c">复坠堕三涂　　为斯名舍堕</p>
  <p>故妄语学处</p>
  <p class="l-js-5c">已说三十事　　舍与堕相应</p>
  <p class="l-js-5c">九十单堕罪　　随次今当说</p>
  <p class="l-js-5c">王舍城人众　　及以诸苾刍</p>
  <p class="l-js-5c">借问罗怙罗　　佛今在何处</p>
  <p class="l-js-5c">此中有世尊　　报言在彼处</p>
  <p class="l-js-5c">大师由此事　　为说两伽他</p>
  <p class="l-js-5c">故作妄语人　　违于一实法</p>
  <p class="l-js-5c">现世造众恶　　当来受苦报</p>
  <p class="l-js-5c">宁吞热铁丸　　猛焰极可畏</p>
  <p class="l-js-5c">不将破戒口　　非法啖人食</p>
  <p class="l-js-5c">由苾刍妄语　　佛制于学处</p>
  <p class="l-js-5c">差别有九殊　　乃至于二种</p>
  <p class="l-js-5c">于无根五法　　波罗市迦等</p>
  <p class="l-js-5c">戒见轨邪命　　是九种应知</p>
  <p class="l-js-5c">他胜等五法　　见等三不同</p>
  <p class="l-js-5c">于斯作异言　　应知妄成八</p>
  <p class="l-js-5c">戒见轨邪命　　及以见闻疑</p>
  <p class="l-js-5c">苾刍虚诳时　　斯成有七种</p>
  <p class="l-js-5c">已说正当说　　不实有三时</p>
  <p class="l-js-5c">复有见等三　　说妄言有六</p>
  <p class="l-js-5c">如是一一减　　智者应可思</p>
  <p class="l-js-5c">说语若他知　　便成二种妄</p>
  <p class="l-js-5c">何谓五种妄　　他胜等应知</p>
  <p class="l-js-5c">说上人法时　　名入于他胜</p>
  <p class="l-js-5c">若于两种谤　　不实诳前人</p>
  <p class="l-js-5c">根与无根殊　　名入于众教</p>
  <p class="l-js-5c">若在僧伽前　　法说为非法</p>
  <p class="l-js-5c">由其对众重　　名入吐罗中</p>
  <p class="l-js-5c">若褒洒陀时　　问言清净不</p>
  <p class="l-js-5c">默然而覆过　　是名入恶作</p>
  <p class="l-js-5c">作此妄言时　　便成四种别</p>
  <p class="l-js-5c">所余诸妄说　　咸入堕中收</p>
  <p class="l-js-5c">此五种妄说　　其体重轻异</p>
  <p class="l-js-5c">不相交杂故　　各陈其入言</p>
  <p class="l-js-5c">于不见等处　　颠倒说见等</p>
  <p class="l-js-5c">故心说他解　　堕落罪便伤</p>
  <p>毁呰语学处</p>
  <p class="l-js-5c">虽毁呰傍生　　唤为秃角等</p>
  <p class="l-js-5c">怀羞情不忍　　何况毁于人</p>
  <p class="l-js-5c">由斯世尊说　　常饶益众生</p>
  <p class="l-js-5c">苾刍毁灭言　　便招于堕罪</p>
  <p class="l-js-5c">苾刍毁呰意　　问婆罗门种</p>
  <p class="l-js-5c">汝梵志出家　　此便生恶作</p>
  <p class="l-js-5c">若问刹帝利　　戏心得恶作</p>
  <p class="l-js-5c">薜舍戍达罗　　若问成根本</p>
  <p class="l-js-5c">毛木匠织师　　客缝竹作等</p>
  <p class="l-js-5c">如斯诸种类　　问时便得堕</p>
  <p class="l-js-5c">汝梵志工巧　　清净应须学</p>
  <p class="l-js-5c">沙门汝何用　　即招恶作罪</p>
  <p class="l-js-5c">汝是刹帝利　　牟槊弓射等</p>
  <p class="l-js-5c">此事应可为　　说时便恶作</p>
  <p class="l-js-5c">如是戍达罗　　薜舍所作业</p>
  <p class="l-js-5c">织竹等杂作　　便获根本罪</p>
  <p class="l-js-5c">汝自业应作　　乞索教读等</p>
  <p class="l-js-5c">若作如斯语　　同前得恶作</p>
  <p class="l-js-5c">跛瞎癵躄行　　侏儒及聋哑</p>
  <p class="l-js-5c">毁他如是说　　堕落火便烧</p>
  <p class="l-js-5c">汝疥癞痈疽　　痒瘙痔呕逆</p>
  <p class="l-js-5c">作如是等语　　此人便得堕</p>
  <p class="l-js-5c">汝罪不清净　　有疑悔恶作</p>
  <p class="l-js-5c">汝有忿恨恼　　得罪亦同前</p>
  <p class="l-js-5c">苾刍毁呰意　　恶说骂詈等</p>
  <p class="l-js-5c">与鄙语相应　　堕罪便相害</p>
  <p class="l-js-5c">如是族工巧　　作业形容病</p>
  <p class="l-js-5c">罪及烦恼言　　咸名毁灭语</p>
  <p class="l-js-5c">意欲简前人　　是何者佛护</p>
  <p class="l-js-5c">答言刹帝利　　如是等无愆</p>
  <p>离间语学处</p>
  <p class="l-js-5c">苾刍离间语　　欲使他分坼</p>
  <p class="l-js-5c">由为触恼心　　定招于堕罪</p>
  <p class="l-js-5c">汝剃发贱人　　问言谁语汝</p>
  <p class="l-js-5c">报云某甲道　　此招于恶作</p>
  <p class="l-js-5c">于前学处中　　说族工巧等</p>
  <p class="l-js-5c">应知罪相似　　智者不应为</p>
  <p>发举殄诤羯磨学处</p>
  <p class="l-js-5c">和合众作法　　同心许其事</p>
  <p class="l-js-5c">若更毁破者　　堕罪遂便伤</p>
  <p class="l-js-5c">大众共一心　　如法如轨则</p>
  <p class="l-js-5c">断除四种诤　　评论等应知</p>
  <p class="l-js-5c">同心共秉法　　于事无犹豫</p>
  <p class="l-js-5c">若云不善时　　得破羯磨罪</p>
  <p class="l-js-5c">未作作了想　　或疑而毁破</p>
  <p class="l-js-5c">斯便得恶作　　异此便无咎</p>
  <p class="l-js-5c">若作此断事　　作余断事想</p>
  <p class="l-js-5c">应知了未了　　得罪并同前</p>
  <p class="l-js-5c">主人秉羯磨　　持欲及见等</p>
  <p class="l-js-5c">并客来苾刍　　是谓五差别</p>
  <p class="l-js-5c">若识初中后　　是名为主人</p>
  <p class="l-js-5c">此中作法人　　谓秉羯磨者</p>
  <p class="l-js-5c">为他将欲者　　此名持欲人</p>
  <p class="l-js-5c">现前居众中　　是名为见等</p>
  <p class="l-js-5c">我爱如是见　　作如此平章</p>
  <p class="l-js-5c">不识初中后　　应知此名客</p>
  <p class="l-js-5c">初三若毁破　　俱得于堕罪</p>
  <p class="l-js-5c">后二若毁时　　并皆招恶作</p>
  <p>与女人说法过五六语学处</p>
  <p class="l-js-5c">为女说法时　　唯齐五六语</p>
  <p class="l-js-5c">除有智男子　　过时得本愆</p>
  <p class="l-js-5c">一切色无常　　受想行亦尔</p>
  <p class="l-js-5c">及识为五语　　明慧者应知</p>
  <p class="l-js-5c">眼耳鼻及舌　　身意并无常</p>
  <p class="l-js-5c">此名为六语　　智者应当识</p>
  <p class="l-js-5c">欲说于五句　　故心言第六</p>
  <p class="l-js-5c">或可拟说六　　故七咸同罪</p>
  <p class="l-js-5c">若口吃无过　　及以语匆匆</p>
  <p class="l-js-5c">智女更问时　　为说便非犯</p>
  <p>与未近圆人同句读诵学处</p>
  <p class="l-js-5c">与未近圆者　　同句而诵法</p>
  <p class="l-js-5c">随说即招愆　　同诵开无过</p>
  <p>向未近圆人说他粗罪学处</p>
  <p class="l-js-5c">知他犯粗恶　　告未具得罪</p>
  <p class="l-js-5c">大众与法者　　说时无有过</p>
  <p class="l-js-5c">何者名粗罪　　谓波罗市迦</p>
  <p class="l-js-5c">僧伽伐尸沙　　非余事应识</p>
  <p>实得上人法向未近圆人说学处</p>
  <p class="l-js-5c">前人未近圆　　苾刍向彼说</p>
  <p class="l-js-5c">实得上人法　　得波逸底迦</p>
  <p class="l-js-5c">若是五种盖　　凡人法共知</p>
  <p class="l-js-5c">非此名上人　　静虑等境界</p>
  <p>谤回众利物学处</p>
  <p class="l-js-5c">说他与众物　　回将入别人</p>
  <p class="l-js-5c">若作妄言时　　便遭堕罪割</p>
  <p>轻呵戒学处</p>
  <p class="l-js-5c">半月半月说　　戒经长净时</p>
  <p class="l-js-5c">若其轻慢言　　定得于本罪</p>
  <p class="l-js-5c">何须戒经内　　说此小随小</p>
  <p class="l-js-5c">令人恼悔生　　是名轻慢戒</p>
  <p class="l-js-5c">厌疑生恼触　　忧热遍烧煎</p>
  <p class="l-js-5c">能令起悔心　　随说皆招罪</p>
  <p class="l-js-5c">但是律教中　　所有诸小戒</p>
  <p class="l-js-5c">苾刍轻慢说　　亦皆成本愆</p>
  <p>坏生种学处</p>
  <p class="l-js-5c">所有种子类　　及以有情村</p>
  <p class="l-js-5c">根茎节开子　　自他损皆犯</p>
  <p class="l-js-5c">若从根得生　　此说名根种</p>
  <p class="l-js-5c">谓是香附子　　姜芋等应知</p>
  <p class="l-js-5c">茎种从茎出　　插地即便生</p>
  <p class="l-js-5c">谓菩提石榴　　柳等咸应识</p>
  <p class="l-js-5c">节种截取节　　入地能生长</p>
  <p class="l-js-5c">芦荻蔗竹等　　由斯故得名</p>
  <p class="l-js-5c">裂种杏麻豆　　子谓谷麦等</p>
  <p class="l-js-5c">有释异种子　　牛粪等生莲</p>
  <p class="l-js-5c">羊毛生细稊　　是一师别释</p>
  <p class="l-js-5c">有情虫蚁等　　总摄诸生命</p>
  <p class="l-js-5c">村者谓树等　　有情之所依</p>
  <p class="l-js-5c">想疑而损之　　皆招于堕罪</p>
  <p class="l-js-5c">如是种果等　　称境定招愆</p>
  <p class="l-js-5c">别种别想疑　　应知亦得罪</p>
  <p class="l-js-5c">苾刍持五种　　安在臼中舂</p>
  <p class="l-js-5c">若种损坏时　　五罪一时得</p>
  <p class="l-js-5c">若不损坏者　　但招五恶作</p>
  <p class="l-js-5c">置火及投汤　　同前皆本罪</p>
  <p class="l-js-5c">若作故损意　　青草处游行</p>
  <p class="l-js-5c">有坏时便堕　　不伤招恶作</p>
  <p class="l-js-5c">若于青草处　　曳物而伤损</p>
  <p class="l-js-5c">或汤粥汁等　　浇泻亦同愆</p>
  <p class="l-js-5c">若以一方便　　斩断于一树</p>
  <p class="l-js-5c">便招一恶作　　一波逸底迦</p>
  <p class="l-js-5c">若以二方便　　斩断一树等</p>
  <p class="l-js-5c">便得两恶作　　一堕罪应知</p>
  <p class="l-js-5c">随方便多少　　得尔许恶作</p>
  <p class="l-js-5c">随其事差别　　悉皆招本罪</p>
  <p class="l-js-5c">叶果未开花　　诸藕诸根等</p>
  <p class="l-js-5c">莲梢及苹藻　　随坏堕相中</p>
  <p class="l-js-5c">皴皮及黄叶　　莲花等已开</p>
  <p class="l-js-5c">若断恶作罪　　佛言轻重异</p>
  <p class="l-js-5c">若须净齿木　　及皮叶花根</p>
  <p class="l-js-5c">取时为净言　　不应云斩折</p>
  <p class="l-js-5c">水藻及浮萍　　地鸡并碱卤</p>
  <p class="l-js-5c">青苔白醭葛　　牵挽不应为</p>
  <p class="l-js-5c">何者是净言　　云汝应知是</p>
  <p class="l-js-5c">解是与净等　　净了皆无过</p>
  <p class="l-js-5c">作净二五殊　　火刀蔫鸟甲</p>
  <p class="l-js-5c">堕破并拔出　　捩断擘不中</p>
  <p class="l-js-5c">营造伐树时　　应从树神乞</p>
  <p class="l-js-5c">以诸花果食　　设祭可随时</p>
  <p class="l-js-5c">应为诵正法　　谓三启等经</p>
  <p class="l-js-5c">宜应具告知　　十善十恶报</p>
  <p class="l-js-5c">行善招乐果　　异斯生恶趣</p>
  <p class="l-js-5c">显其功德施　　复说悭贪罪</p>
  <p class="l-js-5c">欢喜等园中　　天女恒游戏</p>
  <p class="l-js-5c">长时极乐果　　唯有施能招</p>
  <p class="l-js-5c">镇怀饥渴火　　不闻浆水名</p>
  <p class="l-js-5c">轮回诸趣中　　受苦无穷尽</p>
  <p class="l-js-5c">无始来串习　　数为烦恼逼</p>
  <p class="l-js-5c">自他无利益　　并由悭所缠</p>
  <p class="l-js-5c">七日不改变　　复无流血等</p>
  <p class="l-js-5c">大树宜应截　　有异不应伤</p>
  <p>嫌毁轻贱学处</p>
  <p class="l-js-5c">苾刍作嫌言　　及为粗骂语</p>
  <p class="l-js-5c">所得轻重罪　　略言其大纲</p>
  <p class="l-js-5c">大众作白二　　差遣分饭粥</p>
  <p class="l-js-5c">分房行饼果　　分余杂物人</p>
  <p class="l-js-5c">羯耻那器具　　藏守支伐罗</p>
  <p class="l-js-5c">及以分衣人　　并守雨衣者</p>
  <p class="l-js-5c">毗诃罗波罗　　斯人所遣使</p>
  <p class="l-js-5c">行器持竿水　　及以驱乌人</p>
  <p class="l-js-5c">若遣分卧具　　行饼并行利</p>
  <p class="l-js-5c">众差如是人　　嫌时皆本罪</p>
  <p class="l-js-5c">如斯十二类　　嫌骂者招本</p>
  <p class="l-js-5c">余使得轻愆　　善可观其事</p>
  <p>违恼言教学处</p>
  <p class="l-js-5c">违教得本罪　　教谓他问时</p>
  <p class="l-js-5c">恼谓说异言　　不陈决定语</p>
  <p class="l-js-5c">他问如是言　　欲恼便余答</p>
  <p class="l-js-5c">除猎人来问　　恐彼害前生</p>
  <p class="l-js-5c">我视虚空爪　　实理有情无</p>
  <p class="l-js-5c">此人方便言　　报彼非成咎</p>
  <p class="l-js-5c">如其他问时　　恼意默然住</p>
  <p class="l-js-5c">由斯堕恶趣　　苦逼痛方言</p>
  <p>不举敷具学处</p>
  <p class="l-js-5c">若于露地中　　安僧床座等</p>
  <p class="l-js-5c">除有人嘱授　　舍去罪随行</p>
  <p class="l-js-5c">若离于本居　　欲行向界外</p>
  <p class="l-js-5c">未离床等分　　便招恶作愆</p>
  <p class="l-js-5c">若弃出行时　　雨沾得恶作</p>
  <p class="l-js-5c">如有水湿澈　　斯便得堕罪</p>
  <p class="l-js-5c">说有三种坏　　谓虫风及雨</p>
  <p class="l-js-5c">表里俱损时　　此说为虫坏</p>
  <p class="l-js-5c">被风吹反襵　　是名为风坏</p>
  <p class="l-js-5c">雨湿第二重　　名雨坏应识</p>
  <p class="l-js-5c">若在于房中　　被虫等损坏</p>
  <p class="l-js-5c">招恶作等罪　　准说并同前</p>
  <p class="l-js-5c">初不思而去　　涂中忽尔忆</p>
  <p class="l-js-5c">自忖由痴等　　当须苦责心</p>
  <p class="l-js-5c">若遇余苾刍　　见已应相就</p>
  <p class="l-js-5c">为护卧具故　　殷勤好嘱看</p>
  <p class="l-js-5c">若彼为领知　　到处不藏举</p>
  <p class="l-js-5c">波逸底迦箭　　便中不忆人</p>
  <p class="l-js-5c">俗人来请食　　借座当须与</p>
  <p class="l-js-5c">求寂等将去　　苾刍不自持</p>
  <p class="l-js-5c">俗侣诣伽蓝　　设食供僧众</p>
  <p class="l-js-5c">应与其座席　　宜差守护人</p>
  <p class="l-js-5c">若是看病人　　病老朽破戒</p>
  <p class="l-js-5c">又复未圆具　　斯皆勿嘱观</p>
  <p class="l-js-5c">二人同一座　　小者应收举</p>
  <p class="l-js-5c">若彼夏相似　　后起者应持</p>
  <p class="l-js-5c">若听法等时　　上座年衰老</p>
  <p class="l-js-5c">举安僧座席　　小者应代为</p>
  <p class="l-js-5c">佛制诸苾刍　　于尊老给侍</p>
  <p class="l-js-5c">当为依止事　　利益两俱兼</p>
  <p class="l-js-5c">若有难事至　　墙根及树根</p>
  <p class="l-js-5c">著座不招愆　　无缘勿断食</p>
  <p class="l-js-5c">行时支伐罗　　所有其势分</p>
  <p class="l-js-5c">必无看守者　　卧具准应知</p>
  <p class="l-js-5c">读诵正法时　　应可升高座</p>
  <p class="l-js-5c">居处令安隐　　敬重大师言</p>
  <p class="l-js-5c">应可为高座　　四足安师子</p>
  <p class="l-js-5c">高下任时宜　　正方应好作</p>
  <p class="l-js-5c">傍边安蹋道　　前为承足花</p>
  <p class="l-js-5c">踞坐诵尊言　　读时前置案</p>
  <p class="l-js-5c">背后安花障　　两畔任悬缯</p>
  <p class="l-js-5c">上盖准时宜　　置在长廊下</p>
  <p class="l-js-5c">檐下长悬索　　用拟挂花鬘</p>
  <p class="l-js-5c">好心来听经　　当前列行坐</p>
  <p class="l-js-5c">俗家敷宝座　　欲坐者随听</p>
  <p class="l-js-5c">摄念可应居　　诸行无常想</p>
  <p class="l-js-5c">当如是作意　　此是施主物</p>
  <p class="l-js-5c">虽是宝庄严　　坐时无有过</p>
  <p class="l-js-5c">在药叉龙宫　　天堂皆许坐</p>
  <p class="l-js-5c">令彼福增长　　此教是牟尼</p>
  <p>不举草敷具学处</p>
  <p class="l-js-5c">若其于寺中　　用众草敷具</p>
  <p class="l-js-5c">去时无难事　　自举嘱人看</p>
  <p class="l-js-5c">此亦同前说　　与褥席不殊</p>
  <p class="l-js-5c">同彼罪应知　　护戒者当识</p>
  <p class="l-js-5c">舍中不除去　　或弃主人遮</p>
  <p class="l-js-5c">敷在毗诃罗　　不除招恶作</p>
  <p class="l-js-5c">习定者经行　　敷长十二肘</p>
  <p class="l-js-5c">勤修念诵者　　亦十二应知</p>
  <p class="l-js-5c">地鞕用草敷　　不置便生病</p>
  <p class="l-js-5c">防难为间隔　　无斯致恼缘</p>
  <p>牵他出僧房学处</p>
  <p class="l-js-5c">若嗔他苾刍　　从住处牵出</p>
  <p class="l-js-5c">其人得堕罪　　仍除有难缘</p>
  <p class="l-js-5c">设不自手牵　　令他苾刍挽</p>
  <p class="l-js-5c">二人俱得罪　　谓波逸底迦</p>
  <p class="l-js-5c">若令求寂等　　牵苾刍出寺</p>
  <p class="l-js-5c">苾刍招本罪　　求寂得轻愆</p>
  <p>强恼触他学处</p>
  <p class="l-js-5c">若以好恶食　　或冷或热等</p>
  <p class="l-js-5c">故恼他苾刍　　令食招根本</p>
  <p class="l-js-5c">若食堂暖舍　　浴室近门傍</p>
  <p class="l-js-5c">及合道檐前　　此分皆不合</p>
  <p class="l-js-5c">于座及卧具　　他未有心移</p>
  <p class="l-js-5c">先住苾刍来　　无令后人去</p>
  <p>故放身坐卧脱脚床学处</p>
  <p class="l-js-5c">若在上房住　　不坐脱脚床</p>
  <p class="l-js-5c">以版承床足　　坐时无有过</p>
  <p class="l-js-5c">所言脚脱者　　于孔中抽出</p>
  <p class="l-js-5c">谓在故房上　　多时朽烂棚</p>
  <p class="l-js-5c">若无承足物　　或可仰安床</p>
  <p class="l-js-5c">不畏损他人　　量时应受用</p>
  <p class="l-js-5c">或时以铁钉　　钉脚不令脱</p>
  <p class="l-js-5c">任情安逆榍　　或用草绳缠</p>
  <p>用虫水学处</p>
  <p class="l-js-5c">水中有生命　　将浇地树等</p>
  <p class="l-js-5c">自作若使人　　悉皆招堕罪</p>
  <p class="l-js-5c">虫水有想疑　　斯还得本罪</p>
  <p class="l-js-5c">无虫虫想疑　　便招恶作过</p>
  <p class="l-js-5c">从他借罐绠　　他与用无伤</p>
  <p class="l-js-5c">澄滤好观瞻　　浊时安黑果</p>
  <p class="l-js-5c">若水有浊尘　　临之不鉴面</p>
  <p class="l-js-5c">此可殷勤滤　　清净方无咎</p>
  <p class="l-js-5c">若井泉知净　　法瓶等致密</p>
  <p class="l-js-5c">众及于别人　　五水随情用</p>
  <p class="l-js-5c">滤罗有五种　　谓澡罐君持</p>
  <p class="l-js-5c">法瓶并水罗　　及以衣角叠</p>
  <p class="l-js-5c">澄心当好视　　虫若小毛端</p>
  <p class="l-js-5c">并须依教看　　无劳数观察</p>
  <p class="l-js-5c">齐几当观水　　如转六牛车</p>
  <p class="l-js-5c">竹载摩揭陀　　是名观分齐</p>
  <p class="l-js-5c">若其于水器　　起心疑有虫</p>
  <p class="l-js-5c">宜应更善观　　无疑方可用</p>
  <p class="l-js-5c">乃至俱卢舍　　或时一驿路</p>
  <p class="l-js-5c">彼处决知有　　无罗亦可行</p>
  <p class="l-js-5c">若即许还来　　半驿去无咎</p>
  <p class="l-js-5c">商旅有相识　　传罗随意去</p>
  <p class="l-js-5c">顺流河岸行　　一一俱卢舍</p>
  <p class="l-js-5c">善观应可饮　　异此即不应</p>
  <p class="l-js-5c">溯流随取处　　观滤并如常</p>
  <p class="l-js-5c">陂池水不流　　观于一寻内</p>
  <p class="l-js-5c">井等取水处　　说佛语伽陀</p>
  <p class="l-js-5c">随处有天神　　应从彼求乞</p>
  <p class="l-js-5c">将君持向口　　饮水佛不听</p>
  <p class="l-js-5c">叶等必其无　　屏处非遮限</p>
  <p class="l-js-5c">宜应将绢布　　叶系君持口</p>
  <p class="l-js-5c">及以盖瓶瓨　　异斯招恶作</p>
  <p class="l-js-5c">瓨等有垢腻　　用意净洗治</p>
  <p class="l-js-5c">随时可曝干　　为欲令清净</p>
  <p class="l-js-5c">俗人所作事　　求寂不应为</p>
  <p class="l-js-5c">求寂之所为　　苾刍有不合</p>
  <p class="l-js-5c">苾刍望于尼　　事有犯非犯</p>
  <p class="l-js-5c">皆须善观察　　准教可应行</p>
  <p class="l-js-5c">于池井等中　　见有饼菜等</p>
  <p class="l-js-5c">澄滤随情饮　　应知此名净</p>
  <p class="l-js-5c">俗人施水处　　准法好须观</p>
  <p class="l-js-5c">虽在非时中　　随情应饮用</p>
  <p class="l-js-5c">牧牛人等处　　苾刍少乏水</p>
  <p class="l-js-5c">酪浆及乳等　　洗足亦随情</p>
  <p class="l-js-5c">盛酒大小行　　此器宜应弃</p>
  <p class="l-js-5c">若盛油等物　　火炙水梳治</p>
  <p class="l-js-5c">或令鱼鳖舐　　垢腻尽皆无</p>
  <p class="l-js-5c">置水此器中　　非时用成净</p>
  <p class="l-js-5c">女人求水时　　苾刍应可授</p>
  <p class="l-js-5c">不宜相续注　　勿生痴染心</p>
</body></html>