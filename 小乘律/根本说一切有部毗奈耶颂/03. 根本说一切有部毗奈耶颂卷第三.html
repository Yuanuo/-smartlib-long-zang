<!DOCTYPE html>
<html>
<head>
  <meta charset="utf-8"/>
  <meta name="author" content="义净/唐"/>
  <meta name="library" content="龙藏"/>
  <meta name="catalog" content="龙藏/小乘律"/>
  <title>根本说一切有部毗奈耶颂卷第三</title>
</head>
<body>
  <h1 class="head">根本说一切有部毗奈耶颂卷第三</h1>
  <p>造大寺过限学处</p>
  <p class="l-js-5c">造大毗诃罗　　起基安水窦</p>
  <p class="l-js-5c">著户扉及扂　　并可置明窗</p>
  <p class="l-js-5c">若欲起墙壁　　应和草作泥</p>
  <p class="l-js-5c">垒至横扂边　　二三重勿过</p>
  <p class="l-js-5c">若于上更著　　即招于堕罪</p>
  <p class="l-js-5c">甎石及木成　　虽多无有犯</p>
  <p>众不差教授苾刍尼学处</p>
  <p class="l-js-5c">具戒有闻持　　年至二十夏</p>
  <p class="l-js-5c">言词善圆满　　不曾身污尼</p>
  <p class="l-js-5c">善说八他胜　　八敬能开演</p>
  <p class="l-js-5c">具七可应差　　异此便不合</p>
  <p class="l-js-5c">善解苏呾罗　　毗奈耶母论</p>
  <p class="l-js-5c">此合教授尼　　除诤能调伏</p>
  <p class="l-js-5c">除此更有余　　第二略教授</p>
  <p class="l-js-5c">大众若有教　　上座可传言</p>
  <p class="l-js-5c">尼众清净不　　又复和合不</p>
  <p class="l-js-5c">此中无苾刍　　于尼行教授</p>
  <p class="l-js-5c">姊妹牟尼教　　常须不放逸</p>
  <p class="l-js-5c">无令戒损失　　此是三涂因</p>
  <p class="l-js-5c">由尊二十夏　　能调所化生</p>
  <p class="l-js-5c">于律教善明　　王苾刍应识</p>
  <p>教授至日没学处</p>
  <p class="l-js-5c">被差行教授　　虽可具尸罗</p>
  <p class="l-js-5c">及明须早归　　无容侵日没</p>
  <p class="l-js-5c">日没作没想　　或可生犹豫</p>
  <p class="l-js-5c">仍为教授事　　得堕罪无疑</p>
  <p class="l-js-5c">未没作没想　　未没起疑心</p>
  <p class="l-js-5c">被恶作箭中　　当受于大苦</p>
  <p class="l-js-5c">若尼门不掩　　或可门相近</p>
  <p class="l-js-5c">或为多教授　　日没并无伤</p>
  <p class="l-js-5c">尼可作供养　　应随自己能</p>
  <p class="l-js-5c">尊人当受食　　令其福增长</p>
  <p>谤他为饮食故教授学处</p>
  <p class="l-js-5c">若以嫌嫉意　　轻毁教授人</p>
  <p class="l-js-5c">由生不善心　　当遭狱火焰</p>
  <p class="l-js-5c">彼有贪染心　　教尼求饮食</p>
  <p class="l-js-5c">见实而说者　　此诚无有过</p>
  <p>与非亲尼衣学处</p>
  <p class="l-js-5c">若是非亲尼　　不合与衣服</p>
  <p class="l-js-5c">由彼心贪觅　　来处不筹量</p>
  <p>与非亲尼作衣学处</p>
  <p class="l-js-5c">于非亲尼处　　不应为作衣</p>
  <p class="l-js-5c">由作恶形仪　　令俗生讥丑</p>
  <p>与尼同道行学处</p>
  <p class="l-js-5c">苾刍向余处　　共尼同伴行</p>
  <p class="l-js-5c">贼等多怖时　　共行无有过</p>
  <p class="l-js-5c">若病无人持　　不应弃于路</p>
  <p class="l-js-5c">苾刍苾刍女　　展转互相舁</p>
  <p class="l-js-5c">尼自将路粮　　苾刍得为净</p>
  <p class="l-js-5c">苾刍持尼净　　此并勿生疑</p>
  <p>与苾刍尼同乘一船学处</p>
  <p class="l-js-5c">苾刍若与尼　　乘船或上下</p>
  <p class="l-js-5c">于斯便不许　　直渡者无愆</p>
  <p>独与女人屏处坐学处</p>
  <p class="l-js-5c">缘彼邬陀夷　　共女屏处坐</p>
  <p class="l-js-5c">因招众讥谤　　圣制不应然</p>
  <p>独与尼屏处坐学处</p>
  <p class="l-js-5c">又与笈多尼　　独在屏处坐</p>
  <p class="l-js-5c">据缘但道一　　余三并堕愆</p>
  <p>知苾刍尼赞叹得食学处</p>
  <p class="l-js-5c">苾刍知彼尼　　赞叹故得食</p>
  <p class="l-js-5c">除其先有意　　食便招堕罪</p>
  <p class="l-js-5c">赞叹有二种　　具戒及多闻</p>
  <p class="l-js-5c">具戒从预流　　乃至阿罗汉</p>
  <p class="l-js-5c">多闻苏呾罗　　毗奈耶母论</p>
  <p class="l-js-5c">实有如斯德　　赞食许无愆</p>
  <p class="l-js-5c">若实无有德　　为利受尼赞</p>
  <p class="l-js-5c">知而啖食者　　即招其本罪</p>
  <p>展转食学处</p>
  <p class="l-js-5c">苾刍无疹病　　非衣作行时</p>
  <p class="l-js-5c">足已更生贪　　食时便得罪</p>
  <p class="l-js-5c">一食不能安　　此说名为病</p>
  <p class="l-js-5c">但获衣方肘　　是谓施衣时</p>
  <p class="l-js-5c">僧房制底处　　其地如小席</p>
  <p class="l-js-5c">扫拭及洒涂　　此名为作务</p>
  <p class="l-js-5c">若半瑜缮那　　苾刍去还返</p>
  <p class="l-js-5c">斯名道行事　　更食者无罪</p>
  <p class="l-js-5c">若得有衣请　　更受无衣者</p>
  <p class="l-js-5c">受后招恶作　　食时便获本</p>
  <p class="l-js-5c">先得无衣请　　后有支伐罗</p>
  <p class="l-js-5c">两处纵俱餐　　此食非遮限</p>
  <p class="l-js-5c">前得有衣请　　后请亦有衣</p>
  <p class="l-js-5c">两处食随情　　此皆无有过</p>
  <p class="l-js-5c">若弃无衣处　　行就有衣家</p>
  <p class="l-js-5c">开难缘及衣　　非余事应识</p>
  <p class="l-js-5c">若知于俗舍　　普请尽僧伽</p>
  <p class="l-js-5c">授事及余人　　至时鸣健稚</p>
  <p class="l-js-5c">苾刍于自党　　若客新来至</p>
  <p class="l-js-5c">请处应教示　　默去不应为</p>
  <p>施一食过受学处</p>
  <p class="l-js-5c">外道所居处　　苾刍在彼停</p>
  <p class="l-js-5c">无病一日餐　　异斯便不合</p>
  <p class="l-js-5c">无病别日住　　便得恶作罪</p>
  <p class="l-js-5c">如更受他食　　咽便招本愆</p>
  <p class="l-js-5c">施主意平等　　或是亲族处</p>
  <p class="l-js-5c">假令多日食　　斯非是愆咎</p>
  <p>过三钵受食学处</p>
  <p class="l-js-5c">施主非随意　　若得饭麨等</p>
  <p class="l-js-5c">二三持满钵　　若过招本罪</p>
  <p class="l-js-5c">大钵若取三　　二大及中一</p>
  <p class="l-js-5c">两大兼一小　　二中并一大</p>
  <p class="l-js-5c">二中兼一小　　满钵取持归</p>
  <p class="l-js-5c">斯皆得本愆　　三小咸无过</p>
  <p class="l-js-5c">亲族欢怀与　　受多无有过</p>
  <p class="l-js-5c">受已应持去　　平分与苾刍</p>
  <p>足食学处</p>
  <p class="l-js-5c">苾刍足食竟　　不合更重食</p>
  <p class="l-js-5c">不作于余法　　咽咽罪随生</p>
  <p class="l-js-5c">五种珂但尼　　斯非是足限</p>
  <p class="l-js-5c">正食若足已　　此亦不应餐</p>
  <p class="l-js-5c">五种蒱膳尼　　米饭麦豆饭</p>
  <p class="l-js-5c">麨肉及诸饼　　是正食应知</p>
  <p class="l-js-5c">根茎叶花果　　名五珂但尼</p>
  <p class="l-js-5c">此据嚼啮义　　五正通含啖</p>
  <p class="l-js-5c">知是蒱膳尼　　有授者相近</p>
  <p class="l-js-5c">已作遮止法　　从座舍威仪</p>
  <p class="l-js-5c">于如是五处　　名足食苾刍</p>
  <p class="l-js-5c">此中随一无　　则不名为足</p>
  <p class="l-js-5c">足罢竟去休　　此说名遮足</p>
  <p class="l-js-5c">若道且言者　　圣说许无愆</p>
  <p class="l-js-5c">若作余食法　　非侧非背后</p>
  <p class="l-js-5c">不安在怀中　　非空非置地</p>
  <p class="l-js-5c">两手极净洗　　然后方受食</p>
  <p class="l-js-5c">食了不离座　　是未足应知</p>
  <p class="l-js-5c">执食可蹲踞　　对苾刍应告</p>
  <p class="l-js-5c">我作余食法　　仁当忆念知</p>
  <p class="l-js-5c">彼人当取食　　若二若三口</p>
  <p class="l-js-5c">语言持取去　　随意可应餐</p>
  <p class="l-js-5c">若彼虽足食　　然未离于座</p>
  <p class="l-js-5c">应就彼人前　　作法皆如上</p>
  <p class="l-js-5c">彼人不合食　　应告食人言</p>
  <p class="l-js-5c">将去任情餐　　名第二余法</p>
  <p class="l-js-5c">若得非正食　　谓是乳酪类</p>
  <p class="l-js-5c">薄粥薄麨等　　并非成足食</p>
  <p class="l-js-5c">若竖匙不住　　此名为薄粥</p>
  <p class="l-js-5c">指钩不见迹　　谓薄麨应知</p>
  <p class="l-js-5c">若作足食想　　及以生犹豫</p>
  <p class="l-js-5c">食便招本罪　　便开地狱门</p>
  <p class="l-js-5c">若食虽未足　　而为足食心</p>
  <p class="l-js-5c">及起疑意时　　皆招恶作罪</p>
  <p>劝足食学处</p>
  <p class="l-js-5c">知他足食竟　　不为余食法</p>
  <p class="l-js-5c">内怀于恶心　　劝食便生罪</p>
  <p class="l-js-5c">知足食想疑　　殷勤劝彼足</p>
  <p class="l-js-5c">欲令他犯过　　当来苦自伤</p>
  <p class="l-js-5c">不应以双足　　蹈于食叶上</p>
  <p class="l-js-5c">病者便非过　　无病起讥嫌</p>
  <p class="l-js-5c">苾刍若无病　　连鞋不应食</p>
  <p class="l-js-5c">病应抽出足　　蹋鞋上非愆</p>
  <p class="l-js-5c">授食在背侧　　或远或隔障</p>
  <p class="l-js-5c">及不仰手时　　斯皆不成受</p>
  <p class="l-js-5c">授者立相近　　当前无障隔</p>
  <p class="l-js-5c">皆须仰手受　　极可用心请</p>
  <p class="l-js-5c">指食令安钵　　如其堕叶盘</p>
  <p class="l-js-5c">此即名为受　　无疑应可食</p>
  <p class="l-js-5c">微尘有多种　　花果饮食衣</p>
  <p class="l-js-5c">有触与无触　　净与不净别</p>
  <p class="l-js-5c">土尘事多种　　有净及不净</p>
  <p class="l-js-5c">睹色不分明　　此则无劳受</p>
  <p class="l-js-5c">尘相若分明　　不受不应食</p>
  <p class="l-js-5c">食污衣须洗　　不洗便生过</p>
  <p class="l-js-5c">若行盐等竟　　虽小不应起</p>
  <p class="l-js-5c">及时应可坐　　准次勿相排</p>
  <p class="l-js-5c">年卑居老上　　知想或生疑</p>
  <p class="l-js-5c">突色讫里多　　日日恒增长</p>
  <p class="l-js-5c">持食与他人　　便作希望意</p>
  <p class="l-js-5c">彼人重授与　　不净不应食</p>
  <p class="l-js-5c">决舍绝希望　　后从他获得</p>
  <p class="l-js-5c">此名清净食　　受时无有过</p>
  <p class="l-js-5c">勿语益送人　　与我如是食</p>
  <p class="l-js-5c">随行得应啖　　病人非在遮</p>
  <p class="l-js-5c">苾刍若食了　　可留一大抄</p>
  <p class="l-js-5c">普施于众生　　不应为简别</p>
  <p class="l-js-5c">若客至将行　　捡挍人并病</p>
  <p class="l-js-5c">及以看病者　　随情在前食</p>
  <p class="l-js-5c">因笼拏开粥　　僧众并随听</p>
  <p class="l-js-5c">由斯影胜王　　施地佛听受</p>
  <p class="l-js-5c">因论于食法　　及与药相应</p>
  <p class="l-js-5c">净地等要门　　随事皆须识</p>
  <p class="l-js-5c">饭饼及肉鱼　　豆饭并麨等</p>
  <p class="l-js-5c">斯谓为时药　　养命啖恒须</p>
  <p>蒱萄及芭蕉　　醋果并蘡[薁-ㄇ+囗]</p>
  <p class="l-js-5c">枣等乌昙跋　　并曰非时浆</p>
  <p class="l-js-5c">俗人及求寂　　熟柔当净滤</p>
  <p class="l-js-5c">酪浆蔗醋浆　　斯等非时饮</p>
  <p class="l-js-5c">说有七日药　　酥油蜜诸糖</p>
  <p class="l-js-5c">石蜜及沙糖　　许服皆无过</p>
  <p class="l-js-5c">又有尽寿药　　谓是根茎等</p>
  <p class="l-js-5c">如法应守持　　无限常听服</p>
  <p class="l-js-5c">根鸡舌姜等　　茎谓不死条</p>
  <p class="l-js-5c">黄姜等可知　　并诸香杂水</p>
  <p class="l-js-5c">七叶苦爪苗　　果谓胡椒等</p>
  <p class="l-js-5c">及以三果类　　准病服皆听</p>
  <p class="l-js-5c">紫矿及阿魏　　黄蜡诸树汁</p>
  <p class="l-js-5c">油麻灰等五　　复有五种盐</p>
  <p class="l-js-5c">庵末罗苦木　　七叶尸利沙</p>
  <p class="l-js-5c">如斯树等皮　　皆名尽寿药</p>
  <p class="l-js-5c">如是诸药类　　不拟将充食</p>
  <p class="l-js-5c">但欲排饥渴　　希心趣涅槃</p>
  <p class="l-js-5c">蒱萄及石榴　　庵婆芭蕉等</p>
  <p class="l-js-5c">根谓莲藕类　　是时摄应知</p>
  <p class="l-js-5c">如斯时药等　　展转更相杂</p>
  <p class="l-js-5c">各从前药势　　服用者无伤</p>
  <p class="l-js-5c">熊罴及龟鳖　　并江猪等脂</p>
  <p class="l-js-5c">并随身治病　　非时咸可服</p>
  <p class="l-js-5c">医言食生肉　　人蛇象不听</p>
  <p class="l-js-5c">鱼肉若持来　　问净当随食</p>
  <p class="l-js-5c">门前制底舍　　空露地水堂</p>
  <p class="l-js-5c">檐下及房中　　并不应煮食</p>
  <p class="l-js-5c">作净有五种　　生心等轨则</p>
  <p class="l-js-5c">若为作食厨　　众僧共立净</p>
  <p class="l-js-5c">住处絣绳墨　　草创立基时</p>
  <p class="l-js-5c">解法营作人　　兴心应作法</p>
  <p class="l-js-5c">我今于此处　　立作众净厨</p>
  <p class="l-js-5c">三心念口言　　谓是生心净</p>
  <p class="l-js-5c">造寺半已了　　知事对僧前</p>
  <p class="l-js-5c">我今普告知　　应如是三说</p>
  <p class="l-js-5c">此处我守持　　将为净食处</p>
  <p class="l-js-5c">作如是告白　　名为共印持</p>
  <p class="l-js-5c">若人造寺宇　　房门料乱开</p>
  <p class="l-js-5c">室相不齐行　　此名牛卧净</p>
  <p class="l-js-5c">若有僧住处　　苾刍久弃舍</p>
  <p class="l-js-5c">后至过便无　　斯名废故净</p>
  <p class="l-js-5c">若僧秉白二　　羯磨众详许</p>
  <p class="l-js-5c">知法并同心　　名为作法净</p>
  <p class="l-js-5c">如是五净厨　　苾刍不作法</p>
  <p class="l-js-5c">停食及煮食　　悉皆成不净</p>
  <p class="l-js-5c">为净二五殊　　刀火蔫鸟甲</p>
  <p class="l-js-5c">堕拔截擘坏　　作法者无愆</p>
  <p class="l-js-5c">火坏五咸净　　余损子皆成</p>
  <p class="l-js-5c">伤皮有不成　　于中验生性</p>
  <p class="l-js-5c">当于上座所　　行食者应言</p>
  <p class="l-js-5c">三钵罗法哆　　是名行食法</p>
  <p class="l-js-5c">上座当告言　　应平等行与</p>
  <p class="l-js-5c">须正意而食　　了说愿伽他</p>
  <p class="l-js-5c">正说福颂时　　苾刍不应食</p>
  <p class="l-js-5c">若不闻声者　　食时无有过</p>
  <p class="l-js-5c">正说伽他时　　闻时应谛听</p>
  <p class="l-js-5c">颂了随情食　　更说非遮限</p>
  <p class="l-js-5c">有能者应说　　众首或余人</p>
  <p class="l-js-5c">演法应时机　　当随施主望</p>
  <p class="l-js-5c">凡是说法人　　应须与伴助</p>
  <p class="l-js-5c">由非独一己　　令法有光辉</p>
  <p class="l-js-5c">为众诵经时　　夜无灯不许</p>
  <p class="l-js-5c">护虫为百目　　或复作笼遮</p>
  <p class="l-js-5c">所食鱼肉等　　与俗胜人同</p>
  <p class="l-js-5c">他持施钵中　　应食全无罪</p>
  <p class="l-js-5c">他为作肉食　　若有见闻疑</p>
  <p class="l-js-5c">此则不应餐　　为愍众生故</p>
  <p class="l-js-5c">得虎狼等残　　若有闻疑见</p>
  <p class="l-js-5c">由彼心不舍　　此皆不合餐</p>
  <p class="l-js-5c">不许无悲心　　耽味害他命</p>
  <p class="l-js-5c">准法依三净　　食肉许无愆</p>
  <p class="l-js-5c">蒜葱等诸药　　为病在随听</p>
  <p class="l-js-5c">欲令身命存　　斯名善法器</p>
  <p class="l-js-5c">病者食蒜时　　当护其臭气</p>
  <p class="l-js-5c">选处应将息　　隐密可应为</p>
  <p class="l-js-5c">为病服食了　　可洗身令净</p>
  <p class="l-js-5c">臭气皆除灭　　方入本房中</p>
  <p class="l-js-5c">若服蒜葱韭　　为令身净故</p>
  <p class="l-js-5c">停七三二夜　　如次可应知</p>
  <p class="l-js-5c">巡家行乞食　　料乱有多门</p>
  <p class="l-js-5c">应将饭等记　　无令路差失</p>
  <p class="l-js-5c">乞食秉鸣锡　　欲使施人知</p>
  <p class="l-js-5c">及怖于犬牛　　不许行挝打</p>
  <p class="l-js-5c">苾刍于俗舍　　若食饼果根</p>
  <p class="l-js-5c">勿嚼作大声　　或时将汁饮</p>
  <p class="l-js-5c">自非有要事　　不应相触食</p>
  <p class="l-js-5c">食时须用心　　勿溅傍边者</p>
  <p class="l-js-5c">俭时若得食　　施主欢随施</p>
  <p class="l-js-5c">亦可多将去　　分张与苾刍</p>
  <p class="l-js-5c">若上座受请　　食半与余人</p>
  <p class="l-js-5c">为济俭年时　　活诸同梵行</p>
  <p class="l-js-5c">欲令寿命久　　余人得应食</p>
  <p class="l-js-5c">若在牟尼教　　一日实难逢</p>
  <p class="l-js-5c">若于钵缝中　　见有余残食</p>
  <p class="l-js-5c">应以物擿去　　三洗用无愆</p>
  <p class="l-js-5c">食罢口应净　　用齿木土等</p>
  <p class="l-js-5c">净水漱三度　　若过亦随情</p>
  <p class="l-js-5c">苾刍得食已　　疑有余人触</p>
  <p class="l-js-5c">应觅未具人　　重受随情食</p>
  <p class="l-js-5c">有事须行去　　无人持路粮</p>
  <p class="l-js-5c">自携为换想　　啖时无有过</p>
  <p class="l-js-5c">若无人可换　　一日不应餐</p>
  <p class="l-js-5c">他日啖虎拳　　不合过斯食</p>
  <p class="l-js-5c">三日两虎拳　　已后当随意</p>
  <p class="l-js-5c">自作宜应食　　希望性命全</p>
  <p class="l-js-5c">须根地可掘　　欲果树宜升</p>
  <p class="l-js-5c">苾刍应自取　　除饥得延命</p>
  <p class="l-js-5c">斯等是遮戒　　为难暂开听</p>
  <p class="l-js-5c">若是性罪者　　命断不应作</p>
  <p class="l-js-5c">亲识远方来　　屏处应同食</p>
  <p class="l-js-5c">室罗末尼罗　　同餐开怖处</p>
  <p class="l-js-5c">受已莫放器　　左手急坚持</p>
  <p class="l-js-5c">齐手可应餐　　食时须用意</p>
  <p class="l-js-5c">如其不盖覆　　置食被乌残</p>
  <p>近[此/束]处应除　　余者随情食</p>
  <p class="l-js-5c">僧祇若别人　　酥油沙糖等</p>
  <p class="l-js-5c">如其误触者　　不应便即弃</p>
  <p class="l-js-5c">若是四方僧　　或复别人食</p>
  <p class="l-js-5c">知净宜应受　　异此即不应</p>
  <p class="l-js-5c">食杂沙糖等　　水洗宜应食</p>
  <p class="l-js-5c">虽在非时中　　此无不净过</p>
  <p class="l-js-5c">糖与麨相和　　应将净水投</p>
  <p class="l-js-5c">苾刍须净滤　　非时饮水听</p>
  <p class="l-js-5c">苾刍自为己　　于沙糖守持</p>
  <p class="l-js-5c">随开于五人　　相知更互食</p>
  <p class="l-js-5c">病断食少食　　热闷及涂中</p>
  <p class="l-js-5c">于此五人听　　余者皆不合</p>
  <p class="l-js-5c">胜果卒难逢　　及上饮食等</p>
  <p class="l-js-5c">苾刍虽足食　　不加法亦餐</p>
  <p class="l-js-5c">若乞食苾刍　　巡家乞得食</p>
  <p class="l-js-5c">有人请入舍　　随言使福增</p>
  <p class="l-js-5c">舍中食余饭　　施主遣将归</p>
  <p class="l-js-5c">纵触还应食　　俭岁听非过</p>
  <p class="l-js-5c">寺三时设食　　祭彼护寺神</p>
  <p class="l-js-5c">时非时药叉　　住彼须应食</p>
  <p class="l-js-5c">诃利底母儿　　佛遣多祭食</p>
  <p class="l-js-5c">为护于住处　　令教法光辉</p>
  <p>别众食学处</p>
  <p class="l-js-5c">不餐别众食　　唯除病等缘</p>
  <p class="l-js-5c">僧中取少多　　或此送无犯</p>
  <p class="l-js-5c">乃至一匕盐　　或一握草叶</p>
  <p class="l-js-5c">送向于余处　　亦得表情和</p>
  <p class="l-js-5c">有人不尽情　　四人名别众</p>
  <p class="l-js-5c">病作道行时　　事如前已说</p>
  <p class="l-js-5c">若是乘船去　　至半踰膳那</p>
  <p class="l-js-5c">或可覆还来　　食皆无有过</p>
  <p class="l-js-5c">若众多施主　　别别供苾刍</p>
  <p class="l-js-5c">随彼施主心　　此谓时差别</p>
  <p class="l-js-5c">诸外道沙门　　彼若施僧食</p>
  <p class="l-js-5c">悲心应为受　　由彼不信故</p>
  <p class="l-js-5c">界中别众食　　有苾刍想疑</p>
  <p class="l-js-5c">得罪若三人　　食便无有过</p>
  <p class="l-js-5c">有别定属利　　食时与众乖</p>
  <p class="l-js-5c">此顺施主心　　纵食非成犯</p>
  <p>非时食学处</p>
  <p class="l-js-5c">从过中已后　　至明相未出</p>
  <p class="l-js-5c">苾刍不应食　　若食罪侵身</p>
  <p class="l-js-5c">有病在非时　　医人令遣食</p>
  <p class="l-js-5c">当于隐密处　　无令俗见讥</p>
  <p>食曾触食学处</p>
  <p class="l-js-5c">苾刍触食等　　此则不应餐</p>
  <p class="l-js-5c">食前食后殊　　说触有两别</p>
  <p class="l-js-5c">若在食前受　　食后啖便愆</p>
  <p class="l-js-5c">若食后受持　　夜分过不合</p>
  <p class="l-js-5c">若手有杂腻　　谓除众难缘</p>
  <p class="l-js-5c">不触于钥匙　　及以触衣钵</p>
  <p>不受食学处</p>
  <p class="l-js-5c">饮食若不受　　怖罪者不餐</p>
  <p class="l-js-5c">食咽罪便伤　　除水及齿木</p>
  <p class="l-js-5c">叶及净齿木　　有汁还须受</p>
  <p class="l-js-5c">若是生种者　　仍须将火净</p>
  <p class="l-js-5c">苾刍行乞饭　　有余仍未熟</p>
  <p class="l-js-5c">宜应自煮食　　受取取应餐</p>
  <p class="l-js-5c">得鱼肉果等　　先煮已色变</p>
  <p class="l-js-5c">牛乳等三沸　　更自煮非愆</p>
  <p class="l-js-5c">他人来设食　　有事便弃去</p>
  <p class="l-js-5c">应为北洲想　　观时自取食</p>
  <p class="l-js-5c">以药灌鼻时　　若咽当须受</p>
  <p class="l-js-5c">若能不咽者　　不受亦无伤</p>
  <p class="l-js-5c">食有蝇蚁等　　附近不成触</p>
  <p class="l-js-5c">触处除应食　　鼠鸟受应知</p>
  <p class="l-js-5c">若手与手受　　或物与手请</p>
  <p class="l-js-5c">或手与物请　　或物与物受</p>
  <p class="l-js-5c">若入厌贱国　　远置亦成受</p>
  <p class="l-js-5c">更有余成受　　谓象马猕猴</p>
  <p>索美食学处</p>
  <p class="l-js-5c">苾刍身无病　　为己不应乞</p>
  <p class="l-js-5c">生酥并乳酪　　诸肉及以鱼</p>
  <p class="l-js-5c">为病故乞求　　纵食而非犯</p>
  <p class="l-js-5c">无病乞恶作　　若食罪便中</p>
  <p class="l-js-5c">俗舍巡行乞　　执钵默然住</p>
  <p class="l-js-5c">他问何所须　　欲者随情说</p>
  <p>受用虫水学处</p>
  <p class="l-js-5c">若知水有虫　　受用全不合</p>
  <p class="l-js-5c">谓外内二种　　洗浴饮应知</p>
  <p class="l-js-5c">有虫无虫水　　此并如前说</p>
  <p class="l-js-5c">罗漉须依法　　由是性罪故</p>
  <p>有食家强坐学处</p>
  <p class="l-js-5c">苾刍在食家　　不应屏处坐</p>
  <p class="l-js-5c">令他生恼意　　仍除难怖缘</p>
  <p>有食家强立学处</p>
  <p class="l-js-5c">若女人丈夫　　欲贪相乐著</p>
  <p class="l-js-5c">说此名为食　　屏立亦招愆</p>
  <p>与无衣外道男女食学处</p>
  <p class="l-js-5c">苾刍若自手　　不与外道食</p>
  <p class="l-js-5c">擘破与随听　　欲令除恶见</p>
  <p class="l-js-5c">彼盘器在地　　悲心应授与</p>
  <p class="l-js-5c">为生哀愍想　　不得现虔恭</p>
  <p>观军学处</p>
  <p class="l-js-5c">若观军斗战　　苾刍皆不许</p>
  <p class="l-js-5c">必有缘须住　　此则在随开</p>
  <p>军中过二宿学处</p>
  <p class="l-js-5c">有缘须往时　　齐两夜应宿</p>
  <p class="l-js-5c">如其更过宿　　除难便成犯</p>
  <p>动乱兵军学处</p>
  <p class="l-js-5c">军旅象马众　　旗王及兵力</p>
  <p class="l-js-5c">国主及大臣　　见时便得罪</p>
  <p class="l-js-5c">军旅谓整装　　兵力谓骁勇</p>
  <p class="l-js-5c">若立标旗处　　于此号旗王</p>
  <p class="l-js-5c">人主大臣请　　有障难及怖</p>
  <p class="l-js-5c">假使住多时　　斯亦非成犯</p>
  <p>打苾刍学处</p>
  <p class="l-js-5c">不以嗔恚意　　故打他苾刍</p>
  <p class="l-js-5c">违本要期心　　不遵于圣教</p>
  <p class="l-js-5c">假令将一指　　若打即招愆</p>
  <p class="l-js-5c">况复手足拳　　杖木等相害</p>
  <p class="l-js-5c">若将扫帚打　　随有几多茎</p>
  <p class="l-js-5c">触彼苾刍身　　还招尔许罪</p>
  <p class="l-js-5c">如是把豆等　　随打罪应知</p>
  <p class="l-js-5c">若不堕彼身　　准数皆恶作</p>
  <p class="l-js-5c">若为彼椎噎　　或时因诵咒</p>
  <p class="l-js-5c">苾刍将物打　　斯等并无愆</p>
  <p>以手拟苾刍学处</p>
  <p class="l-js-5c">若于苾刍处　　努手相拟时</p>
  <p class="l-js-5c">即便招堕罪　　还如打中说</p>
  <p>覆藏他粗罪学处</p>
  <p class="l-js-5c">知他有粗罪　　元不许覆藏</p>
  <p class="l-js-5c">若有怖畏时　　纵覆皆无犯</p>
  <p class="l-js-5c">从波罗市迦　　乃至众教罪</p>
  <p class="l-js-5c">及此重方便　　覆至晓招愆</p>
  <p>共至俗家不与食学处</p>
  <p class="l-js-5c">不作嫌恨心　　故令他断食</p>
  <p class="l-js-5c">彼人无有病　　必得罪相中</p>
  <p>触火学处</p>
  <p class="l-js-5c">若不是开缘　　然火皆不许</p>
  <p class="l-js-5c">及灭火触火　　有难便非过</p>
  <p class="l-js-5c">皮毛爪洟唾　　掷著火中烧</p>
  <p class="l-js-5c">熟炭不守持　　触皆招恶作</p>
  <p>与欲已更遮学处</p>
  <p class="l-js-5c">僧伽有事时　　苾刍先与欲</p>
  <p class="l-js-5c">后时便不许　　堕罪必侵身</p>
  <p>与未近圆人同室宿过二夜学处</p>
  <p class="l-js-5c">未进近圆人　　与之同室宿</p>
  <p class="l-js-5c">此唯齐二夜　　第三便堕罪</p>
  <p class="l-js-5c">说有四种室　　一是总覆障</p>
  <p class="l-js-5c">二总覆多障　　三多覆总障</p>
  <p class="l-js-5c">四多覆多障　　于此四室中</p>
  <p class="l-js-5c">苾刍睡卧时　　获罪随轻重</p>
  <p class="l-js-5c">如是四种舍　　至三明相出</p>
  <p class="l-js-5c">于中罪轻重　　护戒者应知</p>
  <p class="l-js-5c">有三种明相　　谓青黄及赤</p>
  <p class="l-js-5c">青光才现时　　即得根本罪</p>
  <p class="l-js-5c">若在高阁处　　言声不了知</p>
  <p class="l-js-5c">及余诸屋中　　共宿成无过</p>
  <p class="l-js-5c">不应于一床　　二人等同卧</p>
  <p class="l-js-5c">于褥权开许　　衣等隔中间</p>
  <p class="l-js-5c">燃明室中卧　　有病在随听</p>
  <p class="l-js-5c">及以瞻病人　　余人皆不许</p>
  <p class="l-js-5c">无病昼日睡　　懒堕者便遮</p>
  <p class="l-js-5c">禅诵若勤修　　片时随意卧</p>
  <p class="l-js-5c">闇中礼尊者　　不应首至地</p>
  <p class="l-js-5c">当以虔敬心　　发言称呼睇</p>
  <p class="l-js-5c">共求寂道行　　同眠应警觉</p>
  <p class="l-js-5c">若困不能者　　起坐随情睡</p>
  <p class="l-js-5c">求寂一切时　　殷勤当守护</p>
  <p class="l-js-5c">犹若轮王子　　斯为佛树芽</p>
  <p>不舍恶见违谏学处</p>
  <p class="l-js-5c">苾刍作邪行　　说欲非障法</p>
  <p class="l-js-5c">此能为障碍　　由痴无所知</p>
  <p class="l-js-5c">乃至于三谏　　若其见不舍</p>
  <p class="l-js-5c">此是罪中极　　宜应速驱摈</p>
  <p>随舍置人学处</p>
  <p class="l-js-5c">知此恶见人　　未为随顺法</p>
  <p class="l-js-5c">及不舍恶见　　皆不应共住</p>
  <p class="l-js-5c">不共作读诵　　亦不为亲友</p>
  <p class="l-js-5c">共受法食者　　得波逸底迦</p>
  <p class="l-js-5c">为断彼恶见　　或亲或病人</p>
  <p class="l-js-5c">读诵在随意　　受用便不许</p>
  <p>摄受恶见求寂学处</p>
  <p class="l-js-5c">若是未圆人　　将求圆寂处</p>
  <p class="l-js-5c">愚痴说欲法　　非障道应驱</p>
  <p class="l-js-5c">苾刍离恶党　　益物以为心</p>
  <p class="l-js-5c">共斯无智人　　宿便招堕罪</p>
  <p>著不坏色衣学处</p>
  <p class="l-js-5c">苾刍得新衣　　当须为坏色</p>
  <p class="l-js-5c">新衣谓是白　　染坏色有三</p>
  <p class="l-js-5c">青谓污色青　　泥者谓赤石</p>
  <p class="l-js-5c">树皮花叶等　　染色号袈裟</p>
  <p>捉宝学处</p>
  <p class="l-js-5c">乍可触嗔蛇　　醦毒难治疗</p>
  <p class="l-js-5c">不触于珍宝　　及以宝庄严</p>
  <p class="l-js-5c">末尼真珠等　　珊瑚宝装具</p>
  <p class="l-js-5c">刀槊诸战仗　　鼓等皆不触</p>
  <p class="l-js-5c">宝物真珠等　　触穿皆得堕</p>
  <p class="l-js-5c">若其触未穿　　此便成越法</p>
  <p class="l-js-5c">鼓乐丝竹等　　刀仗弓箭类</p>
  <p class="l-js-5c">若成及未成　　触皆招恶作</p>
  <p class="l-js-5c">若触弹毛弓　　亦得恶作罪</p>
  <p class="l-js-5c">何况刀槊等　　擎持罪不伤</p>
  <p class="l-js-5c">像等有舍利　　触时得本罪</p>
  <p class="l-js-5c">若无身骨者　　触时便恶作</p>
  <p class="l-js-5c">歌舞吟咏类　　观听皆不许</p>
  <p class="l-js-5c">谈话并相扑　　斯非寂止缘</p>
  <p class="l-js-5c">自为歌舞乐　　旋游于制底</p>
  <p class="l-js-5c">由不护根门　　步步皆招罪</p>
  <p class="l-js-5c">由斯乱心故　　不许贪声色</p>
  <p class="l-js-5c">唯求脱三有　　终希趣涅槃</p>
  <p class="l-js-5c">寺内见遗财　　所谓金银等</p>
  <p class="l-js-5c">应将草等覆　　护防经八日</p>
  <p class="l-js-5c">若有主来求　　记验同应与</p>
  <p class="l-js-5c">若无贮僧库　　藏举勿令亏</p>
  <p class="l-js-5c">后主来求索　　化彼少智人</p>
  <p class="l-js-5c">半价或全酬　　更增便不许</p>
  <p>非时浴学处</p>
  <p class="l-js-5c">若非是开缘　　半月内洗浴</p>
  <p class="l-js-5c">病道行作业　　及以风雨时</p>
  <p class="l-js-5c">若不洗不安　　是病当开限</p>
  <p class="l-js-5c">道行及作事　　斯并如前说</p>
  <p class="l-js-5c">惊飙动衣角　　说此谓风时</p>
  <p class="l-js-5c">雨滴水沾身　　是雨宜应识</p>
  <p class="l-js-5c">如其风雨杂　　说此谓相兼</p>
  <p class="l-js-5c">齐两月半来　　是名为热节</p>
  <p class="l-js-5c">始从脱衣服　　至水未沾脐</p>
  <p class="l-js-5c">洗浴得轻愆　　过脐招堕落</p>
  <p class="l-js-5c">渡河非是犯　　闷绝水浇身</p>
  <p class="l-js-5c">或可越陂塘　　为难皆无犯</p>
  <p class="l-js-5c">苾刍行水内　　及以乘船时</p>
  <p class="l-js-5c">若在大海中　　大小便无犯</p>
  <p class="l-js-5c">若有女人洗　　王及诸兵众</p>
  <p class="l-js-5c">并有儜恶人　　远避不应浴</p>
  <p class="l-js-5c">不应水中戏　　游泳或沉没</p>
  <p class="l-js-5c">以水相浇掷　　打水作音声</p>
  <p class="l-js-5c">若其为学浮　　或时须疗病</p>
  <p class="l-js-5c">当于隐密处　　虽浮亦不遮</p>
  <p>杀傍生学处</p>
  <p class="l-js-5c">苾刍杀傍生　　自作或遣使</p>
  <p class="l-js-5c">当招极苦处　　恶道火烧然</p>
  <p>故恼苾刍学处</p>
  <p class="l-js-5c">于同梵行所　　不应令悔恨</p>
  <p class="l-js-5c">作恼心便犯　　异此许无愆</p>
  <p class="l-js-5c">汝未二十岁　　不成受近圆</p>
  <p class="l-js-5c">汝邬波驮耶　　破戒众不集</p>
  <p class="l-js-5c">若以恶作心　　说时便获罪</p>
  <p class="l-js-5c">若说实事者　　此成无有过</p>
  <p>以指击擽他学处</p>
  <p class="l-js-5c">少智虽一指　　击擽便招过</p>
  <p class="l-js-5c">如无戏弄意　　示靥许非愆</p>
  <p>水中戏学处</p>
  <p class="l-js-5c">苾刍水中戏　　此彼岸往还</p>
  <p class="l-js-5c">于此有开遮　　并如前已说</p>
  <p>与女人同室宿学处</p>
  <p class="l-js-5c">若无障隔处　　不共女同房</p>
  <p class="l-js-5c">若牢关闭门　　此成无有过</p>
  <p class="l-js-5c">女于善恶言　　解了名及义</p>
  <p class="l-js-5c">此便生重罪　　余者得轻愆</p>
  <p class="l-js-5c">全覆全障等　　室相如前说</p>
  <p class="l-js-5c">要待全身卧　　是谓眠应知</p>
  <p class="l-js-5c">若其眠睡著　　波逸底迦风</p>
  <p class="l-js-5c">能于地狱里　　吹火铁床中</p>
  <p class="l-js-5c">于楼阁有女　　应可去其梯</p>
  <p class="l-js-5c">成遣苾刍看　　纵卧成无犯</p>
  <p class="l-js-5c">若于昼日卧　　与上事皆同</p>
  <p class="l-js-5c">并须结下裙　　异斯招恶作</p>
  <p>恐怖苾刍学处</p>
  <p class="l-js-5c">为尊重佛教　　不恼乱众生</p>
  <p class="l-js-5c">自作若使人　　不应为恐怖</p>
  <p class="l-js-5c">或作诸鬼形　　若罗刹等像</p>
  <p class="l-js-5c">或以声气触　　怖彼罪侵身</p>
  <p class="l-js-5c">可意人主天　　食香梵志等</p>
  <p class="l-js-5c">报言来害汝　　便招恶作愆</p>
  <p class="l-js-5c">欲前人得益　　现极苦令怖</p>
  <p class="l-js-5c">说于三恶道　　虽怖亦无伤</p>
  <p>藏他衣钵学处</p>
  <p class="l-js-5c">藏他衣钵等　　戏笑不应为</p>
  <p class="l-js-5c">若作罪侵身　　为益便无过</p>
  <p>他寄衣不问主辄著学处</p>
  <p class="l-js-5c">先与苾刍衣　　不语用得罪</p>
  <p class="l-js-5c">若是同意者　　虽用理无违</p>
  <p>以众教罪谤清净苾刍学处</p>
  <p class="l-js-5c">若以众教罪　　谤他清净人</p>
  <p class="l-js-5c">此成烧煮过　　余皆得恶作</p>
  <p>与女人同道行学处</p>
  <p class="l-js-5c">若无男子伴　　共女涉道行</p>
  <p class="l-js-5c">得波逸底迦　　里数如常说</p>
  <p class="l-js-5c">行到一一村　　即便招堕罪</p>
  <p class="l-js-5c">若其村未至　　恶作罪应知</p>
  <p class="l-js-5c">若于险路处　　女人为引道</p>
  <p class="l-js-5c">或作防援者　　此皆无有过</p>
  <p>与贼同道行学处</p>
  <p class="l-js-5c">与贼同行去　　即得于堕愆</p>
  <p class="l-js-5c">若开无犯者　　如前已宣说</p>
  <p class="l-js-5c">商人偷税道　　此尚名为贼</p>
  <p class="l-js-5c">何况破村坊　　打道白劫者</p>
  <p>与减年者受近圆学处</p>
  <p class="l-js-5c">若年减二十　　未合与近圆</p>
  <p class="l-js-5c">由于饥渴等　　不能堪忍故</p>
  <p class="l-js-5c">若实年不满　　后为此想说</p>
  <p class="l-js-5c">此不名圆具　　苾刍皆得罪</p>
  <p class="l-js-5c">若彼有疑心　　不满不满想</p>
  <p class="l-js-5c">告言年满者　　受时便有过</p>
  <p class="l-js-5c">于满作满想　　告言我年足</p>
  <p class="l-js-5c">或可迷而说　　此皆无有犯</p>
  <p class="l-js-5c">近圆非一事　　随说有多门</p>
  <p class="l-js-5c">护戒者存心　　理应详审问</p>
  <p>坏生地学处</p>
  <p class="l-js-5c">于地作故心　　自掘教人掘</p>
  <p class="l-js-5c">损湿招本罪　　皮坏得轻愆</p>
  <p class="l-js-5c">说有二种地　　生及与不生</p>
  <p class="l-js-5c">若经水雨沾　　三月名生地</p>
  <p class="l-js-5c">若其无雨沾　　事须经六月</p>
  <p class="l-js-5c">此据曾耕坏　　余地不论时</p>
  <p class="l-js-5c">生者招本罪　　余者得轻愆</p>
  <p class="l-js-5c">砂石土及泥　　轻重皆须识</p>
  <p class="l-js-5c">若于地钉橛　　便得根本罪</p>
  <p class="l-js-5c">拔橛及摇泥　　此皆招恶作</p>
  <p class="l-js-5c">隤墙及崩岸　　得波逸底迦</p>
  <p class="l-js-5c">若损破裂者　　此皆成越法</p>
  <p class="l-js-5c">若作游行心　　崩崖动泥等</p>
  <p class="l-js-5c">记数损地罪　　不损者无过</p>
  <p class="l-js-5c">为众修园圃　　净语令掘地</p>
  <p class="l-js-5c">无虫者许为　　有命皆不合</p>
  <p>过四月索食学处</p>
  <p class="l-js-5c">若有四月请　　苾刍应可受</p>
  <p class="l-js-5c">除极请更请　　常请及别请</p>
  <p class="l-js-5c">所言我常请　　谓恒时请食</p>
  <p class="l-js-5c">于中别请者　　应知施别人</p>
  <p class="l-js-5c">极请谓殷勤　　更请数数食</p>
  <p class="l-js-5c">除如是请食　　余食咸招罪</p>
  <p class="l-js-5c">请与上妙食　　苾刍索粗者</p>
  <p class="l-js-5c">索时得小罪　　食便无有过</p>
  <p class="l-js-5c">请与粗鄙食　　更乞上妙者</p>
  <p class="l-js-5c">索时得小愆　　食时便罪大</p>
  <p class="l-js-5c">与乳便索肉　　施酪反求酥</p>
  <p class="l-js-5c">乞小食本愆　　不遮于病者</p>
  <p class="l-js-5c">或信或富人　　施主有广意</p>
  <p class="l-js-5c">令彼福增长　　久受亦无过</p>
  <p>遮传教学处</p>
  <p class="l-js-5c">汝于此学处　　告言令遣学</p>
  <p class="l-js-5c">对诸苾刍前　　鄙贱云愚小</p>
  <p class="l-js-5c">斯将堕罪剑　　自斩愚痴身</p>
  <p class="l-js-5c">堕在恶道中　　受苦常烧煮</p>
  <p class="l-js-5c">愚谓漫思度　　痴谓不了经</p>
  <p class="l-js-5c">不分明不善　　不解于经律</p>
  <p class="l-js-5c">作愚痴等言　　口说一一语</p>
  <p class="l-js-5c">前人若闻解　　得波逸底迦</p>
  <p class="l-js-5c">问知三藏人　　求解者无犯</p>
  <p class="l-js-5c">智者言应用　　闇处作灯明</p>
  <p class="l-js-5c">如其彼妄陈　　此人应反诘</p>
  <p class="l-js-5c">纵使云愚等　　道实理无伤</p>
  <p>默听评论学处</p>
  <p class="l-js-5c">更互不为忍　　瑕隙共相求</p>
  <p class="l-js-5c">默然行窃听　　住时便得罪</p>
  <p class="l-js-5c">他于屏房语　　不作声而听</p>
  <p class="l-js-5c">了义便招本　　闻声但小愆</p>
  <p class="l-js-5c">若于檐阁中　　或出或行道</p>
  <p class="l-js-5c">恶心听得罪　　善意者无愆</p>
  <p>不与欲默然起去学处</p>
  <p class="l-js-5c">若论如法言　　或作单白等</p>
  <p class="l-js-5c">不语傍人道　　默然而舍去</p>
  <p class="l-js-5c">勿为别众法　　去可语余人</p>
  <p class="l-js-5c">由其不嘱授　　独入无边海</p>
  <p>不恭敬学处</p>
  <p class="l-js-5c">于众及别人　　不为恭敬事</p>
  <p class="l-js-5c">慢众得本罪　　别人招恶作</p>
  <p class="l-js-5c">大众守寺人　　违言亦得罪</p>
  <p class="l-js-5c">别人众中老　　并及己尊师</p>
  <p class="l-js-5c">他有违逆言　　情不欲依顺</p>
  <p class="l-js-5c">宜应善开示　　此则许无愆</p>
  <p>饮酒学处</p>
  <p class="l-js-5c">诸酒饮若醉　　茅端不滴口</p>
  <p class="l-js-5c">不饮不与人　　由斯放逸故</p>
  <p class="l-js-5c">苾刍口有病　　医遣含无犯</p>
  <p class="l-js-5c">假令命即死　　无容辄吞咽</p>
  <p class="l-js-5c">诸麴等杂物　　酝酿方得成</p>
  <p class="l-js-5c">众人共许者　　是名为大酒</p>
  <p class="l-js-5c">若以皮果花　　汁等用成就</p>
  <p class="l-js-5c">此名为杂酒　　斯皆能醉人</p>
  <p class="l-js-5c">或可以糖蜜　　蒲萄等作成</p>
  <p class="l-js-5c">并在此中收　　为其昏醉故</p>
  <p class="l-js-5c">如其于酒体　　未成或可坏</p>
  <p class="l-js-5c">饮时无有过　　由其非醉困</p>
  <p class="l-js-5c">诸有醋浆类　　及以酪中浆</p>
  <p class="l-js-5c">水和澄滤饮　　非时亦无过</p>
  <p class="l-js-5c">诸酒变成醋　　饮皆无有犯</p>
  <p class="l-js-5c">醋浆盛贮久　　并是醋应知</p>
  <p class="l-js-5c">黍秫等非制　　说二酒应知</p>
  <p class="l-js-5c">变坏或未成　　明其非醉性</p>
  <p class="l-js-5c">酒有色气味　　能醉招大愆</p>
  <p class="l-js-5c">若不能醉人　　便招三恶作</p>
  <p class="l-js-5c">如是三二一　　饮时皆得罪</p>
  <p class="l-js-5c">随招一二三　　不醉非根本</p>
  <p class="l-js-5c">若皮花果等　　能为醉恼缘</p>
  <p class="l-js-5c">如其麴等和　　此还招恶作</p>
  <p>非时入聚落不嘱苾刍学处</p>
  <p class="l-js-5c">非时有苾刍　　入村不嘱语</p>
  <p class="l-js-5c">有缘便罔过　　无事即招愆</p>
  <p class="l-js-5c">始从过午后　　终至明相初</p>
  <p class="l-js-5c">此即谓非时　　大师如是说</p>
  <p class="l-js-5c">苾刍若非时　　生疑入得罪</p>
  <p class="l-js-5c">时作非时想　　及疑招小愆</p>
  <p>食前食后诣余家学处</p>
  <p class="l-js-5c">苾刍为请首　　向俗家中食</p>
  <p class="l-js-5c">此人曾不许　　更转向余家</p>
  <p class="l-js-5c">若于赴请者　　告言随意食</p>
  <p class="l-js-5c">或主人听去　　向余处非愆</p>
  <p>入王宫学处</p>
  <p class="l-js-5c">王门或宫门　　及以近门处</p>
  <p class="l-js-5c">明相未出至　　斯皆得本罪</p>
  <p class="l-js-5c">城门与王门　　及以宫门阃</p>
  <p class="l-js-5c">去斯门不远　　此名为势分</p>
  <p class="l-js-5c">未晓到城门　　复为未晓想</p>
  <p class="l-js-5c">若入过门阃　　便招恶作愆</p>
  <p class="l-js-5c">若为余想疑　　并皆招恶作</p>
  <p class="l-js-5c">言宝未藏者　　谓是未举置</p>
  <p>不摄耳听戒作不知语学处</p>
  <p class="l-js-5c">已于别脱经　　半月曾多听</p>
  <p class="l-js-5c">言我今方了　　戒科咸在斯</p>
  <p class="l-js-5c">此法在经中　　自觉世尊说</p>
  <p class="l-js-5c">先当令悔厌　　方遣说其愆</p>
  <p>用骨牙角作针筒学处</p>
  <p class="l-js-5c">角牙骨所成　　针筒不合用</p>
  <p class="l-js-5c">斯人便自入　　违教罪筒中</p>
  <p class="l-js-5c">针筒须打破　　其罪应须说</p>
  <p class="l-js-5c">弃斯憍逸缘　　若留不成悔</p>
  <p class="l-js-5c">针筒有四种　　鋀铜赤铜铁</p>
  <p class="l-js-5c">刀子应铁作　　有三品应知</p>
  <p class="l-js-5c">大者长八指　　小者六余中</p>
  <p>应为乌[此/朿]形　　或似鸡毛曲</p>
  <p class="l-js-5c">或向余村等　　苾刍虽事急</p>
  <p class="l-js-5c">针须将一个　　为要拟缝衣</p>
  <p>过量作床学处</p>
  <p class="l-js-5c">苾刍为大众　　作诸床座等</p>
  <p class="l-js-5c">高善逝八指　　越此不应为</p>
  <p class="l-js-5c">善逝八指长　　当中人一肘</p>
  <p class="l-js-5c">长者宜应截　　说罪准常途</p>
  <p>草木绵贮床学处</p>
  <p class="l-js-5c">众僧床卧具　　不应贮杂绵</p>
  <p class="l-js-5c">故欲恼余人　　罪箭便来射</p>
  <p class="l-js-5c">蒲台及荻苗　　木绵羊毛等</p>
  <p class="l-js-5c">斯皆须撤去　　余罪方应说</p>
  <p class="l-js-5c">云何名为贮　　谓布于床上</p>
  <p class="l-js-5c">粘著苾刍衣　　令他意不喜</p>
  <p>过量作尼师但那学处</p>
  <p class="l-js-5c">若作尼师但　　大觉三张手</p>
  <p class="l-js-5c">广便一手半　　过此不应为</p>
  <p class="l-js-5c">长时应截却　　其罪便须悔</p>
  <p class="l-js-5c">问言除却未　　方可为蠲愆</p>
  <p>过量作覆疮衣学处</p>
  <p class="l-js-5c">若作覆疮衣　　长佛四张手</p>
  <p class="l-js-5c">宽须张手二　　越此遂招愆</p>
  <p>过量作雨浴衣学处</p>
  <p class="l-js-5c">如其作雨衣　　长佛六张手</p>
  <p class="l-js-5c">广应二手半　　异此不应为</p>
  <p>与佛等过量作衣学处</p>
  <p class="l-js-5c">怛他揭多衣　　不合同量作</p>
  <p class="l-js-5c">长十广有六　　斯名佛衣量</p>
  <p class="l-js-5c">生在苦毒处　　曾无有少乐</p>
  <p class="l-js-5c">镇被火烧煮　　斯名训释辞</p>
  <p class="l-js-5c">若诸犯戒者　　堕于三恶趣</p>
  <p class="l-js-5c">愚人罪不悔　　由斯堕义成</p>
  <h2>第四部别悔法</h2>
  <p>从非亲尼受食学处</p>
  <p class="l-js-5c">已说于堕罪　　方陈四别悔</p>
  <p class="l-js-5c">略言其自相　　委悉可应知</p>
  <p class="l-js-5c">非亲苾刍尼　　于村乞食处</p>
  <p class="l-js-5c">自手受取食　　便招别悔愆</p>
  <p>受尼指授食学处</p>
  <p class="l-js-5c">若其于俗舍　　苾刍正餐食</p>
  <p class="l-js-5c">尼来指授时　　与斯酥酪等</p>
  <p class="l-js-5c">举众皆须报　　姊妹勿为言</p>
  <p class="l-js-5c">若不一人遮　　合众皆招罪</p>
  <p class="l-js-5c">内中外三舍　　三处苾刍餐</p>
  <p class="l-js-5c">上座作遮言　　乃至最下座</p>
  <p class="l-js-5c">汝且莫为言　　片时待食了</p>
  <p class="l-js-5c">或可问中外　　颇有遮尼不</p>
  <p class="l-js-5c">若不问而食　　家中得本愆</p>
  <p class="l-js-5c">若一不遮时　　外边招恶作</p>
  <p class="l-js-5c">始从于众首　　皆犯于别悔</p>
  <p class="l-js-5c">此别别堕愆　　异前波逸底</p>
  <p class="l-js-5c">若在尼寺中　　施受全无过</p>
  <p class="l-js-5c">自己财将施　　并由重信心</p>
  <p>学家受食学处</p>
  <p class="l-js-5c">若于学人家　　知众与羯磨</p>
  <p class="l-js-5c">苾刍饥渴逼　　虽请不应餐</p>
  <p class="l-js-5c">花华叶等物　　纵受亦无伤</p>
  <p class="l-js-5c">受床座诵经　　并开非是过</p>
  <p class="l-js-5c">若于他舍食　　饼惠学家儿</p>
  <p class="l-js-5c">擘破乃令餐　　勿使空悬望</p>
  <p>阿兰若住处外受食学处</p>
  <p class="l-js-5c">若在阿兰若　　此中多恐怖</p>
  <p class="l-js-5c">苾刍不应出　　寺外受其餐</p>
  <p class="l-js-5c">若无观林者　　苾刍出受食</p>
  <p class="l-js-5c">寺中余处餐　　并悉招其罪</p>
  <p class="l-js-5c">苾刍犯罪讫　　应还至寺中</p>
  <p class="l-js-5c">应报诸人言　　我说鄙贱事</p>
  <h2>第五部众学法</h2>
  <p class="l-js-5c">四种别悔法　　如犯状已陈</p>
  <p class="l-js-5c">自余众式叉　　次第今当说</p>
  <p class="l-js-5c">下裙圆整著　　不高亦不下</p>
  <p class="l-js-5c">不象鼻蛇头　　不作多罗叶</p>
  <p class="l-js-5c">亦不为豆团　　如是应当学</p>
  <p class="l-js-5c">支伐罗披著　　好圆整应知</p>
  <p class="l-js-5c">不太高及下　　好披正覆身</p>
  <p class="l-js-5c">少为言语声　　亦不高远视</p>
  <p class="l-js-5c">但睹六尺量　　可长于一寻</p>
  <p class="l-js-5c">是往俗舍像　　如是应当学</p>
  <p class="l-js-5c">俗家不覆头　　亦不偏抄服</p>
  <p class="l-js-5c">及不双抄举　　不叉腰抚肩</p>
  <p class="l-js-5c">不作蹲地行　　亦不足指去</p>
  <p class="l-js-5c">不跳不仄足　　不作柱身行</p>
  <p class="l-js-5c">亦不摇身行　　不掉臂而去</p>
  <p class="l-js-5c">不作摇头入　　不连手肩排</p>
  <p class="l-js-5c">未许不辄坐　　坐须善观察</p>
  <p class="l-js-5c">若重放身时　　此能生大过</p>
  <p class="l-js-5c">不叠足重踝　　亦不急蜷脚</p>
  <p class="l-js-5c">不得长舒足　　勿使露身形</p>
  <p class="l-js-5c">下明恭敬食　　不应令钵满</p>
  <p class="l-js-5c">应留一指许　　并羹次第餐</p>
  <p class="l-js-5c">行食未当前　　不得预张钵</p>
  <p class="l-js-5c">钵不安食上　　恭敬可为餐</p>
  <p class="l-js-5c">团不极小大　　不得预张口</p>
  <p class="l-js-5c">如其口含食　　不合辄为言</p>
  <p class="l-js-5c">不以饭覆羹　　亦不菜盖饭</p>
  <p class="l-js-5c">更作希望意　　由此益贪心</p>
  <p>不欱不[口*((甫-、)/寸)][口*集]　　不呵不吹气</p>
  <p class="l-js-5c">不以饭置唇　　不应毁呰食</p>
  <p class="l-js-5c">不胀鳃啮半　　不舒舌弹舌</p>
  <p class="l-js-5c">不为窣睹波　　后破方餐啖</p>
  <p class="l-js-5c">不舐手舐钵　　不振钵振手</p>
  <p class="l-js-5c">当作钵中想　　系念可应餐</p>
  <p class="l-js-5c">不为轻慢心　　观他比坐钵</p>
  <p class="l-js-5c">污手不捉器　　亦不洒余人</p>
  <p class="l-js-5c">不于俗舍中　　弃其秽恶水</p>
  <p class="l-js-5c">钵不除残食　　无替钵不安</p>
  <p class="l-js-5c">不应立洗钵　　不安崩堕处</p>
  <p class="l-js-5c">逆流不酌水　　是护钵应知</p>
  <p class="l-js-5c">次明说法事　　已立前人坐</p>
  <p class="l-js-5c">或己坐他卧　　无病并不应</p>
  <p class="l-js-5c">己下他在高　　人前自居后</p>
  <p class="l-js-5c">他道己非道　　覆顶等同前</p>
  <p class="l-js-5c">他乘象马舆　　及著鞋履等</p>
  <p class="l-js-5c">著冠帽系头　　及以花鬘饰</p>
  <p class="l-js-5c">持盖仗剑甲　　斯皆是慢仪</p>
  <p class="l-js-5c">除身带病人　　说法便招罪</p>
  <p class="l-js-5c">不立大小便　　不于青草上</p>
  <p class="l-js-5c">一二指洟唾　　除病并招愆</p>
  <p class="l-js-5c">不上过人树　　唯除有难缘</p>
  <p class="l-js-5c">式叉羯阑尼　　是悉应当学</p>
  <h2>七灭诤法</h2>
  <p class="l-js-5c">已于众学法　　略言其大纲</p>
  <p class="l-js-5c">七灭诤相应　　次第今当说</p>
  <p class="l-js-5c">所谓评论等　　有随法能除</p>
  <p class="l-js-5c">方便七种殊　　由人有差别</p>
  <p class="l-js-5c">应差中正人　　摄敛身语者</p>
  <p class="l-js-5c">众内当差举　　称理和其诤</p>
  <p class="l-js-5c">无欲无嗔痴　　并以无恐怖</p>
  <p class="l-js-5c">及移不可移　　除诤应差此</p>
  <p class="l-js-5c">评论诤若起　　可将现前除</p>
  <p class="l-js-5c">及以法现前　　当依大师教</p>
  <p class="l-js-5c">由现前能除　　故斯名现前</p>
  <p class="l-js-5c">为少慧念者　　且陈其一隅</p>
  <p class="l-js-5c">若九人十人　　是大众差遣</p>
  <p class="l-js-5c">此差五或过　　名为差重差</p>
  <p class="l-js-5c">凡差重差人　　正直明三箧</p>
  <p class="l-js-5c">上座不朋一　　能为灭诤人</p>
  <p class="l-js-5c">若无其五德　　设已差应退</p>
  <p class="l-js-5c">具德者应差　　令作行筹者</p>
  <p class="l-js-5c">彼可作二筹　　显法及非法</p>
  <p class="l-js-5c">法筹应可直　　香滑称人心</p>
  <p class="l-js-5c">非法筹须曲　　臭涩情不乐</p>
  <p class="l-js-5c">左手盖而行　　法筹应显露</p>
  <p class="l-js-5c">僧伽应总集　　从初次第行</p>
  <p class="l-js-5c">先呈其法筹　　三语殷勤与</p>
  <p class="l-js-5c">如其取法筹　　数多于非法</p>
  <p class="l-js-5c">是名为法灭　　诤息理应知</p>
  <p class="l-js-5c">苾刍毁破时　　便招其堕罪</p>
  <p class="l-js-5c">非法筹多此　　名非法灭诤</p>
  <p class="l-js-5c">诤虽非法灭　　毁破得小愆</p>
  <p class="l-js-5c">斯乃是多人　　毗奈耶灭诤</p>
  <p class="l-js-5c">已说评论诤　　二法可应除</p>
  <p class="l-js-5c">子细述其缘　　具如广文说</p>
  <p class="l-js-5c">次明非言诤　　以其三法灭</p>
  <p class="l-js-5c">谓将可恶法　　诘他清净人</p>
  <p class="l-js-5c">谓是现前事　　忆念及不痴</p>
  <p class="l-js-5c">现前如上陈　　余二今应辩</p>
  <p class="l-js-5c">应知念调伏　　如友苾刍尼</p>
  <p class="l-js-5c">谤毁实力子　　大师因此制</p>
  <p class="l-js-5c">应与实力子　　作忆念调伏</p>
  <p class="l-js-5c">令在上座前　　如是言应说</p>
  <p class="l-js-5c">大德僧伽听　　被他妄说我</p>
  <p class="l-js-5c">我乞忆念法　　僧伽应愍听</p>
  <p class="l-js-5c">如斯三请已　　应令一苾刍</p>
  <p class="l-js-5c">秉法为彼人　　作忆念羯磨</p>
  <p class="l-js-5c">次作不痴法　　如恶羯苾刍</p>
  <p class="l-js-5c">由彼先癫狂　　今秉不痴事</p>
  <p class="l-js-5c">致在上座前　　白言我昔日</p>
  <p class="l-js-5c">被狂乱所恼　　为非不觉知</p>
  <p class="l-js-5c">他便数数诘　　云我为恶行</p>
  <p class="l-js-5c">我今乞不痴　　毗奈耶应与</p>
  <p class="l-js-5c">所言犯罪诤　　由四法能除</p>
  <p class="l-js-5c">自言及现前　　草掩求其性</p>
  <p class="l-js-5c">既作于罪已　　或诘或不诘</p>
  <p class="l-js-5c">当在苾刍前　　合掌除其罪</p>
  <p class="l-js-5c">言大德存念　　我今犯斯罪</p>
  <p class="l-js-5c">问言见罪不　　报言我今见</p>
  <p class="l-js-5c">于后不犯不　　报言我不犯</p>
  <p class="l-js-5c">彼说奥箅迦　　此答言娑度</p>
  <p class="l-js-5c">犯他胜等罪　　对众而自陈</p>
  <p class="l-js-5c">此并是自言　　能令诤消殄</p>
  <p class="l-js-5c">如哥罗苾刍　　被他言所及</p>
  <p class="l-js-5c">由衣招诘责　　行向释迦城</p>
  <p class="l-js-5c">现前能灭诤　　名为现前法</p>
  <p class="l-js-5c">此亦是现前　　重更言其轨</p>
  <p class="l-js-5c">今说草掩法　　更相斗诤人</p>
  <p class="l-js-5c">上座应就之　　正理当教示</p>
  <p class="l-js-5c">报言法难逢　　何为作二党</p>
  <p class="l-js-5c">无事为诤竞　　轻慢大师言</p>
  <p class="l-js-5c">言作如是事　　我汝咸有犯</p>
  <p class="l-js-5c">陈其后边罪　　应可愿蠲除</p>
  <p class="l-js-5c">作斯言告时　　如其不违逆</p>
  <p class="l-js-5c">是名住本性　　此朋应亦然</p>
  <p class="l-js-5c">彼朋意静息　　不为违戾言</p>
  <p class="l-js-5c">因此诤能除　　名为草掩息</p>
  <p class="l-js-5c">自言犯斯罪　　对众便言无</p>
  <p class="l-js-5c">犹如手苾刍　　说有言非有</p>
  <p class="l-js-5c">与作求罪性　　苾刍令彼臣</p>
  <p class="l-js-5c">大圣诲亲言　　良由具悲性</p>
  <p class="l-js-5c">彼亦上座前　　应可从众乞</p>
  <p class="l-js-5c">大众宜于此　　作法并同前</p>
  <p class="l-js-5c">欲殄作事诤　　应须众咸集</p>
  <p class="l-js-5c">如不作违拒　　是诤息应知</p>
</body></html>