<!doctype html>
<html id="z3IBV5qq3" data-ver="1293">
 <head>
  <meta charset="utf-8">
  <meta author="佛陀舍">
  <meta author="竺道生">
  <meta library="龙藏">
  <meta catalog="小乘律">
  <meta period="宋">
 </head>
 <body>
  <h1 id="a1">弥沙塞部和醯五分律卷第二十</h1>
  <h2 id="a2">第三分第五衣法之一</h2>
  <p id="a3">佛在王舍城。<a id="a-4"></a>尔时耆域乳母洗浴耆域。<a id="a-5"></a>谛观其身而有恨色。<a id="a-6"></a>耆域觉之即问。<a id="a-7"></a>何故恨颜视我。<a id="a-8"></a>乳母言。<a id="a-9"></a>恨汝身相殊特而意未亲佛法众僧。<a id="a-A"></a>耆域闻已赞言。<a id="a-B"></a>善哉善哉乃能教我如此之事。<a id="a-C"></a>便着新衣往至佛所。<a id="a-D"></a>遥见世尊容仪挺特有三十二大人之相圆光一寻犹若金山。<a id="a-E"></a>即生信敬前礼佛足却坐一面。<a id="a-F"></a>佛为说种种妙法示教利喜。<a id="a-G"></a>所谓施论戒论生天之论。<a id="a-H"></a>在家染累出家无著。<a id="a-I"></a>示现如是助道之法。<a id="a-J"></a>次为说诸佛常所说法苦集灭道。<a id="a-K"></a>即于座上远尘离垢得法眼净。<a id="a-L"></a>见法得果已。<a id="a-M"></a>归依佛法僧。<a id="a-N"></a>次受五戒。<a id="a-O"></a>耆域善别音声本末之相。<a id="a-P"></a>佛将至冢间示五人髑髅。<a id="a-Q"></a>耆域遍叩。<a id="a-R"></a>白佛言。<a id="a-S"></a>第一叩者生地狱。<a id="a-T"></a>第二叩者生畜生。<a id="a-U"></a>第三叩者生饿鬼。<a id="a-V"></a>第四叩者生人道。<a id="a-W"></a>第五叩者生天上。<a id="a-X"></a>佛言。<a id="a-Y"></a>善哉皆如汝说。<a id="a-Z"></a>复示一髑髅。<a id="a-a"></a>耆域三叩不知所之。<a id="a-b"></a>白佛言。<a id="a-c"></a>我不知此人所生之处。<a id="a-d"></a>佛言汝应不知。<a id="a-e"></a>何以故。<a id="a-f"></a>此是罗汉髑髅无有生处。</p>
  <p id="ag">尔时世尊身小有患。<a id="a-h"></a>语阿难言。<a id="a-i"></a>我病应服吐下药。<a id="a-j"></a>阿难白佛。<a id="a-k"></a>当语耆域。<a id="a-l"></a>即往语之。<a id="a-m"></a>耆域言。<a id="a-n"></a>我不可以常药令如来服。<a id="a-o"></a>当合转轮圣王所应服者。<a id="a-p"></a>便以药薰三优钵罗华。<a id="a-q"></a>持至佛所白佛言。<a id="a-r"></a>愿嗅此华。<a id="a-s"></a>嗅一华应十行下。<a id="a-t"></a>三华三十。<a id="a-u"></a>病乃都差。<a id="a-v"></a>世尊即嗅二华。<a id="a-w"></a>得二十行下。<a id="a-x"></a>余一华得九行下。<a id="a-y"></a>耆域须臾来至佛所白言。<a id="a-z"></a>药得下不。<a id="a-10"></a>下为多少。<a id="a-11"></a>佛言。<a id="a-12"></a>药虽得行下犹少一。<a id="a-13"></a>耆域白佛。<a id="a-14"></a>应服暖水。<a id="a-15"></a>即便服之。<a id="a-16"></a>更得一行病即除差。<a id="a-17"></a>耆域复白。<a id="a-18"></a>应须补养。<a id="a-19"></a>我当随时供养所应。<a id="a-1A"></a>佛默然受。<a id="a-1B"></a>耆域便作栴檀糁羹以奉世尊。<a id="a-1C"></a>世尊服已。<a id="a-1D"></a>复白佛言。<a id="a-1E"></a>我为国王臣民治病。<a id="a-1F"></a>或得百千两金七宝无数。<a id="a-1G"></a>或得聚落或得一邑。<a id="a-1H"></a>唯愿世尊与我微愿。<a id="a-1I"></a>佛言。<a id="a-1J"></a>诸佛如来已过诸愿。<a id="a-1K"></a>复白佛言。<a id="a-1L"></a>愿佛与我可得之愿。<a id="a-1M"></a>佛言。<a id="a-1N"></a>若是可得不违汝意。<a id="a-1O"></a>于是耆域即以一贵价衣价直半国奉上于佛。<a id="a-1P"></a>白佛言。<a id="a-1Q"></a>此衣于诸衣中最为第一。<a id="a-1R"></a>愿哀愍受。<a id="a-1S"></a>又愿听诸比丘受家衣施。<a id="a-1T"></a>佛即受之。<a id="a-1U"></a>亦听诸比丘受家衣施。<a id="a-1V"></a>为说种种妙法遣还所住。<a id="a-1W"></a>佛以是事集比丘僧。<a id="a-1X"></a>告诸比丘。<a id="a-1Y"></a>耆域治我病差。<a id="a-1Z"></a>持一上衣施我。<a id="a-1a"></a>又愿听诸比丘受家衣施。<a id="a-1b"></a>我为受之。<a id="a-1c"></a>亦听诸比丘受家衣施。<a id="a-1d"></a>从今诸比丘欲着家衣听受。<a id="a-1e"></a>然少欲知足着粪扫衣我所赞叹。<a id="a-1f"></a>尔时王舍城诸居士。<a id="a-1g"></a>闻佛听诸比丘受家衣施。<a id="a-1h"></a>共持青黄赤黑纯色劫贝三千张施诸比丘。<a id="a-1i"></a>诸比丘以色为疑。<a id="a-1j"></a>以是白佛。<a id="a-1k"></a>佛言。<a id="a-1l"></a>听受。<a id="a-1m"></a>应浣坏好色更染而着。<a id="a-1n"></a>有诸比丘往冢间观死尸。<a id="a-1o"></a>从足至头作不净观。<a id="a-1p"></a>起尸鬼入死尸中张眼吐舌踏诸比丘。<a id="a-1q"></a>诸比丘恐怖。<a id="a-1r"></a>非人得便。<a id="a-1s"></a>夺其精气。<a id="a-1t"></a>有命过者。<a id="a-1u"></a>复有一比丘。<a id="a-1v"></a>至冢间从足至头观新死女人。<a id="a-1w"></a>生欲心便行不净。<a id="a-1x"></a>以是白佛。<a id="a-1y"></a>佛言。<a id="a-1z"></a>不应先从足观。</p>
  <p id="a20">复有比丘于傍观死人。<a id="a-21"></a>起尸鬼复入尸中。<a id="a-22"></a>张眼吐舌以手打之。<a id="a-23"></a>以是白佛。<a id="a-24"></a>佛言。<a id="a-25"></a>莫于傍观应在头前观。</p>
  <p id="a26">复有诸比丘。<a id="a-27"></a>为衣故掘出新死人。<a id="a-28"></a>诸居士见讥诃言。<a id="a-29"></a>此释子沙门臭秽不净。<a id="a-2A"></a>云何以此入我家中。<a id="a-2B"></a>诸长老比丘闻。<a id="a-2C"></a>以是白佛。<a id="a-2D"></a>佛言。<a id="a-2E"></a>不应掘出死人。<a id="a-2F"></a>犯者突吉罗。</p>
  <p id="a2G">复有诸比丘。<a id="a-2H"></a>持死人骨着僧坊中。<a id="a-2I"></a>有持死人髑髅着经行处若床下。<a id="a-2J"></a>诸居士见讥诃言。<a id="a-2K"></a>诸比丘不净可恶。<a id="a-2L"></a>云何持死人骨着僧坊内。<a id="a-2M"></a>犹如冢间畜死人髑髅犹如畜钵。<a id="a-2N"></a>诸比丘以是白佛。<a id="a-2O"></a>佛言不应尔。<a id="a-2P"></a>亦不应以手捉死人骨。<a id="a-2Q"></a>犯者突吉罗。</p>
  <p id="a2R">有诸比丘患眼。<a id="a-2S"></a>医言。<a id="a-2T"></a>以人额骨磨着眼中。<a id="a-2U"></a>诸比丘言。<a id="a-2V"></a>佛不听我等捉死人骨。<a id="a-2W"></a>更说余方。<a id="a-2X"></a>医言更无余治。<a id="a-2Y"></a>诸比丘作是念。<a id="a-2Z"></a>若世尊听病时捉死人骨者病可得差。<a id="a-2a"></a>以是白佛。<a id="a-2b"></a>佛言。<a id="a-2c"></a>听屏处取骨如二指大磨着眼中。</p>
  <p id="a2d">有诸比丘。<a id="a-2e"></a>食麻蜜鱼肉。<a id="a-2f"></a>往冢间求粪扫衣。<a id="a-2g"></a>鬼神不喜。<a id="a-2h"></a>以是白佛。<a id="a-2i"></a>佛言。<a id="a-2j"></a>不应食此诸物往至冢间。</p>
  <p id="a2k">有诸比丘。<a id="a-2l"></a>于佛僧中及白衣家食麻蜜鱼肉。<a id="a-2m"></a>行路经由冢间而辄避去。<a id="a-2n"></a>由此失伴。<a id="a-2o"></a>以是白佛。<a id="a-2p"></a>佛言。<a id="a-2q"></a>若不畏者听从边过。</p>
  <p id="a2r">有诸比丘常住冢间乞得鱼肉食不敢复还。<a id="a-2s"></a>以是白佛。<a id="a-2t"></a>佛言。<a id="a-2u"></a>若不畏者听还。<a id="a-2v"></a>有诸比丘。<a id="a-2w"></a>月八日十四日十五日。<a id="a-2x"></a>往来冢间求粪扫衣。<a id="a-2y"></a>诸鬼神此日亦集。<a id="a-2z"></a>语诸比丘言。<a id="a-30"></a>今是我等集日汝何为来。<a id="a-31"></a>诸比丘以是白佛。<a id="a-32"></a>佛言。<a id="a-33"></a>不应以此日往冢间。<a id="a-34"></a>常住冢间及行路比丘此日皆不敢往。<a id="a-35"></a>以是白佛。<a id="a-36"></a>佛言。<a id="a-37"></a>若不畏者听。</p>
  <p id="a38">有诸比丘大小便冢间。<a id="a-39"></a>诸鬼神讥诃言。<a id="a-3A"></a>云何于我住处大小便。<a id="a-3B"></a>以是白佛。<a id="a-3C"></a>佛言不应尔。<a id="a-3D"></a>有冢间旷远诸比丘经过不敢起止。<a id="a-3E"></a>由此致病。<a id="a-3F"></a>以是白佛。<a id="a-3G"></a>佛言。<a id="a-3H"></a>应先弹指然后便利。<a id="a-3I"></a>若鬼神欲闻经典赞呗说法。<a id="a-3J"></a>应为作之。<a id="a-3K"></a>时迦夷王以钦婆罗宝衣与耆域。<a id="a-3L"></a>耆域即持至僧坊施僧。<a id="a-3M"></a>诸比丘不知云何。<a id="a-3N"></a>以是白佛。<a id="a-3O"></a>佛言应受用庄严塔。</p>
  <p id="a3P">有诸比丘得长短毛及无毛杂色氀氀不敢受。<a id="a-3Q"></a>以是白佛。<a id="a-3R"></a>佛言听受。<a id="a-3S"></a>杂色者听浣坏色乃着。<a id="a-3T"></a>若不能令纯色坏者。<a id="a-3U"></a>听在僧坊内着。</p>
  <p id="a3V">有诸比丘。<a id="a-3W"></a>得已成毡及未成者不敢受作。<a id="a-3X"></a>以是白佛。<a id="a-3Y"></a>佛言听受作。</p>
  <p id="a3Z">有诸比丘欲于街巷中拾粪扫衣。<a id="a-3a"></a>以是白佛。<a id="a-3b"></a>佛言听拾。<a id="a-3c"></a>时有白衣。<a id="a-3d"></a>于街巷中脱衣大小便。<a id="a-3e"></a>诸比丘谓是粪扫衣便取。<a id="a-3f"></a>彼言大德。<a id="a-3g"></a>莫取我衣。<a id="a-3h"></a>比丘答言。<a id="a-3i"></a>我谓是粪扫衣是以取耳。<a id="a-3j"></a>白衣复言汝不顾视而便取之。<a id="a-3k"></a>是为偷衣。<a id="a-3l"></a>诸比丘以是白佛。<a id="a-3m"></a>佛言。<a id="a-3n"></a>应谛看之若尘坌日曝有久故相顾视问人然后取之。<a id="a-3o"></a>诸比丘拾粪扫衣未浣着房中臭秽不净。<a id="a-3p"></a>以是白佛。<a id="a-3q"></a>佛言。<a id="a-3r"></a>不应未浣持入房。<a id="a-3s"></a>有诸比丘拾粪扫衣不即浣生虫。<a id="a-3t"></a>以是白佛。<a id="a-3u"></a>佛言应即净浣。</p>
  <p id="a3v">有诸比丘于净池中及上流浣粪扫衣。<a id="a-3w"></a>以是白佛。<a id="a-3x"></a>佛言不应尔。</p>
  <p id="a3y">有诸比丘以净器浣粪扫衣。<a id="a-3z"></a>以是白佛。<a id="a-40"></a>佛言不应尔。</p>
  <p id="a41">佛从王舍城。<a id="a-42"></a>与大比丘僧千二百五十人游行人间。<a id="a-43"></a>诸比丘担粪扫衣。<a id="a-44"></a>佛见已作是念。<a id="a-45"></a>我当为诸比丘作齐限受家衣施。<a id="a-46"></a>时瓶沙王闻。<a id="a-47"></a>佛与千二百五十人游行人间。<a id="a-48"></a>作是念。<a id="a-49"></a>我今宁可将四种兵侍卫世尊游我境内。<a id="a-4A"></a>念已敕严四种兵侍从佛后。<a id="a-4B"></a>佛展转到恒水欲渡到跋耆国。<a id="a-4C"></a>目连念言。<a id="a-4D"></a>若用舡渡恐王久留或有所废。<a id="a-4E"></a>我今当以神力令此水浅。<a id="a-4F"></a>念已即令水浅。<a id="a-4G"></a>佛与比丘一时涉渡。<a id="a-4H"></a>佛度彼岸而说偈言。</p>
  <p id="a4I">精进为舟筏　　能济深广河</p>
  <p id="a4J">孰有睹若斯　　不发信敬心</p>
  <p id="a4K">于是瓶沙王作是念。<a id="a-4L"></a>佛已出我界便应回还。<a id="a-4M"></a>即合掌遥礼而归。<a id="a-4N"></a>佛到屈茶聚落告诸比丘。<a id="a-4O"></a>有四法我及汝未得时。<a id="a-4P"></a>于生死中轮转无际。<a id="a-4Q"></a>何谓为四。<a id="a-4R"></a>所谓圣戒圣定圣慧圣解脱。<a id="a-4S"></a>今既得之。<a id="a-4T"></a>生死已尽梵行已立所作已办。<a id="a-4U"></a>即为诸比丘而说偈言。</p>
  <p id="a4V">戒定慧解脱　　我今如是觉</p>
  <p id="a4W">已尽诸苦源　　故为汝等说</p>
  <p id="a4X">时佛将五百比丘游行跋耆国欲到毗舍离城彼有淫女名阿范和利。<a id="a-4Y"></a>闻佛世尊有大名德号如来应供等正觉。<a id="a-4Z"></a>所可说法初中后善具足清白梵行之相。<a id="a-4a"></a>游行诸国将到此城。<a id="a-4b"></a>叹言善哉我愿欲见。<a id="a-4c"></a>即严四马车从五百妓女出迎世尊。<a id="a-4d"></a>佛遥见之告诸比丘。<a id="a-4e"></a>汝等各当系念在前自防护心。<a id="a-4f"></a>是诸佛教。<a id="a-4g"></a>何谓系念。<a id="a-4h"></a>谓行四念处观内身循身观除无明世间苦观。<a id="a-4i"></a>外身内外身及痛心法亦如是。<a id="a-4j"></a>何谓在前。<a id="a-4k"></a>所谓若行若立若坐若卧若睡若觉若去若来若前后视瞻若屈伸俯仰若着衣持钵若食饮便利若语若默常一其心。<a id="a-4l"></a>此是我教。<a id="a-4m"></a>阿范和利遥见世尊容颜殊特诸根寂定有三十二大人相圆光一寻犹若金山。<a id="a-4n"></a>便生信乐前至佛所头面礼足却住一面。<a id="a-4o"></a>佛为说种种妙法示教利喜已。<a id="a-4p"></a>白佛言。<a id="a-4q"></a>世尊。<a id="a-4r"></a>愿佛及僧于我园宿受明日请。<a id="a-4s"></a>佛默然受之。<a id="a-4t"></a>阿范和利知佛受已礼绕而退。<a id="a-4u"></a>时五百离车闻佛与比丘僧游行国界来向此城。<a id="a-4v"></a>共要迎佛。<a id="a-4w"></a>若不出者罚金钱五百。<a id="a-4x"></a>要已皆出。<a id="a-4y"></a>或乘青马青车。<a id="a-4z"></a>一切眷属衣服皆青。<a id="a-50"></a>黄黑赤白皆亦如是。<a id="a-51"></a>阿范和利中道相逢不避其路。<a id="a-52"></a>诸离车言。<a id="a-53"></a>何以不避使车马相突。<a id="a-54"></a>阿范和利言。<a id="a-55"></a>我请佛及僧于园宿明日设食不暇相避。<a id="a-56"></a>诸离车言。<a id="a-57"></a>我等亦欲请佛。<a id="a-58"></a>汝听我先。<a id="a-59"></a>答言。<a id="a-5A"></a>已受我请不得相让。<a id="a-5B"></a>诸离车言。<a id="a-5C"></a>与汝五百千两金。<a id="a-5D"></a>听我在先。<a id="a-5E"></a>答亦如上。<a id="a-5F"></a>诸离车复言。<a id="a-5G"></a>与汝半国财物可乎。<a id="a-5H"></a>答言。<a id="a-5I"></a>正使举国亦不可得。<a id="a-5J"></a>若能保我三事无失。<a id="a-5K"></a>尔乃相许。<a id="a-5L"></a>诸离车言。<a id="a-5M"></a>何谓二事。<a id="a-5N"></a>答言。<a id="a-5O"></a>一者保我身命必无夭夺。<a id="a-5P"></a>二者保我财物必无损失。<a id="a-5Q"></a>三者保佛常住必无余行。<a id="a-5R"></a>诸离车言。<a id="a-5S"></a>若财物损失我能相与。<a id="a-5T"></a>若佛余行我能请留。<a id="a-5U"></a>汝命危脆谁能保者。<a id="a-5V"></a>便嗔恚而去。<a id="a-5W"></a>佛遥见诸离车来。<a id="a-5X"></a>告诸比丘。<a id="a-5Y"></a>欲知忉利诸天出入与此无异。<a id="a-5Z"></a>诸离车见佛容颜殊特乃至犹若金山。<a id="a-5a"></a>下车步进前至佛所头面礼足却坐一面。<a id="a-5b"></a>时彼众中有一摩纳名宾只耶。<a id="a-5c"></a>从坐起偏袒右肩胡跪合掌白佛言。<a id="a-5d"></a>我欲以偈赞叹世尊。<a id="a-5e"></a>佛言随意。<a id="a-5f"></a>即便说之。</p>
  <p id="a5g">瓶沙得善利　　鸯伽持珠铠</p>
  <p id="a5h">佛昔出其国　　声若雷霆震</p>
  <p id="a5i">亦如花新开　　其香甚芬馥</p>
  <p id="a5j">观佛身光耀　　如日丽于天</p>
  <p id="a5k">又如月盛满　　升空无云翳</p>
  <p id="a5l">世尊光明身　　灼灼复踰此</p>
  <p id="a5m">佛慧无不鉴　　消灭阴谋情</p>
  <p id="a5n">能施世间眼　　决断诸疑惑</p>
  <p id="a5o">诸离车闻偈欢喜。<a id="a-5p"></a>即与五百领衣。<a id="a-5q"></a>摩纳言。<a id="a-5r"></a>我不须衣。<a id="a-5s"></a>愿先请佛。<a id="a-5t"></a>佛语离车。<a id="a-5u"></a>可听先请。<a id="a-5v"></a>即便听之。<a id="a-5w"></a>与衣如故摩纳得衣即以上佛。<a id="a-5x"></a>佛为受之。<a id="a-5y"></a>告诸离车。<a id="a-5z"></a>世有五宝甚为难遇。<a id="a-60"></a>一者诸佛世尊二者善说佛所说法三者闻法善解四者如闻能行五者不忘小恩。<a id="a-61"></a>诸离车闻法欢喜共作是议。<a id="a-62"></a>佛不久住人人别供不得周遍。<a id="a-63"></a>今当敛物随日供设。<a id="a-64"></a>非我种族不听豫之。<a id="a-65"></a>阿范和利竟夜作种种美食。<a id="a-66"></a>旦持至园敷坐具毕白时已到。<a id="a-67"></a>佛告诸比丘。<a id="a-68"></a>汝等系念共受彼食即皆就坐。<a id="a-69"></a>奈女手自斟酌欢喜无乱。<a id="a-6A"></a>食毕行水却住一面。<a id="a-6B"></a>白佛言。<a id="a-6C"></a>毗舍离诸园观中此园第一。<a id="a-6D"></a>我修此园本欲为福。<a id="a-6E"></a>今奉世尊。<a id="a-6F"></a>愿垂纳受。<a id="a-6G"></a>佛言。<a id="a-6H"></a>可以施僧得大果报。<a id="a-6I"></a>奈女重以上佛。<a id="a-6J"></a>佛言。<a id="a-6K"></a>但以施僧我在僧数。<a id="a-6L"></a>奈女受教即以施僧。<a id="a-6M"></a>便取小床于佛前坐。<a id="a-6N"></a>佛为说随喜偈。<a id="a-6O"></a>如为毗兰若所说。<a id="a-6P"></a>复更为说种种妙法示教利喜。<a id="a-6Q"></a>即于坐上得法眼净。<a id="a-6R"></a>次受三归五戒从坐起礼佛而去。<a id="a-6S"></a>诸离车于后如议供养。<a id="a-6T"></a>佛从毗舍离渐渐游行到钵遮罗塔。<a id="a-6U"></a>时冬大寒着一衣露地而宿。<a id="a-6V"></a>初夜过已觉寒复着一衣。<a id="a-6W"></a>中夜过已觉寒复着一衣。<a id="a-6X"></a>不复苦寒。<a id="a-6Y"></a>作是念。<a id="a-6Z"></a>未来诸比丘若不耐寒。<a id="a-6a"></a>着此三衣足以御之。<a id="a-6b"></a>我今宁可为诸比丘制畜三衣。<a id="a-6c"></a>明旦以是集比丘僧。<a id="a-6d"></a>告诸比丘。<a id="a-6e"></a>我先于王舍城游行。<a id="a-6f"></a>见诸比丘担重担衣。<a id="a-6g"></a>尔时欲为制家施衣齐限。<a id="a-6h"></a>昨夜极寒吾先着一衣。<a id="a-6i"></a>中夜初觉寒复着一衣。<a id="a-6j"></a>后夜初觉寒复着一衣。<a id="a-6k"></a>便不复苦寒。<a id="a-6l"></a>即作是念。<a id="a-6m"></a>未来诸比丘有不耐寒者。<a id="a-6n"></a>着此三衣足以御之。<a id="a-6o"></a>我今宁可为诸比丘制畜三衣。<a id="a-6p"></a>今以十利故。<a id="a-6q"></a>为诸比丘制畜三衣。<a id="a-6r"></a>不听有长。<a id="a-6s"></a>若衣弊坏。<a id="a-6t"></a>听补治以复綖却刺亦听直缝。<a id="a-6u"></a>时诸比丘畜拘修罗衣。<a id="a-6v"></a>诸居士见讥诃言。<a id="a-6w"></a>比丘着拘修罗。<a id="a-6x"></a>何异我等着贯头衣。<a id="a-6y"></a>以是白佛。<a id="a-6z"></a>佛言。<a id="a-70"></a>不听着拘修罗衣。<a id="a-71"></a>犯者突吉罗。<a id="a-72"></a>有一比丘安陀会坏。<a id="a-73"></a>权缝合作拘修罗着之后生疑悔。<a id="a-74"></a>以是白佛。<a id="a-75"></a>佛言。<a id="a-76"></a>听暂作着。<a id="a-77"></a>有诸比丘畜贯头及有袖衣拘摄披上。<a id="a-78"></a>以是白佛。<a id="a-79"></a>佛言。<a id="a-7A"></a>不听畜贯头及有袖衣。<a id="a-7B"></a>犯者突吉罗。<a id="a-7C"></a>若得听受坏作余衣。<a id="a-7D"></a>有一外道。<a id="a-7E"></a>以杂色綖缝着衣上作条幅处。<a id="a-7F"></a>后于佛法中出家犹着此衣。<a id="a-7G"></a>诸居士见讥诃言。<a id="a-7H"></a>沙门释子着外道衣不可分别。<a id="a-7I"></a>诸比丘以是白佛。<a id="a-7J"></a>佛言。<a id="a-7K"></a>不听着外道衣。<a id="a-7L"></a>犯者偷罗遮。<a id="a-7M"></a>若不知是外道衣而非佛所听皆应坏之。<a id="a-7N"></a>若知是外道衣应擿綖布地令人蹈上速使坏尽。</p>
  <p id="a7O">有诸比丘在树下坐禅。<a id="a-7P"></a>众鸟作声乱其禅思屎污身体。<a id="a-7Q"></a>以是白佛。<a id="a-7R"></a>佛言听驱鸟若作禅屋。</p>
  <p id="a7S">有诸比丘欲往冢间取死人衣。<a id="a-7T"></a>以是白佛。<a id="a-7U"></a>佛言听取。<a id="a-7V"></a>即便取之。<a id="a-7W"></a>后有比丘亦往取衣。<a id="a-7X"></a>见前比丘语言。<a id="a-7Y"></a>与我共分。<a id="a-7Z"></a>比丘不与。<a id="a-7a"></a>以是白佛。<a id="a-7b"></a>佛言应共分。<a id="a-7c"></a>有诸比丘。<a id="a-7d"></a>先在冢间得衣。<a id="a-7e"></a>与后来比丘共分。<a id="a-7f"></a>分时复有比丘来索分。<a id="a-7g"></a>诸比丘不与。<a id="a-7h"></a>以是白佛。<a id="a-7i"></a>佛言亦应共分。<a id="a-7j"></a>分衣已各欲还。<a id="a-7k"></a>复有比丘来索分。<a id="a-7l"></a>诸比丘不与。<a id="a-7m"></a>以是白佛。<a id="a-7n"></a>佛言亦应共分。<a id="a-7o"></a>分已各还垂出冢界。<a id="a-7p"></a>复有比丘来索分。<a id="a-7q"></a>诸比丘不与。<a id="a-7r"></a>以是白佛。<a id="a-7s"></a>佛言。<a id="a-7t"></a>亦应共分。<a id="a-7u"></a>分已各还已出冢界。<a id="a-7v"></a>复有比丘来索分。<a id="a-7w"></a>诸比丘不与。<a id="a-7x"></a>以是白佛。<a id="a-7y"></a>佛言不应共分。</p>
  <p id="a7z">有一比丘着衣持钵入村乞食作是念。<a id="a-80"></a>我今乞食犹早。<a id="a-81"></a>便往冢间多得诸衣。<a id="a-82"></a>得已复作是念。<a id="a-83"></a>若持入村担重可耻。<a id="a-84"></a>若先持归。<a id="a-85"></a>时或复过。<a id="a-86"></a>便束藏之。<a id="a-87"></a>然后乞食。<a id="a-88"></a>复有一比丘。<a id="a-89"></a>食后前至冢间求衣。<a id="a-8A"></a>见前比丘所得衣便持归。<a id="a-8B"></a>前比丘后往取衣。<a id="a-8C"></a>不知所在还到僧坊。<a id="a-8D"></a>见一比丘浣之。<a id="a-8E"></a>语言莫浣我衣。<a id="a-8F"></a>彼比丘言非是汝物。<a id="a-8G"></a>前比丘具以事语。<a id="a-8H"></a>彼比丘言。<a id="a-8I"></a>冢间无主物如何占护。<a id="a-8J"></a>以是白佛。<a id="a-8K"></a>佛言。<a id="a-8L"></a>应属前比丘。<a id="a-8M"></a>从今若先得衣。<a id="a-8N"></a>置冢间者应作帜有。<a id="a-8O"></a>比丘以死人骨作。<a id="a-8P"></a>帜后诸比丘谓是鸟衔着上即便取之以是白佛。<a id="a-8Q"></a>佛言不应以死人骨为帜。<a id="a-8R"></a>又有比丘以绛汁作帜。<a id="a-8S"></a>诸比丘谓是血污。<a id="a-8T"></a>即便取之。<a id="a-8U"></a>以是白佛。<a id="a-8V"></a>佛言不应以绛汁作帜。<a id="a-8W"></a>应用青黑木兰。<a id="a-8X"></a>若以袈裟衣片帖上。</p>
  <p id="a8Y">有诸比丘共要半入村乞食。<a id="a-8Z"></a>半冢间求衣还共分之。<a id="a-8a"></a>要已而去。<a id="a-8b"></a>往冢间者大得诸衣。<a id="a-8c"></a>悔言。<a id="a-8d"></a>我得衣属我。<a id="a-8e"></a>彼得食属彼。<a id="a-8f"></a>不能复共。<a id="a-8g"></a>乞食比丘还以食与之。<a id="a-8h"></a>得衣比丘不受如上语之。<a id="a-8i"></a>乞食比丘言。<a id="a-8j"></a>先共明要。<a id="a-8k"></a>如何中悔。<a id="a-8l"></a>以是白佛。<a id="a-8m"></a>佛言应共分。<a id="a-8n"></a>取衣比丘得衣时共要。<a id="a-8o"></a>若能担此衣还所住者。<a id="a-8p"></a>当与二分。<a id="a-8q"></a>既担还复悔不与。<a id="a-8r"></a>以是白佛。<a id="a-8s"></a>佛言应与浣亦如是。</p>
  <p id="a8t">有一比丘往冢间见一新死人欲取其衣。<a id="a-8u"></a>起尸鬼入身中起语言。<a id="a-8v"></a>大德莫取我衣。<a id="a-8w"></a>答言。<a id="a-8x"></a>汝已死非是汝衣便强夺取。<a id="a-8y"></a>死人大唤逐到僧坊。<a id="a-8z"></a>诸善鬼神不听入。<a id="a-90"></a>便住门外见出入比丘语言。<a id="a-91"></a>有一比丘夺我衣来。<a id="a-92"></a>可令见还。<a id="a-93"></a>诸比丘入问。<a id="a-94"></a>外有一人云。<a id="a-95"></a>有比丘夺其衣来。<a id="a-96"></a>谁持来者。<a id="a-97"></a>得衣比丘言。<a id="a-98"></a>此是死尸非生人也。<a id="a-99"></a>诸比丘以是白佛。<a id="a-9A"></a>佛言。<a id="a-9B"></a>若新死身未有坏处。<a id="a-9C"></a>起尸鬼犹着。<a id="a-9D"></a>不应取其衣。<a id="a-9E"></a>可以还之。<a id="a-9F"></a>若取未伤坏死人衣突吉罗。<a id="a-9G"></a>彼比丘即以衣还之。<a id="a-9H"></a>死尸得衣便倒地。<a id="a-9I"></a>彼比丘以是白佛。<a id="a-9J"></a>佛言可持着冢间。<a id="a-9K"></a>比丘即持衣行。<a id="a-9L"></a>死尸彼起逐后。<a id="a-9M"></a>既到冢间以衣着地。<a id="a-9N"></a>尸复还倒。<a id="a-9O"></a>有一比丘往冢间。<a id="a-9P"></a>见一人着新钦婆罗卧冢荫中。<a id="a-9Q"></a>谓是死人作是念。<a id="a-9R"></a>佛不听我取未伤坏死人衣。<a id="a-9S"></a>便打其头破。<a id="a-9T"></a>彼即惊起言。<a id="a-9U"></a>大德有何相犯打我头破。<a id="a-9V"></a>答言。<a id="a-9W"></a>谓汝是死人。<a id="a-9X"></a>彼言汝岂不知有喘息耶。<a id="a-9Y"></a>如何为衣欲断我命。<a id="a-9Z"></a>诸比丘以是白佛。<a id="a-9a"></a>佛言。<a id="a-9b"></a>不应自打若使人打死尸令伤坏。<a id="a-9c"></a>犯者突吉罗。</p>
  <p id="a9d">时诸比丘得劫贝衣不截头须而着。<a id="a-9e"></a>诸居士见讥诃言。<a id="a-9f"></a>沙门释子亦着此衣。<a id="a-9g"></a>与我何异。<a id="a-9h"></a>诸比丘以是白佛。<a id="a-9i"></a>佛言不应着。<a id="a-9j"></a>犯者突吉罗。</p>
  <p id="a9k">尔时世尊。<a id="a-9l"></a>与大比丘僧千二百五十人俱游行南方人间。<a id="a-9m"></a>从山上下见有水田善作畦畔。<a id="a-9n"></a>作是念。<a id="a-9o"></a>我诸比丘应作如此衣。<a id="a-9p"></a>即问阿难。<a id="a-9q"></a>汝见此田不。<a id="a-9r"></a>答言已见。<a id="a-9s"></a>又告阿难。<a id="a-9t"></a>诸比丘宜着如此衣。<a id="a-9u"></a>汝能作不。<a id="a-9v"></a>答言能。<a id="a-9w"></a>即受教自作。<a id="a-9x"></a>亦教诸比丘作。<a id="a-9y"></a>或一长一短。<a id="a-9z"></a>或两长一短。<a id="a-A0"></a>或三长一短。<a id="a-A1"></a>左条叶左靡。<a id="a-A2"></a>右条叶右靡。<a id="a-A3"></a>中条叶两向靡。<a id="a-A4"></a>作竟着之极是所宜。<a id="a-A5"></a>佛见已告诸比丘。<a id="a-A6"></a>阿难有大智慧。<a id="a-A7"></a>闻我略说作便如法。<a id="a-A8"></a>此名为割截不共之衣。<a id="a-A9"></a>与外道别异。<a id="a-AA"></a>怨家盗贼所不复取。<a id="a-AB"></a>从今听诸比丘割截作三衣。<a id="a-AC"></a>若破应补。<a id="a-AD"></a>佛在毗舍离城。<a id="a-AE"></a>有一住处。<a id="a-AF"></a>地极卑湿多诸蚊虻。<a id="a-AG"></a>诸比丘不得住。<a id="a-AH"></a>皆往舍卫城、<a id="a-AI"></a>瞻婆城、<a id="a-AJ"></a>迦维罗卫城．王舍城安居。<a id="a-AK"></a>所住处空。<a id="a-AL"></a>诸居士言。<a id="a-AM"></a>大德可住此安居。<a id="a-AN"></a>我等当供给饮食。<a id="a-AO"></a>诸比丘言。<a id="a-AP"></a>此间多有蚊虻不能得住。<a id="a-AQ"></a>诸居士复言。<a id="a-AR"></a>大德但住当送蚊幮。<a id="a-AS"></a>诸比丘不知得受不。<a id="a-AT"></a>以是白佛。<a id="a-AU"></a>佛言听受。<a id="a-AV"></a>诸比丘不知大小作。<a id="a-AW"></a>以是白佛。<a id="a-AX"></a>佛言应随床大小作。</p>
  <p id="aAY">诸比丘常着一衣入聚落及还僧坊。<a id="a-AZ"></a>初不易脱垢秽不净。<a id="a-Aa"></a>诸居士见讥诃言。<a id="a-Ab"></a>沙门释子不净可恶。<a id="a-Ac"></a>常着一衣出入聚落。<a id="a-Ad"></a>诸比丘以是白佛。<a id="a-Ae"></a>佛言。<a id="a-Af"></a>于僧坊内应着衬身衣。<a id="a-Ag"></a>不应着入聚落衣。<a id="a-Ah"></a>诸比丘无房舍住欲作新房。<a id="a-Ai"></a>以是白佛。<a id="a-Aj"></a>佛言。<a id="a-Ak"></a>听于僧坊内为僧作。<a id="a-Al"></a>余比丘不助。<a id="a-Am"></a>以是白佛。<a id="a-An"></a>佛言应助。<a id="a-Ao"></a>诸比丘便长助。<a id="a-Ap"></a>妨坐禅行道。<a id="a-Aq"></a>以是白佛。<a id="a-Ar"></a>佛言不应长助。<a id="a-As"></a>若力少不足然后助之。<a id="a-At"></a>诸比丘作时坏污其衣。<a id="a-Au"></a>数数补浣妨坐禅行道。<a id="a-Av"></a>以是白佛。<a id="a-Aw"></a>佛言。<a id="a-Ax"></a>僧应作作时衣作时令着。<a id="a-Ay"></a>诸比丘惭愧不敢衬身着。<a id="a-Az"></a>以是白佛。<a id="a-B0"></a>佛言。<a id="a-B1"></a>为僧作时听自恣着。<a id="a-B2"></a>诸比丘着僧衣小污便浣由是速坏。<a id="a-B3"></a>以是白佛。<a id="a-B4"></a>佛言。<a id="a-B5"></a>不应数数浣。<a id="a-B6"></a>作都竟然后浣举。</p>
  <p id="aB7">诸比丘欲作新经行处。<a id="a-B8"></a>以是白佛。<a id="a-B9"></a>佛言听作。<a id="a-BA"></a>诸比丘便曲作。<a id="a-BB"></a>以是白佛。<a id="a-BC"></a>佛言应直作。<a id="a-BD"></a>诸比丘欲高作经行道。<a id="a-BE"></a>以是白佛。<a id="a-BF"></a>佛言听高作。<a id="a-BG"></a>两两经行道数数坏。<a id="a-BH"></a>以是白佛。<a id="a-BI"></a>佛言。<a id="a-BJ"></a>听白墡渥亦听用衣及婆婆草布上。</p>
  <p id="aBK">大会时人多房少诸比丘无住处。<a id="a-BL"></a>以是白佛。<a id="a-BM"></a>佛言。<a id="a-BN"></a>房内有容膝处听衣布地坐留中央。<a id="a-BO"></a>诸比丘既同房住便相闹乱。<a id="a-BP"></a>以是白佛。<a id="a-BQ"></a>佛言。<a id="a-BR"></a>应以衣隔之亦听作窟。<a id="a-BS"></a>诸比丘倚壁坐。<a id="a-BT"></a>诸居士见讥诃言。<a id="a-BU"></a>此沙门释子为是老出家为是无威仪。<a id="a-BV"></a>云何倚壁而坐。<a id="a-BW"></a>以是白佛。<a id="a-BX"></a>佛言不应倚壁坐。<a id="a-BY"></a>有诸老病比丘。<a id="a-BZ"></a>不能自持取草束倚坐污秽房中。<a id="a-Ba"></a>以是白佛。<a id="a-Bb"></a>佛言。<a id="a-Bc"></a>不应倚草束听作隐机禅带。<a id="a-Bd"></a>诸比丘广作禅带。<a id="a-Be"></a>以是白佛。<a id="a-Bf"></a>佛言。<a id="a-Bg"></a>不应过人八指。<a id="a-Bh"></a>诸比丘复狭作禅带。<a id="a-Bi"></a>以是白佛。<a id="a-Bj"></a>佛言不应减五指。<a id="a-Bk"></a>诸比丘复作杂色禅带。<a id="a-Bl"></a>以是白佛。<a id="a-Bm"></a>佛言应一种色作。<a id="a-Bn"></a>若杂种色应浣坏色然后听畜。<a id="a-Bo"></a>时长老柯休得一衣。<a id="a-Bp"></a>欲作安陀会太长。<a id="a-Bq"></a>欲作僧伽梨优多罗僧皆少。<a id="a-Br"></a>数数牵挽。<a id="a-Bs"></a>佛行房见之问言。<a id="a-Bt"></a>汝作何等。<a id="a-Bu"></a>具以事答。<a id="a-Bv"></a>佛言。<a id="a-Bw"></a>若不足应三长一短。<a id="a-Bx"></a>若复不足听两长一短。<a id="a-By"></a>若复不足听一长一短。<a id="a-Bz"></a>若复不足听帖作叶。<a id="a-C0"></a>长老柯休复得一衣。<a id="a-C1"></a>少不足作割截三衣。<a id="a-C2"></a>以是白佛。<a id="a-C3"></a>佛言听作割截僧伽梨优多罗僧漫安陀会。<a id="a-C4"></a>有大众会时诸白衣以衣布施。<a id="a-C5"></a>以是白佛。<a id="a-C6"></a>佛言听受。<a id="a-C7"></a>诸白衣欲得咒愿。<a id="a-C8"></a>以是白佛。<a id="a-C9"></a>佛言。<a id="a-CA"></a>应为咒愿。<a id="a-CB"></a>诸比丘不知咒愿。<a id="a-CC"></a>以是白佛。<a id="a-CD"></a>佛言。<a id="a-CE"></a>应使维那咒愿。<a id="a-CF"></a>不知持着何处。<a id="a-CG"></a>以是白佛。<a id="a-CH"></a>佛言。<a id="a-CI"></a>应如前白二羯磨当中央房着中。<a id="a-CJ"></a>不知谁应守护。<a id="a-CK"></a>以是白佛。<a id="a-CL"></a>佛言应如前白二羯磨一比丘令守护。<a id="a-CM"></a>诸比丘便羯磨。<a id="a-CN"></a>无知比丘不别衣好恶。<a id="a-CO"></a>以是白佛。<a id="a-CP"></a>佛言。<a id="a-CQ"></a>成就五法不应差守衣。<a id="a-CR"></a>随爱恚痴畏不知衣好恶。<a id="a-CS"></a>诸比丘于闹处分失衣。<a id="a-CT"></a>守衣比丘得恶名声。<a id="a-CU"></a>以是白佛。<a id="a-CV"></a>佛言。<a id="a-CW"></a>应静处分。<a id="a-CX"></a>分衣时有客比丘来。<a id="a-CY"></a>旧比丘问。<a id="a-CZ"></a>汝某日在何处。<a id="a-Ca"></a>答在某处。<a id="a-Cb"></a>诸比丘言。<a id="a-Cc"></a>我等得衣日此比丘在我界内今不成分衣。<a id="a-Cd"></a>以是白佛。<a id="a-Ce"></a>佛言。<a id="a-Cf"></a>得衣日有比丘有比丘想不成分衣得突吉罗罪。<a id="a-Cg"></a>有比丘疑亦如是。<a id="a-Ch"></a>无比丘有比丘想成分衣得突吉罗罪。<a id="a-Ci"></a>无比丘疑亦如是。<a id="a-Cj"></a>无比丘无比丘想成分衣无犯。</p>
  <p id="aCk">时诸比丘不衬体卧僧卧具垢污不净。<a id="a-Cl"></a>复有一比丘不衬体卧僧卧具申脚蹋破。<a id="a-Cm"></a>以是白佛。<a id="a-Cn"></a>佛言。<a id="a-Co"></a>为护身护衣护僧卧具听畜单敷敷僧卧具上。<a id="a-Cp"></a>时六群比丘以佛不听衬身卧僧卧具便以广数寸物敷僧卧具上。<a id="a-Cq"></a>以是白佛。<a id="a-Cr"></a>佛言。<a id="a-Cs"></a>广长应如卧具。<a id="a-Ct"></a>诸比丘不系念眠失不净污于单敷。<a id="a-Cu"></a>以是白佛。<a id="a-Cv"></a>佛言应以坐具敷单敷上。<a id="a-Cw"></a>有诸比丘为壁虱所恼。<a id="a-Cx"></a>以是白佛。<a id="a-Cy"></a>佛言。<a id="a-Cz"></a>听别作广长单敷敷着敷下垂床四边各一尺。<a id="a-D0"></a>时优波离问佛。<a id="a-D1"></a>世尊。<a id="a-D2"></a>几种衣应受持。<a id="a-D3"></a>佛言。<a id="a-D4"></a>三衣应受持。<a id="a-D5"></a>衬身衣被衣雨浴衣覆疮衣蚊幮敷经行处衣障壁虱衣单敷衣坐具护髀衣护[跳-兆+尃]衣护头衣拭体巾拭手面巾针綖囊钵囊革屣囊漉水囊。<a id="a-D6"></a>如此诸衣若似衣皆应受持。<a id="a-D7"></a>有一比丘白佛言。<a id="a-D8"></a>世尊。<a id="a-D9"></a>常为我等赞叹少欲知足我甚乐之。<a id="a-DA"></a>愿听我等裸形。<a id="a-DB"></a>佛言。<a id="a-DC"></a>愚痴人欲作外道仪法。<a id="a-DD"></a>犯者偷罗遮。</p>
  <p id="aDE">有诸比丘白佛。<a id="a-DF"></a>或欲作人发衣鹿皮衣羊皮衣鸟毛衣马鬣衣牦牛尾衣草树皮叶衣。<a id="a-DG"></a>佛言。<a id="a-DH"></a>愚痴人欲作外道仪法。<a id="a-DI"></a>一切外道仪法皆不得作。<a id="a-DJ"></a>作者偷罗遮。</p>
  <p id="aDK">有一比丘白佛。<a id="a-DL"></a>愿听我等内着贯头衣跋那衣披上。<a id="a-DM"></a>佛言。<a id="a-DN"></a>愚痴人欲作白衣仪法。<a id="a-DO"></a>犯者突吉罗。</p>
  <p id="aDP">有诸比丘。<a id="a-DQ"></a>欲内着贯头衣外披劫贝衣。<a id="a-DR"></a>或欲作苏摩衣斑劫贝衣。<a id="a-DS"></a>或欲着指镮画眉眼着杂色革屣。<a id="a-DT"></a>以是白佛。<a id="a-DU"></a>佛言。<a id="a-DV"></a>愚痴人此是白衣仪法。<a id="a-DW"></a>一切白衣仪法皆不得作。<a id="a-DX"></a>犯者突吉罗。</p>
  <p id="aDY">有一比丘白佛。<a id="a-DZ"></a>愿听我等着纯青黄赤白黑色衣。<a id="a-Da"></a>佛言。<a id="a-Db"></a>纯黑色衣产母所著。<a id="a-Dc"></a>犯者波逸提。<a id="a-Dd"></a>余四色突吉罗。<a id="a-De"></a>时诸比丘患头冷病。<a id="a-Df"></a>以是白佛。<a id="a-Dg"></a>佛言。<a id="a-Dh"></a>听以衣覆亦听作帽暖则止。<a id="a-Di"></a>有诸比丘不着僧祇支入聚落露现胸臆诸女人见笑弄。<a id="a-Dj"></a>诸比丘以是白佛。<a id="a-Dk"></a>佛言不应尔。<a id="a-Dl"></a>入聚落应着僧祇支。<a id="a-Dm"></a>犯者突吉罗。</p>
  <p id="aDn">有诸比丘着僧祇支风吹落地。<a id="a-Do"></a>以是白佛。<a id="a-Dp"></a>佛言应着带。</p>
  <p id="aDq">有诸比丘在高上作诸女人在下见其形体笑弄。<a id="a-Dr"></a>诸比丘羞耻。<a id="a-Ds"></a>以是白佛。<a id="a-Dt"></a>佛言。<a id="a-Du"></a>听作时取衣后从岐间过摄着前。<a id="a-Dv"></a>时跋难陀知未分安居施物处。<a id="a-Dw"></a>辄往语言。<a id="a-Dx"></a>何不速分。<a id="a-Dy"></a>若不分或有虫啮水火等难。<a id="a-Dz"></a>若分可得自用。<a id="a-E0"></a>若与弟子及作福事。<a id="a-E1"></a>诸比丘即便分之。<a id="a-E2"></a>跋难陀言。<a id="a-E3"></a>汝等不别贵贱。<a id="a-E4"></a>诸比丘言。<a id="a-E5"></a>汝若善别为我等分。<a id="a-E6"></a>亦自取分即为分之。<a id="a-E7"></a>得分持去。<a id="a-E8"></a>复往余处如是非一。<a id="a-E9"></a>得重担衣。<a id="a-EA"></a>还归所住。<a id="a-EB"></a>诸比丘见赞言。<a id="a-EC"></a>汝大福德得如此衣。<a id="a-ED"></a>答言。<a id="a-EE"></a>非福所致。<a id="a-EF"></a>诸安居处巧说得耳。<a id="a-EG"></a>诸比丘种种诃责。<a id="a-EH"></a>云何一处安居诸处受施分。<a id="a-EI"></a>以是白佛。<a id="a-EJ"></a>佛以是事集比丘僧。<a id="a-EK"></a>问跋难陀。<a id="a-EL"></a>汝实尔不。<a id="a-EM"></a>答言。<a id="a-EN"></a>实尔世尊。<a id="a-EO"></a>佛种种诃责言。<a id="a-EP"></a>我常说少欲知足。<a id="a-EQ"></a>汝今云何多受无厌。<a id="a-ER"></a>诃已告诸比丘。<a id="a-ES"></a>不应一处安居诸处受安居施分。<a id="a-ET"></a>犯者突吉罗。</p>
  <p id="aEU">时诸比丘但着上下衣入聚落。<a id="a-EV"></a>以是白佛。<a id="a-EW"></a>佛言。<a id="a-EX"></a>不应尔。<a id="a-EY"></a>犯者突吉罗。</p>
  <p id="aEZ">有比丘反着衣入聚落。<a id="a-Ea"></a>诸比丘见语言。<a id="a-Eb"></a>反着衣与着不割截衣有何异。<a id="a-Ec"></a>以是白佛。<a id="a-Ed"></a>佛言。<a id="a-Ee"></a>不应尔。<a id="a-Ef"></a>犯者突吉罗。</p>
  <p id="aEg">有诸比丘未入村及出村草木钩衣破裂尘土入叶中欲反着不敢。<a id="a-Eh"></a>以是白佛。<a id="a-Ei"></a>佛言。<a id="a-Ej"></a>为护衣故未入村及出村听反着。</p>
  <p id="aEk">有诸比丘染漫衣作条又有缝叶着衣或摄作衣叶或半上向半下向作叶。<a id="a-El"></a>以是白佛。<a id="a-Em"></a>佛言。<a id="a-En"></a>不应尔。<a id="a-Eo"></a>犯者皆突吉罗。</p>
  <p id="aEp">有诸比丘着杂色衣。<a id="a-Eq"></a>以是白佛。<a id="a-Er"></a>佛言。<a id="a-Es"></a>不应尔。<a id="a-Et"></a>犯者突吉罗。</p>
  <p id="aEu">有诸比丘雨时倒着衣水入叶中烂坏。<a id="a-Ev"></a>以是白佛。<a id="a-Ew"></a>佛言。<a id="a-Ex"></a>雨时不应倒着若不雨随意。</p>
  <p id="aEy">尔时诸比丘有衣钵余物欲以施僧白佛。<a id="a-Ez"></a>佛言。<a id="a-F0"></a>九种得施皆听施僧。<a id="a-F1"></a>一者界得施二者要得施三者限得施四者僧得施五者现前僧得施六者安居僧得施七者二部僧得施八者教得施九者人得施。<a id="a-F2"></a>界得施者。<a id="a-F3"></a>施主言。<a id="a-F4"></a>施此界内僧。<a id="a-F5"></a>是名界得施。<a id="a-F6"></a>要得施者。<a id="a-F7"></a>安居时异界住僧共要若一处得施尽共分。<a id="a-F8"></a>是名要得施。<a id="a-F9"></a>限得施者。<a id="a-FA"></a>施主言。<a id="a-FB"></a>施如是如是人。<a id="a-FC"></a>是名限得施。<a id="a-FD"></a>僧得施者施主施僧僧应知所施物随宣处分。<a id="a-FE"></a>是名僧得施。<a id="a-FF"></a>现前僧得施者。<a id="a-FG"></a>施主对面施僧。<a id="a-FH"></a>是名现前僧得施。<a id="a-FI"></a>安居僧得施者。<a id="a-FJ"></a>施主言。<a id="a-FK"></a>施此安居僧。<a id="a-FL"></a>是名安居僧得施。<a id="a-FM"></a>二部僧得施者。<a id="a-FN"></a>施主施二部僧。<a id="a-FO"></a>若比丘多比丘尼少。<a id="a-FP"></a>若比丘尼多比丘少。<a id="a-FQ"></a>皆应中分。<a id="a-FR"></a>若有比丘无比丘尼。<a id="a-FS"></a>比丘应尽分。<a id="a-FT"></a>若有比丘尼无比丘。<a id="a-FU"></a>比丘尼应尽分。<a id="a-FV"></a>是名二部僧得施。<a id="a-FW"></a>教得施者。<a id="a-FX"></a>施主教僧作如是如是用若共分。<a id="a-FY"></a>是名教得施。<a id="a-FZ"></a>人得施者。<a id="a-Fa"></a>施主言。<a id="a-Fb"></a>我施某甲。<a id="a-Fc"></a>是名人得施。<a id="a-Fd"></a>复有五种得施。<a id="a-Fe"></a>施佛及僧施佛及比丘尼僧施佛及二部僧为人施僧长请施。</p>
  <p id="aFf">有一沙弥命过。<a id="a-Fg"></a>诸比丘不知云何处分其物。<a id="a-Fh"></a>以是白佛。<a id="a-Fi"></a>佛言。<a id="a-Fj"></a>若生时已与人应与之。<a id="a-Fk"></a>若生时不已与人现前僧应分。<a id="a-Fl"></a>有一少知识比丘命过。<a id="a-Fm"></a>有上下衣及非衣。<a id="a-Fn"></a>诸比丘不知云何。<a id="a-Fo"></a>以是白佛。<a id="a-Fp"></a>佛言。<a id="a-Fq"></a>若生时不已与人现前僧应分。<a id="a-Fr"></a>若生时已与人而未持去者。<a id="a-Fs"></a>僧应白二羯磨与之。<a id="a-Ft"></a>一比丘唱言。<a id="a-Fu"></a>大德僧听。<a id="a-Fv"></a>某甲比丘于此命过。<a id="a-Fw"></a>生存时所有若衣若非衣。<a id="a-Fx"></a>现在僧应分今与某甲。<a id="a-Fy"></a>若僧时到僧忍听。<a id="a-Fz"></a>白如是。<a id="a-G0"></a>大德僧听。<a id="a-G1"></a>某甲比丘于此命过。<a id="a-G2"></a>生存时所有若衣若非衣。<a id="a-G3"></a>现在僧应分今与某甲。<a id="a-G4"></a>谁诸长老忍默然若不忍者说。<a id="a-G5"></a>僧已与某甲衣竟。<a id="a-G6"></a>僧忍默然故。<a id="a-G7"></a>是事如是持。<a id="a-G8"></a>有一多知识比丘。<a id="a-G9"></a>为国王大臣众人所供养命过其物甚多。<a id="a-GA"></a>诸比丘不知云何。<a id="a-GB"></a>以是白佛。<a id="a-GC"></a>佛言。<a id="a-GD"></a>若生时先已与人。<a id="a-GE"></a>应白二羯磨与。<a id="a-GF"></a>若生时不已与人。<a id="a-GG"></a>有可分不可分者。<a id="a-GH"></a>若婆那衣苏摩衣劫贝衣拘摄毛长五指。<a id="a-GI"></a>若僧伽梨优多罗僧安陀会若下衣若舍勒若单敷若衬身衣若被若坐具若针綖囊漉水囊钵囊革屣囊若大小钵户钩。<a id="a-GJ"></a>如是等物是可分者。<a id="a-GK"></a>现在僧尽应分。<a id="a-GL"></a>若锦若绮若毛[旁*毛]若毡若拘摄毛过五指。<a id="a-GM"></a>若雨浴衣若覆疮衣若蚊幮若经行敷若遮壁虱单敷若坐卧床及踞床。<a id="a-GN"></a>除大小瓦钵瓦澡灌。<a id="a-GO"></a>余一切瓦器。<a id="a-GP"></a>除大小铁钵户钩截甲刀针。<a id="a-GQ"></a>余一切铁器。<a id="a-GR"></a>除铜揵镃铜多罗盛眼药物。<a id="a-GS"></a>余一切铜器若伞盖锡杖。<a id="a-GT"></a>如是等物是不可分者应属僧用。</p>
  <p id="aGU">有诸比丘得安居施未分。<a id="a-GV"></a>或有命过者反俗者作外道者远行者作沙弥者更受大戒者变成二根者根灭者。<a id="a-GW"></a>诸比丘不知云何。<a id="a-GX"></a>以是白佛。<a id="a-GY"></a>佛言。<a id="a-GZ"></a>安居得施未分。<a id="a-Ga"></a>若命过者生时已与人。<a id="a-Gb"></a>应白二羯磨与之。<a id="a-Gc"></a>若生时不已与人。<a id="a-Gd"></a>现前僧应分。<a id="a-Ge"></a>反俗作外道远行变成二根根灭亦如是。<a id="a-Gf"></a>作沙弥者应与沙弥分。<a id="a-Gg"></a>更受大戒者应与大比丘分。<a id="a-Gh"></a>有诸比丘于安居中未得安居施。<a id="a-Gi"></a>或命过乃至根变。<a id="a-Gj"></a>后得施亦如是。<a id="a-Gk"></a>比丘尼亦如是。<a id="a-Gl"></a>时调达得安居施未分破僧。<a id="a-Gm"></a>诸比丘不知云何。<a id="a-Gn"></a>以是白佛。<a id="a-Go"></a>佛言。<a id="a-Gp"></a>若僧未破得物应等分。<a id="a-Gq"></a>若破后得物应随所施分。</p>
  <p id="aGr">有诸比丘同界僧破。<a id="a-Gs"></a>后欲作诸羯磨与人受具足戒。<a id="a-Gt"></a>不知云何。<a id="a-Gu"></a>以是白佛。<a id="a-Gv"></a>佛言。<a id="a-Gw"></a>若僧已破虽同界听作羯磨行僧事不犯别众。</p>
  <p id="aGx">有一住处一比丘住。<a id="a-Gy"></a>非安居时得施僧衣。<a id="a-Gz"></a>作是念。<a id="a-H0"></a>佛说四人已上名僧。<a id="a-H1"></a>我今一人不知云何。<a id="a-H2"></a>以是白佛。<a id="a-H3"></a>佛言。<a id="a-H4"></a>应受持若净施若施人。<a id="a-H5"></a>若不尔余比丘来应共分。</p>
  <p id="aH6">若有比丘住处。<a id="a-H7"></a>非安居时得施僧物。<a id="a-H8"></a>若无比丘。<a id="a-H9"></a>比丘尼应分。</p>
  <p id="aHA">若有比丘尼住处。<a id="a-HB"></a>非安居时得施比丘尼僧衣。<a id="a-HC"></a>若无比丘尼比丘应分。</p>
  <p id="aHD">若有比丘住处。<a id="a-HE"></a>非安居时比丘命过。<a id="a-HF"></a>无比丘比丘尼应分。<a id="a-HG"></a>若有比丘尼住处。<a id="a-HH"></a>非安居时比丘尼命过。<a id="a-HI"></a>无比丘尼比丘应分。<a id="a-HJ"></a>安居时得施皆亦如是。</p>
  <p id="aHK">有一外道弟子于佛法律中出家。<a id="a-HL"></a>其诸亲族咸作是言。<a id="a-HM"></a>云何舍我阿罗汉道。<a id="a-HN"></a>于沙门释子中出家。<a id="a-HO"></a>当还取之。<a id="a-HP"></a>复作是言。<a id="a-HQ"></a>彼若闻者或能逃避沙门释子不破安居。<a id="a-HR"></a>尔时往取必得无疑。<a id="a-HS"></a>彼比丘闻不知云何。<a id="a-HT"></a>以是白佛。<a id="a-HU"></a>佛言。<a id="a-HV"></a>听破安居去。<a id="a-HW"></a>彼比丘便从一住处至一住处。<a id="a-HX"></a>不知应于何处受安居施分。<a id="a-HY"></a>以是白佛。<a id="a-HZ"></a>佛言。<a id="a-Ha"></a>若住日多处应于彼受分。<a id="a-Hb"></a>有二比丘共在道行。<a id="a-Hc"></a>一比丘病。<a id="a-Hd"></a>一比丘看之。<a id="a-He"></a>彼遂命过。<a id="a-Hf"></a>看病比丘持其衣钵来至佛所。<a id="a-Hg"></a>以是白佛。<a id="a-Hh"></a>佛以是事集比丘僧。<a id="a-Hi"></a>告诸比丘。<a id="a-Hj"></a>看病甚难。<a id="a-Hk"></a>今听以三衣钵白二羯磨与之。<a id="a-Hl"></a>一比丘唱言。<a id="a-Hm"></a>大德僧听。<a id="a-Hn"></a>某甲比丘命过。<a id="a-Ho"></a>三衣钵现在僧应分今以与看病人。<a id="a-Hp"></a>若僧时到僧忍听。<a id="a-Hq"></a>白如是。<a id="a-Hr"></a>大德僧听。<a id="a-Hs"></a>某甲比丘命过。<a id="a-Ht"></a>三衣钵现在僧应分今以与看病人。<a id="a-Hu"></a>谁诸长老忍默然若不忍者说。<a id="a-Hv"></a>僧已与某甲比丘衣钵竟。<a id="a-Hw"></a>僧忍默然故。<a id="a-Hx"></a>是事如是持。</p>
  <p id="aHy">有一比丘懒惰初不佐助众事。<a id="a-Hz"></a>亦不给侍和尚阿阇梨。<a id="a-I0"></a>得病无人看视屎尿污身不净臭秽。<a id="a-I1"></a>佛按行房见自为洗浴浣濯其衣除去不净扶卧床上在边安慰。<a id="a-I2"></a>汝莫恐怖汝今终不以此命过。<a id="a-I3"></a>彼比丘闻已欢喜。<a id="a-I4"></a>佛复为说种种妙法。<a id="a-I5"></a>远尘离垢于诸法中得法眼净。<a id="a-I6"></a>佛以是事集比丘僧问阿难。<a id="a-I7"></a>某房比丘何以无人看。<a id="a-I8"></a>阿难具以事答。<a id="a-I9"></a>佛语阿难。<a id="a-IA"></a>汝等所作非法。<a id="a-IB"></a>比丘无有父母。<a id="a-IC"></a>自不相看谁看。<a id="a-ID"></a>汝等今听诸比丘看病人。<a id="a-IE"></a>诸比丘不知谁应看病。<a id="a-IF"></a>以是白佛。<a id="a-IG"></a>佛言。<a id="a-IH"></a>弟子应看和尚。<a id="a-II"></a>和尚应看弟子。<a id="a-IJ"></a>阿阇梨同和尚阿阇梨亦如是。<a id="a-IK"></a>有客来比丘病。<a id="a-IL"></a>无和尚阿阇梨亦无同师无有看者。<a id="a-IM"></a>诸比丘不知云何。<a id="a-IN"></a>以是白佛。<a id="a-IO"></a>佛言。<a id="a-IP"></a>应先劝一人看之。<a id="a-IQ"></a>若无此人应日日次第差一人。<a id="a-IR"></a>若不肯如法治。<a id="a-IS"></a>时诸比丘竞往看视恼乱病者。<a id="a-IT"></a>以是白佛。<a id="a-IU"></a>佛言不应尔。<a id="a-IV"></a>应两三人往为料理病所宜事。<a id="a-IW"></a>时看病人求药艰难。<a id="a-IX"></a>而病人不肯服妨废行道。<a id="a-IY"></a>以是白佛。<a id="a-IZ"></a>佛言。<a id="a-Ia"></a>病人有五事难看。<a id="a-Ib"></a>不能节量食。<a id="a-Ic"></a>不肯服病所宜药。<a id="a-Id"></a>不肯向看病人说病状貌。<a id="a-Ie"></a>不从看病人教。<a id="a-If"></a>不能恒观无常。<a id="a-Ig"></a>有五事不能看病。<a id="a-Ih"></a>不知病所宜药。<a id="a-Ii"></a>不能得随病食。<a id="a-Ij"></a>不能为病人说法示教利喜。<a id="a-Ik"></a>恶厌病人屎尿涕唾。<a id="a-Il"></a>为利故看不以慈心。<a id="a-Im"></a>有诸看病人。<a id="a-In"></a>或为病人或为私。<a id="a-Io"></a>行去后病人命过。<a id="a-Ip"></a>余人得其衣钵。<a id="a-Iq"></a>以是白佛。<a id="a-Ir"></a>佛言。<a id="a-Is"></a>不应趣与人应与究竟看病者。<a id="a-It"></a>有一比丘病看病人多。<a id="a-Iu"></a>诸比丘不知几人应得衣。<a id="a-Iv"></a>以是白佛。<a id="a-Iw"></a>佛言。<a id="a-Ix"></a>若比丘命过。<a id="a-Iy"></a>应与二人衣。<a id="a-Iz"></a>比丘沙弥。<a id="a-J0"></a>虽父母兄弟亦不应与。<a id="a-J1"></a>若比丘尼命过。<a id="a-J2"></a>应与三人衣。<a id="a-J3"></a>比丘尼式叉摩那沙弥尼。<a id="a-J4"></a>有诸比丘分看病沙弥物与沙弥三分之一。<a id="a-J5"></a>以是白佛。<a id="a-J6"></a>佛言应等分与。<a id="a-J7"></a>有命过比丘。<a id="a-J8"></a>先以衣净施诸比丘。<a id="a-J9"></a>诸比丘不肯还。<a id="a-JA"></a>以是白佛。<a id="a-JB"></a>佛言。<a id="a-JC"></a>若彼本非亲里善意施皆应还。</p>
  <p id="aJD">时舍利弗目连自恣竟于左右游行。<a id="a-JE"></a>同安居及近住处诸比丘多有随从。<a id="a-JF"></a>诸白衣见。<a id="a-JG"></a>人人各念。<a id="a-JH"></a>当为舍利弗目连施僧安居衣。<a id="a-JI"></a>即便施之。<a id="a-JJ"></a>大有所得。<a id="a-JK"></a>彼得施处诸比丘。<a id="a-JL"></a>语舍利弗目连言。<a id="a-JM"></a>共分此衣。<a id="a-JN"></a>答言我等不同安居。<a id="a-JO"></a>正可得食无此衣分。<a id="a-JP"></a>以是白佛。<a id="a-JQ"></a>佛言应尽共分。</p>
  <p id="aJR">时乙师达多跋陀罗自恣竟亦与众多比丘于左右游行。<a id="a-JS"></a>诸白衣见作是言。<a id="a-JT"></a>若比丘于我住处安居者。<a id="a-JU"></a>我施此衣所得亦多。<a id="a-JV"></a>彼诸客比丘索共分之。<a id="a-JW"></a>答言。<a id="a-JX"></a>施我界内安居比丘不得与汝。<a id="a-JY"></a>以是白佛。<a id="a-JZ"></a>佛言不应共分。</p>
  <p id="aJa">时有估客。<a id="a-Jb"></a>赍钦婆罗从波利国来到拘舍罗。<a id="a-Jc"></a>闻佛出世有大威神诸弟子亦复如是。<a id="a-Jd"></a>便大持钦婆罗衣施僧。<a id="a-Je"></a>诸比丘言。<a id="a-Jf"></a>佛未听我等受钦婆罗衣。<a id="a-Jg"></a>以是白佛。<a id="a-Jh"></a>佛言听受。<a id="a-Ji"></a>复别与上座。<a id="a-Jj"></a>亦不敢受言。<a id="a-Jk"></a>佛未听我等别受钦婆罗衣。<a id="a-Jl"></a>以是白佛。<a id="a-Jm"></a>佛言亦听别受。</p>
  <p id="aJn">时毗舍佉母作是言。<a id="a-Jo"></a>若住我所作房者。<a id="a-Jp"></a>应着用我三衣衬身衣被衣雨浴衣覆疮衣单敷衣遮壁虱衣蚊幮。<a id="a-Jq"></a>不得着用余人衣。<a id="a-Jr"></a>诸比丘谓此属四方僧。<a id="a-Js"></a>不敢衬身着之。<a id="a-Jt"></a>以是白佛。<a id="a-Ju"></a>佛言。<a id="a-Jv"></a>若施主现在听衬身着。</p>
  <p id="aJw">有诸比丘尼以衣钵余物施诸比丘。<a id="a-Jx"></a>诸比丘不敢受。<a id="a-Jy"></a>诸比丘尼言。<a id="a-Jz"></a>我当于何处更求福田。<a id="a-K0"></a>以是白佛。<a id="a-K1"></a>佛言听随意受。<a id="a-K2"></a>时诸比丘得劫贝经钦婆罗纬衣不敢受。<a id="a-K3"></a>以是白佛。<a id="a-K4"></a>佛言听受。<a id="a-K5"></a>时舍卫城治钦婆罗人。<a id="a-K6"></a>见诸比丘着钦婆罗衣。<a id="a-K7"></a>语言。<a id="a-K8"></a>大德所著若浣若蹋。<a id="a-K9"></a>使毛出者极好鲜文。<a id="a-KA"></a>诸比丘不敢。<a id="a-KB"></a>以是白佛。<a id="a-KC"></a>佛言听浣蹋。<a id="a-KD"></a>若不知听雇人。<a id="a-KE"></a>有诸比丘于露地浣蹋钦婆罗。<a id="a-KF"></a>诸白衣见讥诃。<a id="a-KG"></a>此比丘正似蹋钦婆罗师。<a id="a-KH"></a>以是白佛。<a id="a-KI"></a>佛言应在屏处蹋。<a id="a-KJ"></a>欲截钦婆罗头。<a id="a-KK"></a>不知以何截。<a id="a-KL"></a>以是白佛。<a id="a-KM"></a>佛言应作剪刀。</p>
  <p id="aKN">诸比丘着斑色綖织衣。<a id="a-KO"></a>诸白衣见讥诃言。<a id="a-KP"></a>沙门释子与世人何异。<a id="a-KQ"></a>诸比丘以是白佛。<a id="a-KR"></a>佛言不应着斑色綖织衣。<a id="a-KS"></a>犯者突吉罗。</p>
  <p id="aKT">有一女人生儿辄死。<a id="a-KU"></a>后生一男将至诸比丘所。<a id="a-KV"></a>索袈裟衣与着。<a id="a-KW"></a>诸比丘不敢与。<a id="a-KX"></a>以是白佛。<a id="a-KY"></a>佛言听与。<a id="a-KZ"></a>有一少知识比丘无衣。<a id="a-Ka"></a>诸女人乞不得与。<a id="a-Kb"></a>彼言我自出物与我染之。<a id="a-Kc"></a>诸比丘不敢为染。<a id="a-Kd"></a>以是白佛。<a id="a-Ke"></a>佛言听为染。<a id="a-Kf"></a>时毕陵伽婆蹉父母贫穷。<a id="a-Kg"></a>欲以衣供养而不敢。<a id="a-Kh"></a>以是白佛。<a id="a-Ki"></a>佛以是事集比丘僧。<a id="a-Kj"></a>告诸比丘。<a id="a-Kk"></a>若人百年之中。<a id="a-Kl"></a>右肩担父左肩担母。<a id="a-Km"></a>于上大小便利。<a id="a-Kn"></a>极世珍奇衣食供养。<a id="a-Ko"></a>犹不能报须臾之恩。<a id="a-Kp"></a>从今听诸比丘尽心尽寿供养父母。<a id="a-Kq"></a>若不供养得重罪。</p>
 </body>
</html>