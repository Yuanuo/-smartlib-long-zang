<!doctype html>
<html id="z3IBV60qA" data-ver="1061">
 <head>
  <meta charset="utf-8">
  <meta author="佛陀舍">
  <meta author="竺道生">
  <meta library="龙藏">
  <meta catalog="小乘律">
  <meta period="宋">
 </head>
 <body>
  <h1 id="a1">弥沙塞部和醯五分律卷第二十七</h1>
  <h2 id="a2">第五分第三杂法之二</h2>
  <p id="a3">时跋难陀捉盖着革屣络囊盛钵挂杖担行。<a id="a-4"></a>有优婆塞共一外道弟子在后。<a id="a-5"></a>遥见谓是外道。<a id="a-6"></a>语外道弟子言。<a id="a-7"></a>看汝师在路行无有仪威。<a id="a-8"></a>外道弟子言。<a id="a-9"></a>汝等见无威仪者皆谓是外道。<a id="a-A"></a>而今此人实是释子。<a id="a-B"></a>二人共诤遂便共赌。<a id="a-C"></a>逐及问之。<a id="a-D"></a>果是释子。<a id="a-E"></a>优婆塞既输所赌又大惭愧。<a id="a-F"></a>诸比丘以是白佛。<a id="a-G"></a>佛言。<a id="a-H"></a>不听作此仪法在道路行。<a id="a-I"></a>犯者突吉罗。<a id="a-J"></a>有诸比丘在路行为塔得盖伞不敢受。<a id="a-K"></a>诸居士讥呵言。<a id="a-L"></a>此沙门释子不欲供养塔。<a id="a-M"></a>白佛。<a id="a-N"></a>佛言。<a id="a-O"></a>听受。<a id="a-P"></a>但不得如外道威仪持行。<a id="a-Q"></a>有诸老病比丘须拄杖络囊盛钵乞食。<a id="a-R"></a>佛言。<a id="a-S"></a>听从僧乞。<a id="a-T"></a>彼比丘应至僧中乞言。<a id="a-U"></a>大德僧听。<a id="a-V"></a>我某甲比丘老病。<a id="a-W"></a>今从僧乞听拄杖络囊盛钵乞食。<a id="a-X"></a>愿僧听之。<a id="a-Y"></a>如是三乞。<a id="a-Z"></a>僧应筹量应与不应与。<a id="a-a"></a>若实不老病不应与。<a id="a-b"></a>若实老病应白二羯磨与之。<a id="a-c"></a>一比丘唱言。<a id="a-d"></a>大德僧听。<a id="a-e"></a>此某甲比丘老病。<a id="a-f"></a>今从僧乞听拄杖络囊盛钵乞食。<a id="a-g"></a>僧今听之。<a id="a-h"></a>若僧时到僧忍听。<a id="a-i"></a>白如是。<a id="a-j"></a>大德僧听。<a id="a-k"></a>此某甲比丘老病。<a id="a-l"></a>乃至僧今听之。<a id="a-m"></a>谁诸长老忍默然不忍者说。<a id="a-n"></a>僧已听某甲比丘老病拄杖络囊盛钵乞食竟。<a id="a-o"></a>僧忍默然故。<a id="a-p"></a>是事如是持。<a id="a-q"></a>有诸比丘欲畜杖络囊。<a id="a-r"></a>佛言。<a id="a-s"></a>应作僧所羯磨人有而畜杖络囊。<a id="a-t"></a>若有亲里比丘尼亦听作彼有而畜。<a id="a-u"></a>有诸比丘触雨乞食坏衣色。<a id="a-v"></a>佛言。<a id="a-w"></a>听捉盖至门放地乞食得已还捉持去。<a id="a-x"></a>有诸比丘持盖乞食还着温室讲堂食处余霤湿地成泥佛言。<a id="a-y"></a>听作屋安之勿令相妨。<a id="a-z"></a>有诸比丘欲私作盖。<a id="a-10"></a>佛言。<a id="a-11"></a>听作。<a id="a-12"></a>方圆随意木作头子除漆树。<a id="a-13"></a>若叶若草作覆。<a id="a-14"></a>亦听十种衣一一衣覆之。<a id="a-15"></a>僧四方僧及私皆听畜。<a id="a-16"></a>亦听长一以为备豫。<a id="a-17"></a>有一比丘患眼。<a id="a-18"></a>佛言。<a id="a-19"></a>听着眼药灌鼻以油酥摩顶上以盐酥摩脚下。<a id="a-1A"></a>诸比丘不知用何物作灌鼻筒。<a id="a-1B"></a>佛言。<a id="a-1C"></a>除漆树余竹木铜铁牙角作之。<a id="a-1D"></a>有一比丘名瞿夷食后辄齝。<a id="a-1E"></a>诸比丘见疑犯非时食。<a id="a-1F"></a>以是白佛。<a id="a-1G"></a>佛言。<a id="a-1H"></a>诸比丘。<a id="a-1I"></a>此比丘前五百世常生牛中。<a id="a-1J"></a>余报生人间。<a id="a-1K"></a>凡有所食非齝不消。<a id="a-1L"></a>从今如此等比非时齝无犯。<a id="a-1M"></a>有诸比丘或依止僧住。<a id="a-1N"></a>或依止四方僧住。<a id="a-1O"></a>或依止塔住。<a id="a-1P"></a>无人教诫愚痴无知不能学戒。<a id="a-1Q"></a>以是白佛。<a id="a-1R"></a>佛言不听依止僧四方僧及塔住。<a id="a-1S"></a>犯者皆突吉罗。<a id="a-1T"></a>听依止上座及如法比丘能教诫者。<a id="a-1U"></a>时诸比丘同覆眠更相触身生染着心不乐修梵行。<a id="a-1V"></a>佛言。<a id="a-1W"></a>不听同覆眠。<a id="a-1X"></a>犯者突吉罗。<a id="a-1Y"></a>若无衣覆者。<a id="a-1Z"></a>听异衬身衣上得同覆。<a id="a-1a"></a>若住处迮不相识。<a id="a-1b"></a>听同床坐。<a id="a-1c"></a>皆不得眠。<a id="a-1d"></a>若眠突吉罗。<a id="a-1e"></a>有一阿练若处野火欲至。<a id="a-1f"></a>不知云何。<a id="a-1g"></a>以是白佛。<a id="a-1h"></a>佛言。<a id="a-1i"></a>汝往灭之。<a id="a-1j"></a>受教往灭。<a id="a-1k"></a>不能令灭。<a id="a-1l"></a>还白佛。<a id="a-1m"></a>佛言。<a id="a-1n"></a>可以我名语火神言。<a id="a-1o"></a>世尊欲令汝灭。<a id="a-1p"></a>受教往语火即灭。<a id="a-1q"></a>还白佛。<a id="a-1r"></a>佛言。<a id="a-1s"></a>此火神不但今世闻我名火便灭。<a id="a-1t"></a>过去世时海中有洲。<a id="a-1u"></a>于七岁中常为火所烧。<a id="a-1v"></a>彼洲上丛草中有雉生一鶵。<a id="a-1w"></a>父母见火欲至便舍而去。<a id="a-1x"></a>其鶵于后帐舒翅脚示火神。<a id="a-1y"></a>说偈言。</p>
  <p id="a1z">有脚未能行　　有翅未能飞</p>
  <p id="a20">父母见舍去　　唯愿活我命</p>
  <p id="a21">火神即以偈答。</p>
  <p id="a22">卵生非所求　　而今从吾乞</p>
  <p id="a23">我今当施汝　　四面各一寻</p>
  <p id="a24">佛言。<a id="a-25"></a>尔时雉鶵者则我身是。<a id="a-26"></a>火神者今火神是。<a id="a-27"></a>昔已为我灭火。<a id="a-28"></a>今复为我灭之。<a id="a-29"></a>若野火来时。<a id="a-2A"></a>应打揵捶若唱令。<a id="a-2B"></a>僧同集使净人刈左右草以火逆烧水土浇坋湿衣扑灭。<a id="a-2C"></a>有诸住处塔中幡盖盈长弃于庭中纵横践蹋。<a id="a-2D"></a>诸白衣讥呵言。<a id="a-2E"></a>此诸沙门不惜他物毁败供养非沙门法。<a id="a-2F"></a>诸比丘以是白佛。<a id="a-2G"></a>佛言。<a id="a-2H"></a>除佛辟支佛塔余塔。<a id="a-2I"></a>长物听作四方僧用。<a id="a-2J"></a>若此塔后须取四方僧物还之。<a id="a-2K"></a>时诸比丘啖生熟蒜。<a id="a-2L"></a>前食后食无时不啖。<a id="a-2M"></a>亦空啖之房舍臭处。<a id="a-2N"></a>诸白衣入房闻臭讥呵言。<a id="a-2O"></a>此诸沙门住处蒜臭犹如庖厨。<a id="a-2P"></a>诸比丘以是白佛。<a id="a-2Q"></a>佛言。<a id="a-2R"></a>不听无因缘啖蒜。<a id="a-2S"></a>若有因缘啖时。<a id="a-2T"></a>不得在诸比丘上风行立。<a id="a-2U"></a>有一比丘以小因缘啖蒜。<a id="a-2V"></a>如来说法不敢往听。<a id="a-2W"></a>佛问。<a id="a-2X"></a>何故不来听法。<a id="a-2Y"></a>答言。<a id="a-2Z"></a>世尊。<a id="a-2a"></a>不听啖蒜在诸比丘上风行立。<a id="a-2b"></a>是以不敢。<a id="a-2c"></a>佛种种呵责彼比丘。<a id="a-2d"></a>汝愚痴人所作非法。<a id="a-2e"></a>贪食臭秽失于无量法味之利。<a id="a-2f"></a>呵已告诸比丘。<a id="a-2g"></a>从今不听以小因缘啖蒜。<a id="a-2h"></a>犯者突吉罗。<a id="a-2i"></a>啖蒜比丘应正顺诸比丘。<a id="a-2j"></a>正顺者。<a id="a-2k"></a>七日不得入温室讲堂食堂浴室厕上他房聚落塔边过。<a id="a-2l"></a>七日后。<a id="a-2m"></a>卧具应抖擞者抖擞应浣者浣。<a id="a-2n"></a>应晒者晒。<a id="a-2o"></a>应香熏者香熏。<a id="a-2p"></a>洒扫房中遍泥其内。<a id="a-2q"></a>自浣衣服洗浴身体然后入。<a id="a-2r"></a>时诸比丘畜大铜鏂。<a id="a-2s"></a>诸白衣见问言。<a id="a-2t"></a>此是谁器。<a id="a-2u"></a>有人答言。<a id="a-2v"></a>是诸比丘许。<a id="a-2w"></a>便讥呵言。<a id="a-2x"></a>此沙门如王大臣。<a id="a-2y"></a>何用畜此大铜鏂为。<a id="a-2z"></a>诸比丘以是白佛。<a id="a-30"></a>佛言。<a id="a-31"></a>从今不听畜大铜鏂。<a id="a-32"></a>若畜一升以上突吉罗。<a id="a-33"></a>时诸比丘处处小便臭处不净。<a id="a-34"></a>诸白衣讥呵言。<a id="a-35"></a>此沙门释子无有威仪法。<a id="a-36"></a>小便无有常处。<a id="a-37"></a>臭处不净。<a id="a-38"></a>有一比丘在不应小便处小便。<a id="a-39"></a>鬼神捉其男根牵至屏处。<a id="a-3A"></a>语言。<a id="a-3B"></a>大德应在此处小便。<a id="a-3C"></a>诸比丘以是白佛。<a id="a-3D"></a>佛言。<a id="a-3E"></a>不听漫小便。<a id="a-3F"></a>应屏处作处所。<a id="a-3G"></a>犯者突吉罗。<a id="a-3H"></a>有诸客比丘不知小便处。<a id="a-3I"></a>佛言。<a id="a-3J"></a>听问旧比丘。<a id="a-3K"></a>有诸老病比丘不能至小便处。<a id="a-3L"></a>佛言。<a id="a-3M"></a>听畜小便器。<a id="a-3N"></a>诸比丘便内小便器着房中臭处。<a id="a-3O"></a>佛言。<a id="a-3P"></a>不应着房中。<a id="a-3Q"></a>诸比丘既着房外恶虫入中。<a id="a-3R"></a>佛言。<a id="a-3S"></a>若须内房中应密塞口。<a id="a-3T"></a>若着房外与水满中。<a id="a-3U"></a>有诸比丘处处大便。<a id="a-3V"></a>诸白衣讥呵如上。<a id="a-3W"></a>佛言。<a id="a-3X"></a>不应尔。<a id="a-3Y"></a>听屏处掘地作厕屋覆上作上下道及栏格。<a id="a-3Z"></a>厕满应除去。<a id="a-3a"></a>若生虫应作坑安之。<a id="a-3b"></a>若未生虫。<a id="a-3c"></a>持麴末着厕陷中。<a id="a-3d"></a>虫则不生。<a id="a-3e"></a>有诸比丘不嚼杨枝。<a id="a-3f"></a>口臭食不消。<a id="a-3g"></a>有诸比丘与上座共语恶其口臭。<a id="a-3h"></a>诸比丘以是白佛。<a id="a-3i"></a>佛言。<a id="a-3j"></a>应嚼杨枝。<a id="a-3k"></a>嚼杨枝有五功德。<a id="a-3l"></a>消食。<a id="a-3m"></a>除冷热唌唾。<a id="a-3n"></a>善能别味。<a id="a-3o"></a>口不臭。<a id="a-3p"></a>眼明。<a id="a-3q"></a>有诸比丘趣嚼木。<a id="a-3r"></a>佛言。<a id="a-3s"></a>有五种木不应嚼。<a id="a-3t"></a>漆树毒树舍夷树摩头树菩提树。<a id="a-3u"></a>余皆听嚼。<a id="a-3v"></a>时诸比丘欲庄严自恣处。<a id="a-3w"></a>佛言。<a id="a-3x"></a>听庄严。<a id="a-3y"></a>至自恣日竟夜说法经呗。<a id="a-3z"></a>不知谁应作。<a id="a-40"></a>佛言。<a id="a-41"></a>应差能者。<a id="a-42"></a>诸比丘以小病辞不肯说法经呗。<a id="a-43"></a>佛言。<a id="a-44"></a>不应以小病辞说法经呗。<a id="a-45"></a>有住处诸恶兽来入。<a id="a-46"></a>佛言。<a id="a-47"></a>听打鼓打木大唤作声及燃火。<a id="a-48"></a>有住处毒虫来入。<a id="a-49"></a>佛言。<a id="a-4A"></a>应取远弃。<a id="a-4B"></a>诸比丘手捉螫手。<a id="a-4C"></a>佛言。<a id="a-4D"></a>听以物挟着瓶中持去。<a id="a-4E"></a>有住处不闭户失衣钵。<a id="a-4F"></a>佛言。<a id="a-4G"></a>应作关钥令人不知开。<a id="a-4H"></a>舍利弗患风波斯匿王语言。<a id="a-4I"></a>应以干虾蟆薰鼻。<a id="a-4J"></a>不敢用。<a id="a-4K"></a>佛言。<a id="a-4L"></a>听用。<a id="a-4M"></a>有比丘欲染衣。<a id="a-4N"></a>佛言。<a id="a-4O"></a>听用根茎华叶皮染。<a id="a-4P"></a>有比丘欲染钦婆罗。<a id="a-4Q"></a>佛言。<a id="a-4R"></a>听用尸尸婆树佉他罗树胡桃树染。<a id="a-4S"></a>诸比丘便染作纯黑色。<a id="a-4T"></a>佛言。<a id="a-4U"></a>不应作纯黑色衣。<a id="a-4V"></a>难陀有三十二相。<a id="a-4W"></a>虽不及佛。<a id="a-4X"></a>诸比丘遥见谓是世尊。<a id="a-4Y"></a>恒为之起。<a id="a-4Z"></a>难陀惭愧不知云何。<a id="a-4a"></a>以是白佛。<a id="a-4b"></a>佛言。<a id="a-4c"></a>听难陀作衣与佛衣异相。<a id="a-4d"></a>有诸比丘受阿练若十二头陀法不舍。<a id="a-4e"></a>在人间住受请乃至受屋舍等。<a id="a-4f"></a>以是白佛。<a id="a-4g"></a>佛言。<a id="a-4h"></a>一一皆突吉罗。<a id="a-4i"></a>听近聚落乃至一拘芦赊。<a id="a-4j"></a>若不能皆应舍。<a id="a-4k"></a>有诸比丘祀祠鬼神。<a id="a-4l"></a>佛言。<a id="a-4m"></a>不应尔。<a id="a-4n"></a>犯者突吉罗。<a id="a-4o"></a>不得为鬼神及外道师作塔亦如是。<a id="a-4p"></a>有诸比丘既作鬼神塔。<a id="a-4q"></a>鬼神依之。<a id="a-4r"></a>后坏鬼神嗔。<a id="a-4s"></a>佛言。<a id="a-4t"></a>已作不听坏。<a id="a-4u"></a>犯者突吉罗。<a id="a-4v"></a>有诸比丘大小便鬼神塔中。<a id="a-4w"></a>或左绕而去。<a id="a-4x"></a>鬼神嗔。<a id="a-4y"></a>佛言。<a id="a-4z"></a>不应尔。<a id="a-50"></a>犯者突吉罗。<a id="a-51"></a>若路从左边去听随路行。<a id="a-52"></a>有诸比丘克木作男女像鸟兽形。<a id="a-53"></a>又作种种戏具。<a id="a-54"></a>与白衣小儿。<a id="a-55"></a>佛言。<a id="a-56"></a>不应作与。<a id="a-57"></a>犯者突吉罗。<a id="a-58"></a>有比丘自歌舞教人歌舞。<a id="a-59"></a>自作乐教人作乐。<a id="a-5A"></a>佛言。<a id="a-5B"></a>不应尔。<a id="a-5C"></a>犯者突吉罗。</p>
  <p data-pb></p>
  <h2 id="a5D">第五分第四威仪法</h2>
  <p id="a5E">佛在舍卫城。<a id="a-5F"></a>尔时有一婆罗门出家好净过常。<a id="a-5G"></a>自恶大小便用利厕草割伤其肉。<a id="a-5H"></a>血污衣服及僧卧具。<a id="a-5I"></a>诸比丘种种呵责。<a id="a-5J"></a>汝尚自恶大小便。<a id="a-5K"></a>云何能看诸比丘病。<a id="a-5L"></a>以是白佛。<a id="a-5M"></a>佛言。<a id="a-5N"></a>不听用厕草。<a id="a-5O"></a>时诸比丘裸形上厕。<a id="a-5P"></a>诸白衣讥呵言。<a id="a-5Q"></a>此比丘正似尼犍子。<a id="a-5R"></a>诸比丘以是白佛。<a id="a-5S"></a>佛言。<a id="a-5T"></a>不应裸形上厕。<a id="a-5U"></a>裸形上厕突吉罗。<a id="a-5V"></a>有阿练若处比丘去厕远。<a id="a-5W"></a>急大便不能忍至厕。<a id="a-5X"></a>以是白佛。<a id="a-5Y"></a>佛言。<a id="a-5Z"></a>良不能忍。<a id="a-5a"></a>听未至厕四向顾望无人便起。<a id="a-5b"></a>有比丘先在厕中。<a id="a-5c"></a>后有比丘不系念上厕。<a id="a-5d"></a>不弹指不[口*磬]欬迳入突之。<a id="a-5e"></a>先比丘羞惭恨责。<a id="a-5f"></a>后比丘悔谢。<a id="a-5g"></a>又上厕比丘虽弹指。<a id="a-5h"></a>而厕中比丘不作声。<a id="a-5i"></a>亦入致恨。<a id="a-5j"></a>俱以白佛。<a id="a-5k"></a>佛言。<a id="a-5l"></a>不应散乱心上厕。<a id="a-5m"></a>散乱心上厕突吉罗。<a id="a-5n"></a>今为诸比丘制上厕等初应学法。<a id="a-5o"></a>是中比丘应尽形寿学。<a id="a-5p"></a>若不学突吉罗。</p>
  <p id="a5q">若比丘上厕时应一心看前后左右。<a id="a-5r"></a>至厕前[口*磬]欬弹指令厕中人非人知。<a id="a-5s"></a>厕中人亦应弹指[口*磬]欬。<a id="a-5t"></a>既入厕复应看前后左右仰视屋间。<a id="a-5u"></a>无蛇蚖毒虫不。<a id="a-5v"></a>不应以衣突户两边。<a id="a-5w"></a>好收敛之一心安足。<a id="a-5x"></a>勿令前却以污厕上。<a id="a-5y"></a>若先有污及己所污皆应治事。<a id="a-5z"></a>须洗洗之。<a id="a-60"></a>须拭拭之。<a id="a-61"></a>须除草秽除之。<a id="a-62"></a>然后出去。<a id="a-63"></a>徐下护衣勿使污秽。<a id="a-64"></a>往小便处及洗大小便处亦应如是。<a id="a-65"></a>若用水时。<a id="a-66"></a>应先看水有虫无虫。<a id="a-67"></a>不得多用水。<a id="a-68"></a>然要使周事。<a id="a-69"></a>以器卷水极令安徐。<a id="a-6A"></a>不得使器相撑以致破损。<a id="a-6B"></a>用水若尽。<a id="a-6C"></a>应更取使满。<a id="a-6D"></a>若有急事。<a id="a-6E"></a>要应取令得一人用覆头而去。<a id="a-6F"></a>有诸比丘于厕边坐禅眠卧染缝衣服受经经行。<a id="a-6G"></a>妨诸比丘上厕。<a id="a-6H"></a>诸比丘以是白佛。<a id="a-6I"></a>佛言。<a id="a-6J"></a>不应尔。<a id="a-6K"></a>有诸比丘住处狭小不得避厕。<a id="a-6L"></a>以是白佛。<a id="a-6M"></a>佛言。<a id="a-6N"></a>若住处狭小。<a id="a-6O"></a>听以衣物遮之令不相妨。<a id="a-6P"></a>有诸比丘于厕上嚼杨枝。<a id="a-6Q"></a>诸比丘恶贱。<a id="a-6R"></a>又妨诸比丘上厕。<a id="a-6S"></a>以是白佛。<a id="a-6T"></a>佛言。<a id="a-6U"></a>不应尔。<a id="a-6V"></a>有诸比丘厕边嚼杨枝。<a id="a-6W"></a>佛言。<a id="a-6X"></a>亦不应尔。<a id="a-6Y"></a>有诸比丘嚼杨枝竟插着厕壁钩。<a id="a-6Z"></a>坏诸比丘衣。<a id="a-6a"></a>或伤其肉。<a id="a-6b"></a>佛言。<a id="a-6c"></a>不应尔。<a id="a-6d"></a>诸比丘嚼杨枝竟。<a id="a-6e"></a>着树根下树神嗔恨。<a id="a-6f"></a>佛言。<a id="a-6g"></a>不应尔。<a id="a-6h"></a>有诸比丘大便竟。<a id="a-6i"></a>无物雪拭污身衣服。<a id="a-6j"></a>佛言。<a id="a-6k"></a>听用厕草。<a id="a-6l"></a>诸比丘便用竹片芦片伤坏其肉。<a id="a-6m"></a>佛言。<a id="a-6n"></a>不应用利物作厕草。<a id="a-6o"></a>应削去楞。<a id="a-6p"></a>除漆树余木尽听用。<a id="a-6q"></a>诸比丘作厕草太长或太短或粗或细。<a id="a-6r"></a>佛言。<a id="a-6s"></a>应使得中。<a id="a-6t"></a>诸比丘用厕草竟着厕孔中。<a id="a-6u"></a>佛言。<a id="a-6v"></a>不应尔。<a id="a-6w"></a>诸比丘散乱掷厕草着地。<a id="a-6x"></a>佛言。<a id="a-6y"></a>听作器盛。<a id="a-6z"></a>若满。<a id="a-70"></a>见者应除着坑中。<a id="a-71"></a>若教火烧。<a id="a-72"></a>诸比丘洗大小便污手。<a id="a-73"></a>佛言。<a id="a-74"></a>听用灰土牛屎净洗。<a id="a-75"></a>诸比丘洗大小便竟。<a id="a-76"></a>以手揩壁洗之坏诸墙壁。<a id="a-77"></a>佛言。<a id="a-78"></a>不应揩壁。<a id="a-79"></a>应以塼石揩洗。<a id="a-7A"></a>诸比丘用灰土牛屎着地污秽。<a id="a-7B"></a>佛言。<a id="a-7C"></a>应以器盛。<a id="a-7D"></a>有诸比丘作杨枝太长。<a id="a-7E"></a>佛言。<a id="a-7F"></a>不应尔。<a id="a-7G"></a>极长听一搩手。<a id="a-7H"></a>有一比丘嚼短杨枝。<a id="a-7I"></a>见佛恭敬便吞咽之。<a id="a-7J"></a>佛威神令得无患。<a id="a-7K"></a>佛言。<a id="a-7L"></a>不应尔。<a id="a-7M"></a>极短听长并五指。<a id="a-7N"></a>亦不应大粗大细。<a id="a-7O"></a>诸比丘不住一处嚼杨枝处处污地。<a id="a-7P"></a>佛言。<a id="a-7Q"></a>不应尔。<a id="a-7R"></a>有阿练若处比丘住一处嚼杨枝。<a id="a-7S"></a>路远妨乞食。<a id="a-7T"></a>又失僧得施。<a id="a-7U"></a>佛言。<a id="a-7V"></a>阿练若处比丘听一心行嚼杨枝。<a id="a-7W"></a>有诸比丘临井嚼杨枝。<a id="a-7X"></a>佛言。<a id="a-7Y"></a>不应尔。<a id="a-7Z"></a>有诸比丘用杨枝竟不洗虫食而死。<a id="a-7a"></a>佛言。<a id="a-7b"></a>不应尔。<a id="a-7c"></a>用竟净洗乃弃。<a id="a-7d"></a>有诸比丘乏杨枝。<a id="a-7e"></a>佛言。<a id="a-7f"></a>听截去已用处余更畜用。<a id="a-7g"></a>有一比丘以盛革屣囊盛杨枝革屣粪污之。<a id="a-7h"></a>佛言。<a id="a-7i"></a>应更以余物盛。<a id="a-7j"></a>有诸比丘于温室讲堂食堂作食处和尚阿阇梨上座前嚼杨枝。<a id="a-7k"></a>佛言。<a id="a-7l"></a>不应尔。<a id="a-7m"></a>有诸比丘病。<a id="a-7n"></a>和尚阿阇梨上座看之。<a id="a-7o"></a>不敢于前嚼杨枝。<a id="a-7p"></a>佛言。<a id="a-7q"></a>病时听。<a id="a-7r"></a>诸比丘白衣前嚼杨枝。<a id="a-7s"></a>白衣讥呵言。<a id="a-7t"></a>沙门释子唯勤治齿。<a id="a-7u"></a>佛言。<a id="a-7v"></a>不应尔。<a id="a-7w"></a>诸比丘便不敢于一切白衣前嚼杨枝。<a id="a-7x"></a>佛言。<a id="a-7y"></a>不应尔。<a id="a-7z"></a>若贵白衣不应于前嚼。<a id="a-80"></a>有诸比丘于外道前嚼杨枝。<a id="a-81"></a>亦如上呵责。<a id="a-82"></a>佛言。<a id="a-83"></a>亦不应尔。<a id="a-84"></a>诸比丘便不敢于一切外道前嚼杨枝。<a id="a-85"></a>彼便复言。<a id="a-86"></a>沙门释子恭敬我等。<a id="a-87"></a>不敢于我前嚼杨枝。<a id="a-88"></a>佛言。<a id="a-89"></a>不应尔。<a id="a-8A"></a>若能于佛法作损益者不应于前嚼。<a id="a-8B"></a>佛言。<a id="a-8C"></a>我为诸比丘制上厕等初学法。<a id="a-8D"></a>应尽形寿持。</p>
  <p id="a8E">时有一乞食比丘。<a id="a-8F"></a>不系念在前。<a id="a-8G"></a>入他家不忆出处。<a id="a-8H"></a>更从余处出。<a id="a-8I"></a>见一女人在屋中露形仰卧。<a id="a-8J"></a>见已恐怖疾疾走出。<a id="a-8K"></a>彼家主还。<a id="a-8L"></a>见比丘恐怖疾出。<a id="a-8M"></a>作是念。<a id="a-8N"></a>此比丘于我家内必有事衅。<a id="a-8O"></a>即看家中见妇露形仰卧。<a id="a-8P"></a>便谓已通其妇。<a id="a-8Q"></a>急追比丘语言。<a id="a-8R"></a>小住。<a id="a-8S"></a>汝于我家作如是如是事。<a id="a-8T"></a>比丘答言。<a id="a-8U"></a>汝莫作是语。<a id="a-8V"></a>我比丘法不作是恶。<a id="a-8W"></a>彼人不信打之几死夺衣钵而放。<a id="a-8X"></a>彼比丘既还僧房具向诸比丘说。<a id="a-8Y"></a>诸比丘种种呵责。<a id="a-8Z"></a>汝云何不系念在前入他家不忆出处。<a id="a-8a"></a>以是白佛。<a id="a-8b"></a>佛言。<a id="a-8c"></a>今为乞食比丘制初学法。<a id="a-8d"></a>应尽形寿学。<a id="a-8e"></a>若不学突吉罗。</p>
  <p id="a8f">乞食比丘应一心早起。<a id="a-8g"></a>下床着革屣。<a id="a-8h"></a>取内衣着。<a id="a-8i"></a>抖擞去尘。<a id="a-8j"></a>腰绳亦如是。<a id="a-8k"></a>齐整着下衣。<a id="a-8l"></a>从脚跟下。<a id="a-8m"></a>上量一搩手。<a id="a-8n"></a>左掩其上两边两襵。<a id="a-8o"></a>当后两襵应抽系绳。<a id="a-8p"></a>徐取行路革屣不应错着。<a id="a-8q"></a>一心取僧伽梨及钵。<a id="a-8r"></a>洗钵时应互跪不得立。<a id="a-8s"></a>若洗铁钵听离地一尺。<a id="a-8t"></a>苏摩钵离地四指。<a id="a-8u"></a>瓦钵二者之中。<a id="a-8v"></a>洗竟不应着危崄处。<a id="a-8w"></a>亦不应着上有物堕处。<a id="a-8x"></a>不得不拭着日中曝。<a id="a-8y"></a>应可饮水着荫中。<a id="a-8z"></a>应洗钵水着日中。<a id="a-90"></a>若出去时应一心。<a id="a-91"></a>若须闭门户下钵着两脚间然后闭之。<a id="a-92"></a>钩钥应藏勿令人见。<a id="a-93"></a>去聚落不远其地平正有好软草。<a id="a-94"></a>以钵着上已抖擞僧伽梨及中下衣齐整着之。<a id="a-95"></a>左手摄衣右手擎钵低头视前而去。<a id="a-96"></a>应善取街巷相善分别他门合相。<a id="a-97"></a>至门合时应弹指[口*磬]欬叩使作声。<a id="a-98"></a>若内有人非人令知。<a id="a-99"></a>若入门已应筹量。<a id="a-9A"></a>应于何处立。<a id="a-9B"></a>若有人言。<a id="a-9C"></a>大德来入。<a id="a-9D"></a>便一心入。<a id="a-9E"></a>若人与食。<a id="a-9F"></a>不应临食上受。<a id="a-9G"></a>若女人授食。<a id="a-9H"></a>不应共语不应谛视不应取好恶相。<a id="a-9I"></a>若一家足者善。<a id="a-9J"></a>若不足复至余家。<a id="a-9K"></a>足然后止。<a id="a-9L"></a>得食已出聚落。<a id="a-9M"></a>离人远。<a id="a-9N"></a>应下钵着地脱僧伽梨抖擞去尘。<a id="a-9O"></a>若有泥污。<a id="a-9P"></a>应净除拭还摄着肩上。<a id="a-9Q"></a>归到住处开门入。<a id="a-9R"></a>以衣钵着常着处。<a id="a-9S"></a>抖擞革屣揩拭令净。<a id="a-9T"></a>然后一心洗脚拭使燥。<a id="a-9U"></a>还着革屣向房。<a id="a-9V"></a>开房户入。<a id="a-9W"></a>举衣钵着本处。<a id="a-9X"></a>若欲以油涂脚。<a id="a-9Y"></a>听涂脚底。<a id="a-9Z"></a>净扫食处敷坐具。<a id="a-9a"></a>取净水办拭手脚巾。<a id="a-9b"></a>若住处先有生熟菜苦酒盐酱。<a id="a-9c"></a>应豫受着一处。<a id="a-9d"></a>洗盛长食器。<a id="a-9e"></a>量食有长。<a id="a-9f"></a>应先减着中。<a id="a-9g"></a>若见上座持食后还。<a id="a-9h"></a>应起迎为捉衣钵着上座本处语言。<a id="a-9i"></a>衣钵在此。<a id="a-9j"></a>为脱革屣有土者着户外。<a id="a-9k"></a>时至。<a id="a-9l"></a>打揵稚若唱令集坐。<a id="a-9m"></a>集坐已。<a id="a-9n"></a>先遍行盛长食器若有长者应减着中。<a id="a-9o"></a>若有少者应就取足。<a id="a-9p"></a>然后行菜医。<a id="a-9q"></a>若当食时。<a id="a-9r"></a>有比丘后来。<a id="a-9s"></a>应授水与彼。<a id="a-9t"></a>若授水与长食食器中食若不受水彼则已食。<a id="a-9u"></a>众食已。<a id="a-9v"></a>应收坐具扫地除粪远弃。<a id="a-9w"></a>净洗盛长食器覆着本处举水瓶先。<a id="a-9x"></a>到和尚阿阇梨房中。<a id="a-9y"></a>应有所作作之。<a id="a-9z"></a>然后还房。<a id="a-A0"></a>若读诵若坐禅若经行。<a id="a-A1"></a>以清净心除诸盖缠。<a id="a-A2"></a>和尚阿阇梨亦不得以小小事留弟子。<a id="a-A3"></a>若和尚阿阇梨当为四众说法。<a id="a-A4"></a>弟子应扫除说法处敷坐具具水瓶拭手脚巾。<a id="a-A5"></a>若有非时浆应净漉着一处。<a id="a-A6"></a>说法竟还举坐具诸物。<a id="a-A7"></a>若和尚阿阇梨须洗浴者应办浴具。<a id="a-A8"></a>若须冷取冷须暖为暖。<a id="a-A9"></a>师既入浴室应白。<a id="a-AA"></a>须已入不。<a id="a-AB"></a>若须便入若入。<a id="a-AC"></a>应在背后。<a id="a-AD"></a>师出应扶侍须还房。<a id="a-AE"></a>而不能去者应背负若衣举。<a id="a-AF"></a>须非时浆应与。<a id="a-AG"></a>若令呼某甲比丘应为呼。<a id="a-AH"></a>若须灯应然灯。<a id="a-AI"></a>若无灯。<a id="a-AJ"></a>授饮时应白言。<a id="a-AK"></a>饮在此已净漉竟。<a id="a-AL"></a>夜应问师。<a id="a-AM"></a>须在此宿不。<a id="a-AN"></a>若言须则住。<a id="a-AO"></a>若言不须应还房。<a id="a-AP"></a>如上行道清旦应往问讯。<a id="a-AQ"></a>得安眠不。<a id="a-AR"></a>应为求前食后食粥怛钵那。<a id="a-AS"></a>若僧中有应为请分。<a id="a-AT"></a>若有次请处亦应请分。<a id="a-AU"></a>若师欲入聚落应问。<a id="a-AV"></a>须着轻重衣授与之师若言。<a id="a-AW"></a>汝随我去应随去。<a id="a-AX"></a>至他家若不得入门不应恨。<a id="a-AY"></a>若入门不得坐亦不应恨。<a id="a-AZ"></a>应立师背后。<a id="a-Aa"></a>若檀越与食应受。<a id="a-Ab"></a>若不得亦不应恨。<a id="a-Ac"></a>师有残食与取啖亦不应恨。<a id="a-Ad"></a>若在白衣家说法不应乱语。<a id="a-Ae"></a>若师出鄙拙之言应令觉知。<a id="a-Af"></a>师归从归如上行道。<a id="a-Ag"></a>是为阿练若比丘乞食初学法。<a id="a-Ah"></a>应尽形寿持。<a id="a-Ai"></a>时众多比丘于一住处夏安居。<a id="a-Aj"></a>既结坐已。<a id="a-Ak"></a>无人劝佐作前食后食及粥怛钵那。<a id="a-Al"></a>诸比丘安居中极乏食。<a id="a-Am"></a>自恣竟便去。<a id="a-An"></a>去后旧住比丘向诸居士说言。<a id="a-Ao"></a>汝等应生欣庆心。<a id="a-Ap"></a>有如是如是好比丘住此安居。<a id="a-Aq"></a>诸居士言。<a id="a-Ar"></a>若尔我等不善与。<a id="a-As"></a>汝等共作知识。<a id="a-At"></a>云何有如是如是好比丘来而不语我。<a id="a-Au"></a>我常远请困不能得。<a id="a-Av"></a>而今自来不得供养。<a id="a-Aw"></a>时六群比丘至他住处。<a id="a-Ax"></a>语旧住比丘言。<a id="a-Ay"></a>与我开房户敷卧具。<a id="a-Az"></a>即安处之。<a id="a-B0"></a>六群比丘中一比丘先入。<a id="a-B1"></a>不系念在前。<a id="a-B2"></a>蛇从上堕螫杀。<a id="a-B3"></a>余比丘啼哭懊恼。<a id="a-B4"></a>诸长老比丘疾出问之。<a id="a-B5"></a>以事而答。<a id="a-B6"></a>诸长老比丘呵责言。<a id="a-B7"></a>云何不系念在前入于空房。<a id="a-B8"></a>诸比丘以上事具白佛。<a id="a-B9"></a>佛言。<a id="a-BA"></a>今为客旧比丘制初学法。<a id="a-BB"></a>应尽形寿学。<a id="a-BC"></a>若不学突吉罗。</p>
  <p id="aBD">若旧住比丘。<a id="a-BE"></a>闻上座客比丘游行人间当来至此。<a id="a-BF"></a>应修饰房舍抖擞床席晒卧具扫除房内铲治房前取净水覆着一处办拭手脚巾。<a id="a-BG"></a>若闻来至应出门迎令下座比丘为捉衣钵。<a id="a-BH"></a>既入已为敷座给洗脚水为洗脚。<a id="a-BI"></a>授拭手脚巾及革屣巾。<a id="a-BJ"></a>若客上座衣物眷属多应与二房。<a id="a-BK"></a>应问。<a id="a-BL"></a>衬身衣何似。<a id="a-BM"></a>随上中下衣与所宜卧具。<a id="a-BN"></a>客比丘若病应与近厕房。<a id="a-BO"></a>若须浴为办浴具。<a id="a-BP"></a>若须非时浆亦应与应竟夜为集说法。<a id="a-BQ"></a>明旦为办前食后食及粥怛钵那。<a id="a-BR"></a>请留夏安居。<a id="a-BS"></a>劝化一切令设供养。<a id="a-BT"></a>彼客比丘欲至僧坊。<a id="a-BU"></a>若先反抄衣应下之。<a id="a-BV"></a>若先叉腰不应复叉。<a id="a-BW"></a>若先戴衣应下着肩上。<a id="a-BX"></a>脱革屣抖擞拭令净。<a id="a-BY"></a>以草叶裹持入。<a id="a-BZ"></a>入已应一处坐小息。<a id="a-Ba"></a>应问旧比丘。<a id="a-Bb"></a>何者是上座房。<a id="a-Bc"></a>知处已应往礼拜问讯共语。<a id="a-Bd"></a>若日早应礼塔。<a id="a-Be"></a>礼塔已次第礼诸上座。<a id="a-Bf"></a>然后洗手脚。<a id="a-Bg"></a>洗手脚已应问。<a id="a-Bh"></a>此住处谁是分僧卧具人。<a id="a-Bi"></a>知已往问。<a id="a-Bj"></a>我若干岁有房分不。<a id="a-Bk"></a>若言有。<a id="a-Bl"></a>便言与我。<a id="a-Bm"></a>若与复应问。<a id="a-Bn"></a>此房先有人住不。<a id="a-Bo"></a>若言无应到房户前。<a id="a-Bp"></a>先以瓦石掷房中听声。<a id="a-Bq"></a>若有声不应入。<a id="a-Br"></a>若无声。<a id="a-Bs"></a>便开户避之户前。<a id="a-Bt"></a>若无物出然后入。<a id="a-Bu"></a>小待眼明遍看房中以杖按床上视床下地。<a id="a-Bv"></a>无毒虫不。<a id="a-Bw"></a>徐徐开窗。<a id="a-Bx"></a>若日早应出卧具抖擞晒。<a id="a-By"></a>若先无卧具。<a id="a-Bz"></a>应至分卧具比丘边索。<a id="a-C0"></a>若得取敷复应问。<a id="a-C1"></a>彼房初夜何所畏。<a id="a-C2"></a>中夜后夜复何所畏。<a id="a-C3"></a>若言初夜畏阿练若贼。<a id="a-C4"></a>应问。<a id="a-C5"></a>我当作何计。<a id="a-C6"></a>若答应作如是自防。<a id="a-C7"></a>应受用之。<a id="a-C8"></a>中夜后夜亦如是。<a id="a-C9"></a>复应问。<a id="a-CA"></a>此房有食无。<a id="a-CB"></a>此聚落作食为早晚。<a id="a-CC"></a>何处巷。<a id="a-CD"></a>僧与作学家羯磨。<a id="a-CE"></a>何处巷。<a id="a-CF"></a>僧与作覆钵羯磨。<a id="a-CG"></a>何处巷有恶狗。<a id="a-CH"></a>何处巷。<a id="a-CI"></a>有淫女年长童女及寡妇。<a id="a-CJ"></a>此中何处布萨何时布萨。<a id="a-CK"></a>何处是歠粥处何处是食处。<a id="a-CL"></a>其中若有僧事皆应疾赴。<a id="a-CM"></a>不得稽留。<a id="a-CN"></a>是为客旧比丘初学法。<a id="a-CO"></a>应尽形寿持。</p>
  <p id="aCP">佛在王舍城。<a id="a-CQ"></a>尔时有众多居士请僧食。<a id="a-CR"></a>或有诸比丘方着衣欲往食者。<a id="a-CS"></a>或有已还脱衣者。<a id="a-CT"></a>或有持钵欲往者。<a id="a-CU"></a>或有已还洗钵者。<a id="a-CV"></a>或有始出僧坊者。<a id="a-CW"></a>或有已还始入者。<a id="a-CX"></a>或有始食竟者。<a id="a-CY"></a>或有始欲食者。<a id="a-CZ"></a>诸居士讥呵言。<a id="a-Ca"></a>余外道尚知俱就请俱时食。<a id="a-Cb"></a>而沙门释子反无法则。<a id="a-Cc"></a>我等不知谁已食谁未食。<a id="a-Cd"></a>诸长老比丘闻种种呵责。<a id="a-Ce"></a>以是白佛。<a id="a-Cf"></a>佛言。<a id="a-Cg"></a>今为上座诸比丘制食时初学法。<a id="a-Ch"></a>应尽形寿学。<a id="a-Ci"></a>若不学突吉罗。</p>
  <p id="aCj">若有白衣请僧。<a id="a-Ck"></a>彼白衣家常出入比丘。<a id="a-Cl"></a>应为白上座。<a id="a-Cm"></a>上座应令遍语诸比丘。<a id="a-Cn"></a>今受某甲檀越请。<a id="a-Co"></a>皆当齐集整持威仪。<a id="a-Cp"></a>并遣主人出入比丘先语令知至。<a id="a-Cq"></a>若日早食未办。<a id="a-Cr"></a>上座须至余处。<a id="a-Cs"></a>听将一比丘去。<a id="a-Ct"></a>要当速还不得稽。<a id="a-Cu"></a>于集时入请家门。<a id="a-Cv"></a>皆应系念在前知次座处留未至者处。<a id="a-Cw"></a>有绳床未有绳以衣覆上。<a id="a-Cx"></a>比丘不知坐时反倒露形羞惭。<a id="a-Cy"></a>佛言。<a id="a-Cz"></a>若欲坐时先以手按然后坐。<a id="a-D0"></a>有诸比丘坐绳床上敷急烈破。<a id="a-D1"></a>佛言。<a id="a-D2"></a>应先举敷令宽然后坐。<a id="a-D3"></a>若檀越行水时应问。<a id="a-D4"></a>有承水器不。<a id="a-D5"></a>若有不应令水堕地。<a id="a-D6"></a>若无不应令水聚一处成泥。<a id="a-D7"></a>若得根茎叶果不知啖者。<a id="a-D8"></a>应待左右人食然后啖之。<a id="a-D9"></a>有比丘下食未遍便食。<a id="a-DA"></a>白衣讥呵言。<a id="a-DB"></a>此诸比丘不待等得食便食甚于小儿。<a id="a-DC"></a>佛言。<a id="a-DD"></a>不应尔。<a id="a-DE"></a>要须等得然后听食。<a id="a-DF"></a>有处僧多上座不知等得食时。<a id="a-DG"></a>佛言。<a id="a-DH"></a>应高声唱僧跋。<a id="a-DI"></a>诸比丘食竟默然而去。<a id="a-DJ"></a>诸白衣讥呵言。<a id="a-DK"></a>诸余外道食人食竟皆咒愿而去。<a id="a-DL"></a>沙门释子默然无言。<a id="a-DM"></a>施主不知悦意以不。<a id="a-DN"></a>佛言。<a id="a-DO"></a>上座应咒愿已去。<a id="a-DP"></a>诸比丘去不待上座。<a id="a-DQ"></a>佛言。<a id="a-DR"></a>听上座八人相待余人随意。<a id="a-DS"></a>有一住处舍利弗最上座罗睺罗最下座。<a id="a-DT"></a>受请主人以酥羹与上座。<a id="a-DU"></a>油羹与次座。<a id="a-DV"></a>泽枯羹与下座。<a id="a-DW"></a>罗睺罗食后往到佛所。<a id="a-DX"></a>头面礼足却坐一面。<a id="a-DY"></a>佛问罗睺罗。<a id="a-DZ"></a>汝今日何所食。<a id="a-Da"></a>罗睺罗即说偈答。</p>
  <p id="aDb">食油者有力　　食酥者有色</p>
  <p id="aDc">若食泽枯羹　　无力况有色</p>
  <p id="aDd">白佛言。<a id="a-De"></a>今日用泽枯羹食。<a id="a-Df"></a>舍利弗食后往到佛所。<a id="a-Dg"></a>头面礼足却坐一面。<a id="a-Dh"></a>佛问舍利弗。<a id="a-Di"></a>汝今日何所食。<a id="a-Dj"></a>答言。<a id="a-Dk"></a>用酥羹食。<a id="a-Dl"></a>佛呵言。<a id="a-Dm"></a>汝今日不善食。<a id="a-Dn"></a>云何比丘。<a id="a-Do"></a>上座酥食中座油食下座泽枯食。<a id="a-Dp"></a>舍利弗默然不答。<a id="a-Dq"></a>便于屏处吐食使尽。<a id="a-Dr"></a>佛言。<a id="a-Ds"></a>从今若受请时。<a id="a-Dt"></a>上座应语主人言。<a id="a-Du"></a>一切与平等与。<a id="a-Dv"></a>若檀越送食来。<a id="a-Dw"></a>上座应语下座比丘令扫除食处敷座取净水出盛长食器。<a id="a-Dx"></a>凡是所须皆应供办。<a id="a-Dy"></a>时至应唱若打揵稚令齐受集食。<a id="a-Dz"></a>若主人办食迟。<a id="a-E0"></a>应催令速勿使失时。<a id="a-E1"></a>是为上座食时初学法。<a id="a-E2"></a>应尽形寿持。</p>
  <p id="aE3">时有阿练若处比丘。<a id="a-E4"></a>为人懒堕。<a id="a-E5"></a>不取饮水。<a id="a-E6"></a>不取洗手脚水。<a id="a-E7"></a>不取厕边水。<a id="a-E8"></a>时有众多阿练若贼往求饮水。<a id="a-E9"></a>答言无。<a id="a-EA"></a>复求洗手脚水厕边水。<a id="a-EB"></a>答亦复无。<a id="a-EC"></a>便语比丘言。<a id="a-ED"></a>汝等沙门释子常具三种水。<a id="a-EE"></a>今何故无。<a id="a-EF"></a>答言。<a id="a-EG"></a>我不取是故无。<a id="a-EH"></a>贼复言。<a id="a-EI"></a>今但与我水后不复来。<a id="a-EJ"></a>答亦如初。<a id="a-EK"></a>复问。<a id="a-EL"></a>何故无水。<a id="a-EM"></a>答言。<a id="a-EN"></a>为人懒堕故不畜水。<a id="a-EO"></a>贼便夺其衣钵打之几死而去。<a id="a-EP"></a>复有阿练若处比丘。<a id="a-EQ"></a>不别星宿。<a id="a-ER"></a>诸贼寄宿语比丘言。<a id="a-ES"></a>我等小眠。<a id="a-ET"></a>欲晓语我。<a id="a-EU"></a>贼小眠已。<a id="a-EV"></a>问比丘早晚。<a id="a-EW"></a>比丘言尚早。<a id="a-EX"></a>如是三问。<a id="a-EY"></a>夜已际晓。<a id="a-EZ"></a>犹故言早。<a id="a-Ea"></a>逐贼人至捉贼将去。<a id="a-Eb"></a>贼便嗔言。<a id="a-Ec"></a>比丘若语我早晚。<a id="a-Ed"></a>睡不至晓。<a id="a-Ee"></a>今被此捉便是比丘。<a id="a-Ef"></a>诸比丘具以白佛。<a id="a-Eg"></a>佛言。<a id="a-Eh"></a>今为阿练若处比丘制初学法。<a id="a-Ei"></a>应尽形寿学。<a id="a-Ej"></a>若不学突吉罗。</p>
  <p id="aEk">若阿练若处比丘。<a id="a-El"></a>应善知四方相。<a id="a-Em"></a>应善知机宜。<a id="a-En"></a>应善别星宿知时节早晚。<a id="a-Eo"></a>应记月半月日数。<a id="a-Ep"></a>亦应记岁月日数。<a id="a-Eq"></a>以何利故应知四方相。<a id="a-Er"></a>若知贼来处方得以避之。<a id="a-Es"></a>以何利故应善知机宜。<a id="a-Et"></a>若贼来时应作是思惟。<a id="a-Eu"></a>为宜避走。<a id="a-Ev"></a>为宜起迎。<a id="a-Ew"></a>为宜说法。<a id="a-Ex"></a>为宜供。<a id="a-Ey"></a>当知机宜已随而为之。<a id="a-Ez"></a>以何利故应善知星宿。<a id="a-F0"></a>应知初夜星相中夜星相后夜星相。<a id="a-F1"></a>得以自知今是眠时今是行道时。<a id="a-F2"></a>若有贼问得语早晚。<a id="a-F3"></a>若贼将去放还。<a id="a-F4"></a>观星得知归路。<a id="a-F5"></a>以何利故应善知月半月日数。<a id="a-F6"></a>以此知布萨日至往聚落中求悔过清净布萨。<a id="a-F7"></a>以何利故应善知岁月日数。<a id="a-F8"></a>若至春时。<a id="a-F9"></a>知若干日过应结夏安居。<a id="a-FA"></a>安居中过若干日自恣时至。<a id="a-FB"></a>应往聚落中求悔过清净自恣。<a id="a-FC"></a>若阿练若处比丘。<a id="a-FD"></a>应在平正处若树下作洗脚庵安洗脚物畜洗脚水在常坐处坐。<a id="a-FE"></a>若有人来。<a id="a-FF"></a>应欢喜问讯。<a id="a-FG"></a>若贼索水。<a id="a-FH"></a>应脱革屣净洗手擎水与之。<a id="a-FI"></a>若问水冷暖。<a id="a-FJ"></a>随宜答之。<a id="a-FK"></a>若优婆塞索水。<a id="a-FL"></a>亦应如是。<a id="a-FM"></a>若外道来索水。<a id="a-FN"></a>有能与佛法作损益者亦如上。<a id="a-FO"></a>若无能为。<a id="a-FP"></a>便应着革屣两手擎水与之。<a id="a-FQ"></a>勿使彼言比丘恭敬我。</p>
  <p id="aFR">时有一比丘于聚落中乞食还。<a id="a-FS"></a>不覆钵上鸱尿堕钵中。<a id="a-FT"></a>比丘不觉食得干痟病。<a id="a-FU"></a>复有一比丘亦从聚落中乞食还。<a id="a-FV"></a>不覆钵上拘楼荼鸟衔蛇飞。<a id="a-FW"></a>当钵上失蛇堕钵中。<a id="a-FX"></a>比丘虽去上饭食下饭即死。<a id="a-FY"></a>诸比丘具以白佛。<a id="a-FZ"></a>佛言。<a id="a-Fa"></a>若欲于聚落中食听住食。<a id="a-Fb"></a>若欲持还应覆钵上。<a id="a-Fc"></a>有诸老病比丘乞食擎钵还手寄。<a id="a-Fd"></a>佛言。<a id="a-Fe"></a>听作络囊盛钵挂掖。<a id="a-Ff"></a>有诸比丘挂钵掖下汗流污之。<a id="a-Fg"></a>佛言。<a id="a-Fh"></a>听以手巾襆持归。<a id="a-Fi"></a>时有一比丘乞食还。<a id="a-Fj"></a>阿练若处贼逐后。<a id="a-Fk"></a>作是念。<a id="a-Fl"></a>若此比丘乃至不与我一搏食我当杀之。<a id="a-Fm"></a>既至所住遥见彼贼来便请令食。<a id="a-Fn"></a>贼食已作是言。<a id="a-Fo"></a>希有汝今大得功德自施命复施我命。<a id="a-Fp"></a>便自说上念。<a id="a-Fq"></a>彼比丘以是白佛。<a id="a-Fr"></a>佛言。<a id="a-Fs"></a>若比丘持食至阿练若处。<a id="a-Ft"></a>若有人来应与食。<a id="a-Fu"></a>若无人来应小待。<a id="a-Fv"></a>待久未有人来者。<a id="a-Fw"></a>比丘饥应先食半。<a id="a-Fx"></a>复未有人来应更食半。<a id="a-Fy"></a>最后应留一。<a id="a-Fz"></a>搏有诸阿练若处比丘食竟食尽。<a id="a-G0"></a>贼来从比丘乞食无食与。<a id="a-G1"></a>以是白佛。<a id="a-G2"></a>佛言。<a id="a-G3"></a>听阿练若处比丘畜食。<a id="a-G4"></a>若食难得。<a id="a-G5"></a>聚落比丘应与。<a id="a-G6"></a>若无净人。<a id="a-G7"></a>听自持还净不净地随意安之。<a id="a-G8"></a>有诸比丘自持食还阿练若处着不净地贼不来乞。<a id="a-G9"></a>不知云何。<a id="a-GA"></a>佛言。<a id="a-GB"></a>应与作人若守园人若沙弥。<a id="a-GC"></a>若有阿练若处比丘须瓶盆器物。<a id="a-GD"></a>聚落比丘应与。<a id="a-GE"></a>若须卧具亦应与。<a id="a-GF"></a>所行道中有树若草。<a id="a-GG"></a>妨比丘行或钩坏衣。<a id="a-GH"></a>佛言。<a id="a-GI"></a>听编草披着道外若以物遮之。<a id="a-GJ"></a>听反系树枝着树。<a id="a-GK"></a>编系草木时枝折叶落。<a id="a-GL"></a>佛言。<a id="a-GM"></a>不故不犯。<a id="a-GN"></a>有阿练若处比丘晨朝来出露湿衣坏色。<a id="a-GO"></a>佛言。<a id="a-GP"></a>听高着亦听以杖扑去露。<a id="a-GQ"></a>近聚落应还如法着衣。<a id="a-GR"></a>扑露杖藏着一处还时取归。<a id="a-GS"></a>有阿练若处比丘须土作泥。<a id="a-GT"></a>佛言。<a id="a-GU"></a>若无净人听取崩岸土。<a id="a-GV"></a>若无崩岸上。<a id="a-GW"></a>听水浇地挫草布上蹋使成泥取用。<a id="a-GX"></a>有阿练若处比丘。<a id="a-GY"></a>行时不举僧绳床木床卧具。<a id="a-GZ"></a>烂坏火烧佛言。<a id="a-Ga"></a>应举着一处钥户藏户钩着无雨处记之而去。<a id="a-Gb"></a>若余比丘往。<a id="a-Gc"></a>应语所藏处。</p>
  <p id="aGd">时诸比丘作衣。<a id="a-Ge"></a>不舒张裁便截之。<a id="a-Gf"></a>或长或短或偏邪。<a id="a-Gg"></a>不得成衣更索不能得。<a id="a-Gh"></a>又有诸比丘常着一衣。<a id="a-Gi"></a>住处亦着入聚落亦着。<a id="a-Gj"></a>又有诸比丘以三衣裹果蓏草木叶牛屎。<a id="a-Gk"></a>有诸比丘用食钵除粪扫。<a id="a-Gl"></a>盛残食盛过中饮盛香及药。<a id="a-Gm"></a>或不洗举或着日中或着地或着危崄处。<a id="a-Gn"></a>诸比丘皆以白佛。<a id="a-Go"></a>佛言。<a id="a-Gp"></a>今为诸比丘制衣钵初学法。<a id="a-Gq"></a>应尽形寿学。<a id="a-Gr"></a>若不学突吉罗。</p>
  <p id="aGs">若比丘得新衣。<a id="a-Gt"></a>应先浣舒张度量然后裁截。<a id="a-Gu"></a>截已应缝。<a id="a-Gv"></a>缝已应染颠倒晒燥。<a id="a-Gw"></a>染已敷地若欲悬上下安纽。<a id="a-Gx"></a>若僧伽梨。<a id="a-Gy"></a>应如僧伽梨法畜。<a id="a-Gz"></a>不得以裹诸物。<a id="a-H0"></a>优多罗僧。<a id="a-H1"></a>安陀会。<a id="a-H2"></a>诸受持衣亦皆如是。<a id="a-H3"></a>应谨护如身薄皮。<a id="a-H4"></a>持钵应如钵法。<a id="a-H5"></a>不得如上遇之。<a id="a-H6"></a>谨护应如眼。</p>
 </body>
</html>