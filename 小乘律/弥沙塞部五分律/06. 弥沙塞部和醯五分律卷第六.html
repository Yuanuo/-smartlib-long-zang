<!doctype html>
<html id="z3IBV5Dpp" data-ver="1678">
 <head>
  <meta charset="utf-8">
  <meta author="佛陀舍">
  <meta author="竺道生">
  <meta library="龙藏">
  <meta catalog="小乘律">
  <meta period="宋">
 </head>
 <body>
  <h1 id="a1">弥沙塞部和醯五分律卷第六</h1>
  <h2 id="a2">初分第五九十一单提法之一</h2>
  <p id="a3">佛在舍卫城。<a id="a-4"></a>尔时有法师比丘。<a id="a-5"></a>名沙兰。<a id="a-6"></a>聪明才辩。<a id="a-7"></a>一切四众外道沙门婆罗门。<a id="a-8"></a>无能及者。<a id="a-9"></a>遂乃以非为是以是为非。<a id="a-A"></a>知言非知非知言知。<a id="a-B"></a>恒以辩巧胜人之口。<a id="a-C"></a>诸比丘见莫不叹伏。<a id="a-D"></a>问言。<a id="a-E"></a>汝与人论议。<a id="a-F"></a>以非为是。<a id="a-G"></a>意为谓是为知非耶。<a id="a-H"></a>答我实知非。<a id="a-I"></a>耻堕负处故妄语耳。<a id="a-J"></a>诸长老比丘种种呵责。<a id="a-K"></a>佛常赞叹不妄语。<a id="a-L"></a>亦教人不妄语。<a id="a-M"></a>汝今云何为胜负故作此妄语。<a id="a-N"></a>以是白佛。<a id="a-O"></a>佛以是事集比丘僧。<a id="a-P"></a>问沙兰。<a id="a-Q"></a>汝实尔不。<a id="a-R"></a>答言。<a id="a-S"></a>实尔世尊。<a id="a-T"></a>佛种种呵责已告诸比丘。<a id="a-U"></a>今为诸比丘结戒。<a id="a-V"></a>从今是戒应如是说。<a id="a-W"></a>若比丘妄语波逸提。<a id="a-X"></a>尔时诸比丘。<a id="a-Y"></a>见比丘尼言是比丘。<a id="a-Z"></a>见比丘言是比丘尼。<a id="a-a"></a>或见男言女。<a id="a-b"></a>或见女言男。<a id="a-c"></a>或见外道言是释子。<a id="a-d"></a>或见释子言是外道。<a id="a-e"></a>如是种种见异言异。<a id="a-f"></a>便生惭愧。<a id="a-g"></a>我等将无犯波逸提耶。<a id="a-h"></a>以是白佛。<a id="a-i"></a>佛以是事集比丘僧。<a id="a-j"></a>告诸比丘。<a id="a-k"></a>若比丘从心想说。<a id="a-l"></a>犯波逸提者无有是处。<a id="a-m"></a>从今是戒应如是说。<a id="a-n"></a>若比丘故妄语波逸提。<a id="a-o"></a>故妄语者。<a id="a-p"></a>如妄语得过人法中说。<a id="a-q"></a>比丘尼亦如是。<a id="a-r"></a>式叉摩那沙弥沙弥尼突吉罗(一事竟)</p>
  <p id="as">佛在舍卫城。<a id="a-t"></a>尔时诸比丘与和尚阿阇梨同和尚阿阇梨共勤学问。<a id="a-u"></a>初夜后夜未曾睡眠。<a id="a-v"></a>六群比丘作是念。<a id="a-w"></a>今诸比丘展转相教昼夜不废。<a id="a-x"></a>如是不久当胜我等。<a id="a-y"></a>当见我过。<a id="a-z"></a>当求我失。<a id="a-10"></a>我等当共毁呰恼使废业。<a id="a-11"></a>便往语言。<a id="a-12"></a>汝是下贱种姓工师小人。<a id="a-13"></a>汝曾作诸大恶无仁善行。<a id="a-14"></a>诸比丘闻。<a id="a-15"></a>便生忧恼废退学业。<a id="a-16"></a>六群比丘语余人言。<a id="a-17"></a>我已坏彼读诵坐禅行道。<a id="a-18"></a>诸长老比丘种种呵责。<a id="a-19"></a>汝云何毁坏诸比丘令废学业。<a id="a-1A"></a>以是白佛。<a id="a-1B"></a>佛以是事集比丘僧。<a id="a-1C"></a>问六群比丘。<a id="a-1D"></a>汝实尔不。<a id="a-1E"></a>答言。<a id="a-1F"></a>实尔世尊。<a id="a-1G"></a>佛种种呵责已告诸比丘。<a id="a-1H"></a>往昔有城名得叉尸罗。<a id="a-1I"></a>时彼城中彼婆罗门。<a id="a-1J"></a>有一特牛。<a id="a-1K"></a>行疾多力。<a id="a-1L"></a>复有居士亦有一牛。<a id="a-1M"></a>与彼无异。<a id="a-1N"></a>二人便共捔二牛力。<a id="a-1O"></a>要不如者赌金钱五十。<a id="a-1P"></a>彼婆罗门牛即便得胜。<a id="a-1Q"></a>于是居士耻失金钱。<a id="a-1R"></a>更得一牛倍胜前者。<a id="a-1S"></a>重断倍赌。<a id="a-1T"></a>彼婆罗门即语牛言。<a id="a-1U"></a>彼居士更得一牛。<a id="a-1V"></a>其力非凡。<a id="a-1W"></a>欲倍赌之。<a id="a-1X"></a>汝能为不。<a id="a-1Y"></a>答言我能。<a id="a-1Z"></a>即集一处捔二牛力。<a id="a-1a"></a>时婆罗门恐牛不如。<a id="a-1b"></a>便毁呰摧督。<a id="a-1c"></a>曲角痛挽薄领痛与。<a id="a-1d"></a>汝今行步何以不正。<a id="a-1e"></a>牛闻此语。<a id="a-1f"></a>便大失力。<a id="a-1g"></a>不如彼牛。<a id="a-1h"></a>彼婆罗门倍输物已。<a id="a-1i"></a>而问牛言。<a id="a-1j"></a>汝向云能。<a id="a-1k"></a>今何故不如。<a id="a-1l"></a>答言。<a id="a-1m"></a>我实堪能。<a id="a-1n"></a>闻毁呰故力便都尽。<a id="a-1o"></a>可更断赌。<a id="a-1p"></a>复使倍上。<a id="a-1q"></a>要牵百车上于峻阪。<a id="a-1r"></a>当捔力时美言见诱。<a id="a-1s"></a>可言觠角汝行步周正形体姝好闲挽百车上于峻阪。<a id="a-1t"></a>于是更赌。<a id="a-1u"></a>果便得胜。<a id="a-1v"></a>佛因是事。<a id="a-1w"></a>即说偈言。</p>
  <p id="a1x">当说可意言　　勿为不可语</p>
  <p id="a1y">畜生闻尚悦　　引重拔峻阪</p>
  <p id="a1z">由是无有敌　　获倍生欢喜</p>
  <p id="a20">何况于人伦　　毁誉无增损</p>
  <p id="a21">诸比丘。<a id="a-22"></a>彼畜生闻毁呰语。<a id="a-23"></a>犹尚失力。<a id="a-24"></a>况于人乎。<a id="a-25"></a>今为诸比丘结戒。<a id="a-26"></a>从今是戒应如是说。<a id="a-27"></a>若比丘毁呰比丘波逸提。<a id="a-28"></a>毁呰者。<a id="a-29"></a>言下贱工师种如是等。<a id="a-2A"></a>虽说实而欲毁之。<a id="a-2B"></a>若彼闻解。<a id="a-2C"></a>语语波逸提。<a id="a-2D"></a>若不闻不解突吉罗。</p>
  <p id="a2E">若言汝是下贱。<a id="a-2F"></a>而彼言非。<a id="a-2G"></a>犹证为是。<a id="a-2H"></a>语语波逸提。<a id="a-2I"></a>若比丘毁呰比丘尼式叉摩那沙弥沙弥尼突吉罗。<a id="a-2J"></a>比丘尼毁呰比丘比丘尼波逸提。<a id="a-2K"></a>毁呰式叉摩那沙弥沙弥尼突吉罗。<a id="a-2L"></a>式叉摩那沙弥沙弥尼毁呰五众突吉罗。<a id="a-2M"></a>不犯者。<a id="a-2N"></a>欲利益语教诫语同意语(二事竟)</p>
  <p id="a2O">佛在舍卫城。<a id="a-2P"></a>尔时诸比丘精勤学问如毁呰中说。<a id="a-2Q"></a>六群比丘复恐胜已。<a id="a-2R"></a>便斗乱之。<a id="a-2S"></a>至此比丘间语言。<a id="a-2T"></a>汝与我知厚。<a id="a-2U"></a>而彼说汝是下贱种姓工师小人。<a id="a-2V"></a>曾作大恶无仁善行。<a id="a-2W"></a>我闻其语与说我无异。<a id="a-2X"></a>至彼比丘间亦复如是。<a id="a-2Y"></a>彼此闻之。<a id="a-2Z"></a>心皆散乱废退学业。<a id="a-2a"></a>更相忿恚不复共语。<a id="a-2b"></a>有一比丘问诸比丘。<a id="a-2c"></a>汝等何故。<a id="a-2d"></a>不共我语。<a id="a-2e"></a>比丘答言。<a id="a-2f"></a>有人云汝道说我恶。<a id="a-2g"></a>彼言谁道。<a id="a-2h"></a>答言六群比丘。<a id="a-2i"></a>彼言。<a id="a-2j"></a>六群比丘亦云汝等道说我恶。<a id="a-2k"></a>诸长老比丘闻种种呵责。<a id="a-2l"></a>六群比丘。<a id="a-2m"></a>汝等云何两舌斗乱。<a id="a-2n"></a>以是白佛。<a id="a-2o"></a>佛以是事集比丘僧。<a id="a-2p"></a>问六群比丘。<a id="a-2q"></a>汝实尔不。<a id="a-2r"></a>答言。<a id="a-2s"></a>实尔世尊。<a id="a-2t"></a>佛种种呵责。<a id="a-2u"></a>汝愚痴人。<a id="a-2v"></a>如何同在一法而两舌斗乱。<a id="a-2w"></a>告诸比丘。<a id="a-2x"></a>过去世时有师子。<a id="a-2y"></a>名曰善牙。<a id="a-2z"></a>有虎名曰善抓。<a id="a-30"></a>共作亲厚。<a id="a-31"></a>有一野狐常随觅食。<a id="a-32"></a>师子及虎不与共语。<a id="a-33"></a>野狐后时作是念今此二兽甚相爱重。<a id="a-34"></a>我当斗乱使各求食。<a id="a-35"></a>所残必多。<a id="a-36"></a>我当得之。<a id="a-37"></a>便至虎边。<a id="a-38"></a>而说偈言。</p>
  <p id="a39">善抓汝雄猛　　生处色力妙</p>
  <p id="a3A">善牙说汝恶　　我闻心不喜</p>
  <p id="a3B">复至师子边。<a id="a-3C"></a>亦说偈言。</p>
  <p id="a3D">善牙汝雄猛　　生处色力妙</p>
  <p id="a3E">善抓说汝恶　　我闻心不喜</p>
  <p id="a3F">二兽闻偈各不相喜。<a id="a-3G"></a>善牙聪明寻作是念。<a id="a-3H"></a>善抓不与我语。<a id="a-3I"></a>必是野狐斗乱所致。<a id="a-3J"></a>后得一犊与虎。<a id="a-3K"></a>虎不肯食。<a id="a-3L"></a>于是善牙即以偈问。</p>
  <p id="a3M">辍我持相与　　何故而不食</p>
  <p id="a3N">亲厚谓无过　　反更不相喜</p>
  <p id="a3O">将无信狐言　　以间吾子意</p>
  <p id="a3P">若遂怀恨情　　终当成怨结</p>
  <p id="a3Q">推此非有他　　必是野狐谗</p>
  <p id="a3R">下贱离吾好　　今当杀去之</p>
  <p id="a3S">告诸比丘。<a id="a-3T"></a>畜生尚以斗乱为非。<a id="a-3U"></a>况于人乎。<a id="a-3V"></a>今为诸比丘结戒。<a id="a-3W"></a>从今是戒应如是说。<a id="a-3X"></a>若比丘两舌斗乱比丘波逸提。<a id="a-3Y"></a>余如毁呰中说(三事竟)</p>
  <p id="a3Z">佛在舍卫城。<a id="a-3a"></a>尔时跋难陀。<a id="a-3b"></a>常出入一居士家为其说法。<a id="a-3c"></a>断理官事。<a id="a-3d"></a>救诸病苦。<a id="a-3e"></a>其家后时衰丧殆尽。<a id="a-3f"></a>余唯妇姑二人而已。<a id="a-3g"></a>时跋难陀以亲厚意为姑说法。<a id="a-3h"></a>妇来则止为妇说法。<a id="a-3i"></a>姑来亦尔。<a id="a-3j"></a>各生疑意。<a id="a-3k"></a>谓其必欲作不净行。<a id="a-3l"></a>遂相道说闻乎远近。<a id="a-3m"></a>诸不信乐佛法者便讥呵言。<a id="a-3n"></a>沙门释子行于非法。<a id="a-3o"></a>过于世间荡逸之人。<a id="a-3p"></a>无沙门行破沙门法。<a id="a-3q"></a>诸长老比丘闻种种呵责。<a id="a-3r"></a>以是白佛。<a id="a-3s"></a>佛以是事集比丘僧。<a id="a-3t"></a>问跋难陀。<a id="a-3u"></a>汝实尔不。<a id="a-3v"></a>答言。<a id="a-3w"></a>实尔世尊。<a id="a-3x"></a>佛种种呵责已告诸比丘。<a id="a-3y"></a>今为诸比丘结戒。<a id="a-3z"></a>从今是戒应如是说。<a id="a-40"></a>若比丘为女人说法波逸提。<a id="a-41"></a>尔时有大威德比丘。<a id="a-42"></a>至时着衣持钵入城乞食。<a id="a-43"></a>次到一家。<a id="a-44"></a>妇人出为敷座设美饮食。<a id="a-45"></a>食讫以小床于前坐。<a id="a-46"></a>白言大德。<a id="a-47"></a>为我说法。<a id="a-48"></a>比丘观之。<a id="a-49"></a>知此妇人须臾之间刀风当发死堕地狱。<a id="a-4A"></a>若为说法。<a id="a-4B"></a>便于座上远尘离垢。<a id="a-4C"></a>虽见知此而作是念。<a id="a-4D"></a>佛制不听为女人说法。<a id="a-4E"></a>乃至没命不应有犯。<a id="a-4F"></a>便答言。<a id="a-4G"></a>姊妹且安。<a id="a-4H"></a>不得有说。<a id="a-4I"></a>语已而去。<a id="a-4J"></a>去未久妇人果风发而死。<a id="a-4K"></a>比丘愍之。<a id="a-4L"></a>还至僧房向余人说。<a id="a-4M"></a>诸比丘将至佛所。<a id="a-4N"></a>以是白佛。<a id="a-4O"></a>佛以是事集比丘僧。<a id="a-4P"></a>问彼比丘。<a id="a-4Q"></a>汝实尔不。<a id="a-4R"></a>答言。<a id="a-4S"></a>实尔世尊。<a id="a-4T"></a>佛又问比丘。<a id="a-4U"></a>汝若为说法。<a id="a-4V"></a>几语得解。<a id="a-4W"></a>答言。<a id="a-4X"></a>五六语。<a id="a-4Y"></a>于是佛赞少欲知足。<a id="a-4Z"></a>赞戒赞持戒已。<a id="a-4a"></a>告诸比丘。<a id="a-4b"></a>从今听诸比丘为女人说法至五六语。<a id="a-4c"></a>从今是戒应如是说。<a id="a-4d"></a>若比丘为女人说法。<a id="a-4e"></a>过五六语波逸提。<a id="a-4f"></a>尔时诸比丘入他家。<a id="a-4g"></a>妇人请说法。<a id="a-4h"></a>比丘为说五六语已默然而住。<a id="a-4i"></a>诸妇人言。<a id="a-4j"></a>我等未解。<a id="a-4k"></a>愿更说之。<a id="a-4l"></a>诸比丘言。<a id="a-4m"></a>姊妹。<a id="a-4n"></a>佛不听我等为女说法过五六语。<a id="a-4o"></a>诸妇人言。<a id="a-4p"></a>可为余比丘说。<a id="a-4q"></a>我因得解。<a id="a-4r"></a>诸比丘言。<a id="a-4s"></a>佛未听我等因比丘为女人说法。<a id="a-4t"></a>以是白佛。<a id="a-4u"></a>佛以是事集比丘僧。<a id="a-4v"></a>告诸比丘。<a id="a-4w"></a>从今听因比丘为女人说法。<a id="a-4x"></a>尔时有一比丘。<a id="a-4y"></a>入大臣家无比丘伴。<a id="a-4z"></a>诸妇人请说法。<a id="a-50"></a>答言。<a id="a-51"></a>佛不听我为女人说法过五六语。<a id="a-52"></a>诸妇人便呼小儿在前立。<a id="a-53"></a>白言大德。<a id="a-54"></a>可为此儿说法。<a id="a-55"></a>我因得解。<a id="a-56"></a>答言。<a id="a-57"></a>佛未听我因小儿为女人说法。<a id="a-58"></a>以是白佛。<a id="a-59"></a>佛以是事集比丘僧。<a id="a-5A"></a>告诸比丘。<a id="a-5B"></a>从今听因有知男子为女人说法。<a id="a-5C"></a>时诸比丘作是念。<a id="a-5D"></a>佛虽听我因有知男子为女人说法。<a id="a-5E"></a>而有知男子虽知难遇复不为说。<a id="a-5F"></a>以是白佛。<a id="a-5G"></a>佛以是事集比丘僧。<a id="a-5H"></a>告诸比丘。<a id="a-5I"></a>从今听因别知善恶语男子为女人说法。<a id="a-5J"></a>从今是戒应如是说。<a id="a-5K"></a>若比丘为女人说法。<a id="a-5L"></a>过五六语。<a id="a-5M"></a>除有别知善恶语男子。<a id="a-5N"></a>波逸提。<a id="a-5O"></a>尔时有优婆塞。<a id="a-5P"></a>取不奉法家女为妇。<a id="a-5Q"></a>语诸比丘。<a id="a-5R"></a>大德为我妇说法。<a id="a-5S"></a>令信乐三宝。<a id="a-5T"></a>为受三归五戒八分戒。<a id="a-5U"></a>为说十善十不善道。<a id="a-5V"></a>诸比丘悉不为说。<a id="a-5W"></a>以是白佛。<a id="a-5X"></a>佛以是事集比丘僧。<a id="a-5Y"></a>告诸比丘。<a id="a-5Z"></a>从今听与女人受三归五戒八分戒说十善十不善道。<a id="a-5a"></a>比丘尼亦如是。<a id="a-5b"></a>式叉摩那沙弥沙弥尼突吉罗。<a id="a-5c"></a>五语者。<a id="a-5d"></a>色无常受想行识无常。<a id="a-5e"></a>六语者。<a id="a-5f"></a>眼无我耳鼻舌身心无我。<a id="a-5g"></a>若比丘为女人说五六语竟。<a id="a-5h"></a>语言。<a id="a-5i"></a>姊妹。<a id="a-5j"></a>法正齐此。<a id="a-5k"></a>从坐起去。<a id="a-5l"></a>更有因缘还复来坐为说不犯。<a id="a-5m"></a>若说五六语竟。<a id="a-5n"></a>更有女人来。<a id="a-5o"></a>为后女人说。<a id="a-5p"></a>如是相因。<a id="a-5q"></a>为无量女人说皆不犯。<a id="a-5r"></a>若自诵经女人来听。<a id="a-5s"></a>若女人问义。<a id="a-5t"></a>要使得解。<a id="a-5u"></a>过五六语。<a id="a-5v"></a>皆不犯(四事竟)</p>
  <p id="a5w">佛在舍卫城。<a id="a-5x"></a>尔时六群比丘有势力。<a id="a-5y"></a>余善比丘无势力。<a id="a-5z"></a>六群比丘恒遮其五种羯磨。<a id="a-60"></a>呵责羯磨驱出羯磨依止羯磨举罪羯磨下意羯磨。<a id="a-61"></a>若比丘被五种羯磨。<a id="a-62"></a>僧欲解亦遮不听。<a id="a-63"></a>后六群比丘无势力。<a id="a-64"></a>诸善比丘有势力。<a id="a-65"></a>众僧应有羯磨事。<a id="a-66"></a>六群比丘作衣时至。<a id="a-67"></a>诸比丘言。<a id="a-68"></a>今当呼六群比丘共行僧事。<a id="a-69"></a>若不舍衣来。<a id="a-6A"></a>自当嘱授。<a id="a-6B"></a>我等便得如法行事。<a id="a-6C"></a>即便集僧遣人。<a id="a-6D"></a>语六群比丘。<a id="a-6E"></a>汝等可来。<a id="a-6F"></a>僧今集会。<a id="a-6G"></a>六群比丘言。<a id="a-6H"></a>我等有事今遣嘱授。<a id="a-6I"></a>即嘱授一比丘来诣大众。<a id="a-6J"></a>僧应与作五种羯磨者。<a id="a-6K"></a>与作五种羯磨。<a id="a-6L"></a>应与解五种羯磨者。<a id="a-6M"></a>与解五种羯磨。<a id="a-6N"></a>羯磨已。<a id="a-6O"></a>所嘱授比丘。<a id="a-6P"></a>还到六群比丘所。<a id="a-6Q"></a>六群问言。<a id="a-6R"></a>僧作何事。<a id="a-6S"></a>答言。<a id="a-6T"></a>我等所欲羯磨。<a id="a-6U"></a>僧都不作。<a id="a-6V"></a>所不欲者。<a id="a-6W"></a>僧反作之。<a id="a-6X"></a>六群比丘。<a id="a-6Y"></a>便往彼羯磨比丘所语言。<a id="a-6Z"></a>汝等莫愁。<a id="a-6a"></a>我当与汝作力。<a id="a-6b"></a>我向不知为汝作羯磨故嘱授耳。<a id="a-6c"></a>若知者当废事往。<a id="a-6d"></a>何缘使彼成此羯磨。<a id="a-6e"></a>复往解羯磨比丘所语言。<a id="a-6f"></a>我不与汝解羯磨不受汝忏悔。<a id="a-6g"></a>诸长老比丘闻。<a id="a-6h"></a>呵责六群比丘。<a id="a-6i"></a>云何僧如法断事竟。<a id="a-6j"></a>还发起。<a id="a-6k"></a>将至佛所以是白佛。<a id="a-6l"></a>佛以是事集比丘僧。<a id="a-6m"></a>问六群比丘。<a id="a-6n"></a>汝实尔不。<a id="a-6o"></a>答言。<a id="a-6p"></a>实尔世尊。<a id="a-6q"></a>佛种种呵责已告诸比丘。<a id="a-6r"></a>今为诸比丘结戒。<a id="a-6s"></a>从今是戒应如是说。<a id="a-6t"></a>若比丘僧断事竟。<a id="a-6u"></a>还发起。<a id="a-6v"></a>波逸提。<a id="a-6w"></a>时诸比丘不知僧断事竟还发起。<a id="a-6x"></a>后知生惭愧心。<a id="a-6y"></a>或有出罪悔过者。<a id="a-6z"></a>诸长老比丘以是白佛。<a id="a-70"></a>佛以是事集比丘僧。<a id="a-71"></a>告诸比丘。<a id="a-72"></a>若不知僧断事竟还发起。<a id="a-73"></a>犯波逸提者无有是处。<a id="a-74"></a>从今是戒应如是说。<a id="a-75"></a>若比丘知僧断事竟还发起波逸提。<a id="a-76"></a>复有不如法断事诸比丘。<a id="a-77"></a>作是念。<a id="a-78"></a>佛若听我等不如法断事还发起者善。<a id="a-79"></a>以是白佛。<a id="a-7A"></a>佛以是事集比丘僧。<a id="a-7B"></a>告诸比丘。<a id="a-7C"></a>今听僧不如法断事还发起。<a id="a-7D"></a>从今是戒应如是说。<a id="a-7E"></a>若比丘知僧如法断事竟还发起波逸提。<a id="a-7F"></a>若僧如法断事而发起者波逸提。<a id="a-7G"></a>若僧不羯磨断事而发起者突吉罗。<a id="a-7H"></a>若发起私事突吉罗。<a id="a-7I"></a>比丘尼亦如是。<a id="a-7J"></a>式叉摩那沙弥沙弥尼突吉罗(五事竟)</p>
  <p id="a7K">佛在舍卫城。<a id="a-7L"></a>与五百比丘僧至阿荼脾邑。<a id="a-7M"></a>时彼居士作是念。<a id="a-7N"></a>佛久乃来此。<a id="a-7O"></a>寻当复去。<a id="a-7P"></a>我等应亲近诸比丘学诵经偈问所不解。<a id="a-7Q"></a>世尊去后得有所怙。<a id="a-7R"></a>即到诸比丘所作是语。<a id="a-7S"></a>大德教我诵读经偈。<a id="a-7T"></a>诸比丘言。<a id="a-7U"></a>佛未听我等教白衣诵经。<a id="a-7V"></a>以是白佛。<a id="a-7W"></a>佛言。<a id="a-7X"></a>听教白衣诵经。<a id="a-7Y"></a>时诸比丘种种国出家。<a id="a-7Z"></a>诵读经偈音句不正。<a id="a-7a"></a>诸居士便讥呵言。<a id="a-7b"></a>云何比丘昼夜亲承。<a id="a-7c"></a>而不知男女黄门二根人语及多少语法。<a id="a-7d"></a>诸比丘闻各各羞耻。<a id="a-7e"></a>以是白佛。<a id="a-7f"></a>佛以是事集比丘僧。<a id="a-7g"></a>问诸比丘。<a id="a-7h"></a>汝等实尔不。<a id="a-7i"></a>答言。<a id="a-7j"></a>实尔世尊。<a id="a-7k"></a>佛即遥责诸居士。<a id="a-7l"></a>汝愚痴人。<a id="a-7m"></a>如何讥呵异国诵经音句不正。<a id="a-7n"></a>告诸比丘。<a id="a-7o"></a>今为诸比丘结戒。<a id="a-7p"></a>从今是戒应如是说。<a id="a-7q"></a>若比丘教未受具戒人诵经波逸提。<a id="a-7r"></a>后复有诸居士求受诵经。<a id="a-7s"></a>诸比丘言。<a id="a-7t"></a>汝之等辈嫌我音句。<a id="a-7u"></a>不从我受。<a id="a-7v"></a>汝今复来徒自劳苦。<a id="a-7w"></a>答言。<a id="a-7x"></a>大德我不毁佛法。<a id="a-7y"></a>不求余福田。<a id="a-7z"></a>岂可以彼人有过而不教我耶。<a id="a-80"></a>复有诸沙弥亦欲受经。<a id="a-81"></a>诸比丘言。<a id="a-82"></a>须受具戒当教授汝。<a id="a-83"></a>诸沙弥言。<a id="a-84"></a>我等出家应诵经偈。<a id="a-85"></a>如何受具戒乃当教授。<a id="a-86"></a>诸比丘以是白佛。<a id="a-87"></a>佛以是事集比丘僧。<a id="a-88"></a>告诸比丘。<a id="a-89"></a>今听教未受具戒人诵经不得并诵从今是戒应如是说。<a id="a-8A"></a>若比丘教未受具足人经。<a id="a-8B"></a>并诵者波逸提。<a id="a-8C"></a>并诵者俱时诵。<a id="a-8D"></a>或授声未绝彼已诵。<a id="a-8E"></a>或彼诵未竟此复授。<a id="a-8F"></a>句句皆波逸提。<a id="a-8G"></a>先应教言。<a id="a-8H"></a>待我语竟然后诵。<a id="a-8I"></a>比丘尼亦如是。<a id="a-8J"></a>式叉摩那沙弥沙弥尼突吉罗(六事竟)</p>
  <p id="a8K">佛在阿荼脾邑。<a id="a-8L"></a>彼诸居士以佛当去。<a id="a-8M"></a>皆来至比丘所。<a id="a-8N"></a>共诸比丘同屋坐禅或共经行。<a id="a-8O"></a>初夜后夜都不睡卧。<a id="a-8P"></a>时诸比丘。<a id="a-8Q"></a>五日则一竟夜说法。<a id="a-8R"></a>疲极而卧。<a id="a-8S"></a>有一比丘不专系念便大睡眠。<a id="a-8T"></a>蹋衣离身形起露现。<a id="a-8U"></a>居士见之以衣还覆。<a id="a-8V"></a>如是至三。<a id="a-8W"></a>便嗔呵言。<a id="a-8X"></a>此等常闻种种呵欲。<a id="a-8Y"></a>而今发露形起。<a id="a-8Z"></a>如是若不乐道。<a id="a-8a"></a>何不还俗。<a id="a-8b"></a>彼比丘闻生羞耻心。<a id="a-8c"></a>诸长老比丘闻。<a id="a-8d"></a>亦大惭愧。<a id="a-8e"></a>以是白佛。<a id="a-8f"></a>佛以是事集比丘僧。<a id="a-8g"></a>问彼比丘。<a id="a-8h"></a>汝实尔不。<a id="a-8i"></a>答言。<a id="a-8j"></a>实尔世尊。<a id="a-8k"></a>佛种种呵责彼比丘我常赞叹不乱心眠无有五恶。<a id="a-8l"></a>汝今何故而不系念若比丘于经行坐禅坐。<a id="a-8m"></a>立卧处作非威仪。<a id="a-8n"></a>人见不喜不生信心。<a id="a-8o"></a>已信者退。<a id="a-8p"></a>则非为世而作大明。<a id="a-8q"></a>告诸比丘。<a id="a-8r"></a>今为诸比丘结戒。<a id="a-8s"></a>从今是戒应如是说。<a id="a-8t"></a>若比丘与未受具戒人共宿波逸提。<a id="a-8u"></a>后诸居士复欲就诸比丘坐禅行道。<a id="a-8v"></a>诸比丘驱出不听。<a id="a-8w"></a>诸居士言。<a id="a-8x"></a>大德莫见驱遣。<a id="a-8y"></a>我等不求余福田。<a id="a-8z"></a>唯归大德。<a id="a-90"></a>岂可以一人有过都见弃忽。<a id="a-91"></a>诸居士中有势力者便突入房。<a id="a-92"></a>诸比丘不能制止。<a id="a-93"></a>便出露宿。<a id="a-94"></a>为蚊虻风雨尘土所困。<a id="a-95"></a>时佛从阿荼脾邑到拘舍弥国瞿师罗园。<a id="a-96"></a>罗睺罗别到婆耆罗僧坊。<a id="a-97"></a>扫洒一房敷卧具取水竟闭户至佛所。<a id="a-98"></a>去后分卧具比丘更与余人。<a id="a-99"></a>彼比丘即入房住。<a id="a-9A"></a>罗睺罗初夜听法已还所得房。<a id="a-9B"></a>彼比丘闻。<a id="a-9C"></a>问言是谁。<a id="a-9D"></a>答言。<a id="a-9E"></a>是罗睺罗。<a id="a-9F"></a>彼比丘言。<a id="a-9G"></a>汝何以来。<a id="a-9H"></a>答言。<a id="a-9I"></a>此是我房。<a id="a-9J"></a>彼比丘言。<a id="a-9K"></a>分卧具比丘以此与我。<a id="a-9L"></a>罗睺罗言。<a id="a-9M"></a>我先扫除敷置卧具。<a id="a-9N"></a>暂至佛所听受法教。<a id="a-9O"></a>如何便欲不复还我。<a id="a-9P"></a>彼比丘言。<a id="a-9Q"></a>汝虽料理。<a id="a-9R"></a>我是上座应得此住。<a id="a-9S"></a>罗睺罗言。<a id="a-9T"></a>得共我住不。<a id="a-9U"></a>彼言不得。<a id="a-9V"></a>求入坐立及住檐前。<a id="a-9W"></a>皆亦不得。<a id="a-9X"></a>于是罗睺罗作是念。<a id="a-9Y"></a>我至余房亦当如是。<a id="a-9Z"></a>唯有厕上乃得安耳。<a id="a-9a"></a>便往厕中。<a id="a-9b"></a>尔时厕中有一黑蛇。<a id="a-9c"></a>佛天眼见。<a id="a-9d"></a>念言。<a id="a-9e"></a>我若不往罗睺罗须臾之间为蛇所杀。<a id="a-9f"></a>便往厕前弹指[口*磬]咳。<a id="a-9g"></a>罗睺罗亦作声应。<a id="a-9h"></a>佛问言。<a id="a-9i"></a>汝是谁。<a id="a-9j"></a>答言。<a id="a-9k"></a>是罗睺罗。<a id="a-9l"></a>又问。<a id="a-9m"></a>何以在此。<a id="a-9n"></a>具以事答。<a id="a-9o"></a>于是世尊。<a id="a-9p"></a>将罗睺罗还所住房。<a id="a-9q"></a>于夜过已集比丘僧。<a id="a-9r"></a>问彼比丘。<a id="a-9s"></a>汝实不容罗睺罗不。<a id="a-9t"></a>答言。<a id="a-9u"></a>实尔世尊。<a id="a-9v"></a>佛种种呵责。<a id="a-9w"></a>汝愚痴人。<a id="a-9x"></a>云何野狐驱逐师子。<a id="a-9y"></a>时诸比丘因此复以上诸居士入房露宿白佛。<a id="a-9z"></a>佛种种赞少欲知足。<a id="a-A0"></a>赞戒赞持戒已。<a id="a-A1"></a>告比丘。<a id="a-A2"></a>今听诸比丘共未受具戒人二宿。<a id="a-A3"></a>从今是戒应如是说。<a id="a-A4"></a>若比丘与未受具戒人宿。<a id="a-A5"></a>过二夜波逸提。<a id="a-A6"></a>共宿者。<a id="a-A7"></a>共一房宿。<a id="a-A8"></a>若上有覆有四壁。<a id="a-A9"></a>或上有覆无一壁二壁。<a id="a-AA"></a>皆波逸提。<a id="a-AB"></a>无三壁不犯。<a id="a-AC"></a>若有四壁上已覆半若未半若过半皆波逸提。<a id="a-AD"></a>若少多覆不犯。<a id="a-AE"></a>于此诸处。<a id="a-AF"></a>若过二宿至后夜时。<a id="a-AG"></a>以胁着床及转侧。<a id="a-AH"></a>皆波逸提。<a id="a-AI"></a>不犯者。<a id="a-AJ"></a>同覆各有隔。<a id="a-AK"></a>若病不能起居。<a id="a-AL"></a>若有诸难。<a id="a-AM"></a>若常坐不卧。<a id="a-AN"></a>若彼卧比丘坐。<a id="a-AO"></a>彼坐比丘卧。<a id="a-AP"></a>比丘尼亦如是(七事竟)</p>
  <p id="aAQ">佛在毗舍离。<a id="a-AR"></a>时世饥馑乞求难得。<a id="a-AS"></a>告诸比丘。<a id="a-AT"></a>各随知识安居。<a id="a-AU"></a>有诸比丘在婆求末河边安居者。<a id="a-AV"></a>种种因缘如自称得过人法中说。<a id="a-AW"></a>乃至佛问。<a id="a-AX"></a>汝等更相赞叹为实为虚答言。<a id="a-AY"></a>有实有虚。<a id="a-AZ"></a>佛言。<a id="a-Aa"></a>虚者得波罗夷。<a id="a-Ab"></a>种种呵责实有比丘言。<a id="a-Ac"></a>汝等云何。<a id="a-Ad"></a>向未受具戒人自说得过人法。<a id="a-Ae"></a>呵已告诸比丘。<a id="a-Af"></a>今为诸比丘结戒。<a id="a-Ag"></a>从今是戒应如是说。<a id="a-Ah"></a>若比丘向未受具戒人自说得过人法言。<a id="a-Ai"></a>我如是知如是见。<a id="a-Aj"></a>实者波逸提。<a id="a-Ak"></a>过人法如上说。<a id="a-Al"></a>若向未受具戒人。<a id="a-Am"></a>自说得过人法。<a id="a-An"></a>语语波逸提。<a id="a-Ao"></a>若受大戒人不问而向说。<a id="a-Ap"></a>语语突吉罗。<a id="a-Aq"></a>比丘尼亦如是。<a id="a-Ar"></a>式叉摩那沙弥沙弥尼突吉罗。<a id="a-As"></a>不犯者。<a id="a-At"></a>泥洹时说。<a id="a-Au"></a>受具戒人问而后说(八事竟)</p>
  <p id="aAv">佛在舍卫城。<a id="a-Aw"></a>尔时诸比丘犯僧伽婆尸沙罪。<a id="a-Ax"></a>或故出不净。<a id="a-Ay"></a>或与女人身相触。<a id="a-Az"></a>或向女人粗恶语。<a id="a-B0"></a>或向女人自叹供养身有从僧乞别住僧与别住者。<a id="a-B1"></a>或行摩那埵。<a id="a-B2"></a>或行本日。<a id="a-B3"></a>或有出罪者。<a id="a-B4"></a>时六群比丘于僧中皆调弄之。<a id="a-B5"></a>诸比丘倍增羞耻。<a id="a-B6"></a>复有一比丘犯故出不净。<a id="a-B7"></a>僧与别住。<a id="a-B8"></a>时彼比丘檀越。<a id="a-B9"></a>请僧中食。<a id="a-BA"></a>别为彼比丘敷好坐具。<a id="a-BB"></a>六群比丘先往请家在好坐具上坐。<a id="a-BC"></a>居士言。<a id="a-BD"></a>莫坐是处。<a id="a-BE"></a>我供养比丘当于上坐。<a id="a-BF"></a>六群比丘言。<a id="a-BG"></a>彼比丘不应坐此。<a id="a-BH"></a>居士言。<a id="a-BI"></a>应与不应我自知之。<a id="a-BJ"></a>六群比丘言。<a id="a-BK"></a>先应坐此。<a id="a-BL"></a>而今乃应在最下坐。<a id="a-BM"></a>居士复问。<a id="a-BN"></a>何故如是。<a id="a-BO"></a>答言。<a id="a-BP"></a>彼比丘有罪。<a id="a-BQ"></a>居士复问。<a id="a-BR"></a>为犯何罪答言。<a id="a-BS"></a>犯故出不净。<a id="a-BT"></a>居士便讥呵言。<a id="a-BU"></a>此等沙门常说除欲想灭欲热断欲觉。<a id="a-BV"></a>而今如此为道作秽。<a id="a-BW"></a>无沙门行破沙门法。<a id="a-BX"></a>诸长老比丘闻。<a id="a-BY"></a>种种呵责六群比丘。<a id="a-BZ"></a>汝等云何向未受具戒人说他粗罪。<a id="a-Ba"></a>以是白佛。<a id="a-Bb"></a>佛以是事集比丘僧。<a id="a-Bc"></a>问六群比丘。<a id="a-Bd"></a>汝实尔不。<a id="a-Be"></a>答言。<a id="a-Bf"></a>实尔世尊。<a id="a-Bg"></a>佛种种呵责已告诸比丘。<a id="a-Bh"></a>今为诸比丘结戒。<a id="a-Bi"></a>从今是戒应如是说。<a id="a-Bj"></a>若比丘向未受具戒人说他粗罪波逸提。<a id="a-Bk"></a>有诸比丘。<a id="a-Bl"></a>不知是粗罪向未受具戒人说。<a id="a-Bm"></a>后知生疑。<a id="a-Bn"></a>我将无犯波逸提。<a id="a-Bo"></a>以是白佛。<a id="a-Bp"></a>佛以是事集比丘僧。<a id="a-Bq"></a>告诸比丘。<a id="a-Br"></a>若比丘不知他是粗罪向未受具戒人说。<a id="a-Bs"></a>犯波逸提者无有是处。<a id="a-Bt"></a>从今是戒应如是说。<a id="a-Bu"></a>若比丘知他粗罪向未受具戒人说波逸提。<a id="a-Bv"></a>尔时世尊敕僧。<a id="a-Bw"></a>羯磨差舍利弗。<a id="a-Bx"></a>往调达众中唱言。<a id="a-By"></a>若有受调达五法者。<a id="a-Bz"></a>彼为不见佛法僧。<a id="a-C0"></a>诸比丘作是念。<a id="a-C1"></a>若向未受具戒人说他粗罪。<a id="a-C2"></a>为要须羯磨为不必耶。<a id="a-C3"></a>以是白佛。<a id="a-C4"></a>佛以是事集比丘僧。<a id="a-C5"></a>告诸比丘。<a id="a-C6"></a>若僧不羯磨。<a id="a-C7"></a>不得向未受具戒人说他粗罪。<a id="a-C8"></a>从今是戒应如是说。<a id="a-C9"></a>若比丘知他比丘粗罪向未受具戒人说。<a id="a-CA"></a>除僧羯磨。<a id="a-CB"></a>波逸提。<a id="a-CC"></a>粗罪者。<a id="a-CD"></a>若波罗夷若僧伽婆尸沙。<a id="a-CE"></a>僧所羯磨人。<a id="a-CF"></a>当随僧所教。<a id="a-CG"></a>若教向甲说而向乙说。<a id="a-CH"></a>教说此罪而说彼罪。<a id="a-CI"></a>皆波逸提。<a id="a-CJ"></a>比丘说比丘尼粗罪突吉罗。<a id="a-CK"></a>比丘尼说比丘比丘尼粗罪波逸提。<a id="a-CL"></a>式叉摩那沙弥沙弥尼。<a id="a-CM"></a>说比丘比丘尼粗罪突吉罗。<a id="a-CN"></a>若未受具戒人。<a id="a-CO"></a>已闻彼比丘犯粗罪。<a id="a-CP"></a>问比丘。<a id="a-CQ"></a>比丘反问。<a id="a-CR"></a>汝所闻云何。<a id="a-CS"></a>彼言。<a id="a-CT"></a>我闻如是如是。<a id="a-CU"></a>然后言。<a id="a-CV"></a>我闻亦如是。<a id="a-CW"></a>不犯(九事竟)</p>
  <p id="aCX">佛在舍卫城。<a id="a-CY"></a>尔时世尊种种赞叹比尼。<a id="a-CZ"></a>赞叹诵比尼。<a id="a-Ca"></a>赞叹持比尼。<a id="a-Cb"></a>赞叹优波离说。<a id="a-Cc"></a>持律比丘有五功德。<a id="a-Cd"></a>一自坚护戒品。<a id="a-Ce"></a>二能断惭愧者疑。<a id="a-Cf"></a>三自住正法中。<a id="a-Cg"></a>四于僧中所说无畏。<a id="a-Ch"></a>五降伏怨敌。<a id="a-Ci"></a>时诸比丘作是念。<a id="a-Cj"></a>佛为我等作如是说。<a id="a-Ck"></a>我等云何而不勤修诵问比尼。<a id="a-Cl"></a>即苦诵习昼夜不懈。<a id="a-Cm"></a>时六群比丘作是念。<a id="a-Cn"></a>今诸比丘昼夜勤受诵问比尼。<a id="a-Co"></a>必大聪明解诸罪相。<a id="a-Cp"></a>见我等过终为我损。<a id="a-Cq"></a>我今当共毁呰比尼学比尼者。<a id="a-Cr"></a>令其废业不复诵习。<a id="a-Cs"></a>便往诸比丘所问言。<a id="a-Ct"></a>汝诵习何等。<a id="a-Cu"></a>答言比尼。<a id="a-Cv"></a>六群比丘言。<a id="a-Cw"></a>何用诵习杂碎戒为。<a id="a-Cx"></a>何不诵习五阴六入等诸义经耶。<a id="a-Cy"></a>诵比尼不过四事十三事二不定法。<a id="a-Cz"></a>何用多知。<a id="a-D0"></a>多知多见增益人疑。<a id="a-D1"></a>诸比丘言。<a id="a-D2"></a>多知多疑我亦谓尔。<a id="a-D3"></a>便不复诵习。<a id="a-D4"></a>六群比丘自相谓言。<a id="a-D5"></a>彼诸比丘不复诵习比尼。<a id="a-D6"></a>我等泰然快得安乐。<a id="a-D7"></a>诸比丘闻。<a id="a-D8"></a>问言。<a id="a-D9"></a>汝等何所说。<a id="a-DA"></a>即如实答。<a id="a-DB"></a>时诸长老比丘种种呵责。<a id="a-DC"></a>以是白佛。<a id="a-DD"></a>佛以是事集比丘僧。<a id="a-DE"></a>问六群比丘。<a id="a-DF"></a>汝实尔不。<a id="a-DG"></a>答言。<a id="a-DH"></a>实尔世尊。<a id="a-DI"></a>佛种种呵责已告诸比丘。<a id="a-DJ"></a>今为诸比丘结戒。<a id="a-DK"></a>从今是戒应如是说。<a id="a-DL"></a>若比丘作是语。<a id="a-DM"></a>何用是杂碎戒为。<a id="a-DN"></a>说是戒时令人忧恼。<a id="a-DO"></a>作如是毁呰戒者波逸提。<a id="a-DP"></a>戒者。<a id="a-DQ"></a>波罗提木叉半月布萨所说戒经。<a id="a-DR"></a>若比丘发心作念。<a id="a-DS"></a>欲令人远离比尼不诵不读而毁呰戒波逸提。<a id="a-DT"></a>若比丘发心作是念。<a id="a-DU"></a>我当毁呰令波罗提木又不得久住。<a id="a-DV"></a>而毁呰戒偷罗遮。<a id="a-DW"></a>若教人远离佛所说诸经。<a id="a-DX"></a>而毁呰者波逸提。<a id="a-DY"></a>若欲令法不久住。<a id="a-DZ"></a>而毁呰者偷罗遮。<a id="a-Da"></a>若比丘毁呰比丘戒波逸提。<a id="a-Db"></a>毁呰比丘尼式叉摩那沙弥沙弥尼戒突吉罗。<a id="a-Dc"></a>若比丘尼。<a id="a-Dd"></a>毁呰比丘比丘尼戒波逸提。<a id="a-De"></a>毁呰式叉摩那沙弥沙弥尼戒突吉罗。<a id="a-Df"></a>若式叉摩那沙弥沙弥尼。<a id="a-Dg"></a>毁呰五众戒皆突吉罗。<a id="a-Dh"></a>若五众毁呰优婆塞优婆夷戒皆突吉罗。<a id="a-Di"></a>若恐新受戒人生疑废退心。<a id="a-Dj"></a>教未可诵戒。<a id="a-Dk"></a>不犯(十事竟)</p>
  <p id="aDl">佛从拘萨罗国与五百比丘俱。<a id="a-Dm"></a>向阿荼脾邑。<a id="a-Dn"></a>时彼比丘闻佛当来。<a id="a-Do"></a>作是念。<a id="a-Dp"></a>此诸居士不信乐佛法。<a id="a-Dq"></a>无大讲堂。<a id="a-Dr"></a>佛与大众当于何住。<a id="a-Ds"></a>即集共议。<a id="a-Dt"></a>便自斫伐草木而营理之。<a id="a-Du"></a>时诸居士讥呵言。<a id="a-Dv"></a>我等白衣斫伐草木。<a id="a-Dw"></a>出家之人何缘复尔。<a id="a-Dx"></a>此等常说慈忍护念众生。<a id="a-Dy"></a>而今斫伐伤害无道。<a id="a-Dz"></a>无沙门行破沙门法。<a id="a-E0"></a>佛既至已。<a id="a-E1"></a>到新讲堂。<a id="a-E2"></a>就座而坐。<a id="a-E3"></a>问诸比丘。<a id="a-E4"></a>此堂谁造。<a id="a-E5"></a>答言。<a id="a-E6"></a>我等所造。<a id="a-E7"></a>又问。<a id="a-E8"></a>草木谁所斫伐。<a id="a-E9"></a>答言。<a id="a-EA"></a>亦是我等。<a id="a-EB"></a>佛种种呵责言。<a id="a-EC"></a>汝愚痴人。<a id="a-ED"></a>不应作此。<a id="a-EE"></a>草木之中人生命想。<a id="a-EF"></a>汝作此事使人怀恶。<a id="a-EG"></a>呵已告诸比丘。<a id="a-EH"></a>今为诸比丘结戒。<a id="a-EI"></a>从今是戒应如是说。<a id="a-EJ"></a>若比丘杀生草木波逸提。<a id="a-EK"></a>时诸比丘使守园人若沙弥斫伐草木。<a id="a-EL"></a>诸长老比丘问言。<a id="a-EM"></a>佛岂不制杀生草木耶。<a id="a-EN"></a>答言。<a id="a-EO"></a>我等使人为之不违佛制。<a id="a-EP"></a>诸长老比丘言。<a id="a-EQ"></a>自杀使人杀有何等异。<a id="a-ER"></a>以是白佛。<a id="a-ES"></a>佛以是事集比丘僧。<a id="a-ET"></a>问诸比丘。<a id="a-EU"></a>汝等实尔不。<a id="a-EV"></a>答言。<a id="a-EW"></a>实尔世尊。<a id="a-EX"></a>佛种种呵责已。<a id="a-EY"></a>告诸比丘。<a id="a-EZ"></a>从今是戒应如是说。<a id="a-Ea"></a>若比丘自杀生草木若使人杀波逸提。<a id="a-Eb"></a>时诸比丘作新房舍。<a id="a-Ec"></a>有诸居士案行所住。<a id="a-Ed"></a>语比丘言。<a id="a-Ee"></a>善哉大德。<a id="a-Ef"></a>此房舍物皆我所施。<a id="a-Eg"></a>速作成之。<a id="a-Eh"></a>使我等得施用之福。<a id="a-Ei"></a>诸比丘言。<a id="a-Ej"></a>佛不听我自杀草木若使人杀。<a id="a-Ek"></a>云何得成。<a id="a-El"></a>于是诸比丘。<a id="a-Em"></a>无房舍住。<a id="a-En"></a>庭草没人。<a id="a-Eo"></a>又欠齿木。<a id="a-Ep"></a>不知云何。<a id="a-Eq"></a>以是白佛。<a id="a-Er"></a>佛以是事集比丘僧。<a id="a-Es"></a>告诸比丘。<a id="a-Et"></a>有四种种子。<a id="a-Eu"></a>根种子茎种子节种子实种子。<a id="a-Ev"></a>凡诸草木从四种子生。<a id="a-Ew"></a>若比丘一一所须。<a id="a-Ex"></a>语净人言。<a id="a-Ey"></a>汝知是。<a id="a-Ez"></a>若不解复语言。<a id="a-F0"></a>汝看是。<a id="a-F1"></a>若不解复语言。<a id="a-F2"></a>我须是。<a id="a-F3"></a>若不解复语言。<a id="a-F4"></a>与我是。<a id="a-F5"></a>从今是戒应如是说。<a id="a-F6"></a>若比丘自伐鬼村若使人言伐是波逸提。<a id="a-F7"></a>若生草生草想生草疑皆波逸提。<a id="a-F8"></a>干草生草想干草疑突吉罗。<a id="a-F9"></a>干草干草想不犯。<a id="a-FA"></a>若以刀斧斫斫斫波逸提。<a id="a-FB"></a>比丘尼亦如是。<a id="a-FC"></a>式叉摩那沙弥沙弥尼无故杀生草木突吉罗。<a id="a-FD"></a>若为火烧。<a id="a-FE"></a>若析若斫。<a id="a-FF"></a>知必不生不犯(十一事竟)</p>
  <p id="aFG">佛在舍卫城。<a id="a-FH"></a>尔时六群比丘数数犯罪。<a id="a-FI"></a>上床下床皆不如法。<a id="a-FJ"></a>数数食别众食。<a id="a-FK"></a>非时入聚落不白善比丘。<a id="a-FL"></a>诸比丘见语言。<a id="a-FM"></a>汝等莫数数犯此诸罪。<a id="a-FN"></a>当自见罪向人悔过。<a id="a-FO"></a>勿负信施长夜受苦。<a id="a-FP"></a>六群比丘言。<a id="a-FQ"></a>我犯何罪。<a id="a-FR"></a>诸比丘言。<a id="a-FS"></a>汝犯如是如是罪。<a id="a-FT"></a>六群比丘不答犯不犯。<a id="a-FU"></a>更说余事。<a id="a-FV"></a>诸比丘言。<a id="a-FW"></a>我不问汝。<a id="a-FX"></a>汝何以不答犯不犯。<a id="a-FY"></a>而说是事。<a id="a-FZ"></a>六群比丘言。<a id="a-Fa"></a>我知汝等不问是事我自说耳。<a id="a-Fb"></a>诸比丘种种呵责。<a id="a-Fc"></a>以是白佛。<a id="a-Fd"></a>佛以是事集比丘僧。<a id="a-Fe"></a>问六群比丘。<a id="a-Ff"></a>汝等实尔不。<a id="a-Fg"></a>答言。<a id="a-Fh"></a>实尔世尊。<a id="a-Fi"></a>佛种种呵责已告诸比丘。<a id="a-Fj"></a>今为诸比丘结戒。<a id="a-Fk"></a>从今是戒应如是说。<a id="a-Fl"></a>若比丘不随顺答。<a id="a-Fm"></a>而作余语波逸提。<a id="a-Fn"></a>时六群比丘犹犯前恶。<a id="a-Fo"></a>诸比丘复如上教诲。<a id="a-Fp"></a>六群比丘默然不应。<a id="a-Fq"></a>诸比丘问言。<a id="a-Fr"></a>佛制戒不听不随顺答。<a id="a-Fs"></a>汝何故默然。<a id="a-Ft"></a>六群比丘言。<a id="a-Fu"></a>佛制不随顺答。<a id="a-Fv"></a>我今不语有何等罪。<a id="a-Fw"></a>诸比丘言。<a id="a-Fx"></a>余语不语有何等异。<a id="a-Fy"></a>种种呵责已。<a id="a-Fz"></a>以是白佛。<a id="a-G0"></a>佛以是事集比丘僧。<a id="a-G1"></a>问六群比丘。<a id="a-G2"></a>汝等实尔不。<a id="a-G3"></a>答言。<a id="a-G4"></a>实尔世尊。<a id="a-G5"></a>佛种种呵责。<a id="a-G6"></a>余语不语有何等异。<a id="a-G7"></a>呵责已告诸比丘。<a id="a-G8"></a>从今是戒应如是说。<a id="a-G9"></a>若比丘故不随问答波逸提。<a id="a-GA"></a>若不随问答。<a id="a-GB"></a>问问皆波逸提。<a id="a-GC"></a>比丘尼亦如是。<a id="a-GD"></a>式叉摩那沙弥沙弥尼突吉罗。<a id="a-GE"></a>若误取他语而答。<a id="a-GF"></a>及先相恨不共语故不答不犯(十二竟)</p>
  <p id="aGG">佛在王舍城。<a id="a-GH"></a>尔时慈地比丘作是语。<a id="a-GI"></a>陀婆比丘随欲恚痴畏。<a id="a-GJ"></a>诸比丘闻。<a id="a-GK"></a>呵责言。<a id="a-GL"></a>汝何以诬说僧所差人随欲恚痴畏。<a id="a-GM"></a>以是白佛。<a id="a-GN"></a>佛以是事集比丘僧。<a id="a-GO"></a>问慈地比丘。<a id="a-GP"></a>汝实尔不。<a id="a-GQ"></a>答言。<a id="a-GR"></a>实尔世尊。<a id="a-GS"></a>佛种种呵责已。<a id="a-GT"></a>告诸比丘。<a id="a-GU"></a>今为诸比丘结戒。<a id="a-GV"></a>从今是戒应如是说。<a id="a-GW"></a>若比丘人前诬说僧所差人波逸提。<a id="a-GX"></a>于是慈地不复得在人前诬说。<a id="a-GY"></a>便独处诬说陀婆比丘随欲恚痴畏。<a id="a-GZ"></a>诸长老比丘闻呵责言。<a id="a-Ga"></a>佛已前制。<a id="a-Gb"></a>汝何故犹诬说僧所差人。<a id="a-Gc"></a>以是白佛。<a id="a-Gd"></a>佛以是事集比丘僧。<a id="a-Ge"></a>问慈地。<a id="a-Gf"></a>汝实尔不。<a id="a-Gg"></a>答言。<a id="a-Gh"></a>实尔世尊。<a id="a-Gi"></a>佛种种呵责。<a id="a-Gj"></a>人前独语有何等异。<a id="a-Gk"></a>呵已告诸比丘。<a id="a-Gl"></a>从今是戒应如是说。<a id="a-Gm"></a>若比丘诬说僧所差人波逸提。<a id="a-Gn"></a>若僧白羯磨白二羯磨白四羯磨所差人。<a id="a-Go"></a>而诬说此人随欲嗔痴畏。<a id="a-Gp"></a>语语皆波逸提。<a id="a-Gq"></a>若僧差而不羯磨及余人作此诬说。<a id="a-Gr"></a>语语突吉罗。<a id="a-Gs"></a>比丘尼亦如是。<a id="a-Gt"></a>式叉摩那沙弥沙弥尼突吉罗。<a id="a-Gu"></a>若实随欲恚痴畏。<a id="a-Gv"></a>语言。<a id="a-Gw"></a>我当说彼听不犯(十三竟)</p>
  <p id="aGx">佛在毗舍离。<a id="a-Gy"></a>有一住处下湿。<a id="a-Gz"></a>有比丘得下湿房。<a id="a-H0"></a>出卧具露地敷晒。<a id="a-H1"></a>至时着衣持钵入城乞食。<a id="a-H2"></a>去后大雨水涨漂没。<a id="a-H3"></a>食还不见。<a id="a-H4"></a>即便急觅。<a id="a-H5"></a>或得大床或得小床或得拘摄或得被褥。<a id="a-H6"></a>诸比丘见问言。<a id="a-H7"></a>汝何从得此卧具诸物。<a id="a-H8"></a>答以上事。<a id="a-H9"></a>诸长老比丘呵责言。<a id="a-HA"></a>汝所作非法。<a id="a-HB"></a>为僧作卧具人难得。<a id="a-HC"></a>既敷又无能随收敛者。<a id="a-HD"></a>云何去时不举致使漂没。<a id="a-HE"></a>若当遂失便空此一房。<a id="a-HF"></a>呵已白佛。<a id="a-HG"></a>佛以是事集比丘僧。<a id="a-HH"></a>问彼比丘。<a id="a-HI"></a>汝实尔不。<a id="a-HJ"></a>答言。<a id="a-HK"></a>实尔世尊。<a id="a-HL"></a>佛种种如上呵责已。<a id="a-HM"></a>告诸比丘。<a id="a-HN"></a>今为诸比丘结戒。<a id="a-HO"></a>从今是戒应如是说。<a id="a-HP"></a>若比丘露地敷僧卧具。<a id="a-HQ"></a>去时不举波逸提。<a id="a-HR"></a>尔时六群比丘。<a id="a-HS"></a>使守园人沙弥露地敷僧卧具。<a id="a-HT"></a>去时不教举。<a id="a-HU"></a>为鸟啄啮埿雨烂破。<a id="a-HV"></a>诸长老比丘见语言。<a id="a-HW"></a>汝不闻佛制不听露地敷僧卧具去时不举耶。<a id="a-HX"></a>答言。<a id="a-HY"></a>我使人敷不违佛制。<a id="a-HZ"></a>诸比丘言。<a id="a-Ha"></a>自敷使人有何等异。<a id="a-Hb"></a>以是白佛。<a id="a-Hc"></a>佛以是事集比丘僧。<a id="a-Hd"></a>问六群比丘。<a id="a-He"></a>汝实尔不。<a id="a-Hf"></a>答言。<a id="a-Hg"></a>实尔世尊。<a id="a-Hh"></a>佛种种呵责已告诸比丘。<a id="a-Hi"></a>从今是戒应如是说。<a id="a-Hj"></a>若比丘于露地自敷僧卧具若使人敷。<a id="a-Hk"></a>去时不自举不教人举波逸提。<a id="a-Hl"></a>有诸比丘。<a id="a-Hm"></a>于露地敷僧卧具。<a id="a-Hn"></a>六群比丘。<a id="a-Ho"></a>后来于卧具上或坐或卧。<a id="a-Hp"></a>去时不举。<a id="a-Hq"></a>前比丘谓六群比丘应举。<a id="a-Hr"></a>六群比丘谓前比丘应举。<a id="a-Hs"></a>诸比丘不知云何。<a id="a-Ht"></a>以是白佛。<a id="a-Hu"></a>佛以是事集比丘僧。<a id="a-Hv"></a>告诸比丘。<a id="a-Hw"></a>前比丘应嘱后比丘。<a id="a-Hx"></a>后比丘应举。<a id="a-Hy"></a>从今是戒应如是说。<a id="a-Hz"></a>若比丘于露地自敷僧卧具若使人敷若他敷若坐若卧。<a id="a-I0"></a>去时不自举不教人举不嘱举波逸提。<a id="a-I1"></a>有诸比丘。<a id="a-I2"></a>见僧卧具污埿不净。<a id="a-I3"></a>或以灰土或以牛屎着上晒之。<a id="a-I4"></a>在于界内不敢远离。<a id="a-I5"></a>以是白佛。<a id="a-I6"></a>佛言。<a id="a-I7"></a>若雨得收听离。<a id="a-I8"></a>有诸比丘。<a id="a-I9"></a>晒僧卧具不敢出界外。<a id="a-IA"></a>以是白佛。<a id="a-IB"></a>佛言。<a id="a-IC"></a>若审还不雨听出界外。<a id="a-ID"></a>复有诸比丘。<a id="a-IE"></a>晒僧卧具在边坐禅或熟眠寝语。<a id="a-IF"></a>诸比丘以是白佛。<a id="a-IG"></a>佛言。<a id="a-IH"></a>不听晒卧具于边坐禅熟眠。<a id="a-II"></a>犯者突吉罗。<a id="a-IJ"></a>复有诸比丘晒僧卧具不即收举日曝损坏。<a id="a-IK"></a>诸比丘以是白佛。<a id="a-IL"></a>佛言。<a id="a-IM"></a>若不时收举突吉罗。<a id="a-IN"></a>复有诸比丘。<a id="a-IO"></a>见僧卧具敷在露地。<a id="a-IP"></a>以不自敷不使人敷。<a id="a-IQ"></a>已不坐卧而不收举。<a id="a-IR"></a>诸比丘以是白佛。<a id="a-IS"></a>佛言。<a id="a-IT"></a>若见僧卧具敷在露地。<a id="a-IU"></a>而不举者波逸提。<a id="a-IV"></a>有诸白衣。<a id="a-IW"></a>来入僧坊索僧卧具欲露地敷。<a id="a-IX"></a>诸比丘不与。<a id="a-IY"></a>便大讥嫌。<a id="a-IZ"></a>以是白佛。<a id="a-Ia"></a>佛言。<a id="a-Ib"></a>听与。<a id="a-Ic"></a>既与。<a id="a-Id"></a>欲得早举。<a id="a-Ie"></a>教令速去。<a id="a-If"></a>白衣复嗔。<a id="a-Ig"></a>以是白佛。<a id="a-Ih"></a>佛言。<a id="a-Ii"></a>不应教令速去。<a id="a-Ij"></a>应伺候去时举。<a id="a-Ik"></a>若不举波逸提。<a id="a-Il"></a>复有白衣请僧借僧卧具于家敷之。<a id="a-Im"></a>诸比丘坐去不举。<a id="a-In"></a>佛言。<a id="a-Io"></a>应举若不举波逸提。<a id="a-Ip"></a>若诸比丘。<a id="a-Iq"></a>到比丘尼僧坊。<a id="a-Ir"></a>露地敷比丘尼僧卧具。<a id="a-Is"></a>谓非僧卧具。<a id="a-It"></a>而不举者亦波逸提。<a id="a-Iu"></a>复有诸比丘自担床席。<a id="a-Iv"></a>诸居士讥呵言。<a id="a-Iw"></a>此诸沙门如诸伎儿如作幻人。<a id="a-Ix"></a>诸比丘以是白佛。<a id="a-Iy"></a>佛言。<a id="a-Iz"></a>不听自担。<a id="a-J0"></a>犯者突吉罗。<a id="a-J1"></a>又大会时露地敷僧卧具。<a id="a-J2"></a>诸比丘一坐一起辄皆举之。<a id="a-J3"></a>由是速坏。<a id="a-J4"></a>以是白佛。<a id="a-J5"></a>佛言。<a id="a-J6"></a>若不雨听事都毕然后举之。<a id="a-J7"></a>佛既听嘱后来坐卧卧具比丘。<a id="a-J8"></a>便嘱和尚阿阇梨同和尚阿阇梨等诸大德及病比丘。<a id="a-J9"></a>诸比丘以是白佛。<a id="a-JA"></a>佛言。<a id="a-JB"></a>不应嘱和尚阿阇梨同和尚阿阇梨等诸大德及病比丘。<a id="a-JC"></a>犯者突吉罗。<a id="a-JD"></a>诸比丘嘱一比丘。<a id="a-JE"></a>一比丘独举疲顿。<a id="a-JF"></a>以是白佛。<a id="a-JG"></a>佛言。<a id="a-JH"></a>随卧具多少。<a id="a-JI"></a>若少嘱少比丘。<a id="a-JJ"></a>若多嘱多比丘。<a id="a-JK"></a>诸比丘不知云何。<a id="a-JL"></a>名受嘱不受嘱。<a id="a-JM"></a>以是白佛。<a id="a-JN"></a>佛言。<a id="a-JO"></a>使彼知受。<a id="a-JP"></a>是名受嘱。<a id="a-JQ"></a>若不自举不教人举不嘱举。<a id="a-JR"></a>一脚出界外突吉罗。<a id="a-JS"></a>两脚出波逸提。<a id="a-JT"></a>比丘尼亦如是。<a id="a-JU"></a>式叉摩那沙弥沙弥尼突吉罗(十四竟)</p>
  <p id="aJV">佛在毗舍离。<a id="a-JW"></a>有一住处下湿。<a id="a-JX"></a>时十七群比丘在一房中安居。<a id="a-JY"></a>去时不举僧卧具。<a id="a-JZ"></a>悉皆烂坏。<a id="a-Ja"></a>后六群比丘来。<a id="a-Jb"></a>语旧住比丘言。<a id="a-Jc"></a>为我开房示卧具处。<a id="a-Jd"></a>旧比丘即开十七群比丘所安居房与之。<a id="a-Je"></a>入已手摸卧具烂坏成土。<a id="a-Jf"></a>问旧比丘。<a id="a-Jg"></a>先谁住此。<a id="a-Jh"></a>答十七群比丘。<a id="a-Ji"></a>于是六群比丘。<a id="a-Jj"></a>种种呵责十七群比丘。<a id="a-Jk"></a>以是白佛。<a id="a-Jl"></a>佛以是事集比丘僧。<a id="a-Jm"></a>问十七群比丘。<a id="a-Jn"></a>汝实尔不。<a id="a-Jo"></a>答言。<a id="a-Jp"></a>实尔世尊。<a id="a-Jq"></a>佛种种呵责已告诸比丘。<a id="a-Jr"></a>今为诸比丘结戒。<a id="a-Js"></a>从今是戒应如是说。<a id="a-Jt"></a>若比丘于僧房内自敷僧卧具。<a id="a-Ju"></a>若使人敷若他敷若坐若卧。<a id="a-Jv"></a>去时不自举不教人举不嘱举波逸提。<a id="a-Jw"></a>余皆如露地敷卧具中说(十五竟)</p>
  <p id="aJx">佛在舍卫城。<a id="a-Jy"></a>尔时十七群比丘新作房舍。<a id="a-Jz"></a>六群比丘后来语旧住比丘言。<a id="a-K0"></a>为我次第开房。<a id="a-K1"></a>旧比丘问。<a id="a-K2"></a>汝乐何者。<a id="a-K3"></a>答言。<a id="a-K4"></a>我乐十七群比丘所作新屋。<a id="a-K5"></a>便差与之。<a id="a-K6"></a>六群比丘即到其所语言汝出去。<a id="a-K7"></a>我等当于中住。<a id="a-K8"></a>十七群比丘言。<a id="a-K9"></a>此房幸大自可共住。<a id="a-KA"></a>时六群比丘作是念。<a id="a-KB"></a>此诸比丘有惭愧学戒法。<a id="a-KC"></a>初夜后夜不睡不卧。<a id="a-KD"></a>必见我罪不宜共住。<a id="a-KE"></a>便语言。<a id="a-KF"></a>我等不乐共住。<a id="a-KG"></a>汝可更索余房。<a id="a-KH"></a>十七群比丘言。<a id="a-KI"></a>若不乐共住。<a id="a-KJ"></a>上座可在前房。<a id="a-KK"></a>我等住于后屋。<a id="a-KL"></a>六群比丘言。<a id="a-KM"></a>此亦不得。<a id="a-KN"></a>复求在檐下庭中露住。<a id="a-KO"></a>皆悉不听。<a id="a-KP"></a>彼既不听。<a id="a-KQ"></a>此不肯去。<a id="a-KR"></a>便强牵出。<a id="a-KS"></a>十七群比丘即大唤。<a id="a-KT"></a>诸比丘出问。<a id="a-KU"></a>汝何故大唤。<a id="a-KV"></a>答言。<a id="a-KW"></a>六群比丘强牵我出。<a id="a-KX"></a>诸比丘呵责六群比丘。<a id="a-KY"></a>汝云何强牵人出。<a id="a-KZ"></a>以是白佛。<a id="a-Ka"></a>佛以是事集比丘僧。<a id="a-Kb"></a>问六群比丘。<a id="a-Kc"></a>汝实尔不。<a id="a-Kd"></a>答言。<a id="a-Ke"></a>实尔世尊。<a id="a-Kf"></a>佛种种呵责已告诸比丘。<a id="a-Kg"></a>今为诸比丘结戒。<a id="a-Kh"></a>从今是戒应如是说。<a id="a-Ki"></a>若比丘于僧房中强牵比丘出波逸提。<a id="a-Kj"></a>六群比丘既不得自牵。<a id="a-Kk"></a>便使守园人沙弥牵出。<a id="a-Kl"></a>诸比丘见问言。<a id="a-Km"></a>佛不制牵比丘出僧房耶。<a id="a-Kn"></a>答言。<a id="a-Ko"></a>我不自牵。<a id="a-Kp"></a>诸比丘言。<a id="a-Kq"></a>自牵使人有何等异。<a id="a-Kr"></a>以是白佛。<a id="a-Ks"></a>佛以是事集比丘僧。<a id="a-Kt"></a>问六群比丘。<a id="a-Ku"></a>汝实尔不。<a id="a-Kv"></a>答言。<a id="a-Kw"></a>实尔世尊。<a id="a-Kx"></a>佛种种呵责已告诸比丘。<a id="a-Ky"></a>从今是戒应如是说。<a id="a-Kz"></a>若比丘于僧房中牵比丘出。<a id="a-L0"></a>若自牵若使人牵波逸提。<a id="a-L1"></a>有病比丘在房。<a id="a-L2"></a>欲出庭中不能起居。<a id="a-L3"></a>语诸比丘。<a id="a-L4"></a>善哉长老。<a id="a-L5"></a>牵我出房。<a id="a-L6"></a>诸比丘言。<a id="a-L7"></a>佛不听我牵比丘出房。<a id="a-L8"></a>复有比丘浴室中浴热闷倒地。<a id="a-L9"></a>诸比丘不敢牵出气绝而死。<a id="a-LA"></a>并以白佛。<a id="a-LB"></a>佛以是事集比丘僧告诸比丘。<a id="a-LC"></a>若病人须牵出房牵出。<a id="a-LD"></a>犯波逸提者无有是处。<a id="a-LE"></a>从今是戒应如是说。<a id="a-LF"></a>若比丘嗔不喜。<a id="a-LG"></a>于僧房中自牵比丘出若使人牵。<a id="a-LH"></a>作是语。<a id="a-LI"></a>出去灭去莫此中住。<a id="a-LJ"></a>波逸提。<a id="a-LK"></a>若于后屋牵至前屋。<a id="a-LL"></a>若于前屋牵出户外。<a id="a-LM"></a>若于户外牵至庭中。<a id="a-LN"></a>若于庭中牵出庭外。<a id="a-LO"></a>皆波逸提。<a id="a-LP"></a>若牵出其衣钵突吉罗。<a id="a-LQ"></a>若将其所不喜人来共房住。<a id="a-LR"></a>欲令自出若出若不出皆突吉罗。<a id="a-LS"></a>比丘牵比丘尼出突吉罗。<a id="a-LT"></a>比丘尼牵比丘比丘尼出波逸提。<a id="a-LU"></a>比丘比丘尼牵式叉摩那沙弥沙弥尼出突吉罗。<a id="a-LV"></a>式叉摩那沙弥沙弥尼牵五众出突吉罗。<a id="a-LW"></a>若牵无惭愧人。<a id="a-LX"></a>若欲降伏弟子。<a id="a-LY"></a>而牵出者皆不犯(十六竟)</p>
  <p id="aLZ">佛在拘萨罗国。<a id="a-La"></a>与大比丘僧千二百五十人俱。<a id="a-Lb"></a>尔时诸比丘分卧具。<a id="a-Lc"></a>或得房中或得树下。<a id="a-Ld"></a>六群比丘至时着衣持钵入村乞食。<a id="a-Le"></a>食后于四衢道中。<a id="a-Lf"></a>共诸居士外道沙门婆罗门。<a id="a-Lg"></a>论说王事斗战事利害事如是等种种俗事。<a id="a-Lh"></a>彼诸人等皆讥呵言。<a id="a-Li"></a>我等俗人家事因缘故。<a id="a-Lj"></a>在此中有所论说。<a id="a-Lk"></a>沙门释子亦复在此论说俗事。<a id="a-Ll"></a>与我何异。<a id="a-Lm"></a>投暮来还于所住处。<a id="a-Ln"></a>与守园人诸沙弥辈复更语说。<a id="a-Lo"></a>乃至夜闇。<a id="a-Lp"></a>方觅房舍到一屋中。<a id="a-Lq"></a>问先住比丘。<a id="a-Lr"></a>汝等几岁。<a id="a-Ls"></a>答言。<a id="a-Lt"></a>我若干岁。<a id="a-Lu"></a>六群比丘言。<a id="a-Lv"></a>汝小出去。<a id="a-Lw"></a>上座应住。<a id="a-Lx"></a>诸比丘言。<a id="a-Ly"></a>长老何意闇来。<a id="a-Lz"></a>答言。<a id="a-M0"></a>我随佛后来。<a id="a-M1"></a>诸比丘言。<a id="a-M2"></a>我亦随佛后来。<a id="a-M3"></a>我若更索余房。<a id="a-M4"></a>复应恼诸比丘。<a id="a-M5"></a>如今长老恼触于我。<a id="a-M6"></a>六群比丘便敷卧具在其中住。<a id="a-M7"></a>初夜后夜高声经呗。<a id="a-M8"></a>更相问难。<a id="a-M9"></a>中夜鼾睡妨诸比丘坐禅行道。<a id="a-MA"></a>诸长老比丘闻。<a id="a-MB"></a>种种呵责六群比丘。<a id="a-MC"></a>汝作此恼诸比丘非惜佛法。<a id="a-MD"></a>以是事白佛。<a id="a-ME"></a>佛以是事集比丘僧。<a id="a-MF"></a>问六群比丘。<a id="a-MG"></a>汝实尔不。<a id="a-MH"></a>答言。<a id="a-MI"></a>实尔世尊。<a id="a-MJ"></a>佛种种呵责已告诸比丘。<a id="a-MK"></a>今为诸比丘结戒。<a id="a-ML"></a>从今是戒应如是说。<a id="a-MM"></a>若比丘诸比丘先敷卧具竟。<a id="a-MN"></a>后来复敷波逸提。<a id="a-MO"></a>有诸比丘先敷卧具竟暂出。<a id="a-MP"></a>六群比丘于后使白衣复敷卧具。<a id="a-MQ"></a>诸比丘见问言。<a id="a-MR"></a>汝不闻佛制他敷卧具竟不得复敷耶。<a id="a-MS"></a>答曰。<a id="a-MT"></a>我使白衣不违此制。<a id="a-MU"></a>诸比丘言。<a id="a-MV"></a>自敷。<a id="a-MW"></a>使人有何等异。<a id="a-MX"></a>以是白佛。<a id="a-MY"></a>佛以是事集比丘僧。<a id="a-MZ"></a>问六群比丘。<a id="a-Ma"></a>汝实尔不。<a id="a-Mb"></a>答言实尔世尊。<a id="a-Mc"></a>佛种种呵责已告诸比丘。<a id="a-Md"></a>从今是戒应如是说。<a id="a-Me"></a>若比丘诸比丘先敷卧具竟。<a id="a-Mf"></a>后来若自敷若使人敷波逸提。<a id="a-Mg"></a>有诸比丘先敷卧具竟暂出。<a id="a-Mh"></a>后来比丘不知。<a id="a-Mi"></a>复敷卧具。<a id="a-Mj"></a>先敷卧具比丘还。<a id="a-Mk"></a>后敷卧具比丘便生疑。<a id="a-Ml"></a>我将不犯波逸提耶。<a id="a-Mm"></a>以是白佛。<a id="a-Mn"></a>佛以是事集比丘僧。<a id="a-Mo"></a>告诸比丘。<a id="a-Mp"></a>若不知比丘先敷卧具。<a id="a-Mq"></a>后来复敷。<a id="a-Mr"></a>犯波逸提者。<a id="a-Ms"></a>无有是处。<a id="a-Mt"></a>从今是戒应如是说。<a id="a-Mu"></a>若比丘知他先敷卧具。<a id="a-Mv"></a>后来若自敷若使人敷波逸提。<a id="a-Mw"></a>尔时大会多比丘集。<a id="a-Mx"></a>房舍虽大而间数少。<a id="a-My"></a>后来比丘无有住处。<a id="a-Mz"></a>先敷卧具比丘呼入共住。<a id="a-N0"></a>彼恐犯堕不敢入。<a id="a-N1"></a>以是白佛。<a id="a-N2"></a>佛以是事集比丘僧。<a id="a-N3"></a>告诸比丘。<a id="a-N4"></a>若不相触恼犯堕无有是处。<a id="a-N5"></a>从今是戒应如是说。<a id="a-N6"></a>若比丘知他先敷卧具。<a id="a-N7"></a>后来强自敷若使人敷。<a id="a-N8"></a>作是念。<a id="a-N9"></a>若不乐者自当出去波逸提。<a id="a-NA"></a>比丘尼亦如是。<a id="a-NB"></a>式叉摩那沙弥沙弥尼突吉罗(十七竟)</p>
  <p id="aNC">佛在舍卫城。<a id="a-ND"></a>时一住处有重阁屋。<a id="a-NE"></a>有一比丘止住其上。<a id="a-NF"></a>敷尖脚床。<a id="a-NG"></a>常系其念坐卧上下初不卒暴。<a id="a-NH"></a>时有客比丘来。<a id="a-NI"></a>以上座故转以与之此比丘身体重大。<a id="a-NJ"></a>不一其心顿身床上。<a id="a-NK"></a>床脚下脱打下比丘头。<a id="a-NL"></a>头破大唤。<a id="a-NM"></a>阁上比丘即下辞谢。<a id="a-NN"></a>阁下比丘呵责言。<a id="a-NO"></a>先住比丘我初不闻坐起之声。<a id="a-NP"></a>汝云何适来便有是事。<a id="a-NQ"></a>汝岂不闻世尊赞叹系念耶。<a id="a-NR"></a>诸长老比丘闻。<a id="a-NS"></a>即来问之。<a id="a-NT"></a>答以上事。<a id="a-NU"></a>诸比丘种种呵责。<a id="a-NV"></a>以是白佛。<a id="a-NW"></a>佛以是事集比丘僧。<a id="a-NX"></a>问彼比丘。<a id="a-NY"></a>汝实尔不。<a id="a-NZ"></a>答言。<a id="a-Na"></a>实尔世尊。<a id="a-Nb"></a>佛种种呵责已告诸比丘。<a id="a-Nc"></a>今为诸比丘结戒。<a id="a-Nd"></a>从今是戒应如是说。<a id="a-Ne"></a>若比丘僧重阁上尖脚绳床木床用力坐卧波逸提。<a id="a-Nf"></a>住阁屋应以尖脚床着下。<a id="a-Ng"></a>非尖脚者着上。<a id="a-Nh"></a>若无非尖脚。<a id="a-Ni"></a>应以大物支。<a id="a-Nj"></a>若无支应缚横。<a id="a-Nk"></a>若无横应覆着地。<a id="a-Nl"></a>若不尔而坐卧。<a id="a-Nm"></a>乃至坐卧一脚尖床。<a id="a-Nn"></a>皆波逸提。<a id="a-No"></a>比丘尼亦如是。<a id="a-Np"></a>式叉摩那沙弥沙弥尼突吉罗。<a id="a-Nq"></a>若板覆阁及木箦。<a id="a-Nr"></a>知必不下脱不犯(十八竟)</p>
  <p id="aNs">佛在拘舍弥国。<a id="a-Nt"></a>尔时阐陀比丘。<a id="a-Nu"></a>常出入诸家。<a id="a-Nv"></a>乃至见其殷勤难相违逆皆如上。<a id="a-Nw"></a>有主为身作房中说。<a id="a-Nx"></a>阐陀于是。<a id="a-Ny"></a>求于屋地得一好处便起高基以墼薄累。<a id="a-Nz"></a>作于四壁极重覆之。<a id="a-O0"></a>覆重壁圯一时崩倒。<a id="a-O1"></a>填押伤杀婆罗门麦彼便嗔呵言。<a id="a-O2"></a>此沙门辈。<a id="a-O3"></a>为欲住寿一劫。<a id="a-O4"></a>为欲为子孙计。<a id="a-O5"></a>一两重覆足以终身。<a id="a-O6"></a>何为过厚致此崩倒。<a id="a-O7"></a>复言。<a id="a-O8"></a>此辈所用不损父母。<a id="a-O9"></a>自可极意作此恶业。<a id="a-OA"></a>无沙门行破沙门法。<a id="a-OB"></a>诸长老比丘闻。<a id="a-OC"></a>种种呵责以是白佛。<a id="a-OD"></a>佛以是事集比丘僧。<a id="a-OE"></a>问阐陀。<a id="a-OF"></a>汝实尔不。<a id="a-OG"></a>答言。<a id="a-OH"></a>实尔世尊。<a id="a-OI"></a>佛种种呵责已告诸比丘。<a id="a-OJ"></a>今为诸比丘结戒。<a id="a-OK"></a>从今是戒应如是说。<a id="a-OL"></a>若比丘作大房舍。<a id="a-OM"></a>从平地累留窗户处。<a id="a-ON"></a>极令坚牢。<a id="a-OO"></a>再三重覆若过波逸提。<a id="a-OP"></a>若至第四重。<a id="a-OQ"></a>若草若瓦若板覆。<a id="a-OR"></a>一一草瓦板。<a id="a-OS"></a>皆波逸提。<a id="a-OT"></a>方便及烧斫时皆突吉罗。<a id="a-OU"></a>覆竟波逸提。<a id="a-OV"></a>沙弥突吉罗(十九竟)</p>
  <p id="aOW">佛在拘舍弥国。<a id="a-OX"></a>尔时阐陀作大房舍。<a id="a-OY"></a>用有虫水浇于埿草亦使人浇。<a id="a-OZ"></a>优陀夷用有虫水饮食浇浴。<a id="a-Oa"></a>诸居士见阐陀用有虫水浇于泥草。<a id="a-Ob"></a>从优陀夷索饮以虫水与之。<a id="a-Oc"></a>居士语言。<a id="a-Od"></a>此水有虫。<a id="a-Oe"></a>答言。<a id="a-Of"></a>但饮水勿饮虫。<a id="a-Og"></a>诸居士言。<a id="a-Oh"></a>大德既饮水。<a id="a-Oi"></a>如何不饮虫。<a id="a-Oj"></a>便不复答。<a id="a-Ok"></a>诸居士讥呵言。<a id="a-Ol"></a>此等沙门常说慈愍护念众生。<a id="a-Om"></a>而今以虫水浇埿饮食浇浴。<a id="a-On"></a>无怜愍心无沙门行破沙门法。<a id="a-Oo"></a>诸长老比丘闻。<a id="a-Op"></a>种种呵责。<a id="a-Oq"></a>以是事白佛。<a id="a-Or"></a>佛以是事集比丘僧。<a id="a-Os"></a>问阐陀优陀夷。<a id="a-Ot"></a>汝等实尔不。<a id="a-Ou"></a>答言。<a id="a-Ov"></a>实尔世尊。<a id="a-Ow"></a>佛种种呵责已告诸比丘。<a id="a-Ox"></a>今为诸比丘结戒。<a id="a-Oy"></a>从今是戒应如是说。<a id="a-Oz"></a>若比丘知水有虫。<a id="a-P0"></a>若取浇埿若饮食诸用波逸提。<a id="a-P1"></a>有虫水者囊漉所得。<a id="a-P2"></a>肉眼所见。<a id="a-P3"></a>若浇埿若饮食。<a id="a-P4"></a>虫虫波逸提。<a id="a-P5"></a>若有虫虫想有虫疑皆波逸提。<a id="a-P6"></a>无虫虫想无虫疑皆突吉罗。<a id="a-P7"></a>用虫水有内外用。<a id="a-P8"></a>内用者。<a id="a-P9"></a>饮食之属。<a id="a-PA"></a>外用者。<a id="a-PB"></a>浇埿洗浴浣濯之属。<a id="a-PC"></a>比丘尼亦如是。<a id="a-PD"></a>式叉摩那沙弥沙弥尼突吉罗。<a id="a-PE"></a>若谛视不见囊漉不得不犯(二十竟)</p>
  <p id="aPF">佛在舍卫城。<a id="a-PG"></a>尔时诸比丘。<a id="a-PH"></a>不教诫比丘尼不为说法。<a id="a-PI"></a>由此故空无所得。<a id="a-PJ"></a>而反呵骂。<a id="a-PK"></a>由汝辈故。<a id="a-PL"></a>令佛正法减五百岁。<a id="a-PM"></a>使一切人不敬沙门轻贱比丘不加供养。<a id="a-PN"></a>时波阇波提比丘尼。<a id="a-PO"></a>与五百比丘尼来诣佛所。<a id="a-PP"></a>头面礼足却住一面。<a id="a-PQ"></a>佛问瞿昙弥。<a id="a-PR"></a>颇有上座比丘。<a id="a-PS"></a>教诫比丘尼为说法有所得不。<a id="a-PT"></a>答言无也。<a id="a-PU"></a>世尊。<a id="a-PV"></a>由诸比丘不教诫不说法故。<a id="a-PW"></a>诸比丘尼空无所得。<a id="a-PX"></a>而反呵骂。<a id="a-PY"></a>由汝辈故。<a id="a-PZ"></a>令佛正法减五百岁。<a id="a-Pa"></a>众人不复恭敬供养沙门。<a id="a-Pb"></a>于是世尊。<a id="a-Pc"></a>为比丘尼种种说法。<a id="a-Pd"></a>示教利喜已遣还所住。<a id="a-Pe"></a>佛以是事集比丘僧。<a id="a-Pf"></a>问诸比丘。<a id="a-Pg"></a>汝等上座。<a id="a-Ph"></a>实不教诫比丘尼不为说法而反呵骂不。<a id="a-Pi"></a>答言。<a id="a-Pj"></a>实尔世尊。<a id="a-Pk"></a>佛种种呵责已告诸比丘。<a id="a-Pl"></a>不应如是呵骂。<a id="a-Pm"></a>犯者突吉罗。<a id="a-Pn"></a>从今诸比丘。<a id="a-Po"></a>应教诫比丘尼应为说法。<a id="a-Pp"></a>于是诸比丘。<a id="a-Pq"></a>便教诫比丘尼为说法。<a id="a-Pr"></a>即有所得。<a id="a-Ps"></a>后六群比丘。<a id="a-Pt"></a>亦往比丘尼住处语言。<a id="a-Pu"></a>诸姊妹集。<a id="a-Pv"></a>我当教诫说法。<a id="a-Pw"></a>诸比丘尼即集一处。<a id="a-Px"></a>六群比丘便为说淫欲粗恶语。<a id="a-Py"></a>诸比丘尼中。<a id="a-Pz"></a>有得诸禅解脱三昧正受者。<a id="a-Q0"></a>皆不听受。<a id="a-Q1"></a>时六群比丘尼咸赞叹言。<a id="a-Q2"></a>此诸比丘善能教诫无复过者。<a id="a-Q3"></a>于是波阇波提比丘尼。<a id="a-Q4"></a>复与五百比丘尼往到佛所。<a id="a-Q5"></a>佛问瞿昙弥。<a id="a-Q6"></a>诸比丘教诫比丘尼为说法不。<a id="a-Q7"></a>答言。<a id="a-Q8"></a>有诸比丘教诫比丘尼为说法多有所得。<a id="a-Q9"></a>复有六群比丘来。<a id="a-QA"></a>令比丘尼集云当教诫。<a id="a-QB"></a>反说淫欲粗恶语。<a id="a-QC"></a>六群比丘尼赞以为善无复过者。<a id="a-QD"></a>佛为诸比丘尼说法已遣还所住。<a id="a-QE"></a>以是事集比丘僧。<a id="a-QF"></a>问六群比丘。<a id="a-QG"></a>汝等实尔不。<a id="a-QH"></a>答言。<a id="a-QI"></a>实尔世尊。<a id="a-QJ"></a>佛种种呵责已告诸比丘。<a id="a-QK"></a>若僧不差教诫比丘尼。<a id="a-QL"></a>而教诫者波逸提。<a id="a-QM"></a>时六群比丘。<a id="a-QN"></a>便出界场自共相差教诫比丘尼。<a id="a-QO"></a>便往比丘尼住处语言。<a id="a-QP"></a>僧今差我来教诫汝。<a id="a-QQ"></a>诸比丘尼如上集一处。<a id="a-QR"></a>六群比丘复为说粗恶语。<a id="a-QS"></a>乃至波阇波提比丘尼往到佛所。<a id="a-QT"></a>遣还所住亦如上说。<a id="a-QU"></a>佛以是事集比丘僧。<a id="a-QV"></a>问六群比丘。<a id="a-QW"></a>汝等实出界场自共相差教诫比丘尼不。<a id="a-QX"></a>答言。<a id="a-QY"></a>实尔世尊。<a id="a-QZ"></a>佛种种呵责已告诸比丘。<a id="a-Qa"></a>比丘成就十法。<a id="a-Qb"></a>僧应差教诫比丘尼。<a id="a-Qc"></a>何等为十。<a id="a-Qd"></a>一者戒成就威仪成就恒畏小罪。<a id="a-Qe"></a>二者多闻谛能了达知佛所说初中后善善义善味具足清白梵行之相。<a id="a-Qf"></a>三者善能诵解二部戒律。<a id="a-Qg"></a>四者善能言说畅理分明。<a id="a-Qh"></a>五者族姓出家诸根殊特。<a id="a-Qi"></a>六者于佛法中未曾秽浊。<a id="a-Qj"></a>七者举止安详身无倾邪被服法衣净洁齐整。<a id="a-Qk"></a>八者为比丘尼众之所敬重。<a id="a-Ql"></a>九者能随顺说法示教利喜。<a id="a-Qm"></a>十者满二十岁若过二十。<a id="a-Qn"></a>有五法不应差。<a id="a-Qo"></a>若已差应舍。<a id="a-Qp"></a>一者所诵经戒而悉忘失。<a id="a-Qq"></a>二者诸根不具。<a id="a-Qr"></a>三者多欲。<a id="a-Qs"></a>四者现为恶相。<a id="a-Qt"></a>五者教比丘尼亲近恶人。<a id="a-Qu"></a>今为诸比丘结戒。<a id="a-Qv"></a>从今是戒应如是说。<a id="a-Qw"></a>若比丘僧不差教诫比丘尼波逸提。<a id="a-Qx"></a>不差者。<a id="a-Qy"></a>不白二羯磨差教诫者。<a id="a-Qz"></a>说八敬法。<a id="a-R0"></a>若不差教诫比丘尼。<a id="a-R1"></a>语语波逸提。<a id="a-R2"></a>教诫式叉摩那沙弥尼突吉罗。<a id="a-R3"></a>沙弥突吉罗(二十一竟)</p>
 </body>
</html>