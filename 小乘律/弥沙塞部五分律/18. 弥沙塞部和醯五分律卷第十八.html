<!doctype html>
<html id="z3IBV5nq1" data-ver="1614">
 <head>
  <meta charset="utf-8">
  <meta author="佛陀舍">
  <meta author="竺道生">
  <meta library="龙藏">
  <meta catalog="小乘律">
  <meta period="宋">
 </head>
 <body>
  <h1 id="a1">弥沙塞部和醯五分律卷第十八</h1>
  <h2 id="a2">第三分第二布萨法</h2>
  <p id="a3">佛在王舍城。<a id="a-4"></a>尔时外道沙门婆罗门。<a id="a-5"></a>月八日十四日十五日。<a id="a-6"></a>共集一处和合布萨说法。<a id="a-7"></a>多有众人来往供养。<a id="a-8"></a>瓶沙王见之作是念。<a id="a-9"></a>若正法弟子亦如是者不亦善乎。<a id="a-A"></a>我当率诸官属往彼听法恭敬供养令一切人长夜获安。<a id="a-B"></a>尔时世尊亦作是念。<a id="a-C"></a>我为诸比丘结戒。<a id="a-D"></a>而诸比丘有不闻者不能诵学不能忆持。<a id="a-E"></a>我今当听诸比丘布萨说戒。<a id="a-F"></a>瓶沙王念已到佛所。<a id="a-G"></a>头面礼足却坐一面。<a id="a-H"></a>以所念白佛。<a id="a-I"></a>佛为王说种种妙法示教利喜已。<a id="a-J"></a>即便还宫。<a id="a-K"></a>佛以是事集比丘僧。<a id="a-L"></a>以瓶沙王所白及已所念。<a id="a-M"></a>告诸比丘。<a id="a-N"></a>今以十利故。<a id="a-O"></a>听诸比丘布萨说戒。</p>
  <p id="aP">佛既听布萨说戒。<a id="a-Q"></a>诸比丘便日日布萨。<a id="a-R"></a>以是白佛。<a id="a-S"></a>佛言不应尔。<a id="a-T"></a>诸比丘复二日三日至五日一布萨。<a id="a-U"></a>以是白佛。<a id="a-V"></a>佛言亦不应尔。<a id="a-W"></a>听月八日十四日说法十五日布萨。<a id="a-X"></a>诸比丘不知应说何法。<a id="a-Y"></a>以是白佛。<a id="a-Z"></a>佛言。<a id="a-a"></a>应赞叹三宝念处正勤神足根力觉道。<a id="a-b"></a>为诸施主赞叹诸天。<a id="a-c"></a>诸比丘便合声赞叹三宝。<a id="a-d"></a>以是白佛。<a id="a-e"></a>佛言不应尔。<a id="a-f"></a>听请一人。<a id="a-g"></a>诸比丘请破戒破见比丘因此得势。<a id="a-h"></a>以是白佛。<a id="a-i"></a>佛言不应尔。<a id="a-j"></a>应请学戒者。<a id="a-k"></a>诸比丘复请睐眼诸病比丘。<a id="a-l"></a>毁辱众僧者。<a id="a-m"></a>以是白佛。<a id="a-n"></a>佛言不应尔。<a id="a-o"></a>应请诸根具足成就记论持阿含者。<a id="a-p"></a>时众中多有此人。<a id="a-q"></a>诸比丘不知请谁。<a id="a-r"></a>以是白佛。<a id="a-s"></a>佛言应次第请。<a id="a-t"></a>所请比丘说法疲极。<a id="a-u"></a>以是白佛。<a id="a-v"></a>佛言应更请代。<a id="a-w"></a>诸比丘作歌咏声说法。<a id="a-x"></a>以是白佛。<a id="a-y"></a>佛言不应尔。<a id="a-z"></a>说法时众会不得尽闻。<a id="a-10"></a>以是白佛。<a id="a-11"></a>佛言。<a id="a-12"></a>应敷高座在上说法。<a id="a-13"></a>犹不尽闻。<a id="a-14"></a>以是白佛。<a id="a-15"></a>佛言应立听。<a id="a-16"></a>久立脚肿以是白佛。<a id="a-17"></a>佛言应行听。</p>
  <p id="a18">时诸比丘露地布萨。<a id="a-19"></a>为蚊虻风雨尘土所困。<a id="a-1A"></a>以是白佛。<a id="a-1B"></a>佛言听作布萨堂。<a id="a-1C"></a>彼布萨堂无地敷。<a id="a-1D"></a>污诸比丘脚。<a id="a-1E"></a>数洗生病。<a id="a-1F"></a>以是白佛。<a id="a-1G"></a>佛言应以泥涂地净治令好。<a id="a-1H"></a>亦听敷十种衣及婆婆等柔软草。<a id="a-1I"></a>佛既听敷衣。<a id="a-1J"></a>便以锦布地。<a id="a-1K"></a>诸居士见讥诃言。<a id="a-1L"></a>此诸沙门如王大臣。<a id="a-1M"></a>以是白佛。<a id="a-1N"></a>佛言不应锦上经行。<a id="a-1O"></a>时诸比丘以华散高座上比丘。<a id="a-1P"></a>诸居士讥诃言如王大臣。<a id="a-1Q"></a>以是白佛。<a id="a-1R"></a>佛言不应尔。<a id="a-1S"></a>复有诸白衣。<a id="a-1T"></a>为供养法故。<a id="a-1U"></a>欲以华散高座上比丘。<a id="a-1V"></a>诸比丘不听。<a id="a-1W"></a>便嗔诃言。<a id="a-1X"></a>诸比丘不堪受供养。<a id="a-1Y"></a>以是白佛。<a id="a-1Z"></a>佛言。<a id="a-1a"></a>白衣欲散华随意。<a id="a-1b"></a>若落比丘头及衣上应拂去落高座上无苦。<a id="a-1c"></a>时诸白衣闻法欢喜欲布施。<a id="a-1d"></a>诸比丘恐堕客作数不敢受。<a id="a-1e"></a>以是白佛。<a id="a-1f"></a>佛言为法供养听受。<a id="a-1g"></a>时诸比丘说法少时便止。<a id="a-1h"></a>诸天鬼神谓竟便去。<a id="a-1i"></a>须臾复说彼复来还如是非一。<a id="a-1j"></a>便嗔恨言。<a id="a-1k"></a>此诸比丘不齐限说法如小儿戏。<a id="a-1l"></a>诸比丘。<a id="a-1m"></a>以是白佛。<a id="a-1n"></a>佛言应作齐限说法。<a id="a-1o"></a>说法竟应咒愿。</p>
  <p id="a1p">尔时劫宾那住乙师罗山。<a id="a-1q"></a>作是念。<a id="a-1r"></a>我今当往僧集会处布萨不。<a id="a-1s"></a>复作是念。<a id="a-1t"></a>我常清净何须复往。<a id="a-1u"></a>尔时世尊知其所念。<a id="a-1v"></a>于王舍城没涌出其前。<a id="a-1w"></a>就座而坐语言。<a id="a-1x"></a>汝莫作是念。<a id="a-1y"></a>我常清净何须复往布萨。<a id="a-1z"></a>若汝等不往不敬重布萨。<a id="a-20"></a>谁当敬重者。<a id="a-21"></a>世尊如是教已。<a id="a-22"></a>便与俱没彼处出王舍城。<a id="a-23"></a>以是事集比丘僧。<a id="a-24"></a>说劫宾那念及已教敕。<a id="a-25"></a>告诸比丘。<a id="a-26"></a>今听诸比丘和合布萨。<a id="a-27"></a>若不往突吉罗。<a id="a-28"></a>应一知法比丘若上座若上座等说言。<a id="a-29"></a>大德僧听。<a id="a-2A"></a>今十五日布萨说戒。<a id="a-2B"></a>僧一心作布萨说戒。<a id="a-2C"></a>若僧时到僧忍听。<a id="a-2D"></a>白如是。<a id="a-2E"></a>诸大德。<a id="a-2F"></a>今布萨说波罗提木叉。<a id="a-2G"></a>一切共听善思念之。<a id="a-2H"></a>若有罪应发露无罪者默然。<a id="a-2I"></a>默然故当知我及诸大德清净。<a id="a-2J"></a>如圣默然我及诸大德亦如是。<a id="a-2K"></a>若比丘如是众中乃至三唱。<a id="a-2L"></a>忆有罪不发露。<a id="a-2M"></a>得故妄语罪。<a id="a-2N"></a>故妄语罪佛说遮道法。<a id="a-2O"></a>发露者得安乐。</p>
  <p id="a2P">是中波罗提木叉者。<a id="a-2Q"></a>以此戒防护诸根增长善法于诸善法最为初门故。<a id="a-2R"></a>名为波罗提木叉。<a id="a-2S"></a>复次数此戒法分别名句。<a id="a-2T"></a>总名为波罗提木叉。</p>
  <p id="a2U">诸比丘不知应几种布萨。<a id="a-2V"></a>以是白佛。<a id="a-2W"></a>佛言。<a id="a-2X"></a>有五种布萨。<a id="a-2Y"></a>一心念口言。<a id="a-2Z"></a>二向他说净。<a id="a-2a"></a>三广略说戒。<a id="a-2b"></a>四自恣布萨。<a id="a-2c"></a>五和合布萨。<a id="a-2d"></a>诸比丘不知应几种说戒。<a id="a-2e"></a>以是白佛。<a id="a-2f"></a>佛言。<a id="a-2g"></a>有五种说戒。<a id="a-2h"></a>一说戒序已。<a id="a-2i"></a>言余僧所常闻。<a id="a-2j"></a>二说戒序及四堕法已。<a id="a-2k"></a>言余僧所常闻。<a id="a-2l"></a>三说戒序至十三言余僧所常闻。<a id="a-2m"></a>四说戒序至二不定法。<a id="a-2n"></a>言余僧所常闻。<a id="a-2o"></a>五广说诸比丘不知有几种持律。<a id="a-2p"></a>以是白佛。<a id="a-2q"></a>佛言。<a id="a-2r"></a>有五种持律如前说。<a id="a-2s"></a>持律比丘有五种功德亦如前说。<a id="a-2t"></a>持律比丘有七种宜。<a id="a-2u"></a>一多闻诸法。<a id="a-2v"></a>二能筹量是法非法。<a id="a-2w"></a>三善筹量比尼。<a id="a-2x"></a>四善摄师教。<a id="a-2y"></a>五若到他处所说无畏。<a id="a-2z"></a>六自住比尼。<a id="a-30"></a>七知共不共戒。<a id="a-31"></a>复有七宜一自住戒威仪成就畏慎小罪。<a id="a-32"></a>二多闻能持佛所说法。<a id="a-33"></a>三诵二部戒。<a id="a-34"></a>四知犯。<a id="a-35"></a>五知不犯。<a id="a-36"></a>六知悔过。<a id="a-37"></a>七知不悔过。<a id="a-38"></a>复有七宜。<a id="a-39"></a>三如上。<a id="a-3A"></a>四不随爱。<a id="a-3B"></a>五不随恚。<a id="a-3C"></a>六不随痴。<a id="a-3D"></a>七不随畏。</p>
  <p id="a3E">时诸比丘在界内。<a id="a-3F"></a>作别众不如法布萨。<a id="a-3G"></a>复有和合不如法布萨。<a id="a-3H"></a>复有如法别众布萨。<a id="a-3I"></a>复有如法和合布萨。<a id="a-3J"></a>以是白佛。<a id="a-3K"></a>佛言。<a id="a-3L"></a>前三布萨有过。<a id="a-3M"></a>羯磨不成。<a id="a-3N"></a>犯突吉罗。<a id="a-3O"></a>后一布萨无过。<a id="a-3P"></a>羯磨成就无犯。</p>
  <p id="a3Q">尔时瓶沙王。<a id="a-3R"></a>作五岁一闰。<a id="a-3S"></a>外道沙门婆罗门皆悉依承。<a id="a-3T"></a>而诸比丘独不肯用。<a id="a-3U"></a>诸臣及民皆讥诃言。<a id="a-3V"></a>沙门释子在王境内不用王闰。<a id="a-3W"></a>诸比丘以是白佛。<a id="a-3X"></a>佛言。<a id="a-3Y"></a>应随王法。<a id="a-3Z"></a>诸比丘不知云何随王法。<a id="a-3a"></a>以是白佛。<a id="a-3b"></a>佛言听少一夜布萨。<a id="a-3c"></a>诸比丘便常少一夜布萨。<a id="a-3d"></a>以是白佛。<a id="a-3e"></a>佛言。<a id="a-3f"></a>不应常少一夜布萨听。<a id="a-3g"></a>三足一少如。<a id="a-3h"></a>是五岁为长一月以顺王闰。</p>
  <p id="a3i">时诸比丘。<a id="a-3j"></a>说戒日至诸处布萨。<a id="a-3k"></a>或遇野火或遇水涨或遭八月贼。<a id="a-3l"></a>有梵行难衣钵难命难。<a id="a-3m"></a>以是白佛。<a id="a-3n"></a>佛言。<a id="a-3o"></a>不应说戒日为说戒至他处。<a id="a-3p"></a>去者突吉罗。<a id="a-3q"></a>听所住处若有平地若有柔软草若有大树若有大盘石应白二羯磨结作布萨处。<a id="a-3r"></a>一比丘白。<a id="a-3s"></a>大德僧听。<a id="a-3t"></a>今结此作布萨处。<a id="a-3u"></a>若僧时到僧忍听。<a id="a-3v"></a>白如是。<a id="a-3w"></a>大德僧听。<a id="a-3x"></a>今结此作布萨处。<a id="a-3y"></a>谁诸长老忍默然若不忍者说。<a id="a-3z"></a>僧已结作布萨处竟。<a id="a-40"></a>僧忍默然故。<a id="a-41"></a>是事如是持。<a id="a-42"></a>诸比丘于露地布萨。<a id="a-43"></a>为风雨蚊虻所困。<a id="a-44"></a>以是白佛。<a id="a-45"></a>佛言。<a id="a-46"></a>听当中央房来往易处如上。<a id="a-47"></a>白二羯磨结作布萨堂。<a id="a-48"></a>诸比丘复欲羯磨众多房作布萨处。<a id="a-49"></a>以是白佛。<a id="a-4A"></a>佛言听作。<a id="a-4B"></a>诸比丘便复诤先。<a id="a-4C"></a>以是白佛。<a id="a-4D"></a>佛言不听羯磨众多房作布萨处。<a id="a-4E"></a>有诸居士来入僧坊。<a id="a-4F"></a>语诸比丘。<a id="a-4G"></a>若于我所作房中布萨者。<a id="a-4H"></a>我当供前食后食怛钵那与涂足涂身然灯油。<a id="a-4I"></a>诸比丘作是念。<a id="a-4J"></a>若世尊还听羯磨众多房作布萨处者。<a id="a-4K"></a>不使我等失此供养。<a id="a-4L"></a>以是白佛。<a id="a-4M"></a>佛言。<a id="a-4N"></a>还听羯磨众多房作布萨处。<a id="a-4O"></a>次第于中布萨。<a id="a-4P"></a>房小不相容受。<a id="a-4Q"></a>以是白佛。<a id="a-4R"></a>佛言。<a id="a-4S"></a>听在前后檐下庭中坐。<a id="a-4T"></a>诸比丘闻声不了语恐不成布萨。<a id="a-4U"></a>以是白佛。<a id="a-4V"></a>佛言。<a id="a-4W"></a>若为布萨在中。<a id="a-4X"></a>得名布萨。</p>
  <p id="a4Y">诸比丘布萨时不肯时集废坐禅行道。<a id="a-4Z"></a>以是白佛。<a id="a-4a"></a>佛言。<a id="a-4b"></a>应唱时至。<a id="a-4c"></a>若打揵椎若打鼓若吹蠡。<a id="a-4d"></a>诸比丘便作金银鼓。<a id="a-4e"></a>以是白佛。<a id="a-4f"></a>佛言。<a id="a-4g"></a>应用铜铁瓦木以皮冠头。<a id="a-4h"></a>不知谁应打。<a id="a-4i"></a>以是白佛。<a id="a-4j"></a>佛言。<a id="a-4k"></a>应使沙弥守园人打。<a id="a-4l"></a>彼便多打。<a id="a-4m"></a>以是白佛。<a id="a-4n"></a>佛言。<a id="a-4o"></a>应三通打。<a id="a-4p"></a>打竟悬着中庭。<a id="a-4q"></a>外人来数打。<a id="a-4r"></a>诸比丘谓行僧事。<a id="a-4s"></a>皆出废行道。<a id="a-4t"></a>或雨湿不作声。<a id="a-4u"></a>以是白佛。<a id="a-4v"></a>佛言。<a id="a-4w"></a>应举屋下屏处。<a id="a-4x"></a>有客沙弥次打。<a id="a-4y"></a>不知处失时节。<a id="a-4z"></a>以是白佛。<a id="a-50"></a>佛言。<a id="a-51"></a>旧住人应打。<a id="a-52"></a>听畜僧鼓私鼓四方僧鼓备豫一鼓。<a id="a-53"></a>诸比丘又作金银蠡。<a id="a-54"></a>以是白佛。<a id="a-55"></a>佛言。<a id="a-56"></a>应吹海蠡若用角作。<a id="a-57"></a>沙弥守园人吹。<a id="a-58"></a>乃至备豫一蠡亦如上说。<a id="a-59"></a>诸比丘不知以何木作揵椎。<a id="a-5A"></a>以是白佛。<a id="a-5B"></a>佛言。<a id="a-5C"></a>除漆树毒树。<a id="a-5D"></a>余木鸣者听作。<a id="a-5E"></a>若无沙弥比丘亦得打。<a id="a-5F"></a>余如上。<a id="a-5G"></a>诸比丘不知谁应三唱时至。<a id="a-5H"></a>以是白佛。<a id="a-5I"></a>佛言。<a id="a-5J"></a>听使沙弥守园人。<a id="a-5K"></a>僧住处多不得遍闻。<a id="a-5L"></a>以是白佛。<a id="a-5M"></a>佛言。<a id="a-5N"></a>应上高处唱。<a id="a-5O"></a>诸比丘不知为集未集。<a id="a-5P"></a>以是白佛。<a id="a-5Q"></a>佛言。<a id="a-5R"></a>比坐比丘应更相语知。<a id="a-5S"></a>后有客比丘来不知。<a id="a-5T"></a>以是白佛。<a id="a-5U"></a>佛言。<a id="a-5V"></a>应数之。<a id="a-5W"></a>诸比丘数复忘。<a id="a-5X"></a>以是白佛。<a id="a-5Y"></a>佛言。<a id="a-5Z"></a>应行筹收取数之。<a id="a-5a"></a>一人行自收杂乱。<a id="a-5b"></a>以是白佛。<a id="a-5c"></a>佛言。<a id="a-5d"></a>应别使一人收。<a id="a-5e"></a>诸比丘便作金银筹。<a id="a-5f"></a>以是白佛。<a id="a-5g"></a>佛言。<a id="a-5h"></a>应用铜铁牙角骨竹木作。<a id="a-5i"></a>除漆毒树。<a id="a-5j"></a>诸比丘有短作有长作。<a id="a-5k"></a>以是白佛。<a id="a-5l"></a>佛言。<a id="a-5m"></a>短应长并五指。<a id="a-5n"></a>长应长拳手一肘。<a id="a-5o"></a>诸比丘作或粗或细。<a id="a-5p"></a>以是白佛。<a id="a-5q"></a>佛言。<a id="a-5r"></a>粗不过小指细不减[木*著]。<a id="a-5s"></a>应漆以筒盛悬着布萨堂上。<a id="a-5t"></a>诸比丘不知谁应行筹。<a id="a-5u"></a>以是白佛。<a id="a-5v"></a>佛言。<a id="a-5w"></a>应使下坐比丘行。<a id="a-5x"></a>下坐比丘不知行。<a id="a-5y"></a>以是白佛。<a id="a-5z"></a>佛言。<a id="a-60"></a>应取知者。<a id="a-61"></a>有比丘便掷筹与僧。<a id="a-62"></a>以是白佛。<a id="a-63"></a>佛言。<a id="a-64"></a>应手授。<a id="a-65"></a>收已不数数已不唱。<a id="a-66"></a>以是白佛。<a id="a-67"></a>佛言。<a id="a-68"></a>收已应数数已应唱。<a id="a-69"></a>唱云。<a id="a-6A"></a>比丘。<a id="a-6B"></a>若干沙弥。<a id="a-6C"></a>若干出家。<a id="a-6D"></a>合若干人。<a id="a-6E"></a>时有白衣听布萨。<a id="a-6F"></a>后诸比丘犯罪白衣举之。<a id="a-6G"></a>以是白佛。<a id="a-6H"></a>佛言。<a id="a-6I"></a>不应令白衣听。<a id="a-6J"></a>沙弥亦如是。<a id="a-6K"></a>诸比丘虽遣沙弥在不见处而犹得闻。<a id="a-6L"></a>以是白佛。<a id="a-6M"></a>佛言。<a id="a-6N"></a>应着不见不闻处。<a id="a-6O"></a>复有诸沙弥知当布萨预入床下犹得闻戒。<a id="a-6P"></a>以是白佛。<a id="a-6Q"></a>佛言。<a id="a-6R"></a>应看床下以火遍照。<a id="a-6S"></a>火照熏屋。<a id="a-6T"></a>或烧地敷。<a id="a-6U"></a>以是白佛。<a id="a-6V"></a>佛言。<a id="a-6W"></a>应作灯笼灯趺。<a id="a-6X"></a>僧及私畜皆得。<a id="a-6Y"></a>诸比丘便以金银作。<a id="a-6Z"></a>以是白佛。<a id="a-6a"></a>佛言。<a id="a-6b"></a>应用铜铁瓦木。</p>
  <p id="a6c">有诸白衣新作屋竟。<a id="a-6d"></a>请诸比丘先于中布萨说法为入舍供养。<a id="a-6e"></a>诸比丘不知云何。<a id="a-6f"></a>以是白佛。<a id="a-6g"></a>佛言。<a id="a-6h"></a>听受。<a id="a-6i"></a>复有白衣家为非人所恼。<a id="a-6j"></a>请诸比丘家中布萨说法以为安乐供养。<a id="a-6k"></a>诸比丘不知云何。<a id="a-6l"></a>以是白佛。<a id="a-6m"></a>佛言。<a id="a-6n"></a>听受。<a id="a-6o"></a>有居士行甘蔗。<a id="a-6p"></a>诸比丘不敢受。<a id="a-6q"></a>以是白佛。<a id="a-6r"></a>佛言。<a id="a-6s"></a>应受。<a id="a-6t"></a>有诸居士问诸比丘。<a id="a-6u"></a>今日几。<a id="a-6v"></a>诸比丘不知。<a id="a-6w"></a>便讥诃言。<a id="a-6x"></a>沙门释子日尚不知。<a id="a-6y"></a>何况深理。<a id="a-6z"></a>以是白佛。<a id="a-70"></a>佛言。<a id="a-71"></a>若欲往白衣家应先问师日数。<a id="a-72"></a>师若不知应问余人。</p>
  <p id="a73">时诸居士。<a id="a-74"></a>布萨日持时食时饮七日药终身药至僧坊供养。<a id="a-75"></a>欲听法受八分戒。<a id="a-76"></a>诸比丘都不看视。<a id="a-77"></a>便嗔恚持归。<a id="a-78"></a>以是白佛。<a id="a-79"></a>佛言。<a id="a-7A"></a>上座应令下座扫地取水使净人办器盛其所赍物。<a id="a-7B"></a>诸比丘食都不与客。<a id="a-7C"></a>客便讥诃言。<a id="a-7D"></a>沙门释子常赞叹布施。<a id="a-7E"></a>唯受人施而不施人。<a id="a-7F"></a>以是白佛。<a id="a-7G"></a>佛言。<a id="a-7H"></a>应与客食。<a id="a-7I"></a>既与着其手中。<a id="a-7J"></a>不与器物。<a id="a-7K"></a>便讥诃言。<a id="a-7L"></a>诸比丘作小儿遇我。<a id="a-7M"></a>以是白佛。<a id="a-7N"></a>佛言。<a id="a-7O"></a>应与器物下食。<a id="a-7P"></a>食竟上座若上座等为说法咒愿。<a id="a-7Q"></a>客去后若四人若过四人应广布萨。<a id="a-7R"></a>若二人若三人应相向说净言。<a id="a-7S"></a>今僧十四日十五日布萨。<a id="a-7T"></a>我某甲比丘清净长老忆持。<a id="a-7U"></a>如是三说。<a id="a-7V"></a>若一人应小待。<a id="a-7W"></a>若有人来共布萨。<a id="a-7X"></a>若无人来。<a id="a-7Y"></a>应偏袒右肩胡跪合掌心念口言。<a id="a-7Z"></a>今十四日十五日众僧布萨。<a id="a-7a"></a>我今心受布萨。<a id="a-7b"></a>如是三说。<a id="a-7c"></a>告诸比丘。<a id="a-7d"></a>是布萨法。<a id="a-7e"></a>从今应尽寿如是奉行。<a id="a-7f"></a>不者突吉罗。</p>
  <p id="a7g">时诸居士入僧坊问诸比丘。<a id="a-7h"></a>僧有几人。<a id="a-7i"></a>答言。<a id="a-7j"></a>僧有若干。<a id="a-7k"></a>彼言。<a id="a-7l"></a>我等请僧明日食。<a id="a-7m"></a>诸近处比丘闻。<a id="a-7n"></a>明日尽往坐席不足饮食又少。<a id="a-7o"></a>诸比丘言。<a id="a-7p"></a>汝等请僧何以不与我食。<a id="a-7q"></a>答言。<a id="a-7r"></a>我昨问僧随数设食。<a id="a-7s"></a>先不相请而强求索。<a id="a-7t"></a>不请而食甚于外道。<a id="a-7u"></a>此辈无沙门行破沙门法。<a id="a-7v"></a>诸长老比丘闻种种诃责。<a id="a-7w"></a>以是白佛。<a id="a-7x"></a>佛言。<a id="a-7y"></a>不请不应往。<a id="a-7z"></a>往者突吉罗。<a id="a-80"></a>复有诸比丘。<a id="a-81"></a>以因缘事应会。<a id="a-82"></a>日至请家惭愧不敢。<a id="a-83"></a>以是白佛。<a id="a-84"></a>佛言。<a id="a-85"></a>不为食听往。</p>
  <p id="a86">尔时有居士请僧食。<a id="a-87"></a>有客比丘来。<a id="a-88"></a>诸比丘不知云何。<a id="a-89"></a>以是白佛。<a id="a-8A"></a>佛言。<a id="a-8B"></a>应语主人。<a id="a-8C"></a>有客比丘听入不。<a id="a-8D"></a>若听入善。<a id="a-8E"></a>若不听复应语言。<a id="a-8F"></a>与我等食分。<a id="a-8G"></a>我自平等共食。<a id="a-8H"></a>若得者善。<a id="a-8I"></a>若不得应各以钵受分出外共食。<a id="a-8J"></a>若得者善。<a id="a-8K"></a>若复不得。<a id="a-8L"></a>僧坊内有食应将与之。</p>
  <p id="a8M">时世饥馑乞食难得。<a id="a-8N"></a>余处比丘尽舍住处集王舍城。<a id="a-8O"></a>僧房皆空无人守护。<a id="a-8P"></a>房舍卧具。<a id="a-8Q"></a>或为火烧。<a id="a-8R"></a>或为水渍。<a id="a-8S"></a>或为虫啮。<a id="a-8T"></a>以是白佛。<a id="a-8U"></a>佛言。<a id="a-8V"></a>近王舍城左右诸住处。<a id="a-8W"></a>皆应白二羯磨如上舍界。<a id="a-8X"></a>然后白二羯磨如上通结作一大界。<a id="a-8Y"></a>使诸比丘不舍本住而得施分。<a id="a-8Z"></a>后时余处还复丰乐。<a id="a-8a"></a>思见比丘遣信白言。<a id="a-8b"></a>愿游人间我等供给衣食。<a id="a-8c"></a>时瓶沙王亦欲令诸比丘游行教化。<a id="a-8d"></a>语言。<a id="a-8e"></a>愿为游行。<a id="a-8f"></a>若有乏短。<a id="a-8g"></a>当敕所在供给所须。<a id="a-8h"></a>诸比丘以是白佛。<a id="a-8i"></a>佛言。<a id="a-8j"></a>先白二羯磨如上舍王舍城大界。<a id="a-8k"></a>然后各随意更唱界相还结小界。</p>
  <p id="a8l">有诸阿练若比丘。<a id="a-8m"></a>不知己界应齐几许。<a id="a-8n"></a>以是白佛。<a id="a-8o"></a>佛言。<a id="a-8p"></a>自然界去身面二句楼赊。<a id="a-8q"></a>若结界随远近。<a id="a-8r"></a>时诸比丘结无边界。<a id="a-8s"></a>以是白佛。<a id="a-8t"></a>佛言。<a id="a-8u"></a>若结无边界不成结界。<a id="a-8v"></a>犯者突吉罗。<a id="a-8w"></a>诸比丘复结十二由旬或十由旬界。<a id="a-8x"></a>说戒时往四五日行。<a id="a-8y"></a>乃至或遇野火。<a id="a-8z"></a>或遇暴水。<a id="a-90"></a>或遇贼剥。<a id="a-91"></a>便有梵行难衣钵难及命难。<a id="a-92"></a>以是白佛。<a id="a-93"></a>佛言。<a id="a-94"></a>若结十二由旬若十由旬界。<a id="a-95"></a>不成结界。<a id="a-96"></a>犯者突吉罗。<a id="a-97"></a>今听极远三由旬。<a id="a-98"></a>时诸比丘不唱四方界相而结界。<a id="a-99"></a>以是白佛。<a id="a-9A"></a>佛言。<a id="a-9B"></a>若不唱界相不成结界。<a id="a-9C"></a>犯者突吉罗。<a id="a-9D"></a>时诸比丘以众生及烟火作界相。<a id="a-9E"></a>或并界。<a id="a-9F"></a>或两界相入。<a id="a-9G"></a>以是白佛。<a id="a-9H"></a>佛言。<a id="a-9I"></a>皆不成结界。<a id="a-9J"></a>犯者突吉罗。</p>
  <p id="a9K">有二住处。<a id="a-9L"></a>诸比丘欲共布萨共得施结界。<a id="a-9M"></a>以是白佛。<a id="a-9N"></a>佛言。<a id="a-9O"></a>听各白二羯磨解本界。<a id="a-9P"></a>然后共集白二羯磨结共界。<a id="a-9Q"></a>复有诸比丘欲共住共布萨异得施结界。<a id="a-9R"></a>以是白佛。<a id="a-9S"></a>佛言。<a id="a-9T"></a>听解本界然后集结。<a id="a-9U"></a>复有诸比丘欲共住共得施异布萨结界。<a id="a-9V"></a>以是白佛。<a id="a-9W"></a>佛言。<a id="a-9X"></a>不应尔。<a id="a-9Y"></a>犯者偷罗遮。<a id="a-9Z"></a>复有一住处诸比丘欲异住异布萨异得施结界。<a id="a-9a"></a>以是白佛。<a id="a-9b"></a>佛言。<a id="a-9c"></a>听解本界已各更结。<a id="a-9d"></a>复有诸比丘欲异住异布萨共得施结界。<a id="a-9e"></a>以是白佛。<a id="a-9f"></a>佛言。<a id="a-9g"></a>听结。<a id="a-9h"></a>告诸比丘。<a id="a-9i"></a>一切河一切湖池一切海皆不得结作界。<a id="a-9j"></a>若水中行。<a id="a-9k"></a>以众中有力人水洒所及处。<a id="a-9l"></a>为自然界。</p>
  <p id="a9m">佛在竹园。<a id="a-9n"></a>阿若憍陈如在楞求罗山。<a id="a-9o"></a>布萨日辄化作青虹。<a id="a-9p"></a>在中结跏趺坐。<a id="a-9q"></a>来至佛所。<a id="a-9r"></a>众人多来看之。<a id="a-9s"></a>以此故后便步出。<a id="a-9t"></a>粪扫衣重道路疲极。<a id="a-9u"></a>诸比丘作是念。<a id="a-9v"></a>若世尊听诸比丘于聚落中若聚落界结作不失衣界者。<a id="a-9w"></a>不使长老疲极如此。<a id="a-9x"></a>以是白佛。<a id="a-9y"></a>佛种种赞戒。<a id="a-9z"></a>赞持戒已。<a id="a-A0"></a>告诸比丘。<a id="a-A1"></a>今听诸比丘于聚落中若聚落界白二羯磨结作不失衣界。<a id="a-A2"></a>应一比丘白。<a id="a-A3"></a>大德僧听。<a id="a-A4"></a>此结界处聚落中若聚落界共住共布萨共得施。<a id="a-A5"></a>今结作不失衣界。<a id="a-A6"></a>若僧时到僧忍听。<a id="a-A7"></a>白如是。<a id="a-A8"></a>大德僧听。<a id="a-A9"></a>此结界处聚落中若聚落界共住共布萨共得施。<a id="a-AA"></a>今结作不失衣界。<a id="a-AB"></a>谁诸长老忍默然。<a id="a-AC"></a>若不忍者说。<a id="a-AD"></a>僧已结作不失衣界竟。<a id="a-AE"></a>僧忍默然故。<a id="a-AF"></a>是事如是持。</p>
  <p id="aAG">时诸比丘先结不失衣界后结大界。<a id="a-AH"></a>以是白佛。<a id="a-AI"></a>佛言。<a id="a-AJ"></a>应先结大界后依此结不失衣界。<a id="a-AK"></a>诸比丘便一切时结衣界着粗弊衣行。<a id="a-AL"></a>以是白佛。<a id="a-AM"></a>佛言。<a id="a-AN"></a>不应尔。<a id="a-AO"></a>应白二羯磨解。<a id="a-AP"></a>一比丘白。<a id="a-AQ"></a>大德僧听。<a id="a-AR"></a>此结界处聚落中若聚落界。<a id="a-AS"></a>先结作不失衣界。<a id="a-AT"></a>僧今解之。<a id="a-AU"></a>若僧时到僧忍听。<a id="a-AV"></a>白如是。<a id="a-AW"></a>大德僧听。<a id="a-AX"></a>此结界处乃至僧今解之。<a id="a-AY"></a>谁诸长老忍默然若不忍者说。<a id="a-AZ"></a>僧已解先不失衣界竟。<a id="a-Aa"></a>僧忍默然故。<a id="a-Ab"></a>是事如是持。<a id="a-Ac"></a>时诸比丘先解大界后解衣界。<a id="a-Ad"></a>以是白佛。<a id="a-Ae"></a>佛言。<a id="a-Af"></a>应先解衣界后解大界。<a id="a-Ag"></a>时诸比丘为护夏故失衣。<a id="a-Ah"></a>为护衣故失夏。<a id="a-Ai"></a>以是白佛。<a id="a-Aj"></a>佛言。<a id="a-Ak"></a>听还结衣界。</p>
  <p id="aAl">时有一住处。<a id="a-Am"></a>布萨日弟子辞和尚欲行至某处。<a id="a-An"></a>和尚不知云何。<a id="a-Ao"></a>以是白佛。<a id="a-Ap"></a>佛言。<a id="a-Aq"></a>和尚应筹量。<a id="a-Ar"></a>若道路有疑恐怖。<a id="a-As"></a>和尚听去突吉罗。<a id="a-At"></a>若不听弟子强去。<a id="a-Au"></a>得轻师波逸提。<a id="a-Av"></a>若道路虽无疑恐怖。<a id="a-Aw"></a>而彼方乞食难得。<a id="a-Ax"></a>若共行伴无所知。<a id="a-Ay"></a>不诵戒不知布萨不知布萨羯磨。<a id="a-Az"></a>若彼方无持法持律解律仪人。<a id="a-B0"></a>若彼方好共斗诤。<a id="a-B1"></a>若彼方有破僧事。<a id="a-B2"></a>若彼方得病无随病食汤药卧具看病人。<a id="a-B3"></a>若彼方衣食难得听去。<a id="a-B4"></a>皆突吉罗。<a id="a-B5"></a>若无如是诸事听去无犯。</p>
  <p id="aB6">有一住处。<a id="a-B7"></a>十五日诸比丘集布萨说波罗提木叉。<a id="a-B8"></a>请第一上座说戒。<a id="a-B9"></a>上座云诵忘。<a id="a-BA"></a>第二至下皆云不诵。<a id="a-BB"></a>不得布萨。<a id="a-BC"></a>诸比丘以是白佛。<a id="a-BD"></a>佛言。<a id="a-BE"></a>应白二羯磨一比丘令往他众诵戒。<a id="a-BF"></a>若略若广及日还。<a id="a-BG"></a>若不得不应住此处。<a id="a-BH"></a>住者突吉罗。<a id="a-BI"></a>时六群比丘犯罪不悔过布萨。<a id="a-BJ"></a>以是白佛。<a id="a-BK"></a>佛言。<a id="a-BL"></a>不应尔。<a id="a-BM"></a>犯者突吉罗。<a id="a-BN"></a>复有诸比丘向犯罪人悔过。<a id="a-BO"></a>以是白佛。<a id="a-BP"></a>佛言。<a id="a-BQ"></a>不应尔。<a id="a-BR"></a>有一住处。<a id="a-BS"></a>布萨日一切僧犯罪。<a id="a-BT"></a>诸比丘不知云何。<a id="a-BU"></a>以是白佛。<a id="a-BV"></a>佛言。<a id="a-BW"></a>听白二羯磨一比丘令往他众悔过清净还。<a id="a-BX"></a>余人于此比丘边悔过。<a id="a-BY"></a>若得者善。<a id="a-BZ"></a>若不得应尽集布萨堂一比丘白二羯磨。<a id="a-Ba"></a>大德僧听。<a id="a-Bb"></a>僧今皆有此罪不能得悔过。<a id="a-Bc"></a>今共置之后当悔过。<a id="a-Bd"></a>若僧时到僧忍听。<a id="a-Be"></a>白如是。<a id="a-Bf"></a>大德僧听。<a id="a-Bg"></a>僧今皆有此罪。<a id="a-Bh"></a>乃至后当悔过。<a id="a-Bi"></a>谁诸长老忍默然若不忍者说。<a id="a-Bj"></a>僧已置此罪竟。<a id="a-Bk"></a>僧忍默然故。<a id="a-Bl"></a>是事如是持。<a id="a-Bm"></a>然后布萨。<a id="a-Bn"></a>不应不布萨。<a id="a-Bo"></a>有一病比丘犯罪。<a id="a-Bp"></a>语一比丘言。<a id="a-Bq"></a>大德我犯罪。<a id="a-Br"></a>彼答我亦犯罪。<a id="a-Bs"></a>不得悔而命终。<a id="a-Bt"></a>诸比丘作是念。<a id="a-Bu"></a>若世尊听向有罪比丘悔过者。<a id="a-Bv"></a>不使此比丘不悔而终。<a id="a-Bw"></a>以是白佛。<a id="a-Bx"></a>佛言。<a id="a-By"></a>听向有罪比丘悔过。<a id="a-Bz"></a>但不得向同犯者悔过。<a id="a-C0"></a>有一住处僧皆同犯一罪。<a id="a-C1"></a>不知云何。<a id="a-C2"></a>以是白佛。<a id="a-C3"></a>佛言。<a id="a-C4"></a>亦应如上置罪。<a id="a-C5"></a>有一病比丘犯罪。<a id="a-C6"></a>语一比丘。<a id="a-C7"></a>大德我犯此罪。<a id="a-C8"></a>彼言。<a id="a-C9"></a>我亦犯此罪。<a id="a-CA"></a>不得悔过而终。<a id="a-CB"></a>诸比丘作是念。<a id="a-CC"></a>若世尊听向同犯一罪比丘悔过者。<a id="a-CD"></a>不使此比丘不悔而终。<a id="a-CE"></a>以是白佛。<a id="a-CF"></a>佛言。<a id="a-CG"></a>今听同犯不同犯皆得向悔。</p>
  <p id="aCH">有一住处。<a id="a-CI"></a>诸比丘集布萨说戒。<a id="a-CJ"></a>有一比丘语说戒比丘言。<a id="a-CK"></a>住我忆有罪我欲悔过。<a id="a-CL"></a>诸比丘诃责。<a id="a-CM"></a>云何说戒时作此留难。<a id="a-CN"></a>以是白佛。<a id="a-CO"></a>佛言。<a id="a-CP"></a>若说戒时忆有罪。<a id="a-CQ"></a>听向比坐说。<a id="a-CR"></a>若口言若心念。<a id="a-CS"></a>我有此罪说戒竟当悔。<a id="a-CT"></a>不应作留难。<a id="a-CU"></a>疑亦如是。</p>
  <p id="aCV">有一住处。<a id="a-CW"></a>诸比丘不知布萨。<a id="a-CX"></a>不知布萨羯磨。<a id="a-CY"></a>有知法持律解律仪比丘来。<a id="a-CZ"></a>诸比丘不看视不与卧具。<a id="a-Ca"></a>彼比丘便去。<a id="a-Cb"></a>以是白佛。<a id="a-Cc"></a>佛言。<a id="a-Cd"></a>应好看视与卧具。<a id="a-Ce"></a>若不尔突吉罗。</p>
  <p id="aCf">有一住处。<a id="a-Cg"></a>僧皆犯罪。<a id="a-Ch"></a>不知犯何篇罪。<a id="a-Ci"></a>有一知法持律解律仪比丘来。<a id="a-Cj"></a>诸比丘中一比丘往问言。<a id="a-Ck"></a>犯如是。<a id="a-Cl"></a>如是为是何篇罪。<a id="a-Cm"></a>彼答言。<a id="a-Cn"></a>是某篇罪。<a id="a-Co"></a>便语言。<a id="a-Cp"></a>此住处一切僧犯如是罪。<a id="a-Cq"></a>即于彼比丘边悔过。<a id="a-Cr"></a>悔过已还语诸比丘。<a id="a-Cs"></a>我等先犯如是如是某篇罪。<a id="a-Ct"></a>应共悔过。<a id="a-Cu"></a>莫污染修梵行长夜受苦。<a id="a-Cv"></a>诸比丘嗔恚言。<a id="a-Cw"></a>汝何故向我说如是语。<a id="a-Cx"></a>以是白佛。<a id="a-Cy"></a>佛言。<a id="a-Cz"></a>诸比丘应在彼知法比丘边悔过。<a id="a-D0"></a>非不应语。<a id="a-D1"></a>但不应趣人语。<a id="a-D2"></a>语者突吉罗。<a id="a-D3"></a>时舍利弗至六群比丘住处。<a id="a-D4"></a>见其犯戒语言。<a id="a-D5"></a>汝等莫作此罪。<a id="a-D6"></a>六群比丘便触恼问言。<a id="a-D7"></a>何等应作。<a id="a-D8"></a>何等不应作。<a id="a-D9"></a>竟夜恼之。<a id="a-DA"></a>舍利弗以是白佛。<a id="a-DB"></a>佛种种诃责六群比丘。<a id="a-DC"></a>汝愚痴人。<a id="a-DD"></a>上座比丘怜愍教汝。<a id="a-DE"></a>云何而反竟夜恼触。<a id="a-DF"></a>诃已告诸比丘。<a id="a-DG"></a>非不应教。<a id="a-DH"></a>但不应趣教人。<a id="a-DI"></a>若犯罪自知有过。<a id="a-DJ"></a>然后教之。</p>
  <p id="aDK">时舍利弗目连游行人间。<a id="a-DL"></a>为诸四众国王大臣沙门婆罗门之所师敬。<a id="a-DM"></a>到一比丘住处。<a id="a-DN"></a>诸檀越为二人故。<a id="a-DO"></a>供养众僧布施衣物。<a id="a-DP"></a>及守园人复共得钦婆罗直。<a id="a-DQ"></a>估金钱一万二千。<a id="a-DR"></a>三反唱令。<a id="a-DS"></a>须者取之。<a id="a-DT"></a>竟无人取。<a id="a-DU"></a>即还施主。<a id="a-DV"></a>时会比丘渐渐游行还到佛所。<a id="a-DW"></a>佛如常法。<a id="a-DX"></a>慰问诸比丘已问言。<a id="a-DY"></a>舍利弗目连游行丰足不。<a id="a-DZ"></a>答言甚丰。<a id="a-Da"></a>世尊复见一希有事。<a id="a-Db"></a>众僧共得一钦婆罗直。<a id="a-Dc"></a>估金钱一万二千。<a id="a-Dd"></a>三唱与诸比丘。<a id="a-De"></a>无人取者以还施主。<a id="a-Df"></a>时有二磨诃卢比丘。<a id="a-Dg"></a>去佛不远闻已。<a id="a-Dh"></a>一人作是言。<a id="a-Di"></a>彼诸上座愚痴。<a id="a-Dj"></a>自失利养而使施主不得大福。<a id="a-Dk"></a>若我在彼当为取之。<a id="a-Dl"></a>一人复言。<a id="a-Dm"></a>我是上座我应取。<a id="a-Dn"></a>遂致纷诤。<a id="a-Do"></a>佛见已即说偈言。</p>
  <p id="aDp">汝二摩诃卢　　不在于彼众</p>
  <p id="aDq">由此无诤讼　　贵衣还本主</p>
  <p id="aDr">佛在舍卫城。<a id="a-Ds"></a>尔时优波离与诸持律游行。<a id="a-Dt"></a>到比丘住处。<a id="a-Du"></a>应为作诃责羯磨驱出羯磨依止羯磨举罪羯磨下意羯磨者悉为作之。<a id="a-Dv"></a>应为作别住摩那埵本日阿浮诃那者皆为作之。<a id="a-Dw"></a>若界应解为解。<a id="a-Dx"></a>若应结为结。<a id="a-Dy"></a>应为作教诫比丘尼羯磨为作教诫羯磨。<a id="a-Dz"></a>不堪教诫。<a id="a-E0"></a>应为解教诫羯磨。<a id="a-E1"></a>为解教诫羯磨。<a id="a-E2"></a>余诸比丘闻作是念。<a id="a-E3"></a>此诸持律比丘来。<a id="a-E4"></a>必使我等多有疑悔。<a id="a-E5"></a>便举卧具闭户舍住处而去。<a id="a-E6"></a>又诸比丘尼见优波离嗔骂言。<a id="a-E7"></a>坐此比丘恒问世尊。<a id="a-E8"></a>此戒应作二部僧持作一部僧持。<a id="a-E9"></a>佛便令作二部僧持。<a id="a-EA"></a>由此使我多受困苦。<a id="a-EB"></a>优波离所将比丘有先还者。<a id="a-EC"></a>佛如常法问已。<a id="a-ED"></a>又问。<a id="a-EE"></a>优波离游行处供养丰足不。<a id="a-EF"></a>答言不足。<a id="a-EG"></a>又问何故。<a id="a-EH"></a>具以诸比丘舍住处及比丘尼嗔骂答佛。<a id="a-EI"></a>佛以是事集比丘僧。<a id="a-EJ"></a>问彼诸比丘。<a id="a-EK"></a>汝等实尔不。<a id="a-EL"></a>答言。<a id="a-EM"></a>实尔世尊。<a id="a-EN"></a>佛种种诃责。<a id="a-EO"></a>汝等愚痴。<a id="a-EP"></a>不恭敬持律比丘谁应恭敬。<a id="a-EQ"></a>诃已告诸比丘。<a id="a-ER"></a>今为诸比丘结初应学法。<a id="a-ES"></a>若比丘闻持律比丘来。<a id="a-ET"></a>不应避去。<a id="a-EU"></a>应为扫洒整理房舍卧具。<a id="a-EV"></a>若闻欲至。<a id="a-EW"></a>出半由旬迎。<a id="a-EX"></a>若有疑难要当出门。<a id="a-EY"></a>若持律比丘有衣物应代担。<a id="a-EZ"></a>为办澡洗水拭手脚巾。<a id="a-Ea"></a>为作浴具。<a id="a-Eb"></a>设过中饮。<a id="a-Ec"></a>请说法。<a id="a-Ed"></a>若实求解。<a id="a-Ee"></a>持律比丘应如法答。<a id="a-Ef"></a>若触恼问不应答。<a id="a-Eg"></a>明旦为作前食怛钵那次作后食。<a id="a-Eh"></a>应为求请主请留安居。<a id="a-Ei"></a>复应为求施衣檀越。<a id="a-Ej"></a>应作如是供养。<a id="a-Ek"></a>若不尔突吉罗。</p>
  <p id="aEl">佛在王舍城。<a id="a-Em"></a>尔时世尊。<a id="a-En"></a>布萨日与诸比丘前后围绕露地而坐。<a id="a-Eo"></a>告诸比丘。<a id="a-Ep"></a>汝等寂默今当布萨说波罗提木叉。<a id="a-Eq"></a>有一比丘从坐起白佛言。<a id="a-Er"></a>伽伽比丘近得狂病。<a id="a-Es"></a>有时来有时不来。<a id="a-Et"></a>亦复不忆来与不来。<a id="a-Eu"></a>以是废行僧事。<a id="a-Ev"></a>今复不来。<a id="a-Ew"></a>佛言。<a id="a-Ex"></a>遣一比丘呼来。<a id="a-Ey"></a>受教往呼。<a id="a-Ez"></a>遍求不得还。<a id="a-F0"></a>以是白佛。<a id="a-F1"></a>佛言。<a id="a-F2"></a>今听诸比丘遥与作狂白二羯磨。<a id="a-F3"></a>一比丘白言。<a id="a-F4"></a>大德僧听。<a id="a-F5"></a>此某甲比丘狂病。<a id="a-F6"></a>或来或不来。<a id="a-F7"></a>亦复不忆来与不来。<a id="a-F8"></a>以是废行僧事。<a id="a-F9"></a>僧今遥与某甲作狂羯磨。<a id="a-FA"></a>若现在若不现在行僧事。<a id="a-FB"></a>若僧时到僧忍听。<a id="a-FC"></a>白如是。<a id="a-FD"></a>大德僧听。<a id="a-FE"></a>此某甲比丘狂病。<a id="a-FF"></a>乃至若不现在行僧事。<a id="a-FG"></a>谁诸长老忍默然若不忍者说。<a id="a-FH"></a>僧已与某甲作狂羯磨竟。<a id="a-FI"></a>僧忍默然故。<a id="a-FJ"></a>是事如是持。</p>
  <p id="aFK">彼后得差求解羯磨。<a id="a-FL"></a>以是白佛。<a id="a-FM"></a>佛言。<a id="a-FN"></a>听白二羯磨为解。<a id="a-FO"></a>病差比丘应到僧中偏袒右肩脱革屣胡跪合掌白言。<a id="a-FP"></a>大德僧听。<a id="a-FQ"></a>我某甲比丘先得狂病。<a id="a-FR"></a>或来或不来。<a id="a-FS"></a>亦复不忆来与不来。<a id="a-FT"></a>僧已与我作狂羯磨。<a id="a-FU"></a>我今已差。<a id="a-FV"></a>从僧乞解狂羯磨。<a id="a-FW"></a>如是三乞。<a id="a-FX"></a>应一比丘白。<a id="a-FY"></a>大德僧听。<a id="a-FZ"></a>此某甲比丘先狂。<a id="a-Fa"></a>或来或不来。<a id="a-Fb"></a>亦复不忆来与不来。<a id="a-Fc"></a>僧与作狂羯磨。<a id="a-Fd"></a>今已差。<a id="a-Fe"></a>从僧乞解狂羯磨。<a id="a-Ff"></a>僧今与解狂羯磨。<a id="a-Fg"></a>若僧时到僧忍听。<a id="a-Fh"></a>白如是。<a id="a-Fi"></a>大德僧听。<a id="a-Fj"></a>此某甲比丘先狂病。<a id="a-Fk"></a>乃至僧今与解狂羯磨。<a id="a-Fl"></a>谁诸长老忍默然若不忍者说。<a id="a-Fm"></a>僧已与某甲比丘解狂羯磨竟。<a id="a-Fn"></a>僧忍默然故。<a id="a-Fo"></a>是事如是持。<a id="a-Fp"></a>尔时世尊。<a id="a-Fq"></a>布萨日与诸比丘前后围绕露地而坐。<a id="a-Fr"></a>告诸比丘。<a id="a-Fs"></a>汝等寂默今布萨说戒。<a id="a-Ft"></a>有一比丘从坐起白佛言。<a id="a-Fu"></a>某甲比丘得病不来。<a id="a-Fv"></a>佛言。<a id="a-Fw"></a>应令一比丘将来。<a id="a-Fx"></a>诸比丘不知云何将来。<a id="a-Fy"></a>以是白佛。<a id="a-Fz"></a>佛言。<a id="a-G0"></a>教拄杖使人扶。<a id="a-G1"></a>若不堪以衣舁之。<a id="a-G2"></a>即受教舁来。<a id="a-G3"></a>劳动故病更困笃。<a id="a-G4"></a>或有死者。<a id="a-G5"></a>以是白佛。<a id="a-G6"></a>佛言。<a id="a-G7"></a>应取清净欲来。</p>
  <p id="aG8">是中或有得名与清净欲。<a id="a-G9"></a>或有不得。<a id="a-GA"></a>或有得名受清净欲。<a id="a-GB"></a>或有不得。<a id="a-GC"></a>或有得名持清净欲来或有不得。<a id="a-GD"></a>不得名与清净欲者。<a id="a-GE"></a>若与比丘尼式叉摩那沙弥沙弥尼清净欲。<a id="a-GF"></a>与狂心乱心病坏心灭摈人被举人自说罪人异界住人清净欲。<a id="a-GG"></a>若不如法三说我今与汝清净欲。<a id="a-GH"></a>汝受我清净欲。<a id="a-GI"></a>至如法僧事中。<a id="a-GJ"></a>为我称名说及捉筹。<a id="a-GK"></a>皆不名与清净欲。<a id="a-GL"></a>若反上名与清净欲。<a id="a-GM"></a>不名受清净欲者。<a id="a-GN"></a>自不如法不识他姓名余如上。<a id="a-GO"></a>皆不名受清净欲。<a id="a-GP"></a>反此名受清净欲。<a id="a-GQ"></a>得名持清净欲来者。<a id="a-GR"></a>若持清净欲比丘来至布萨中。<a id="a-GS"></a>便睡眠若狂心散乱心病坏心。<a id="a-GT"></a>若僧与作不见罪羯磨不舍恶邪见羯磨不悔过羯磨。<a id="a-GU"></a>若变成二根黄门无根若忘说。<a id="a-GV"></a>是亦得名持清净欲来。<a id="a-GW"></a>若睡眠若忘不说皆犯突吉罗罪。<a id="a-GX"></a>若中路睡眠乃至忘说。<a id="a-GY"></a>皆不得名持清净欲来。<a id="a-GZ"></a>复有诸病比丘不能口语说清净欲。<a id="a-Ga"></a>以是白佛。<a id="a-Gb"></a>佛言。<a id="a-Gc"></a>应身与清净欲。<a id="a-Gd"></a>诸比丘不知云何身与清净欲。<a id="a-Ge"></a>以是白佛。<a id="a-Gf"></a>佛言。<a id="a-Gg"></a>若举手举指摇身摇头乃至举眼。<a id="a-Gh"></a>得名身与清净欲。<a id="a-Gi"></a>复有诸病比丘不能身与清净欲。<a id="a-Gj"></a>以是白佛。<a id="a-Gk"></a>佛言。<a id="a-Gl"></a>应举众到病人所使说戒比丘于中央坐说戒令诸病比丘向说戒人。<a id="a-Gm"></a>复有诸病比丘不能向说戒人背而坐卧。<a id="a-Gn"></a>以是白佛。<a id="a-Go"></a>佛言。<a id="a-Gp"></a>应出界外布萨。<a id="a-Gq"></a>不得在界内作别众布萨。</p>
  <p id="aGr">尔时世尊。<a id="a-Gs"></a>说戒日与诸比丘前后围绕露地坐。<a id="a-Gt"></a>告诸比丘。<a id="a-Gu"></a>汝等寂默今当布萨说戒。<a id="a-Gv"></a>有一比丘从坐起白佛言。<a id="a-Gw"></a>某甲比丘为官所执不得来。<a id="a-Gx"></a>佛言。<a id="a-Gy"></a>应遣一比丘语所由求还布萨。<a id="a-Gz"></a>若听者善。<a id="a-H0"></a>若不听。<a id="a-H1"></a>应语白衣小却。<a id="a-H2"></a>为取清净欲。<a id="a-H3"></a>若得者善。<a id="a-H4"></a>若不得应语言。<a id="a-H5"></a>一切僧当来就此比丘布萨。<a id="a-H6"></a>若得者善。<a id="a-H7"></a>若不得应出界外布萨。<a id="a-H8"></a>不得界内别众布萨。</p>
  <p id="aH9">有一阿练若处。<a id="a-HA"></a>诸比丘十五日集布萨说戒。<a id="a-HB"></a>时有贼来。<a id="a-HC"></a>诸比丘见便止不诵戒。<a id="a-HD"></a>诸贼问言。<a id="a-HE"></a>何故默住。<a id="a-HF"></a>答言。<a id="a-HG"></a>我等所说不应使白衣闻。<a id="a-HH"></a>贼复问。<a id="a-HI"></a>所说非佛语耶。<a id="a-HJ"></a>答言是。<a id="a-HK"></a>复问。<a id="a-HL"></a>若是佛语谁不应闻。<a id="a-HM"></a>汝等今集必欲论说不利我等。<a id="a-HN"></a>便打夺诸比丘衣钵。<a id="a-HO"></a>以是白佛。<a id="a-HP"></a>佛言。<a id="a-HQ"></a>从今诸比丘若见贼来。<a id="a-HR"></a>应即诵余经不令断绝。</p>
  <p id="aHS">尔时有王名优陀延。<a id="a-HT"></a>善知相法。<a id="a-HU"></a>有一夫人名月光。<a id="a-HV"></a>容颜姝妙音妓兼人。<a id="a-HW"></a>后于高阁上在王前舞。<a id="a-HX"></a>王见死相不出一年。<a id="a-HY"></a>谛视心念颜色不悦。<a id="a-HZ"></a>夫人觉之便白王言。<a id="a-Ha"></a>我舞不好耶。<a id="a-Hb"></a>何以不悦。<a id="a-Hc"></a>王言。<a id="a-Hd"></a>不须问我。<a id="a-He"></a>夫人苦问至三。<a id="a-Hf"></a>王不获已便具以告。<a id="a-Hg"></a>夫人白王。<a id="a-Hh"></a>若实尔者愿听出家。<a id="a-Hi"></a>王言。<a id="a-Hj"></a>我相敬爱死不相离。<a id="a-Hk"></a>余欢少日如何生离。<a id="a-Hl"></a>夫人复白王言。<a id="a-Hm"></a>少染世荣迷味道业。<a id="a-Hn"></a>即此促期唯与苦会。<a id="a-Ho"></a>愿必垂愍听遂出家。<a id="a-Hp"></a>王言。<a id="a-Hq"></a>汝年少修道识见明决必得生天。<a id="a-Hr"></a>若还相见当遂汝意。<a id="a-Hs"></a>夫人白言。<a id="a-Ht"></a>若此愿果誓不违要。<a id="a-Hu"></a>便听出家。<a id="a-Hv"></a>于是辞去。<a id="a-Hw"></a>行道不久得阿那含果。<a id="a-Hx"></a>即便命终生于梵天。<a id="a-Hy"></a>便作是念。<a id="a-Hz"></a>我得出家是王之恩。<a id="a-I0"></a>恩重宜报。<a id="a-I1"></a>要不可违。<a id="a-I2"></a>即下在王宫上虚空中立。<a id="a-I3"></a>语王言。<a id="a-I4"></a>月光夫人即我身是。<a id="a-I5"></a>先与王要。<a id="a-I6"></a>故来赴信。<a id="a-I7"></a>王语言。<a id="a-I8"></a>我不识天可现本身。<a id="a-I9"></a>即变为昔形于王前立。<a id="a-IA"></a>王见情重欲附近之。<a id="a-IB"></a>便飞升虚空语王言。<a id="a-IC"></a>王何故犹习此爱欲。<a id="a-ID"></a>为欲为无常苦空不净。<a id="a-IE"></a>若思此义可得解脱。<a id="a-IF"></a>若不尔者必堕三涂。<a id="a-IG"></a>自拔良难。<a id="a-IH"></a>王闻此语心即调柔。<a id="a-II"></a>即舍王位以付太子出家学道。<a id="a-IJ"></a>在城左右山林树下。<a id="a-IK"></a>太子见父出家而不远去。<a id="a-IL"></a>恒恐变悔还夺其位。<a id="a-IM"></a>常愿父王远之他国。<a id="a-IN"></a>时王比丘作是念。<a id="a-IO"></a>我奉佛教而未见佛。<a id="a-IP"></a>今当往彼礼敬世尊。<a id="a-IQ"></a>念已便行。<a id="a-IR"></a>时太子与诸婆罗门在高楼上见出林去。<a id="a-IS"></a>语新王言。<a id="a-IT"></a>王比丘今已去矣。<a id="a-IU"></a>太子欣悦。<a id="a-IV"></a>王比丘忘坐具。<a id="a-IW"></a>须臾忆之即便还取。<a id="a-IX"></a>诸婆罗门复语新王言。<a id="a-IY"></a>王比丘已复还。<a id="a-IZ"></a>将无有以太子惶怖。<a id="a-Ia"></a>便敕左右。<a id="a-Ib"></a>汝速往杀。<a id="a-Ic"></a>凡是沙门释子亦尽杀之。<a id="a-Id"></a>复敕言。<a id="a-Ie"></a>彼或畏死多作方便。<a id="a-If"></a>慎莫不杀而来见我。<a id="a-Ig"></a>受教即往语言。<a id="a-Ih"></a>新王敕我杀比丘。<a id="a-Ii"></a>比丘问言。<a id="a-Ij"></a>何故杀我。<a id="a-Ik"></a>答言。<a id="a-Il"></a>以比丘出林还反恐夺其位是以相杀。<a id="a-Im"></a>王比丘言。<a id="a-In"></a>我不贪王位。<a id="a-Io"></a>向忘坐具故暂还取。<a id="a-Ip"></a>如何以此而便见杀。<a id="a-Iq"></a>使复言。<a id="a-Ir"></a>重被王敕。<a id="a-Is"></a>彼必畏死多作方便。<a id="a-It"></a>慎莫不杀而还见我。<a id="a-Iu"></a>我今云何而得徒反。<a id="a-Iv"></a>王比丘复言。<a id="a-Iw"></a>我出家所求未有所获。<a id="a-Ix"></a>汝小宽我待彼树影至。<a id="a-Iy"></a>使者听之。<a id="a-Iz"></a>即勤思惟得须陀洹。<a id="a-J0"></a>树影既至。<a id="a-J1"></a>使者复语树影已至。<a id="a-J2"></a>比丘复言。<a id="a-J3"></a>我出家所求犹未尽获。<a id="a-J4"></a>可复见宽。<a id="a-J5"></a>更待一影。<a id="a-J6"></a>使者复听。<a id="a-J7"></a>如是四反得四沙门果。<a id="a-J8"></a>便语使者。<a id="a-J9"></a>汝可随意。<a id="a-JA"></a>还语汝王。<a id="a-JB"></a>我不贪王位行忘坐具所以暂还。<a id="a-JC"></a>汝为此杀我。<a id="a-JD"></a>便是杀父杀阿罗汉。<a id="a-JE"></a>念汝长夜受大苦耳。<a id="a-JF"></a>言已就死。<a id="a-JG"></a>使者杀已还到王所。<a id="a-JH"></a>王遥见之即生悔心。<a id="a-JI"></a>到已问言。<a id="a-JJ"></a>汝已杀耶。<a id="a-JK"></a>答言。<a id="a-JL"></a>已杀。<a id="a-JM"></a>王复问言。<a id="a-JN"></a>父王临终有何所说。<a id="a-JO"></a>使者呜咽具以上答。<a id="a-JP"></a>王闻此语血从口出。<a id="a-JQ"></a>即以生身入大地狱。<a id="a-JR"></a>时瓶沙王。<a id="a-JS"></a>与其邻国。<a id="a-JT"></a>先闻其教尽杀沙门释子。<a id="a-JU"></a>恐入己界。<a id="a-JV"></a>敕诸杖士守护比丘。<a id="a-JW"></a>杖士受敕动止不离。<a id="a-JX"></a>时王舍城一住处。<a id="a-JY"></a>有五百比丘十五日集。<a id="a-JZ"></a>语令小却。<a id="a-Ja"></a>我欲布萨。<a id="a-Jb"></a>杖士答言。<a id="a-Jc"></a>我等受敕不得暂离。<a id="a-Jd"></a>岂敢公违大王之令。<a id="a-Je"></a>诸比丘不知云何。<a id="a-Jf"></a>以是白佛。<a id="a-Jg"></a>佛言。<a id="a-Jh"></a>若不肯去者。<a id="a-Ji"></a>但说戒序竟。<a id="a-Jj"></a>言余僧所常闻。<a id="a-Jk"></a>应作如是布萨。<a id="a-Jl"></a>不得不布萨。</p>
  <p id="aJm">时诸比丘。<a id="a-Jn"></a>布萨日集欲说戒。<a id="a-Jo"></a>六群比丘诤讼不住不得说戒。<a id="a-Jp"></a>瓶沙王来便得暂止去。<a id="a-Jq"></a>后续复共斗不得说戒。<a id="a-Jr"></a>不知云何。<a id="a-Js"></a>以是白佛。<a id="a-Jt"></a>佛言。<a id="a-Ju"></a>若有如瓶沙王。<a id="a-Jv"></a>比丘有所畏难。<a id="a-Jw"></a>斗暂止时。<a id="a-Jx"></a>便说戒序。<a id="a-Jy"></a>说戒序竟言。<a id="a-Jz"></a>余僧所常闻。<a id="a-K0"></a>应作如是布萨。<a id="a-K1"></a>不得不布萨。<a id="a-K2"></a>僧布萨时欲作羯磨。<a id="a-K3"></a>六群比丘受他清净欲竟不至僧中。<a id="a-K4"></a>便出界外欲使僧羯磨不成。<a id="a-K5"></a>诸比丘以是白佛。<a id="a-K6"></a>佛言。<a id="a-K7"></a>僧得成羯磨。<a id="a-K8"></a>受他清净欲者。<a id="a-K9"></a>犯突吉罗。</p>
  <p id="aKA">时诸比丘常略说戒。<a id="a-KB"></a>诸年少比丘言。<a id="a-KC"></a>大德广说我等未曾闻。<a id="a-KD"></a>以是白佛。<a id="a-KE"></a>佛言。<a id="a-KF"></a>不听常略说戒。<a id="a-KG"></a>有十因缘听略说戒。<a id="a-KH"></a>一有贵人。<a id="a-KI"></a>二有恶兽。<a id="a-KJ"></a>三有毒虫。<a id="a-KK"></a>四地有生草。<a id="a-KL"></a>五地有棘刺。<a id="a-KM"></a>六有毒蛇窟。<a id="a-KN"></a>七病。<a id="a-KO"></a>八闇。<a id="a-KP"></a>九地有泥。<a id="a-KQ"></a>十坐迮。<a id="a-KR"></a>是名十因缘。<a id="a-KS"></a>若犹得五种说戒者善。<a id="a-KT"></a>若不得应言。<a id="a-KU"></a>今十四十五日布萨时。<a id="a-KV"></a>各共正身口意莫放逸。<a id="a-KW"></a>此亦得名布萨。<a id="a-KX"></a>应作如是布萨。<a id="a-KY"></a>不得不布萨。</p>
  <p id="aKZ">有一住处。<a id="a-Ka"></a>说戒时更有比丘来。<a id="a-Kb"></a>若多若等若少。<a id="a-Kc"></a>复有一住处。<a id="a-Kd"></a>说戒竟一切未起去。<a id="a-Ke"></a>更有比丘来。<a id="a-Kf"></a>若多若等若少。<a id="a-Kg"></a>复有一住处。<a id="a-Kh"></a>说戒竟诸比丘有起去有未起去。<a id="a-Ki"></a>更有比丘来。<a id="a-Kj"></a>若多若等若少。<a id="a-Kk"></a>复有一住处。<a id="a-Kl"></a>说戒竟一切比丘起去。<a id="a-Km"></a>更有比丘来。<a id="a-Kn"></a>若多若等若少。<a id="a-Ko"></a>诸比丘不知云何。<a id="a-Kp"></a>以是白佛。<a id="a-Kq"></a>佛言。<a id="a-Kr"></a>若说戒时更有比丘来若多若等。<a id="a-Ks"></a>应更为布萨说戒。<a id="a-Kt"></a>若少应听次后戒。<a id="a-Ku"></a>若说戒已竟一切比丘未起。<a id="a-Kv"></a>更有比丘来若多若等。<a id="a-Kw"></a>应更为布萨说戒。<a id="a-Kx"></a>若少应在僧中胡跪说清净。<a id="a-Ky"></a>若说戒竟诸比丘有起去者有未起去更有比丘来若多若等。<a id="a-Kz"></a>应更为布萨说戒。<a id="a-L0"></a>若少应求先比丘和合更布萨说戒。<a id="a-L1"></a>若得者善。<a id="a-L2"></a>若不得应出界外布萨。<a id="a-L3"></a>不应界内别布萨。<a id="a-L4"></a>若说戒竟一切比丘起去。<a id="a-L5"></a>更有比丘来亦如是。<a id="a-L6"></a>若旧比丘集。<a id="a-L7"></a>若旧比丘来。<a id="a-L8"></a>若客比丘来。<a id="a-L9"></a>若旧客比丘来。<a id="a-LA"></a>若客比丘集。<a id="a-LB"></a>若客比丘来。<a id="a-LC"></a>若旧比丘来。<a id="a-LD"></a>若客旧比丘来。<a id="a-LE"></a>若旧客比丘集。<a id="a-LF"></a>若旧客比丘来。<a id="a-LG"></a>若旧比丘来。<a id="a-LH"></a>若客比丘来。<a id="a-LI"></a>若多若等若少。<a id="a-LJ"></a>乃至一切比丘起去。<a id="a-LK"></a>皆如上说。</p>
  <p id="aLL">有一住处。<a id="a-LM"></a>布萨时诸比丘集欲说戒。<a id="a-LN"></a>见异绳床衣钵而不见比丘。<a id="a-LO"></a>诸比丘。<a id="a-LP"></a>不念此中有比丘无比丘。<a id="a-LQ"></a>便共说戒。<a id="a-LR"></a>有一住处。<a id="a-LS"></a>布萨时诸比丘集欲说戒。<a id="a-LT"></a>见异绳床衣钵而不见比丘。<a id="a-LU"></a>诸比丘作是念。<a id="a-LV"></a>此中无比丘便说戒。<a id="a-LW"></a>有一住处。<a id="a-LX"></a>布萨时诸比丘集欲说戒。<a id="a-LY"></a>见异绳床衣钵而不见比丘。<a id="a-LZ"></a>诸比丘作是念。<a id="a-La"></a>此中有比丘无比丘但说戒便说戒。<a id="a-Lb"></a>有一住处。<a id="a-Lc"></a>布萨时诸比丘集欲说戒。<a id="a-Ld"></a>见异绳床衣钵而不见比丘。<a id="a-Le"></a>诸比丘作是念。<a id="a-Lf"></a>此中有比丘灭去失去。<a id="a-Lg"></a>以破和合僧心说戒。<a id="a-Lh"></a>有一住处。<a id="a-Li"></a>布萨时诸比丘集欲说戒。<a id="a-Lj"></a>见异绳床衣钵而不见比丘。<a id="a-Lk"></a>诸比丘作是念。<a id="a-Ll"></a>此中有比丘不求不觅便说戒。<a id="a-Lm"></a>有一住处。<a id="a-Ln"></a>布萨时诸比丘集欲说戒。<a id="a-Lo"></a>见异绳床衣钵而不见比丘。<a id="a-Lp"></a>诸比丘作是念。<a id="a-Lq"></a>此中有比丘求觅不得便说戒。<a id="a-Lr"></a>有一住处。<a id="a-Ls"></a>布萨时诸比丘集欲说戒。<a id="a-Lt"></a>见异绳床衣钵而不见比丘。<a id="a-Lu"></a>诸比丘作是念。<a id="a-Lv"></a>此中有比丘求觅得共说戒。<a id="a-Lw"></a>诸比丘不知云何。<a id="a-Lx"></a>以是白佛。<a id="a-Ly"></a>佛言。<a id="a-Lz"></a>第一第二第三第五。<a id="a-M0"></a>此四说戒皆有过。<a id="a-M1"></a>羯磨不成犯突吉罗。<a id="a-M2"></a>第四亦有过。<a id="a-M3"></a>羯磨不成犯偷罗遮第六无过。<a id="a-M4"></a>羯磨不成无犯。<a id="a-M5"></a>第七无过。<a id="a-M6"></a>羯磨成无犯。</p>
  <p id="aM7">若旧比丘集。<a id="a-M8"></a>不见旧比丘。<a id="a-M9"></a>不见客比丘。<a id="a-MA"></a>不见旧客比丘。<a id="a-MB"></a>若客比丘集。<a id="a-MC"></a>不见客比丘。<a id="a-MD"></a>不见旧比丘。<a id="a-ME"></a>不见客旧比丘。<a id="a-MF"></a>若旧客比丘集。<a id="a-MG"></a>不见旧客比丘。<a id="a-MH"></a>不见旧比丘。<a id="a-MI"></a>不见客比丘。<a id="a-MJ"></a>有过无过皆如上。<a id="a-MK"></a>有一住处。<a id="a-ML"></a>布萨时诸比丘集。<a id="a-MM"></a>闻比丘若[口*磬]咳若缩鼻若振衣声。<a id="a-MN"></a>不作是念。<a id="a-MO"></a>此中有比丘无比丘便说戒。<a id="a-MP"></a>乃至有一住处。<a id="a-MQ"></a>布萨时诸比丘集。<a id="a-MR"></a>闻比丘若[口*磬]咳若缩鼻若振衣声。<a id="a-MS"></a>作是念。<a id="a-MT"></a>此中有比丘求得共说戒。<a id="a-MU"></a>诸比丘不知云何。<a id="a-MV"></a>以是白佛。<a id="a-MW"></a>佛答。<a id="a-MX"></a>有过无过亦皆如上。<a id="a-MY"></a>有一比丘。<a id="a-MZ"></a>受一比丘清净欲。<a id="a-Ma"></a>一比丘布萨。<a id="a-Mb"></a>有二比丘。<a id="a-Mc"></a>受二比丘清净欲。<a id="a-Md"></a>二比丘布萨。<a id="a-Me"></a>有三比丘。<a id="a-Mf"></a>受三比丘清净欲。<a id="a-Mg"></a>三比丘布萨。<a id="a-Mh"></a>有众多比丘。<a id="a-Mi"></a>受众多比丘清净欲。<a id="a-Mj"></a>众多比丘布萨。<a id="a-Mk"></a>以是白佛。<a id="a-Ml"></a>佛言。<a id="a-Mm"></a>皆不应尔。<a id="a-Mn"></a>今听多比丘集少比丘持清净欲来。</p>
  <p id="aMo">有一住处。<a id="a-Mp"></a>诸比丘集欲布萨说戒。<a id="a-Mq"></a>见异住比丘作同住想。<a id="a-Mr"></a>见已不忆不问便说戒。<a id="a-Ms"></a>有一住处。<a id="a-Mt"></a>诸比丘集欲布萨说戒。<a id="a-Mu"></a>见异住比丘作同住想。<a id="a-Mv"></a>见已忆不问便说戒。<a id="a-Mw"></a>有一住处。<a id="a-Mx"></a>诸比丘集欲布萨说戒。<a id="a-My"></a>见异住比丘作同住想。<a id="a-Mz"></a>见已忆问共说戒。<a id="a-N0"></a>有一住处。<a id="a-N1"></a>诸比丘集欲布萨说戒。<a id="a-N2"></a>见异住比丘。<a id="a-N3"></a>于界疑于比丘无疑。<a id="a-N4"></a>不忆不问便说戒。<a id="a-N5"></a>有一住处。<a id="a-N6"></a>诸比丘集欲布萨说戒。<a id="a-N7"></a>见异住比丘。<a id="a-N8"></a>于界疑于比丘无疑。<a id="a-N9"></a>忆而不问便说戒。<a id="a-NA"></a>有一住处。<a id="a-NB"></a>诸比丘集欲布萨说戒。<a id="a-NC"></a>见异住比丘。<a id="a-ND"></a>于界疑于比丘无疑。<a id="a-NE"></a>忆问共说戒。<a id="a-NF"></a>有一住处。<a id="a-NG"></a>诸比丘集欲说戒。<a id="a-NH"></a>见异住比丘。<a id="a-NI"></a>于比丘疑于界无疑。<a id="a-NJ"></a>不忆不问便说戒。<a id="a-NK"></a>有一住处。<a id="a-NL"></a>诸比丘集欲布萨说戒。<a id="a-NM"></a>见异住比丘。<a id="a-NN"></a>于比丘疑于界无疑。<a id="a-NO"></a>忆不问便说戒。<a id="a-NP"></a>有一住处。<a id="a-NQ"></a>诸比丘集欲布萨说戒。<a id="a-NR"></a>见异住比丘。<a id="a-NS"></a>于比丘疑于界无疑。<a id="a-NT"></a>忆问共说戒。<a id="a-NU"></a>诸比丘不知云何。<a id="a-NV"></a>以是白佛。<a id="a-NW"></a>佛言。<a id="a-NX"></a>六有过羯磨不成犯突吉罗。<a id="a-NY"></a>三无过羯磨成无犯。<a id="a-NZ"></a>同住亦如是。</p>
  <p id="aNa">客比丘言十四日。<a id="a-Nb"></a>旧比丘言十五日。<a id="a-Nc"></a>诸比丘不知云何。<a id="a-Nd"></a>以是白佛。<a id="a-Ne"></a>佛言。<a id="a-Nf"></a>客比丘应从旧比丘。<a id="a-Ng"></a>无旧比丘而客比丘自共作。<a id="a-Nh"></a>异如上。<a id="a-Ni"></a>不知云何。<a id="a-Nj"></a>以是白佛。<a id="a-Nk"></a>佛言。<a id="a-Nl"></a>后来应从先至。<a id="a-Nm"></a>有客比丘一时来。<a id="a-Nn"></a>以是白佛。<a id="a-No"></a>佛言。<a id="a-Np"></a>应问近处比丘。<a id="a-Nq"></a>若近处无比丘。<a id="a-Nr"></a>应问官日数从之。</p>
  <p id="aNs">尔时诸比丘。<a id="a-Nt"></a>从有比丘住处。<a id="a-Nu"></a>往有比丘住处布萨。<a id="a-Nv"></a>往无比丘住处布萨。<a id="a-Nw"></a>往有比丘无比丘住处布萨。<a id="a-Nx"></a>往斗诤比丘住处布萨。<a id="a-Ny"></a>往破僧比丘住处布萨。<a id="a-Nz"></a>以是白佛。<a id="a-O0"></a>佛言。<a id="a-O1"></a>布萨日往前四处突吉罗。<a id="a-O2"></a>往后一处偷罗遮。</p>
  <p id="aO3">有一住处。<a id="a-O4"></a>布萨日跋难陀为上座。<a id="a-O5"></a>众僧请说戒。<a id="a-O6"></a>答言诵忘。<a id="a-O7"></a>诸比丘言。<a id="a-O8"></a>若忘何以坐上座处。<a id="a-O9"></a>以是白佛。<a id="a-OA"></a>佛言。<a id="a-OB"></a>应上座说戒。<a id="a-OC"></a>若不说突吉罗。<a id="a-OD"></a>诸比丘不知齐几为上座。<a id="a-OE"></a>以是白佛。<a id="a-OF"></a>佛言。<a id="a-OG"></a>上无人皆名为上座。</p>
  <p id="aOH">诸比丘说戒时中忘。<a id="a-OI"></a>以是白佛。<a id="a-OJ"></a>佛言。<a id="a-OK"></a>应傍人授犹忘更复授。<a id="a-OL"></a>三忘应更差人续次诵。<a id="a-OM"></a>不应重诵。<a id="a-ON"></a>时六群比丘布萨夜斗诤妨僧说戒。<a id="a-OO"></a>以是白佛。<a id="a-OP"></a>佛言。<a id="a-OQ"></a>若容得说戒起者犹少。<a id="a-OR"></a>应还集说戒。<a id="a-OS"></a>起者若多若半。<a id="a-OT"></a>应置听明日布萨。<a id="a-OU"></a>若说律说法论议若多得布施。<a id="a-OV"></a>不容说戒皆听至明日。<a id="a-OW"></a>诸比丘先不请诵戒人。<a id="a-OX"></a>以此稽留说戒。<a id="a-OY"></a>以是白佛。<a id="a-OZ"></a>佛言。<a id="a-Oa"></a>应先请说戒人。<a id="a-Ob"></a>时诸比丘先说戒后作诸羯磨。<a id="a-Oc"></a>六群比丘说戒竟便去。<a id="a-Od"></a>不与僧和合作诸羯磨。<a id="a-Oe"></a>作诸羯磨不如法。<a id="a-Of"></a>以是白佛。<a id="a-Og"></a>佛言。<a id="a-Oh"></a>应先作诸羯磨然后说戒。<a id="a-Oi"></a>以是摄僧令不得去。<a id="a-Oj"></a>时诸比丘并诵戒。<a id="a-Ok"></a>以是白佛。<a id="a-Ol"></a>佛言。<a id="a-Om"></a>不应并诵戒。<a id="a-On"></a>应请一人说。<a id="a-Oo"></a>有比丘作歌咏声说戒。<a id="a-Op"></a>以是白佛。<a id="a-Oq"></a>佛言。<a id="a-Or"></a>应直说之。</p>
  <p id="aOs">时一住处布萨。<a id="a-Ot"></a>跋难陀为上座唱言。<a id="a-Ou"></a>今僧十五日布萨说戒。<a id="a-Ov"></a>不来诸比丘说欲及清净。<a id="a-Ow"></a>僧今何所作。<a id="a-Ox"></a>为诸比丘作何事。<a id="a-Oy"></a>诸比丘答言。<a id="a-Oz"></a>某甲比丘应与作诃责羯磨驱出羯磨依止羯磨举罪羯磨下意羯磨。<a id="a-P0"></a>某甲比丘应与别住磨那埵本日阿浮诃那。<a id="a-P1"></a>跋难陀言。<a id="a-P2"></a>我不知羯磨。<a id="a-P3"></a>诸比丘问。<a id="a-P4"></a>若不知何故问僧及诸比丘作何事。<a id="a-P5"></a>以是白佛。<a id="a-P6"></a>佛言。<a id="a-P7"></a>上座应说戒。<a id="a-P8"></a>持律应羯磨。<a id="a-P9"></a>时诸比丘或反抄衣或叉腰或着革屣或覆头或卧或倚。<a id="a-PA"></a>作如是等不恭敬听说戒。<a id="a-PB"></a>以是白佛。<a id="a-PC"></a>佛言。<a id="a-PD"></a>宜加恭敬。<a id="a-PE"></a>不得反抄衣乃至卧倚而听说戒。<a id="a-PF"></a>犯者突吉罗。<a id="a-PG"></a>布萨日有一比丘熟眠。<a id="a-PH"></a>说戒竟方惊起言。<a id="a-PI"></a>僧集共说戒。<a id="a-PJ"></a>以是白佛。<a id="a-PK"></a>佛言。<a id="a-PL"></a>从今昼日都不得眠。<a id="a-PM"></a>复有诸被羯磨执事比丘。<a id="a-PN"></a>不得眠疲乏身不得安。<a id="a-PO"></a>以是白佛。<a id="a-PP"></a>佛言。<a id="a-PQ"></a>听在隐避处眠。<a id="a-PR"></a>应语知识比丘。<a id="a-PS"></a>我在某处眠。<a id="a-PT"></a>若有僧事呼我。<a id="a-PU"></a>复有一比丘。<a id="a-PV"></a>说戒上眠觉。<a id="a-PW"></a>方语诸比丘。<a id="a-PX"></a>何不说戒。<a id="a-PY"></a>诸比丘问汝忆何等。<a id="a-PZ"></a>答言。<a id="a-Pa"></a>得眠。<a id="a-Pb"></a>以是白佛。<a id="a-Pc"></a>佛言。<a id="a-Pd"></a>不应说戒上眠。<a id="a-Pe"></a>犯者突吉罗。</p>
  <p id="aPf">有一住处布萨。<a id="a-Pg"></a>诸比丘在隐避处说戒。<a id="a-Ph"></a>客比丘来不知处所。<a id="a-Pi"></a>以是白佛。<a id="a-Pj"></a>佛言。<a id="a-Pk"></a>若无难事不应避隐处说戒。<a id="a-Pl"></a>有诸比丘不知说戒时至。<a id="a-Pm"></a>以是白佛。<a id="a-Pn"></a>佛言。<a id="a-Po"></a>上座应知时至。<a id="a-Pp"></a>教下座比丘扫除敷置办筹及灯火。<a id="a-Pq"></a>诸比丘。<a id="a-Pr"></a>以小事便嘱授。<a id="a-Ps"></a>以是白佛。<a id="a-Pt"></a>佛言。<a id="a-Pu"></a>不听以小事嘱授诸比丘。<a id="a-Pv"></a>欲庄严布萨堂悬缯散华兼施僧过中饮亦因施衣物。<a id="a-Pw"></a>又欲以偈赞叹佛法僧。<a id="a-Px"></a>以是白佛。<a id="a-Py"></a>佛言。<a id="a-Pz"></a>皆听。<a id="a-Q0"></a>若有种种福事。<a id="a-Q1"></a>应及时作。</p>
 </body>
</html>