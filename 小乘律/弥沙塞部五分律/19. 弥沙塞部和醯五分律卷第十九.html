<!doctype html>
<html id="z3IBV5pq2" data-ver="984">
 <head>
  <meta charset="utf-8">
  <meta author="佛陀舍">
  <meta author="竺道生">
  <meta library="龙藏">
  <meta catalog="小乘律">
  <meta period="宋">
 </head>
 <body>
  <h1 id="a1">弥沙塞部和醯五分律卷第十九</h1>
  <h2 id="a2">第三分第三安居法</h2>
  <p id="a3">佛在舍卫城。<a id="a-4"></a>尔时诸比丘春夏冬一切时游行。<a id="a-5"></a>蹈杀虫草担衣物重疲弊道路。<a id="a-6"></a>诸居士见讥诃言。<a id="a-7"></a>此诸外道沙门婆罗门。<a id="a-8"></a>尚知三时夏则安居。<a id="a-9"></a>众鸟犹作巢窟住止其中。<a id="a-A"></a>而诸比丘不知三时应行不行。<a id="a-B"></a>常说少欲慈愍护念众生。<a id="a-C"></a>而今践蹈无仁恻心。<a id="a-D"></a>无沙门行破沙门法。<a id="a-E"></a>诸长老比丘闻种种诃责。<a id="a-F"></a>以是白佛。<a id="a-G"></a>佛以是事集比丘僧。<a id="a-H"></a>问诸比丘。<a id="a-I"></a>汝等实尔不。<a id="a-J"></a>答言。<a id="a-K"></a>实尔世尊。<a id="a-L"></a>佛种种诃责已告诸比丘。<a id="a-M"></a>不应一切时游行。<a id="a-N"></a>犯者突吉罗。<a id="a-O"></a>从今听夏结安居。<a id="a-P"></a>结安居法。<a id="a-Q"></a>应偏袒右肩脱革屣胡跪合掌向一比丘言。<a id="a-R"></a>长老一心念。<a id="a-S"></a>我某甲比丘。<a id="a-T"></a>于此住处夏安居。<a id="a-U"></a>前三月依某聚落某房舍。<a id="a-V"></a>若房舍坏当补治。<a id="a-W"></a>如是三说。<a id="a-X"></a>答言我知。</p>
  <p id="aY">诸比丘便日日结安居。<a id="a-Z"></a>或二日乃至五日一结以是白佛。<a id="a-a"></a>佛言。<a id="a-b"></a>不应尔。<a id="a-c"></a>应于春末布萨日分房舍卧具于夏初一日结安居。<a id="a-d"></a>有比丘欲依象下或依车舆结安居。<a id="a-e"></a>复有比丘欲依覆钵安居。<a id="a-f"></a>以是白佛。<a id="a-g"></a>佛言。<a id="a-h"></a>皆不应尔。<a id="a-i"></a>犯者突吉罗。<a id="a-j"></a>听在结跏趺坐及衣钵雨漏所不及处依此安居。<a id="a-k"></a>有诸比丘在无救护处安居为贼劫夺。<a id="a-l"></a>复有诸比丘在冢间安居为非人所恼。<a id="a-m"></a>复有诸比丘在空树中安居为毒虫所困。<a id="a-n"></a>复有诸比丘在皮覆屋中安居鼻内生肉。<a id="a-o"></a>复有诸比丘露地安居肌皮剥脱。<a id="a-p"></a>以是白佛。<a id="a-q"></a>佛言。<a id="a-r"></a>皆不应尔。</p>
  <p id="as">时诸白衣。<a id="a-t"></a>请比丘于无救护处安居。<a id="a-u"></a>白言。<a id="a-v"></a>大德。<a id="a-w"></a>可于彼安居。<a id="a-x"></a>我当遥作救护。<a id="a-y"></a>以是白佛。<a id="a-z"></a>佛言。<a id="a-10"></a>听受。<a id="a-11"></a>复有冢间比丘。<a id="a-12"></a>患人间无房舍卧具。<a id="a-13"></a>欲还冢间安居。<a id="a-14"></a>以是白佛。<a id="a-15"></a>佛言。<a id="a-16"></a>若能系念在前无所畏者听。<a id="a-17"></a>复有诸比丘。<a id="a-18"></a>欲治护空中树于中安居。<a id="a-19"></a>以是白佛。<a id="a-1A"></a>佛言听。<a id="a-1B"></a>应先以石掷树若以杖打听有何声有何物出。<a id="a-1C"></a>若无异声无有物出者然后入中。<a id="a-1D"></a>仰塞泥合得使平立。<a id="a-1E"></a>作土埵泥四边地。<a id="a-1F"></a>安户作开闭处。</p>
  <p id="a1G">尔时阿耨达龙王。<a id="a-1H"></a>请诸比丘于宫五百金银众宝窟中安居。<a id="a-1I"></a>诸比丘不敢往。<a id="a-1J"></a>以是白佛。<a id="a-1K"></a>佛言。<a id="a-1L"></a>听往。<a id="a-1M"></a>诸比丘欲作阶道安置坐石及洗脚石。<a id="a-1N"></a>而皆是金银。<a id="a-1O"></a>惭愧不敢。<a id="a-1P"></a>以是白佛。<a id="a-1Q"></a>佛言。<a id="a-1R"></a>彼金银犹此土石。<a id="a-1S"></a>随意用之。</p>
  <p id="a1T">复有诸比丘安居。<a id="a-1U"></a>有贼难王难亲里难。<a id="a-1V"></a>以是白佛。<a id="a-1W"></a>佛言。<a id="a-1X"></a>应避去余处安居。<a id="a-1Y"></a>有二种安居。<a id="a-1Z"></a>前安居后安居。<a id="a-1a"></a>若无事应前安居。<a id="a-1b"></a>有事听后安居。<a id="a-1c"></a>后安居比丘至余处。<a id="a-1d"></a>彼比丘不与房舍卧具。<a id="a-1e"></a>以是白佛。<a id="a-1f"></a>佛言。<a id="a-1g"></a>应与。<a id="a-1h"></a>既与不住夺他住房。<a id="a-1i"></a>以是白佛。<a id="a-1j"></a>佛言。<a id="a-1k"></a>应随所得而住。<a id="a-1l"></a>比丘欲安居时。<a id="a-1m"></a>应先筹量此处有难无难。<a id="a-1n"></a>无难应住。<a id="a-1o"></a>有难应去。</p>
  <p id="a1p">尔时舍卫城。<a id="a-1q"></a>有长者名忧陀延。<a id="a-1r"></a>信乐佛法。<a id="a-1s"></a>常供给诸比丘。<a id="a-1t"></a>安居中为僧作房。<a id="a-1u"></a>设入舍食欲因以房施。<a id="a-1v"></a>请左右住处诸比丘。<a id="a-1w"></a>诸比丘惭愧不受。<a id="a-1x"></a>长者便嫌诃言。<a id="a-1y"></a>我散财物作此饮食。<a id="a-1z"></a>而诸比丘不肯受请。<a id="a-20"></a>诸比丘以是白佛。<a id="a-21"></a>佛言。<a id="a-22"></a>听受。<a id="a-23"></a>若作比丘尼屋及外道房。<a id="a-24"></a>乃至为垒阶道设食请施皆听受。<a id="a-25"></a>若有请若无请须出界外。<a id="a-26"></a>一切皆听七日往返。<a id="a-27"></a>有一比丘。<a id="a-28"></a>自不知律不依持律。<a id="a-29"></a>安居中生疑作是念。<a id="a-2A"></a>世尊不听我安居时游行。<a id="a-2B"></a>无有问处。<a id="a-2C"></a>不知云何。<a id="a-2D"></a>以是白佛。<a id="a-2E"></a>佛言。<a id="a-2F"></a>听依有持律比丘处安居。<a id="a-2G"></a>若持律住处房舍迮狭。<a id="a-2H"></a>听近持律七日得往返处。<a id="a-2I"></a>于中心念遥依持律而安居。<a id="a-2J"></a>有一比丘。<a id="a-2K"></a>分房卧具竟。<a id="a-2L"></a>不作是念。<a id="a-2M"></a>我今安居口亦不言。<a id="a-2N"></a>后生疑悔。<a id="a-2O"></a>我不结安居为成安居不。<a id="a-2P"></a>以是白佛。<a id="a-2Q"></a>佛言。<a id="a-2R"></a>为安居受房舍敷卧具。<a id="a-2S"></a>虽不发心口言。<a id="a-2T"></a>结之亦得名安居。</p>
  <p id="a2U">时舍卫城人欲于祇洹作渠通水。<a id="a-2V"></a>波斯匿王闻令言。<a id="a-2W"></a>若有于祇洹通水者当与大罪。<a id="a-2X"></a>后边境有事王自出征。<a id="a-2Y"></a>后诸外道欲并力通渠。<a id="a-2Z"></a>诸比丘以此语诸优婆塞。<a id="a-2a"></a>诸优婆塞言。<a id="a-2b"></a>此非我等所制。<a id="a-2c"></a>可往白王。<a id="a-2d"></a>诸比丘言。<a id="a-2e"></a>世尊不听安居中过七日往返。<a id="a-2f"></a>王去此远何由得往。<a id="a-2g"></a>便以白佛。<a id="a-2h"></a>佛以是事集比丘僧。<a id="a-2i"></a>告诸比丘。<a id="a-2j"></a>从今若有佛法僧事若私事。<a id="a-2k"></a>于七日外更听白二羯磨受十五日若一月日出界行。<a id="a-2l"></a>一比丘唱言。<a id="a-2m"></a>大德僧听。<a id="a-2n"></a>此某甲比丘为某事欲出界行。<a id="a-2o"></a>于七日外更受三十夜还此安居。<a id="a-2p"></a>若僧时到僧忍听。<a id="a-2q"></a>白如是。<a id="a-2r"></a>大德僧听。<a id="a-2s"></a>此某甲比丘为某事欲出界行。<a id="a-2t"></a>于七日外更受三十夜还此安居。<a id="a-2u"></a>谁诸长老忍默然不忍者说。<a id="a-2v"></a>僧已与某甲更受三十夜出界行竟。<a id="a-2w"></a>僧忍默然故。<a id="a-2x"></a>是事如是持。<a id="a-2y"></a>有一比丘安居。<a id="a-2z"></a>粗食不足。<a id="a-30"></a>作是念。<a id="a-31"></a>我此中安居。<a id="a-32"></a>粗食不足。<a id="a-33"></a>而世尊不听破安居。<a id="a-34"></a>我当云何。<a id="a-35"></a>以是白佛。<a id="a-36"></a>佛言。<a id="a-37"></a>听以此因缘破安居无罪。<a id="a-38"></a>复有一比丘安居。<a id="a-39"></a>有一比丘尼诱共作不净行。<a id="a-3A"></a>作是念。<a id="a-3B"></a>人心易转后或失意。<a id="a-3C"></a>而世尊不听破安居。<a id="a-3D"></a>我当云何。<a id="a-3E"></a>以是白佛。<a id="a-3F"></a>佛言。<a id="a-3G"></a>听以此因缘破安居无罪。<a id="a-3H"></a>式叉摩那乃至黄门亦如是。<a id="a-3I"></a>若国王欲坏其梵行乃至父母亲戚亦如是。<a id="a-3J"></a>有一比丘安居。<a id="a-3K"></a>见伏藏作是念。<a id="a-3L"></a>此藏足我一生用。<a id="a-3M"></a>若久住此或能失意。<a id="a-3N"></a>而世尊不听破安居。<a id="a-3O"></a>我当云何。<a id="a-3P"></a>以是白佛。<a id="a-3Q"></a>佛言。<a id="a-3R"></a>听以此因缘破安居无罪。<a id="a-3S"></a>若见国王尊贵乃至见父母亲戚苦乐恐失道意皆亦如是。<a id="a-3T"></a>有一比丘安居。<a id="a-3U"></a>闻有比丘欲破僧作是念。<a id="a-3V"></a>若有破僧事僧不和合不得安乐。<a id="a-3W"></a>而世尊不听破安居。<a id="a-3X"></a>我当云何。<a id="a-3Y"></a>以是白佛。<a id="a-3Z"></a>佛言。<a id="a-3a"></a>听以此因缘破安居无罪。<a id="a-3b"></a>复有一比丘安居。<a id="a-3c"></a>闻异住处有比丘欲破僧是已亲厚。<a id="a-3d"></a>作是念。<a id="a-3e"></a>若我往谏必受我语。<a id="a-3f"></a>而世尊不听破安居。<a id="a-3g"></a>我当云何。<a id="a-3h"></a>以是白佛。<a id="a-3i"></a>佛言。<a id="a-3j"></a>听以此因缘破安居无罪。<a id="a-3k"></a>若能使人谏为此而去。<a id="a-3l"></a>若彼处僧已破若自和合。<a id="a-3m"></a>若使人和合为此而去皆亦如是。<a id="a-3n"></a>比丘尼能和合僧亦如是。<a id="a-3o"></a>时有估客营住诸比丘欲依安居。<a id="a-3p"></a>以是白佛。<a id="a-3q"></a>佛言。<a id="a-3r"></a>听依彼估客安居内。<a id="a-3s"></a>忽然复去。<a id="a-3t"></a>诸比丘不知云何。<a id="a-3u"></a>以是白佛。<a id="a-3v"></a>佛言。<a id="a-3w"></a>听随去。<a id="a-3x"></a>诸估客分作两部。<a id="a-3y"></a>诸比丘不知云何。<a id="a-3z"></a>以是白佛。<a id="a-40"></a>佛言。<a id="a-41"></a>若一部信乐所之丰乐随去。<a id="a-42"></a>比丘有持律彼处亦多持律听随此部去。<a id="a-43"></a>若依牧牛羊人作椑筏人船行人安居皆亦如是。<a id="a-44"></a>有诸比丘安居中烧房舍卧具无有住处。<a id="a-45"></a>不知云何。<a id="a-46"></a>以是白佛。<a id="a-47"></a>佛言。<a id="a-48"></a>若火烧若水漂王难贼难非人难师子虎狼诸毒虫难乃至蚁子水虱难。<a id="a-49"></a>皆听破安居无罪。<a id="a-4A"></a>时跋难陀受安居请布萨竟。<a id="a-4B"></a>往中路见二住处。<a id="a-4C"></a>多有衣食施。<a id="a-4D"></a>便住其中。<a id="a-4E"></a>二处各半皆欲取分。<a id="a-4F"></a>诸比丘以是白佛。<a id="a-4G"></a>佛以是事集比丘僧。<a id="a-4H"></a>问跋难陀。<a id="a-4I"></a>汝实尔不。<a id="a-4J"></a>答言。<a id="a-4K"></a>实尔世尊。<a id="a-4L"></a>佛种种诃责言。<a id="a-4M"></a>汝愚痴人。<a id="a-4N"></a>云何已受他请。<a id="a-4O"></a>为利养故住二处安居。<a id="a-4P"></a>告诸比丘。<a id="a-4Q"></a>从今若比丘受他前安居请。<a id="a-4R"></a>布萨竟往中路。<a id="a-4S"></a>见二住处多有衣食施便住。<a id="a-4T"></a>无前后安居得违言突吉罗罪。<a id="a-4U"></a>若比丘受他前安居请。<a id="a-4V"></a>布萨竟往不至。<a id="a-4W"></a>至十七日明相出。<a id="a-4X"></a>是比丘无前安居有后安居。<a id="a-4Y"></a>不破安居得违言罪。<a id="a-4Z"></a>若受他前安居请。<a id="a-4a"></a>布萨竟往结安居。<a id="a-4b"></a>不受七日出界外。<a id="a-4c"></a>七日内还不还。<a id="a-4d"></a>是比丘无前安居有后安居。<a id="a-4e"></a>不破安居得违言罪。<a id="a-4f"></a>若受他前安居请布萨竟往结安居。<a id="a-4g"></a>受七日出界外不还。<a id="a-4h"></a>无前安居有后安居。<a id="a-4i"></a>不破安居得违言罪。<a id="a-4j"></a>若七日内还。<a id="a-4k"></a>不破安居不犯违言罪。<a id="a-4l"></a>若受他前安居请。<a id="a-4m"></a>布萨竟往结安居。<a id="a-4n"></a>未至自恣七日。<a id="a-4o"></a>无七日法出界外。<a id="a-4p"></a>亦无前安居有后安居。<a id="a-4q"></a>不破安居得违言罪。<a id="a-4r"></a>若有七日法出界外。<a id="a-4s"></a>不破安居不犯违言罪。<a id="a-4t"></a>若比丘受他前安居请。<a id="a-4u"></a>往彼布萨亦如是。</p>
  <p id="a4v">若比丘受他后安居请。<a id="a-4w"></a>布萨竟往中路。<a id="a-4x"></a>见二住处多有衣食施便住不往。<a id="a-4y"></a>破安居违言二突吉罗罪。<a id="a-4z"></a>若受他后安居请。<a id="a-50"></a>布萨竟往不至。<a id="a-51"></a>至十七日明相出。<a id="a-52"></a>是比丘破安居违言二罪。<a id="a-53"></a>若受他后安居请。<a id="a-54"></a>布萨竟往结安居。<a id="a-55"></a>不受七日出界外。<a id="a-56"></a>七日内若还若不还。<a id="a-57"></a>及受七日七日内不还。<a id="a-58"></a>皆破安居违言二罪。<a id="a-59"></a>若七日内还。<a id="a-5A"></a>不破安居不犯违言罪。<a id="a-5B"></a>若受他后安居请。<a id="a-5C"></a>布萨竟往结安居。<a id="a-5D"></a>未至自恣七日无七日法出界外。<a id="a-5E"></a>破安居违言二罪。<a id="a-5F"></a>若有七日法出界外。<a id="a-5G"></a>不破安居不犯违言罪。<a id="a-5H"></a>若受他后安居请。<a id="a-5I"></a>往彼布萨亦如是。</p>
  <p id="a5J">有一比丘求安居处。<a id="a-5K"></a>见有空窟作是念。<a id="a-5L"></a>我当于此安居。<a id="a-5M"></a>复有众多比丘见皆作是念。<a id="a-5N"></a>而不相知。<a id="a-5O"></a>至安居前布萨日俱集于彼。<a id="a-5P"></a>皆言我已先取此窟。<a id="a-5Q"></a>不知谁应得住。<a id="a-5R"></a>以是白佛。<a id="a-5S"></a>佛言。<a id="a-5T"></a>若先至者应作相。<a id="a-5U"></a>若题壁作自名。<a id="a-5V"></a>若语窟左右人。<a id="a-5W"></a>后引为证。<a id="a-5X"></a>此人应得。<a id="a-5Y"></a>复有比丘。<a id="a-5Z"></a>先占住处后竟不来。<a id="a-5a"></a>余比丘不敢住。<a id="a-5b"></a>遂空置此处。<a id="a-5c"></a>以是白佛。<a id="a-5d"></a>佛言。<a id="a-5e"></a>应坏相若语人令知。<a id="a-5f"></a>使余比丘得住。</p>
  <p data-pb></p>
  <h2 id="a5g">第三分第四自恣法</h2>
  <p id="a5h">佛在舍卫城。<a id="a-5i"></a>尔时众多比丘住一处安居。<a id="a-5j"></a>共议言。<a id="a-5k"></a>我等若共语者。<a id="a-5l"></a>或致增减。<a id="a-5m"></a>当共立制。<a id="a-5n"></a>勿复有言。<a id="a-5o"></a>若乞食先还。<a id="a-5p"></a>便扫洒食处。<a id="a-5q"></a>以瓶盛水出拭手脚巾。<a id="a-5r"></a>敷诸坐具置盛长食器。<a id="a-5s"></a>量食有长减着其中。<a id="a-5t"></a>如其得少从此取足。<a id="a-5u"></a>食竟次第除屏物事。<a id="a-5v"></a>若独不胜招伴共举。<a id="a-5w"></a>如此安居得安乐住。<a id="a-5x"></a>无复是非增减之患。<a id="a-5y"></a>作此议已即便行之。<a id="a-5z"></a>安居既竟。<a id="a-60"></a>诸佛常法。<a id="a-61"></a>岁二大会。<a id="a-62"></a>往到佛所头面礼足却坐一面。<a id="a-63"></a>佛慰问言。<a id="a-64"></a>汝等安居和合乞食不乏道路不疲耶。<a id="a-65"></a>答言。<a id="a-66"></a>安居和合乞食不乏道路不疲。<a id="a-67"></a>又问汝等安居云何和合。<a id="a-68"></a>诸比丘即具以答。<a id="a-69"></a>佛种种诃责。<a id="a-6A"></a>汝等愚痴。<a id="a-6B"></a>如怨家共住。<a id="a-6C"></a>云何而得和合安乐。<a id="a-6D"></a>我无数方便教汝等共住。<a id="a-6E"></a>当相诲诱转相觉悟以尽道业。<a id="a-6F"></a>于今云何而行哑法。<a id="a-6G"></a>从今若复立不共语法得突吉罗罪。</p>
  <p id="a6H">尔时六群比丘数数犯罪。<a id="a-6I"></a>诸比丘以佛教应相诲语。<a id="a-6J"></a>便语言。<a id="a-6K"></a>汝等数数犯罪。<a id="a-6L"></a>应自见过而修改悔。<a id="a-6M"></a>勿得污染梵行自贻大苦。<a id="a-6N"></a>负人信施空无所获。<a id="a-6O"></a>六群比丘不自改过。<a id="a-6P"></a>反更诬谤长老比丘犯种种罪。<a id="a-6Q"></a>彼闻已惭愧便往佛所。<a id="a-6R"></a>以是白佛。<a id="a-6S"></a>佛以是事集比丘僧。<a id="a-6T"></a>问六群比丘。<a id="a-6U"></a>汝实尔不。<a id="a-6V"></a>答言。<a id="a-6W"></a>实尔世尊。<a id="a-6X"></a>佛种种诃责已告诸比丘。<a id="a-6Y"></a>若有比丘犯罪。<a id="a-6Z"></a>应先问言。<a id="a-6a"></a>我欲诲汝。<a id="a-6b"></a>汝听我不。<a id="a-6c"></a>言听则诲。<a id="a-6d"></a>不听则已。<a id="a-6e"></a>若不听犯突吉罗罪。<a id="a-6f"></a>六群比丘后时犯罪。<a id="a-6g"></a>便逆问长老比丘。<a id="a-6h"></a>我欲诲汝。<a id="a-6i"></a>汝听我不。<a id="a-6j"></a>彼作是念。<a id="a-6k"></a>佛制不得不听。<a id="a-6l"></a>便答言。<a id="a-6m"></a>随意说之。<a id="a-6n"></a>六群比丘复言。<a id="a-6o"></a>若随我意当随我说。<a id="a-6p"></a>何罪何时说何处说。<a id="a-6q"></a>彼闻此语便逐其后不敢远离。<a id="a-6r"></a>以是白佛。<a id="a-6s"></a>佛复问六群比丘。<a id="a-6t"></a>汝实尔不。<a id="a-6u"></a>答言。<a id="a-6v"></a>实尔世尊。<a id="a-6w"></a>佛种种诃责已告诸比丘。<a id="a-6x"></a>若成就五法。<a id="a-6y"></a>不应问听语罪。<a id="a-6z"></a>无惭愧愚痴少闻自不如法苟彰人恶。<a id="a-70"></a>若有惭愧多闻智慧自如法实欲使人离恶。<a id="a-71"></a>乃应问听说罪。<a id="a-72"></a>复有五法。<a id="a-73"></a>不应问听说罪。<a id="a-74"></a>随爱随恚随痴随畏。<a id="a-75"></a>不知时非时。<a id="a-76"></a>反上应问听说罪。<a id="a-77"></a>若成就五恶法而问。<a id="a-78"></a>不应敬听说罪。<a id="a-79"></a>若成就五善法而问。<a id="a-7A"></a>应敬听说罪。</p>
  <p id="a7B">时诸比丘作是议。<a id="a-7C"></a>如世尊所说。<a id="a-7D"></a>应问听不应问听。<a id="a-7E"></a>应敬听不应敬听。<a id="a-7F"></a>唯有罗汉然后应问。<a id="a-7G"></a>我等云何而得行此。<a id="a-7H"></a>以是白佛。<a id="a-7I"></a>佛以是事集比丘僧。<a id="a-7J"></a>问诸比丘。<a id="a-7K"></a>汝等实作此议不。<a id="a-7L"></a>答言。<a id="a-7M"></a>实尔世尊。<a id="a-7N"></a>佛告诸比丘。<a id="a-7O"></a>从今以十利故。<a id="a-7P"></a>为诸比丘作自恣法。<a id="a-7Q"></a>应求僧自恣说罪言。<a id="a-7R"></a>诸大德。<a id="a-7S"></a>若见我罪。<a id="a-7T"></a>若闻我罪。<a id="a-7U"></a>若疑我罪。<a id="a-7V"></a>怜愍故自恣说。<a id="a-7W"></a>我当见罪悔过。<a id="a-7X"></a>如是三说。</p>
  <p id="a7Y">时诸比丘作是念。<a id="a-7Z"></a>世尊教我等自恣应共奉行。<a id="a-7a"></a>便日日自恣。<a id="a-7b"></a>或二日三日至五日一自恣。<a id="a-7c"></a>以是白佛。<a id="a-7d"></a>佛言。<a id="a-7e"></a>不应尔。<a id="a-7f"></a>应夏三月最后日自恣。<a id="a-7g"></a>诸比丘便于比丘尼式叉摩那沙弥沙弥尼前自恣。<a id="a-7h"></a>若白衣外道狂心乱心病坏心被举灭摈异见人前自恣。<a id="a-7i"></a>以是白佛。<a id="a-7j"></a>佛言。<a id="a-7k"></a>不应尔。<a id="a-7l"></a>应在如法比丘众中自恣。<a id="a-7m"></a>有诸比丘坐床上自恣。<a id="a-7n"></a>以是白佛。<a id="a-7o"></a>佛言。<a id="a-7p"></a>不应尔。<a id="a-7q"></a>诸比丘既下地自恣污衣服。<a id="a-7r"></a>以是白佛。<a id="a-7s"></a>佛言。<a id="a-7t"></a>应好泥治地布草于上自恣。<a id="a-7u"></a>六群比丘言。<a id="a-7v"></a>若次至我然后下地。<a id="a-7w"></a>以是白佛。<a id="a-7x"></a>佛言。<a id="a-7y"></a>不应尔。<a id="a-7z"></a>应一比丘先唱言。<a id="a-80"></a>大德僧听。<a id="a-81"></a>今僧自恣时到。<a id="a-82"></a>僧当和合作自恣。<a id="a-83"></a>白如是。<a id="a-84"></a>然后俱下地胡跪自恣。<a id="a-85"></a>诸比丘自恣未竟。<a id="a-86"></a>上座老病不堪久跪。<a id="a-87"></a>以是白佛。<a id="a-88"></a>佛言。<a id="a-89"></a>听自恣竟者还坐。<a id="a-8A"></a>诸比丘已自恣竟便出去。<a id="a-8B"></a>以是白佛。<a id="a-8C"></a>佛言。<a id="a-8D"></a>不应先出。<a id="a-8E"></a>要待都竟。<a id="a-8F"></a>诸比丘一时向上座自恣。<a id="a-8G"></a>不知谁已自恣谁未自恣。<a id="a-8H"></a>以是白佛。<a id="a-8I"></a>佛言。<a id="a-8J"></a>不应一时自恣。<a id="a-8K"></a>诸比丘便复一一从上座自恣。<a id="a-8L"></a>有诸白衣欲布施听法久不能得。<a id="a-8M"></a>便讥诃言。<a id="a-8N"></a>我等多务废业来此。<a id="a-8O"></a>而诸比丘不时受施为我说法。<a id="a-8P"></a>诸比丘以是白佛。<a id="a-8Q"></a>佛言。<a id="a-8R"></a>不应一一自恣。<a id="a-8S"></a>听上座八人一一自恣。<a id="a-8T"></a>自下同岁同岁一时自恣。<a id="a-8U"></a>诸比丘不知自恣已至何处。<a id="a-8V"></a>以是白佛。<a id="a-8W"></a>佛言。<a id="a-8X"></a>应白二羯磨差自恣人若二若多。<a id="a-8Y"></a>一比丘唱言。<a id="a-8Z"></a>大德僧听。<a id="a-8a"></a>此某甲某甲比丘。<a id="a-8b"></a>能为僧作自恣人。<a id="a-8c"></a>僧今差某甲某甲作自恣人。<a id="a-8d"></a>若僧时到僧忍听。<a id="a-8e"></a>白如是。<a id="a-8f"></a>大德僧听。<a id="a-8g"></a>此某甲某甲比丘。<a id="a-8h"></a>能为僧作自恣人。<a id="a-8i"></a>僧今差某甲某甲作自恣人。<a id="a-8j"></a>谁诸长老忍默然不忍者说。<a id="a-8k"></a>僧已差某甲某甲作自恣人竟。<a id="a-8l"></a>僧忍默然故。<a id="a-8m"></a>是事如是持。<a id="a-8n"></a>诸比丘差无智比丘作自恣人。<a id="a-8o"></a>以是白佛。<a id="a-8p"></a>佛言。<a id="a-8q"></a>五法成就不应差。<a id="a-8r"></a>随欲恚痴畏不知时非时。<a id="a-8s"></a>反上应差。<a id="a-8t"></a>被差比丘应起语诸比丘言。<a id="a-8u"></a>同岁同岁一处坐。<a id="a-8v"></a>自恣人不知。<a id="a-8w"></a>已何时当应自恣。<a id="a-8x"></a>以是白佛。<a id="a-8y"></a>佛言。<a id="a-8z"></a>次第至已便应自恣。<a id="a-90"></a>诸比丘作如是自恣犹故迟。<a id="a-91"></a>诸白衣如上讥诃。<a id="a-92"></a>以是白佛。<a id="a-93"></a>佛言。<a id="a-94"></a>被差人复应唱言。<a id="a-95"></a>各各相向自恣。<a id="a-96"></a>诸比丘自恣竟复更布萨。<a id="a-97"></a>以是白佛。<a id="a-98"></a>佛言。<a id="a-99"></a>自恣羯磨亦名布萨。</p>
  <p id="a9A">尔时世尊。<a id="a-9B"></a>自恣日与诸比丘前后围绕露地而坐。<a id="a-9C"></a>告诸比丘。<a id="a-9D"></a>今僧和合自恣时到应共自恣。<a id="a-9E"></a>有一比丘起白佛。<a id="a-9F"></a>有病比丘不来。<a id="a-9G"></a>佛言。<a id="a-9H"></a>应差一比丘将来。<a id="a-9I"></a>乃至出界自恣。<a id="a-9J"></a>如说戒中说。<a id="a-9K"></a>时六群比丘有罪自恣。<a id="a-9L"></a>以是白佛。<a id="a-9M"></a>佛言。<a id="a-9N"></a>不应尔。<a id="a-9O"></a>犯者突吉罗。<a id="a-9P"></a>彼犹故有罪自恣。<a id="a-9Q"></a>以是白佛。<a id="a-9R"></a>佛言。<a id="a-9S"></a>应住。<a id="a-9T"></a>其自恣诸比丘未羯磨时便住。<a id="a-9U"></a>他自恣复有自恣竟方住。<a id="a-9V"></a>以是白佛。<a id="a-9W"></a>佛言。<a id="a-9X"></a>不应尔。<a id="a-9Y"></a>羯磨竟未自恣时应住。</p>
  <p id="a9Z">告诸比丘。<a id="a-9a"></a>有四不如法住自恣。<a id="a-9b"></a>四如法住自恣。<a id="a-9c"></a>何谓四不如法住自恣。<a id="a-9d"></a>谓住无根破戒。<a id="a-9e"></a>无根破见。<a id="a-9f"></a>无根破威仪。<a id="a-9g"></a>无根破正命。<a id="a-9h"></a>若反上为四如法住自恣。<a id="a-9i"></a>复有七不如法住自恣。<a id="a-9j"></a>七如法住自恣。<a id="a-9k"></a>何谓七不如法住自恣。<a id="a-9l"></a>谓住无根波罗夷。<a id="a-9m"></a>无根僧伽婆尸沙。<a id="a-9n"></a>无根偷罗遮。<a id="a-9o"></a>无根波逸提。<a id="a-9p"></a>无根波罗提提舍尼。<a id="a-9q"></a>无根突吉罗。<a id="a-9r"></a>无根恶说。<a id="a-9s"></a>反上为七如法住自恣。<a id="a-9t"></a>复有八不如法住自恣。<a id="a-9u"></a>八如法住自恣。<a id="a-9v"></a>何谓为八不如法住自恣。<a id="a-9w"></a>谓住无根破戒无作。<a id="a-9x"></a>无根破见无作。<a id="a-9y"></a>无根破威仪无作。<a id="a-9z"></a>无根破正命无作。<a id="a-A0"></a>反上为八如法住自恣。<a id="a-A1"></a>复有九不如法住自恣。<a id="a-A2"></a>有九如法住自恣。<a id="a-A3"></a>何谓九不如法住自恣。<a id="a-A4"></a>谓住无根破戒作不作。<a id="a-A5"></a>无根破见无根破威仪亦如是。<a id="a-A6"></a>反上为九如法住自恣。<a id="a-A7"></a>复有十如法住自恣。<a id="a-A8"></a>十不如法住自恣。<a id="a-A9"></a>何谓十如法住自恣。<a id="a-AA"></a>有一比丘以此相以此事受如法治罪羯磨。<a id="a-AB"></a>若比丘见其以此相以此事受如法治罪羯磨。<a id="a-AC"></a>是比丘后于余僧中说其已受如法治罪羯磨住其自恣。<a id="a-AD"></a>是谓如法住自恣。<a id="a-AE"></a>若住其自恣时。<a id="a-AF"></a>有难起僧皆散去。<a id="a-AG"></a>后见之复如前住其自恣。<a id="a-AH"></a>是谓如法住自恣。<a id="a-AI"></a>若舍戒。<a id="a-AJ"></a>若犯波罗夷。<a id="a-AK"></a>若犯僧伽婆尸沙。<a id="a-AL"></a>若犯偷罗遮。<a id="a-AM"></a>若犯波逸提。<a id="a-AN"></a>若犯波罗提提舍尼。<a id="a-AO"></a>若犯突吉罗。<a id="a-AP"></a>若犯恶说。<a id="a-AQ"></a>若比丘以此相以此事于僧中说其犯住其自恣。<a id="a-AR"></a>是名如法住自恣。<a id="a-AS"></a>反上名为不如法住自恣。<a id="a-AT"></a>时优波离问佛言。<a id="a-AU"></a>世尊。<a id="a-AV"></a>比丘以几法住他自恣。<a id="a-AW"></a>佛言。<a id="a-AX"></a>以五法住他自恣。<a id="a-AY"></a>以实不以虚。<a id="a-AZ"></a>以时不以非时。<a id="a-Aa"></a>以有利益不以无利益。<a id="a-Ab"></a>以慈心不以恶意。<a id="a-Ac"></a>以柔软语不以刚强。<a id="a-Ad"></a>又问世尊。<a id="a-Ae"></a>欲住他自恣。<a id="a-Af"></a>应几法自筹量。<a id="a-Ag"></a>佛言。<a id="a-Ah"></a>应以五法自筹量。<a id="a-Ai"></a>应量我住彼自恣。<a id="a-Aj"></a>为实为虚若虚不应住。<a id="a-Ak"></a>若实应更审定。<a id="a-Al"></a>为时为非时。<a id="a-Am"></a>若非时不应住。<a id="a-An"></a>若时应更审定。<a id="a-Ao"></a>为有利益为无利益。<a id="a-Ap"></a>若无利益不应住。<a id="a-Aq"></a>若有利益应更审定。<a id="a-Ar"></a>为当因此起诤破和合僧为不破。<a id="a-As"></a>若破不应住。<a id="a-At"></a>若不破应更审定。<a id="a-Au"></a>复应量我住彼自恣。<a id="a-Av"></a>持法持律解律仪聪明辩才学戒比丘如法助我不。<a id="a-Aw"></a>若彼必助亦应更审。<a id="a-Ax"></a>审已以时住自恣。</p>
  <p id="aAy">又问世尊。<a id="a-Az"></a>欲住他自恣。<a id="a-B0"></a>应几法自观。<a id="a-B1"></a>佛言。<a id="a-B2"></a>应五法自观。<a id="a-B3"></a>自观身行清净口行清净意行清净多诵修多罗善解阿毗昙不。<a id="a-B4"></a>若身口意行不清净。<a id="a-B5"></a>诸比丘便当言。<a id="a-B6"></a>汝身口意行不清净。<a id="a-B7"></a>云何住他。<a id="a-B8"></a>若不多诵修多罗。<a id="a-B9"></a>诸比丘便当言。<a id="a-BA"></a>汝从谁闻何经中说。<a id="a-BB"></a>未能不师人何能师物。<a id="a-BC"></a>若不善解阿毗昙。<a id="a-BD"></a>诸比丘便当言。<a id="a-BE"></a>汝所说有何义。<a id="a-BF"></a>汝自不知义云何住人。</p>
  <p id="aBG">又问世尊。<a id="a-BH"></a>有几法住他自恣后无悔。<a id="a-BI"></a>佛言。<a id="a-BJ"></a>有五法住他自恣后无悔。<a id="a-BK"></a>怜愍故。<a id="a-BL"></a>利益故。<a id="a-BM"></a>欲济拔故。<a id="a-BN"></a>使从恶戒出故。<a id="a-BO"></a>住全戒中故。<a id="a-BP"></a>又告优波离。<a id="a-BQ"></a>有五种住他自恣后生悔心。<a id="a-BR"></a>诸比丘语言。<a id="a-BS"></a>汝说他罪不实汝应止。<a id="a-BT"></a>汝所说非时汝应止。<a id="a-BU"></a>汝所说无有利益汝应止。<a id="a-BV"></a>汝以恶意说他罪非是慈心汝应止。<a id="a-BW"></a>汝所说刚强非柔软语汝应止。<a id="a-BX"></a>若反上后不生悔心。</p>
  <p id="aBY">此彼住自恣比丘。<a id="a-BZ"></a>有五事不应忧。<a id="a-Ba"></a>诸比丘语言。<a id="a-Bb"></a>彼不实住汝自恣。<a id="a-Bc"></a>汝不应忧。<a id="a-Bd"></a>彼非时住汝自恣汝不应忧。<a id="a-Be"></a>彼无利益住汝自恣。<a id="a-Bf"></a>汝不应忧。<a id="a-Bg"></a>彼以恶意住汝自恣。<a id="a-Bh"></a>汝不应忧。<a id="a-Bi"></a>彼非软语住汝自恣。<a id="a-Bj"></a>汝不应忧。</p>
  <p id="aBk">优波离问佛若比丘入僧中应以几法。<a id="a-Bl"></a>佛言。<a id="a-Bm"></a>应以五法。<a id="a-Bn"></a>一下意。<a id="a-Bo"></a>二慈心三恭敬。<a id="a-Bp"></a>四知次第坐处。<a id="a-Bq"></a>五不论说余事。<a id="a-Br"></a>复有五法。<a id="a-Bs"></a>不应反抄衣不应左右反抄衣。<a id="a-Bt"></a>不应叉腰。<a id="a-Bu"></a>不应覆头。<a id="a-Bv"></a>应恭敬僧。<a id="a-Bw"></a>优波离问佛。<a id="a-Bx"></a>比丘有几法得与僧和合羯磨。<a id="a-By"></a>佛言。<a id="a-Bz"></a>有五法得与僧和合羯磨。<a id="a-C0"></a>应同见应随僧应信有事应自往若与欲复语。<a id="a-C1"></a>优波离。<a id="a-C2"></a>若有僧事不应不往。<a id="a-C3"></a>若不往则异于僧。<a id="a-C4"></a>有五种见。<a id="a-C5"></a>于僧事为不如法。<a id="a-C6"></a>应心念而口语。<a id="a-C7"></a>应口语而心念。<a id="a-C8"></a>非法助僧。<a id="a-C9"></a>助非法人。<a id="a-CA"></a>犯言不犯。<a id="a-CB"></a>若反上为如法。</p>
  <p id="aCC">有一比丘。<a id="a-CD"></a>自恣日犯突吉罗罪。<a id="a-CE"></a>向余比丘说。<a id="a-CF"></a>半云是突吉罗。<a id="a-CG"></a>半云是恶说。<a id="a-CH"></a>二部中各有持律聪明智慧有惭愧心乐学戒法。<a id="a-CI"></a>共诤不决。<a id="a-CJ"></a>以住自恣。<a id="a-CK"></a>诸比丘不知云何。<a id="a-CL"></a>以是白佛。<a id="a-CM"></a>佛言。<a id="a-CN"></a>应一比丘将至眼见耳不闻处教作恶说悔过还白僧。<a id="a-CO"></a>彼比丘已作法。<a id="a-CP"></a>僧应自恣。<a id="a-CQ"></a>诸比丘不得问作何等法。<a id="a-CR"></a>问者突吉罗。<a id="a-CS"></a>复有一比丘。<a id="a-CT"></a>自恣日犯突吉罗罪。<a id="a-CU"></a>向余比丘说。<a id="a-CV"></a>半云是波罗提提舍尼。<a id="a-CW"></a>半云是突吉罗。<a id="a-CX"></a>乃至半云是波罗夷。<a id="a-CY"></a>半云是突吉罗。<a id="a-CZ"></a>二部中各有持律聪明智慧有惭愧心乐学戒法。<a id="a-Ca"></a>共诤不决。<a id="a-Cb"></a>以住自恣。<a id="a-Cc"></a>诸比丘不知云何。<a id="a-Cd"></a>以是白佛。<a id="a-Ce"></a>佛言。<a id="a-Cf"></a>应一比丘将至眼见耳不闻处教作突吉罗悔过还白僧。<a id="a-Cg"></a>彼比丘已作法。<a id="a-Ch"></a>僧应自恣。<a id="a-Ci"></a>诸比丘不得问作何等法。<a id="a-Cj"></a>问者突吉罗。<a id="a-Ck"></a>犯波罗提提舍尼乃至偷罗遮亦如是。<a id="a-Cl"></a>若犯僧伽婆尸沙。<a id="a-Cm"></a>若犯波罗夷。<a id="a-Cn"></a>应白羯磨停此事。<a id="a-Co"></a>大德僧听。<a id="a-Cp"></a>今停此事。<a id="a-Cq"></a>自恣后当如法断。<a id="a-Cr"></a>白如是。<a id="a-Cs"></a>作此白已应自恣。<a id="a-Ct"></a>不得不自恣。</p>
  <p id="aCu">有一比丘。<a id="a-Cv"></a>自恣日语诸比丘言。<a id="a-Cw"></a>有物无人因共空论。<a id="a-Cx"></a>半云有物无人。<a id="a-Cy"></a>半云有人无物。<a id="a-Cz"></a>共诤纷纭。<a id="a-D0"></a>诸比丘不知云何。<a id="a-D1"></a>以是白佛。<a id="a-D2"></a>佛言。<a id="a-D3"></a>应白停此事自恣。<a id="a-D4"></a>不得不自恣。<a id="a-D5"></a>若白停已有还发此论者。<a id="a-D6"></a>犯波逸提。</p>
  <p id="aD7">有病比丘住病比丘自恣。<a id="a-D8"></a>病比丘住无病比丘自恣。<a id="a-D9"></a>无病比丘住病比丘自恣。<a id="a-DA"></a>不相顺从。<a id="a-DB"></a>诸比丘不知云何。<a id="a-DC"></a>以是白佛。<a id="a-DD"></a>佛言。<a id="a-DE"></a>不应尔。<a id="a-DF"></a>犯者皆突吉罗。<a id="a-DG"></a>若病比丘住病比丘自恣。<a id="a-DH"></a>诸比丘应语言。<a id="a-DI"></a>汝今病何以住他。<a id="a-DJ"></a>若病比丘住无病比丘自恣。<a id="a-DK"></a>亦应如是语。<a id="a-DL"></a>若无病比丘住病比丘自恣。<a id="a-DM"></a>诸比丘应语言。<a id="a-DN"></a>汝且止。<a id="a-DO"></a>此比丘病。<a id="a-DP"></a>可待差住之。<a id="a-DQ"></a>有诸比丘遣使住他自恣。<a id="a-DR"></a>诸比丘以是白佛。<a id="a-DS"></a>佛言。<a id="a-DT"></a>不应遣使住他自恣。<a id="a-DU"></a>犯者突吉罗。<a id="a-DV"></a>时跋难陀犹遣使住他自恣。<a id="a-DW"></a>诸比丘以是白佛。<a id="a-DX"></a>佛言。<a id="a-DY"></a>受使人得突吉罗。<a id="a-DZ"></a>跋难陀犯波逸提。<a id="a-Da"></a>或愚痴比丘住愚痴比丘自恣。<a id="a-Db"></a>或愚痴比丘住智慧比丘自恣。<a id="a-Dc"></a>或智慧比丘住愚痴比丘自恣。<a id="a-Dd"></a>不相顺从。<a id="a-De"></a>诸比丘以是白佛。<a id="a-Df"></a>佛言。<a id="a-Dg"></a>不应尔。<a id="a-Dh"></a>犯者突吉罗。</p>
  <p id="aDi">若比丘住他比丘自恣。<a id="a-Dj"></a>众僧知见彼人身口意业不清净少闻愚痴者。<a id="a-Dk"></a>不应受其语。<a id="a-Dl"></a>但当自恣。<a id="a-Dm"></a>若僧见彼人身口意业有清净有不清净及少闻愚痴亦如是。<a id="a-Dn"></a>若僧见彼人身口意净多闻智慧。<a id="a-Do"></a>应受其语。<a id="a-Dp"></a>当问言。<a id="a-Dq"></a>汝见彼有何等过。<a id="a-Dr"></a>为破戒为破见为破威仪为破正命。<a id="a-Ds"></a>若言破戒。<a id="a-Dt"></a>应问。<a id="a-Du"></a>汝知破戒相不。<a id="a-Dv"></a>若言不知。<a id="a-Dw"></a>诸比丘应诃令惭。<a id="a-Dx"></a>语言。<a id="a-Dy"></a>汝不知破戒相。<a id="a-Dz"></a>而在僧中说他破戒。<a id="a-E0"></a>僧若不作此诃。<a id="a-E1"></a>皆犯突吉罗。<a id="a-E2"></a>若言知。<a id="a-E3"></a>诸比丘应问。<a id="a-E4"></a>何等是破戒。<a id="a-E5"></a>答言犯波罗夷僧伽婆尸沙。<a id="a-E6"></a>若言破见。<a id="a-E7"></a>应问。<a id="a-E8"></a>汝知破见相不。<a id="a-E9"></a>若言不知。<a id="a-EA"></a>诸比丘应如上诃。<a id="a-EB"></a>若不诃皆犯突吉罗。<a id="a-EC"></a>若言知。<a id="a-ED"></a>应问。<a id="a-EE"></a>何等是破见。<a id="a-EF"></a>答言。<a id="a-EG"></a>无今世后世无罪福报应无父无母无阿罗汉。<a id="a-EH"></a>若言破威仪。<a id="a-EI"></a>应问。<a id="a-EJ"></a>汝知破威仪相不。<a id="a-EK"></a>若言不知。<a id="a-EL"></a>诸比丘应如上诃。<a id="a-EM"></a>若不诃皆犯突吉罗。<a id="a-EN"></a>若言知。<a id="a-EO"></a>应问。<a id="a-EP"></a>何等是破威仪。<a id="a-EQ"></a>答言。<a id="a-ER"></a>犯波逸提波罗提提舍尼突吉罗恶说。<a id="a-ES"></a>若言破正命。<a id="a-ET"></a>诸比丘应问。<a id="a-EU"></a>汝知破正命相不。<a id="a-EV"></a>若言不知。<a id="a-EW"></a>诸比丘亦应如上诃。<a id="a-EX"></a>若不诃皆犯突吉罗。<a id="a-EY"></a>若言知。<a id="a-EZ"></a>应问。<a id="a-Ea"></a>何等是破正命。<a id="a-Eb"></a>若言谄曲心以求利养。<a id="a-Ec"></a>僧复应更问。<a id="a-Ed"></a>汝为见为闻为疑。<a id="a-Ee"></a>若言见。<a id="a-Ef"></a>应问。<a id="a-Eg"></a>云何见何时见何处见。<a id="a-Eh"></a>汝在何处彼在何处。<a id="a-Ei"></a>若作是问不能答。<a id="a-Ej"></a>应如法治已自恣。<a id="a-Ek"></a>不应不自恣。<a id="a-El"></a>闻疑亦如是。</p>
  <p id="aEm">有一住处。<a id="a-En"></a>众僧于中安居三月皆得道证。<a id="a-Eo"></a>作是念。<a id="a-Ep"></a>若三月竟便自恣者。<a id="a-Eq"></a>便应移去则失此乐。<a id="a-Er"></a>诸比丘不知云何。<a id="a-Es"></a>以是白佛。<a id="a-Et"></a>佛言。<a id="a-Eu"></a>今听诸比丘三月自恣日皆集一处。<a id="a-Ev"></a>应一比丘唱言。<a id="a-Ew"></a>大德僧听。<a id="a-Ex"></a>我等于此安居得一心乐。<a id="a-Ey"></a>若自恣便去者则失此乐。<a id="a-Ez"></a>今共停此至八月满作四月自恣。<a id="a-F0"></a>白如是。<a id="a-F1"></a>如是白竟。<a id="a-F2"></a>若有欲远行比丘听自恣便去。<a id="a-F3"></a>若有欲住其自恣者。<a id="a-F4"></a>僧应为如法捡校使得自恣而去。<a id="a-F5"></a>若去比丘欲住后比丘自恣。<a id="a-F6"></a>诸比丘应语言。<a id="a-F7"></a>我等未自恣。<a id="a-F8"></a>汝云何得住。<a id="a-F9"></a>若彼去已至后自恣时。<a id="a-FA"></a>还住诸比丘自恣者。<a id="a-FB"></a>诸比丘应如法检校竟应自恣。</p>
  <p id="aFC">有诸比丘一处安居。<a id="a-FD"></a>闻某处好斗比丘当来。<a id="a-FE"></a>作是议言。<a id="a-FF"></a>彼来必住我等自恣。<a id="a-FG"></a>诸比丘不知云何。<a id="a-FH"></a>以是白佛。<a id="a-FI"></a>佛言。<a id="a-FJ"></a>未至自恣二三日。<a id="a-FK"></a>应自恣而去。<a id="a-FL"></a>若闻今日至。<a id="a-FM"></a>应即自恣而去。<a id="a-FN"></a>若闻已入界内。<a id="a-FO"></a>应疾出界外自恣而还。<a id="a-FP"></a>若不得。<a id="a-FQ"></a>应出迎礼拜问讯。<a id="a-FR"></a>为捉衣钵办洗浴具。<a id="a-FS"></a>将入浴室与涂身油蜜。<a id="a-FT"></a>出界外自恣。<a id="a-FU"></a>若复不得。<a id="a-FV"></a>应为办食随在界内外。<a id="a-FW"></a>若在界内食。<a id="a-FX"></a>食时应出界外自恣。<a id="a-FY"></a>若在界外食。<a id="a-FZ"></a>食时应住界内自恣。<a id="a-Fa"></a>若复不得。<a id="a-Fb"></a>应共集自恣后。<a id="a-Fc"></a>一旧比丘白诸旧比丘言。<a id="a-Fd"></a>大德僧听。<a id="a-Fe"></a>今共布萨说戒后四月黑十五日当自恣。<a id="a-Ff"></a>白如是。<a id="a-Fg"></a>客比丘若言何故四月黑十五日自恣。<a id="a-Fh"></a>旧比丘应答言。<a id="a-Fi"></a>本不共安居不应问我。<a id="a-Fj"></a>若客比丘复至黑十五日者。<a id="a-Fk"></a>旧比丘复应如上白。<a id="a-Fl"></a>后白十五日当自恣。<a id="a-Fm"></a>乃至不应问我亦如上。<a id="a-Fn"></a>客比丘复至白十五日者。<a id="a-Fo"></a>复应为作食如上。<a id="a-Fp"></a>若得者善。<a id="a-Fq"></a>若不得便应强共和合自恣。<a id="a-Fr"></a>不得不自恣。</p>
 </body>
</html>