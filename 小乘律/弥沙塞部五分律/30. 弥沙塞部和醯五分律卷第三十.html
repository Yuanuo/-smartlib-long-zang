<!doctype html>
<html id="z3IBV65qD" data-ver="783">
 <head>
  <meta charset="utf-8">
  <meta author="佛陀舍">
  <meta author="竺道生">
  <meta library="龙藏">
  <meta catalog="小乘律">
  <meta period="宋">
 </head>
 <body>
  <h1 id="a1">弥沙塞部和醯五分律卷第三十</h1>
  <h2 id="a2">第五分第九五百集法</h2>
  <p id="a3">尔时世尊泥洹未久。<a id="a-4"></a>大迦葉在毗舍离猕猴水边重阁讲堂。<a id="a-5"></a>与大比丘僧五百人俱。<a id="a-6"></a>皆是阿罗汉唯除阿难。<a id="a-7"></a>告诸比丘。<a id="a-8"></a>昔吾从波旬国向拘夷城。<a id="a-9"></a>二国中间闻佛世尊已般泥洹。<a id="a-A"></a>我时中心迷乱不能自摄。<a id="a-B"></a>诸聚落比丘比丘尼优婆塞优婆夷或躄或踊宛转于地。<a id="a-C"></a>莫不哀号叹速叹疾世间空虚世间眼灭。<a id="a-D"></a>时跋难陀先游于彼。<a id="a-E"></a>止众人言。<a id="a-F"></a>彼长老常言。<a id="a-G"></a>应行是不应行是。<a id="a-H"></a>应学是不应学是。<a id="a-I"></a>我等于今始脱此苦。<a id="a-J"></a>任意所为无复拘碍。<a id="a-K"></a>何为相与而共啼哭。<a id="a-L"></a>吾闻其语倍复忧毒。<a id="a-M"></a>佛虽泥洹比尼现在。<a id="a-N"></a>应同勖勉共结集之。<a id="a-O"></a>勿令跋难陀等别立眷属以破正法。<a id="a-P"></a>诸比丘咸以为善。<a id="a-Q"></a>白迦葉言。<a id="a-R"></a>阿难常侍世尊聪睿多闻具持法藏。<a id="a-S"></a>今应听在集比丘数。<a id="a-T"></a>迦葉言。<a id="a-U"></a>阿难犹在学地。<a id="a-V"></a>或随爱恚痴畏不应容之。<a id="a-W"></a>时阿难在毗舍离恒为四众昼夜说法。<a id="a-X"></a>众人来往殆若佛在。<a id="a-Y"></a>有跋耆比丘于彼阁上坐禅。<a id="a-Z"></a>以此闹乱不得游诸解脱三昧。<a id="a-a"></a>作是念。<a id="a-b"></a>阿难今于学地应有所作为无所作。<a id="a-c"></a>而常在愦闹多有所说。<a id="a-d"></a>既入定观见应有所作。<a id="a-e"></a>复作是念。<a id="a-f"></a>我今当为说厌离法使其因悟。<a id="a-g"></a>便往阿难所为说偈言。</p>
  <p id="ah">静处坐树下　　心趣于泥洹</p>
  <p id="ai">汝禅莫放逸　　多说何所为</p>
  <p id="aj">诸比丘亦语阿难言。<a id="a-k"></a>汝应速有所作。<a id="a-l"></a>大迦葉今欲集比尼法。<a id="a-m"></a>而不听汝在此数中。<a id="a-n"></a>阿难既闻跋耆比丘所说偈。<a id="a-o"></a>又闻迦葉不听在集比尼数中。<a id="a-p"></a>初中后夜勤经行思惟望得解脱。<a id="a-q"></a>而未能得。<a id="a-r"></a>后夜垂过身体疲极。<a id="a-s"></a>欲小偃卧头未至枕。<a id="a-t"></a>豁然漏尽。<a id="a-u"></a>诸比丘知即白迦葉。<a id="a-v"></a>阿难昨夜已得解脱。<a id="a-w"></a>今应听在集比尼数。<a id="a-x"></a>迦葉即听。<a id="a-y"></a>于是迦葉作是念。<a id="a-z"></a>何许多有饮食床坐卧具。<a id="a-10"></a>可得以资给集比尼。<a id="a-11"></a>唯见王舍城足以资给。<a id="a-12"></a>便于僧中唱言。<a id="a-13"></a>此中五百阿罗汉应往王舍城安居。<a id="a-14"></a>余人一不得去。</p>
  <p id="a15">作是制已。<a id="a-16"></a>五百罗汉至王舍城。<a id="a-17"></a>于夏初月补治房舍卧具。<a id="a-18"></a>二月游戏诸禅解脱。<a id="a-19"></a>三月然后共集一处。<a id="a-1A"></a>于是迦葉白僧言。<a id="a-1B"></a>大德僧听。<a id="a-1C"></a>我今于僧中问优波离比尼义。<a id="a-1D"></a>若僧时到僧忍听。<a id="a-1E"></a>白如是。<a id="a-1F"></a>时优波离亦白僧言。<a id="a-1G"></a>大德僧听。<a id="a-1H"></a>我今当答迦葉比尼义。<a id="a-1I"></a>若僧时到僧忍听。<a id="a-1J"></a>白如是。<a id="a-1K"></a>迦葉即问优波离。<a id="a-1L"></a>佛于何处制初戒。<a id="a-1M"></a>优波离言在毗舍离。<a id="a-1N"></a>又问因谁制。<a id="a-1O"></a>答言。<a id="a-1P"></a>因须提那迦兰陀子。<a id="a-1Q"></a>又问以何事制。<a id="a-1R"></a>答言。<a id="a-1S"></a>共本二行淫。<a id="a-1T"></a>又问有二制不。<a id="a-1U"></a>答言有。<a id="a-1V"></a>有比丘共猕猴行淫。<a id="a-1W"></a>迦葉复问。<a id="a-1X"></a>于何处制第二戒。<a id="a-1Y"></a>答言。<a id="a-1Z"></a>在王舍城。<a id="a-1a"></a>又问因谁制。<a id="a-1b"></a>答言。<a id="a-1c"></a>因达腻吒。<a id="a-1d"></a>又问以何事制。<a id="a-1e"></a>答言。<a id="a-1f"></a>盗瓶沙王材。<a id="a-1g"></a>迦葉复问。<a id="a-1h"></a>于何处制第三戒。<a id="a-1i"></a>答言。<a id="a-1j"></a>在毗舍离。<a id="a-1k"></a>又问因谁制。<a id="a-1l"></a>答言。<a id="a-1m"></a>因众多比丘。<a id="a-1n"></a>又问以何事制。<a id="a-1o"></a>答言。<a id="a-1p"></a>自相害命。<a id="a-1q"></a>迦葉复问。<a id="a-1r"></a>于何处制第四戒。<a id="a-1s"></a>答言。<a id="a-1t"></a>在毗舍离。<a id="a-1u"></a>又问因谁制。<a id="a-1v"></a>答言。<a id="a-1w"></a>因婆求摩河诸比丘。<a id="a-1x"></a>又问以何事制。<a id="a-1y"></a>答言。<a id="a-1z"></a>虚称得过人法。<a id="a-20"></a>迦葉作如是等问一切比尼已。<a id="a-21"></a>于僧中唱言。<a id="a-22"></a>此是比丘比尼。<a id="a-23"></a>此是比丘尼比尼。<a id="a-24"></a>合名为比尼藏。</p>
  <p id="a25">迦葉复白僧言。<a id="a-26"></a>大德僧听。<a id="a-27"></a>我今欲于僧中问阿难修多罗义。<a id="a-28"></a>若僧时到僧忍听。<a id="a-29"></a>白如是。<a id="a-2A"></a>阿难亦白僧言。<a id="a-2B"></a>大德僧听。<a id="a-2C"></a>我今当答迦葉修多罗义。<a id="a-2D"></a>若僧时到僧忍听。<a id="a-2E"></a>白如是。<a id="a-2F"></a>迦葉即问阿难言。<a id="a-2G"></a>佛在何处说增一经。<a id="a-2H"></a>在何处说增十经大因缘经僧祇陀经沙门果经梵动经。<a id="a-2I"></a>何等经因比丘说。<a id="a-2J"></a>何等经因比丘尼优婆塞优婆夷诸天子天女说。<a id="a-2K"></a>阿难皆随佛说而答。<a id="a-2L"></a>迦葉如是问一切修多罗已。<a id="a-2M"></a>僧中唱言。<a id="a-2N"></a>此是长经今集为一部。<a id="a-2O"></a>名长阿含。<a id="a-2P"></a>此是不长不短今集为一部。<a id="a-2Q"></a>名为中阿含。<a id="a-2R"></a>此是杂说为比丘比丘尼优婆塞优婆夷天子天女说。<a id="a-2S"></a>今集为一部名杂阿含。<a id="a-2T"></a>此是从一法增至十一法。<a id="a-2U"></a>今集为一部名增一阿含。<a id="a-2V"></a>自余杂说今集为一部。<a id="a-2W"></a>名为杂藏。<a id="a-2X"></a>合名为修多罗藏。<a id="a-2Y"></a>我等已集法竟。<a id="a-2Z"></a>从今已后。<a id="a-2a"></a>佛所不制不应妄制。<a id="a-2b"></a>若已制不得有违。<a id="a-2c"></a>如佛所教应谨学之。</p>
  <p id="a2d">阿难复白迦葉言。<a id="a-2e"></a>我亲从佛闻。<a id="a-2f"></a>吾般泥洹后若欲除小小戒听除。<a id="a-2g"></a>迦葉即问。<a id="a-2h"></a>汝欲以何为小小戒。<a id="a-2i"></a>答言不知。<a id="a-2j"></a>又问何故不知。<a id="a-2k"></a>答言不问世尊。<a id="a-2l"></a>又问何故不问。<a id="a-2m"></a>答言时佛身痛恐以恼乱。<a id="a-2n"></a>迦葉诘言。<a id="a-2o"></a>汝不问此义犯突吉罗。<a id="a-2p"></a>应自见罪悔过。<a id="a-2q"></a>阿难言。<a id="a-2r"></a>大德。<a id="a-2s"></a>我非不敬戒不问此义。<a id="a-2t"></a>恐恼乱世尊。<a id="a-2u"></a>是故不敢。<a id="a-2v"></a>我于是中不见罪相。<a id="a-2w"></a>敬信大德今当悔过。<a id="a-2x"></a>迦葉复诘阿难言。<a id="a-2y"></a>汝为世尊缝僧伽梨以脚指押犯突吉罗。<a id="a-2z"></a>亦应见罪悔过。<a id="a-30"></a>阿难言。<a id="a-31"></a>我非不敬佛。<a id="a-32"></a>无人捉綦是以脚押。<a id="a-33"></a>我于是中亦不见罪相。<a id="a-34"></a>敬信大德今当悔过。<a id="a-35"></a>迦葉复诘阿难言。<a id="a-36"></a>汝三请世尊求听女人于正法出家。<a id="a-37"></a>犯突吉罗。<a id="a-38"></a>亦应见罪悔过。<a id="a-39"></a>阿难言。<a id="a-3A"></a>我非不敬法。<a id="a-3B"></a>但摩诃波阇波提瞿昙弥。<a id="a-3C"></a>长养世尊至大出家致成大道。<a id="a-3D"></a>此功应报是以三请。<a id="a-3E"></a>我于此中亦不见罪相。<a id="a-3F"></a>敬信大德今当悔过。<a id="a-3G"></a>迦葉复诘阿难言。<a id="a-3H"></a>佛临泥洹现相语汝。<a id="a-3I"></a>若有得四神足。<a id="a-3J"></a>欲住寿一劫若过一劫便可得之。<a id="a-3K"></a>如来成就无量定法。<a id="a-3L"></a>如是三反现相语汝。<a id="a-3M"></a>汝不请佛住世一劫若过一劫。<a id="a-3N"></a>犯突吉罗。<a id="a-3O"></a>亦应见罪悔过。<a id="a-3P"></a>阿难言。<a id="a-3Q"></a>我非不欲请佛久住。<a id="a-3R"></a>恶魔波旬厌蔽我心。<a id="a-3S"></a>是故致此。<a id="a-3T"></a>我于此中亦不见罪相。<a id="a-3U"></a>敬信大德今当悔过。<a id="a-3V"></a>迦葉复诘阿难言。<a id="a-3W"></a>佛昔从汝三反索水。<a id="a-3X"></a>汝竟不奉。<a id="a-3Y"></a>犯突吉罗。<a id="a-3Z"></a>亦应见罪悔过。<a id="a-3a"></a>阿难言。<a id="a-3b"></a>我非不欲奉。<a id="a-3c"></a>时有五百乘车上流厉渡水浊未清。<a id="a-3d"></a>恐以致患是以不奉。<a id="a-3e"></a>我于此中亦不见罪相。<a id="a-3f"></a>敬信大德今当悔过。<a id="a-3g"></a>迦葉复诘阿难言。<a id="a-3h"></a>汝听女人先礼舍利。<a id="a-3i"></a>犯突吉罗。<a id="a-3j"></a>亦应见罪悔过。<a id="a-3k"></a>阿难言。<a id="a-3l"></a>我非欲使女人先礼舍利。<a id="a-3m"></a>恐其日暮不得入城。<a id="a-3n"></a>是以听之。<a id="a-3o"></a>我于此中亦不见罪相。<a id="a-3p"></a>敬信大德今当悔过。<a id="a-3q"></a>阿难敬信大迦葉故。<a id="a-3r"></a>即于众僧中作六突吉罗悔过。</p>
  <p id="a3s">迦葉复诘阿难言。<a id="a-3t"></a>若我等以众学法为小小戒。<a id="a-3u"></a>余比丘便言。<a id="a-3v"></a>至四波罗提提舍尼亦是小小戒。<a id="a-3w"></a>若我等以至四波罗提提舍尼为小小戒。<a id="a-3x"></a>余比丘便复言。<a id="a-3y"></a>至波逸提亦是小小戒。<a id="a-3z"></a>若我等以至波逸提为小小戒。<a id="a-40"></a>余比丘便复言。<a id="a-41"></a>至尼萨耆波逸提亦是小小戒。<a id="a-42"></a>俄成四种何可得定。<a id="a-43"></a>迦葉复言。<a id="a-44"></a>若我等不知小小戒相而妄除者。<a id="a-45"></a>诸外道辈当作是语。<a id="a-46"></a>沙门释子其法如烟。<a id="a-47"></a>师在之时所制皆行。<a id="a-48"></a>般泥洹后不肯复学。<a id="a-49"></a>迦葉复于僧中唱言。<a id="a-4A"></a>我等已集法竟。<a id="a-4B"></a>若佛所不制不应妄制若已制不得有违。<a id="a-4C"></a>如佛所教应谨学之。</p>
  <p id="a4D">时长老富兰那在南方。<a id="a-4E"></a>闻佛于拘夷城般泥洹诸长老比丘共集王舍城论比尼法。<a id="a-4F"></a>自与眷属如屈伸臂顷来到众中语迦葉言。<a id="a-4G"></a>我闻佛泥洹上座比丘皆共集此论比尼法。<a id="a-4H"></a>为实尔不。<a id="a-4I"></a>迦葉答言。<a id="a-4J"></a>大德实尔。<a id="a-4K"></a>富兰那言。<a id="a-4L"></a>可更论之。<a id="a-4M"></a>迦葉即如上更论。<a id="a-4N"></a>论已富兰那语迦葉言。<a id="a-4O"></a>我亲从佛闻。<a id="a-4P"></a>内宿内熟自熟自持食从人受自取果食就池水受无净人净果除核食之。<a id="a-4Q"></a>迦葉答言。<a id="a-4R"></a>大德。<a id="a-4S"></a>此七条者。<a id="a-4T"></a>佛在毗舍离时世饥馑乞食难得故权听之。<a id="a-4U"></a>后即于彼还更制四。<a id="a-4V"></a>至舍卫城复还制三。<a id="a-4W"></a>富兰那言。<a id="a-4X"></a>世尊不应制已还听听已还制。<a id="a-4Y"></a>迦葉答言。<a id="a-4Z"></a>佛是法主于法自在。<a id="a-4a"></a>制已还听听已还制有何等咎。<a id="a-4b"></a>富兰那言。<a id="a-4c"></a>我忍余事于此七条不能行之。<a id="a-4d"></a>迦葉复于僧中唱言。<a id="a-4e"></a>若佛所不制不应妄制。<a id="a-4f"></a>若已制不得有违。<a id="a-4g"></a>如佛所教应谨学之。<a id="a-4h"></a>尔时拘舍弥阐陀比丘触恼众僧不共和合。<a id="a-4i"></a>有一比丘安居竟往迦葉所。<a id="a-4j"></a>具以事白。<a id="a-4k"></a>迦葉语阿难言。<a id="a-4l"></a>汝往拘舍弥。<a id="a-4m"></a>以佛语僧语作梵坛法罚之。<a id="a-4n"></a>阿难受使。<a id="a-4o"></a>与五百比丘俱往。<a id="a-4p"></a>阐陀闻阿难与五百比丘来出迎。<a id="a-4q"></a>问阿难言。<a id="a-4r"></a>何故来此。<a id="a-4s"></a>将无与我欲作不益耶。<a id="a-4t"></a>答言。<a id="a-4u"></a>乃欲益汝。<a id="a-4v"></a>阐陀言云何益我。<a id="a-4w"></a>答言。<a id="a-4x"></a>今当以佛语僧语作梵坛法罚汝。<a id="a-4y"></a>即问。<a id="a-4z"></a>云何名梵坛法。<a id="a-50"></a>答言。<a id="a-51"></a>梵坛法者。<a id="a-52"></a>一切比丘比丘尼优婆塞优婆夷不得共汝来往交言。<a id="a-53"></a>阐陀闻已闷绝躄地。<a id="a-54"></a>语阿难言。<a id="a-55"></a>此岂不名杀于我耶。<a id="a-56"></a>阿难言。<a id="a-57"></a>我亲从佛闻。<a id="a-58"></a>汝当从我得道。<a id="a-59"></a>汝起为汝说法彼便起听。<a id="a-5A"></a>阿难为说种种妙法示教利喜。<a id="a-5B"></a>即远尘离垢于诸法中得法眼净。</p>
  <p id="a5C">集比尼法时。<a id="a-5D"></a>长老阿若憍陈如为第一上座。<a id="a-5E"></a>富兰那为第二上座。<a id="a-5F"></a>昙弥为第三上座。<a id="a-5G"></a>陀婆迦葉为第四上座。<a id="a-5H"></a>跋陀迦葉为第五上座。<a id="a-5I"></a>大迦葉为第六上座。<a id="a-5J"></a>优波离为第七上座。<a id="a-5K"></a>阿那律为第八上座。<a id="a-5L"></a>凡五百阿罗汉不多不少。<a id="a-5M"></a>是故名为五百集法。</p>
  <p data-pb></p>
  <h2 id="a5N">第五分第十七百集法</h2>
  <p id="a5O">佛泥洹后百岁。<a id="a-5P"></a>毗舍离诸跋耆比丘始起十非法。<a id="a-5Q"></a>一盐姜合共宿净。<a id="a-5R"></a>二两指抄食食净。<a id="a-5S"></a>三复坐食净。<a id="a-5T"></a>四越聚落食净。<a id="a-5U"></a>五酥油蜜石蜜和酪净。<a id="a-5V"></a>六饮阁楼伽酒净。<a id="a-5W"></a>七作坐具随意大小净。<a id="a-5X"></a>八习先所习净。<a id="a-5Y"></a>九求听净。<a id="a-5Z"></a>十受畜金银钱净。<a id="a-5a"></a>彼诸比丘常以月八日十四日十五日盛满钵水。<a id="a-5b"></a>集坐多人众处。<a id="a-5c"></a>持钵着前以为吉祥。<a id="a-5d"></a>要人求施。<a id="a-5e"></a>时诸白衣男女大小经过前者。<a id="a-5f"></a>便指钵水言。<a id="a-5g"></a>此中吉祥。<a id="a-5h"></a>可与衣钵革屣药直。<a id="a-5i"></a>有欲与者与之。<a id="a-5j"></a>不欲与者便讥呵言。<a id="a-5k"></a>沙门释子不应受畜金银及钱。<a id="a-5l"></a>设人自与不应眼视。<a id="a-5m"></a>而今云何作此求施。<a id="a-5n"></a>时长老耶舍迦兰陀子。<a id="a-5o"></a>在彼猕猴水边重阁讲堂。<a id="a-5p"></a>语诸比丘言。<a id="a-5q"></a>汝莫作此求施。<a id="a-5r"></a>我亲从佛闻。<a id="a-5s"></a>若有非法求施施非法求二俱得罪。<a id="a-5t"></a>语诸比丘已。<a id="a-5u"></a>复语诸白衣男女大小。<a id="a-5v"></a>汝等莫作此施。<a id="a-5w"></a>我亲从佛闻。<a id="a-5x"></a>若非法求施施非法求二俱得罪。</p>
  <p id="a5y">彼诸比丘得金银钱已。<a id="a-5z"></a>语耶舍言。<a id="a-60"></a>大德可受此分。<a id="a-61"></a>答言。<a id="a-62"></a>我不受非法求得施分。<a id="a-63"></a>复语言。<a id="a-64"></a>若不自受可以施僧。<a id="a-65"></a>答言。<a id="a-66"></a>我既不受云何施僧。<a id="a-67"></a>于是诸比丘便以耶舍前教白衣为骂白衣。<a id="a-68"></a>与作下意羯磨。<a id="a-69"></a>羯磨已耶舍言。<a id="a-6A"></a>我亲从佛闻。<a id="a-6B"></a>若僧与作下意羯磨。<a id="a-6C"></a>应差一比丘为伴谢诸白衣。<a id="a-6D"></a>诸比丘便白二羯磨差一比丘伴之。<a id="a-6E"></a>耶舍即将至白衣所。<a id="a-6F"></a>正值五百优婆塞聚在一处。<a id="a-6G"></a>便语之言。<a id="a-6H"></a>诸君当知。<a id="a-6I"></a>是法我说是法。<a id="a-6J"></a>非法我说非法。<a id="a-6K"></a>是比尼我说是比尼。<a id="a-6L"></a>非比尼我说非比尼。<a id="a-6M"></a>是佛教我说是佛教。<a id="a-6N"></a>非佛教我说非佛教。<a id="a-6O"></a>我先所说使诸优婆塞嗔。<a id="a-6P"></a>今来谢过。<a id="a-6Q"></a>诸优婆塞皆大惊言。<a id="a-6R"></a>大德。<a id="a-6S"></a>何时为我等说是法是比尼是佛教。<a id="a-6T"></a>使我等嗔而来见谢。<a id="a-6U"></a>耶舍更语诸人言。<a id="a-6V"></a>世尊一时在王舍城耆域庵罗园。<a id="a-6W"></a>时瓶沙王诸大臣共集王门作如是议。<a id="a-6X"></a>沙门释子应受畜金银珠宝及用贩卖。<a id="a-6Y"></a>时彼众中有一大臣名珠髻语众人言。<a id="a-6Z"></a>勿作此议。<a id="a-6a"></a>沙门释子不应受畜金银珠宝及用贩卖。<a id="a-6b"></a>即以此事往白世尊。<a id="a-6c"></a>我之所说将无过谬。<a id="a-6d"></a>佛言。<a id="a-6e"></a>汝之所说正得其中。<a id="a-6f"></a>所以者何。<a id="a-6g"></a>我常说此沙门释子不应受畜金银珠宝及用贩卖。<a id="a-6h"></a>复白佛言。<a id="a-6i"></a>唯愿世尊。<a id="a-6j"></a>遣告众人令知非谬。<a id="a-6k"></a>佛言大善。<a id="a-6l"></a>又告珠髻。<a id="a-6m"></a>譬如日月为烟云尘阿修罗四曀所蔽不明不净。<a id="a-6n"></a>沙门婆罗门有四种曀亦复如是。<a id="a-6o"></a>或不断爱欲行于淫法。<a id="a-6p"></a>或耽酒食不能除断。<a id="a-6q"></a>或专作邪命以自给活。<a id="a-6r"></a>或受畜金银珠宝及用贩卖。<a id="a-6s"></a>若人以五欲为净。<a id="a-6t"></a>是人则以受畜金银珠宝及用贩卖为净。<a id="a-6u"></a>若人以受畜金银珠宝及用贩卖为净。<a id="a-6v"></a>是人则以五欲为净。<a id="a-6w"></a>若人依我出家受具足戒。<a id="a-6x"></a>而以受畜金银珠宝及用贩卖为净者。<a id="a-6y"></a>当知是人必定不信我之法律。<a id="a-6z"></a>我虽常说须车求车须人求人随所须物皆听求之。<a id="a-70"></a>而终不得受畜金银珠宝及用贩卖。<a id="a-71"></a>耶舍说此已又言。<a id="a-72"></a>我先说是法非法是律非律是佛教非佛教是佛所说非佛所说。<a id="a-73"></a>诸优婆塞言。<a id="a-74"></a>我等于此语中无不信乐。<a id="a-75"></a>今毗舍离唯有大德。<a id="a-76"></a>是沙门释子。<a id="a-77"></a>愿受我等尽寿住此四事供养。</p>
  <p id="a78">耶舍谢诸优婆塞已。<a id="a-79"></a>与僧使比丘俱还僧坊。<a id="a-7A"></a>跋耆比丘问僧使比丘言。<a id="a-7B"></a>耶舍比丘已谢诸优婆塞未。<a id="a-7C"></a>答言已谢。<a id="a-7D"></a>但诸白衣皆信其语。<a id="a-7E"></a>咸作是言。<a id="a-7F"></a>今毗舍离唯有大德。<a id="a-7G"></a>已请尽寿四事供养。<a id="a-7H"></a>于我等辈无复宜利。<a id="a-7I"></a>跋耆比丘复以耶舍前教诸比丘为骂僧犯波逸提。<a id="a-7J"></a>语言。<a id="a-7K"></a>汝当见罪悔过。<a id="a-7L"></a>耶舍答言。<a id="a-7M"></a>我无罪可见云何悔过。<a id="a-7N"></a>跋耆比丘便聚集。<a id="a-7O"></a>欲与作不见罪羯磨。<a id="a-7P"></a>于是耶舍便以神足飞往波旬国。<a id="a-7Q"></a>时波利邑有六十比丘。<a id="a-7R"></a>皆是阿练若三衣乞食粪扫衣常坐露地坐具足三明六通。<a id="a-7S"></a>悉是阿难弟子。<a id="a-7T"></a>俱共飞来向毗舍离。<a id="a-7U"></a>耶舍见之。<a id="a-7V"></a>便置衣钵于虚空中犹如着地。<a id="a-7W"></a>与彼比丘共相问讯。<a id="a-7X"></a>具说跋耆比丘十种非法。<a id="a-7Y"></a>语言大德。<a id="a-7Z"></a>我等当共论比尼法以灭斯事。<a id="a-7a"></a>勿使跋耆比丘破于正法。<a id="a-7b"></a>彼比丘莫逆于心欲共同灭。<a id="a-7c"></a>复有三十波利邑比丘。<a id="a-7d"></a>德皆如上。<a id="a-7e"></a>亦是阿难弟子。<a id="a-7f"></a>在摩偷罗国。<a id="a-7g"></a>耶舍与六十比丘作是议言。<a id="a-7h"></a>得彼三十比丘同我等者。<a id="a-7i"></a>必得如法灭彼恶事。<a id="a-7j"></a>议已便共飞往彼比丘所。<a id="a-7k"></a>具如上说彼亦莫逆于心欲共同灭。<a id="a-7l"></a>复有波利邑三十比丘听皆如上。<a id="a-7m"></a>亦是阿难弟子。<a id="a-7n"></a>在阿腊脾邑。<a id="a-7o"></a>耶舍复与九十人作如上议。<a id="a-7p"></a>往到其所具如上说。<a id="a-7q"></a>彼亦同心欲共灭之。<a id="a-7r"></a>时长老三浮陀在阿哹山上。<a id="a-7s"></a>耶舍复共百二十人作如上议。<a id="a-7t"></a>往到其所具如上说。<a id="a-7u"></a>彼亦同心欲共灭之。<a id="a-7v"></a>时长老离婆多在拘舍弥城。<a id="a-7w"></a>得慈心三昧有大眷属。<a id="a-7x"></a>耶舍复与百二十一人亦如上议。<a id="a-7y"></a>往到其所具如上说。<a id="a-7z"></a>彼亦同心欲共灭之。<a id="a-80"></a>时跋耆诸比丘。<a id="a-81"></a>闻耶舍往拘舍弥离婆多所。<a id="a-82"></a>便载满船沙门衣钵诸所须物。<a id="a-83"></a>亦欲往彼行货求助。<a id="a-84"></a>其船中伴有一持律比丘名沙兰。<a id="a-85"></a>窃独思惟。<a id="a-86"></a>跋耆比丘为如法不。<a id="a-87"></a>即依诸经律察其所为。<a id="a-88"></a>为不如法。<a id="a-89"></a>时空中神三反唱言。<a id="a-8A"></a>如是如是。<a id="a-8B"></a>跋耆比丘所行非法。<a id="a-8C"></a>如汝所见。<a id="a-8D"></a>跋耆诸比丘到拘舍弥。<a id="a-8E"></a>皆共上岸到长老离婆多所白言。<a id="a-8F"></a>我等多载沙门所须之物来奉大德。<a id="a-8G"></a>愿为纳受。<a id="a-8H"></a>答言。<a id="a-8I"></a>我衣钵具足不复须之。<a id="a-8J"></a>又白言。<a id="a-8K"></a>若不多须愿受少许。<a id="a-8L"></a>答言。<a id="a-8M"></a>我衣钵已备不得为汝亏法有受。<a id="a-8N"></a>离婆多有一弟子名曰达磨。<a id="a-8O"></a>常侍左右。<a id="a-8P"></a>跋耆诸比丘便往其所语言。<a id="a-8Q"></a>我有沙门所须之物。<a id="a-8R"></a>若有短乏便可取之。<a id="a-8S"></a>答言。<a id="a-8T"></a>我皆自有无所乏少。<a id="a-8U"></a>跋耆诸比丘复言。<a id="a-8V"></a>佛在世时人来施佛。<a id="a-8W"></a>佛不受者以施阿难。<a id="a-8X"></a>阿难皆受。<a id="a-8Y"></a>阿难既受则是佛受。<a id="a-8Z"></a>达磨闻之为受一物。<a id="a-8a"></a>受已问言。<a id="a-8b"></a>汝等何意强施我物。<a id="a-8c"></a>答言。<a id="a-8d"></a>欲汝为我白汝和尚以力见助不令耶舍坏我法律。<a id="a-8e"></a>达磨便为往和尚所白言。<a id="a-8f"></a>和尚可助跋耆比丘。<a id="a-8g"></a>答言。<a id="a-8h"></a>行非法人我所不助。<a id="a-8i"></a>达磨复白。<a id="a-8j"></a>愿更筹量。<a id="a-8k"></a>答言。<a id="a-8l"></a>汝今劝我助非法人非我弟子。<a id="a-8m"></a>从今勿复在我左右。<a id="a-8n"></a>我亦不复共汝语言。<a id="a-8o"></a>达磨愧惧。<a id="a-8p"></a>出到跋耆诸比丘所。<a id="a-8q"></a>彼皆问言。<a id="a-8r"></a>汝和尚有助我意不。<a id="a-8s"></a>答言无有。<a id="a-8t"></a>徒令我今为汝受责得不共语摈。<a id="a-8u"></a>跋耆诸比丘问言。<a id="a-8v"></a>汝今几岁。<a id="a-8w"></a>答言二十岁。<a id="a-8x"></a>便言汝年德如此。<a id="a-8y"></a>何忍作此不共语摈。<a id="a-8z"></a>于是长老离婆多作是念。<a id="a-90"></a>我若于此灭彼事者。<a id="a-91"></a>彼造事人必更发起。<a id="a-92"></a>今当共往就彼灭之。<a id="a-93"></a>念已便与大众俱之毗舍离城。<a id="a-94"></a>彼城先有比丘名一切去。<a id="a-95"></a>于阎浮提沙门释子中最为上座。<a id="a-96"></a>得阿罗汉三明六通。<a id="a-97"></a>亦是阿难最大弟子。<a id="a-98"></a>耶舍于僧坊外语离婆多。<a id="a-99"></a>可往上座房敷卧具宿并具白上事。<a id="a-9A"></a>我晨朝亦当问讯上座。<a id="a-9B"></a>众人既入僧房。<a id="a-9C"></a>彼上座为办浴具设过中浆。<a id="a-9D"></a>离婆多独往上座房中敷卧具宿。<a id="a-9E"></a>离婆多夜作是念。<a id="a-9F"></a>此一切去羸老上座。<a id="a-9G"></a>犹尚克厉竟夜坐禅。<a id="a-9H"></a>我今何宜而得安寝。<a id="a-9I"></a>一切去亦作是念。<a id="a-9J"></a>此客比丘行路疲极复兼洗浴。<a id="a-9K"></a>犹尚竟夜坐禅行道。<a id="a-9L"></a>我今云何而得安卧。<a id="a-9M"></a>二人相推遂竟夜坐禅。<a id="a-9N"></a>至后夜时。<a id="a-9O"></a>一切去问离婆多言。<a id="a-9P"></a>汝今夜多游何定。<a id="a-9Q"></a>答言我性多慈。<a id="a-9R"></a>今夜多游此定。<a id="a-9S"></a>一切去言。<a id="a-9T"></a>此是粗定。<a id="a-9U"></a>又问汝是阿罗汉非。<a id="a-9V"></a>答言是。<a id="a-9W"></a>离婆多次问一切去言。<a id="a-9X"></a>上座今夜多游何定。<a id="a-9Y"></a>答言我性好空观。<a id="a-9Z"></a>今夜多游此定。<a id="a-9a"></a>离婆多言。<a id="a-9b"></a>比是大人所行。<a id="a-9c"></a>何以故。<a id="a-9d"></a>空三昧是大人法。<a id="a-9e"></a>又问上座。<a id="a-9f"></a>是阿罗汉不。<a id="a-9g"></a>答言是。<a id="a-9h"></a>后夜竟已。<a id="a-9i"></a>耶舍比丘到房前弹指。<a id="a-9j"></a>上座开户。<a id="a-9k"></a>即入问讯。<a id="a-9l"></a>问讯已。<a id="a-9m"></a>离婆多问一切去言。<a id="a-9n"></a>盐姜合共宿净不。<a id="a-9o"></a>答言。<a id="a-9p"></a>此事应僧中问。<a id="a-9q"></a>若独问我。<a id="a-9r"></a>恐非法人以我为私。<a id="a-9s"></a>不容我作论比尼数。<a id="a-9t"></a>于是离婆多即集僧。<a id="a-9u"></a>欲论比尼而多乱语。<a id="a-9v"></a>便白僧言。<a id="a-9w"></a>今日欲共论毗尼法。<a id="a-9x"></a>而多乱语不得有断。<a id="a-9y"></a>彼此众应各求四人僧为白二羯磨差为断事主。<a id="a-9z"></a>跋耆比丘先求四人。<a id="a-A0"></a>一名一切去。<a id="a-A1"></a>二名离婆多。<a id="a-A2"></a>三名不阇宗。<a id="a-A3"></a>四名修摩那。<a id="a-A4"></a>波利邑比丘亦求四人。<a id="a-A5"></a>一名三浮陀。<a id="a-A6"></a>二名沙兰。<a id="a-A7"></a>三名长发。<a id="a-A8"></a>四名婆沙蓝。<a id="a-A9"></a>诸上座被僧差已共作是议。<a id="a-AA"></a>何许地闲静平旷。<a id="a-AB"></a>可共于中论比尼法。<a id="a-AC"></a>即遍观察。<a id="a-AD"></a>唯毗罗耶女所施园好。<a id="a-AE"></a>离婆多即使弟子达磨往彼敷座。<a id="a-AF"></a>若上座至汝便避去。<a id="a-AG"></a>受敕即敷。<a id="a-AH"></a>诸上座至次第而坐。<a id="a-AI"></a>于是离婆多问一切去上座言。<a id="a-AJ"></a>盐姜合共宿净不。<a id="a-AK"></a>答言不净。<a id="a-AL"></a>又问在何处制。<a id="a-AM"></a>答言在王舍城。<a id="a-AN"></a>又问因谁制。<a id="a-AO"></a>答言因一阿练若比丘。<a id="a-AP"></a>又问犯何事。<a id="a-AQ"></a>答言犯宿食波逸提。<a id="a-AR"></a>离婆多言。<a id="a-AS"></a>此是法此是律此是佛教。<a id="a-AT"></a>跋耆比丘所行非法非律非佛教。<a id="a-AU"></a>今下一筹。<a id="a-AV"></a>离婆多复问。<a id="a-AW"></a>两指抄食食净不。<a id="a-AX"></a>上座问。<a id="a-AY"></a>云何名两指抄食食净。<a id="a-AZ"></a>离婆多言。<a id="a-Aa"></a>比丘足食已更得食以两指抄食之。<a id="a-Ab"></a>答言不净。<a id="a-Ac"></a>又问在何处制。<a id="a-Ad"></a>答言在王舍城。<a id="a-Ae"></a>又问因谁制。<a id="a-Af"></a>答言因跋难陀。<a id="a-Ag"></a>又问犯何事。<a id="a-Ah"></a>答言犯不作残食法食波逸提。<a id="a-Ai"></a>离婆多言。<a id="a-Aj"></a>此是法乃至非佛教。<a id="a-Ak"></a>今下第二筹。<a id="a-Al"></a>复坐食净越聚落食净亦如是。<a id="a-Am"></a>下第三第四筹。<a id="a-An"></a>离婆多复问。<a id="a-Ao"></a>酥油蜜石蜜和酪净不。<a id="a-Ap"></a>上座问。<a id="a-Aq"></a>云何名酥油蜜石蜜和酪净。<a id="a-Ar"></a>离婆多言非时饮之。<a id="a-As"></a>答言不净。<a id="a-At"></a>又问在何处制。<a id="a-Au"></a>答言在舍卫城。<a id="a-Av"></a>又问因谁制。<a id="a-Aw"></a>答言因迦留陀夷。<a id="a-Ax"></a>又问犯何事。<a id="a-Ay"></a>答言犯非时食波逸提。<a id="a-Az"></a>离婆多言。<a id="a-B0"></a>此是法乃至非佛教。<a id="a-B1"></a>今下第五筹。<a id="a-B2"></a>离婆多复问。<a id="a-B3"></a>饮阇楼伽酒净不。<a id="a-B4"></a>上座问。<a id="a-B5"></a>云何名阇楼伽酒。<a id="a-B6"></a>离婆多言。<a id="a-B7"></a>酿酒未熟者。<a id="a-B8"></a>答言不净。<a id="a-B9"></a>又问在何处制。<a id="a-BA"></a>答言在拘舍弥。<a id="a-BB"></a>又问因谁制。<a id="a-BC"></a>答言因沙竭陀。<a id="a-BD"></a>又问犯何事。<a id="a-BE"></a>答言饮酒波逸提。<a id="a-BF"></a>离婆多言。<a id="a-BG"></a>此是法乃至非佛教。<a id="a-BH"></a>今下第六筹。<a id="a-BI"></a>离婆多复问。<a id="a-BJ"></a>作坐具随意大小净不。<a id="a-BK"></a>答言不净。<a id="a-BL"></a>又问在何处制。<a id="a-BM"></a>答言舍卫城。<a id="a-BN"></a>又问因谁制。<a id="a-BO"></a>答言因迦留陀夷。<a id="a-BP"></a>又问犯何事。<a id="a-BQ"></a>答言犯波逸提。<a id="a-BR"></a>离婆多言。<a id="a-BS"></a>此是法乃至非佛教。<a id="a-BT"></a>今下第七筹。<a id="a-BU"></a>离婆多复问。<a id="a-BV"></a>习先所习净不。<a id="a-BW"></a>上座问。<a id="a-BX"></a>云何名习先所习。<a id="a-BY"></a>离婆多言。<a id="a-BZ"></a>习白衣时所作。<a id="a-Ba"></a>上座言。<a id="a-Bb"></a>或有可习或不可习。<a id="a-Bc"></a>离婆多言。<a id="a-Bd"></a>此是法乃至非佛教。<a id="a-Be"></a>今下第八筹。<a id="a-Bf"></a>离婆多复问。<a id="a-Bg"></a>求听净不。<a id="a-Bh"></a>上座问。<a id="a-Bi"></a>云何为求听。<a id="a-Bj"></a>离婆多言。<a id="a-Bk"></a>别作羯磨然后来求余人听。<a id="a-Bl"></a>答言不净。<a id="a-Bm"></a>又问何处制。<a id="a-Bn"></a>答言在瞻婆国。<a id="a-Bo"></a>又问因谁制。<a id="a-Bp"></a>答言因六群比丘。<a id="a-Bq"></a>又问犯何事。<a id="a-Br"></a>答言随羯磨事。<a id="a-Bs"></a>离婆多言。<a id="a-Bt"></a>此是法乃至非佛教。<a id="a-Bu"></a>今下第九筹。<a id="a-Bv"></a>离婆多复问。<a id="a-Bw"></a>受畜金银及钱净不。<a id="a-Bx"></a>答言不净。<a id="a-By"></a>又问在何处制。<a id="a-Bz"></a>答言在王舍城。<a id="a-C0"></a>又问因谁制。<a id="a-C1"></a>答言因难陀跋难陀。<a id="a-C2"></a>又问犯何事。<a id="a-C3"></a>答言犯受畜金银及钱尼萨耆波逸提。<a id="a-C4"></a>离婆多言。<a id="a-C5"></a>此是法乃至非佛教。<a id="a-C6"></a>今下第十筹。<a id="a-C7"></a>问竟共还更都集僧。<a id="a-C8"></a>离婆多于大众中。<a id="a-C9"></a>更一一如上问一切去。<a id="a-CA"></a>下一筹乃至第十筹。<a id="a-CB"></a>于是离婆多唱言。<a id="a-CC"></a>我等已论比尼法竟。<a id="a-CD"></a>若佛所不制不应妄制。<a id="a-CE"></a>若已制不得有违。<a id="a-CF"></a>如佛所教应谨学之。<a id="a-CG"></a>尔时论比尼法众。<a id="a-CH"></a>第一上座名一切去。<a id="a-CI"></a>百三十六腊。<a id="a-CJ"></a>第二上座名离婆多。<a id="a-CK"></a>百二十腊。<a id="a-CL"></a>第三上座名三浮陀。<a id="a-CM"></a>第四上座名耶舍。<a id="a-CN"></a>皆百一十腊。<a id="a-CO"></a>合有七百阿罗汉。<a id="a-CP"></a>不多不少。<a id="a-CQ"></a>是故名为七百集法。</p>
  <p id="aCR">罽宾律师佛陀什。<a id="a-CS"></a>弥沙塞部僧也以大宋景平元年秋七月达于扬州。<a id="a-CT"></a>冬十一月。<a id="a-CU"></a>晋侍中琅琊王练比丘释慧严竺道生。<a id="a-CV"></a>请令出焉。<a id="a-CW"></a>佛陀什谨执梵文。<a id="a-CX"></a>于填沙门智胜为译。<a id="a-CY"></a>至明年十二月都讫。<a id="a-CZ"></a>考正理归文存简备。<a id="a-Ca"></a>虽不穷原庶无大过。<a id="a-Cb"></a>愿以尘露崇广山海。<a id="a-Cc"></a>贻于万代同舟云尔。</p>
 </body>
</html>