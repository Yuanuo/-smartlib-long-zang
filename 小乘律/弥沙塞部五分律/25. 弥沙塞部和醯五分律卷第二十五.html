<!doctype html>
<html id="z3IBV5xq8" data-ver="886">
 <head>
  <meta charset="utf-8">
  <meta author="佛陀舍">
  <meta author="竺道生">
  <meta library="龙藏">
  <meta catalog="小乘律">
  <meta period="宋">
 </head>
 <body>
  <h1 id="a1">弥沙塞部和醯五分律卷第二十五</h1>
  <h2 id="a2">第五分初破僧法</h2>
  <p id="a3">尔时调达第三念言。<a id="a-4"></a>我今破沙门瞿昙僧得大名称。<a id="a-5"></a>一切当言沙门瞿昙有大神力而调达能破其僧。<a id="a-6"></a>念已便语眷属頞鞞分那婆薮般那卢醯伽卢帝舍瞿伽离骞荼陀婆三闻达多等。<a id="a-7"></a>其众中三闻达多最大聪明。<a id="a-8"></a>语调达言。<a id="a-9"></a>沙门瞿昙有大威德。<a id="a-A"></a>其僧云何而可得破。<a id="a-B"></a>答言。<a id="a-C"></a>我当于僧申明五法。<a id="a-D"></a>应尽寿持。<a id="a-E"></a>一不食盐。<a id="a-F"></a>二不食酥乳。<a id="a-G"></a>三不食鱼肉若食善法不生。<a id="a-H"></a>四乞食若受他请善法不生。<a id="a-I"></a>五春夏八月日露坐冬四月日住于草庵若受人屋舍善法不生。<a id="a-J"></a>此摩竭鸯伽二国人皆信乐苦行。<a id="a-K"></a>我等行此五法。<a id="a-L"></a>从者必多足以破之。<a id="a-M"></a>三闻达多。<a id="a-N"></a>闻已亦谓调达。<a id="a-O"></a>可得与佛中分僧众振名远近。<a id="a-P"></a>即便从之。<a id="a-Q"></a>时调达有优婆塞弟子名和修达。<a id="a-R"></a>常供养调达。<a id="a-S"></a>调达次以语之。<a id="a-T"></a>亦相然可。<a id="a-U"></a>于是调达十五日布萨时。<a id="a-V"></a>于僧中说上五事。<a id="a-W"></a>自行筹唱言。<a id="a-X"></a>若忍乐此五法者可捉此筹。<a id="a-Y"></a>时五百比丘皆取筹。<a id="a-Z"></a>唯除阿难及一须陀洹比丘。<a id="a-a"></a>时舍利弗目连诸大罗汉皆不在彼布萨会中。<a id="a-b"></a>调达行筹毕。<a id="a-c"></a>即与五百比丘和合布萨。<a id="a-d"></a>阿难及一须陀洹比丘既不受筹便即出去。<a id="a-e"></a>往到佛所头面礼足。<a id="a-f"></a>以是事白佛。<a id="a-g"></a>佛因说偈。</p>
  <p id="ah">善人共会易　　恶人善会难</p>
  <p id="ai">恶人共会易　　善人恶会难</p>
  <p id="aj">时舍利弗目连闻此事往到佛所。<a id="a-k"></a>佛遥见逆叹言。<a id="a-l"></a>善来舍利弗目连。<a id="a-m"></a>汝等可往调达众中将五百比丘还。<a id="a-n"></a>二人受教礼足而去。<a id="a-o"></a>时须陀洹比丘随阿难来者。<a id="a-p"></a>见舍利弗目连去。<a id="a-q"></a>既便啼泣。<a id="a-r"></a>佛问比丘。<a id="a-s"></a>何故啼泣。<a id="a-t"></a>答言。<a id="a-u"></a>舍利弗目连是佛第一弟子。<a id="a-v"></a>今往调达众中。<a id="a-w"></a>恐学其法是以啼泣。<a id="a-x"></a>佛语比丘。<a id="a-y"></a>汝止勿泣。<a id="a-z"></a>舍利弗目连须臾自当将五百比丘还。<a id="a-10"></a>于是舍利弗目连往诣彼众。<a id="a-11"></a>三闻达多遥见便走语调达言。<a id="a-12"></a>今沙门瞿昙第一弟子舍利弗目连来。<a id="a-13"></a>或破诸比丘意。<a id="a-14"></a>当莫共语亦莫令坐。<a id="a-15"></a>调达自以五法为道。<a id="a-16"></a>不受其语不着心中。<a id="a-17"></a>舍利弗目连既至。<a id="a-18"></a>调达便言。<a id="a-19"></a>善来舍利弗目连可就此坐。<a id="a-1A"></a>语言。<a id="a-1B"></a>若人有智先所未闻闻便受行。<a id="a-1C"></a>汝等先是沙门瞿昙第一弟子。<a id="a-1D"></a>今复来为吾作第一弟子不亦善乎。<a id="a-1E"></a>舍利弗目连默然不答。<a id="a-1F"></a>调达便谓已受其语。<a id="a-1G"></a>即效佛常法。<a id="a-1H"></a>告舍利弗目连。<a id="a-1I"></a>汝可为众说法。<a id="a-1J"></a>吾背小痛当自消息。<a id="a-1K"></a>便四叠僧伽梨枕之。<a id="a-1L"></a>右胁着地累脚而卧。<a id="a-1M"></a>不系念在前须臾眠熟。<a id="a-1N"></a>转左胁着地呼声骇人。<a id="a-1O"></a>时目连现种种神力如常所说。<a id="a-1P"></a>舍利弗说种种妙法初中后善善义善味梵行之相。<a id="a-1Q"></a>五百比丘闻已。<a id="a-1R"></a>即于座上远尘离垢于诸法中得法眼净。<a id="a-1S"></a>见法得果已。<a id="a-1T"></a>更相语言。<a id="a-1U"></a>我等可起还到佛所。<a id="a-1V"></a>舍利弗目连即从坐起。<a id="a-1W"></a>与五百比丘俱还佛所。<a id="a-1X"></a>时三闻达多以足指蹴调达骂言。<a id="a-1Y"></a>释奴起舍利弗目连以余方便将诸比丘去矣。<a id="a-1Z"></a>调达惊起骂言。<a id="a-1a"></a>是恶欲比丘始有善意。<a id="a-1b"></a>如何忽生恶心以方便将我比丘去。<a id="a-1c"></a>便大怖惧热血从鼻孔出。<a id="a-1d"></a>即以生身堕大地狱。<a id="a-1e"></a>舍利弗目连到佛所已。<a id="a-1f"></a>头面礼足却坐一面。<a id="a-1g"></a>目连白佛言。<a id="a-1h"></a>世尊。<a id="a-1i"></a>我欲使此五百比丘更受具足戒。<a id="a-1j"></a>佛言。<a id="a-1k"></a>不须更受。<a id="a-1l"></a>所以者何。<a id="a-1m"></a>此五百比丘愚痴故以法想取筹。<a id="a-1n"></a>今但听僧令作偷罗遮悔过。</p>
  <p id="a1o">目连白佛言。<a id="a-1p"></a>奇哉世尊。<a id="a-1q"></a>调达效佛堕如是苦处。<a id="a-1r"></a>佛言。<a id="a-1s"></a>调达不但今效我堕于地狱。<a id="a-1t"></a>昔亦曾效我堕于苦处。<a id="a-1u"></a>目连又问。<a id="a-1v"></a>其事云何。<a id="a-1w"></a>佛言。<a id="a-1x"></a>过去世时空闲处有一池水。<a id="a-1y"></a>有一大象入池取藕净洗而食色力充足。<a id="a-1z"></a>复有一象亦效取藕不洗而食。<a id="a-20"></a>以此致病遂便命终。<a id="a-21"></a>佛因是事即说偈言。</p>
  <p id="a22">勿得效大龙　　大龙不可效</p>
  <p id="a23">以效大龙故　　食泥致死苦</p>
  <p id="a24">佛告目连。<a id="a-25"></a>彼大象者我身是。<a id="a-26"></a>异象者调达是。<a id="a-27"></a>昔效我故致于命终。<a id="a-28"></a>今复效我受斯大苦。<a id="a-29"></a>目连白佛言。<a id="a-2A"></a>奇哉世尊。<a id="a-2B"></a>调达从佛闻法诵八万四千法藏得五神通。<a id="a-2C"></a>如何而反憍慢世尊。<a id="a-2D"></a>佛言。<a id="a-2E"></a>不但今世昔亦曾从我闻法而慢于我。<a id="a-2F"></a>目连白佛。<a id="a-2G"></a>其事云何。<a id="a-2H"></a>答言。<a id="a-2I"></a>过去世时有一象师。<a id="a-2J"></a>极善调象。<a id="a-2K"></a>王供给甚厚。<a id="a-2L"></a>时有一人往诣其所语言。<a id="a-2M"></a>教我调象我为弟子。<a id="a-2N"></a>象师即便教之都无所隐。<a id="a-2O"></a>其人既知便生嫉心。<a id="a-2P"></a>往到王所白言。<a id="a-2Q"></a>彼人所知不胜于我。<a id="a-2R"></a>云何供给远不相及。<a id="a-2S"></a>王即呼彼象师问言。<a id="a-2T"></a>汝与弟子孰为胜负。<a id="a-2U"></a>答言。<a id="a-2V"></a>愿听却后七日现调象法。<a id="a-2W"></a>王即听之。<a id="a-2X"></a>象师于七日中更调诸象。<a id="a-2Y"></a>语进而退语退而进语坐而立语立而坐。<a id="a-2Z"></a>作如是等反教调象。<a id="a-2a"></a>七日期至。<a id="a-2b"></a>便于王前与弟子共现调象之术。<a id="a-2c"></a>始者二人未有一异。<a id="a-2d"></a>王问弟子汝更有异法不。<a id="a-2e"></a>答言无。<a id="a-2f"></a>复问彼师。<a id="a-2g"></a>汝更有异法不。<a id="a-2h"></a>答言有。<a id="a-2i"></a>王言便可现之。<a id="a-2j"></a>即便反教象皆从之。<a id="a-2k"></a>王于是始知弟子前言为虚。<a id="a-2l"></a>便嗔言。<a id="a-2m"></a>如何面欺于我。<a id="a-2n"></a>彼调象师白王言。<a id="a-2o"></a>此人是我弟子。<a id="a-2p"></a>我先教之都无所隐。<a id="a-2q"></a>未能尽知便见轻忽。<a id="a-2r"></a>今当说譬。<a id="a-2s"></a>愿王听之。<a id="a-2t"></a>昔有一人于春末月着一重革屣。<a id="a-2u"></a>地热革燥啮破其脚。<a id="a-2v"></a>本欲护脚而反更伤。<a id="a-2w"></a>我亦如是先教弟子欲望其益而反为害。<a id="a-2x"></a>尔时世尊因说偈言。</p>
  <p id="a2y">如人着革屣　　本欲护其足</p>
  <p id="a2z">得热燥急时　　而更反自伤</p>
  <p id="a30">世间愚恶人　　不念恩在己</p>
  <p id="a31">从师学技术　　而反倰诬之</p>
  <p id="a32">佛言。<a id="a-33"></a>彼象师者我身是也。<a id="a-34"></a>弟子者调达是也。<a id="a-35"></a>世世从吾受学而反轻慢于我。</p>
  <p id="a36">目连白佛言。<a id="a-37"></a>希有世尊。<a id="a-38"></a>舍利弗一说法破调达众。<a id="a-39"></a>佛言。<a id="a-3A"></a>不但今世昔亦曾说法以破其众。<a id="a-3B"></a>又问。<a id="a-3C"></a>其事云何。<a id="a-3D"></a>答言。<a id="a-3E"></a>过去世时有一射师名拘和离。<a id="a-3F"></a>有人从学射法。<a id="a-3G"></a>六年教之语言。<a id="a-3H"></a>应作如是捉弓如是批箭。<a id="a-3I"></a>而未教放法。<a id="a-3J"></a>弟子后时念言。<a id="a-3K"></a>我六年中学捉弓批箭。<a id="a-3L"></a>而未一放。<a id="a-3M"></a>今试放之。<a id="a-3N"></a>便放箭射一大树。<a id="a-3O"></a>彻过入地。<a id="a-3P"></a>其师闻之问言。<a id="a-3Q"></a>汝已放箭耶。<a id="a-3R"></a>答言已放。<a id="a-3S"></a>又问汝射何处。<a id="a-3T"></a>即示所射之树。<a id="a-3U"></a>师言汝已成射。<a id="a-3V"></a>我为第一汝为第二。<a id="a-3W"></a>又语言。<a id="a-3X"></a>某处有五百贼断路一切无敢从中过者。<a id="a-3Y"></a>汝可往破以清其路可有大功。<a id="a-3Z"></a>即与马车一乘美女一人并以金钵箭五百发。<a id="a-3a"></a>于是弟子乘车载女执如意弓带五百发箭受敕而去。<a id="a-3b"></a>正遇彼贼共分诸物使人逻于要道。<a id="a-3c"></a>逻人遥见驰白贼帅。<a id="a-3d"></a>贼帅语众人言。<a id="a-3e"></a>我等作贼未曾有人独将好妇于此路。<a id="a-3f"></a>行此必勇健不畏强敌。<a id="a-3g"></a>宜共听过勿得扰之。<a id="a-3h"></a>彼人便住一处。<a id="a-3i"></a>令妇持金钵往贼所称己名乞食。<a id="a-3j"></a>众贼皆乐其妇又贪金钵。<a id="a-3k"></a>即便议言。<a id="a-3l"></a>女色如是金钵如此。<a id="a-3m"></a>我等云何而听其去。<a id="a-3n"></a>贼帅又言。<a id="a-3o"></a>彼必自量无所畏故敢作此事。<a id="a-3p"></a>且当忍抑慎莫招祸。<a id="a-3q"></a>贼众闻已便与满钵美饭。<a id="a-3r"></a>妇持食还。<a id="a-3s"></a>复令往语。<a id="a-3t"></a>汝等分物与我一分。<a id="a-3u"></a>众贼大忿。<a id="a-3v"></a>此为何人乃以一夫敢轻大众。<a id="a-3w"></a>当共杀之勿抱此耻。<a id="a-3x"></a>贼帅如前语之。<a id="a-3y"></a>即复与分。<a id="a-3z"></a>妇得分还。<a id="a-40"></a>复遣语贼言。<a id="a-41"></a>可共我战俱不相置。<a id="a-42"></a>众贼复言。<a id="a-43"></a>此人转见轻蔑不可复忍。<a id="a-44"></a>贼帅晓喻不能令止。<a id="a-45"></a>勇忿忘难便共齐力往击彼人。<a id="a-46"></a>彼人便射一发杀一人。<a id="a-47"></a>四百九十九发。<a id="a-48"></a>杀四百九十九人。<a id="a-49"></a>余有一发以俟贼帅。<a id="a-4A"></a>更相觅便而不能得。<a id="a-4B"></a>彼人便令妇裸形贼帅前立。<a id="a-4C"></a>贼帅心乱。<a id="a-4D"></a>因此放发即复杀之。<a id="a-4E"></a>于是其妇即说偈言。</p>
  <p id="a4F">虽有利弓箭　　未曾落一发</p>
  <p id="a4G">杀伤既狼籍　　如何不生悔</p>
  <p id="a4H">彼人亦以偈答。</p>
  <p id="a4I">我有此妙技　　弓箭应心手</p>
  <p id="a4J">杀一辄生喜　　以何应致悔</p>
  <p id="a4K">吾本行此路　　为人除怨害</p>
  <p id="a4L">不自顾身命　　以成勇健名</p>
  <p id="a4M">佛言。<a id="a-4N"></a>彼射师者即我身是。<a id="a-4O"></a>射弟子者舍利弗是。<a id="a-4P"></a>五百贼者今五百比丘是。<a id="a-4Q"></a>贼帅者调达是。<a id="a-4R"></a>舍利弗昔以一一箭破彼群贼。<a id="a-4S"></a>今一说法破调达众。</p>
  <p id="a4T">目连复白佛言。<a id="a-4U"></a>奇哉世尊。<a id="a-4V"></a>调达骂云恶欲比丘。<a id="a-4W"></a>便以生身堕大地狱。<a id="a-4X"></a>佛言。<a id="a-4Y"></a>不但今世昔亦曾以恶口生身受大苦。<a id="a-4Z"></a>又问。<a id="a-4a"></a>其事云何。<a id="a-4b"></a>答言。<a id="a-4c"></a>过去世时阿练若池水边有二雁。<a id="a-4d"></a>与一龟共结亲厚。<a id="a-4e"></a>后时池水涸竭。<a id="a-4f"></a>二雁作是议。<a id="a-4g"></a>今此池水涸竭。<a id="a-4h"></a>亲厚必授大苦。<a id="a-4i"></a>议已语龟言。<a id="a-4j"></a>此池水涸竭汝无济理。<a id="a-4k"></a>可衔一木。<a id="a-4l"></a>我等各衔一头。<a id="a-4m"></a>将汝着大水处。<a id="a-4n"></a>衔木之时慎不可语。<a id="a-4o"></a>即便衔之。<a id="a-4p"></a>经过聚落诸小儿见皆言。<a id="a-4q"></a>雁衔龟去雁衔龟去。<a id="a-4r"></a>龟即嗔言何预汝事。<a id="a-4s"></a>即便失木堕地而死。<a id="a-4t"></a>尔时世尊。<a id="a-4u"></a>因此说偈。</p>
  <p id="a4v">夫士之生　　斧在口中　　所以斫身</p>
  <p id="a4w">由其恶言　　应毁反誉　　应誉反毁</p>
  <p id="a4x">自受其殃　　终无有乐</p>
  <p id="a4y">若以财利诤　　此恶未为大</p>
  <p id="a4z">恶心向佛者　　斯乃为大恶</p>
  <p id="a50">阿浮有百千　　尼罗三十六</p>
  <p id="a51">恶意向贤人　　当堕此地狱</p>
  <p id="a52">佛言。<a id="a-53"></a>彼龟者调达是也。<a id="a-54"></a>昔以嗔语致有死苦。<a id="a-55"></a>今复嗔骂堕大地狱。<a id="a-56"></a>告诸比丘。<a id="a-57"></a>我若见调达有一毫善法者。<a id="a-58"></a>终不记堕大地狱受一劫苦。<a id="a-59"></a>譬人没大粪坑。<a id="a-5A"></a>若人欲救不见一毫净处可捉。<a id="a-5B"></a>我观调达亦复如是。<a id="a-5C"></a>又告诸比丘。<a id="a-5D"></a>我不见余法坏人无上道意如名闻利养。<a id="a-5E"></a>调达所以破僧由利养故。<a id="a-5F"></a>调达成就八非法故破僧。<a id="a-5G"></a>利不利称无称敬不敬乐恶随恶知识。</p>
  <p id="a5H">优波离问佛。<a id="a-5I"></a>云何得名破僧。<a id="a-5J"></a>佛言。<a id="a-5K"></a>有四事名破僧。<a id="a-5L"></a>说五法自行筹捉筹于界内别行僧事。<a id="a-5M"></a>又问。<a id="a-5N"></a>云何名僧不和合而非破。<a id="a-5O"></a>佛言。<a id="a-5P"></a>若王助破僧令僧不和合而非破。<a id="a-5Q"></a>若大臣优婆塞优婆夷比丘尼式叉摩那沙弥沙弥尼一比丘乃至七比丘助破僧亦如是。<a id="a-5R"></a>若不问上座而行僧事。<a id="a-5S"></a>是即不和亦非僧破。<a id="a-5T"></a>若不共同食于食时异坐斗诤骂詈亦如是。<a id="a-5U"></a>要于界内八比丘分作二部别行僧事乃名为破。<a id="a-5V"></a>又问。<a id="a-5W"></a>是中谁破僧。<a id="a-5X"></a>佛言。<a id="a-5Y"></a>作主者。<a id="a-5Z"></a>又问。<a id="a-5a"></a>谁一劫堕大地狱不可救。<a id="a-5b"></a>佛言。<a id="a-5c"></a>作主者。<a id="a-5d"></a>又问。<a id="a-5e"></a>凡破僧者皆一劫受大地狱苦耶。<a id="a-5f"></a>佛言。<a id="a-5g"></a>不必皆一劫受大地狱苦。<a id="a-5h"></a>有八人破僧受一劫大地狱苦。<a id="a-5i"></a>若法法想说言非法。<a id="a-5j"></a>若非法非法想说言是法。<a id="a-5k"></a>若法非法想说言是法。<a id="a-5l"></a>若非法法想说言非法。<a id="a-5m"></a>若法非法法想说言非法。<a id="a-5n"></a>若法非法非法想说言是法。<a id="a-5o"></a>若法非法疑说言是法。<a id="a-5p"></a>若法非法疑说言非法。<a id="a-5q"></a>有六人破僧不堕大地狱一劫受苦。<a id="a-5r"></a>若法法想说言是法。<a id="a-5s"></a>若非法非法想说言非法。<a id="a-5t"></a>若法非法想说言非法。<a id="a-5u"></a>若非法法想说言是法。<a id="a-5v"></a>若法非法非法想说言非法。<a id="a-5w"></a>若法非法法想说言是法。</p>
  <p data-pb></p>
  <h2 id="a5x">第五分第二卧具法</h2>
  <p id="a5y">佛在王舍城。<a id="a-5z"></a>尔时頞髀比丘侍佛左右。<a id="a-60"></a>后时着衣持钵入城乞食。<a id="a-61"></a>威仪庠序视地而行。<a id="a-62"></a>有一长者见之作是念。<a id="a-63"></a>我未曾见如此人比。<a id="a-64"></a>便往问言。<a id="a-65"></a>汝是谁谁之弟子。<a id="a-66"></a>从谁出家行谁道法。<a id="a-67"></a>时佛始成道。<a id="a-68"></a>世皆称之为大沙门。<a id="a-69"></a>答言。<a id="a-6A"></a>我名頞髀。<a id="a-6B"></a>大沙门是我之师。<a id="a-6C"></a>从彼出家行其道法。<a id="a-6D"></a>长者闻已叹言。<a id="a-6E"></a>未曾有也自有如是威仪而从大沙门出家行其道法。<a id="a-6F"></a>又问。<a id="a-6G"></a>汝今住何处。<a id="a-6H"></a>答言。<a id="a-6I"></a>阿练若处山岩树下露地冢间是我住处。<a id="a-6J"></a>长者闻已倍生欢喜。<a id="a-6K"></a>叹言。<a id="a-6L"></a>威仪庠雅所师已胜。<a id="a-6M"></a>乃复住止如斯之处。<a id="a-6N"></a>又问。<a id="a-6O"></a>敷何敷具。<a id="a-6P"></a>答言。<a id="a-6Q"></a>如尸草拘尸草婆婆草文柔草及树叶等。<a id="a-6R"></a>下至沙土皆我敷具。<a id="a-6S"></a>长者闻已复加喜敬。<a id="a-6T"></a>叹言。<a id="a-6U"></a>乃能复作如是少欲。<a id="a-6V"></a>又问。<a id="a-6W"></a>我若为大德作房能受用不。<a id="a-6X"></a>答言。<a id="a-6Y"></a>世尊未听我等受用房舍。<a id="a-6Z"></a>又言。<a id="a-6a"></a>大德。<a id="a-6b"></a>可以此白佛。<a id="a-6c"></a>我亦当自白。<a id="a-6d"></a>頞髀默受其语。<a id="a-6e"></a>于食后还到佛所。<a id="a-6f"></a>头面礼足以是白佛。<a id="a-6g"></a>佛以是事集比丘僧。<a id="a-6h"></a>赞少欲知足赞戒赞持戒已。<a id="a-6i"></a>告诸比丘。<a id="a-6j"></a>从今听诸比丘受房舍施。<a id="a-6k"></a>彼长者后来佛所。<a id="a-6l"></a>遥见世尊容颜殊特犹若金山。<a id="a-6m"></a>内怀喜敬前礼佛足却坐一面。<a id="a-6n"></a>佛为说种种妙法乃至苦集尽道。<a id="a-6o"></a>即于座上得法眼净。<a id="a-6p"></a>见法得果受三归五戒。<a id="a-6q"></a>白佛言。<a id="a-6r"></a>世尊。<a id="a-6s"></a>我欲作房舍施诸比丘。<a id="a-6t"></a>愿听受之。<a id="a-6u"></a>佛默然许。<a id="a-6v"></a>彼长者知佛听已从坐起。<a id="a-6w"></a>前礼佛足右绕三匝而去。<a id="a-6x"></a>即以其日造六十房舍。<a id="a-6y"></a>复作施房饮食。<a id="a-6z"></a>其家眷属皆共供办。<a id="a-70"></a>世间珍味无不必备。<a id="a-71"></a>有破薪者有取水者作食者扫地者香汁洒地者敷座者散华者敷高座者。</p>
  <p id="a72">时舍卫城有长者名须达多。<a id="a-73"></a>出三十万金钱与王舍城人年年来债。<a id="a-74"></a>长者常出一由旬迎以设大馔。<a id="a-75"></a>不复得出。<a id="a-76"></a>须达多作是念。<a id="a-77"></a>彼或遭王难水火盗贼人非人难故不迎耶。<a id="a-78"></a>既至先到其舍。<a id="a-79"></a>见其供办种种肴膳。<a id="a-7A"></a>问言。<a id="a-7B"></a>汝为婚烟节会为请王耶。<a id="a-7C"></a>答言。<a id="a-7D"></a>非婚姻节会亦不请王。<a id="a-7E"></a>又问。<a id="a-7F"></a>何故乃办奇妙饮食。<a id="a-7G"></a>答言。<a id="a-7H"></a>佛出于世有大威德。<a id="a-7I"></a>其诸弟子亦皆如是。<a id="a-7J"></a>我今请之故设此供。<a id="a-7K"></a>所以不获出相迎耳。<a id="a-7L"></a>须达多言。<a id="a-7M"></a>我亦闻有佛当出于世。<a id="a-7N"></a>号如来应供等正觉明行足善逝世间解无上调御丈夫天人师佛世尊。<a id="a-7O"></a>汝今所请为是佛耶为非佛耶。<a id="a-7P"></a>答言是佛。<a id="a-7Q"></a>又问。<a id="a-7R"></a>今在何处。<a id="a-7S"></a>彼长者即偏露右肩。<a id="a-7T"></a>右膝着地右手指佛所在言。<a id="a-7U"></a>佛在彼处。<a id="a-7V"></a>须达多闻已欢喜踊跃。<a id="a-7W"></a>偏袒右肩遥向佛礼三反。<a id="a-7X"></a>称南无佛竟夜念佛。<a id="a-7Y"></a>疲极得眠。<a id="a-7Z"></a>其宿世善知识作神护之。<a id="a-7a"></a>神作是念。<a id="a-7b"></a>我当令此长者不经宿而得见佛。<a id="a-7c"></a>即令夜明。<a id="a-7d"></a>须达多谓日已出。<a id="a-7e"></a>起趣城门。<a id="a-7f"></a>城门自开。<a id="a-7g"></a>既出已门便自闭。<a id="a-7h"></a>忽然还闇。<a id="a-7i"></a>须达多怖惧念言。<a id="a-7j"></a>我向者将不狂耶。<a id="a-7k"></a>神知其念。<a id="a-7l"></a>即说偈言。</p>
  <p id="a7m">今是趣佛时　　若举一步者</p>
  <p id="a7n">利重千金施　　象马所不及</p>
  <p id="a7o">又语。<a id="a-7p"></a>莫恐莫怖前进。<a id="a-7q"></a>前进须臾见佛。<a id="a-7r"></a>须达多闻已恐怖即除即便前进遥见世尊仪则殊特犹若金山。<a id="a-7s"></a>世尊见之赞言。<a id="a-7t"></a>善来须达多。<a id="a-7u"></a>须达多闻之欢喜。<a id="a-7v"></a>佛乃知我父母所作名字。<a id="a-7w"></a>头面礼足却坐一面。<a id="a-7x"></a>佛为说种种妙法乃至苦集尽道。<a id="a-7y"></a>即于座上得法眼净。<a id="a-7z"></a>见法得果已受三归五戒。<a id="a-80"></a>白佛言。<a id="a-81"></a>世尊。<a id="a-82"></a>愿佛及僧受我舍卫城夏安居。<a id="a-83"></a>如是三请。<a id="a-84"></a>佛皆默然。<a id="a-85"></a>至第四请乃告之言。<a id="a-86"></a>若住处无有愦闹寂寞无声。<a id="a-87"></a>诸佛乃当于中安居。<a id="a-88"></a>长者白佛。<a id="a-89"></a>已解世尊。<a id="a-8A"></a>愿差一比丘为经营之。<a id="a-8B"></a>佛问言。<a id="a-8C"></a>汝今乐谁。<a id="a-8D"></a>答言。<a id="a-8E"></a>欲得舍利弗。<a id="a-8F"></a>佛即语舍利弗。<a id="a-8G"></a>汝便可往为经营之。<a id="a-8H"></a>舍利弗受教而去。<a id="a-8I"></a>时前长者晨朝自往白佛。<a id="a-8J"></a>食具已办唯圣知时。<a id="a-8K"></a>佛与比丘僧着衣持钵前后围绕。<a id="a-8L"></a>往到其舍次第而坐。<a id="a-8M"></a>长者手自下食。<a id="a-8N"></a>食毕行水。<a id="a-8O"></a>白佛言。<a id="a-8P"></a>世尊。<a id="a-8Q"></a>我以此园房舍施四方僧。<a id="a-8R"></a>佛默然受。<a id="a-8S"></a>知佛受已取小床于佛前坐。<a id="a-8T"></a>佛便为说随喜咒愿偈。</p>
  <p id="a8U">为遮风寒热　　及障诸恶兽</p>
  <p id="a8V">蔽防雨露尘　　亦除蚊虻患</p>
  <p id="a8W">以施持戒人　　坐禅诵说法</p>
  <p id="a8X">若闻解其义　　得尽诸苦源</p>
  <p id="a8Y">佛说偈已。<a id="a-8Z"></a>更说种种妙法。<a id="a-8a"></a>示教利喜已便还所住。</p>
  <p id="a8b">于是须达长者。<a id="a-8c"></a>将舍利弗还舍卫城。<a id="a-8d"></a>所经聚落处处唱言。<a id="a-8e"></a>佛出于世有大威德。<a id="a-8f"></a>其诸弟子亦复如是。<a id="a-8g"></a>我已请之于舍卫城安居。<a id="a-8h"></a>汝等皆当共安顿处修治道路及诸桥梁预办供俱以待世尊。<a id="a-8i"></a>彼诸人等闻其此唱。<a id="a-8j"></a>知佛世尊当从此过。<a id="a-8k"></a>皆大欢喜敬承其语。<a id="a-8l"></a>须达长者既到舍卫作是念。<a id="a-8m"></a>何处极好堪作精舍。<a id="a-8n"></a>唯此城童子祇林。<a id="a-8o"></a>园果美茂其水清洁。<a id="a-8p"></a>流泉浴池香华悉备。<a id="a-8q"></a>当买作之。<a id="a-8r"></a>念已往到其所。<a id="a-8s"></a>语言。<a id="a-8t"></a>我欲买园宁能见与不。<a id="a-8u"></a>答言。<a id="a-8v"></a>若能以金钱布地令无空缺然后相与。<a id="a-8w"></a>须达便以金钱布地。<a id="a-8x"></a>只言。<a id="a-8y"></a>我说此譬不欲相与。<a id="a-8z"></a>须达复言。<a id="a-90"></a>说此为价岂得中悔。<a id="a-91"></a>共诤纷纭遂便彻官。<a id="a-92"></a>官即依法断与须达。<a id="a-93"></a>只问须达。<a id="a-94"></a>何故不惜金宝而买此园。<a id="a-95"></a>须达答言。<a id="a-96"></a>佛出于世有大威德。<a id="a-97"></a>其诸弟子亦复如是。<a id="a-98"></a>我已请之于此安居。<a id="a-99"></a>是以倾竭无所爱惜。<a id="a-9A"></a>只复言。<a id="a-9B"></a>若听我更作园名名为祇园精舍者当以相与。<a id="a-9C"></a>须达言善。<a id="a-9D"></a>即令人出金钱布地。<a id="a-9E"></a>量树处所皆补令满。<a id="a-9F"></a>舍利弗然后以绳量度。<a id="a-9G"></a>作经行处讲堂温室食厨浴屋及诸房舍。<a id="a-9H"></a>皆使得宜。<a id="a-9I"></a>时诸房舍泥治不密。<a id="a-9J"></a>风尘蛇鼠坏僧卧具恼诸比丘。<a id="a-9K"></a>以是白佛。<a id="a-9L"></a>佛言。<a id="a-9M"></a>听表里及仰泥。<a id="a-9N"></a>僧应畜斧凿刀锯铧锹梯橙泥墁种种作屋之具。<a id="a-9O"></a>亦听垩洒画之作窗户扇钩锁作丘钩。<a id="a-9P"></a>不听如刀柄带着腰中。<a id="a-9Q"></a>犯者突吉罗。<a id="a-9R"></a>有诸比丘执作尘土污身须浴。<a id="a-9S"></a>佛言听浴。<a id="a-9T"></a>浴处有泥。<a id="a-9U"></a>佛言。<a id="a-9V"></a>听塼砌地安床板。<a id="a-9W"></a>有诸比丘于冢间得敷具绳床不敢取。<a id="a-9X"></a>佛言听取。<a id="a-9Y"></a>若大应截。<a id="a-9Z"></a>时王舍舍卫二城中间有一住处。<a id="a-9a"></a>诸居士以施诸比丘无有住者。<a id="a-9b"></a>佛言。<a id="a-9c"></a>听诸白衣请摩摩谛留住护视供给所须。<a id="a-9d"></a>时诸住处无有篱障。<a id="a-9e"></a>牛马唐突坏经行处。<a id="a-9f"></a>佛言。<a id="a-9g"></a>听周围作篱掘堑。<a id="a-9h"></a>牛马犹故得入。<a id="a-9i"></a>佛言。<a id="a-9j"></a>听种刺棘作援。<a id="a-9k"></a>牛马犹得唐突。<a id="a-9l"></a>佛言。<a id="a-9m"></a>听筑墙若累塼墼草瓦覆上。<a id="a-9n"></a>听作门屋。<a id="a-9o"></a>亦听重作。<a id="a-9p"></a>听作两扇。<a id="a-9q"></a>有诸比丘于房内嚼杨枝洗手面及洗脚湿地坏僧卧具。<a id="a-9r"></a>佛言不应尔。<a id="a-9s"></a>有诸老病比丘寒时不能出洗。<a id="a-9t"></a>佛言。<a id="a-9u"></a>听用澡盘及盆承水。<a id="a-9v"></a>有房舍患尘起。<a id="a-9w"></a>佛言。<a id="a-9x"></a>应泥泥地以十种衣随一一衣敷上。<a id="a-9y"></a>有诸下座比丘先洗脚上座后来洗脚未竟驱令去。<a id="a-9z"></a>佛言。<a id="a-A0"></a>若下座先已洗应听竟。<a id="a-A1"></a>有诸比丘露处经行。<a id="a-A2"></a>雨时渍衣以废经行。<a id="a-A3"></a>佛言。<a id="a-A4"></a>听作步廊。<a id="a-A5"></a>有诸比丘庭中行雨时坏地污脚。<a id="a-A6"></a>佛言。<a id="a-A7"></a>听累塼石作阶道。<a id="a-A8"></a>有诸住处无水。<a id="a-A9"></a>佛言。<a id="a-AA"></a>听掘井若作净池。<a id="a-AB"></a>诸比丘欲作卧褥敷床上。<a id="a-AC"></a>佛言。<a id="a-AD"></a>听以十种衣随一一衣作用羊毛驼毛劫贝华乃至软草贮之。<a id="a-AE"></a>诸比丘作褥大厚。<a id="a-AF"></a>佛言。<a id="a-AG"></a>极厚听至八指。<a id="a-AH"></a>听僧作四方僧作及私作。<a id="a-AI"></a>僧敷具坏不知云何。<a id="a-AJ"></a>佛言。<a id="a-AK"></a>应差人补浣。</p>
  <p id="aAL">时诸比丘日日分僧卧具。<a id="a-AM"></a>佛言。<a id="a-AN"></a>不应尔。<a id="a-AO"></a>听春末日分卧具。<a id="a-AP"></a>夏初日结安居时。<a id="a-AQ"></a>六群比丘选择好房好卧具住。<a id="a-AR"></a>佛言。<a id="a-AS"></a>不应尔。<a id="a-AT"></a>应白二羯磨差一比丘作分卧具人。<a id="a-AU"></a>所差比丘应题卧具识在何处房。<a id="a-AV"></a>随上座次分。<a id="a-AW"></a>若有长好者。<a id="a-AX"></a>上座须应与。<a id="a-AY"></a>若不须次下随坐随与。<a id="a-AZ"></a>若有后来比丘随大小以次安之。<a id="a-Aa"></a>自下展转就于下房。<a id="a-Ab"></a>若下座无房则已。<a id="a-Ac"></a>诸比丘欲作新绳床木床佛言听作。<a id="a-Ad"></a>若无巧师。<a id="a-Ae"></a>比丘能自作亦听。<a id="a-Af"></a>听十种缕一一缕作绳。<a id="a-Ag"></a>有诸比丘欲贮绳床。<a id="a-Ah"></a>佛言听贮。<a id="a-Ai"></a>有诸比丘绳床上行立绳断。<a id="a-Aj"></a>佛言不应行立绳床上。<a id="a-Ak"></a>有诸比丘短小。<a id="a-Al"></a>欲于架上取衣举衣不及。<a id="a-Am"></a>佛言。<a id="a-An"></a>听系念在前立绳床髀上取之。<a id="a-Ao"></a>有诸比丘尼坐贮绳床上月水污不净烂坏。<a id="a-Ap"></a>佛言。<a id="a-Aq"></a>比丘尼不应坐贮绳床上。<a id="a-Ar"></a>有诸小沙弥住贮绳床上失溺不净烂坏。<a id="a-As"></a>佛言。<a id="a-At"></a>小沙弥亦不应住贮绳床上。<a id="a-Au"></a>有诸比丘在高床上受经问义。<a id="a-Av"></a>佛言。<a id="a-Aw"></a>受经问义皆应在下处坐。<a id="a-Ax"></a>诸比丘住处庭中生草。<a id="a-Ay"></a>佛言。<a id="a-Az"></a>听使净人知。<a id="a-B0"></a>房中尘土污床卧具。<a id="a-B1"></a>佛言。<a id="a-B2"></a>听随意作拂拂之。<a id="a-B3"></a>大会时诸比丘来多房舍大而少无有住处。<a id="a-B4"></a>佛言。<a id="a-B5"></a>于房中次第敷卧具足使容身满而止。<a id="a-B6"></a>若欲以衣遮前。<a id="a-B7"></a>听各各遮。<a id="a-B8"></a>若足者善。<a id="a-B9"></a>若不足外有空处听作庵屋。<a id="a-BA"></a>旧住比丘应为作之。<a id="a-BB"></a>既作庵屋过大会已。<a id="a-BC"></a>为火所烧延及住处。<a id="a-BD"></a>佛言。<a id="a-BE"></a>过大会已应坏而去。<a id="a-BF"></a>若旧住比丘惜不听坏者。<a id="a-BG"></a>客比丘但嘱旧住比丘而去。<a id="a-BH"></a>大雨时诸比丘无集聚处。<a id="a-BI"></a>佛言。<a id="a-BJ"></a>听作大堂。<a id="a-BK"></a>寒时诸比丘聚集患寒。<a id="a-BL"></a>佛言。<a id="a-BM"></a>听作温室。<a id="a-BN"></a>时舍利弗为毗舍佉母经营作新大堂。<a id="a-BO"></a>彼持谷米来施四方僧。<a id="a-BP"></a>诸比丘不敢食。<a id="a-BQ"></a>佛言。<a id="a-BR"></a>若为四方僧作时听随意食。<a id="a-BS"></a>有诸比丘乞食还施四方僧不知谁应食。<a id="a-BT"></a>佛言。<a id="a-BU"></a>为四方僧作者得食。<a id="a-BV"></a>有房舍破坏诸比丘不治。<a id="a-BW"></a>佛言。<a id="a-BX"></a>应劝化白二羯磨与道俗欲治者令治。<a id="a-BY"></a>一比丘唱言。<a id="a-BZ"></a>大德僧听。<a id="a-Ba"></a>某房故坏无人治。<a id="a-Bb"></a>某甲欲治今僧与令治。<a id="a-Bc"></a>若僧时到僧忍听。<a id="a-Bd"></a>白如是。<a id="a-Be"></a>大德僧听。<a id="a-Bf"></a>某房故坏。<a id="a-Bg"></a>乃至今僧与令治。<a id="a-Bh"></a>谁诸长老忍默然若不忍者说。<a id="a-Bi"></a>僧与某甲故坏房治竟。<a id="a-Bj"></a>僧忍默然故。<a id="a-Bk"></a>是事如是持。<a id="a-Bl"></a>若欲题名是某甲檀越房听题之。<a id="a-Bm"></a>卧具亦如是。<a id="a-Bn"></a>有一住处大水所渍。<a id="a-Bo"></a>诸比丘各各举所住房卧具。<a id="a-Bp"></a>无比丘住房无人举水[漂*寸]渍烂。<a id="a-Bq"></a>后时房主檀越见嗔呵诸比丘言。<a id="a-Br"></a>云何独使我房卧具为水渍烂佛言。<a id="a-Bs"></a>若有水火时。<a id="a-Bt"></a>应大声唱打揵捶令一切僧尽共相助举。<a id="a-Bu"></a>若有一人不相助举得突吉罗罪。</p>
  <p id="aBv">时罗睺罗至那罗聚落。<a id="a-Bw"></a>为一优婆塞深所敬信。<a id="a-Bx"></a>为起房。<a id="a-By"></a>作房竟。<a id="a-Bz"></a>罗睺罗有小缘事游行人间。<a id="a-C0"></a>时阿难往彼聚落。<a id="a-C1"></a>彼优婆塞即复以房施阿难。<a id="a-C2"></a>罗睺罗还令阿难出。<a id="a-C3"></a>阿难言。<a id="a-C4"></a>先虽施汝。<a id="a-C5"></a>汝行后更以施我。<a id="a-C6"></a>便是我房。<a id="a-C7"></a>于是俱至彼优婆塞所问言。<a id="a-C8"></a>定是谁房。<a id="a-C9"></a>答言。<a id="a-CA"></a>我虽先施罗睺罗。<a id="a-CB"></a>罗睺罗舍行去。<a id="a-CC"></a>我于后时更施阿难。<a id="a-CD"></a>应是阿难房。<a id="a-CE"></a>诸比丘以是白佛。<a id="a-CF"></a>佛以是事集比丘僧。<a id="a-CG"></a>告诸比丘。<a id="a-CH"></a>此优婆塞不但今世昔亦曾尔。<a id="a-CI"></a>诸比丘又问。<a id="a-CJ"></a>其事云何。<a id="a-CK"></a>佛言。<a id="a-CL"></a>过去世时有王名婆楼。<a id="a-CM"></a>其国界有二仙人。<a id="a-CN"></a>一名罗睺罗常好坐禅。<a id="a-CO"></a>一名阿难多闻无畏。<a id="a-CP"></a>彼王先见罗睺罗甚敬重之为其作房。<a id="a-CQ"></a>作竟出行人间。<a id="a-CR"></a>阿难后来王亦重之。<a id="a-CS"></a>便以先所作房施之罗睺罗行还。<a id="a-CT"></a>令阿难出云是我房。<a id="a-CU"></a>阿难亦如上言是我房。<a id="a-CV"></a>共至王所问言。<a id="a-CW"></a>定是谁房。<a id="a-CX"></a>答言。<a id="a-CY"></a>我虽先施罗睺罗。<a id="a-CZ"></a>罗睺罗舍行去。<a id="a-Ca"></a>我于后更施阿难应是阿难房。<a id="a-Cb"></a>尔时诸天龙鬼神皆作是言。<a id="a-Cc"></a>此王非法。<a id="a-Cd"></a>云何先以房施罗睺罗。<a id="a-Ce"></a>后夺以施阿难。<a id="a-Cf"></a>我今当坏其眷属。<a id="a-Cg"></a>即共往王宫以石打掷杀王眷属。<a id="a-Ch"></a>佛因是事而说偈言。</p>
  <p id="aCi">王施无前后　　仙人共诤之</p>
  <p id="aCj">致使鬼神忿　　自招灭眷属</p>
  <p id="aCk">若随爱行事　　智者所不誉</p>
  <p id="aCl">以是应舍爱　　欢喜随义说</p>
  <p id="aCm">佛言。<a id="a-Cn"></a>彼罗睺罗仙人者今罗睺罗是。<a id="a-Co"></a>阿难仙人者今阿难是。<a id="a-Cp"></a>国王者今优婆塞是。<a id="a-Cq"></a>告诸比丘。<a id="a-Cr"></a>从今不听受他先施房。<a id="a-Cs"></a>犯者突吉罗。</p>
  <p id="aCt">时佛与大比丘僧千二百五十人俱。<a id="a-Cu"></a>于拘萨罗国游行人间。<a id="a-Cv"></a>向讫罗讫列邑。<a id="a-Cw"></a>彼有五比丘旧住。<a id="a-Cx"></a>闻佛与大众当来。<a id="a-Cy"></a>共议言。<a id="a-Cz"></a>彼众中有舍利弗目连必恼我等。<a id="a-D0"></a>我等宁可分此住处房舍卧具园果之属以为五分各为私有。<a id="a-D1"></a>议已便分。<a id="a-D2"></a>佛众既至。<a id="a-D3"></a>诸比丘往语言。<a id="a-D4"></a>汝等开房敷卧具我等须住。<a id="a-D5"></a>五比丘言。<a id="a-D6"></a>佛是法主当开第一房令住。<a id="a-D7"></a>余处我等已分尽。<a id="a-D8"></a>是私物不复属僧。<a id="a-D9"></a>自可于聚落中随知识求其所安。<a id="a-DA"></a>时舍利弗目连无有住处便依佛檐下宿。<a id="a-DB"></a>明日佛以是事集比丘僧。<a id="a-DC"></a>告诸比丘。<a id="a-DD"></a>四方僧有五种物。<a id="a-DE"></a>不可护不可卖不可分。<a id="a-DF"></a>何谓五。<a id="a-DG"></a>一住处地二房舍三须用物四果树五华果。<a id="a-DH"></a>一切沙门释子比丘皆有其分。<a id="a-DI"></a>若护若卖若分皆犯偷罗遮罪。<a id="a-DJ"></a>彼五比丘所分处。<a id="a-DK"></a>于后四方僧来集复共分之。<a id="a-DL"></a>后更有客比丘来语言。<a id="a-DM"></a>为我开房当于中住。<a id="a-DN"></a>先来诸比丘言。<a id="a-DO"></a>我等于四方来是我等分。<a id="a-DP"></a>已共分之不复属汝。<a id="a-DQ"></a>汝可往聚落中更求所安。<a id="a-DR"></a>后来比丘便往聚落中求住。<a id="a-DS"></a>诸白衣言。<a id="a-DT"></a>大德。<a id="a-DU"></a>彼有僧房何不住中而来此为。<a id="a-DV"></a>诸比丘便还向僧房。<a id="a-DW"></a>比尔已闇于道中为虎所害。<a id="a-DX"></a>诸比丘以是白佛。<a id="a-DY"></a>佛以是事集比丘僧。<a id="a-DZ"></a>告诸比丘。<a id="a-Da"></a>我先不说四方僧有五种物不可护不可卖不可分耶。<a id="a-Db"></a>云何护僧住处不与后来比丘乃使为虎所害。<a id="a-Dc"></a>种种呵责已复言。<a id="a-Dd"></a>若护若卖若分四方僧物皆偷罗遮。<a id="a-De"></a>有诸比丘住海岸边。<a id="a-Df"></a>材木难得无可作屋。<a id="a-Dg"></a>彼多有大鱼骨欲取作之。<a id="a-Dh"></a>以是白佛。<a id="a-Di"></a>佛言。<a id="a-Dj"></a>听作。<a id="a-Dk"></a>诸比丘患鱼骨臭。<a id="a-Dl"></a>佛言。<a id="a-Dm"></a>听以香泥泥之。<a id="a-Dn"></a>有诸比丘经营作僧住处。<a id="a-Do"></a>作竟客比丘来是上座驱令出住其房中。<a id="a-Dp"></a>彼嗔恚言。<a id="a-Dq"></a>我经营辛苦而反不得安住。<a id="a-Dr"></a>以是白佛。<a id="a-Ds"></a>佛言。<a id="a-Dt"></a>听经营主随意所乐住。<a id="a-Du"></a>诸比丘便长与之。<a id="a-Dv"></a>以是白佛。<a id="a-Dw"></a>佛言。<a id="a-Dx"></a>应量其功夫多少。<a id="a-Dy"></a>极多听至十二年住。<a id="a-Dz"></a>应白二羯磨与之。<a id="a-E0"></a>一比丘唱言。<a id="a-E1"></a>大德僧听。<a id="a-E2"></a>此某甲比丘作经营主。<a id="a-E3"></a>僧今与随所乐房若干年住。<a id="a-E4"></a>若僧时到僧忍听。<a id="a-E5"></a>白如是。<a id="a-E6"></a>大德僧听。<a id="a-E7"></a>此某甲比丘作经营住。<a id="a-E8"></a>僧今与随所乐房若干年住。<a id="a-E9"></a>谁诸长老忍默然若不忍者说。<a id="a-EA"></a>僧与某甲比丘随所乐房若干年住竟。<a id="a-EB"></a>僧忍默然故是事如是持。<a id="a-EC"></a>有诸比丘作木床绳床置房中。<a id="a-ED"></a>或泥地或小小治护。<a id="a-EE"></a>便求随意住。<a id="a-EF"></a>佛言不应求。<a id="a-EG"></a>若治房功夫极少三分之一。<a id="a-EH"></a>听从僧求随意住。</p>
 </body>
</html>