<!doctype html>
<html id="z3IBV5lq0" data-ver="1278">
 <head>
  <meta charset="utf-8">
  <meta author="佛陀舍">
  <meta author="竺道生">
  <meta library="龙藏">
  <meta catalog="小乘律">
  <meta period="宋">
 </head>
 <body>
  <h1 id="a1">弥沙塞部和醯五分律卷第十七</h1>
  <h2 id="a2">第三分初受戒法之三</h2>
  <p id="a3">佛在王舍城。<a id="a-4"></a>尔时有一裸形外道。<a id="a-5"></a>极大聪明。<a id="a-6"></a>摩竭国人谓之知者见者。<a id="a-7"></a>来至僧坊言。<a id="a-8"></a>沙门释子谁敢共我论议者。<a id="a-9"></a>时诸比丘游戏诸禅不共论议亦不共语。<a id="a-A"></a>舍利弗作是念。<a id="a-B"></a>彼作此语。<a id="a-C"></a>若无人共论议者必毁辱佛法。<a id="a-D"></a>我今宁可与共论议。<a id="a-E"></a>复念。<a id="a-F"></a>此尼揵为摩竭国人之所宗敬。<a id="a-G"></a>若我以一句义问不能通者必失名闻不归大法。<a id="a-H"></a>今当与之七日论议。<a id="a-I"></a>念已语言。<a id="a-J"></a>我当与汝七日论议。<a id="a-K"></a>时王舍城长者居士沙门婆罗门咸共议言。<a id="a-L"></a>沙门释子舍利弗为第二师。<a id="a-M"></a>期与尼揵第一师七日论议。<a id="a-N"></a>当共往听。<a id="a-O"></a>至期一日至于六日。<a id="a-P"></a>论说余事皆使结舌。<a id="a-Q"></a>至第七日。<a id="a-R"></a>舍利弗说欲从思想生。<a id="a-S"></a>尼揵子说欲从对起。<a id="a-T"></a>时舍利弗而说偈言。</p>
  <p id="aU">世间诸欲本　　皆从思想生</p>
  <p id="aV">住世间欲本　　而有染着心</p>
  <p id="aW">尼揵即以偈难。</p>
  <p id="aX">欲若思想生　　而有染著者</p>
  <p id="aY">比丘恶觉观　　便已失梵行</p>
  <p id="aZ">舍利弗复以偈答。</p>
  <p id="aa">欲非思想生　　从对而起者</p>
  <p id="ab">汝师见众色　　云何不受欲</p>
  <p id="ac">尼揵闻此偈已。<a id="a-d"></a>不能加报便生善心。<a id="a-e"></a>欲于佛法出家学道。<a id="a-f"></a>时跋难陀在彼众中色貌姝长。<a id="a-g"></a>而舍利弗形容短小。<a id="a-h"></a>彼作是念。<a id="a-i"></a>此短小比丘才智若斯。<a id="a-j"></a>而况堂堂者乎。<a id="a-k"></a>便往跋难陀所白言。<a id="a-l"></a>与我出家受具足戒。<a id="a-m"></a>跋难陀即便度之。<a id="a-n"></a>舍利弗论议竟。<a id="a-o"></a>往到佛所头面礼足却坐一面。<a id="a-p"></a>佛问言。<a id="a-q"></a>汝何故与尼揵七日论议。<a id="a-r"></a>具以事答。<a id="a-s"></a>佛赞言。<a id="a-t"></a>善哉善哉舍利弗。<a id="a-u"></a>汝多所怜愍多所利益。<a id="a-v"></a>彼尼揵比丘。<a id="a-w"></a>问跋难陀经律悉不能答。<a id="a-x"></a>便轻贱佛法。<a id="a-y"></a>谓诸比丘都无所知还复外道。<a id="a-z"></a>诸长老比丘问诃责言。<a id="a-10"></a>云何比丘十岁而不知法。<a id="a-11"></a>不能为弟子解疑使还复外道。<a id="a-12"></a>以是白佛。<a id="a-13"></a>佛问跋难陀。<a id="a-14"></a>汝实尔不。<a id="a-15"></a>答言。<a id="a-16"></a>实尔世尊。<a id="a-17"></a>佛如上诃责已告诸比丘。<a id="a-18"></a>若自不知法与人出家受具足戒突吉罗。</p>
  <p id="a19">若比丘成就十法得授人具足戒。<a id="a-1A"></a>成就戒成就威仪畏慎小罪。<a id="a-1B"></a>多闻能持佛所说法。<a id="a-1C"></a>善诵二部律分别其义。<a id="a-1D"></a>能教弟子增戒学、<a id="a-1E"></a>增心学、<a id="a-1F"></a>增慧学。<a id="a-1G"></a>能除弟子疑亦能使人除其疑。<a id="a-1H"></a>能治弟子病亦能使人治其病。<a id="a-1I"></a>若弟子生恶邪见能教令舍亦能使人教其令舍。<a id="a-1J"></a>若弟子国土觉起能回其意亦能使人回之。<a id="a-1K"></a>若满十岁若过十岁。<a id="a-1L"></a>又成就十法应授人具足戒。<a id="a-1M"></a>知重罪知轻罪。<a id="a-1N"></a>知粗罪知非粗罪。<a id="a-1O"></a>知有余罪知无余罪。<a id="a-1P"></a>知有羯磨罪知无羯磨罪。<a id="a-1Q"></a>知罪因缘。<a id="a-1R"></a>满十岁若过十岁。<a id="a-1S"></a>又成就五法应授人具足戒。<a id="a-1T"></a>能教弟子增戒学增心学增慧学所行审谛系念在前。<a id="a-1U"></a>又成就五法。<a id="a-1V"></a>三法如上。<a id="a-1W"></a>聪明辩才。<a id="a-1X"></a>又成就五法。<a id="a-1Y"></a>戒成就定成就慧成就解脱成就解脱知见成就。<a id="a-1Z"></a>又成就五法自住戒教他住戒。<a id="a-1a"></a>自住定教他住定。<a id="a-1b"></a>自住慧教他住慧。<a id="a-1c"></a>自住解脱教他住解脱。<a id="a-1d"></a>自住解脱知见教他住解脱知见。<a id="a-1e"></a>又成就五法。<a id="a-1f"></a>成就无学戒众无学定众无学慧众无学解脱众无学解脱知见众。<a id="a-1g"></a>又成就五法。<a id="a-1h"></a>能教弟子增上戒增上梵行。<a id="a-1i"></a>知犯不犯知悔过未悔过。<a id="a-1j"></a>满十岁若过十岁。<a id="a-1k"></a>应授人具足戒。<a id="a-1l"></a>度沙弥为人作依止亦如是。</p>
  <p id="a1m">有一出家外道。<a id="a-1n"></a>来到僧坊语诸比丘言。<a id="a-1o"></a>大德与我出家受具足戒。<a id="a-1p"></a>诸比丘不知云何。<a id="a-1q"></a>以是白佛。<a id="a-1r"></a>佛言。<a id="a-1s"></a>应先与作四月日别住白二羯磨试之。<a id="a-1t"></a>若合诸比丘意然后与出家受具足戒。<a id="a-1u"></a>羯磨法应教外道。<a id="a-1v"></a>脱革屣偏袒右肩一一礼僧足。<a id="a-1w"></a>胡跪合掌白言。<a id="a-1x"></a>大德僧听。<a id="a-1y"></a>我某甲先外道今求此法律中出家。<a id="a-1z"></a>从僧乞四月日别住。<a id="a-20"></a>愿僧怜愍故。<a id="a-21"></a>与我作别住法。<a id="a-22"></a>若合诸比丘意然后与我出家受具足戒。<a id="a-23"></a>如是三乞。<a id="a-24"></a>应一知法比丘白言。<a id="a-25"></a>大德僧听。<a id="a-26"></a>此某甲先外道欲于此法律中出家受具足戒。<a id="a-27"></a>今从僧乞四月日别住法。<a id="a-28"></a>僧今与四月日别住法。<a id="a-29"></a>若合僧意当与出家受具足戒。<a id="a-2A"></a>若僧时到僧忍听。<a id="a-2B"></a>白如是。<a id="a-2C"></a>大德僧听。<a id="a-2D"></a>此某甲先外道欲于此法律中出家受具足戒。<a id="a-2E"></a>今从僧乞四月日别住法。<a id="a-2F"></a>僧今与四月日别住法。<a id="a-2G"></a>若合僧意当与出家受具足戒。<a id="a-2H"></a>谁诸长老忍默然若不忍者说。<a id="a-2I"></a>僧已与某甲外道四月日别住法竟。<a id="a-2J"></a>僧忍默然故是事如是持。<a id="a-2K"></a>不合僧意者。<a id="a-2L"></a>若早入聚落际暮乃归。<a id="a-2M"></a>若数往寡妇淫女年长童女家。<a id="a-2N"></a>数与共语作求色欲种种方便。<a id="a-2O"></a>若闻毁呰本所事外道而怀嗔忿。<a id="a-2P"></a>闻赞叹三宝不喜不乐。<a id="a-2Q"></a>不乐比丘威仪。<a id="a-2R"></a>不乐诵习佛经。<a id="a-2S"></a>不乐受教诫。<a id="a-2T"></a>是名不合僧意。<a id="a-2U"></a>若无此名为合。<a id="a-2V"></a>应与出家受具足戒。</p>
  <p id="a2W">尔时诸比丘度负债人与受具足戒。<a id="a-2X"></a>受具足戒已入王舍城乞食。<a id="a-2Y"></a>债主见语言。<a id="a-2Z"></a>汝负我债。<a id="a-2a"></a>谁听汝出家。<a id="a-2b"></a>有言应夺取衣钵捉以付官。<a id="a-2c"></a>或有言已入无畏城应放使去。<a id="a-2d"></a>何以故。<a id="a-2e"></a>瓶沙王有令。<a id="a-2f"></a>若国内有毁辱比丘比丘尼者。<a id="a-2g"></a>当与重罪。<a id="a-2h"></a>债主便讥诃言。<a id="a-2i"></a>此诸沙门。<a id="a-2j"></a>无有可度不可度者。<a id="a-2k"></a>云何度负债人。<a id="a-2l"></a>无沙门行破沙门法。<a id="a-2m"></a>诸长老比丘闻种种诃责。<a id="a-2n"></a>以是白佛。<a id="a-2o"></a>佛问诸比丘。<a id="a-2p"></a>汝等实尔不。<a id="a-2q"></a>答言。<a id="a-2r"></a>实尔世尊。<a id="a-2s"></a>佛种种诃责已。<a id="a-2t"></a>告诸比丘。<a id="a-2u"></a>不应度负债人与受具足戒。<a id="a-2v"></a>度及授具足戒时。<a id="a-2w"></a>皆应先问。<a id="a-2x"></a>汝负债不。<a id="a-2y"></a>若言不负应度应受。<a id="a-2z"></a>若言负不应度不应受。<a id="a-30"></a>若度若受皆突吉罗。<a id="a-31"></a>若不问亦如是。<a id="a-32"></a>度奴亦如是。</p>
  <p id="a33">尔时有一小儿。<a id="a-34"></a>父母教就师学书及诸技术。<a id="a-35"></a>彼师兼使余作又数与杖。<a id="a-36"></a>便舍师归。<a id="a-37"></a>父母即遣还师所。<a id="a-38"></a>便作是念。<a id="a-39"></a>师既苦我父母复不念惜。<a id="a-3A"></a>我今于何许得脱此患。<a id="a-3B"></a>唯当出家受具足戒。<a id="a-3C"></a>念已即往僧坊白诸比丘。<a id="a-3D"></a>与我出家受具足戒。<a id="a-3E"></a>诸比丘即便度之。<a id="a-3F"></a>彼师既失问其父母。<a id="a-3G"></a>父母言。<a id="a-3H"></a>我即遣还何以不至。<a id="a-3I"></a>于是父母及师四出追觅。<a id="a-3J"></a>到僧坊问诸比丘。<a id="a-3K"></a>诸比丘皆言不见。<a id="a-3L"></a>唯师默然而住。<a id="a-3M"></a>不得而归。<a id="a-3N"></a>此儿后入王舍城乞食。<a id="a-3O"></a>师见讥诃言。<a id="a-3P"></a>沙门释子常说不应妄语。<a id="a-3Q"></a>如何度我作人而言不见。<a id="a-3R"></a>诸长老比丘闻种种诃责。<a id="a-3S"></a>以是白佛。<a id="a-3T"></a>佛言。<a id="a-3U"></a>不应度他作人亦如上说。<a id="a-3V"></a>从今若度人应房房礼僧自称名字令僧尽识。</p>
  <p id="a3W">尔时舍卫城十七群童子不满二十。<a id="a-3X"></a>毕陵伽婆蹉与受具足戒。<a id="a-3Y"></a>不堪忍饥唤呼求食。<a id="a-3Z"></a>如戒缘中说。<a id="a-3a"></a>与受具足戒时。<a id="a-3b"></a>应问年满二十不。</p>
  <p id="a3c">尔时诸比丘。<a id="a-3d"></a>度阿练若贼与受具足戒。<a id="a-3e"></a>后入王舍城乞食。<a id="a-3f"></a>诸居士见言。<a id="a-3g"></a>此人先杀我如是如是。<a id="a-3h"></a>亲里劫我财物。<a id="a-3i"></a>有言应捉付官。<a id="a-3j"></a>乃至告诸比丘。<a id="a-3k"></a>不应度亦如上说。<a id="a-3l"></a>复有诸贼。<a id="a-3m"></a>厌作恶业。<a id="a-3n"></a>求出家受具足戒。<a id="a-3o"></a>诸比丘不知云何。<a id="a-3p"></a>以是白佛。<a id="a-3q"></a>佛言。<a id="a-3r"></a>听将至人不识处与出家受具足戒。</p>
  <p id="a3s">尔时有一人为邑里所患。<a id="a-3t"></a>白王。<a id="a-3u"></a>愿王敕之勿复作恶。<a id="a-3v"></a>王言。<a id="a-3w"></a>汝等将来我为汝杀。<a id="a-3x"></a>彼人闻之即便叛走。<a id="a-3y"></a>遍求不得。<a id="a-3z"></a>复以白王。<a id="a-40"></a>王即与敕令。<a id="a-41"></a>若有得者听即杀之。<a id="a-42"></a>彼人复闻作是念。<a id="a-43"></a>我今于何得全性命。<a id="a-44"></a>唯有沙门释子道中乃可济耳。<a id="a-45"></a>便到僧坊求出家。<a id="a-46"></a>诸比丘即度之。<a id="a-47"></a>后入王舍城乞食。<a id="a-48"></a>诸人见便欲捉杀。<a id="a-49"></a>或有人言。<a id="a-4A"></a>既已出家便是已死不须复杀。<a id="a-4B"></a>或复有言。<a id="a-4C"></a>此人已入无畏城。<a id="a-4D"></a>乃至告诸比丘。<a id="a-4E"></a>不应度亦如上说。</p>
  <p id="a4F">尔时跋难陀有二沙弥。<a id="a-4G"></a>一名骞茶。<a id="a-4H"></a>二名磨竭陀。<a id="a-4I"></a>更互行淫。<a id="a-4J"></a>诸长老比丘闻。<a id="a-4K"></a>以是白佛。<a id="a-4L"></a>佛问跋难陀。<a id="a-4M"></a>汝实畜二沙弥不。<a id="a-4N"></a>答言实尔世尊。<a id="a-4O"></a>佛种种诃责已。<a id="a-4P"></a>告诸比丘。<a id="a-4Q"></a>不应畜二沙弥。<a id="a-4R"></a>畜者突吉罗。</p>
  <p id="a4S">尔时有一家为非人所害。<a id="a-4T"></a>唯有父子二人。<a id="a-4U"></a>父作是念。<a id="a-4V"></a>我家丧破恐殃未已。<a id="a-4W"></a>且复饥穷当于何处得免斯患。<a id="a-4X"></a>复作是念。<a id="a-4Y"></a>沙门释子多诸供养疾病医药。<a id="a-4Z"></a>我今便可将儿出家受具足戒。<a id="a-4a"></a>念已往到僧坊白诸比丘。<a id="a-4b"></a>与我出家受具足戒。<a id="a-4c"></a>诸比丘便与出家受具足戒。<a id="a-4d"></a>入城乞食一手抱儿一手擎钵。<a id="a-4e"></a>诸白衣见讥诃言。<a id="a-4f"></a>此沙门释子不修梵行。<a id="a-4g"></a>或有言当是未出家时有此儿耳。<a id="a-4h"></a>但诸比丘何不待大然后度之。<a id="a-4i"></a>乃使此人抱儿乞食。<a id="a-4j"></a>谁不谓此破于梵行。<a id="a-4k"></a>诸长老比丘闻以是白佛。<a id="a-4l"></a>佛言。<a id="a-4m"></a>不应度小儿。</p>
  <p id="a4n">尔时摩竭国人得七种重病。<a id="a-4o"></a>举身恶疮痈白癞半身枯鬼着赤斑脂出。<a id="a-4p"></a>治此诸病唯有耆域。<a id="a-4q"></a>余无能者。<a id="a-4r"></a>而瓶沙王有令。<a id="a-4s"></a>敕耆域言。<a id="a-4t"></a>汝当治我宫内及比丘比丘尼病。<a id="a-4u"></a>不得治余人。<a id="a-4v"></a>由是诸病人皆求出家受具足戒。<a id="a-4w"></a>诸比丘皆与出家受具足戒。<a id="a-4x"></a>为索药草和合煮捣多事多务妨废行道。<a id="a-4y"></a>诸白衣见讥诃言。<a id="a-4z"></a>此诸沙门如医如医弟子。<a id="a-50"></a>常合汤药度重病人。<a id="a-51"></a>无复可度不可度者。<a id="a-52"></a>无沙门行破沙门法。<a id="a-53"></a>复有一长者。<a id="a-54"></a>顿得七种重病。<a id="a-55"></a>往语耆域为我治之。<a id="a-56"></a>答言。<a id="a-57"></a>汝岂不闻王有令乎。<a id="a-58"></a>长者复言。<a id="a-59"></a>密为我治。<a id="a-5A"></a>当雇汝百千金钱。<a id="a-5B"></a>答之如初。<a id="a-5C"></a>长者复加二百三百四百五百千金钱乃至合家财物。<a id="a-5D"></a>及于妻子悉为奴婢。<a id="a-5E"></a>答亦如初。<a id="a-5F"></a>彼长者复作是念。<a id="a-5G"></a>如此不果。<a id="a-5H"></a>唯当出家受具足戒。<a id="a-5I"></a>便往僧坊白诸比丘。<a id="a-5J"></a>与我出家受具足戒。<a id="a-5K"></a>诸比丘即与出家受具足戒。<a id="a-5L"></a>耆域为治七日都差。<a id="a-5M"></a>不复得治王宫人。<a id="a-5N"></a>宫人病已有死者。<a id="a-5O"></a>彼长者既差即便还俗。<a id="a-5P"></a>耆域见问言。<a id="a-5Q"></a>汝已出家何以罢道。<a id="a-5R"></a>答言。<a id="a-5S"></a>我本无出家意。<a id="a-5T"></a>以汝不肯为我治病故权出家。<a id="a-5U"></a>病既已差是故还俗。<a id="a-5V"></a>于是耆域往到佛所。<a id="a-5W"></a>具以白佛。<a id="a-5X"></a>王若知此罪我不少。<a id="a-5Y"></a>愿佛教诸比丘不应度重病人。<a id="a-5Z"></a>佛为耆域说种种妙法遣还所住。<a id="a-5a"></a>佛问诸比丘。<a id="a-5b"></a>汝等实度重病人不。<a id="a-5c"></a>答言实尔世尊。<a id="a-5d"></a>佛种种诃责已。<a id="a-5e"></a>告诸比丘。<a id="a-5f"></a>不应度重病人。<a id="a-5g"></a>亦如上说。</p>
  <p id="a5h">尔时诸比丘度属官人。<a id="a-5i"></a>后入王舍城乞食。<a id="a-5j"></a>诸居士见识讥诃言。<a id="a-5k"></a>云何沙门释子度属官人。<a id="a-5l"></a>此辈无可度不可度者。<a id="a-5m"></a>无沙门行破沙门法。<a id="a-5n"></a>又阿阇世王有一健将。<a id="a-5o"></a>力当千人。<a id="a-5p"></a>时人号曰千人力士。<a id="a-5q"></a>厌恶世苦作是念。<a id="a-5r"></a>诸沙门释子等行正法。<a id="a-5s"></a>我当往彼出家以尽苦源。<a id="a-5t"></a>即到僧坊求度。<a id="a-5u"></a>诸比丘即便度之。<a id="a-5v"></a>王后欲出军不见此人。<a id="a-5w"></a>即问所属。<a id="a-5x"></a>所属白王。<a id="a-5y"></a>不知所在。<a id="a-5z"></a>王便令曰。<a id="a-60"></a>若军集不至。<a id="a-61"></a>当以军法罪之。<a id="a-62"></a>至军集日复问。<a id="a-63"></a>彼人来未。<a id="a-64"></a>答言未来。<a id="a-65"></a>王言。<a id="a-66"></a>步军无此人犹如象军无第一象军甲既解。<a id="a-67"></a>方闻沙门释子度令出家。<a id="a-68"></a>王便嗔言。<a id="a-69"></a>如是不久沙门当度我兵尽。<a id="a-6A"></a>王即立严制。<a id="a-6B"></a>若复有度官人者。<a id="a-6C"></a>当折其和尚肋骨截其阿阇梨舌。<a id="a-6D"></a>与余僧重生革沙鞭八下驱出国界。<a id="a-6E"></a>诸长老比丘闻种种诃责。<a id="a-6F"></a>以是白佛。<a id="a-6G"></a>佛问诸比丘。<a id="a-6H"></a>汝等实尔不。<a id="a-6I"></a>答言实尔世尊。<a id="a-6J"></a>佛种种诃责已。<a id="a-6K"></a>告诸比丘不应度属官人。<a id="a-6L"></a>亦如上说。</p>
  <p id="a6M">尔时诸比丘长住王舍城。<a id="a-6N"></a>诸居士讥呵言。<a id="a-6O"></a>外道尚知随时移止。<a id="a-6P"></a>沙门释子乐着一处四时不动与世人何异。<a id="a-6Q"></a>诸比丘以是白佛。<a id="a-6R"></a>佛告阿难。<a id="a-6S"></a>汝可宣语诸比丘。<a id="a-6T"></a>如来今当游行南方。<a id="a-6U"></a>若欲从者任意同去。<a id="a-6V"></a>阿难受教遍宣此旨。<a id="a-6W"></a>诸比丘中有一岁至九岁聪明惭愧欲学戒者。<a id="a-6X"></a>作是念若我和尚阿阇梨去者当从。<a id="a-6Y"></a>不去则止。<a id="a-6Z"></a>何以故。<a id="a-6a"></a>若我此请依止彼当复请。<a id="a-6b"></a>则多事多务妨废行道。<a id="a-6c"></a>佛既发行从者甚少。<a id="a-6d"></a>佛与少比丘游行南方。<a id="a-6e"></a>渐渐还王舍城。<a id="a-6f"></a>佛以是事集比丘僧。<a id="a-6g"></a>问阿难言。<a id="a-6h"></a>从我南行比丘何以太少。<a id="a-6i"></a>阿难具以事答。<a id="a-6j"></a>佛种种赞少欲知足赞戒赞持戒已。<a id="a-6k"></a>告诸比丘。<a id="a-6l"></a>成就五法得离依止。<a id="a-6m"></a>戒成就定成就慧成就解脱成就解脱知见成就。<a id="a-6n"></a>皆如得授人戒中说。</p>
  <p id="a6o">尔时世尊在释迦国。<a id="a-6p"></a>诸比丘度父母所不听人。<a id="a-6q"></a>诸居士讥呵如上。<a id="a-6r"></a>于后世尊。<a id="a-6s"></a>晨朝着衣持钵到净饭王宫。<a id="a-6t"></a>时罗睺罗母。<a id="a-6u"></a>将罗睺罗在高楼上。<a id="a-6v"></a>遥见佛来语言。<a id="a-6w"></a>汝见彼沙门不。<a id="a-6x"></a>答言见。<a id="a-6y"></a>又语言。<a id="a-6z"></a>彼是汝父。<a id="a-70"></a>可往索父余财。<a id="a-71"></a>佛既入宫于中庭露地坐。<a id="a-72"></a>罗睺罗驰下趣佛。<a id="a-73"></a>头面礼足立佛影中。<a id="a-74"></a>白言。<a id="a-75"></a>是影甚乐愿佛与我父余财。<a id="a-76"></a>佛语言。<a id="a-77"></a>汝审欲得不。<a id="a-78"></a>答言欲得。<a id="a-79"></a>佛便将还所住告舍利弗。<a id="a-7A"></a>汝可度之。<a id="a-7B"></a>舍利弗白佛。<a id="a-7C"></a>世尊先制不得畜二沙弥。<a id="a-7D"></a>我已有周那不复得度。<a id="a-7E"></a>佛言。<a id="a-7F"></a>今听如汝等能教诫者畜二沙弥。<a id="a-7G"></a>应作如是度。<a id="a-7H"></a>先授优婆塞三归法。<a id="a-7I"></a>教言。<a id="a-7J"></a>我某甲归依佛归依法归依比丘僧。<a id="a-7K"></a>如是三说。<a id="a-7L"></a>复教言。<a id="a-7M"></a>我某甲归依佛已归依法已归依比丘僧已亦三说。<a id="a-7N"></a>我是佛婆伽婆优婆塞。<a id="a-7O"></a>复应教言。<a id="a-7P"></a>我某甲尽寿不杀生尽寿不盗尽寿不邪淫尽寿不妄语尽寿不饮酒。<a id="a-7Q"></a>复应教言。<a id="a-7R"></a>我某甲归依佛归依法归依比丘僧。<a id="a-7S"></a>如是三说。<a id="a-7T"></a>我今于释迦牟尼如来应供等正觉所出家作沙弥。<a id="a-7U"></a>和尚某甲。<a id="a-7V"></a>即应语言。<a id="a-7W"></a>尽寿不杀生是沙弥戒。<a id="a-7X"></a>尽寿不盗是沙弥戒。<a id="a-7Y"></a>尽寿不淫是沙弥戒。<a id="a-7Z"></a>尽寿不妄语是沙弥戒。<a id="a-7a"></a>尽寿不饮酒是沙弥戒。<a id="a-7b"></a>尽寿不歌舞作倡伎乐不往观听是沙弥戒。<a id="a-7c"></a>尽寿不着华香涂身是沙弥戒。<a id="a-7d"></a>尽寿不坐卧高大床上是沙弥戒。<a id="a-7e"></a>尽寿不受畜金银及钱是沙弥戒。<a id="a-7f"></a>尽寿不过时食是沙弥戒。<a id="a-7g"></a>是为沙弥十戒。<a id="a-7h"></a>时净饭王。<a id="a-7i"></a>闻佛已度罗睺罗。<a id="a-7j"></a>便大懊恼。<a id="a-7k"></a>出诣佛所白佛言。<a id="a-7l"></a>佛昔出家尚有难陀。<a id="a-7m"></a>不能令我如今懊恼。<a id="a-7n"></a>难陀已复出家。<a id="a-7o"></a>余情所寄唯在此子。<a id="a-7p"></a>今复出家。<a id="a-7q"></a>家国大计永为断绝。<a id="a-7r"></a>未能忘情何能自忍。<a id="a-7s"></a>王又推己而白佛言。<a id="a-7t"></a>子孙之爱彻过骨髓。<a id="a-7u"></a>如何诸比丘诱窃人子而度为道。<a id="a-7v"></a>愿佛从今敕诸比丘。<a id="a-7w"></a>父母不听不得为道。<a id="a-7x"></a>佛为王说种种妙法示教利喜已。<a id="a-7y"></a>辞退还宫。<a id="a-7z"></a>即以是事集比丘僧。<a id="a-80"></a>问诸比丘。<a id="a-81"></a>父母不听汝等实度与受具足戒不。<a id="a-82"></a>答言实尔世尊。<a id="a-83"></a>佛种种诃责已。<a id="a-84"></a>告诸比丘。<a id="a-85"></a>从今父母不听不得度。<a id="a-86"></a>亦如上说。</p>
  <p id="a87">尔时王舍城有大富长者。<a id="a-88"></a>信乐佛法常饭食比丘比丘尼优婆塞优婆夷。<a id="a-89"></a>后为非人所害。<a id="a-8A"></a>唯二小儿在。<a id="a-8B"></a>遂大贫穷恒拾残食。<a id="a-8C"></a>二儿先数见诸比丘故。<a id="a-8D"></a>遥见比丘便走往趣。<a id="a-8E"></a>为捉衣钵坐比丘膝上。<a id="a-8F"></a>诸比丘恐污衣钵辄避远去。<a id="a-8G"></a>诸居士见讥诃言。<a id="a-8H"></a>此家先富。<a id="a-8I"></a>一切沙门无日不往。<a id="a-8J"></a>今见孤穷。<a id="a-8K"></a>便舍远避不知恩养。<a id="a-8L"></a>唯食是亲。<a id="a-8M"></a>无沙门行破沙门法。<a id="a-8N"></a>诸长老比丘闻种种诃责。<a id="a-8O"></a>以是白佛。<a id="a-8P"></a>佛问诸比丘。<a id="a-8Q"></a>汝等实尔不。<a id="a-8R"></a>答言实尔世尊。<a id="a-8S"></a>佛种种诃责已。<a id="a-8T"></a>问阿难。<a id="a-8U"></a>彼二小儿为已几岁。<a id="a-8V"></a>能于食上驱乌未。<a id="a-8W"></a>答言已能。<a id="a-8X"></a>大者八岁小者七岁。<a id="a-8Y"></a>佛告诸比丘。<a id="a-8Z"></a>今听度小儿。<a id="a-8a"></a>乃至能驱乌者。<a id="a-8b"></a>诸比丘既度二小儿已。<a id="a-8c"></a>恒教驱食上乌而不与正食。<a id="a-8d"></a>诸居士见此诸沙门。<a id="a-8e"></a>常赞叹施平等食。<a id="a-8f"></a>而今度二小儿但令驱乌不与正食。<a id="a-8g"></a>诸长老比丘闻。<a id="a-8h"></a>以是白佛。<a id="a-8i"></a>佛言。<a id="a-8j"></a>如上座所得食分。<a id="a-8k"></a>亦应以此与沙弥。<a id="a-8l"></a>驱乌小儿亦应等与。</p>
  <p id="a8m">尔时有一摩纳害母。<a id="a-8n"></a>思惟罪重常有悔惧。<a id="a-8o"></a>不知云何得灭此罪。<a id="a-8p"></a>念言。<a id="a-8q"></a>沙门释子等行正法净修梵行。<a id="a-8r"></a>我若于彼出家罪应微轻。<a id="a-8s"></a>便到僧坊白诸比丘。<a id="a-8t"></a>与我出家受具足戒。<a id="a-8u"></a>诸比丘问摩纳。<a id="a-8v"></a>汝外道不敬信佛法。<a id="a-8w"></a>今何故欲于中出家。<a id="a-8x"></a>便以实答。<a id="a-8y"></a>诸比丘不知云何。<a id="a-8z"></a>以是白佛。<a id="a-90"></a>佛言。<a id="a-91"></a>害父母人于我法中不复生。<a id="a-92"></a>不应与出家受具足戒。<a id="a-93"></a>若已受具足戒应灭摈。</p>
  <p id="a94">尔时有阿练若贼。<a id="a-95"></a>杀一住阿练若处比丘。<a id="a-96"></a>从是已后心常恼热。<a id="a-97"></a>犹如热灰自炮其身。<a id="a-98"></a>昼夜苦痛无有暂宁。<a id="a-99"></a>作是念。<a id="a-9A"></a>沙门释子等行正法净修梵行。<a id="a-9B"></a>我若于彼出家可得离此热恼。<a id="a-9C"></a>念已即到僧坊求出家。<a id="a-9D"></a>诸比丘语言。<a id="a-9E"></a>汝是阿练若贼。<a id="a-9F"></a>恒欲杀人夺人财物无怜愍心。<a id="a-9G"></a>今何故欲于佛法律中出家。<a id="a-9H"></a>便以实答。<a id="a-9I"></a>诸比丘不知云何。<a id="a-9J"></a>以是白佛。<a id="a-9K"></a>佛言。<a id="a-9L"></a>彼比丘是阿罗汉此人于我法中不复生。<a id="a-9M"></a>不应与出家受具足戒。<a id="a-9N"></a>若已受具足戒应灭摈。</p>
  <p id="a9O">尔时调达恶心出佛身血。<a id="a-9P"></a>诸比丘不知云何待遇。<a id="a-9Q"></a>以是白佛。<a id="a-9R"></a>佛言。<a id="a-9S"></a>恶心出佛身血。<a id="a-9T"></a>于我法中不复生。<a id="a-9U"></a>不应与出家受具足戒。<a id="a-9V"></a>若已受具足戒应灭摈。<a id="a-9W"></a>调达破僧不应与出家亦如是。</p>
  <p id="a9X">尔时佛游拘萨罗国。<a id="a-9Y"></a>与大比丘僧千二百五十人俱。<a id="a-9Z"></a>渐渐游行到黑闇河边止娑罗林下。<a id="a-9a"></a>有一比丘从坐起偏袒右肩右膝着地合掌白佛言。<a id="a-9b"></a>世尊。<a id="a-9c"></a>此娑罗林是破众多比丘尼梵行处。<a id="a-9d"></a>佛问汝云何知。<a id="a-9e"></a>答言我时在此。<a id="a-9f"></a>又问汝破比丘尼梵行耶。<a id="a-9g"></a>答言如是。<a id="a-9h"></a>佛告诸比丘。<a id="a-9i"></a>淫比丘尼人于我法中不复生。<a id="a-9j"></a>不应与出家受具足戒。<a id="a-9k"></a>若已受具足戒应灭摈。</p>
  <p id="a9l">尔时有一阿修罗子。<a id="a-9m"></a>厌生老病死。<a id="a-9n"></a>作是念。<a id="a-9o"></a>沙门释子等行正法净修梵行。<a id="a-9p"></a>我当于彼出家尽诸苦源。<a id="a-9q"></a>念已化作人形往僧坊求出家。<a id="a-9r"></a>诸比丘即与受具足戒。<a id="a-9s"></a>食一人分食乃至七人分食犹故不饱。<a id="a-9t"></a>复食僧残食亦复不足。<a id="a-9u"></a>时王舍城有二居士。<a id="a-9v"></a>同日各请五百僧。<a id="a-9w"></a>诸比丘同往一家。<a id="a-9x"></a>唯化比丘独至一处须臾食五百人分尽。<a id="a-9y"></a>诸居士讥诃言。<a id="a-9z"></a>云何诸比丘度非人。<a id="a-A0"></a>彼比丘觉人知已忽便还本。<a id="a-A1"></a>诸长老比丘闻。<a id="a-A2"></a>以是白佛。<a id="a-A3"></a>佛言。<a id="a-A4"></a>于我法中非人不生。<a id="a-A5"></a>不应与出家受具足戒。<a id="a-A6"></a>若已受具足戒应灭摈。<a id="a-A7"></a>受具足戒时。<a id="a-A8"></a>应问汝是非人不。<a id="a-A9"></a>尔时善自在龙王。<a id="a-AA"></a>厌生老病死念欲出家。<a id="a-AB"></a>化作一摩纳。<a id="a-AC"></a>乃至诸比丘度与受具足戒亦如上。<a id="a-AD"></a>龙法二时不能变形。<a id="a-AE"></a>行欲时睡眠时。<a id="a-AF"></a>于后眠熟身满一屋喘息声如雷震。<a id="a-AG"></a>妨诸比丘坐禅皆出往视。<a id="a-AH"></a>彼闻人声便觉。<a id="a-AI"></a>还作比丘形结跏趺坐。<a id="a-AJ"></a>唤令开户彼即开户。<a id="a-AK"></a>诸比丘问汝是谁。<a id="a-AL"></a>答言我是沙门释子。<a id="a-AM"></a>又语汝莫妄语。<a id="a-AN"></a>彼化比丘便以实答。<a id="a-AO"></a>诸比丘不知云何。<a id="a-AP"></a>以是白佛。<a id="a-AQ"></a>佛言。<a id="a-AR"></a>畜生于我法中不生。<a id="a-AS"></a>不应与出家受具足戒若已受具足戒应灭摈。<a id="a-AT"></a>从今受戒不相识者应七日试看。</p>
  <p id="aAU">尔时诸比丘度黄门与受具足戒。<a id="a-AV"></a>便呼诸沙弥及守园人共作不净行。<a id="a-AW"></a>出外见人亦如是。<a id="a-AX"></a>诸白衣见讥诃言。<a id="a-AY"></a>沙门释子度诸黄门。<a id="a-AZ"></a>必当共作不净事。<a id="a-Aa"></a>此辈无可度不可度。<a id="a-Ab"></a>乃至若已受具足戒应灭摈。<a id="a-Ac"></a>亦如上说。<a id="a-Ad"></a>受具足戒时应先问。<a id="a-Ae"></a>汝是丈夫不。<a id="a-Af"></a>二根亦如是。</p>
  <p id="aAg">尔时有一家为非人所害。<a id="a-Ah"></a>唯家主一人在。<a id="a-Ai"></a>作是念。<a id="a-Aj"></a>我今穷饿当作何方救全性命。<a id="a-Ak"></a>彼沙门释子。<a id="a-Al"></a>多得衣食疾病医药。<a id="a-Am"></a>我今当自剃头着袈裟住家中恒往僧坊案次食。<a id="a-An"></a>念已即自剃头作比丘。<a id="a-Ao"></a>往比丘住处觅食。<a id="a-Ap"></a>诸比丘礼皆受。<a id="a-Aq"></a>亦礼诸比丘。<a id="a-Ar"></a>诸比丘问。<a id="a-As"></a>汝何故礼他。<a id="a-At"></a>复受他礼。<a id="a-Au"></a>汝为几岁。<a id="a-Av"></a>何时受戒。<a id="a-Aw"></a>和尚阿阇梨为是谁。<a id="a-Ax"></a>答言。<a id="a-Ay"></a>我自剃头着法服。<a id="a-Az"></a>无有和尚受戒年月。<a id="a-B0"></a>诸比丘不知云何。<a id="a-B1"></a>以是白佛。<a id="a-B2"></a>佛言。<a id="a-B3"></a>若自剃头自称比丘。<a id="a-B4"></a>于我法中不生。<a id="a-B5"></a>不应与出家受具足戒。<a id="a-B6"></a>若已受具足戒应灭摈。</p>
  <p id="aB7">尔时跋难陀弟子尼揵比丘。<a id="a-B8"></a>昔罢道者后复来求出家。<a id="a-B9"></a>诸比丘不知云何。<a id="a-BA"></a>以是白佛。<a id="a-BB"></a>佛言。<a id="a-BC"></a>舍内法外道人。<a id="a-BD"></a>于我法中不生。<a id="a-BE"></a>不应与出家受具足戒。<a id="a-BF"></a>若已受具足戒应灭摈。</p>
  <p id="aBG">尔时孙陀罗难陀跋耆子。<a id="a-BH"></a>不舍戒行淫法。<a id="a-BI"></a>彼后自说所犯。<a id="a-BJ"></a>诸比丘不知云何。<a id="a-BK"></a>以是白佛。<a id="a-BL"></a>佛言。<a id="a-BM"></a>若自说犯边罪。<a id="a-BN"></a>于我法中不生。<a id="a-BO"></a>不应与受具足戒。<a id="a-BP"></a>若已受具足戒应灭摈。<a id="a-BQ"></a>受戒时应问。<a id="a-BR"></a>汝先出家净修梵行不。</p>
  <p id="aBS">尔时诸比丘不受依止住。<a id="a-BT"></a>无人教诫愚闇无知不能学戒。<a id="a-BU"></a>诸长老比丘。<a id="a-BV"></a>以是白佛。<a id="a-BW"></a>佛言。<a id="a-BX"></a>应受依止。<a id="a-BY"></a>若一宿不受依止。<a id="a-BZ"></a>乃至不听饮僧坊内水。<a id="a-Ba"></a>若饮突吉罗。<a id="a-Bb"></a>佛既不听不受依止。<a id="a-Bc"></a>便不敢复住僧坊内。<a id="a-Bd"></a>时有一比丘避住止处往到佛所。<a id="a-Be"></a>头面礼足却坐一面。<a id="a-Bf"></a>佛问。<a id="a-Bg"></a>汝从何方来。<a id="a-Bh"></a>答言从某方来。<a id="a-Bi"></a>又问。<a id="a-Bj"></a>彼住处第一上座第二第三上座为谁。<a id="a-Bk"></a>答言不识。<a id="a-Bl"></a>又问。<a id="a-Bm"></a>彼左右住处上座复是谁。<a id="a-Bn"></a>答亦不识。<a id="a-Bo"></a>又问。<a id="a-Bp"></a>汝何故不识。<a id="a-Bq"></a>答言。<a id="a-Br"></a>我避住处不入彼众。<a id="a-Bs"></a>是故不识。<a id="a-Bt"></a>又问汝何故避住处。<a id="a-Bu"></a>答言。<a id="a-Bv"></a>佛不听不受依止。<a id="a-Bw"></a>若不受依止乃至不听饮僧坊内水。<a id="a-Bx"></a>是故避之。<a id="a-By"></a>佛种种诃责彼比丘。<a id="a-Bz"></a>汝所作非法。<a id="a-C0"></a>不应为受依止故避住处。<a id="a-C1"></a>呵已告诸比丘。<a id="a-C2"></a>若为受依止避住处突吉罗。</p>
  <p id="aC3">复有诸比丘。<a id="a-C4"></a>在道行见僧坊。<a id="a-C5"></a>便入受依止。<a id="a-C6"></a>值诸比丘坐禅或遇相嗔不得受。<a id="a-C7"></a>以此失伴。<a id="a-C8"></a>或受依止已即去。<a id="a-C9"></a>诸比丘问。<a id="a-CA"></a>汝何故受依止已即去。<a id="a-CB"></a>答言。<a id="a-CC"></a>世尊不听为受依止避住处。<a id="a-CD"></a>我今见僧住止处。<a id="a-CE"></a>不敢不过受依止。<a id="a-CF"></a>复应及伴。<a id="a-CG"></a>是以便去。<a id="a-CH"></a>彼失伴者道中遇贼。<a id="a-CI"></a>诸长老比丘。<a id="a-CJ"></a>以是白佛。<a id="a-CK"></a>佛言。<a id="a-CL"></a>今听一宿不受依止。<a id="a-CM"></a>虽得一宿犹有诸难。<a id="a-CN"></a>复以白佛。<a id="a-CO"></a>佛言。<a id="a-CP"></a>今听不受依止乃至六宿。<a id="a-CQ"></a>复有诸比丘过六宿不受依止。<a id="a-CR"></a>以是白佛。<a id="a-CS"></a>佛言。<a id="a-CT"></a>不听过六宿。<a id="a-CU"></a>过者突吉罗。</p>
  <p id="aCV">时诸比丘。<a id="a-CW"></a>趣与人作依止。<a id="a-CX"></a>亦趣依止人。<a id="a-CY"></a>以是白佛。<a id="a-CZ"></a>佛言。<a id="a-Ca"></a>皆不应尔。<a id="a-Cb"></a>应依止长老如法比丘善能教诫者。<a id="a-Cc"></a>若受依止人欲移余处。<a id="a-Cd"></a>应先问和尚阿阇梨。<a id="a-Ce"></a>知彼有可依止人然后可往。<a id="a-Cf"></a>有诸弟子临行时辞和尚阿阇梨。<a id="a-Cg"></a>佛言。<a id="a-Ch"></a>不听临行时辞。<a id="a-Ci"></a>要先二三日白师。<a id="a-Cj"></a>师应筹量所往处。<a id="a-Ck"></a>有可依止人乃听去。<a id="a-Cl"></a>到彼住处应先礼塔。<a id="a-Cm"></a>次礼上座索房舍。<a id="a-Cn"></a>然后求依止。<a id="a-Co"></a>作依止比丘应问。<a id="a-Cp"></a>汝和尚阿阇梨是谁。<a id="a-Cq"></a>先住何处诵何经。<a id="a-Cr"></a>答若如法。<a id="a-Cs"></a>应与作依止。<a id="a-Ct"></a>若不如法。<a id="a-Cu"></a>应语言。<a id="a-Cv"></a>汝不识我我不识汝。<a id="a-Cw"></a>汝可往识汝处求依止。<a id="a-Cx"></a>若疑应语小住。<a id="a-Cy"></a>受依止人应小住。<a id="a-Cz"></a>乃至六宿观之。<a id="a-D0"></a>合意者应与依止。<a id="a-D1"></a>若不合意应语如上。<a id="a-D2"></a>复有病比丘求依止。<a id="a-D3"></a>彼比丘作是念。<a id="a-D4"></a>佛教比丘应如是如是视弟子。<a id="a-D5"></a>今此人病我不能看。<a id="a-D6"></a>便不与依止病比丘。<a id="a-D7"></a>不知云何。<a id="a-D8"></a>以是白佛。<a id="a-D9"></a>佛言。<a id="a-DA"></a>今听病时不受依止。<a id="a-DB"></a>病差然后受。<a id="a-DC"></a>复有看病比丘求依止。<a id="a-DD"></a>彼比丘语言。<a id="a-DE"></a>佛教比丘应如是如是视和尚阿阇梨。<a id="a-DF"></a>汝今看病不得与汝依止。<a id="a-DG"></a>看病比丘不得依止惭愧。<a id="a-DH"></a>便舍病去求依止。<a id="a-DI"></a>病人无有看者。<a id="a-DJ"></a>或更增剧或有命过。<a id="a-DK"></a>以是白佛。<a id="a-DL"></a>佛言。<a id="a-DM"></a>今听看病比丘不受依止。<a id="a-DN"></a>须病人差然后受。<a id="a-DO"></a>复有诸比丘。<a id="a-DP"></a>于称意行道得道果处求依止。<a id="a-DQ"></a>诸比丘不与便失道果。<a id="a-DR"></a>以是白佛。<a id="a-DS"></a>佛言。<a id="a-DT"></a>若是称意行道得道果处。<a id="a-DU"></a>无人与作依止者。<a id="a-DV"></a>听于彼众中上座若上座等心生依止敬如师法而住。<a id="a-DW"></a>时诸比丘。<a id="a-DX"></a>阿阇梨或丧或罢道或远行或作外道或出界外。<a id="a-DY"></a>不知失依止不。<a id="a-DZ"></a>以是白佛。<a id="a-Da"></a>佛言。<a id="a-Db"></a>失依止有八种。<a id="a-Dc"></a>若依止师远行。<a id="a-Dd"></a>若罢道若死。<a id="a-De"></a>若作外道。<a id="a-Df"></a>若见先和尚。<a id="a-Dg"></a>若依止师语汝更就某甲受依止。<a id="a-Dh"></a>若依止师出界经宿。<a id="a-Di"></a>若满五岁聪明辩才至明相出时。<a id="a-Dj"></a>是为八。<a id="a-Dk"></a>皆失依止。</p>
  <p id="aDl">尔时诸比丘。<a id="a-Dm"></a>与沙弥等分安居施物。<a id="a-Dn"></a>沙弥便不敬僧。<a id="a-Do"></a>以是白佛。<a id="a-Dp"></a>佛言。<a id="a-Dq"></a>应以一比丘分与三沙弥。<a id="a-Dr"></a>沙弥犹不恭敬。<a id="a-Ds"></a>复以白佛。<a id="a-Dt"></a>佛言应罚之。<a id="a-Du"></a>诸比丘不问沙弥师便罚。<a id="a-Dv"></a>师不悦。<a id="a-Dw"></a>以是白佛。<a id="a-Dx"></a>佛言应语其师。<a id="a-Dy"></a>其师作非法助沙弥。<a id="a-Dz"></a>以是白佛佛言。<a id="a-E0"></a>师不应非法助沙弥。<a id="a-E1"></a>复有一沙弥僧罚断其食。<a id="a-E2"></a>彼主人后请僧食。<a id="a-E3"></a>诸比丘往次第坐。<a id="a-E4"></a>主人不下食。<a id="a-E5"></a>诸比丘言。<a id="a-E6"></a>日时已至何故不下食。<a id="a-E7"></a>答言须僧集。<a id="a-E8"></a>诸比丘言僧已集。<a id="a-E9"></a>主人言。<a id="a-EA"></a>我所供养沙弥未至。<a id="a-EB"></a>诸比丘言彼不得来。<a id="a-EC"></a>问何故。<a id="a-ED"></a>答僧罚不与食。<a id="a-EE"></a>主人言。<a id="a-EF"></a>余罚不少何忍断其食。<a id="a-EG"></a>以是白佛。<a id="a-EH"></a>佛言不应断食。<a id="a-EI"></a>应罚扫地除粪辇石治经行处作阶道。<a id="a-EJ"></a>作如是等种种罚之。</p>
  <p id="aEK">时有一比丘男根灭女根生。<a id="a-EL"></a>诸比丘不知云何。<a id="a-EM"></a>以是白佛。<a id="a-EN"></a>佛言。<a id="a-EO"></a>应即以此受戒即以此请师即以此年岁往比丘尼住处依比丘尼法住。<a id="a-EP"></a>若先犯共比丘尼戒应于比丘尼中悔。<a id="a-EQ"></a>若先犯不共戒不复悔。<a id="a-ER"></a>比丘尼根变亦如是。<a id="a-ES"></a>有一式叉摩那根变。<a id="a-ET"></a>不知云何。<a id="a-EU"></a>以是白佛。<a id="a-EV"></a>佛言。<a id="a-EW"></a>应即以此出家若年满二十于比丘众中十人与受具足戒。<a id="a-EX"></a>若年未满二十即是沙弥。<a id="a-EY"></a>沙弥尼亦如是。<a id="a-EZ"></a>有一沙弥根变。<a id="a-Ea"></a>不知云何。<a id="a-Eb"></a>以是白佛。<a id="a-Ec"></a>佛言。<a id="a-Ed"></a>应即以此出家若年满应与二岁戒。<a id="a-Ee"></a>即于比丘尼众受二岁戒。<a id="a-Ef"></a>若年未满不应与二岁戒。<a id="a-Eg"></a>即是沙弥尼。</p>
  <p id="aEh">尔时有一比丘为欲火所烧。<a id="a-Ei"></a>不能堪忍自截其形。<a id="a-Ej"></a>诸比丘以是白佛。<a id="a-Ek"></a>佛诃责言。<a id="a-El"></a>汝愚痴人。<a id="a-Em"></a>不应截而截应截便不截。<a id="a-En"></a>告诸比丘。<a id="a-Eo"></a>若截头及半突吉罗。<a id="a-Ep"></a>若都截偷罗遮。<a id="a-Eq"></a>若去一卵偷罗遮。<a id="a-Er"></a>若去两卵应灭摈。<a id="a-Es"></a>若为恶兽啮。<a id="a-Et"></a>若怨家所害。<a id="a-Eu"></a>及自烂坏。<a id="a-Ev"></a>不复能男。<a id="a-Ew"></a>皆应灭摈。</p>
  <p id="aEx">时诸比丘度被截手脚人为受具足戒。<a id="a-Ey"></a>诸居士见讥诃言。<a id="a-Ez"></a>沙门释子无可度不可度。<a id="a-F0"></a>无沙门行破沙门法。<a id="a-F1"></a>诸长老比丘闻。<a id="a-F2"></a>以是白佛。<a id="a-F3"></a>佛言。<a id="a-F4"></a>不应度此等人。<a id="a-F5"></a>若度得名受具足戒。<a id="a-F6"></a>师僧突吉罗。<a id="a-F7"></a>从今截手截脚截手脚截耳截鼻截耳鼻截指截男根头挑眼出得鞭坏好相遭官罪挛躄失声内外瘿身内曲身外曲身内外曲睐眼一臂偏长一臂偏短左手作哑聋盲干痟病癫狂极老无威仪极丑。<a id="a-F8"></a>毁辱众僧者。<a id="a-F9"></a>如是比皆不得度。<a id="a-FA"></a>若已度得名受具足戒如上说。<a id="a-FB"></a>诸比丘度吃人。<a id="a-FC"></a>佛言。<a id="a-FD"></a>不应度吃人与受具足戒。</p>
  <p id="aFE">复有诸比丘。<a id="a-FF"></a>不先与受沙弥戒。<a id="a-FG"></a>便与受具足戒。<a id="a-FH"></a>复有诸比丘。<a id="a-FI"></a>不请和尚便与受具足戒。<a id="a-FJ"></a>复有诸比丘。<a id="a-FK"></a>不乞受具足戒。<a id="a-FL"></a>便与受具足戒。<a id="a-FM"></a>复有诸比丘。<a id="a-FN"></a>与裸形人受具足戒。<a id="a-FO"></a>复有诸比丘。<a id="a-FP"></a>与不具衣钵人受具足戒。<a id="a-FQ"></a>以是白佛。<a id="a-FR"></a>佛言皆不应尔。</p>
  <p id="aFS">时有一比丘借他衣钵受具足戒。<a id="a-FT"></a>受具足戒已诸比丘语。<a id="a-FU"></a>汝着衣持钵共行乞食。<a id="a-FV"></a>答言我无衣钵。<a id="a-FW"></a>诸比丘言。<a id="a-FX"></a>佛不制无衣钵不得受具足戒耶。<a id="a-FY"></a>答言佛制。<a id="a-FZ"></a>我借他衣钵受。<a id="a-Fa"></a>诸比丘不知云何。<a id="a-Fb"></a>以是白佛。<a id="a-Fc"></a>佛以是事集比丘僧。<a id="a-Fd"></a>告诸比丘。<a id="a-Fe"></a>听将欲受戒者着戒坛外眼见耳不闻语处。<a id="a-Ff"></a>请十众在戒坛上。<a id="a-Fg"></a>和尚应语羯磨师。<a id="a-Fh"></a>长老今作羯磨。<a id="a-Fi"></a>复应语教师。<a id="a-Fj"></a>长老今受羯磨。<a id="a-Fk"></a>羯磨师应如是白僧。<a id="a-Fl"></a>大德僧听。<a id="a-Fm"></a>某甲求某甲受具足戒。<a id="a-Fn"></a>某甲作教师。<a id="a-Fo"></a>若僧时到僧忍听。<a id="a-Fp"></a>白如是。<a id="a-Fq"></a>教师应从坐起至和尚前问言。<a id="a-Fr"></a>已度此人未。<a id="a-Fs"></a>若言未度。<a id="a-Ft"></a>应语言先度之。<a id="a-Fu"></a>若言已度。<a id="a-Fv"></a>应问已为作和尚未。<a id="a-Fw"></a>若言未作。<a id="a-Fx"></a>应语先为作和尚。<a id="a-Fy"></a>若言已为作和尚。<a id="a-Fz"></a>应问弟子衣钵具未。<a id="a-G0"></a>若言未具。<a id="a-G1"></a>应语先为具衣钵。<a id="a-G2"></a>若言已具。<a id="a-G3"></a>应问自有从人借。<a id="a-G4"></a>若言从人借。<a id="a-G5"></a>应语可令主舍之。<a id="a-G6"></a>若言自有。<a id="a-G7"></a>便应往慰劳欲受戒人言。<a id="a-G8"></a>汝莫怖惧。<a id="a-G9"></a>须臾持汝着高胜处。<a id="a-GA"></a>若先不相识。<a id="a-GB"></a>不应云雾闇时受其具戒。<a id="a-GC"></a>教师因教着衣时。<a id="a-GD"></a>应密如法视。<a id="a-GE"></a>无重病不。<a id="a-GF"></a>复应问。<a id="a-GG"></a>汝三衣何者是僧伽梨何者是优多罗僧何者是安陀会。<a id="a-GH"></a>彼若不知。<a id="a-GI"></a>应语此是僧伽梨此是优多罗僧此是安陀会。<a id="a-GJ"></a>应与受三衣钵。<a id="a-GK"></a>复应语言。<a id="a-GL"></a>汝某甲听。<a id="a-GM"></a>今是实语时我今问汝。<a id="a-GN"></a>若实言实。<a id="a-GO"></a>不实言不实。<a id="a-GP"></a>人有如是等病。<a id="a-GQ"></a>癞白癞痈疽干痟癫狂痔漏热肿脂出。<a id="a-GR"></a>汝有不。<a id="a-GS"></a>若言无。<a id="a-GT"></a>复应问。<a id="a-GU"></a>汝不负人债不。<a id="a-GV"></a>非官人不。<a id="a-GW"></a>非奴不。<a id="a-GX"></a>是丈夫不。<a id="a-GY"></a>是人不。<a id="a-GZ"></a>年满二十不。<a id="a-Ga"></a>衣钵具不。<a id="a-Gb"></a>受和尚未。<a id="a-Gc"></a>汝字何等。<a id="a-Gd"></a>和尚字何等。<a id="a-Ge"></a>汝曾出家不。<a id="a-Gf"></a>若言曾出家。<a id="a-Gg"></a>应问。<a id="a-Gh"></a>汝本出家持戒完具不。<a id="a-Gi"></a>父母听不。<a id="a-Gj"></a>欲受具足戒不。<a id="a-Gk"></a>众中当更如是问汝。<a id="a-Gl"></a>汝亦应如实答。</p>
  <p id="aGm">若一一问答皆如法。<a id="a-Gn"></a>教师应还坛上立语羯磨师言。<a id="a-Go"></a>我已教授某甲如法竟。<a id="a-Gp"></a>羯磨师复应白僧。<a id="a-Gq"></a>大德僧听。<a id="a-Gr"></a>某甲求某甲受具足戒。<a id="a-Gs"></a>某甲如法教授竟。<a id="a-Gt"></a>应使将来。<a id="a-Gu"></a>若僧时到僧忍听。<a id="a-Gv"></a>白如是。<a id="a-Gw"></a>教师应将来次第礼僧足。<a id="a-Gx"></a>礼僧足已。<a id="a-Gy"></a>在羯磨师前。<a id="a-Gz"></a>向羯磨师右膝着地合掌教乞受具足戒。<a id="a-H0"></a>教言。<a id="a-H1"></a>我某甲求某甲和尚受具足戒。<a id="a-H2"></a>今从僧乞受具足戒。<a id="a-H3"></a>愿僧拔济我。<a id="a-H4"></a>怜愍故。<a id="a-H5"></a>如是三乞。<a id="a-H6"></a>教师教竟。<a id="a-H7"></a>还就本坐。</p>
  <p id="aH8">羯磨师应白僧。<a id="a-H9"></a>大德僧听。<a id="a-HA"></a>此某甲求某甲受具足戒。<a id="a-HB"></a>从僧乞受具足戒。<a id="a-HC"></a>我今当问其难事及为作受具足戒羯磨。<a id="a-HD"></a>若僧时到僧忍听。<a id="a-HE"></a>白如是。</p>
  <p id="aHF">次应语受戒人言。<a id="a-HG"></a>今是实语时。<a id="a-HH"></a>我今问汝。<a id="a-HI"></a>实言实不实言不实。<a id="a-HJ"></a>人有如是等病癞白癞。<a id="a-HK"></a>乃至欲受具足戒不亦如上问。<a id="a-HL"></a>皆答如法已。<a id="a-HM"></a>羯磨师言。<a id="a-HN"></a>大德僧听。<a id="a-HO"></a>此某甲求某甲受具足戒。<a id="a-HP"></a>某甲自说清净无诸难事三衣钵具已受和尚父母听许已。<a id="a-HQ"></a>从僧乞受具足戒。<a id="a-HR"></a>僧今与某甲受具足戒和尚某甲。<a id="a-HS"></a>若僧时到僧忍听。<a id="a-HT"></a>白如是。</p>
  <p id="aHU">大德僧听。<a id="a-HV"></a>此某甲求某甲受具足戒。<a id="a-HW"></a>某甲自说清净无诸难事三衣钵具已受和尚。<a id="a-HX"></a>父母听许已。<a id="a-HY"></a>从僧乞受具足戒。<a id="a-HZ"></a>僧今与某甲受具足戒和尚某甲。<a id="a-Ha"></a>谁诸长老忍默然若不忍者说。<a id="a-Hb"></a>第二第三亦如是说。<a id="a-Hc"></a>僧已与某甲受具足戒和尚某甲竟。<a id="a-Hd"></a>僧忍默然故。<a id="a-He"></a>是事如是持。<a id="a-Hf"></a>应语受戒人言。<a id="a-Hg"></a>汝某甲听世尊应供等正觉说是四堕法。<a id="a-Hh"></a>若比丘犯一一法。<a id="a-Hi"></a>非沙门非释种子。<a id="a-Hj"></a>汝终不得乃至以欲染心视女人。<a id="a-Hk"></a>若比丘行淫法乃至畜生。<a id="a-Hl"></a>非沙门非释种子。<a id="a-Hm"></a>汝尽形寿不应犯。<a id="a-Hn"></a>若能当言能。</p>
  <p id="aHo">汝终不得乃至草叶不与而取。<a id="a-Hp"></a>若比丘若聚落中若空地他所守护物盗五钱若五钱物。<a id="a-Hq"></a>非沙门非释种子。<a id="a-Hr"></a>汝尽形寿不应犯。<a id="a-Hs"></a>若能当言能。</p>
  <p id="aHt">汝终不得乃至杀蚁子。<a id="a-Hu"></a>若比丘若人若人类自手杀若教人杀若求刀与若教死若赞死咄丈夫用恶活为死胜生。<a id="a-Hv"></a>非沙门非释种子。<a id="a-Hw"></a>汝尽形寿不应犯。<a id="a-Hx"></a>若能当言能。</p>
  <p id="aHy">汝终不得乃至戏笑妄语。<a id="a-Hz"></a>若比丘实无过人法。<a id="a-I0"></a>自称得过人法。<a id="a-I1"></a>诸禅解脱三昧正受及诸道果。<a id="a-I2"></a>非沙门非释种子。<a id="a-I3"></a>汝尽形寿不应犯。<a id="a-I4"></a>若能当言能。</p>
  <p id="aI5">诸佛世尊为示现事善说譬喻。<a id="a-I6"></a>犹如人死终不能以此身更生。<a id="a-I7"></a>如针鼻决永不复得为针用。<a id="a-I8"></a>如多罗树心断更不生不增不广。<a id="a-I9"></a>如石破不可复合。<a id="a-IA"></a>若比丘犯一一堕法。<a id="a-IB"></a>还得比丘法。<a id="a-IC"></a>无有是处。</p>
  <p id="aID">复语言。<a id="a-IE"></a>汝某甲听。<a id="a-IF"></a>世尊应供等正觉说四依法。<a id="a-IG"></a>比丘尽形寿依粪扫衣住出家受具足戒。<a id="a-IH"></a>汝若能当言能。<a id="a-II"></a>若后得劫贝衣钦婆罗衣拘舍耶衣他家衣。<a id="a-IJ"></a>皆是长得。</p>
  <p id="aIK">比丘尽形寿依乞食住出家受具足戒。<a id="a-IL"></a>汝若能当言能。<a id="a-IM"></a>若后得僧前食后食请食。<a id="a-IN"></a>皆是长得。<a id="a-IO"></a>比丘尽形寿依树下住出家受具足戒。<a id="a-IP"></a>汝若能当言能。<a id="a-IQ"></a>若后得大小屋重屋。<a id="a-IR"></a>皆是长得。<a id="a-IS"></a>比丘尽形寿依残弃药住出家受具足戒。<a id="a-IT"></a>汝若能当言能。<a id="a-IU"></a>若后得酥油蜜石蜜。<a id="a-IV"></a>皆是长得。<a id="a-IW"></a>复应语言。<a id="a-IX"></a>汝某甲听。<a id="a-IY"></a>汝已白四羯磨得如法受具足戒竟。<a id="a-IZ"></a>诸天龙鬼神皆作是愿。<a id="a-Ia"></a>我何时当得人身于正法律中出家受具足戒。<a id="a-Ib"></a>汝今已得。<a id="a-Ic"></a>如人受王位。<a id="a-Id"></a>汝受比丘法亦如是。<a id="a-Ie"></a>当忍易共语恭敬受教诫余戒。<a id="a-If"></a>和尚阿阇梨当广为汝。<a id="a-Ig"></a>说汝当早得具足学戒。<a id="a-Ih"></a>学三戒灭三火离三界。<a id="a-Ii"></a>无复诸垢成阿罗汉。</p>
  <p id="aIj">尔时受具足戒人。<a id="a-Ik"></a>不知年岁不知受戒时。<a id="a-Il"></a>以是白佛。<a id="a-Im"></a>佛言应教令知语言。<a id="a-In"></a>汝今受戒时。<a id="a-Io"></a>某年某月某日某时。<a id="a-Ip"></a>汝应尽寿忆是事。</p>
  <p id="aIq">复有诸犯粗罪别住比丘。<a id="a-Ir"></a>厌别住便舍戒罢道。<a id="a-Is"></a>又行摩那埵本日治阿浮诃那被诃责羯磨驱出羯磨依止羯磨举罪羯磨下意羯磨。<a id="a-It"></a>如是诸比丘皆厌罢道。<a id="a-Iu"></a>后复欲于正法律出家受具足戒。<a id="a-Iv"></a>诸比丘不知云何。<a id="a-Iw"></a>以是白佛。<a id="a-Ix"></a>佛言。<a id="a-Iy"></a>应先问。<a id="a-Iz"></a>汝能还行先事。<a id="a-J0"></a>能随顺僧。<a id="a-J1"></a>求僧除灭先事不。<a id="a-J2"></a>若言不能。<a id="a-J3"></a>不应与出家受具足戒。<a id="a-J4"></a>若言能。<a id="a-J5"></a>应与出家受具足戒。<a id="a-J6"></a>若受具足戒已。<a id="a-J7"></a>若先别住使还别住。<a id="a-J8"></a>乃至先作下意羯磨。<a id="a-J9"></a>还与作下意羯磨。</p>
  <p id="aJA">复有诸比丘。<a id="a-JB"></a>和尚阿阇梨罢道。<a id="a-JC"></a>后来就弟子求出家受具足戒。<a id="a-JD"></a>诸比丘不知云何。<a id="a-JE"></a>以是白佛。<a id="a-JF"></a>佛言。<a id="a-JG"></a>听与出家受具足戒。<a id="a-JH"></a>先弟子应与衣钵助使得成出家受具足戒。<a id="a-JI"></a>彼人即求先弟子作师。<a id="a-JJ"></a>诸比丘不知云何。<a id="a-JK"></a>以是白佛。<a id="a-JL"></a>佛言。<a id="a-JM"></a>听先弟子与作师。<a id="a-JN"></a>复不知谁应恭敬。<a id="a-JO"></a>诸比丘以是白佛。<a id="a-JP"></a>佛言。<a id="a-JQ"></a>后更受戒者。<a id="a-JR"></a>应如法敬师。</p>
  <p id="aJS">尔时优波离白佛。<a id="a-JT"></a>诸比丘先已作一语受戒。<a id="a-JU"></a>二语三语受戒。<a id="a-JV"></a>及善来比丘受戒。<a id="a-JW"></a>眠时受戒。<a id="a-JX"></a>醉时狂心散乱心病坏心受戒。<a id="a-JY"></a>和尚眠时乃至病坏心。<a id="a-JZ"></a>二人乃至十人皆作和尚受戒。<a id="a-Ja"></a>是等得名受具足戒不。<a id="a-Jb"></a>佛言。<a id="a-Jc"></a>若未制前得名受具足戒。<a id="a-Jd"></a>制后不名受具足戒。</p>
  <p id="aJe">尔时舍利弗摩诃目揵连大迦葉摩诃拘絺罗摩诃迦旃延阿那律富楼那弥多罗尼子罗睺罗阿难难陀。<a id="a-Jf"></a>此等诸大阿罗汉到世尊所头面礼足却坐一面。<a id="a-Jg"></a>同声如优波离问佛。<a id="a-Jh"></a>佛答亦如上。</p>
  <p id="aJi">尔时诸比丘无上下坐不相恭敬。<a id="a-Jj"></a>诸居士见讥诃言。<a id="a-Jk"></a>此辈沙门不知上中下坐无有长幼。<a id="a-Jl"></a>无沙门行破沙门法。<a id="a-Jm"></a>诸长老比丘闻种种诃责。<a id="a-Jn"></a>以是白佛。<a id="a-Jo"></a>佛以是事集比丘僧。<a id="a-Jp"></a>问诸比丘。<a id="a-Jq"></a>汝等实尔不。<a id="a-Jr"></a>答言实尔世尊。<a id="a-Js"></a>佛种种诃责已。<a id="a-Jt"></a>问诸比丘。<a id="a-Ju"></a>谁应受第一座第一施第一恭敬礼拜。<a id="a-Jv"></a>诸比丘或言。<a id="a-Jw"></a>刹利婆罗门长者居士出家者应受。<a id="a-Jx"></a>或言。<a id="a-Jy"></a>诵毗尼法师阿练若行十二头陀乃至得阿罗汉者应受。<a id="a-Jz"></a>佛言不应尔。<a id="a-K0"></a>诸比丘白佛。<a id="a-K1"></a>若不尔谁应受。<a id="a-K2"></a>佛言。<a id="a-K3"></a>过去世时海边有尼拘律树。<a id="a-K4"></a>覆五百乘车。<a id="a-K5"></a>时有三兽住彼树下。<a id="a-K6"></a>一者雉。<a id="a-K7"></a>二者猕猴。<a id="a-K8"></a>三者象。<a id="a-K9"></a>虽为亲友而不相推敬。<a id="a-KA"></a>后作是议。<a id="a-KB"></a>我等既为亲友。<a id="a-KC"></a>如何不相推敬。<a id="a-KD"></a>应计年长者为尊少者为卑议已问象。<a id="a-KE"></a>汝忆何久远事。<a id="a-KF"></a>象言。<a id="a-KG"></a>我忆此树至我腹时。<a id="a-KH"></a>复问猕猴。<a id="a-KI"></a>猕猴言。<a id="a-KJ"></a>忆我平立啮此树头时。<a id="a-KK"></a>复问雉。<a id="a-KL"></a>雉言。<a id="a-KM"></a>我忆昔于某处食此树子来此吐核遂生此树。<a id="a-KN"></a>于是推雉为上。<a id="a-KO"></a>猕猴处中。<a id="a-KP"></a>象为下焉。<a id="a-KQ"></a>若欲行时猕猴负雉象负猕猴。<a id="a-KR"></a>雉教二兽行十善业。<a id="a-KS"></a>皆共受行。<a id="a-KT"></a>世人闻之皆受其化。<a id="a-KU"></a>遂名行善为雉梵行。<a id="a-KV"></a>行其法者命终生天。<a id="a-KW"></a>诸比丘。<a id="a-KX"></a>畜生犹尚知有尊卑。<a id="a-KY"></a>况我正法而不相敬。<a id="a-KZ"></a>汝等从今先受具足戒者。<a id="a-Ka"></a>应受第一坐第一施第一恭敬礼拜。<a id="a-Kb"></a>如是奉行(受戒法竟)</p>
 </body>
</html>