<!doctype html>
<html id="z3IBUwbmd" data-ver="944">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">十诵律卷第六十二</h1>
  <h2 id="a2">毗尼相</h2>
  <p id="a3">三事决定知比尼相。<a id="a-4"></a>一本起。<a id="a-5"></a>二结戒。<a id="a-6"></a>三随结。<a id="a-7"></a>复有二种比尼。<a id="a-8"></a>诤比尼犯比尼。<a id="a-9"></a>复有二种比尼。<a id="a-A"></a>净比尼烦恼比尼。<a id="a-B"></a>复有二种比尼。<a id="a-C"></a>比丘比尼比丘尼比尼。<a id="a-D"></a>复有二种比尼。<a id="a-E"></a>遍比尼不遍比尼。<a id="a-F"></a>诤比尼者。<a id="a-G"></a>相言共斗诤讼相骂相打作二分。<a id="a-H"></a>诸比丘应观察。<a id="a-I"></a>是事何因缘起。<a id="a-J"></a>云何可灭。<a id="a-K"></a>起斗乱事因缘者。<a id="a-L"></a>十四破僧事。<a id="a-M"></a>六斗诤根本。<a id="a-N"></a>起斗乱因缘。<a id="a-O"></a>灭相言事者。<a id="a-P"></a>以二比尼灭。<a id="a-Q"></a>现前比尼。<a id="a-R"></a>多觅比尼。<a id="a-S"></a>是名灭比尼。<a id="a-T"></a>云何犯比尼。<a id="a-U"></a>五众犯定犯。<a id="a-V"></a>摄犯比尼。<a id="a-W"></a>云何五种。<a id="a-X"></a>所谓波罗夷。<a id="a-Y"></a>僧伽婆尸沙。<a id="a-Z"></a>波夜提。<a id="a-a"></a>波罗提提舍尼。<a id="a-b"></a>突吉罗。<a id="a-c"></a>犯是五众犯。<a id="a-d"></a>应求本起。<a id="a-e"></a>应觅除灭。<a id="a-f"></a>本起者。<a id="a-g"></a>五众罪所起因缘。<a id="a-h"></a>有身犯非口非意。<a id="a-i"></a>有口犯非身非意。<a id="a-j"></a>有身意犯非口。<a id="a-k"></a>有口意犯非身。<a id="a-l"></a>有身口意犯。<a id="a-m"></a>无但意犯。<a id="a-n"></a>是名犯起因缘。<a id="a-o"></a>有犯下罪。<a id="a-p"></a>心念便除灭。<a id="a-q"></a>有犯中罪。<a id="a-r"></a>从他除灭。<a id="a-s"></a>有犯须出罪羯磨。<a id="a-t"></a>有犯不可除灭。<a id="a-u"></a>犯出罪羯磨。<a id="a-v"></a>有二种。<a id="a-w"></a>一者覆藏。<a id="a-x"></a>二者不覆藏。<a id="a-y"></a>覆藏者。<a id="a-z"></a>随覆藏日与别住。<a id="a-10"></a>不覆藏罪。<a id="a-11"></a>但与六日六夜摩那埵。<a id="a-12"></a>犯不可治。<a id="a-13"></a>则不可除灭。<a id="a-14"></a>烦恼比尼者。<a id="a-15"></a>应觅起因缘灭因缘。<a id="a-16"></a>起因缘者。<a id="a-17"></a>可系法中贪着心见利味诸烦恼发。<a id="a-18"></a>是名起因缘。<a id="a-19"></a>灭因缘者。<a id="a-1A"></a>于可系法中。<a id="a-1B"></a>观无常生灭厌离舍灭。<a id="a-1C"></a>善心住诸禅定三昧地中。<a id="a-1D"></a>和合诸行系心缘中。<a id="a-1E"></a>入三脱门。<a id="a-1F"></a>能断见谛所断思惟所断结使。<a id="a-1G"></a>二种结断故证沙门果。<a id="a-1H"></a>随得果故。<a id="a-1I"></a>有圣人差别。<a id="a-1J"></a>是名摄断结。<a id="a-1K"></a>比丘比尼者。<a id="a-1L"></a>是净是不净。<a id="a-1M"></a>比丘尼比尼者。<a id="a-1N"></a>是净是不净。<a id="a-1O"></a>遍不遍一切遍。<a id="a-1P"></a>一切遍时净者。<a id="a-1Q"></a>初夜受浆。<a id="a-1R"></a>二时净者。<a id="a-1S"></a>初夜后夜分。<a id="a-1T"></a>应若坐禅若读经。<a id="a-1U"></a>一夜净者。<a id="a-1V"></a>比丘尼应一夜畜长钵。<a id="a-1W"></a>二夜净者。<a id="a-1X"></a>得二夜共未受大戒人宿。<a id="a-1Y"></a>三夜净者。<a id="a-1Z"></a>第三夜未受大戒人应移处宿。<a id="a-1a"></a>五夜净者。<a id="a-1b"></a>佛听极久五夜不受依止。<a id="a-1c"></a>六夜净者。<a id="a-1d"></a>阿兰若比丘怖畏处。<a id="a-1e"></a>得六夜离衣宿。<a id="a-1f"></a>七夜净者。<a id="a-1g"></a>病听极久七夜畜残药得服。<a id="a-1h"></a>十夜净者。<a id="a-1i"></a>比丘畜长衣钵。<a id="a-1j"></a>极久得至十夜。<a id="a-1k"></a>半月净者。<a id="a-1l"></a>应半月一处和合说戒作布萨。<a id="a-1m"></a>一月净者。<a id="a-1n"></a>得非时衣。<a id="a-1o"></a>极久得一月畜衣。<a id="a-1p"></a>二月净者。<a id="a-1q"></a>比丘听二月无依止。<a id="a-1r"></a>三月净者。<a id="a-1s"></a>比丘应三月安居。<a id="a-1t"></a>四月净者。<a id="a-1u"></a>受露坐比丘在多雨国土。<a id="a-1v"></a>应四月空地住八月在覆处。<a id="a-1w"></a>五月净者。<a id="a-1x"></a>比丘五月受迦絺那衣。<a id="a-1y"></a>八月净者。<a id="a-1z"></a>受露坐比丘。<a id="a-20"></a>在少雨国土。<a id="a-21"></a>应八月在露地住四月在覆处。<a id="a-22"></a>九月净者。<a id="a-23"></a>比丘有事未了。<a id="a-24"></a>极久应停至九月。<a id="a-25"></a>一岁净者。<a id="a-26"></a>一岁比丘得受迦絺那衣。<a id="a-27"></a>二岁净者。<a id="a-28"></a>二岁比丘尼。<a id="a-29"></a>应常随逐和上。<a id="a-2A"></a>三岁净者。<a id="a-2B"></a>比丘中间相降三岁。<a id="a-2C"></a>得共大绳床上坐小绳床上得共二人坐。<a id="a-2D"></a>独坐床上但一人坐。<a id="a-2E"></a>五岁净者。<a id="a-2F"></a>五岁比丘应依止他。<a id="a-2G"></a>满五岁已得离依止宿。<a id="a-2H"></a>六岁净者。<a id="a-2I"></a>比丘尼六岁应依止他。<a id="a-2J"></a>满六岁已得离依止宿。<a id="a-2K"></a>七岁净者。<a id="a-2L"></a>佛听沙弥极小乃至七岁。<a id="a-2M"></a>九岁净者。<a id="a-2N"></a>九岁比丘应随僧作使。<a id="a-2O"></a>十岁净者。<a id="a-2P"></a>十岁比丘应畜弟子。<a id="a-2Q"></a>又极小十岁曾嫁沙弥尼。<a id="a-2R"></a>得受六法。<a id="a-2S"></a>十二岁净者。<a id="a-2T"></a>曾嫁式叉摩尼年十二应受具足戒。<a id="a-2U"></a>十二岁净者。<a id="a-2V"></a>比丘尼应畜弟子。<a id="a-2W"></a>十八岁净者。<a id="a-2X"></a>童女沙弥尼年十八岁。<a id="a-2Y"></a>应受六法。<a id="a-2Z"></a>二十岁净者。<a id="a-2a"></a>沙弥年二十。<a id="a-2b"></a>应受具足戒。<a id="a-2c"></a>童女式叉摩尼年二十。<a id="a-2d"></a>应受具足戒。<a id="a-2e"></a>二十岁比丘僧。<a id="a-2f"></a>应令教化比丘尼。<a id="a-2g"></a>一净者。<a id="a-2h"></a>应一比丘作阿地檀布萨。<a id="a-2i"></a>二净者。<a id="a-2j"></a>二比丘应共分施物展转分。<a id="a-2k"></a>三净者。<a id="a-2l"></a>三语布萨。<a id="a-2m"></a>四净者。<a id="a-2n"></a>四比丘应说波罗提木叉。<a id="a-2o"></a>五净者。<a id="a-2p"></a>五比丘应差自恣人。<a id="a-2q"></a>八净者。<a id="a-2r"></a>八比丘应受大众会法。<a id="a-2s"></a>十净者。<a id="a-2t"></a>十比丘应受具足戒。<a id="a-2u"></a>二十净者。<a id="a-2v"></a>二十比丘应作出罪羯磨。<a id="a-2w"></a>钵净者。<a id="a-2x"></a>佛听二种钵。<a id="a-2y"></a>瓦钵铁钵。<a id="a-2z"></a>八种钵不应畜。<a id="a-30"></a>衣净者。<a id="a-31"></a>七种衣不作净施得畜。<a id="a-32"></a>僧伽梨。<a id="a-33"></a>郁多罗僧。<a id="a-34"></a>安陀会。<a id="a-35"></a>雨浴衣。<a id="a-36"></a>覆疮衣。<a id="a-37"></a>尼师坛。<a id="a-38"></a>及余百一物。<a id="a-39"></a>刀子净者。<a id="a-3A"></a>佛听畜月头刀子。<a id="a-3B"></a>为割截衣故。<a id="a-3C"></a>针净者。<a id="a-3D"></a>佛听畜二种针。<a id="a-3E"></a>铜针铁针。<a id="a-3F"></a>三种鼻。<a id="a-3G"></a>糠鼻圆鼻小豆鼻。<a id="a-3H"></a>比丘无针不应行。<a id="a-3I"></a>染净者。<a id="a-3J"></a>五比丘白佛言。<a id="a-3K"></a>世尊。<a id="a-3L"></a>我等用何等物染衣。<a id="a-3M"></a>佛言。<a id="a-3N"></a>用根汁茎汁叶汁花汁果汁新生犊子粪汁染。<a id="a-3O"></a>坏色净者。<a id="a-3P"></a>比丘得新衣。<a id="a-3Q"></a>应三种坏色。<a id="a-3R"></a>若青若泥塞炵。<a id="a-3S"></a>量净者。<a id="a-3T"></a>不应等佛衣量作衣。<a id="a-3U"></a>应随自身量。<a id="a-3V"></a>如是等诸净。<a id="a-3W"></a>尽应思惟观察。<a id="a-3X"></a>及二部波罗提木叉。<a id="a-3Y"></a>并义解比尼增一。<a id="a-3Z"></a>无本起因缘比尼共不共。<a id="a-3a"></a>是事净不遮。<a id="a-3b"></a>是事不净遮。<a id="a-3c"></a>如青黄赤白色。<a id="a-3d"></a>是不净遮。<a id="a-3e"></a>非青黄赤白色。<a id="a-3f"></a>是净不遮。<a id="a-3g"></a>如酒色酒香酒味酒力。<a id="a-3h"></a>是不净遮。<a id="a-3i"></a>非酒色非酒香非酒味非酒力。<a id="a-3j"></a>是净不遮。<a id="a-3k"></a>又如诸比丘作净已得用。<a id="a-3l"></a>如五种子生。<a id="a-3m"></a>比丘五种作净得食。<a id="a-3n"></a>八种浆以水作净得饮。<a id="a-3o"></a>十种衣三种坏色净得用。<a id="a-3p"></a>是事净。<a id="a-3q"></a>比丘。<a id="a-3r"></a>比丘尼应用。<a id="a-3s"></a>是事不净。<a id="a-3t"></a>比丘比丘尼不应用。<a id="a-3u"></a>是事某方某时净。<a id="a-3v"></a>比丘比丘尼应用。<a id="a-3w"></a>是事某方某时不净。<a id="a-3x"></a>比丘比丘尼不应用。<a id="a-3y"></a>是事某时某人应用。<a id="a-3z"></a>如饥饿时如老病比丘应用。<a id="a-40"></a>若丰乐时。<a id="a-41"></a>若年少无病比丘不应用。<a id="a-42"></a>如是事应筹量轻重本末已应用(二犯等竟)。</p>
  <p data-pb></p>
  <h2 id="a43">波罗夷法</h2>
  <p id="a44">佛在毗耶离。<a id="a-45"></a>尔时须提那迦兰陀子比丘作是念。<a id="a-46"></a>佛结戒断淫欲先作无罪。<a id="a-47"></a>我多作淫欲。<a id="a-48"></a>不知我何处是先何处非先。<a id="a-49"></a>如是心生疑悔。<a id="a-4A"></a>是事白佛。<a id="a-4B"></a>佛言。<a id="a-4C"></a>是须提那迦兰陀子比丘。<a id="a-4D"></a>未结戒前一切淫欲不犯。<a id="a-4E"></a>问佛说狂人不犯。<a id="a-4F"></a>齐何名狂。<a id="a-4G"></a>佛言。<a id="a-4H"></a>有五相名狂人。<a id="a-4I"></a>亲里死尽故狂。<a id="a-4J"></a>财物失尽故狂田业人民失尽故狂。<a id="a-4K"></a>或四大错乱故狂。<a id="a-4L"></a>或先世业报故狂。<a id="a-4M"></a>比丘虽有是五狂相。<a id="a-4N"></a>若自知我是比丘作淫欲。<a id="a-4O"></a>得波罗夷。<a id="a-4P"></a>若不自知不犯。<a id="a-4Q"></a>问比尼中说散乱心不犯。<a id="a-4R"></a>云何名散乱心。<a id="a-4S"></a>佛言。<a id="a-4T"></a>有五种因缘。<a id="a-4U"></a>令心散乱。<a id="a-4V"></a>为非人所打故心散乱。<a id="a-4W"></a>或非人令心散乱。<a id="a-4X"></a>或非人食心精气故心散乱。<a id="a-4Y"></a>或四大错故心散乱。<a id="a-4Z"></a>或先世业报故心散乱。<a id="a-4a"></a>比丘有是五种散乱心。<a id="a-4b"></a>自觉是比丘。<a id="a-4c"></a>犯波罗夷。<a id="a-4d"></a>若不自觉知不犯。<a id="a-4e"></a>问佛言。<a id="a-4f"></a>病坏心人不犯。<a id="a-4g"></a>云何名病坏心人。<a id="a-4h"></a>有五种病坏心。<a id="a-4i"></a>或风发故病坏心。<a id="a-4j"></a>或热发故病坏心。<a id="a-4k"></a>或冷发故病坏心。<a id="a-4l"></a>或三种俱发故病坏心。<a id="a-4m"></a>或时节气发故病坏心。<a id="a-4n"></a>比丘有是五种病坏心。<a id="a-4o"></a>若自觉是比丘。<a id="a-4p"></a>得波罗夷。<a id="a-4q"></a>若不自知不犯。<a id="a-4r"></a>有跋耆子比丘。<a id="a-4s"></a>是比丘不还戒戒羸不出到自家作淫欲已。<a id="a-4t"></a>还生信心故出家。<a id="a-4u"></a>作是念。<a id="a-4v"></a>我当问诸比丘。<a id="a-4w"></a>我还得受具足戒。<a id="a-4x"></a>当出家作比丘。<a id="a-4y"></a>若不得当止。<a id="a-4z"></a>是人问诸比丘。<a id="a-50"></a>比丘以是事白佛。<a id="a-51"></a>佛言。<a id="a-52"></a>若比丘不还戒戒羸不出。<a id="a-53"></a>自至家作淫欲。<a id="a-54"></a>是人不得受具足戒。<a id="a-55"></a>随今日是戒应如是说。<a id="a-56"></a>若比丘入比丘法。<a id="a-57"></a>不反戒戒羸不出。<a id="a-58"></a>作淫欲乃至共畜生。<a id="a-59"></a>得波罗夷。<a id="a-5A"></a>有一比丘。<a id="a-5B"></a>作道想非道中作淫欲。<a id="a-5C"></a>心生疑。<a id="a-5D"></a>我将无得波罗夷耶。<a id="a-5E"></a>是事白佛。<a id="a-5F"></a>佛言。<a id="a-5G"></a>道中道想作淫欲。<a id="a-5H"></a>得波罗夷。<a id="a-5I"></a>道中非道想。<a id="a-5J"></a>亦得波罗夷。<a id="a-5K"></a>道中疑亦得波罗夷。<a id="a-5L"></a>非道中非道想。<a id="a-5M"></a>得偷兰遮。<a id="a-5N"></a>非道道想得偷兰遮。<a id="a-5O"></a>非道中疑亦得偷兰遮。<a id="a-5P"></a>道者。<a id="a-5Q"></a>小便道大便道口道。<a id="a-5R"></a>若令入大便道中。<a id="a-5S"></a>得波罗夷。<a id="a-5T"></a>入小便道中。<a id="a-5U"></a>得波罗夷。<a id="a-5V"></a>入口道中。<a id="a-5W"></a>得波罗夷。<a id="a-5X"></a>比丘于象作淫欲。<a id="a-5Y"></a>若触肌得波罗夷。<a id="a-5Z"></a>若不触偷兰遮。<a id="a-5a"></a>若不触出精。<a id="a-5b"></a>僧伽婆尸沙。<a id="a-5c"></a>牛马骆驼驴骡猪羊犬猿猴獐鹿鹅雁孔雀鸡等亦如是。<a id="a-5d"></a>若触波罗夷。<a id="a-5e"></a>若不触偷兰遮。<a id="a-5f"></a>若不触出精。<a id="a-5g"></a>僧伽婆尸沙。<a id="a-5h"></a>有一比丘。<a id="a-5i"></a>常淫欲发。<a id="a-5j"></a>语善知识。<a id="a-5k"></a>我淫欲常发忧恼。<a id="a-5l"></a>不能自止。<a id="a-5m"></a>得一女人共作淫欲可休。<a id="a-5n"></a>知识语言。<a id="a-5o"></a>便可作去。<a id="a-5p"></a>即随知识语作淫欲。<a id="a-5q"></a>知识比丘心生疑悔。<a id="a-5r"></a>我将不得波罗夷耶。<a id="a-5s"></a>以是事白佛。<a id="a-5t"></a>佛言。<a id="a-5u"></a>不犯波罗夷。<a id="a-5v"></a>得偷兰遮罪。<a id="a-5w"></a>长老优波离问佛言。<a id="a-5x"></a>世尊。<a id="a-5y"></a>偷兰遮。<a id="a-5z"></a>云何忏悔除灭。<a id="a-60"></a>佛言。<a id="a-61"></a>有四种偷兰遮。<a id="a-62"></a>有偷兰遮罪从波罗夷生重。<a id="a-63"></a>有偷兰遮罪从波罗夷生轻。<a id="a-64"></a>有偷兰遮从僧伽婆尸沙生重。<a id="a-65"></a>有偷兰遮从僧伽婆尸沙生轻。<a id="a-66"></a>优波离。<a id="a-67"></a>从波罗夷生重偷兰遮。<a id="a-68"></a>应一切僧前悔过除灭。<a id="a-69"></a>从波罗夷生轻偷兰遮。<a id="a-6A"></a>应出界外四比丘众悔过除灭。<a id="a-6B"></a>从僧伽婆尸沙生重偷兰遮。<a id="a-6C"></a>亦出界外四比丘众悔过除灭。<a id="a-6D"></a>从僧伽婆尸沙生轻偷兰遮。<a id="a-6E"></a>一比丘悔过除灭。</p>
  <p id="a6F">佛在舍卫国。<a id="a-6G"></a>有乞食比丘。<a id="a-6H"></a>名难提。<a id="a-6I"></a>中前着衣持钵入城乞食。<a id="a-6J"></a>食竟持尼师坛。<a id="a-6K"></a>着左肩上。<a id="a-6L"></a>入安陀林。<a id="a-6M"></a>一树下敷尼师坛大坐。<a id="a-6N"></a>有魔天神来。<a id="a-6O"></a>欲破是比丘三昧。<a id="a-6P"></a>化作端正女人。<a id="a-6Q"></a>在比丘前立。<a id="a-6R"></a>比丘从三昧起。<a id="a-6S"></a>开眼见此女人。<a id="a-6T"></a>即时起贪着心。<a id="a-6U"></a>世俗禅定不坚固。<a id="a-6V"></a>发淫心失禅定。<a id="a-6W"></a>欲摩女身。<a id="a-6X"></a>女人即却渐渐远去。<a id="a-6Y"></a>是比丘即起随逐。<a id="a-6Z"></a>时林中有死马。<a id="a-6a"></a>到死马边女身不现。<a id="a-6b"></a>是比丘淫欲烧身故。<a id="a-6c"></a>共死马作淫。<a id="a-6d"></a>作淫已欲热小止。<a id="a-6e"></a>即时生悔言。<a id="a-6f"></a>我已堕非是比丘非释种子。<a id="a-6g"></a>诸比丘必弃我。<a id="a-6h"></a>不复共我住我不应以是不净身着袈裟。<a id="a-6i"></a>即揲袈裟着囊中置肩上。<a id="a-6j"></a>诣佛所。<a id="a-6k"></a>尔时佛与百千万大众围绕恭敬说法。<a id="a-6l"></a>佛遥见是比丘来。<a id="a-6m"></a>作是念。<a id="a-6n"></a>若我不软语劳问。<a id="a-6o"></a>是人必破心肝热血从面孔出。<a id="a-6p"></a>是比丘到佛所。<a id="a-6q"></a>佛言。<a id="a-6r"></a>善来难提。<a id="a-6s"></a>汝能还学比丘所学耶。<a id="a-6t"></a>是比丘闻佛言善来难提。<a id="a-6u"></a>心大欢喜。<a id="a-6v"></a>作是念。<a id="a-6w"></a>我当得共诸比丘住。<a id="a-6x"></a>必不摈我。<a id="a-6y"></a>如是思惟已答佛言。<a id="a-6z"></a>世尊。<a id="a-70"></a>我能还学比丘所学。<a id="a-71"></a>尔时佛告诸比丘。<a id="a-72"></a>汝等还与难提比丘学法。<a id="a-73"></a>若有如难提比丘者。<a id="a-74"></a>亦与学法。<a id="a-75"></a>应一心和合僧。<a id="a-76"></a>难提比丘偏袒右肩脱革屣胡[跳-兆+詹]合掌。<a id="a-77"></a>作是言。<a id="a-78"></a>大德僧忆念。<a id="a-79"></a>我难提比丘。<a id="a-7A"></a>不还戒戒不羸作淫欲。<a id="a-7B"></a>我难提从僧乞还学法。<a id="a-7C"></a>僧怜愍难提故。<a id="a-7D"></a>还与我学法。<a id="a-7E"></a>第二第三亦如是乞。<a id="a-7F"></a>众中一比丘应僧中唱说。<a id="a-7G"></a>大德僧听。<a id="a-7H"></a>难提比丘不还戒戒不羸作淫欲。<a id="a-7I"></a>难提从僧乞还与学法。<a id="a-7J"></a>今僧怜愍故。<a id="a-7K"></a>还与学法。<a id="a-7L"></a>若僧时到僧忍听。<a id="a-7M"></a>还与难提比丘学法。<a id="a-7N"></a>白如是。<a id="a-7O"></a>如是用白四羯磨。<a id="a-7P"></a>还与难提比丘学法竟。<a id="a-7Q"></a>僧忍默然故。<a id="a-7R"></a>是事如是持。<a id="a-7S"></a>与学沙弥行法者。<a id="a-7T"></a>与学沙弥。<a id="a-7U"></a>佛所结一切戒尽应行。<a id="a-7V"></a>在诸比丘下坐。<a id="a-7W"></a>应授与大比丘饮食汤药。<a id="a-7X"></a>自应从沙弥白衣受饮食。<a id="a-7Y"></a>不得与大比丘同室过二宿。<a id="a-7Z"></a>自不得与白衣沙弥过二宿。<a id="a-7a"></a>得与大比丘布萨自恣二羯磨。<a id="a-7b"></a>与学沙弥。<a id="a-7c"></a>不得足数作布萨自恣羯磨。<a id="a-7d"></a>憍萨罗国有一比丘。<a id="a-7e"></a>深山林中独住。<a id="a-7f"></a>有非人女来。<a id="a-7g"></a>语比丘言。<a id="a-7h"></a>共作淫欲来。<a id="a-7i"></a>比丘言。<a id="a-7j"></a>莫作是语。<a id="a-7k"></a>我是断淫欲人。<a id="a-7l"></a>女言。<a id="a-7m"></a>汝若不来。<a id="a-7n"></a>我当破汝利与汝衰恼。<a id="a-7o"></a>比丘言。<a id="a-7p"></a>随汝作。<a id="a-7q"></a>我不共汝作淫欲。<a id="a-7r"></a>作是语已中夜比丘卧眠。<a id="a-7s"></a>鬼女合纳衣。<a id="a-7t"></a>持比丘着王宫内夫人边卧眠。<a id="a-7u"></a>王觉见已问言。<a id="a-7v"></a>汝何人耶。<a id="a-7w"></a>比丘言。<a id="a-7x"></a>我是沙门。<a id="a-7y"></a>是何沙门。<a id="a-7z"></a>答曰。<a id="a-80"></a>我是释子沙门。<a id="a-81"></a>王言。<a id="a-82"></a>汝何以来此。<a id="a-83"></a>比丘以是事具向王说。<a id="a-84"></a>王言。<a id="a-85"></a>汝何用在深山林中住。<a id="a-86"></a>为恶鬼所娆。<a id="a-87"></a>汝去。<a id="a-88"></a>我知佛法故。<a id="a-89"></a>不与汝事是比丘有。<a id="a-8A"></a>大事得脱向。<a id="a-8B"></a>诸比丘具说诸比丘。<a id="a-8C"></a>以是事白佛。<a id="a-8D"></a>佛言从今日如是无人深。<a id="a-8E"></a>山林中可畏处。<a id="a-8F"></a>不应住。<a id="a-8G"></a>憍萨罗国有一比丘。<a id="a-8H"></a>阿兰若处住。<a id="a-8I"></a>有毗舍遮鬼女人来。<a id="a-8J"></a>语比丘言。<a id="a-8K"></a>作淫欲来。<a id="a-8L"></a>比丘言。<a id="a-8M"></a>莫作是语。<a id="a-8N"></a>我是断淫欲人。<a id="a-8O"></a>鬼女言。<a id="a-8P"></a>汝若不作。<a id="a-8Q"></a>我当破汝利与汝衰恼。<a id="a-8R"></a>比丘言。<a id="a-8S"></a>随汝作。<a id="a-8T"></a>我终不与汝作淫欲。<a id="a-8U"></a>比丘夜卧。<a id="a-8V"></a>鬼女以纳衣裹。<a id="a-8W"></a>持着酒舍酒盆中。<a id="a-8X"></a>酒家人明日见比丘在酒盆中。<a id="a-8Y"></a>问言。<a id="a-8Z"></a>汝是何人。<a id="a-8a"></a>答言。<a id="a-8b"></a>我是沙门。<a id="a-8c"></a>是何沙门。<a id="a-8d"></a>答言。<a id="a-8e"></a>释子沙门。<a id="a-8f"></a>问言。<a id="a-8g"></a>汝何故在是中。<a id="a-8h"></a>比丘具说是事。<a id="a-8i"></a>酒舍人言。<a id="a-8j"></a>汝去。<a id="a-8k"></a>比丘以从是大事得脱故。<a id="a-8l"></a>向诸比丘说。<a id="a-8m"></a>诸比丘以是事白佛。<a id="a-8n"></a>佛言。<a id="a-8o"></a>从今日比丘深山林中空处可异无人处。<a id="a-8p"></a>不应住。<a id="a-8q"></a>有比丘。<a id="a-8r"></a>在恶牛群中行。<a id="a-8s"></a>恶牛逐欲触比丘。<a id="a-8t"></a>走倒女人上。<a id="a-8u"></a>女人抱捉比丘。<a id="a-8v"></a>比丘出手推却。<a id="a-8w"></a>是比丘心生疑。<a id="a-8x"></a>我将无得波罗夷耶。<a id="a-8y"></a>以是事白佛。<a id="a-8z"></a>佛言。<a id="a-90"></a>不犯。<a id="a-91"></a>从今日应安徐行牛群中。<a id="a-92"></a>有一比丘。<a id="a-93"></a>看井堕井中。<a id="a-94"></a>井中先有女人。<a id="a-95"></a>比丘堕上。<a id="a-96"></a>女人抱捉比丘。<a id="a-97"></a>比丘推却。<a id="a-98"></a>有居士入僧坊。<a id="a-99"></a>井上看见是比丘。<a id="a-9A"></a>即时牵出。<a id="a-9B"></a>出时与女人俱出。<a id="a-9C"></a>居士问言。<a id="a-9D"></a>比丘与女人是中作何等。<a id="a-9E"></a>比丘言。<a id="a-9F"></a>是女人先堕我后堕。<a id="a-9G"></a>是比丘生疑。<a id="a-9H"></a>我将无得波罗夷耶。<a id="a-9I"></a>以是事白佛。<a id="a-9J"></a>佛言。<a id="a-9K"></a>无罪。<a id="a-9L"></a>从今日应一心看井。<a id="a-9M"></a>莫令堕。<a id="a-9N"></a>有一乞食比丘。<a id="a-9O"></a>中前着衣持钵入舍卫城乞食。<a id="a-9P"></a>到小门中欲入。<a id="a-9Q"></a>有女人欲出。<a id="a-9R"></a>二人肩。<a id="a-9S"></a>相触。<a id="a-9T"></a>是比丘。<a id="a-9U"></a>生疑。<a id="a-9V"></a>我将无得波罗夷耶。<a id="a-9W"></a>以是事白佛。<a id="a-9X"></a>佛言。<a id="a-9Y"></a>若无心无罪。<a id="a-9Z"></a>从今日应徐徐行乞食。<a id="a-9a"></a>有比丘。<a id="a-9b"></a>女人共乘船渡水。<a id="a-9c"></a>船没水中女人抱捉比丘。<a id="a-9d"></a>比丘推却。<a id="a-9e"></a>比丘后生疑。<a id="a-9f"></a>我将无得波罗夷耶。<a id="a-9g"></a>以是事白佛。<a id="a-9h"></a>佛言。<a id="a-9i"></a>不犯。<a id="a-9j"></a>从今日当徐徐乘船。</p>
  <p id="a9k">有一男子。<a id="a-9l"></a>名迦毗罗紧度。<a id="a-9m"></a>状似女人。<a id="a-9n"></a>喜女人事到比丘尼所。<a id="a-9o"></a>语比丘尼言。<a id="a-9p"></a>度我出家。<a id="a-9q"></a>诸比丘尼不思惟便度。<a id="a-9r"></a>是人摩扪比丘尼。<a id="a-9s"></a>比丘尼驱出。<a id="a-9t"></a>复摩扪式叉摩尼。<a id="a-9u"></a>式叉摩尼驱出。<a id="a-9v"></a>复摩扪沙弥尼。<a id="a-9w"></a>沙弥尼驱出。<a id="a-9x"></a>比丘尼自念。<a id="a-9y"></a>我将无得波罗夷耶。<a id="a-9z"></a>以是事白佛。<a id="a-A0"></a>佛言。<a id="a-A1"></a>无罪。<a id="a-A2"></a>从今日当好思惟然后应度。<a id="a-A3"></a>有一估客远行。<a id="a-A4"></a>其妇与他人作淫欲。<a id="a-A5"></a>有娠转大。<a id="a-A6"></a>怖畏故自堕胎。<a id="a-A7"></a>堕胎已看是死儿大愁忧。<a id="a-A8"></a>无有同意人可使弃此死儿者。<a id="a-A9"></a>是家中有一比丘尼。<a id="a-AA"></a>常入出其家。<a id="a-AB"></a>是比丘尼中前着衣持钵来入其舍。<a id="a-AC"></a>比丘尼问言。<a id="a-AD"></a>汝何故愁忧。<a id="a-AE"></a>答言。<a id="a-AF"></a>我夫远行。<a id="a-AG"></a>我于后与他作淫欲有娠。<a id="a-AH"></a>闻夫欲来我怖畏故自堕胎。<a id="a-AI"></a>我今无同意人与我弃此死儿者。<a id="a-AJ"></a>是故愁忧。<a id="a-AK"></a>语比丘尼言。<a id="a-AL"></a>善女。<a id="a-AM"></a>汝能为。<a id="a-AN"></a>我弃此死儿不。<a id="a-AO"></a>答言。<a id="a-AP"></a>我能持去。<a id="a-AQ"></a>谁能知者。<a id="a-AR"></a>即盛着盆中以物覆头。<a id="a-AS"></a>远弃着无人行处。<a id="a-AT"></a>是中有诸博掩人。<a id="a-AU"></a>见是比丘尼持盆来。<a id="a-AV"></a>各相谓言。<a id="a-AW"></a>往看。<a id="a-AX"></a>比丘尼弃何物。<a id="a-AY"></a>即共往看见死儿。<a id="a-AZ"></a>见已自相语言。<a id="a-Aa"></a>释子比丘无断淫欲。<a id="a-Ab"></a>共比丘尼行淫欲。<a id="a-Ac"></a>有娠生儿弃之。<a id="a-Ad"></a>一人语二人。<a id="a-Ae"></a>二人语三人。<a id="a-Af"></a>如是展转恶名流布。<a id="a-Ag"></a>遍舍卫城。<a id="a-Ah"></a>有比丘。<a id="a-Ai"></a>少欲知足行头陀。<a id="a-Aj"></a>闻是事心大愁忧。<a id="a-Ak"></a>以是事白佛。<a id="a-Al"></a>佛以是因缘故和合僧。<a id="a-Am"></a>佛知故问是比丘尼。<a id="a-An"></a>汝实尔不。<a id="a-Ao"></a>答言。<a id="a-Ap"></a>实尔世尊。<a id="a-Aq"></a>佛种种因缘呵是比丘尼言。<a id="a-Ar"></a>云何名比丘尼。<a id="a-As"></a>弃他死胎。<a id="a-At"></a>从今日诸比丘尼。<a id="a-Au"></a>不应弃死胎。<a id="a-Av"></a>若弃得罪。<a id="a-Aw"></a>俱萨罗王波斯匿。<a id="a-Ax"></a>闻跋陀迦毗罗出家。<a id="a-Ay"></a>即请来入宫中。<a id="a-Az"></a>夏四月共止一处。<a id="a-B0"></a>后时王欲到园中。<a id="a-B1"></a>语守门人言。<a id="a-B2"></a>汝好守门。<a id="a-B3"></a>莫令是比丘尼出。<a id="a-B4"></a>守门人言。<a id="a-B5"></a>尔。<a id="a-B6"></a>王出后时守门人作是念。<a id="a-B7"></a>是比丘尼乐住不走。<a id="a-B8"></a>时守门人有余因缘。<a id="a-B9"></a>比丘尼着夫人被服从门出迳到祇洹。<a id="a-BA"></a>尔时佛与百千众恭敬围绕说法。<a id="a-BB"></a>佛遥见来近已。<a id="a-BC"></a>佛言。<a id="a-BD"></a>善来跋陀迦毗罗。<a id="a-BE"></a>当佛作是语时。<a id="a-BF"></a>即失夫人被服。<a id="a-BG"></a>头发自落。<a id="a-BH"></a>袈裟着身。<a id="a-BI"></a>作比丘尼。<a id="a-BJ"></a>作比丘尼已到佛所。<a id="a-BK"></a>头面礼佛于一面立。<a id="a-BL"></a>佛为说四如意足神通道。<a id="a-BM"></a>即时比丘尼得神通力。<a id="a-BN"></a>是时王闻跋陀迦毗罗女走去。<a id="a-BO"></a>便将兵众围绕比丘尼坊。<a id="a-BP"></a>是比丘尼便飞虚空中。<a id="a-BQ"></a>王仰看见已生悔心。<a id="a-BR"></a>我云何污是阿罗汉比丘尼。<a id="a-BS"></a>心闷躄地。<a id="a-BT"></a>时诸群臣以冷水洒。<a id="a-BU"></a>还得醒悟。<a id="a-BV"></a>向比丘尼悔过。<a id="a-BW"></a>诸比丘尼驱出。<a id="a-BX"></a>汝是行淫欲人。<a id="a-BY"></a>出去。<a id="a-BZ"></a>是比丘尼言。<a id="a-Ba"></a>我无受欲心。<a id="a-Bb"></a>诸比丘尼言。<a id="a-Bc"></a>汝夏四月共王在宫殿中。<a id="a-Bd"></a>云何不受。<a id="a-Be"></a>是比丘尼不知云何。<a id="a-Bf"></a>以是事白佛。<a id="a-Bg"></a>佛知而故问是比丘尼。<a id="a-Bh"></a>汝实受细滑不。<a id="a-Bi"></a>答言。<a id="a-Bj"></a>世尊。<a id="a-Bk"></a>我云何当受。<a id="a-Bl"></a>我觉是细滑。<a id="a-Bm"></a>如热铁入身。<a id="a-Bn"></a>佛言。<a id="a-Bo"></a>汝若无受细滑心无罪。<a id="a-Bp"></a>尔时佛语诸比丘尼。<a id="a-Bq"></a>汝等勿复说是跋陀迦毗罗事。<a id="a-Br"></a>女人业报因缘故得是女根。<a id="a-Bs"></a>他人强行淫。<a id="a-Bt"></a>若比丘尼他人强捉行淫。<a id="a-Bu"></a>无受欲心无罪。<a id="a-Bv"></a>有比丘尼。<a id="a-Bw"></a>名善生。<a id="a-Bx"></a>端正可爱能动人心。<a id="a-By"></a>迦毗罗紧度。<a id="a-Bz"></a>先不语直来摩触是比丘尼。<a id="a-C0"></a>比丘尼驱出。<a id="a-C1"></a>驱出已心生疑悔。<a id="a-C2"></a>我将无得波罗夷耶。<a id="a-C3"></a>以是事白佛。<a id="a-C4"></a>佛言。<a id="a-C5"></a>无受欲心无罪。<a id="a-C6"></a>有比丘尼。<a id="a-C7"></a>名陀尼。<a id="a-C8"></a>端正可爱能动人心。<a id="a-C9"></a>中前着衣持钵欲入舍卫国乞食。<a id="a-CA"></a>道中有诸博掩人。<a id="a-CB"></a>将入深林中。<a id="a-CC"></a>强共行淫。<a id="a-CD"></a>诸比丘尼驱令出坊。<a id="a-CE"></a>作是言。<a id="a-CF"></a>汝是行淫人不应住此。<a id="a-CG"></a>是比丘尼言。<a id="a-CH"></a>我无心受细滑。<a id="a-CI"></a>诸比丘尼言。<a id="a-CJ"></a>诸博掩人将汝到深林中行淫。<a id="a-CK"></a>云何不受。<a id="a-CL"></a>是比丘尼不知云何。<a id="a-CM"></a>以是事白佛。<a id="a-CN"></a>佛知故问。<a id="a-CO"></a>汝实受细滑不。<a id="a-CP"></a>答言。<a id="a-CQ"></a>世尊我云何受。<a id="a-CR"></a>我以手推脚蹋转身。<a id="a-CS"></a>不能得脱。<a id="a-CT"></a>佛言。<a id="a-CU"></a>若无心不受无罪。</p>
  <p id="aCV">佛语诸比丘尼言。<a id="a-CW"></a>汝等勿复说是比丘尼事。<a id="a-CX"></a>是比丘尼手推脚蹋转身不受。<a id="a-CY"></a>为他强捉无罪。<a id="a-CZ"></a>有比丘尼。<a id="a-Ca"></a>名守园。<a id="a-Cb"></a>中前着衣持钵行乞食。<a id="a-Cc"></a>有诸博掩人。<a id="a-Cd"></a>牵入深林中。<a id="a-Ce"></a>强为淫欲。<a id="a-Cf"></a>诸比丘尼驱令出坊。<a id="a-Cg"></a>是比丘尼言。<a id="a-Ch"></a>诸善女。<a id="a-Ci"></a>我无心受细滑。<a id="a-Cj"></a>诸比丘尼言。<a id="a-Ck"></a>诸博掩人牵汝入深林中作淫欲。<a id="a-Cl"></a>云何不受。<a id="a-Cm"></a>是时阿难在比丘尼坊中。<a id="a-Cn"></a>诸比丘尼语言。<a id="a-Co"></a>阿难在此。<a id="a-Cp"></a>阿难问。<a id="a-Cq"></a>是比丘尼。<a id="a-Cr"></a>敬畏阿难故不能答。<a id="a-Cs"></a>阿难嫌其不答。<a id="a-Ct"></a>是比丘尼心念。<a id="a-Cu"></a>诸比丘尼驱我出坊。<a id="a-Cv"></a>长老阿难复嫌我。<a id="a-Cw"></a>我用活为。<a id="a-Cx"></a>今当至阿耆罗婆河自投而死。<a id="a-Cy"></a>是比丘尼盛满瓶沙。<a id="a-Cz"></a>自系其颈沈于水中。<a id="a-D0"></a>沙瓶绳断身或浮没。<a id="a-D1"></a>尔时诸博掩人游戏岸边。<a id="a-D2"></a>见已相语。<a id="a-D3"></a>汝看是比丘尼。<a id="a-D4"></a>为水所漂浮。<a id="a-D5"></a>往取来。<a id="a-D6"></a>即共出之。<a id="a-D7"></a>扶着岸边。<a id="a-D8"></a>水出得稣。<a id="a-D9"></a>将入深林共作淫欲。<a id="a-DA"></a>还来入坊。<a id="a-DB"></a>诸比丘尼复驱出言。<a id="a-DC"></a>汝先言无心受细滑。<a id="a-DD"></a>今博掩人将汝入深林中作淫已放来。<a id="a-DE"></a>是比丘尼不知云何。<a id="a-DF"></a>以是事白佛。<a id="a-DG"></a>佛知故问比丘尼言。<a id="a-DH"></a>汝有心受细滑不。<a id="a-DI"></a>答言。<a id="a-DJ"></a>世尊。<a id="a-DK"></a>我云何受。<a id="a-DL"></a>我啼哭大唤。<a id="a-DM"></a>语言莫作。<a id="a-DN"></a>不能得脱。<a id="a-DO"></a>佛言。<a id="a-DP"></a>汝若无心受细滑无罪。<a id="a-DQ"></a>佛语诸比丘尼言。<a id="a-DR"></a>汝等勿复说是比丘尼事。<a id="a-DS"></a>女人以先世业因缘故。<a id="a-DT"></a>得是女根。<a id="a-DU"></a>不得自在。<a id="a-DV"></a>虽啼哭亦强捉。<a id="a-DW"></a>虽言莫作亦强作。<a id="a-DX"></a>虽大唤亦强作。<a id="a-DY"></a>若比丘尼。<a id="a-DZ"></a>为他强捉。<a id="a-Da"></a>无受欲心无罪(初波罗夷竟)。</p>
  <p data-pb></p>
  <h2 id="aDb">盗戒</h2>
  <p id="aDc">佛在王舍城。<a id="a-Dd"></a>因达尼迦陶师子比丘。<a id="a-De"></a>结不盗戒言。<a id="a-Df"></a>先作不犯。<a id="a-Dg"></a>是比丘心生疑悔言。<a id="a-Dh"></a>我多盗取材木。<a id="a-Di"></a>不知何者是先何者非先。<a id="a-Dj"></a>是事白佛。<a id="a-Dk"></a>佛言。<a id="a-Dl"></a>达尼迦比丘未结戒前一切时取材木不犯。<a id="a-Dm"></a>是名先作不犯。<a id="a-Dn"></a>有比丘。<a id="a-Do"></a>空处取无所属物持去。<a id="a-Dp"></a>心生疑。<a id="a-Dq"></a>我将无得波罗夷耶。<a id="a-Dr"></a>以是事白佛。<a id="a-Ds"></a>佛言。<a id="a-Dt"></a>若知是物属他。<a id="a-Du"></a>得波罗夷。<a id="a-Dv"></a>若是物属他。<a id="a-Dw"></a>生无属想取。<a id="a-Dx"></a>得波罗夷。<a id="a-Dy"></a>属他物中疑。<a id="a-Dz"></a>亦得波罗夷。<a id="a-E0"></a>是物无属。<a id="a-E1"></a>生有属想取。<a id="a-E2"></a>得偷兰遮。<a id="a-E3"></a>无所属物生疑。<a id="a-E4"></a>亦得偷兰遮。<a id="a-E5"></a>若无属物。<a id="a-E6"></a>生无属想。<a id="a-E7"></a>无罪。<a id="a-E8"></a>比丘他不与饭食。<a id="a-E9"></a>自取持去。<a id="a-EA"></a>心生疑。<a id="a-EB"></a>我将无得波罗夷耶。<a id="a-EC"></a>以是事白佛。<a id="a-ED"></a>佛言。<a id="a-EE"></a>当计是饭食直。<a id="a-EF"></a>饭麨糒鱼肉饼亦应计直。<a id="a-EG"></a>有一比丘。<a id="a-EH"></a>不请自来食。<a id="a-EI"></a>心生疑。<a id="a-EJ"></a>我不得波罗夷耶。<a id="a-EK"></a>以是事白佛。<a id="a-EL"></a>佛言。<a id="a-EM"></a>不犯。<a id="a-EN"></a>从今日不请不应往食。<a id="a-EO"></a>若往食得突吉罗。<a id="a-EP"></a>有旧住比丘至聚落。<a id="a-EQ"></a>有知识比丘。<a id="a-ER"></a>与取食分。<a id="a-ES"></a>是比丘从聚落还。<a id="a-ET"></a>知识比丘言。<a id="a-EU"></a>我与汝取食分。<a id="a-EV"></a>是比丘言。<a id="a-EW"></a>汝何故取。<a id="a-EX"></a>答言。<a id="a-EY"></a>为汝故取。<a id="a-EZ"></a>是比丘言。<a id="a-Ea"></a>我不语汝。<a id="a-Eb"></a>汝何故取。<a id="a-Ec"></a>知识比丘生疑。<a id="a-Ed"></a>我将不得波罗夷耶。<a id="a-Ee"></a>以是事白佛。<a id="a-Ef"></a>佛言。<a id="a-Eg"></a>不犯。<a id="a-Eh"></a>从今日比丘若他不语。<a id="a-Ei"></a>不应取食分。<a id="a-Ej"></a>若不语而取。<a id="a-Ek"></a>得突吉罗。<a id="a-El"></a>有一比丘。<a id="a-Em"></a>至聚落。<a id="a-En"></a>众僧分饭。<a id="a-Eo"></a>是比丘有二共行弟子。<a id="a-Ep"></a>是弟子不相知故。<a id="a-Eq"></a>俱取食分。<a id="a-Er"></a>后二弟子自相语言。<a id="a-Es"></a>汝所取分。<a id="a-Et"></a>我所取分。<a id="a-Eu"></a>谁具足取。<a id="a-Ev"></a>得波罗夷耶。<a id="a-Ew"></a>心生疑。<a id="a-Ex"></a>以是事白佛。<a id="a-Ey"></a>佛言。<a id="a-Ez"></a>不犯。<a id="a-F0"></a>从今日应自相语令一人取。<a id="a-F1"></a>取时当言。<a id="a-F2"></a>我与某甲比丘取食分。<a id="a-F3"></a>有一比丘病。<a id="a-F4"></a>众僧分饭。<a id="a-F5"></a>看病人为取饭。<a id="a-F6"></a>是比丘死。<a id="a-F7"></a>诸比丘不知云何。<a id="a-F8"></a>以是事白佛。<a id="a-F9"></a>佛言。<a id="a-FA"></a>若病人先死后取饭。<a id="a-FB"></a>还归本处。<a id="a-FC"></a>若先取饭后死。<a id="a-FD"></a>应同死比丘余物分。</p>
 </body>
</html>