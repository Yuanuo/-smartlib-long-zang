<!doctype html>
<html id="z3IBUvpmN" data-ver="893">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">十诵律卷第四十六(第七诵之三)</h1>
  <h2 id="a2">尼律不共单提(共十八事)</h2>
  <p id="a3">佛在舍卫国。<a id="a-4"></a>尔时迦罗比丘尼。<a id="a-5"></a>本是外道。<a id="a-6"></a>共诸比丘尼斗诤时。<a id="a-7"></a>自作法咒泥犁咒。<a id="a-8"></a>若汝谤我是事者。<a id="a-9"></a>令汝不得四念处四正勤四如意足五根五力七觉八道。<a id="a-A"></a>令汝世世堕地狱畜生饿鬼。<a id="a-B"></a>若我有是事者。<a id="a-C"></a>令我不得四念处四正勤四如意足五根五力七觉八道。<a id="a-D"></a>当世世堕地狱畜生饿鬼。<a id="a-E"></a>是中有比丘尼。<a id="a-F"></a>少欲知足行头陀。<a id="a-G"></a>闻是事心不喜。<a id="a-H"></a>种种因缘呵责言。<a id="a-I"></a>云何名比丘尼。<a id="a-J"></a>共比丘尼斗诤时。<a id="a-K"></a>作法咒泥犁咒。<a id="a-L"></a>种种因缘呵已向佛广说。<a id="a-M"></a>佛以是事集二部僧。<a id="a-N"></a>知而故问迦罗比丘尼。<a id="a-O"></a>汝实作是事不。<a id="a-P"></a>答言。<a id="a-Q"></a>实作世尊。<a id="a-R"></a>佛以种种因缘呵责言。<a id="a-S"></a>云何名比丘尼。<a id="a-T"></a>共比丘尼斗诤时。<a id="a-U"></a>作法咒泥犁咒。<a id="a-V"></a>种种因缘呵已语诸比丘。<a id="a-W"></a>以十利故。<a id="a-X"></a>与比丘尼结戒。<a id="a-Y"></a>从今是戒应如是说。<a id="a-Z"></a>若比丘尼。<a id="a-a"></a>共比丘尼斗诤时。<a id="a-b"></a>作法咒泥犁咒波夜提。<a id="a-c"></a>波夜提者。<a id="a-d"></a>烧煮覆障。<a id="a-e"></a>若不悔过能障碍道。<a id="a-f"></a>是中犯者。<a id="a-g"></a>若比丘尼。<a id="a-h"></a>共比丘尼斗诤时。<a id="a-i"></a>作法咒泥犁咒。<a id="a-j"></a>作是言。<a id="a-k"></a>若汝以是事谤我者令汝不得四念处波夜提。<a id="a-l"></a>不得四正勤四如意足五根五力七觉八道。<a id="a-m"></a>皆波夜提。<a id="a-n"></a>若言汝当世世堕地狱波夜提堕畜生饿鬼皆波夜提。<a id="a-o"></a>若言我有是事者令我不得四念处四正勤四如意足五根五力七觉八道皆波夜提。<a id="a-p"></a>若言我世世堕地狱畜生饿鬼皆波夜提。<a id="a-q"></a>随作是语。<a id="a-r"></a>随得尔所波夜提(第九十三事竟)。</p>
  <p id="as">佛在舍卫国。<a id="a-t"></a>尔时偷兰难陀比丘尼。<a id="a-u"></a>有共行弟子名施越沙。<a id="a-v"></a>善好乐持戒。<a id="a-w"></a>喜忘师教。<a id="a-x"></a>令举物时。<a id="a-y"></a>着异处余处求。<a id="a-z"></a>须是物时。<a id="a-10"></a>觅不能得。<a id="a-11"></a>又时偷兰难陀比丘尼从聚落还。<a id="a-12"></a>弟子施越沙往迎。<a id="a-13"></a>欲代持衣钵。<a id="a-14"></a>却身不与。<a id="a-15"></a>施越沙即嗔。<a id="a-16"></a>语诸比丘尼言。<a id="a-17"></a>我不偷夺。<a id="a-18"></a>和上尼不信我诸比丘尼言。<a id="a-19"></a>云何不信。<a id="a-1A"></a>师行来还。<a id="a-1B"></a>我于道中迎。<a id="a-1C"></a>欲代持钵却身不与。<a id="a-1D"></a>我欲代持衣。<a id="a-1E"></a>又却身不与。<a id="a-1F"></a>诸比丘尼往语偷兰难陀比丘尼言。<a id="a-1G"></a>汝弟子善好持戒。<a id="a-1H"></a>何故不信。<a id="a-1I"></a>答言。<a id="a-1J"></a>我云何不信。<a id="a-1K"></a>诸比丘尼言。<a id="a-1L"></a>汝弟子欲代汝持钵。<a id="a-1M"></a>汝却身不与。<a id="a-1N"></a>欲代汝持衣。<a id="a-1O"></a>又却身不与。<a id="a-1P"></a>偷兰难陀比丘尼言。<a id="a-1Q"></a>我非不信。<a id="a-1R"></a>是人喜忘。<a id="a-1S"></a>举物异处便余处觅。<a id="a-1T"></a>若须物时觅不能得。<a id="a-1U"></a>是故不与。<a id="a-1V"></a>是中有比丘尼。<a id="a-1W"></a>少欲知足行头陀。<a id="a-1X"></a>闻是事心不喜。<a id="a-1Y"></a>种种因缘呵责言。<a id="a-1Z"></a>云何名比丘尼。<a id="a-1a"></a>不审谛看物便嫌恨。<a id="a-1b"></a>种种因缘呵已向佛广说。<a id="a-1c"></a>佛以是事集二部僧。<a id="a-1d"></a>知而故问施越沙比丘尼。<a id="a-1e"></a>汝实作是事不。<a id="a-1f"></a>答言。<a id="a-1g"></a>实作世尊。<a id="a-1h"></a>佛以种种因缘呵责言。<a id="a-1i"></a>云何名比丘尼。<a id="a-1j"></a>不审谛看物便嫌恨。<a id="a-1k"></a>种种因缘呵已语诸比丘。<a id="a-1l"></a>以十利故。<a id="a-1m"></a>与比丘尼结戒。<a id="a-1n"></a>从今是戒应如是说。<a id="a-1o"></a>若比丘尼不审谛看物便嫌恨波夜提。<a id="a-1p"></a>波夜提者。<a id="a-1q"></a>烧煮覆障。<a id="a-1r"></a>若不悔过能障碍道。<a id="a-1s"></a>是中犯者。<a id="a-1t"></a>若比丘尼不审谛看物便嫌恨波夜提。<a id="a-1u"></a>随嫌恨随得尔所波夜提(第九十四事竟)。</p>
  <p id="a1v">佛在王舍城。<a id="a-1w"></a>与多比丘僧。<a id="a-1x"></a>王舍城安居。<a id="a-1y"></a>舍利弗目连阿那律难提金毗罗等。<a id="a-1z"></a>是诸大弟子皆共佛安居。<a id="a-20"></a>尔时诸比丘尼夏中游行。<a id="a-21"></a>到他国土行时。<a id="a-22"></a>杀诸生草小虫。<a id="a-23"></a>诸居士嗔呵责言。<a id="a-24"></a>佛与大众舍利弗目连阿那律难提金毗罗等。<a id="a-25"></a>王舍城安居。<a id="a-26"></a>是诸比丘尼自言善好有功德。<a id="a-27"></a>夏中游行诸国。<a id="a-28"></a>杀诸生草小虫。<a id="a-29"></a>是中有比丘尼。<a id="a-2A"></a>少欲知足行头陀。<a id="a-2B"></a>闻是事心不喜。<a id="a-2C"></a>种种因缘呵责言。<a id="a-2D"></a>云何名比丘尼。<a id="a-2E"></a>夏中游行诸国。<a id="a-2F"></a>杀诸生草小虫。<a id="a-2G"></a>种种因缘呵已向佛广说。<a id="a-2H"></a>佛以是事集二部僧。<a id="a-2I"></a>知而故问诸比丘尼。<a id="a-2J"></a>汝实作是事不。<a id="a-2K"></a>答言。<a id="a-2L"></a>实作世尊。<a id="a-2M"></a>佛以种种因缘呵责言。<a id="a-2N"></a>云何名比丘尼。<a id="a-2O"></a>夏中游行诸国。<a id="a-2P"></a>杀诸生草小虫。<a id="a-2Q"></a>佛以种种因缘呵已语诸比丘。<a id="a-2R"></a>以十利故。<a id="a-2S"></a>与比丘尼结戒。<a id="a-2T"></a>从今是戒应如是说。<a id="a-2U"></a>若比丘尼夏中无因缘游行他国波夜提。<a id="a-2V"></a>波夜提者。<a id="a-2W"></a>烧煮覆障。<a id="a-2X"></a>若不悔过能障碍道。<a id="a-2Y"></a>是中犯者。<a id="a-2Z"></a>若比丘尼夏中无因缘游行他国波夜提。<a id="a-2a"></a>随游行随得尔所波夜提(第九十五事竟)。</p>
  <p id="a2b">佛在王舍城。<a id="a-2c"></a>自恣竟二月游行他国。<a id="a-2d"></a>舍利弗目连阿那律难提金毗罗等诸大弟子。<a id="a-2e"></a>皆从佛游行他国。<a id="a-2f"></a>是诸比丘尼住不去。<a id="a-2g"></a>诸居士呵责言。<a id="a-2h"></a>佛在王舍城。<a id="a-2i"></a>自恣竟二月游行他国。<a id="a-2j"></a>与大弟子舍利弗目连阿那律难提金毗罗等游行。<a id="a-2k"></a>诸比丘尼不去。<a id="a-2l"></a>不善小女。<a id="a-2m"></a>不欲出是房舍。<a id="a-2n"></a>是中有比丘尼。<a id="a-2o"></a>少欲知足行头陀。<a id="a-2p"></a>闻是事心不喜。<a id="a-2q"></a>向佛广说。<a id="a-2r"></a>佛以是事集二部僧。<a id="a-2s"></a>知而故问诸比丘尼。<a id="a-2t"></a>汝等实尔不。<a id="a-2u"></a>答言。<a id="a-2v"></a>实尔世尊。<a id="a-2w"></a>佛以种种因缘呵责言。<a id="a-2x"></a>云何名比丘尼。<a id="a-2y"></a>自恣竟不游行余处一宿。<a id="a-2z"></a>种种因缘呵已语诸比丘。<a id="a-30"></a>以十利故与比丘尼结戒。<a id="a-31"></a>从今是戒应如是说。<a id="a-32"></a>若比丘尼自恣竟。<a id="a-33"></a>不游行余处一宿波夜提。<a id="a-34"></a>波夜提者。<a id="a-35"></a>烧煮覆障。<a id="a-36"></a>若不悔过能障碍道。<a id="a-37"></a>是中犯者。<a id="a-38"></a>若比丘尼自恣竟。<a id="a-39"></a>不游行余处一宿波夜提。<a id="a-3A"></a>随不去随得尔所波夜提(第九十六事竟)。</p>
  <p id="a3B">佛在舍卫国。<a id="a-3C"></a>尔时憍萨罗国主波斯匿王。<a id="a-3D"></a>有小国反。<a id="a-3E"></a>王集四种兵。<a id="a-3F"></a>象兵马兵车兵步兵。<a id="a-3G"></a>集四种兵已王自往伐。<a id="a-3H"></a>诸比丘尼。<a id="a-3I"></a>从憍萨罗国游行向舍卫国。<a id="a-3J"></a>道中见是军。<a id="a-3K"></a>是比丘尼众中。<a id="a-3L"></a>有长老知法比丘尼言。<a id="a-3M"></a>我等小避。<a id="a-3N"></a>诸年少比丘尼言。<a id="a-3O"></a>何故避去。<a id="a-3P"></a>波斯匿王信佛法。<a id="a-3Q"></a>王子只陀居士给孤独尼师达多富罗那等。<a id="a-3R"></a>皆信佛法。<a id="a-3S"></a>谁能遮我等者。<a id="a-3T"></a>但当直去。<a id="a-3U"></a>语已直去。<a id="a-3V"></a>为前军人所剥脱裸形。<a id="a-3W"></a>诸比丘尼白王言。<a id="a-3X"></a>前行军人剥脱我等。<a id="a-3Y"></a>王言。<a id="a-3Z"></a>此兵众我悉供给聚落金银廪赏尔乃斗耳。<a id="a-3a"></a>今夺汝衣不可还得。<a id="a-3b"></a>今国土内有兵众。<a id="a-3c"></a>汝等何以游行。<a id="a-3d"></a>若佛闻者。<a id="a-3e"></a>必当与汝结戒。<a id="a-3f"></a>国内疑处畏处不应游行。<a id="a-3g"></a>是中有比丘尼。<a id="a-3h"></a>少欲知足行头陀。<a id="a-3i"></a>闻是事心不喜。<a id="a-3j"></a>向佛广说。<a id="a-3k"></a>佛以是事集二部僧。<a id="a-3l"></a>知而故问诸比丘尼。<a id="a-3m"></a>汝实作是事不。<a id="a-3n"></a>答言。<a id="a-3o"></a>实作世尊。<a id="a-3p"></a>佛以种种因缘呵责言。<a id="a-3q"></a>云何名比丘尼。<a id="a-3r"></a>国内疑处畏处游行。<a id="a-3s"></a>种种因缘呵已语诸比丘。<a id="a-3t"></a>以十利故。<a id="a-3u"></a>与比丘尼结戒。<a id="a-3v"></a>从今是戒应如是说。<a id="a-3w"></a>若比丘尼国内疑处畏处游行波逸提。<a id="a-3x"></a>波逸提者烧煮覆障。<a id="a-3y"></a>若不悔过能障碍道。<a id="a-3z"></a>是中犯者。<a id="a-40"></a>若比丘尼国内疑处畏处游行。<a id="a-41"></a>波逸提。<a id="a-42"></a>随游行随得尔所波逸提(第九十七事竟)。</p>
  <p id="a43">佛在王舍城。<a id="a-44"></a>尔时阿阇世王国界边。<a id="a-45"></a>有小国反。<a id="a-46"></a>集四种兵。<a id="a-47"></a>象兵马兵车兵步兵。<a id="a-48"></a>集四种兵已王自往伐。<a id="a-49"></a>诸比丘尼。<a id="a-4A"></a>从跋耆国向王舍城。<a id="a-4B"></a>道中见王军。<a id="a-4C"></a>是中有长老比丘尼知法。<a id="a-4D"></a>遥见军来言。<a id="a-4E"></a>我等避去。<a id="a-4F"></a>诸年少不知法比丘尼言。<a id="a-4G"></a>何苦是。<a id="a-4H"></a>阿阇世王信佛法。<a id="a-4I"></a>阿婆跋陀童子耆婆童子阿卢耶。<a id="a-4J"></a>皆信敬佛法。<a id="a-4K"></a>我等但当直去。<a id="a-4L"></a>语已直去。<a id="a-4M"></a>为前行军人剥脱裸形。<a id="a-4N"></a>诸比丘尼白王言。<a id="a-4O"></a>前行军人剥脱我等。<a id="a-4P"></a>王言。<a id="a-4Q"></a>此诸兵众我悉供给聚落金银廪赏尔乃斗耳。<a id="a-4R"></a>今夺汝等衣不可还得。<a id="a-4S"></a>今国外疑处畏处。<a id="a-4T"></a>汝等何以游行。<a id="a-4U"></a>若佛闻是事。<a id="a-4V"></a>必当与汝等结戒。<a id="a-4W"></a>诸比丘尼国外疑处畏处不应游行。<a id="a-4X"></a>是中有比丘尼。<a id="a-4Y"></a>少欲知足行头陀。<a id="a-4Z"></a>闻是事心不喜。<a id="a-4a"></a>向佛广说。<a id="a-4b"></a>佛以是事集二部僧。<a id="a-4c"></a>知而故问诸比丘尼。<a id="a-4d"></a>汝实作是事不。<a id="a-4e"></a>答言。<a id="a-4f"></a>实作世尊。<a id="a-4g"></a>佛以种种因缘呵责言。<a id="a-4h"></a>云何名比丘尼。<a id="a-4i"></a>国外疑处畏处游行。<a id="a-4j"></a>种种因缘呵已语诸比丘。<a id="a-4k"></a>以十利故。<a id="a-4l"></a>与比丘尼结戒。<a id="a-4m"></a>从今是戒应如是说。<a id="a-4n"></a>若比丘尼国外疑处畏处游行波逸提。<a id="a-4o"></a>波逸提者。<a id="a-4p"></a>烧煮覆障。<a id="a-4q"></a>若不悔过能障碍道。<a id="a-4r"></a>是中犯者。<a id="a-4s"></a>若比丘尼国外疑处畏处游行波逸提。<a id="a-4t"></a>随游行。<a id="a-4u"></a>随得尔所波逸提(第九十八事竟)。</p>
  <p id="a4v">佛在舍卫国尔时迦罗比丘尼。<a id="a-4w"></a>本是外道。<a id="a-4x"></a>喜行游观。<a id="a-4y"></a>是比丘尼早起。<a id="a-4z"></a>到天祠中伎乐舍论法舍出家舍看画彩舍。<a id="a-50"></a>诸居士呵责言。<a id="a-51"></a>诸比丘尼自言善好有功德。<a id="a-52"></a>故往看画舍。<a id="a-53"></a>如外道女。<a id="a-54"></a>是中有比丘尼。<a id="a-55"></a>少欲知足行头陀。<a id="a-56"></a>闻是事心不喜。<a id="a-57"></a>向佛广说。<a id="a-58"></a>佛以是事集二部僧。<a id="a-59"></a>知而故问迦罗比丘尼。<a id="a-5A"></a>汝实作是事不。<a id="a-5B"></a>答言。<a id="a-5C"></a>实作世尊。<a id="a-5D"></a>佛以种种因缘呵责言。<a id="a-5E"></a>云何名比丘尼。<a id="a-5F"></a>故往看画舍。<a id="a-5G"></a>种种因缘呵已语诸比丘。<a id="a-5H"></a>以十利故。<a id="a-5I"></a>与比丘尼结戒。<a id="a-5J"></a>从今是戒应如是说。<a id="a-5K"></a>若比丘尼故往看画舍波逸提。<a id="a-5L"></a>波逸提者。<a id="a-5M"></a>烧煮覆障。<a id="a-5N"></a>若不悔过能障碍道。<a id="a-5O"></a>是中犯者。<a id="a-5P"></a>若比丘尼。<a id="a-5Q"></a>故往看画舍。<a id="a-5R"></a>能得见者波逸提。<a id="a-5S"></a>不得见者突吉罗。<a id="a-5T"></a>若从下至高处。<a id="a-5U"></a>能得见者波逸提。<a id="a-5V"></a>不得见者突吉罗。<a id="a-5W"></a>若从高至下。<a id="a-5X"></a>能得见者波逸提。<a id="a-5Y"></a>不能得见者突吉罗。<a id="a-5Z"></a>若不故往道由中过者。<a id="a-5a"></a>不犯(第九十九事竟)。</p>
  <p id="a5b">佛在王舍城。<a id="a-5c"></a>尔时助调达比丘尼旧住。<a id="a-5d"></a>有善好比丘尼是客。<a id="a-5e"></a>时旧比丘尼往迎。<a id="a-5f"></a>与持衣钵共相问讯。<a id="a-5g"></a>与汤洗足与油涂足与好床榻客比丘尼言。<a id="a-5h"></a>然灯。<a id="a-5i"></a>旧比丘尼言。<a id="a-5j"></a>欲作何等。<a id="a-5k"></a>客比丘尼言。<a id="a-5l"></a>初夜当坐禅诵经呗咒愿。<a id="a-5m"></a>旧比丘尼言。<a id="a-5n"></a>汝等行路疲极但当卧。<a id="a-5o"></a>作是语已。<a id="a-5p"></a>即便自卧。<a id="a-5q"></a>客比丘尼作是念。<a id="a-5r"></a>我等云何初夜不坐禅不诵经呗不咒愿便卧。<a id="a-5s"></a>即然灯坐禅诵经呗咒愿竟欲卧。<a id="a-5t"></a>助调达比丘尼闻声已觉问言。<a id="a-5u"></a>善女。<a id="a-5v"></a>汝作何物。<a id="a-5w"></a>答言。<a id="a-5x"></a>我等坐禅诵经呗咒愿竟欲卧。<a id="a-5y"></a>旧比丘尼言。<a id="a-5z"></a>诸善女。<a id="a-60"></a>睡无果无报。<a id="a-61"></a>佛赞不睡眠呵责睡眠。<a id="a-62"></a>今我等觉不卧不睡眠。<a id="a-63"></a>即展一脚坐。<a id="a-64"></a>善比丘尼思惟。<a id="a-65"></a>我等云何于灯明中卧。<a id="a-66"></a>旧比丘尼于中夜分坐禅诵经呗咒愿。<a id="a-67"></a>至后夜分便卧。<a id="a-68"></a>客比丘尼作是思惟。<a id="a-69"></a>我等云何于后夜分卧。<a id="a-6A"></a>客比丘尼道路疲极。<a id="a-6B"></a>竟夜不得卧故。<a id="a-6C"></a>身体不安。<a id="a-6D"></a>是中有比丘尼。<a id="a-6E"></a>少欲知足行头陀。<a id="a-6F"></a>闻是事心不喜。<a id="a-6G"></a>呵责言。<a id="a-6H"></a>云何名比丘尼。<a id="a-6I"></a>先住者恼后住者。<a id="a-6J"></a>种种因缘呵责已向佛广说。<a id="a-6K"></a>佛以是事集二部僧。<a id="a-6L"></a>知而故问是比丘尼。<a id="a-6M"></a>汝实作是事不。<a id="a-6N"></a>答言。<a id="a-6O"></a>实作世尊。<a id="a-6P"></a>佛以种种因缘呵责言。<a id="a-6Q"></a>云何名比丘尼。<a id="a-6R"></a>先住恼后住者。<a id="a-6S"></a>佛以种种因缘呵已语诸比丘。<a id="a-6T"></a>以十利故。<a id="a-6U"></a>与比丘尼结戒。<a id="a-6V"></a>从今是戒应如是说。<a id="a-6W"></a>若比丘尼先住恼后住者波逸提。<a id="a-6X"></a>波逸提者。<a id="a-6Y"></a>烧煮覆障。<a id="a-6Z"></a>若不悔过能障碍道。<a id="a-6a"></a>是中犯者。<a id="a-6b"></a>若比丘尼先住恼后住者。<a id="a-6c"></a>波逸提。<a id="a-6d"></a>随恼随得尔所波逸提(第一百事竟)。</p>
  <p id="a6e">佛在舍卫国。<a id="a-6f"></a>尔时诸善比丘尼是旧。<a id="a-6g"></a>助调达比丘尼是客。<a id="a-6h"></a>时旧比丘尼见客比丘尼来。<a id="a-6i"></a>出迎问讯代担衣钵。<a id="a-6j"></a>与汤洗脚以油涂足与床卧具。<a id="a-6k"></a>旧比丘尼言。<a id="a-6l"></a>善女然灯。<a id="a-6m"></a>客比丘尼言。<a id="a-6n"></a>莫然灯。<a id="a-6o"></a>我道路疲极。<a id="a-6p"></a>不得坐禅诵经呗咒愿。<a id="a-6q"></a>我等欲卧。<a id="a-6r"></a>旧比丘尼思惟。<a id="a-6s"></a>我等云何初夜不坐禅不诵经呗不咒愿便卧。<a id="a-6t"></a>即起然灯坐禅诵经呗咒愿已欲卧。<a id="a-6u"></a>客比丘尼闻是声觉作是言。<a id="a-6v"></a>善女欲作何等。<a id="a-6w"></a>答言。<a id="a-6x"></a>我等坐禅竟欲卧。<a id="a-6y"></a>客比丘尼言。<a id="a-6z"></a>睡眠无果无报。<a id="a-70"></a>佛赞叹不睡眠法呵责睡眠。<a id="a-71"></a>我等觉今不睡。<a id="a-72"></a>即然灯坐禅。<a id="a-73"></a>旧比丘尼思惟。<a id="a-74"></a>我等云何灯明中卧。<a id="a-75"></a>客比丘尼中夜分坐禅竟。<a id="a-76"></a>至后夜分便卧。<a id="a-77"></a>旧比丘尼思惟。<a id="a-78"></a>我等云何后夜分卧。<a id="a-79"></a>以是故竟夜不卧。<a id="a-7A"></a>身不安隐。<a id="a-7B"></a>是中有比丘尼。<a id="a-7C"></a>少欲知足行头陀。<a id="a-7D"></a>闻是事心不喜。<a id="a-7E"></a>种种因缘呵责言。<a id="a-7F"></a>云何名比丘尼。<a id="a-7G"></a>后住恼前住者。<a id="a-7H"></a>种种因缘呵已向佛广说。<a id="a-7I"></a>佛以是事集二部僧。<a id="a-7J"></a>知而故问客比丘尼。<a id="a-7K"></a>汝实作是事不。<a id="a-7L"></a>答言。<a id="a-7M"></a>实作世尊。<a id="a-7N"></a>佛以种种因缘呵责言。<a id="a-7O"></a>云何名比丘尼。<a id="a-7P"></a>后住恼先住比丘尼。<a id="a-7Q"></a>种种因缘呵已语诸比丘。<a id="a-7R"></a>以十利故。<a id="a-7S"></a>与比丘尼结戒。<a id="a-7T"></a>从今是戒应如是说。<a id="a-7U"></a>若比丘尼后住恼前住者波逸提。<a id="a-7V"></a>波逸提者。<a id="a-7W"></a>烧煮覆障。<a id="a-7X"></a>若不悔过能障碍道。<a id="a-7Y"></a>是中犯者。<a id="a-7Z"></a>若比丘尼后住恼前住者波逸提。<a id="a-7a"></a>随恼随得尔所波逸提(第一百一事竟)。</p>
  <p id="a7b">佛在舍卫国。<a id="a-7c"></a>尔时偷兰难陀比丘尼。<a id="a-7d"></a>有共活比丘尼病苦。<a id="a-7e"></a>偷兰难陀比丘尼弃到余聚落。<a id="a-7f"></a>恐须供给看病人故。<a id="a-7g"></a>诸比丘尼往到病比丘尼所言。<a id="a-7h"></a>偷兰难陀所有作事。<a id="a-7i"></a>汝悉与作。<a id="a-7j"></a>汝今病苦。<a id="a-7k"></a>云何看汝病。<a id="a-7l"></a>比丘尼言。<a id="a-7m"></a>偷兰难陀比丘尼。<a id="a-7n"></a>当能供给我耶。<a id="a-7o"></a>恐须看我故。<a id="a-7p"></a>弃舍我去。<a id="a-7q"></a>是中有比丘尼。<a id="a-7r"></a>少欲知足行头陀。<a id="a-7s"></a>闻是事心不喜。<a id="a-7t"></a>种种因缘呵责言。<a id="a-7u"></a>云何名比丘尼。<a id="a-7v"></a>共活比丘尼病苦。<a id="a-7w"></a>弃至余聚落。<a id="a-7x"></a>种种因缘呵已向佛广说。<a id="a-7y"></a>佛以是事集二部僧。<a id="a-7z"></a>知而故问偷兰难陀。<a id="a-80"></a>汝实作是事不。<a id="a-81"></a>答言。<a id="a-82"></a>实作世尊。<a id="a-83"></a>佛以种种因缘呵责言。<a id="a-84"></a>云何名比丘尼。<a id="a-85"></a>共活比丘尼病苦。<a id="a-86"></a>弃至余聚落。<a id="a-87"></a>种种因缘呵已语诸比丘。<a id="a-88"></a>以十利故。<a id="a-89"></a>与比丘尼结戒。<a id="a-8A"></a>从今是戒应如是说。<a id="a-8B"></a>若比丘尼。<a id="a-8C"></a>共活比丘尼病苦不供给波逸提。<a id="a-8D"></a>波逸提者。<a id="a-8E"></a>烧煮覆障。<a id="a-8F"></a>若不悔过能障碍道。<a id="a-8G"></a>是中犯者。<a id="a-8H"></a>若比丘尼。<a id="a-8I"></a>共活比丘尼病苦不供给波逸提。<a id="a-8J"></a>随不供给随得尔所波逸提(第一百二事竟)。</p>
  <p id="a8K">佛在舍卫国。<a id="a-8L"></a>尔时长老大迦葉中前着衣持。<a id="a-8M"></a>钵入一居士家。<a id="a-8N"></a>为乞食故。<a id="a-8O"></a>时所立处有居士妇。<a id="a-8P"></a>遥见大迦葉即起出迎。<a id="a-8Q"></a>偷兰难陀先在其家。<a id="a-8R"></a>遥见大迦葉不起往迎。<a id="a-8S"></a>是居士妇以手接足。<a id="a-8T"></a>头面礼长老摩诃迦葉已。<a id="a-8U"></a>洗手取钵。<a id="a-8V"></a>盛满饭以羹浇上与。<a id="a-8W"></a>大迦葉持去。<a id="a-8X"></a>居士妇到偷兰难陀所言。<a id="a-8Y"></a>汝知是长老大迦葉。<a id="a-8Z"></a>是佛大弟子。<a id="a-8a"></a>天人所敬良祐福田。<a id="a-8b"></a>汝若起迎者有何恶事偷兰难陀言。<a id="a-8c"></a>大迦葉本是外道婆罗门。<a id="a-8d"></a>汝所贵敬。<a id="a-8e"></a>非我所尊。<a id="a-8f"></a>居士妇嗔呵责言。<a id="a-8g"></a>诸比丘尼自言善好有功德。<a id="a-8h"></a>见比丘来不起。<a id="a-8i"></a>如外道女。<a id="a-8j"></a>是中有比丘尼。<a id="a-8k"></a>少欲知足行头陀。<a id="a-8l"></a>闻是事心不喜。<a id="a-8m"></a>向佛广说。<a id="a-8n"></a>佛以是事集二部僧。<a id="a-8o"></a>知而故问。<a id="a-8p"></a>汝实作是事不。<a id="a-8q"></a>答言。<a id="a-8r"></a>实作世尊。<a id="a-8s"></a>佛以种种因缘呵责言。<a id="a-8t"></a>云何名比丘尼。<a id="a-8u"></a>见比丘来不起。<a id="a-8v"></a>种种因缘呵已语诸比丘。<a id="a-8w"></a>以十利故。<a id="a-8x"></a>与比丘尼结戒。<a id="a-8y"></a>从今是戒应如是说。<a id="a-8z"></a>若比丘尼见比丘来不起波逸提。<a id="a-90"></a>波逸提者。<a id="a-91"></a>烧煮覆障。<a id="a-92"></a>若不悔过能障碍道。<a id="a-93"></a>是中犯者。<a id="a-94"></a>若比丘尼见比丘来不起。<a id="a-95"></a>波逸提。<a id="a-96"></a>随见不起。<a id="a-97"></a>随得尔所波逸提(第一百三事竟)。</p>
  <p id="a98">佛在舍卫国。<a id="a-99"></a>尔时长老迦留陀夷。<a id="a-9A"></a>常出入一家。<a id="a-9B"></a>中前着衣持钵到其舍。<a id="a-9C"></a>有比丘尼。<a id="a-9D"></a>名瘦瞿昙弥。<a id="a-9E"></a>先在是家。<a id="a-9F"></a>遥见迦留陀夷来。<a id="a-9G"></a>即起出迎入示坐处共相问讯头面礼足前叉手立。<a id="a-9H"></a>迦留陀夷为说法久。<a id="a-9I"></a>是比丘尼迷闷眼闇倒地。<a id="a-9J"></a>居士妇即以水洒面还得本心。<a id="a-9K"></a>居士妇言。<a id="a-9L"></a>汝何所患苦。<a id="a-9M"></a>何所忧愁。<a id="a-9N"></a>答言。<a id="a-9O"></a>我无病无忧愁。<a id="a-9P"></a>但久立住故。<a id="a-9Q"></a>迷闷倒地。<a id="a-9R"></a>诸比丘尼以是事白佛。<a id="a-9S"></a>佛以是事集二部僧。<a id="a-9T"></a>种种因缘赞戒赞持戒。<a id="a-9U"></a>赞戒赞持戒已语诸比丘。<a id="a-9V"></a>以十利故。<a id="a-9W"></a>与比丘尼结戒。<a id="a-9X"></a>从今是戒应如是说。<a id="a-9Y"></a>若比丘尼。<a id="a-9Z"></a>不问比丘便坐者波逸提。<a id="a-9a"></a>波逸提者。<a id="a-9b"></a>烧煮覆障。<a id="a-9c"></a>若不悔过能障碍道。<a id="a-9d"></a>是中犯者。<a id="a-9e"></a>若比丘尼。<a id="a-9f"></a>不问比丘辄坐者。<a id="a-9g"></a>波逸提。<a id="a-9h"></a>随不问坐。<a id="a-9i"></a>随得尔所波逸提(第一百四事竟)。</p>
  <p id="a9j">佛在舍卫国。<a id="a-9k"></a>尔时诸比丘尼。<a id="a-9l"></a>欲游行他国。<a id="a-9m"></a>白王言。<a id="a-9n"></a>我等欲游行他国。<a id="a-9o"></a>王当为我约敕诸国。<a id="a-9p"></a>莫令人民遮道恼我。<a id="a-9q"></a>王即遣使约敕四方。<a id="a-9r"></a>莫恼诸比丘尼。<a id="a-9s"></a>供给所须饮食灯烛。<a id="a-9t"></a>诸比丘尼游行次。<a id="a-9u"></a>到无僧坊聚落。<a id="a-9v"></a>至一居士家欲宿。<a id="a-9w"></a>谓居士言。<a id="a-9x"></a>汝出舍去。<a id="a-9y"></a>我于中宿。<a id="a-9z"></a>居士言。<a id="a-A0"></a>善女。<a id="a-A1"></a>我在自舍。<a id="a-A2"></a>教我何去。<a id="a-A3"></a>比丘尼重言。<a id="a-A4"></a>汝但出去。<a id="a-A5"></a>汝欲恼我欺我耶。<a id="a-A6"></a>汝若不去者。<a id="a-A7"></a>我有官力。<a id="a-A8"></a>令汝得恼。<a id="a-A9"></a>居士作是思惟。<a id="a-AA"></a>诸比丘尼为王所护。<a id="a-AB"></a>有官力势。<a id="a-AC"></a>或当恼我。<a id="a-AD"></a>作是念已怖畏即出。<a id="a-AE"></a>是居士老瘦无力。<a id="a-AF"></a>于冬寒时出舍垂死。<a id="a-AG"></a>诸居士呵责言。<a id="a-AH"></a>云何诸比丘尼自言善好有功德。<a id="a-AI"></a>不问主人便敷卧处。<a id="a-AJ"></a>如王夫人大臣妇。<a id="a-AK"></a>是中有比丘尼。<a id="a-AL"></a>少欲知足行头陀。<a id="a-AM"></a>闻是事心不喜。<a id="a-AN"></a>向佛广说。<a id="a-AO"></a>佛以是事集二部僧。<a id="a-AP"></a>知而故问。<a id="a-AQ"></a>汝实作是事不。<a id="a-AR"></a>答言。<a id="a-AS"></a>实作世尊。<a id="a-AT"></a>佛以种种因缘呵责言。<a id="a-AU"></a>云何名比丘尼。<a id="a-AV"></a>不问主人便敷卧具。<a id="a-AW"></a>种种因缘呵已语诸比丘。<a id="a-AX"></a>以十利故。<a id="a-AY"></a>与比丘尼结戒。<a id="a-AZ"></a>从今是戒应如是说。<a id="a-Aa"></a>若比丘尼。<a id="a-Ab"></a>不问主人便敷卧具。<a id="a-Ac"></a>若使人敷波逸提。<a id="a-Ad"></a>波逸提者。<a id="a-Ae"></a>烧煮覆障。<a id="a-Af"></a>若不悔过能障碍道。<a id="a-Ag"></a>是中犯者。<a id="a-Ah"></a>若比丘尼。<a id="a-Ai"></a>不问主人若自敷卧具波逸提。<a id="a-Aj"></a>若使人敷波逸提。<a id="a-Ak"></a>随不问自敷使人敷。<a id="a-Al"></a>随得尔所波逸提(第一百五事竟)。</p>
  <p id="aAm">佛在舍卫国。<a id="a-An"></a>尔时诸比丘尼。<a id="a-Ao"></a>欲共诸比丘等。<a id="a-Ap"></a>作是言。<a id="a-Aq"></a>汝等五岁不依止他。<a id="a-Ar"></a>我等亦如是。<a id="a-As"></a>汝等十岁畜弟子。<a id="a-At"></a>我等亦尔。<a id="a-Au"></a>有何差别。<a id="a-Av"></a>是中有比丘尼。<a id="a-Aw"></a>少欲知足行头陀。<a id="a-Ax"></a>闻是事心不喜。<a id="a-Ay"></a>种种因缘呵责。<a id="a-Az"></a>向佛广说。<a id="a-B0"></a>佛以是事集二部僧。<a id="a-B1"></a>知而故问诸比丘尼。<a id="a-B2"></a>汝等实作是事不。<a id="a-B3"></a>答言。<a id="a-B4"></a>实作世尊。<a id="a-B5"></a>佛以种种因缘呵责言。<a id="a-B6"></a>云何名比丘尼。<a id="a-B7"></a>轻大众。<a id="a-B8"></a>种种因缘呵已语诸比丘。<a id="a-B9"></a>从今听诸比丘尼受大戒满六岁不依止他。<a id="a-BA"></a>不满六岁依止他。<a id="a-BB"></a>十二岁得畜众。<a id="a-BC"></a>以十利故。<a id="a-BD"></a>与比丘尼结戒。<a id="a-BE"></a>从今是戒应如是说。<a id="a-BF"></a>若比丘尼。<a id="a-BG"></a>不满十二岁畜众者波逸提。<a id="a-BH"></a>波逸提者。<a id="a-BI"></a>烧煮覆障。<a id="a-BJ"></a>若不悔过能障碍道。<a id="a-BK"></a>是中犯者。<a id="a-BL"></a>若比丘尼。<a id="a-BM"></a>不满十二岁畜众者。<a id="a-BN"></a>波逸提。<a id="a-BO"></a>随畜随得尔所波逸提(第一百六事竟)。</p>
  <p id="aBP">佛在舍卫国。<a id="a-BQ"></a>尔时偷兰难陀比丘尼。<a id="a-BR"></a>满十二岁欲畜众。<a id="a-BS"></a>语诸比丘尼。<a id="a-BT"></a>我受大戒满十二岁。<a id="a-BU"></a>今欲畜众。<a id="a-BV"></a>当作何等。<a id="a-BW"></a>诸比丘尼以是事白佛。<a id="a-BX"></a>佛言。<a id="a-BY"></a>汝等当为偷兰难陀比丘尼作畜众羯磨。<a id="a-BZ"></a>若更有如是比丘尼。<a id="a-Ba"></a>亦应与作畜众羯磨。<a id="a-Bb"></a>畜众羯磨法者。<a id="a-Bc"></a>一心和合比丘尼僧。<a id="a-Bd"></a>偷兰难陀比丘尼。<a id="a-Be"></a>应从坐起偏袒右肩脱革屣。<a id="a-Bf"></a>胡跪合掌作如是言。<a id="a-Bg"></a>大德尼僧听。<a id="a-Bh"></a>我偷兰难陀比丘尼。<a id="a-Bi"></a>受大戒满十二岁。<a id="a-Bj"></a>欲畜众。<a id="a-Bk"></a>我今从僧乞畜众羯磨。<a id="a-Bl"></a>僧为我偷兰难陀比丘尼作畜众羯磨。<a id="a-Bm"></a>僧怜愍故。<a id="a-Bn"></a>第二第三亦如是乞。<a id="a-Bo"></a>尔时一比丘尼。<a id="a-Bp"></a>应僧中唱言。<a id="a-Bq"></a>大德尼僧听。<a id="a-Br"></a>是偷兰难陀比丘尼。<a id="a-Bs"></a>受大戒满十二岁。<a id="a-Bt"></a>欲畜众。<a id="a-Bu"></a>是偷兰难陀比丘尼。<a id="a-Bv"></a>从僧乞畜众羯磨。<a id="a-Bw"></a>若僧时到僧忍听。<a id="a-Bx"></a>僧今与偷兰难陀比丘尼作畜众羯磨。<a id="a-By"></a>是名白。<a id="a-Bz"></a>如是白四羯磨。<a id="a-C0"></a>僧与偷兰难陀比丘尼作畜众羯磨竟。<a id="a-C1"></a>僧忍默然故。<a id="a-C2"></a>是事如是持。<a id="a-C3"></a>以十利故。<a id="a-C4"></a>与比丘尼结戒。<a id="a-C5"></a>从今是戒应如是说。<a id="a-C6"></a>若比丘尼满十二岁。<a id="a-C7"></a>未作畜众羯磨。<a id="a-C8"></a>畜众者波逸提。<a id="a-C9"></a>波逸提者。<a id="a-CA"></a>烧煮覆障。<a id="a-CB"></a>若不悔过能障碍道。<a id="a-CC"></a>是中犯者。<a id="a-CD"></a>若比丘尼满十二岁。<a id="a-CE"></a>未作畜众羯磨。<a id="a-CF"></a>畜众者波逸提。<a id="a-CG"></a>随畜随得尔所波逸提(第一百七事竟)。</p>
  <p id="aCH">佛在舍卫国。<a id="a-CI"></a>尔时偷兰难陀比丘尼。<a id="a-CJ"></a>畜不满十二岁已嫁女作众。<a id="a-CK"></a>是中有比丘尼。<a id="a-CL"></a>少欲知足行头陀。<a id="a-CM"></a>闻是事心不喜。<a id="a-CN"></a>种种因缘呵责言。<a id="a-CO"></a>云何名比丘尼。<a id="a-CP"></a>畜未满十二岁已嫁女作众。<a id="a-CQ"></a>种种因缘呵已向佛广说。<a id="a-CR"></a>佛以是事集二部僧。<a id="a-CS"></a>知而故问偷兰难陀比丘尼。<a id="a-CT"></a>汝实作是事不。<a id="a-CU"></a>答言。<a id="a-CV"></a>实作世尊。<a id="a-CW"></a>佛以种种因缘呵责言。<a id="a-CX"></a>云何名比丘尼。<a id="a-CY"></a>畜未满十二岁已嫁女作众。<a id="a-CZ"></a>种种因缘呵已语诸比丘。<a id="a-Ca"></a>以十利故。<a id="a-Cb"></a>与比丘尼结戒。<a id="a-Cc"></a>从今是戒应如是说。<a id="a-Cd"></a>若比丘尼。<a id="a-Ce"></a>畜未满十二岁已嫁女作众。<a id="a-Cf"></a>波逸提。<a id="a-Cg"></a>波逸提者。<a id="a-Ch"></a>烧煮覆障。<a id="a-Ci"></a>若不悔过能障碍道。<a id="a-Cj"></a>是中犯者。<a id="a-Ck"></a>若比丘尼。<a id="a-Cl"></a>畜未满十二岁已嫁女作。<a id="a-Cm"></a>众波逸提。<a id="a-Cn"></a>随畜随得尔所波逸提(第一百八事竟)。</p>
  <p id="aCo">佛在舍卫国。<a id="a-Cp"></a>尔时偷兰难陀比丘尼。<a id="a-Cq"></a>满十二岁已嫁女。<a id="a-Cr"></a>未作属和上尼羯磨。<a id="a-Cs"></a>便畜作众。<a id="a-Ct"></a>是中有比丘尼。<a id="a-Cu"></a>少欲知足行头陀。<a id="a-Cv"></a>闻是事心不喜。<a id="a-Cw"></a>种种因缘呵责。<a id="a-Cx"></a>云何名比丘尼。<a id="a-Cy"></a>满十二岁已嫁女。<a id="a-Cz"></a>未作属和上尼。<a id="a-D0"></a>羯磨。<a id="a-D1"></a>便畜作众。<a id="a-D2"></a>种种因缘呵已向佛广说。<a id="a-D3"></a>佛以是事集二部僧。<a id="a-D4"></a>知而故问。<a id="a-D5"></a>汝实作是事不。<a id="a-D6"></a>答言。<a id="a-D7"></a>实作世尊。<a id="a-D8"></a>佛以种种因缘呵责言。<a id="a-D9"></a>云何名比丘尼。<a id="a-DA"></a>满十一岁已嫁女。<a id="a-DB"></a>未作属和上尼羯磨。<a id="a-DC"></a>便畜作众。<a id="a-DD"></a>种种因缘呵已语诸比丘。<a id="a-DE"></a>以十利故。<a id="a-DF"></a>与比丘尼结戒。<a id="a-DG"></a>从今是戒应如是说。<a id="a-DH"></a>若比丘尼。<a id="a-DI"></a>满十二岁已嫁女。<a id="a-DJ"></a>未作属和上尼羯磨。<a id="a-DK"></a>便畜作众。<a id="a-DL"></a>波逸提。<a id="a-DM"></a>波逸提者。<a id="a-DN"></a>烧煮覆障。<a id="a-DO"></a>若不悔过能障碍道。<a id="a-DP"></a>是中犯者。<a id="a-DQ"></a>若比丘尼。<a id="a-DR"></a>满十二岁已嫁女。<a id="a-DS"></a>未作属和上尼羯磨。<a id="a-DT"></a>便畜作众。<a id="a-DU"></a>波逸提。<a id="a-DV"></a>随畜随得尔所波逸提(第一百九事竟)。</p>
  <p id="aDW">佛在舍卫国。<a id="a-DX"></a>尔时偷兰难陀比丘尼。<a id="a-DY"></a>畜众不教诫不为说法。<a id="a-DZ"></a>弟子白言。<a id="a-Da"></a>和上尼。<a id="a-Db"></a>何以不教化我。<a id="a-Dc"></a>不为我说法。<a id="a-Dd"></a>答言。<a id="a-De"></a>我不教化汝。<a id="a-Df"></a>不为汝说法。<a id="a-Dg"></a>弟子以是事向诸比丘尼说。<a id="a-Dh"></a>诸比丘尼以是事向佛广说。<a id="a-Di"></a>佛以是事集二部僧。<a id="a-Dj"></a>知而故问偷兰难陀比丘尼。<a id="a-Dk"></a>汝实作是事不。<a id="a-Dl"></a>答言。<a id="a-Dm"></a>实作世尊。<a id="a-Dn"></a>佛以种种因缘呵责言。<a id="a-Do"></a>云何名比丘尼。<a id="a-Dp"></a>畜众不教化。<a id="a-Dq"></a>不为说法。<a id="a-Dr"></a>种种因缘呵已。<a id="a-Ds"></a>语诸比丘尼。<a id="a-Dt"></a>汝等为偷兰难陀作止羯磨。<a id="a-Du"></a>若更有如是者。<a id="a-Dv"></a>亦应与作止羯磨。<a id="a-Dw"></a>作止羯磨法者。<a id="a-Dx"></a>一心和合僧。<a id="a-Dy"></a>一比丘尼僧中唱言。<a id="a-Dz"></a>大德尼僧听。<a id="a-E0"></a>偷兰难陀比丘尼。<a id="a-E1"></a>畜弟子不教化。<a id="a-E2"></a>不为说法。<a id="a-E3"></a>若僧时到僧忍听。<a id="a-E4"></a>僧与偷兰难陀作止羯磨。<a id="a-E5"></a>汝偷兰难陀。<a id="a-E6"></a>莫复畜众。<a id="a-E7"></a>是名白。<a id="a-E8"></a>如是白二羯磨。<a id="a-E9"></a>僧与偷兰难陀作止畜众羯磨竟。<a id="a-EA"></a>僧忍默然故。<a id="a-EB"></a>是事如是持。<a id="a-EC"></a>以十利故。<a id="a-ED"></a>与比丘尼结戒。<a id="a-EE"></a>从今是戒应如是说。<a id="a-EF"></a>若比丘尼僧与作止羯磨。<a id="a-EG"></a>畜众者波逸提。<a id="a-EH"></a>波逸提者。<a id="a-EI"></a>烧煮覆障。<a id="a-EJ"></a>若不悔过能障碍道。<a id="a-EK"></a>是中犯者。<a id="a-EL"></a>若比丘尼僧与作止羯磨。<a id="a-EM"></a>畜众者波逸提。<a id="a-EN"></a>随畜众。<a id="a-EO"></a>随得尔所波逸提(第一百一十事竟)。</p>
 </body>
</html>