<!doctype html>
<html id="z3IBUwamc" data-ver="1030">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">十诵律卷第六十一</h1>
  <h2 id="a2">善诵第十诵之二</h2>
  <p id="a3">僧上座法者。<a id="a-4"></a>上座法。<a id="a-5"></a>若僧唱时。<a id="a-6"></a>若打揵椎时。<a id="a-7"></a>应疾到坐。<a id="a-8"></a>坐已看上中下座。<a id="a-9"></a>莫令失次。<a id="a-A"></a>教令相近坐。<a id="a-B"></a>应示相。<a id="a-C"></a>若不觉。<a id="a-D"></a>应弹指向。<a id="a-E"></a>若弹指不觉。<a id="a-F"></a>应语比坐。<a id="a-G"></a>应徐徐软语。<a id="a-H"></a>若饮食时。<a id="a-I"></a>上座应教一切等与。<a id="a-J"></a>应待唱僧跋一切众僧应随顺上座。<a id="a-K"></a>是名僧上座法。<a id="a-L"></a>僧坊上座法者。<a id="a-M"></a>若僧坊破坏。<a id="a-N"></a>是上座应自治。<a id="a-O"></a>若使人治。<a id="a-P"></a>若不见比丘。<a id="a-Q"></a>应推觅。<a id="a-R"></a>若有病比丘。<a id="a-S"></a>应看视问讯。<a id="a-T"></a>若无看病人。<a id="a-U"></a>应与看病人。<a id="a-V"></a>若僧差看病人。<a id="a-W"></a>是人不肯。<a id="a-X"></a>应次第看。<a id="a-Y"></a>若是僧坊中僧应得利施。<a id="a-Z"></a>上座应一心勤作方便令不失若得是利施物。<a id="a-a"></a>应置随所堪能比丘令分处。<a id="a-b"></a>若僧坊中有所作事。<a id="a-c"></a>上座应先自手作。<a id="a-d"></a>是名僧坊上座法。<a id="a-e"></a>别房上座法者。<a id="a-f"></a>是别房若毁坏。<a id="a-g"></a>上座应自治若使人治。<a id="a-h"></a>若不见房中比丘。<a id="a-i"></a>应推觅。<a id="a-j"></a>若有病比丘。<a id="a-k"></a>应看视问讯。<a id="a-l"></a>若无看病人。<a id="a-m"></a>应与看病人。<a id="a-n"></a>若看病人不肯。<a id="a-o"></a>别房中应次第看若是别房中僧应得利施。<a id="a-p"></a>上座应一心勤作方便令不失。<a id="a-q"></a>若得是利施物。<a id="a-r"></a>应置随所堪能比丘令分处。<a id="a-s"></a>若别房中有所作事。<a id="a-t"></a>上座应先自手作。<a id="a-u"></a>是名别房上座法。<a id="a-v"></a>阿蓝者。<a id="a-w"></a>僧伽蓝。<a id="a-x"></a>僧伽蓝中种种制限。<a id="a-y"></a>是制限若随法。<a id="a-z"></a>不自恼亦不恼他。<a id="a-10"></a>是应受。<a id="a-11"></a>若知制限失利。<a id="a-12"></a>为自恼亦恼他。<a id="a-13"></a>不应受。<a id="a-14"></a>应余处去。<a id="a-15"></a>若是比丘。<a id="a-16"></a>自知有同见势力能如法灭是恶制。<a id="a-17"></a>当白众僧灭。<a id="a-18"></a>是名阿蓝法。<a id="a-19"></a>林法者。<a id="a-1A"></a>林名丛树。<a id="a-1B"></a>是林枝叶相接。<a id="a-1C"></a>面拘卢舍内。<a id="a-1D"></a>随意不失衣。<a id="a-1E"></a>是名林法。<a id="a-1F"></a>阿蓝者。<a id="a-1G"></a>僧伽蓝。<a id="a-1H"></a>僧伽蓝中多诸别房。<a id="a-1I"></a>别房中有种种制限。<a id="a-1J"></a>是制限若随法。<a id="a-1K"></a>不为自恶亦不为他恶。<a id="a-1L"></a>是应受。<a id="a-1M"></a>若知是制限失利。<a id="a-1N"></a>为自恶亦他恶。<a id="a-1O"></a>不应受。<a id="a-1P"></a>应余处去。<a id="a-1Q"></a>若是比丘。<a id="a-1R"></a>自知有同见势力能如。<a id="a-1S"></a>法灭是恶制。<a id="a-1T"></a>当白众灭。<a id="a-1U"></a>是名别房法。<a id="a-1V"></a>房舍法者。<a id="a-1W"></a>若比丘随所住房舍。<a id="a-1X"></a>应扫洒泥涂晒治卧具。<a id="a-1Y"></a>若有垢应浣。<a id="a-1Z"></a>若欲出行。<a id="a-1a"></a>应还僧卧具闭户下钥。<a id="a-1b"></a>是名房舍法。<a id="a-1c"></a>卧具法者。<a id="a-1d"></a>若比丘着僧卧具。<a id="a-1e"></a>得出僧坊门外四十九寻。<a id="a-1f"></a>不得过。<a id="a-1g"></a>若过至地了时。<a id="a-1h"></a>得突吉罗。<a id="a-1i"></a>户法者。<a id="a-1j"></a>户名出入处。<a id="a-1k"></a>若打户时不应大打。<a id="a-1l"></a>若开户时不得大排。<a id="a-1m"></a>若闭户时当徐徐。<a id="a-1n"></a>入出户时亦应安徐一心。<a id="a-1o"></a>莫令衣摩户两边。<a id="a-1p"></a>是名户法。<a id="a-1q"></a>向法者。<a id="a-1r"></a>应施橝去时当闭。<a id="a-1s"></a>为守护僧房亦守护自身故。<a id="a-1t"></a>是名向法。<a id="a-1u"></a>空僧坊法者。<a id="a-1v"></a>比丘若入空僧坊。<a id="a-1w"></a>应扫洒令净。<a id="a-1x"></a>是中若有器物。<a id="a-1y"></a>应洗者当净洗着覆处。<a id="a-1z"></a>若有净人。<a id="a-20"></a>当令却僧坊中草。<a id="a-21"></a>若无净人。<a id="a-22"></a>比丘如法应作者当作。<a id="a-23"></a>不应空僧房中直出入。<a id="a-24"></a>是名空僧房法。<a id="a-25"></a>钵法者。<a id="a-26"></a>比丘应看钵如自眼。<a id="a-27"></a>不应置地。<a id="a-28"></a>不应置石上。<a id="a-29"></a>不应置高处。<a id="a-2A"></a>不应置屋霤处。<a id="a-2B"></a>不应置墙头。<a id="a-2C"></a>不应置大小便处及洗大小便处。<a id="a-2D"></a>不应持入浴室。<a id="a-2E"></a>不应以杂沙牛屎洗。<a id="a-2F"></a>若未干不应举。<a id="a-2G"></a>亦不得令太干。<a id="a-2H"></a>不应故破。<a id="a-2I"></a>不得轻用。<a id="a-2J"></a>应好赏护。<a id="a-2K"></a>勿令破失。<a id="a-2L"></a>以更求因缘故妨行道。<a id="a-2M"></a>是名钵法。<a id="a-2N"></a>衣法者。<a id="a-2O"></a>当赏护衣如自皮。<a id="a-2P"></a>若着僧伽梨。<a id="a-2Q"></a>不得捉持瓦石泥土草木等。<a id="a-2R"></a>不应以青黄等色涂染。<a id="a-2S"></a>若着僧伽梨。<a id="a-2T"></a>不应扫洒涂地。<a id="a-2U"></a>不应以足蹑。<a id="a-2V"></a>不应敷坐。<a id="a-2W"></a>不应敷卧。<a id="a-2X"></a>不应衬身着僧伽梨。<a id="a-2Y"></a>随僧伽梨法应用。<a id="a-2Z"></a>郁多罗僧。<a id="a-2a"></a>随郁多罗僧。<a id="a-2b"></a>法应用。<a id="a-2c"></a>安陀会。<a id="a-2d"></a>随安陀会法应用。<a id="a-2e"></a>是三衣应用净染坏色畜。<a id="a-2f"></a>五种纯色不应着。<a id="a-2g"></a>余异色点及纳衣。<a id="a-2h"></a>若比丘贫少衣。<a id="a-2i"></a>不能得割截衣。<a id="a-2j"></a>应衣上安叶。<a id="a-2k"></a>若五若七若九若十一若十三若十五。<a id="a-2l"></a>若过十五若能得应。<a id="a-2m"></a>割截作僧伽梨郁多罗僧安陀会。<a id="a-2n"></a>是名衣法。<a id="a-2o"></a>尼师坛法者。<a id="a-2p"></a>比丘不应受单尼师坛。<a id="a-2q"></a>先受尼师坛不应离。<a id="a-2r"></a>若舍得突吉罗。<a id="a-2s"></a>是名尼师坛法。<a id="a-2t"></a>针法者。<a id="a-2u"></a>如上说。<a id="a-2v"></a>针筒法者。<a id="a-2w"></a>佛听畜针筒。<a id="a-2x"></a>为安针故。<a id="a-2y"></a>比丘当赏护。<a id="a-2z"></a>莫令失。<a id="a-30"></a>更求觅妨行道故。<a id="a-31"></a>破戒无惭愧沙弥不应令举。<a id="a-32"></a>是名针筒法。<a id="a-33"></a>净水瓶法常用水瓶法。<a id="a-34"></a>亦如上说。<a id="a-35"></a>粥法者。<a id="a-36"></a>有五利益故。<a id="a-37"></a>听啜粥。<a id="a-38"></a>除饥除渴下气除脐下冷消熟藏中生者。<a id="a-39"></a>是名粥法。<a id="a-3A"></a>食法者。<a id="a-3B"></a>比丘食五食时应观。<a id="a-3C"></a>是食难求得难成办。<a id="a-3D"></a>当观入口在生藏熟藏。<a id="a-3E"></a>若出时由是。<a id="a-3F"></a>食因缘故。<a id="a-3G"></a>起种种烦恼罪业受苦果报。<a id="a-3H"></a>是名食法。<a id="a-3I"></a>食处法者。<a id="a-3J"></a>比丘若到食处。<a id="a-3K"></a>应默然一心净持威仪。<a id="a-3L"></a>能起他净心。<a id="a-3M"></a>当徐入徐坐。<a id="a-3N"></a>是名食处法。<a id="a-3O"></a>与食法者。<a id="a-3P"></a>比丘未受食。<a id="a-3Q"></a>不应与他。<a id="a-3R"></a>先受已后当与他。<a id="a-3S"></a>阿谁应与。<a id="a-3T"></a>若父若母。<a id="a-3U"></a>若与闭系人。<a id="a-3V"></a>若与急须食人。<a id="a-3W"></a>若妊娠女人来。<a id="a-3X"></a>应正观当少多与。<a id="a-3Y"></a>畜生应与一口。<a id="a-3Z"></a>是名与食法。<a id="a-3a"></a>乞食法者。<a id="a-3b"></a>比丘应一心从檀越受食。<a id="a-3c"></a>莫散乱心。<a id="a-3d"></a>勿观好恶。<a id="a-3e"></a>应生不净想。<a id="a-3f"></a>是名乞食法。<a id="a-3g"></a>乞食人法者。<a id="a-3h"></a>如杂部中广说。<a id="a-3i"></a>乞食持来法者。<a id="a-3j"></a>当一心持食。<a id="a-3k"></a>莫令散失。<a id="a-3l"></a>勿观好恶。<a id="a-3m"></a>应观时节早晚持食来。<a id="a-3n"></a>是名乞食持来法。<a id="a-3o"></a>阿兰若法者。<a id="a-3p"></a>阿兰若比丘。<a id="a-3q"></a>应常一心先问讯人。<a id="a-3r"></a>喜心和视共语。<a id="a-3s"></a>舍离颦蹙。<a id="a-3t"></a>赞言善来。<a id="a-3u"></a>应畜火及火炉。<a id="a-3v"></a>少多办食及食器。<a id="a-3w"></a>常畜水及水器。<a id="a-3x"></a>洗足水器常令有水。<a id="a-3y"></a>净澡罐厕澡罐中。<a id="a-3z"></a>亦应令有水。<a id="a-40"></a>应善知道径。<a id="a-41"></a>善知日数。<a id="a-42"></a>善知夜善知夜分。<a id="a-43"></a>善知星宿。<a id="a-44"></a>读诵星宿经。<a id="a-45"></a>善知修妒路比尼阿毗昙。<a id="a-46"></a>若善知初禅二三四禅。<a id="a-47"></a>应善知须陀洹斯陀含阿那含阿罗汉果。<a id="a-48"></a>若不能得修学。<a id="a-49"></a>当问知当读诵。<a id="a-4A"></a>不应畜日爱珠月爱珠。<a id="a-4B"></a>应畜法杖。<a id="a-4C"></a>所畜物皆随顺道。<a id="a-4D"></a>如俱尼舍经广说。<a id="a-4E"></a>是名阿兰若法。<a id="a-4F"></a>阿兰若上座法者。<a id="a-4G"></a>若诸比丘出界。<a id="a-4H"></a>阿兰若上座。<a id="a-4I"></a>应善教化下座比丘。<a id="a-4J"></a>应为说阿兰若法示教利喜。<a id="a-4K"></a>诸下座比丘应随上座教行。<a id="a-4L"></a>若诸居士至阿兰若处。<a id="a-4M"></a>应为说甚深法。<a id="a-4N"></a>应示正道邪道。<a id="a-4O"></a>应说知见。<a id="a-4P"></a>若诸居士去者善。<a id="a-4Q"></a>若不去。<a id="a-4R"></a>少多与食。<a id="a-4S"></a>应作是言。<a id="a-4T"></a>我唯有是食。<a id="a-4U"></a>是名阿兰若上座法。<a id="a-4V"></a>近聚落住法者。<a id="a-4W"></a>近聚落住比丘。<a id="a-4X"></a>应常一心先问讯人。<a id="a-4Y"></a>喜心和视共语。<a id="a-4Z"></a>舍离颦蹙。<a id="a-4a"></a>赞言善来。<a id="a-4b"></a>应畜火及火炉。<a id="a-4c"></a>少多办食及食器。<a id="a-4d"></a>常畜水及水器。<a id="a-4e"></a>洗足水器常令有水。<a id="a-4f"></a>净澡罐厕澡罐中。<a id="a-4g"></a>亦应令有水。<a id="a-4h"></a>应善知道径。<a id="a-4i"></a>善知日数。<a id="a-4j"></a>善知夜善知夜分。<a id="a-4k"></a>善知星宿。<a id="a-4l"></a>读诵星宿经。<a id="a-4m"></a>善知诵修妒路毗尼阿毗昙。<a id="a-4n"></a>善知初禅二三四禅。<a id="a-4o"></a>应善知须陀洹斯陀含阿那含阿罗汉果。<a id="a-4p"></a>若不能得修学。<a id="a-4q"></a>当问知当读诵。<a id="a-4r"></a>不应畜日爱珠月爱珠。<a id="a-4s"></a>所畜物皆随顺道。<a id="a-4t"></a>如俱尼舍经广说。<a id="a-4u"></a>是名近聚落住法。<a id="a-4v"></a>近聚落住上座法者。<a id="a-4w"></a>若近聚落住上座比丘。<a id="a-4x"></a>诸比丘出界。<a id="a-4y"></a>上座应教化下座比丘。<a id="a-4z"></a>为说近聚落住法示教利喜。<a id="a-50"></a>诸下座比丘应随上座教行。<a id="a-51"></a>若诸居士来。<a id="a-52"></a>应为说甚深法示正道邪道。<a id="a-53"></a>应说知见。<a id="a-54"></a>教布施持戒忍辱行。<a id="a-55"></a>善受持八戒。<a id="a-56"></a>是名近聚落住上座法。<a id="a-57"></a>洗足盆法者。<a id="a-58"></a>比丘见洗足盆空。<a id="a-59"></a>应自着水。<a id="a-5A"></a>若使人着。<a id="a-5B"></a>是名洗足盆法。<a id="a-5C"></a>洗足上座法者。<a id="a-5D"></a>若下座已洗足。<a id="a-5E"></a>上座不应驱遣。<a id="a-5F"></a>若驱得突吉罗。<a id="a-5G"></a>是名洗足上座法。<a id="a-5H"></a>客法者。<a id="a-5I"></a>若客比丘初到僧房中。<a id="a-5J"></a>偏袒着衣。<a id="a-5K"></a>若泥洹僧高。<a id="a-5L"></a>应下着。<a id="a-5M"></a>若衣囊在右肩上。<a id="a-5N"></a>应转着左肩上。<a id="a-5O"></a>若杖油囊革屣针筒在右手中。<a id="a-5P"></a>应移着左手中。<a id="a-5Q"></a>若有大小便。<a id="a-5R"></a>应先在外却已入僧房。<a id="a-5S"></a>若得水洗足已入。<a id="a-5T"></a>若不得水。<a id="a-5U"></a>以草木树叶拭足已入。<a id="a-5V"></a>若门闭。<a id="a-5W"></a>应求开门。<a id="a-5X"></a>若开应入。<a id="a-5Y"></a>若不开。<a id="a-5Z"></a>僧房外有墙堑刺蕀。<a id="a-5a"></a>应在现处立。<a id="a-5b"></a>一心净持威仪。<a id="a-5c"></a>能起他善心。<a id="a-5d"></a>若见旧比丘应问。<a id="a-5e"></a>此僧房中有若干岁比丘房舍不。<a id="a-5f"></a>若言有。<a id="a-5g"></a>即语开门。<a id="a-5h"></a>开门已入复问。<a id="a-5i"></a>是房舍中为有人为空耶。<a id="a-5j"></a>若言空。<a id="a-5k"></a>应问。<a id="a-5l"></a>用何等水。<a id="a-5m"></a>若言井水。<a id="a-5n"></a>应索罐及绳扫彗。<a id="a-5o"></a>应开房户弹指。<a id="a-5p"></a>若有毒虫闻声便去。<a id="a-5q"></a>当安徐往出枕被褥床榻覆地物。<a id="a-5r"></a>出已应扫洒泥涂。<a id="a-5s"></a>抖擞荐席被褥枕覆地物觅虫。<a id="a-5t"></a>觅虫已还如本敷。<a id="a-5u"></a>洗足瓮净澡罐厕澡罐中皆着水。<a id="a-5v"></a>持革屣至水边。<a id="a-5w"></a>浣拂拭物。<a id="a-5x"></a>浣已绞捩。<a id="a-5y"></a>绞捩已擘散。<a id="a-5z"></a>然后捉革屣。<a id="a-60"></a>先拭前头。<a id="a-61"></a>次拭后拭中拭带。<a id="a-62"></a>若水瓶在右边。<a id="a-63"></a>应右手取水左手洗足。<a id="a-64"></a>若在左边。<a id="a-65"></a>应左手取水右手洗足。<a id="a-66"></a>洗足已着革屣入房。<a id="a-67"></a>闭户下橝坐绳床。<a id="a-68"></a>先徐摄一脚。<a id="a-69"></a>次摄第二脚。<a id="a-6A"></a>摄已大坐正观诸法。<a id="a-6B"></a>地了已应问旧比丘。<a id="a-6C"></a>此僧房中有前食后食不。<a id="a-6D"></a>应问乞食处。<a id="a-6E"></a>何处有恶狗恶牛大童女寡妇。<a id="a-6F"></a>何处是僧学家羯磨覆钵羯磨。<a id="a-6G"></a>何处可行。<a id="a-6H"></a>何处不可行。<a id="a-6I"></a>问是等事已应行乞食。<a id="a-6J"></a>若是客比丘欲去。<a id="a-6K"></a>罐绳扫彗还付本主。<a id="a-6L"></a>摒挡卧具闭户下橝已去。<a id="a-6M"></a>是名客比丘法。<a id="a-6N"></a>客比丘上座法者。<a id="a-6O"></a>客上座应筹量客比丘多少。<a id="a-6P"></a>应语旧比丘言。<a id="a-6Q"></a>我尔所客比丘来。<a id="a-6R"></a>当知须尔所卧具。<a id="a-6S"></a>是名客比丘上座法。<a id="a-6T"></a>欲行比丘法者。<a id="a-6U"></a>若比丘明日欲行。<a id="a-6V"></a>今日应辞和上阿阇梨。<a id="a-6W"></a>若听去便去。<a id="a-6X"></a>若不听去。<a id="a-6Y"></a>不得强去。<a id="a-6Z"></a>若是中住。<a id="a-6a"></a>知不能增长善法。<a id="a-6b"></a>当出此僧房观诸方筹量伴侣。<a id="a-6c"></a>是人真实不。<a id="a-6d"></a>同心不。<a id="a-6e"></a>若道路病痛。<a id="a-6f"></a>不弃我去耶。<a id="a-6g"></a>如是筹量已应去。<a id="a-6h"></a>若不如是筹量去。<a id="a-6i"></a>得突吉罗。<a id="a-6j"></a>是名欲行法。<a id="a-6k"></a>欲行比丘上座法者。<a id="a-6l"></a>欲行时上座应最后发。<a id="a-6m"></a>当付嘱僧卧具。<a id="a-6n"></a>出僧房已语诸伴党。<a id="a-6o"></a>莫有所忘。<a id="a-6p"></a>若伴党有所忘物。<a id="a-6q"></a>上座应不远待道中。<a id="a-6r"></a>应教化等伴。<a id="a-6s"></a>莫令作非法散乱调戏。<a id="a-6t"></a>是名欲行上座法。<a id="a-6u"></a>非时法者。<a id="a-6v"></a>若比丘非时欲行。<a id="a-6w"></a>应白和上阿阇梨。<a id="a-6x"></a>我至某城邑某聚落某甲舍。<a id="a-6y"></a>若听便去。<a id="a-6z"></a>若不听不应强去。<a id="a-70"></a>是名非时法。<a id="a-71"></a>非时会法者。<a id="a-72"></a>除六斋日。<a id="a-73"></a>余非时会非时事非时坐。<a id="a-74"></a>若闻唱时。<a id="a-75"></a>打揵椎时。<a id="a-76"></a>应速去速次第坐。<a id="a-77"></a>应随法随比尼随佛教行。<a id="a-78"></a>莫轻上下座。<a id="a-79"></a>是名非时会法。<a id="a-7A"></a>非时会上座法者。<a id="a-7B"></a>如上说。<a id="a-7C"></a>僧上座会坐法者。<a id="a-7D"></a>月六斋。<a id="a-7E"></a>所谓八日十四日十五日二十三日二十九日三十日。<a id="a-7F"></a>于是日无病比丘。<a id="a-7G"></a>应和合一处说法。<a id="a-7H"></a>是中若外道论议师。<a id="a-7I"></a>怀嫉妒心。<a id="a-7J"></a>来欲破说法。<a id="a-7K"></a>比丘当如法难诘降伏。<a id="a-7L"></a>莫嗔恶口。<a id="a-7M"></a>是名会坐法。<a id="a-7N"></a>会坐上座法者。<a id="a-7O"></a>若下座先坐。<a id="a-7P"></a>上座来不应令起。<a id="a-7Q"></a>若驱令起。<a id="a-7R"></a>得突吉罗。<a id="a-7S"></a>是名会坐上座法。<a id="a-7T"></a>说法人法者。<a id="a-7U"></a>应一心说法生慈悲利益心。<a id="a-7V"></a>当净洁明了庄严语言次第相续辩才无尽。<a id="a-7W"></a>如是说法随顺诸法实相。<a id="a-7X"></a>为法故说不为利养。<a id="a-7Y"></a>是名说法人法。<a id="a-7Z"></a>说法人上座法者。<a id="a-7a"></a>若下座法师说法。<a id="a-7b"></a>上座法师应观察所说。<a id="a-7c"></a>为次第说。<a id="a-7d"></a>为不次第说。<a id="a-7e"></a>为说法。<a id="a-7f"></a>为说非法。<a id="a-7g"></a>若次第说法。<a id="a-7h"></a>应随顺赞善。<a id="a-7i"></a>不次第若说非法。<a id="a-7j"></a>应呵止。<a id="a-7k"></a>是名说法人上座法。<a id="a-7l"></a>诸外道梵志六斋日和合一处说法。<a id="a-7m"></a>大得利养增长徒众。<a id="a-7n"></a>洴沙王深爱佛法故。<a id="a-7o"></a>作是念。<a id="a-7p"></a>愿诸比丘。<a id="a-7q"></a>六斋日和合一处说法。<a id="a-7r"></a>我当引导大众自往听法。<a id="a-7s"></a>令诸比丘以是因缘大得供养增长徒众。<a id="a-7t"></a>以是事白佛。<a id="a-7u"></a>佛言。<a id="a-7v"></a>从今日听诸不病比丘六斋日和合一处说法。<a id="a-7w"></a>诸比丘随佛教。<a id="a-7x"></a>听六斋日一处说法。<a id="a-7y"></a>国王群臣皆来听法。<a id="a-7z"></a>诸比丘大得供养。<a id="a-80"></a>徒众增长。<a id="a-81"></a>诸比丘或有坐地说法。<a id="a-82"></a>音声不能远闻。<a id="a-83"></a>作是念。<a id="a-84"></a>佛听我立说法善。<a id="a-85"></a>以是事白佛。<a id="a-86"></a>佛言。<a id="a-87"></a>听立说法。<a id="a-88"></a>尔时诸比丘广说大经。<a id="a-89"></a>说者劳闷听者疲极。<a id="a-8A"></a>以是事白佛。<a id="a-8B"></a>佛言。<a id="a-8C"></a>若宜止时到听止。<a id="a-8D"></a>时诸比丘。<a id="a-8E"></a>取佛经义自用心广分别说。<a id="a-8F"></a>诸比丘心疑。<a id="a-8G"></a>将无坏法耶。<a id="a-8H"></a>以是事白佛。<a id="a-8I"></a>佛言。<a id="a-8J"></a>从今日听取佛经义庄严言辞次第解说。<a id="a-8K"></a>佛经本当直读诵。<a id="a-8L"></a>莫杂论议。<a id="a-8M"></a>尔时诸比丘处处乱呗。<a id="a-8N"></a>佛言。<a id="a-8O"></a>不应处处乱呗。<a id="a-8P"></a>尔时二比丘一处合呗。<a id="a-8Q"></a>佛言。<a id="a-8R"></a>不得二比丘合呗。<a id="a-8S"></a>若合呗得突吉罗。<a id="a-8T"></a>时诸比丘以是说法呗取财利。<a id="a-8U"></a>佛言。<a id="a-8V"></a>不应以法取财利。<a id="a-8W"></a>若取得突吉罗。<a id="a-8X"></a>尔时说法呗者。<a id="a-8Y"></a>将大众到余处说法呗。<a id="a-8Z"></a>佛言。<a id="a-8a"></a>不应将大众到余处说法呗。<a id="a-8b"></a>除自徒众。<a id="a-8c"></a>尔时诸比丘。<a id="a-8d"></a>令一眼无眼通精瘿无手偻脊跛人说法赞呗。<a id="a-8e"></a>时有贤者深爱佛法。<a id="a-8f"></a>诸外道嗤弄言。<a id="a-8g"></a>此是汝等赞施师。<a id="a-8h"></a>汝等塔。<a id="a-8i"></a>汝等所尊敬。<a id="a-8j"></a>先受供养在前食。<a id="a-8k"></a>在汝等前行者。<a id="a-8l"></a>正如是耶。<a id="a-8m"></a>诸贤者皆大羞愧。<a id="a-8n"></a>以是事白佛。<a id="a-8o"></a>佛言。<a id="a-8p"></a>从今日一眼无眼通精瘿无手跛偻脊。<a id="a-8q"></a>不应请说法赞呗。<a id="a-8r"></a>若请得突吉罗。<a id="a-8s"></a>尔时有诸破戒破正见人令说法。<a id="a-8t"></a>是人说法因缘。<a id="a-8u"></a>大得供养徒众势力。<a id="a-8v"></a>行非法事不可禁止。<a id="a-8w"></a>诸比丘以是事白佛。<a id="a-8x"></a>佛言。<a id="a-8y"></a>从今日不应请破戒破正见人说法。<a id="a-8z"></a>若请说得突吉罗。<a id="a-90"></a>不知使谁说法赞呗。<a id="a-91"></a>佛言。<a id="a-92"></a>若请先习说法赞呗者令作。<a id="a-93"></a>若无先习说法赞呗者。<a id="a-94"></a>当次第语令说法呗。<a id="a-95"></a>若诸比丘中无先习说法呗者。<a id="a-96"></a>又不次第说法呗。<a id="a-97"></a>诸比丘得突吉罗。<a id="a-98"></a>是名说法法。<a id="a-99"></a>不说法法者。<a id="a-9A"></a>如杂部中广说。<a id="a-9B"></a>安居法者。<a id="a-9C"></a>比丘若欲安居。<a id="a-9D"></a>先应筹量住处。<a id="a-9E"></a>若住处出入安隐。<a id="a-9F"></a>有好树林有好水。<a id="a-9G"></a>昼夜少音声。<a id="a-9H"></a>少蚊虻蜈蚣毒蛇。<a id="a-9I"></a>少风少热。<a id="a-9J"></a>是中有真实比丘得同意比丘。<a id="a-9K"></a>共安隐坐禅说法听法。<a id="a-9L"></a>若疾病当得随病药随病饮食瞻病人。<a id="a-9M"></a>筹量如是事已应安居。<a id="a-9N"></a>若不如是筹量安居。<a id="a-9O"></a>得突吉罗。<a id="a-9P"></a>安居中法者。<a id="a-9Q"></a>比丘安居中无佛所听因缘。<a id="a-9R"></a>不应出界宿乃至一夜。<a id="a-9S"></a>如伽尸王子出家作比丘。<a id="a-9T"></a>父王欲起佛图。<a id="a-9U"></a>遣使唤儿。<a id="a-9V"></a>汝来共起佛图。<a id="a-9W"></a>是比丘言。<a id="a-9X"></a>佛未听我为作佛图故破安居。<a id="a-9Y"></a>以是事白佛。<a id="a-9Z"></a>佛言。<a id="a-9a"></a>从今日听为起佛图故去。<a id="a-9b"></a>是名安居中法。<a id="a-9c"></a>安居上座法者。<a id="a-9d"></a>安居上座应观诸房舍。<a id="a-9e"></a>谁治谁不治。<a id="a-9f"></a>若治应赞言善好。<a id="a-9g"></a>若不治教令治。<a id="a-9h"></a>是名安居上座法。<a id="a-9i"></a>安居竟法者。<a id="a-9j"></a>比丘安居已应作三事。<a id="a-9k"></a>更唱界分。<a id="a-9l"></a>若受迦絺那衣。<a id="a-9m"></a>随得施物。<a id="a-9n"></a>迦絺那衣所摄。<a id="a-9o"></a>随所住房。<a id="a-9p"></a>应洒扫泥涂。<a id="a-9q"></a>若卧具有尘土垢腻。<a id="a-9r"></a>应抖擞浣。<a id="a-9s"></a>浣治已还置本处。<a id="a-9t"></a>出户下橝听随意去。<a id="a-9u"></a>是名安居竟法。<a id="a-9v"></a>受众法者。<a id="a-9w"></a>比丘应筹量。<a id="a-9x"></a>众为乐说法。<a id="a-9y"></a>为乐默然。<a id="a-9z"></a>若乐说法。<a id="a-A0"></a>应随宜为说。<a id="a-A1"></a>若乐默然则止。<a id="a-A2"></a>是名受众法。<a id="a-A3"></a>往众会法者。<a id="a-A4"></a>比丘应先分别。<a id="a-A5"></a>往刹利众应如是。<a id="a-A6"></a>往婆罗门众应如是。<a id="a-A7"></a>往居士众应如是。<a id="a-A8"></a>往比丘众应如是。<a id="a-A9"></a>往到是众中应如是。<a id="a-AA"></a>入出行坐应如是。<a id="a-AB"></a>问讯如是言说。<a id="a-AC"></a>或时应默然。<a id="a-AD"></a>是名往众会法。<a id="a-AE"></a>受众法者。<a id="a-AF"></a>受众比丘应观。<a id="a-AG"></a>是众谁善行谁不善行。<a id="a-AH"></a>若善行者。<a id="a-AI"></a>应好看视供给衣钵汤药所须。<a id="a-AJ"></a>若有罪。<a id="a-AK"></a>应佐助令得出。<a id="a-AL"></a>若非善行者。<a id="a-AM"></a>应如法呵责令心调伏。<a id="a-AN"></a>是名受众法。<a id="a-AO"></a>受众上座法者。<a id="a-AP"></a>受众上座。<a id="a-AQ"></a>应如法教化众。<a id="a-AR"></a>莫令非法调戏散乱。<a id="a-AS"></a>是名受众上座。<a id="a-AT"></a>说波罗提木叉法者。<a id="a-AU"></a>五种说波罗提木叉。<a id="a-AV"></a>说戒序。<a id="a-AW"></a>余残如僧常闻。<a id="a-AX"></a>乃至僧说戒布萨竟。<a id="a-AY"></a>是名为一。<a id="a-AZ"></a>又复说戒序说四波罗夷。<a id="a-Aa"></a>余残如僧常闻。<a id="a-Ab"></a>乃至僧说戒布萨竟。<a id="a-Ac"></a>是名为二。<a id="a-Ad"></a>又复说戒序说四波罗夷说十三僧伽婆尸沙。<a id="a-Ae"></a>余残如僧常闻。<a id="a-Af"></a>乃至僧说戒布萨竟。<a id="a-Ag"></a>是名为三。<a id="a-Ah"></a>又复说戒序说四波罗夷说十三僧伽婆尸沙说二不定法。<a id="a-Ai"></a>余残如僧常闻。<a id="a-Aj"></a>乃至僧说戒布萨竟。<a id="a-Ak"></a>是名为四。<a id="a-Al"></a>第五广说。<a id="a-Am"></a>是名波罗提木叉法。<a id="a-An"></a>说波罗提木叉人法者。<a id="a-Ao"></a>说波罗提木叉比丘。<a id="a-Ap"></a>先当闇诵令利。<a id="a-Aq"></a>莫众僧中说时错谬。<a id="a-Ar"></a>是名说波罗提木叉人法。<a id="a-As"></a>僧会法者。<a id="a-At"></a>除月六斋日。<a id="a-Au"></a>余残僧会僧事僧坐处。<a id="a-Av"></a>唱时打揵椎时。<a id="a-Aw"></a>诸比丘应速去如法次第坐。<a id="a-Ax"></a>应随法随比尼随佛教行。<a id="a-Ay"></a>不轻上中下座。<a id="a-Az"></a>是名增会法。<a id="a-B0"></a>上座法者。<a id="a-B1"></a>如上非时会上座说。<a id="a-B2"></a>中座法者。<a id="a-B3"></a>中座。<a id="a-B4"></a>下座比丘欲入白衣舍。<a id="a-B5"></a>当推上座在前。<a id="a-B6"></a>应恭敬上座。<a id="a-B7"></a>若上座便利。<a id="a-B8"></a>中座下座。<a id="a-B9"></a>应待。<a id="a-BA"></a>不应远去。<a id="a-BB"></a>若白衣来语。<a id="a-BC"></a>诸长老入。<a id="a-BD"></a>当答言。<a id="a-BE"></a>小待。<a id="a-BF"></a>须上座至。<a id="a-BG"></a>若檀越急唤入。<a id="a-BH"></a>当留上座所坐处然后坐。<a id="a-BI"></a>檀越言。<a id="a-BJ"></a>受水。<a id="a-BK"></a>当言。<a id="a-BL"></a>小待。<a id="a-BM"></a>须上座入。<a id="a-BN"></a>是名中座法。<a id="a-BO"></a>下座法者。<a id="a-BP"></a>下座比丘。<a id="a-BQ"></a>应扫洒佛图讲堂布萨处佛图门中众僧会处地。<a id="a-BR"></a>应次第敷坐床。<a id="a-BS"></a>应办火及火炉。<a id="a-BT"></a>应办灯及灯具。<a id="a-BU"></a>洗足盆中着水。<a id="a-BV"></a>净澡罐厕澡罐中皆着水。<a id="a-BW"></a>如是僧所有作事。<a id="a-BX"></a>下座皆应作。<a id="a-BY"></a>是名下座法。<a id="a-BZ"></a>上中下座法者。<a id="a-Ba"></a>上中下座比丘。<a id="a-Bb"></a>随佛所说戒尽应受持。<a id="a-Bc"></a>是名上中下座法。<a id="a-Bd"></a>浴室法者。<a id="a-Be"></a>比丘入浴室。<a id="a-Bf"></a>应一心小语好持威仪收摄诸根。<a id="a-Bg"></a>是名浴室法。<a id="a-Bh"></a>浴室洗法者。<a id="a-Bi"></a>浴室中洗得五利。<a id="a-Bj"></a>一除尘垢。<a id="a-Bk"></a>二治身皮肤令一色。<a id="a-Bl"></a>三破寒热。<a id="a-Bm"></a>四除风气。<a id="a-Bn"></a>五少病痛。<a id="a-Bo"></a>是名浴室洗法。<a id="a-Bp"></a>浴室上座法者。<a id="a-Bq"></a>浴室中上座若见下座比丘已洗。<a id="a-Br"></a>不应驱遣。<a id="a-Bs"></a>若驱遣得突吉罗。<a id="a-Bt"></a>是名浴室上座法。<a id="a-Bu"></a>和上法者。<a id="a-Bv"></a>和上应教化共行弟子。<a id="a-Bw"></a>遮令离恶知识。<a id="a-Bx"></a>令近善知识。<a id="a-By"></a>当佐助衣钵汤药。<a id="a-Bz"></a>若有罪。<a id="a-C0"></a>佐助令得出。<a id="a-C1"></a>是名和上法。<a id="a-C2"></a>共行弟子法者。<a id="a-C3"></a>共行弟子不应轻慢和上。<a id="a-C4"></a>有所作事皆应白和上。<a id="a-C5"></a>行时当随从和上后。<a id="a-C6"></a>常供给一切所须。<a id="a-C7"></a>常随和上意。<a id="a-C8"></a>不得违逆。<a id="a-C9"></a>若有所作。<a id="a-CA"></a>不白和上不得作。<a id="a-CB"></a>除礼佛法僧用齿木大小便。<a id="a-CC"></a>若共行弟子。<a id="a-CD"></a>于和上边知不能增长善法。<a id="a-CE"></a>应白和上。<a id="a-CF"></a>持我付嘱某甲比丘。<a id="a-CG"></a>和上应筹量。<a id="a-CH"></a>是比丘教化法何似。<a id="a-CI"></a>弟子众复何如。<a id="a-CJ"></a>若知是比丘具足善法。<a id="a-CK"></a>当付嘱。<a id="a-CL"></a>若知不具足。<a id="a-CM"></a>当更付嘱余比丘。<a id="a-CN"></a>若知和上不好。<a id="a-CO"></a>应舍去。<a id="a-CP"></a>是名共行弟子法。<a id="a-CQ"></a>阿阇梨法者。<a id="a-CR"></a>阿阇梨应教化近行弟子。<a id="a-CS"></a>遮令离恶知识。<a id="a-CT"></a>令亲近善知识。<a id="a-CU"></a>当佐助衣钵汤药。<a id="a-CV"></a>若有罪。<a id="a-CW"></a>佐助令得出。<a id="a-CX"></a>是名阿阇梨法。<a id="a-CY"></a>近行弟子法者。<a id="a-CZ"></a>近行弟子。<a id="a-Ca"></a>不应轻慢阿阇梨。<a id="a-Cb"></a>其所作事。<a id="a-Cc"></a>皆应白阿阇梨。<a id="a-Cd"></a>行时当随从阿阇梨后。<a id="a-Ce"></a>常供给一切所须。<a id="a-Cf"></a>常随顺阿阇梨意。<a id="a-Cg"></a>不得违逆。<a id="a-Ch"></a>若不白阿阇梨不得有所作。<a id="a-Ci"></a>除礼佛法僧用齿木大小便。<a id="a-Cj"></a>若近行弟子。<a id="a-Ck"></a>知阿阇梨边不能增长善法。<a id="a-Cl"></a>应白阿阇梨。<a id="a-Cm"></a>持我付嘱某比丘。<a id="a-Cn"></a>阿阇梨应筹量。<a id="a-Co"></a>是比丘教化法何似。<a id="a-Cp"></a>弟子众复何如。<a id="a-Cq"></a>若知是比丘具足善法。<a id="a-Cr"></a>当付嘱。<a id="a-Cs"></a>若知不具足。<a id="a-Ct"></a>当付嘱余比丘。<a id="a-Cu"></a>若阿阇梨不好。<a id="a-Cv"></a>当舍去。<a id="a-Cw"></a>是名近行弟子法。<a id="a-Cx"></a>沙弥法者。<a id="a-Cy"></a>沙弥不应轻慢和上。<a id="a-Cz"></a>有所作事。<a id="a-D0"></a>皆应白和上。<a id="a-D1"></a>行时当随从和上后。<a id="a-D2"></a>常供给一切所须。<a id="a-D3"></a>随顺和上意。<a id="a-D4"></a>不得有违逆。<a id="a-D5"></a>若有所作。<a id="a-D6"></a>不白和上不得作除礼佛法僧用齿木大小便。<a id="a-D7"></a>沙弥住和上边。<a id="a-D8"></a>知不能增长善法。<a id="a-D9"></a>应白和上。<a id="a-DA"></a>持我付嘱某甲比丘。<a id="a-DB"></a>和上应筹量。<a id="a-DC"></a>是比丘教化法何似。<a id="a-DD"></a>弟子众复何如。<a id="a-DE"></a>若知是比丘具足善法。<a id="a-DF"></a>当付嘱。<a id="a-DG"></a>若知不具足。<a id="a-DH"></a>当更付嘱余比丘。<a id="a-DI"></a>若和上不好应舍去。<a id="a-DJ"></a>应令取草树叶取果齿木。<a id="a-DK"></a>除僧坊中草。<a id="a-DL"></a>扫洒授饮食汤药。<a id="a-DM"></a>是名沙弥法。<a id="a-DN"></a>出力法者。<a id="a-DO"></a>若白衣于寺中。<a id="a-DP"></a>欲作恶事侵恼诸比丘。<a id="a-DQ"></a>诸比丘尔时应苦切语令其折伏。<a id="a-DR"></a>若不折伏。<a id="a-DS"></a>不应直向王言。<a id="a-DT"></a>先语是恶人知识。<a id="a-DU"></a>次语王夫人及王子大臣等。<a id="a-DV"></a>若是人舍恶事便止。<a id="a-DW"></a>莫令得事。<a id="a-DX"></a>是名出力法。<a id="a-DY"></a>随后比丘法者。<a id="a-DZ"></a>随后比丘不应在前。<a id="a-Da"></a>亦不应太在后。<a id="a-Db"></a>不得并肩行。<a id="a-Dc"></a>莫先语。<a id="a-Dd"></a>不应多语。<a id="a-De"></a>不问不应语。<a id="a-Df"></a>若问当时答。<a id="a-Dg"></a>若前行比丘说非法。<a id="a-Dh"></a>后比丘应呵止。<a id="a-Di"></a>若说法应随喜。<a id="a-Dj"></a>若如法得施应受。<a id="a-Dk"></a>是名随后比丘法。<a id="a-Dl"></a>常入出家比丘法者。<a id="a-Dm"></a>入出家时。<a id="a-Dn"></a>常摄诸根不应调戏。<a id="a-Do"></a>净持威仪如法。<a id="a-Dp"></a>能起檀越善心。<a id="a-Dq"></a>是名常入出家比丘法。<a id="a-Dr"></a>至家法者。<a id="a-Ds"></a>若比丘散乱心不厌离心至檀越家。<a id="a-Dt"></a>常得五罪。<a id="a-Du"></a>一不请自入。<a id="a-Dv"></a>二屏处坐。<a id="a-Dw"></a>三强坐。<a id="a-Dx"></a>四数数食。<a id="a-Dy"></a>五无男子与女人过五六语。<a id="a-Dz"></a>是名至家法。<a id="a-E0"></a>住家法者。<a id="a-E1"></a>住家比丘。<a id="a-E2"></a>应善知坐处坐法差别。<a id="a-E3"></a>应为诸白衣说甚深法示邪道正道应说知见。<a id="a-E4"></a>常应教布施持戒忍辱行。<a id="a-E5"></a>善与受八戒。<a id="a-E6"></a>是名住家法。<a id="a-E7"></a>住家上座法者。<a id="a-E8"></a>住家上座。<a id="a-E9"></a>应好观自徒众。<a id="a-EA"></a>莫令诸根散乱调戏。<a id="a-EB"></a>常净持威仪起檀越善心。<a id="a-EC"></a>是名住家上座法。<a id="a-ED"></a>语言法者。<a id="a-EE"></a>客比丘初来时。<a id="a-EF"></a>旧比丘不应疾与卧具。<a id="a-EG"></a>先应共语。<a id="a-EH"></a>次问用僧卧具。<a id="a-EI"></a>随是比丘上中下应与卧具。<a id="a-EJ"></a>是名共语言法。<a id="a-EK"></a>息法者。<a id="a-EL"></a>客比丘初来时。<a id="a-EM"></a>不应从旧比丘疾索房舍卧具。<a id="a-EN"></a>初入僧坊先应在现处立。<a id="a-EO"></a>净持威仪守摄诸根。<a id="a-EP"></a>然后向旧比丘说房舍卧具。<a id="a-EQ"></a>是名息法。<a id="a-ER"></a>漉水囊法者。<a id="a-ES"></a>比丘无漉水囊。<a id="a-ET"></a>不应远行。<a id="a-EU"></a>若有净水若河水流水。<a id="a-EV"></a>又复二十里有住处。<a id="a-EW"></a>不须漉水囊。<a id="a-EX"></a>是名漉水囊法。<a id="a-EY"></a>经行法者。<a id="a-EZ"></a>比丘应直经行不迟不疾。<a id="a-Ea"></a>若不能直当画地作相随相直行。<a id="a-Eb"></a>是名经行法。<a id="a-Ec"></a>虚空法者。<a id="a-Ed"></a>一切虚空无界。<a id="a-Ee"></a>他人向空中人。<a id="a-Ef"></a>空中人向地人。<a id="a-Eg"></a>不得遮羯磨作羯磨。<a id="a-Eh"></a>是名虚空法。<a id="a-Ei"></a>便利法者。<a id="a-Ej"></a>比丘若欲入厕。<a id="a-Ek"></a>先应弹指。<a id="a-El"></a>若有先入者。<a id="a-Em"></a>应待出。<a id="a-En"></a>出已脱衣着一处。<a id="a-Eo"></a>然后入厕。<a id="a-Ep"></a>应蹲坐。<a id="a-Eq"></a>若便利未下者不应待。<a id="a-Er"></a>下者不应留。<a id="a-Es"></a>是名便利法。<a id="a-Et"></a>近厕法者。<a id="a-Eu"></a>比丘不应近厕读诵经论议说法。<a id="a-Ev"></a>不应近厕浣染割截刺衣。<a id="a-Ew"></a>一切所作不应近厕。<a id="a-Ex"></a>除便利。<a id="a-Ey"></a>是名近厕法。<a id="a-Ez"></a>厕板法者。<a id="a-F0"></a>比丘应安徐便利。<a id="a-F1"></a>勿令污板。<a id="a-F2"></a>是名厕板法。<a id="a-F3"></a>厕上坐法者。<a id="a-F4"></a>若下座先入厕已举衣。<a id="a-F5"></a>上座后来不应驱遣。<a id="a-F6"></a>若驱遣得突吉罗。<a id="a-F7"></a>是名厕上座法。<a id="a-F8"></a>拭法者。<a id="a-F9"></a>不应用利物拭。<a id="a-FA"></a>不应用草拭。<a id="a-FB"></a>应用滑石软木。<a id="a-FC"></a>是名拭法。<a id="a-FD"></a>洗处法者。<a id="a-FE"></a>若不沈大便处。<a id="a-FF"></a>不应坐卧僧卧具上。<a id="a-FG"></a>若坐卧得突吉罗。<a id="a-FH"></a>若无水。<a id="a-FI"></a>若白衣事水。<a id="a-FJ"></a>若着药不得洗。<a id="a-FK"></a>如是不洗无罪。<a id="a-FL"></a>是名洗处法。<a id="a-FM"></a>近洗处法者。<a id="a-FN"></a>若近洗处。<a id="a-FO"></a>不应读诵经论议说法。<a id="a-FP"></a>不应浣染割截刺衣。<a id="a-FQ"></a>一切有所作。<a id="a-FR"></a>不应近洗处。<a id="a-FS"></a>但除洗。<a id="a-FT"></a>是名近洗处法。<a id="a-FU"></a>洗处板法者。<a id="a-FV"></a>比丘应安徐洗。<a id="a-FW"></a>勿令湿板。<a id="a-FX"></a>是名洗处板法。<a id="a-FY"></a>洗处上座法者。<a id="a-FZ"></a>若下座先在洗处坐。<a id="a-Fa"></a>上座后来不应驱遣。<a id="a-Fb"></a>若驱遣得突吉罗。<a id="a-Fc"></a>是名洗处上座法。<a id="a-Fd"></a>小便处法者。<a id="a-Fe"></a>不得处处小便。<a id="a-Ff"></a>应在常处。<a id="a-Fg"></a>是名小便处法。<a id="a-Fh"></a>近小便处法者。<a id="a-Fi"></a>比丘不应近小便处读诵经论议说法。<a id="a-Fj"></a>不应近小便处浣染割截刺衣。<a id="a-Fk"></a>一切所作。<a id="a-Fl"></a>不应近小便处。<a id="a-Fm"></a>但除小便。<a id="a-Fn"></a>是名近小便处法。<a id="a-Fo"></a>小便处板法者。<a id="a-Fp"></a>比丘应一心安徐小便。<a id="a-Fq"></a>勿令湿板。<a id="a-Fr"></a>是名小便处板法。<a id="a-Fs"></a>小便处上座法者。<a id="a-Ft"></a>若下座先入。<a id="a-Fu"></a>上座来不应驱起若驱起者得突吉罗。<a id="a-Fv"></a>是名小便处上座法。<a id="a-Fw"></a>唾法者。<a id="a-Fx"></a>比丘不应大声唾。<a id="a-Fy"></a>不应唾净洁治地。<a id="a-Fz"></a>是名唾法。<a id="a-G0"></a>唾器法者。<a id="a-G1"></a>佛听二种唾器。<a id="a-G2"></a>若瓦若铜。<a id="a-G3"></a>应好守护。<a id="a-G4"></a>勿令失。<a id="a-G5"></a>更求觅妨行道故。<a id="a-G6"></a>是名唾器法。<a id="a-G7"></a>钵支法者。<a id="a-G8"></a>佛听用鋀石铜铁铅锡白镴瓦作。<a id="a-G9"></a>应好赏护。<a id="a-GA"></a>莫令失。<a id="a-GB"></a>更求觅妨行道。<a id="a-GC"></a>是名钵支法。<a id="a-GD"></a>齿木法者。<a id="a-GE"></a>佛听齿木三种枝。<a id="a-GF"></a>上中下。<a id="a-GG"></a>上者尺二寸。<a id="a-GH"></a>下者六寸。<a id="a-GI"></a>余者是中。<a id="a-GJ"></a>是名齿木枝法。<a id="a-GK"></a>擿齿法者。<a id="a-GL"></a>不应用利物擿齿。<a id="a-GM"></a>不应强擿。<a id="a-GN"></a>不应破龂。<a id="a-GO"></a>是名擿齿法。<a id="a-GP"></a>刮舌法者。<a id="a-GQ"></a>不应用利物刮令伤舌。<a id="a-GR"></a>是名刮舌法。<a id="a-GS"></a>擿耳法者。<a id="a-GT"></a>不应用利物擿耳垢。<a id="a-GU"></a>不得强擿。<a id="a-GV"></a>当徐徐擿。<a id="a-GW"></a>勿伤耳肌。<a id="a-GX"></a>是名擿耳法。<a id="a-GY"></a>如是等比丘法。<a id="a-GZ"></a>当应受学修行。<a id="a-Ga"></a>与上法相违。<a id="a-Gb"></a>是名非法(行法竟)。</p>
 </body>
</html>