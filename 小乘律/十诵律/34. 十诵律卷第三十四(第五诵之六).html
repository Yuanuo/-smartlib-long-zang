<!doctype html>
<html id="z3IBUvCmB" data-ver="981">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">十诵律卷第三十四(第五诵之六)</h1>
  <h2 id="a2">八法中卧具法第八</h2>
  <p id="a3">佛在王舍城。<a id="a-4"></a>尔时诸比丘。<a id="a-5"></a>互相轻慢无恭敬行。<a id="a-6"></a>佛见诸比丘互相轻慢无恭敬行。<a id="a-7"></a>以是因缘故。<a id="a-8"></a>集比丘僧。<a id="a-9"></a>问诸比丘。<a id="a-A"></a>于汝等意云何。<a id="a-B"></a>谁比丘应作上座。<a id="a-C"></a>先受水先受饮食。<a id="a-D"></a>有比丘答言。<a id="a-E"></a>世尊。<a id="a-F"></a>若比丘刹利种。<a id="a-G"></a>以信出家剃除须发服法衣。<a id="a-H"></a>是人应先坐先受水先受饮食。<a id="a-I"></a>复有比丘言。<a id="a-J"></a>世尊。<a id="a-K"></a>若比丘是婆罗门种。<a id="a-L"></a>以信出家剃除须发服法衣。<a id="a-M"></a>是人应先坐先受水先受饮食。<a id="a-N"></a>复有比丘言。<a id="a-O"></a>世尊。<a id="a-P"></a>若比丘毗舍种。<a id="a-Q"></a>以信出家剃除须发服法衣。<a id="a-R"></a>是人应先坐先受水先受饮食。<a id="a-S"></a>复有比丘言。<a id="a-T"></a>世尊。<a id="a-U"></a>若比丘得阿罗汉漏尽。<a id="a-V"></a>所作已办舍离重担。<a id="a-W"></a>尽诸有结能具正智心得解脱。<a id="a-X"></a>如是比丘。<a id="a-Y"></a>应先坐先受水先受饮食。<a id="a-Z"></a>复有比丘言。<a id="a-a"></a>世尊。<a id="a-b"></a>若比丘得阿那含。<a id="a-c"></a>断五下分结不还生此世界。<a id="a-d"></a>如是比丘。<a id="a-e"></a>应先坐先受水先受饮食。<a id="a-f"></a>复有比丘言。<a id="a-g"></a>世尊若比丘得斯陀含。<a id="a-h"></a>断三结三毒薄。<a id="a-i"></a>一来生此世间得尽苦际。<a id="a-j"></a>如是比丘。<a id="a-k"></a>应先坐先受水先受饮食。<a id="a-l"></a>复有比丘言。<a id="a-m"></a>世尊。<a id="a-n"></a>若比丘得须陀洹。<a id="a-o"></a>断三结不堕三恶道必至净智。<a id="a-p"></a>往来人天七死七生得尽苦际。<a id="a-q"></a>如是比丘。<a id="a-r"></a>应先坐先受水先受饮食。<a id="a-s"></a>诸比丘虽种种说。<a id="a-t"></a>不合佛意。<a id="a-u"></a>佛语诸比丘。<a id="a-v"></a>汝等当一心听。<a id="a-w"></a>谁比丘应先坐先受水先受饮食。<a id="a-x"></a>尔时世尊说本生因缘。<a id="a-y"></a>语诸比丘。<a id="a-z"></a>过去世时。<a id="a-10"></a>近雪山下。<a id="a-11"></a>有三禽兽共住。<a id="a-12"></a>一鵽二猕猴三象。<a id="a-13"></a>是三禽兽。<a id="a-14"></a>互相轻慢无恭敬行。<a id="a-15"></a>是三禽兽同作是念。<a id="a-16"></a>我等何不共相恭敬。<a id="a-17"></a>若前生者。<a id="a-18"></a>应供养尊重教化我等。<a id="a-19"></a>尔时鵽与猕猴问象言。<a id="a-1A"></a>汝忆念过去何事。<a id="a-1B"></a>时是处有大荜茇树。<a id="a-1C"></a>象言。<a id="a-1D"></a>我小时行此。<a id="a-1E"></a>此树在我腹下过。<a id="a-1F"></a>象鵽问猕猴言。<a id="a-1G"></a>汝忆念过去何事。<a id="a-1H"></a>答言。<a id="a-1I"></a>我忆小时。<a id="a-1J"></a>坐地捉此树。<a id="a-1K"></a>头按令到地。<a id="a-1L"></a>象语猕猴汝年大我。<a id="a-1M"></a>我当恭敬尊重汝。<a id="a-1N"></a>汝当为我说法。<a id="a-1O"></a>猕猴问鵽言。<a id="a-1P"></a>汝忆念过去何事。<a id="a-1Q"></a>答言。<a id="a-1R"></a>彼处有大荜茇树。<a id="a-1S"></a>我时啖其子于此大便。<a id="a-1T"></a>乃生斯树长大如是。<a id="a-1U"></a>是我所忆。<a id="a-1V"></a>猕猴语鵽。<a id="a-1W"></a>汝年大我。<a id="a-1X"></a>我当供养尊重汝。<a id="a-1Y"></a>汝当为我说法。<a id="a-1Z"></a>尔时象恭敬猕猴。<a id="a-1a"></a>从听受法为余象说。<a id="a-1b"></a>猕猴恭敬鵽。<a id="a-1c"></a>从听受法为余猕猴说。<a id="a-1d"></a>鵽为余鵽说法。<a id="a-1e"></a>此三禽兽。<a id="a-1f"></a>先喜杀生偷夺他物邪淫妄语。<a id="a-1g"></a>斯诸禽兽咸作是念。<a id="a-1h"></a>我等何不舍杀生偷夺邪淫妄语恶业。<a id="a-1i"></a>作是念已。<a id="a-1j"></a>即舍杀盗邪淫妄语。<a id="a-1k"></a>畜生中无犹。<a id="a-1l"></a>具足行是四法。<a id="a-1m"></a>命终皆生天上。<a id="a-1n"></a>佛言。<a id="a-1o"></a>尔时鵽法广行流布。<a id="a-1p"></a>显现诸天世人。<a id="a-1q"></a>畜生等何故行善。<a id="a-1r"></a>不复侵食人谷。<a id="a-1s"></a>又作是念。<a id="a-1t"></a>畜生尚能相敬。<a id="a-1u"></a>何况我等。<a id="a-1v"></a>尔时世人皆相敬重。<a id="a-1w"></a>广修鵽法奉行五戒。<a id="a-1x"></a>命终生天。<a id="a-1y"></a>佛语诸比丘。<a id="a-1z"></a>尔时鵽者。<a id="a-20"></a>岂异人乎。<a id="a-21"></a>则我身是。<a id="a-22"></a>猕猴者舍利弗是。<a id="a-23"></a>象者目连是。<a id="a-24"></a>佛言。<a id="a-25"></a>畜生无知。<a id="a-26"></a>尚相恭敬行尊重法。<a id="a-27"></a>自得大利亦利益他。<a id="a-28"></a>何况汝等以信出家。<a id="a-29"></a>剃除须发服法衣。<a id="a-2A"></a>应相尊敬。<a id="a-2B"></a>有三人不如。<a id="a-2C"></a>何等三。<a id="a-2D"></a>一切未受大戒人。<a id="a-2E"></a>不如受大戒人。<a id="a-2F"></a>一切下座不如上座。<a id="a-2G"></a>一切受事说非法人虽作上座。<a id="a-2H"></a>不如下座。<a id="a-2I"></a>不受事人说如法者。<a id="a-2J"></a>一切受大戒人。<a id="a-2K"></a>胜不受戒人。<a id="a-2L"></a>一切上座胜下座。<a id="a-2M"></a>佛胜众圣。<a id="a-2N"></a>尔时世尊。<a id="a-2O"></a>即说偈言。</p>
  <p id="a2P">若人不敬佛　　及佛弟子众</p>
  <p id="a2Q">现世人诃骂　　后世堕恶道</p>
  <p id="a2R">若人知敬佛　　及佛弟子众</p>
  <p id="a2S">现世人赞叹　　后世生天上</p>
  <p id="a2T">佛种种因缘赞叹恭敬法已。<a id="a-2U"></a>语诸比丘。<a id="a-2V"></a>从今先受大戒乃至大须臾时。<a id="a-2W"></a>是人应先坐先受水先受饮食。</p>
  <p id="a2X">佛在舍卫国。<a id="a-2Y"></a>尔时有一居士。<a id="a-2Z"></a>请佛及僧明日食。<a id="a-2a"></a>佛默然许。<a id="a-2b"></a>居士知佛受请。<a id="a-2c"></a>还家通夜办种种多美饮食。<a id="a-2d"></a>早起敷坐处。<a id="a-2e"></a>遣使白佛时到。<a id="a-2f"></a>唯圣知时。<a id="a-2g"></a>时佛及僧往居士舍。<a id="a-2h"></a>跋难陀释子常出入他家。<a id="a-2i"></a>时跋难陀释子。<a id="a-2j"></a>早起着衣持钵入出他家。<a id="a-2k"></a>时次跋难陀释子下座比丘。<a id="a-2l"></a>问跋难陀弟子达磨言。<a id="a-2m"></a>汝师来不。<a id="a-2n"></a>答言。<a id="a-2o"></a>我和上多事多缘。<a id="a-2p"></a>喜入出他家。<a id="a-2q"></a>今旦早起入出他家。<a id="a-2r"></a>或来或不来。<a id="a-2s"></a>是比丘不留跋难陀坐处便坐。<a id="a-2t"></a>时居士见佛及僧坐竟。<a id="a-2u"></a>自手行水下食未遍。<a id="a-2v"></a>跋难陀释子来就次第坐。<a id="a-2w"></a>令下座比丘起。<a id="a-2x"></a>是比丘又令次下比丘起。<a id="a-2y"></a>如是三四诸下座皆起。<a id="a-2z"></a>以是因缘僧坐散乱。<a id="a-30"></a>诸居士呵责跋难陀言。<a id="a-31"></a>饮食甚多一切等施。<a id="a-32"></a>何须次坐。<a id="a-33"></a>若汝急欲次坐者。<a id="a-34"></a>何不早来。<a id="a-35"></a>我今不知谁得不得谁重得不重得。<a id="a-36"></a>佛闻居士呵责见诸比丘散乱已默然。<a id="a-37"></a>食后以是因缘集比丘僧。<a id="a-38"></a>种种因缘诃责跋难陀释子。<a id="a-39"></a>云何名比丘。<a id="a-3A"></a>下饮食时以上座故令下坐起。<a id="a-3B"></a>如是呵已语诸比丘。<a id="a-3C"></a>从今下饮食时若下已讫。<a id="a-3D"></a>不应令下座起。<a id="a-3E"></a>若令起者得突吉罗。<a id="a-3F"></a>若比丘有和上阿阇梨因缘。<a id="a-3G"></a>以恭敬心故起。<a id="a-3H"></a>不应令第二下座起。<a id="a-3I"></a>若令起得突吉罗。<a id="a-3J"></a>佛言。<a id="a-3K"></a>从今听比丘三岁中间得共一床坐。<a id="a-3L"></a>听三比丘共一粗梐床上坐。<a id="a-3M"></a>听细梐床二人共坐。<a id="a-3N"></a>独坐床上一人坐。<a id="a-3O"></a>佛在波罗奈国。<a id="a-3P"></a>尔时五比丘白言。<a id="a-3Q"></a>世尊。<a id="a-3R"></a>我等当何处住。<a id="a-3S"></a>佛言。<a id="a-3T"></a>汝等应山岩竹林树下住。<a id="a-3U"></a>诸比丘于山岩竹林树下宿。<a id="a-3V"></a>早起到和上阿阇梨所。<a id="a-3W"></a>受读经诵经问疑受法故。</p>
  <p id="a3X">尔时跋提居士。<a id="a-3Y"></a>早起出王舍城。<a id="a-3Z"></a>欲诣竹园礼觐世尊。<a id="a-3a"></a>时居士见诸比丘从山岩竹林树下来问言。<a id="a-3b"></a>大德。<a id="a-3c"></a>从何处来。<a id="a-3d"></a>答言。<a id="a-3e"></a>从山岩竹林树下来。<a id="a-3f"></a>居士言。<a id="a-3g"></a>何故在此山岩竹林树下耶。<a id="a-3h"></a>诸比丘言。<a id="a-3i"></a>更无住处。<a id="a-3j"></a>居士言。<a id="a-3k"></a>我当为汝等起诸房舍。<a id="a-3l"></a>答言。<a id="a-3m"></a>佛未听我等房舍中住。<a id="a-3n"></a>诸比丘以是事白佛。<a id="a-3o"></a>佛言。<a id="a-3p"></a>从今听诸比丘房舍中住。<a id="a-3q"></a>时居士即为诸比丘作诸房舍。<a id="a-3r"></a>高广严好杂色彩画。<a id="a-3s"></a>无卧覆处物。<a id="a-3t"></a>诸比丘不得卧。<a id="a-3u"></a>是事白佛。<a id="a-3v"></a>佛言。<a id="a-3w"></a>听敷草树叶卧。<a id="a-3x"></a>别作覆身衣。<a id="a-3y"></a>别作覆处物。<a id="a-3z"></a>是国土多热草叶生虫。<a id="a-40"></a>佛言。<a id="a-41"></a>听作荐席[竺-二+處]篨。<a id="a-42"></a>虽受教犹故生虫。<a id="a-43"></a>佛言。<a id="a-44"></a>听作床榻。<a id="a-45"></a>诸比丘取软木作床桄床箦。<a id="a-46"></a>故隐身苦恼。<a id="a-47"></a>是事白佛。<a id="a-48"></a>佛言。<a id="a-49"></a>听作褥。<a id="a-4A"></a>长老优波离问佛。<a id="a-4B"></a>以何物作褥。<a id="a-4C"></a>佛言。<a id="a-4D"></a>听用甘蔗滓瓠蔓瓜蔓毳刍摩劫贝文阇草婆婆阇草麻乃至水衣贮褥。<a id="a-4E"></a>时诸比丘卧无枕头垂。<a id="a-4F"></a>是事白佛。<a id="a-4G"></a>佛言。<a id="a-4H"></a>听作草枕。<a id="a-4I"></a>诸比丘头软草枕刺头。<a id="a-4J"></a>佛言。<a id="a-4K"></a>听用纳若毳。<a id="a-4L"></a>诸房舍无户有。<a id="a-4M"></a>狗牛马獐鹿猕猴来入。<a id="a-4N"></a>是事白佛。<a id="a-4O"></a>佛言。<a id="a-4P"></a>听作户扇。<a id="a-4Q"></a>户扇不作关钥故。<a id="a-4R"></a>贼入偷衣钵。<a id="a-4S"></a>是事白佛。<a id="a-4T"></a>佛言。<a id="a-4U"></a>听绳系。<a id="a-4V"></a>诸比丘不知云何系。<a id="a-4W"></a>佛言。<a id="a-4X"></a>听下[戶@古]。<a id="a-4Y"></a>诸比丘不知云何作。<a id="a-4Z"></a>佛言。<a id="a-4a"></a>应作孔用绳穿牵闭。<a id="a-4b"></a>闭已不能开。<a id="a-4c"></a>佛言。<a id="a-4d"></a>应作开户钩。<a id="a-4e"></a>长老优波离问佛。<a id="a-4f"></a>用何等作。<a id="a-4g"></a>佛言。<a id="a-4h"></a>应用铁若铜若木作。<a id="a-4i"></a>作已不知云何开。<a id="a-4j"></a>佛言。<a id="a-4k"></a>户扇中作孔内钩却橝。<a id="a-4l"></a>诸比丘闭户时无所捉。<a id="a-4m"></a>佛言。<a id="a-4n"></a>户扇上应作孔施纽。<a id="a-4o"></a>长老优波离问佛。<a id="a-4p"></a>以何物作纽。<a id="a-4q"></a>佛言。<a id="a-4r"></a>应用铁若铜若木毛刍摩劫贝文阇草麻皮。<a id="a-4s"></a>时诸房舍无向故闇。<a id="a-4t"></a>佛言。<a id="a-4u"></a>听作向作向已有鹅雁孔雀鹦鹉舍利鸟鸠耆罗鸟命命鸟燕雀。<a id="a-4v"></a>从向中入作声故。<a id="a-4w"></a>妨诸比丘坐禅读经。<a id="a-4x"></a>是事白佛。<a id="a-4y"></a>佛言。<a id="a-4z"></a>应施棂子。<a id="a-50"></a>施棂子已鸟故得入。<a id="a-51"></a>佛言。<a id="a-52"></a>应施网。<a id="a-53"></a>长老优波离问佛。<a id="a-54"></a>何等物。<a id="a-55"></a>作网。<a id="a-56"></a>佛言。<a id="a-57"></a>应用毛刍摩劫贝文阇婆婆阇麻皮作。<a id="a-58"></a>作已朽坏。<a id="a-59"></a>佛言。<a id="a-5A"></a>应遮。<a id="a-5B"></a>长老优波离问佛。<a id="a-5C"></a>以何物遮。<a id="a-5D"></a>佛言。<a id="a-5E"></a>应用木作施辘轳。<a id="a-5F"></a>作已室中阇。<a id="a-5G"></a>佛言。<a id="a-5H"></a>应作雀目。<a id="a-5I"></a>作已亦闇。<a id="a-5J"></a>佛言。<a id="a-5K"></a>应作向阘。<a id="a-5L"></a>尔时热过寒到。<a id="a-5M"></a>向中无扇寒入。<a id="a-5N"></a>佛言。<a id="a-5O"></a>应作扇。<a id="a-5P"></a>作扇已小动便脱。<a id="a-5Q"></a>佛言。<a id="a-5R"></a>应上下作掩。<a id="a-5S"></a>作已两扇间不合。<a id="a-5T"></a>佛言。<a id="a-5U"></a>应广作令掩。<a id="a-5V"></a>作已动摇。<a id="a-5W"></a>佛言。<a id="a-5X"></a>施关向高。<a id="a-5Y"></a>不知云何闭。<a id="a-5Z"></a>佛言。<a id="a-5a"></a>应以绳牵闭。<a id="a-5b"></a>闭已不能开。<a id="a-5c"></a>佛言。<a id="a-5d"></a>应作孔施两绳。<a id="a-5e"></a>一绳牵闭一。<a id="a-5f"></a>绳挽开。<a id="a-5g"></a>尔时诸房舍不泥故。<a id="a-5h"></a>墼间有蛇蜈蚣毒虫生。<a id="a-5i"></a>啮诸比丘。<a id="a-5j"></a>佛言应泥。<a id="a-5k"></a>泥已壁粗涩破衣。<a id="a-5l"></a>佛言。<a id="a-5m"></a>应细泥涂。<a id="a-5n"></a>尔时诸房舍用泥覆故。<a id="a-5o"></a>久雨便漏。<a id="a-5p"></a>佛言。<a id="a-5q"></a>应用草覆。<a id="a-5r"></a>覆已当脊上漏。<a id="a-5s"></a>佛言。<a id="a-5t"></a>脊上厚覆。<a id="a-5u"></a>覆已为风所发。<a id="a-5v"></a>佛言。<a id="a-5w"></a>应系两边。<a id="a-5x"></a>系已两头故漏。<a id="a-5y"></a>佛言。<a id="a-5z"></a>应多着草泥以橛钉上。<a id="a-60"></a>雨时泥烂堕落。<a id="a-61"></a>佛言。<a id="a-62"></a>应用盆覆盆。<a id="a-63"></a>又堕地破坏。<a id="a-64"></a>佛言。<a id="a-65"></a>应穿盆以橛钉之。<a id="a-66"></a>雨从孔入。<a id="a-67"></a>佛言。<a id="a-68"></a>应作覆盆盖盖孔上。</p>
  <p id="a69">佛在王舍城。<a id="a-6A"></a>尔时舍卫国给孤独氏。<a id="a-6B"></a>有少因缘至王舍城。<a id="a-6C"></a>宿一居士舍。<a id="a-6D"></a>是居士请佛及僧明日食。<a id="a-6E"></a>故后夜起。<a id="a-6F"></a>唤儿息奴婢内外作人。<a id="a-6G"></a>汝等速起。<a id="a-6H"></a>破薪取水安施釜镬煮饭作羹。<a id="a-6I"></a>是居士自庄严堂舍敷众坐处。<a id="a-6J"></a>时给孤独作是念。<a id="a-6K"></a>是居士为欲嫁娶。<a id="a-6L"></a>为请国王及大臣耶。<a id="a-6M"></a>为作大施会耶。<a id="a-6N"></a>作是念已。<a id="a-6O"></a>问居士言。<a id="a-6P"></a>汝欲嫁娶。<a id="a-6Q"></a>为欲请国王大臣。<a id="a-6R"></a>为作大施会耶。<a id="a-6S"></a>居士答言。<a id="a-6T"></a>我不嫁娶。<a id="a-6U"></a>亦不请王及大臣也。<a id="a-6V"></a>请佛及僧明日食。<a id="a-6W"></a>故作大施会。<a id="a-6X"></a>给孤独氏初闻佛名。<a id="a-6Y"></a>心喜毛竖。<a id="a-6Z"></a>问言。<a id="a-6a"></a>何人是佛。<a id="a-6b"></a>居士答言。<a id="a-6c"></a>有释王太子。<a id="a-6d"></a>以信出家得无上道。<a id="a-6e"></a>故号为佛。<a id="a-6f"></a>又问。<a id="a-6g"></a>何名为僧。<a id="a-6h"></a>答言。<a id="a-6i"></a>有种种人种种杂姓种种异人出家。<a id="a-6j"></a>剃除须发服法衣随佛出家。<a id="a-6k"></a>是名为僧。<a id="a-6l"></a>又问。<a id="a-6m"></a>佛今所在。<a id="a-6n"></a>答言。<a id="a-6o"></a>近在寒林。<a id="a-6p"></a>欲见随意。<a id="a-6q"></a>给孤独氏至心欲见。<a id="a-6r"></a>夜现明相。<a id="a-6s"></a>即从舍出至大势神门。<a id="a-6t"></a>门自然开。<a id="a-6u"></a>此门常法。<a id="a-6v"></a>初夜吹呗。<a id="a-6w"></a>为客入故。<a id="a-6x"></a>后夜吹呗。<a id="a-6y"></a>为人出故。<a id="a-6z"></a>尔时给孤独氏见此门开。<a id="a-70"></a>念必夜了。<a id="a-71"></a>出门不远明相不现。<a id="a-72"></a>闇无所睹。<a id="a-73"></a>即时惊怖毛竖。<a id="a-74"></a>将无非人娆固我耶。<a id="a-75"></a>寻欲退还。<a id="a-76"></a>时大势门神。<a id="a-77"></a>为现光明彻照寒林。<a id="a-78"></a>语言。<a id="a-79"></a>汝去。<a id="a-7A"></a>勿复恐惧。<a id="a-7B"></a>我前世时。<a id="a-7C"></a>是汝善知识密肩婆罗门。<a id="a-7D"></a>同心相敬居士。<a id="a-7E"></a>我昔因到王舍城见舍利弗目连。<a id="a-7F"></a>我头面作礼现前坐。<a id="a-7G"></a>即为我说法示教利喜。<a id="a-7H"></a>示教利喜已。<a id="a-7I"></a>我受三归五戒。<a id="a-7J"></a>以是因缘故。<a id="a-7K"></a>生四王天上。<a id="a-7L"></a>顿止斯门。<a id="a-7M"></a>是故语汝。<a id="a-7N"></a>去得大利。<a id="a-7O"></a>直进勿疑。<a id="a-7P"></a>是时天神即说偈言。</p>
  <p id="a7Q">若人得百马　　百璎珞严具</p>
  <p id="a7R">草马车一百　　不如前一步</p>
  <p id="a7S">若百雪山象　　修广大身牙</p>
  <p id="a7T">又以纯金饰　　严身最殊异</p>
  <p id="a7U">不如前一步　　十六分之一</p>
  <p id="a7V">北方百美女　　璎珞环金印</p>
  <p id="a7W">以是庄严具　　年少端正妙</p>
  <p id="a7X">比汝前一步　　十六不及一</p>
  <p id="a7Y">乃至转轮王　　第一玉女宝</p>
  <p id="a7Z">比汝前一步　　十六不及一</p>
  <p id="a7a">是故汝直前　　勿复疑悔还</p>
  <p id="a7b">时给孤独氏。<a id="a-7c"></a>念佛法僧必大不小。<a id="a-7d"></a>乃令天神殷勤致教。<a id="a-7e"></a>即从光中进到寒林。<a id="a-7f"></a>于时地了。<a id="a-7g"></a>佛在露地经行。<a id="a-7h"></a>住待居士。<a id="a-7i"></a>尔时居士。<a id="a-7j"></a>以白衣法问讯佛。<a id="a-7k"></a>世尊。<a id="a-7l"></a>卧安隐不。<a id="a-7m"></a>佛说偈言。</p>
  <p id="a7n">我除诸欲漏　　解脱离世间</p>
  <p id="a7o">已断一切漏　　心灭诸热恼</p>
  <p id="a7p">得寂灭处故　　我卧常安隐</p>
  <p id="a7q">尔时世尊。<a id="a-7r"></a>即于经行处坐。<a id="a-7s"></a>是居士头面礼佛足却坐一面。<a id="a-7t"></a>佛为说法示教利喜。<a id="a-7u"></a>为说初法布施持戒生天果报。<a id="a-7v"></a>说五欲过世间苦恼。<a id="a-7w"></a>出家安乐分别垢净。<a id="a-7x"></a>佛知是人心调柔软堪受上法。<a id="a-7y"></a>为说四谛苦习尽道。<a id="a-7z"></a>如白净衣易受染色。<a id="a-80"></a>是人亦尔。<a id="a-81"></a>闻法开悟。<a id="a-82"></a>即于座上见法得法。<a id="a-83"></a>知法通达法。<a id="a-84"></a>断疑不随他。<a id="a-85"></a>于佛法中得无所畏。<a id="a-86"></a>从坐起头面礼佛足作是言。<a id="a-87"></a>世尊。<a id="a-88"></a>我心乐佛法。<a id="a-89"></a>知我尽寿作优婆塞。<a id="a-8A"></a>愿世尊及僧。<a id="a-8B"></a>受我夏请住舍卫国。<a id="a-8C"></a>佛知故问居士。<a id="a-8D"></a>汝字何等。<a id="a-8E"></a>答言。<a id="a-8F"></a>我字须达。<a id="a-8G"></a>供给孤独故。<a id="a-8H"></a>国人称我。<a id="a-8I"></a>为给孤独氏。<a id="a-8J"></a>佛问须达。<a id="a-8K"></a>舍卫国有僧坊不。<a id="a-8L"></a>答言。<a id="a-8M"></a>未有世尊。<a id="a-8N"></a>佛言。<a id="a-8O"></a>若有僧坊住处。<a id="a-8P"></a>诸比丘可得来往。<a id="a-8Q"></a>若无有者。<a id="a-8R"></a>诸比丘不得往来止顿。<a id="a-8S"></a>又言。<a id="a-8T"></a>愿世尊但受我请。<a id="a-8U"></a>我能为办僧坊。<a id="a-8V"></a>令诸比丘得来往止顿。<a id="a-8W"></a>愿世尊遣舍利弗。<a id="a-8X"></a>为我作僧坊师。<a id="a-8Y"></a>佛敕舍利弗。<a id="a-8Z"></a>汝与居士作僧坊师。<a id="a-8a"></a>是居士即往诣竹园。<a id="a-8b"></a>看讲堂温室食堂作食处洗浴处门屋坐禅处厕处。<a id="a-8c"></a>取相貌已。<a id="a-8d"></a>是居士于王舍城因缘事讫。<a id="a-8e"></a>还向舍卫国。<a id="a-8f"></a>行路知佛所当宿处。<a id="a-8g"></a>语诸知亲相识诸负债人言。<a id="a-8h"></a>汝等知不。<a id="a-8i"></a>今佛出世。<a id="a-8j"></a>我当为佛于此作如是讲堂温室食堂食厨洗浴处门屋禅坊大小便处。<a id="a-8k"></a>尔时给孤独氏。<a id="a-8l"></a>限半由旬起僧坊。<a id="a-8m"></a>约敕左右供给所须。<a id="a-8n"></a>如是次第约敕至舍卫国。<a id="a-8o"></a>到已不入城内不还自舍。<a id="a-8p"></a>绕城推求立僧坊处。<a id="a-8q"></a>路行思惟。<a id="a-8r"></a>谁有好园来往稳便。<a id="a-8s"></a>树林丰茂流水清洁。<a id="a-8t"></a>无诸毒螫蚊虻之类。<a id="a-8u"></a>无大风热昼夜少声。<a id="a-8v"></a>我于斯处当起僧坊施佛及僧。<a id="a-8w"></a>如是行时。<a id="a-8x"></a>见只陀王子有园来往稳便。<a id="a-8y"></a>树林丰茂有好流水。<a id="a-8z"></a>无诸毒虫蚊虻之类。<a id="a-90"></a>无大风大热。<a id="a-91"></a>昼夜闲静少诸音声。<a id="a-92"></a>即便生念。<a id="a-93"></a>我于斯处当起僧坊奉佛及僧。<a id="a-94"></a>时给孤独氏。<a id="a-95"></a>还舍卫城不自入舍。<a id="a-96"></a>即诣只陀王子所白言。<a id="a-97"></a>买君园。<a id="a-98"></a>愿以与我。<a id="a-99"></a>王子答言。<a id="a-9A"></a>我此园非可买者。<a id="a-9B"></a>乃至侧布金钱满中。<a id="a-9C"></a>亦不卖也。<a id="a-9D"></a>居士言。<a id="a-9E"></a>园价已断。<a id="a-9F"></a>王子答言。<a id="a-9G"></a>我不断价。<a id="a-9H"></a>以是因缘遂相共诤。<a id="a-9I"></a>即诣断事。<a id="a-9J"></a>大臣富贵人所具说是事。<a id="a-9K"></a>时大臣能断事者语王子言。<a id="a-9L"></a>汝园已卖。<a id="a-9M"></a>宜时纳价。<a id="a-9N"></a>汝何故。<a id="a-9O"></a>言侧布金钱。<a id="a-9P"></a>给孤独氏寻便还归。<a id="a-9Q"></a>遣象马车乘。<a id="a-9R"></a>负载金钱到只陀园。<a id="a-9S"></a>侧布其地。<a id="a-9T"></a>余少未足。<a id="a-9U"></a>居士思惟。<a id="a-9V"></a>出何藏金令满此地。<a id="a-9W"></a>而不多不少。<a id="a-9X"></a>王子只陀见其静默。<a id="a-9Y"></a>语居士言。<a id="a-9Z"></a>欲悔随意。<a id="a-9a"></a>以金相付园地还我。<a id="a-9b"></a>报言。<a id="a-9c"></a>王子。<a id="a-9d"></a>吾心不悔。<a id="a-9e"></a>但自思惟。<a id="a-9f"></a>开何藏金不多不少。<a id="a-9g"></a>而得满足。<a id="a-9h"></a>王子闻已便作是念。<a id="a-9i"></a>佛法僧众必大不小。<a id="a-9j"></a>能令居士舍尔所宝物。<a id="a-9k"></a>作是念已语居士言。<a id="a-9l"></a>莫复布钱。<a id="a-9m"></a>吾于此中当起门屋施佛及僧。<a id="a-9n"></a>时居士便听。<a id="a-9o"></a>以怜愍故。<a id="a-9p"></a>王子于中起立门屋施佛众僧。<a id="a-9q"></a>尔时居士以舍利弗为师。<a id="a-9r"></a>于此园中起十六大重阁作六十窟屋。<a id="a-9s"></a>佛知舍卫国僧坊已办。<a id="a-9t"></a>集比丘僧而告之言。<a id="a-9u"></a>吾将游行至舍卫国。<a id="a-9v"></a>汝等俱去。<a id="a-9w"></a>比丘受教。<a id="a-9x"></a>愿皆随从。<a id="a-9y"></a>尔时世尊。<a id="a-9z"></a>与大比丘众五百人俱。<a id="a-A0"></a>向舍卫国。<a id="a-A1"></a>时六群比丘。<a id="a-A2"></a>知佛及僧暮所宿处。<a id="a-A3"></a>告其弟子。<a id="a-A4"></a>汝等往宿处好房留佛。<a id="a-A5"></a>余有好者为我占取。<a id="a-A6"></a>弟子受教。<a id="a-A7"></a>先往宿处好房留佛。<a id="a-A8"></a>次有好者为师占取。<a id="a-A9"></a>尔时舍利弗目连。<a id="a-AA"></a>从佛后至。<a id="a-AB"></a>除佛房舍次欲取房。<a id="a-AC"></a>有比丘言。<a id="a-AD"></a>他已先取。<a id="a-AE"></a>如是第二第三第四皆言先取。<a id="a-AF"></a>舍利弗目连取边房住。<a id="a-AG"></a>佛知故问阿难。<a id="a-AH"></a>舍利弗目连今何处住。<a id="a-AI"></a>答言。<a id="a-AJ"></a>世尊边房中住。<a id="a-AK"></a>佛言。<a id="a-AL"></a>唤来。<a id="a-AM"></a>即时来至。<a id="a-AN"></a>问舍利弗。<a id="a-AO"></a>汝等何故边房中住。<a id="a-AP"></a>答言。<a id="a-AQ"></a>世尊。<a id="a-AR"></a>六群比丘知佛暮所宿处。<a id="a-AS"></a>先遣弟子。<a id="a-AT"></a>汝往宿处好房留佛。<a id="a-AU"></a>余有好者为我占取。<a id="a-AV"></a>弟子受教。<a id="a-AW"></a>先来到此。<a id="a-AX"></a>好房留佛次占好者。<a id="a-AY"></a>我等从佛后至。<a id="a-AZ"></a>除佛房舍次欲取房。<a id="a-Aa"></a>有比丘言。<a id="a-Ab"></a>他已先取。<a id="a-Ac"></a>如是第二第三第四。<a id="a-Ad"></a>皆言先取。<a id="a-Ae"></a>是故我等边房中住。<a id="a-Af"></a>佛言。<a id="a-Ag"></a>从今听随上座次第取房舍住。<a id="a-Ah"></a>即时六群比丘遣病比丘出房。<a id="a-Ai"></a>时看病比丘持病比丘大小便器涕唾器草席从一房至一房。<a id="a-Aj"></a>受诸疲苦病者增剧。<a id="a-Ak"></a>是事白佛。<a id="a-Al"></a>佛言。<a id="a-Am"></a>从今不应随上座驱病比丘出房驱出者突吉罗。<a id="a-An"></a>六群比丘闻佛不听随上座驱病比丘出房。<a id="a-Ao"></a>即时托病。<a id="a-Ap"></a>有时客比丘。<a id="a-Aq"></a>日没来打户索住。<a id="a-Ar"></a>六群比丘在内应声。<a id="a-As"></a>客比丘问汝几岁。<a id="a-At"></a>六群比丘言。<a id="a-Au"></a>我是病人何须问岁。<a id="a-Av"></a>问汝何病。<a id="a-Aw"></a>答言。<a id="a-Ax"></a>我患口悬痈痛兼患脚指间劈。<a id="a-Ay"></a>诸比丘以是事白佛。<a id="a-Az"></a>佛言。<a id="a-B0"></a>是人若托病。<a id="a-B1"></a>应次第驱出。<a id="a-B2"></a>僧中作使一切应作。<a id="a-B3"></a>诸病比丘闻佛语已皆住好房。<a id="a-B4"></a>是事白佛。<a id="a-B5"></a>佛言。<a id="a-B6"></a>虽实病人。<a id="a-B7"></a>不应好上房舍中住。<a id="a-B8"></a>知卧具人。<a id="a-B9"></a>应筹量房舍及诸病人与中房舍。<a id="a-BA"></a>中房舍者。<a id="a-BB"></a>容受病人看病人及卧具。<a id="a-BC"></a>令得坐卧尔时佛次第到舍卫国。<a id="a-BD"></a>诸比丘欲安居。<a id="a-BE"></a>先作本事。<a id="a-BF"></a>泥涂壁孔及土埵。<a id="a-BG"></a>急床榻绳抖擞被褥枕。<a id="a-BH"></a>六群比丘性懒。<a id="a-BI"></a>立住遥看作是念。<a id="a-BJ"></a>待彼作竟受床榻已。<a id="a-BK"></a>我等当往随上座次第驱出。<a id="a-BL"></a>诸比丘作本事竟。<a id="a-BM"></a>敷床榻卧具坐已。<a id="a-BN"></a>六群比丘打户。<a id="a-BO"></a>房内比丘应声。<a id="a-BP"></a>六群比丘言。<a id="a-BQ"></a>汝等几岁。<a id="a-BR"></a>答言。<a id="a-BS"></a>若干岁。<a id="a-BT"></a>六群比丘言。<a id="a-BU"></a>汝起出去我是上座。<a id="a-BV"></a>诸比丘言。<a id="a-BW"></a>汝等共我来不。<a id="a-BX"></a>答言。<a id="a-BY"></a>共来。<a id="a-BZ"></a>作本事不。<a id="a-Ba"></a>答言。<a id="a-Bb"></a>不作。<a id="a-Bc"></a>诸比丘言。<a id="a-Bd"></a>汝等与我俱来。<a id="a-Be"></a>不作本事我不能去。<a id="a-Bf"></a>六群比丘言。<a id="a-Bg"></a>佛不说不作本事不与次第住。<a id="a-Bh"></a>但说随上座次第受房舍卧具。<a id="a-Bi"></a>我等是上座。<a id="a-Bj"></a>汝云何不去。<a id="a-Bk"></a>六群比丘剿健多力不念护戒。<a id="a-Bl"></a>即便入舍强捉曳出。<a id="a-Bm"></a>诸比丘身软头首伤坏衣钵破裂。<a id="a-Bn"></a>是事白佛。<a id="a-Bo"></a>佛言。<a id="a-Bp"></a>从今应立知分卧具人。<a id="a-Bq"></a>立知分卧具人法者。<a id="a-Br"></a>一心和合僧应作是言。<a id="a-Bs"></a>谁能为僧作分卧具人。<a id="a-Bt"></a>是中若有比丘言我能。<a id="a-Bu"></a>佛言。<a id="a-Bv"></a>若有五法。<a id="a-Bw"></a>不应立作知分卧具人。<a id="a-Bx"></a>何等为五。<a id="a-By"></a>随爱随瞋随怖随痴不知得不得。<a id="a-Bz"></a>若成就五法应立作分卧具人。<a id="a-C0"></a>何等五。<a id="a-C1"></a>不随爱不随瞋不随怖不随痴知得不得。<a id="a-C2"></a>即时一比丘应僧中唱言。<a id="a-C3"></a>大德僧听。<a id="a-C4"></a>比丘某甲。<a id="a-C5"></a>能为众僧作知分卧具人。<a id="a-C6"></a>若僧时到僧忍听。<a id="a-C7"></a>僧立比丘某甲作知分卧具人。<a id="a-C8"></a>如是白。<a id="a-C9"></a>如是白二羯磨。<a id="a-CA"></a>僧立某甲比丘作知分卧具人竟。<a id="a-CB"></a>僧忍默然故。<a id="a-CC"></a>是事如是持。<a id="a-CD"></a>作知分卧具人。<a id="a-CE"></a>应问旧比丘中善好不妄语能分别卧具者。<a id="a-CF"></a>问此别房中有何等供养。<a id="a-CG"></a>彼别房中此重阁上。<a id="a-CH"></a>悉有何等供养。<a id="a-CI"></a>彼重阁上悉有何等供养。<a id="a-CJ"></a>旧比丘应以实答。<a id="a-CK"></a>知分卧具人。<a id="a-CL"></a>应筹量卧具多少及诸比丘多少。<a id="a-CM"></a>如是筹量卧具诸比丘多少。<a id="a-CN"></a>若一比丘应得一房。<a id="a-CO"></a>便与别房。<a id="a-CP"></a>应先随上座自恣取。<a id="a-CQ"></a>作是言。<a id="a-CR"></a>大德上座。<a id="a-CS"></a>某别房中有如是供养。<a id="a-CT"></a>某甲别房复有如是供养。<a id="a-CU"></a>上座欲取何者。<a id="a-CV"></a>随所欲取。<a id="a-CW"></a>取已次应语第二上座。<a id="a-CX"></a>随意取已。<a id="a-CY"></a>又语第三上座。<a id="a-CZ"></a>若初上座言。<a id="a-Ca"></a>我欲取第三上座房。<a id="a-Cb"></a>佛言。<a id="a-Cc"></a>不应与。<a id="a-Cd"></a>应教作突吉罗悔过。<a id="a-Ce"></a>如是次第一切应与。<a id="a-Cf"></a>若比丘房舍足者与房舍。<a id="a-Cg"></a>如是次第若重足者重与。<a id="a-Ch"></a>如是次第。<a id="a-Ci"></a>若床卧具足者。<a id="a-Cj"></a>与床卧具。<a id="a-Ck"></a>与法者。<a id="a-Cl"></a>知卧具人。<a id="a-Cm"></a>应先语上座自恣随意取。<a id="a-Cn"></a>应言。<a id="a-Co"></a>某床上有如是供养。<a id="a-Cp"></a>某床上有如是供养。<a id="a-Cq"></a>上座欲取何者。<a id="a-Cr"></a>初上座随意取已。<a id="a-Cs"></a>次语第二上座。<a id="a-Ct"></a>第二上座取已。<a id="a-Cu"></a>次语第三上座。<a id="a-Cv"></a>第三上座取已。<a id="a-Cw"></a>若初上座言。<a id="a-Cx"></a>我欲取第三上座床卧具。<a id="a-Cy"></a>佛言。<a id="a-Cz"></a>不应与。<a id="a-D0"></a>应教作突吉罗悔过。<a id="a-D1"></a>有一时跋难陀释子。<a id="a-D2"></a>于祇洹中取卧具分余处复取诸比丘言。<a id="a-D3"></a>汝于此处取分。<a id="a-D4"></a>何故复余处取。<a id="a-D5"></a>答言。<a id="a-D6"></a>我不复取。<a id="a-D7"></a>诸比丘不知云何。<a id="a-D8"></a>是事白佛。<a id="a-D9"></a>佛言。<a id="a-DA"></a>若比丘更于彼取卧具者。<a id="a-DB"></a>此处已名为舍。<a id="a-DC"></a>若言我不复取。<a id="a-DD"></a>亦名舍彼卧具。<a id="a-DE"></a>如守牧婆罗门妇本生经广说。<a id="a-DF"></a>佛言。<a id="a-DG"></a>昔者有守牧婆罗门妇。<a id="a-DH"></a>教贼杀夫持财物去。<a id="a-DI"></a>中道值水。<a id="a-DJ"></a>贼语妇言。<a id="a-DK"></a>汝住此岸。<a id="a-DL"></a>我先渡物还当渡汝。<a id="a-DM"></a>贼寻持衣物渡彼岸。<a id="a-DN"></a>妇便唤言。<a id="a-DO"></a>汝渡我来。<a id="a-DP"></a>贼言。<a id="a-DQ"></a>弊婢。<a id="a-DR"></a>汝自夫不爱。<a id="a-DS"></a>何能爱我。<a id="a-DT"></a>即便舍去。<a id="a-DU"></a>妇裸形住。<a id="a-DV"></a>跋难陀亦如是。<a id="a-DW"></a>舍此卧具更彼处取。<a id="a-DX"></a>此处已失。<a id="a-DY"></a>复言我不复取。<a id="a-DZ"></a>彼处复失。<a id="a-Da"></a>复有往昔野干。<a id="a-Db"></a>衔肉到水岸上。<a id="a-Dc"></a>见鱼水中反腹。<a id="a-Dd"></a>即便舍肉欲往取鱼。<a id="a-De"></a>时有飞鸟持此肉去。<a id="a-Df"></a>跋难陀释子亦如是。<a id="a-Dg"></a>佛如是呵已语诸比丘。<a id="a-Dh"></a>从今若比丘取一分卧具已。<a id="a-Di"></a>不应复取。<a id="a-Dj"></a>若更取者突吉罗。</p>
  <p id="aDk">佛在憍萨罗国。<a id="a-Dl"></a>与大比丘众俱一处安居。<a id="a-Dm"></a>尔时祇洹中安居比丘少。<a id="a-Dn"></a>而卧具多。<a id="a-Do"></a>诸比丘各各分已。<a id="a-Dp"></a>有余不尽。<a id="a-Dq"></a>随居士所造房者来问言。<a id="a-Dr"></a>我所作卧具。<a id="a-Ds"></a>有比丘住不。<a id="a-Dt"></a>答言。<a id="a-Du"></a>无人住。<a id="a-Dv"></a>何以故。<a id="a-Dw"></a>今祇洹比丘少卧具多。<a id="a-Dx"></a>佛听受一卧具。<a id="a-Dy"></a>不听受多卧具。<a id="a-Dz"></a>故无有人住。<a id="a-E0"></a>诸居士言。<a id="a-E1"></a>我房中先有敷具。<a id="a-E2"></a>被枕前食时食。<a id="a-E3"></a>我当与房舍衣住中食用者善。<a id="a-E4"></a>诸比丘不知云何。<a id="a-E5"></a>是事白佛。<a id="a-E6"></a>佛言。<a id="a-E7"></a>应先人与一。<a id="a-E8"></a>若有长者又应更与。<a id="a-E9"></a>为尽藏物故。<a id="a-EA"></a>若复不尽。<a id="a-EB"></a>应第三更与。<a id="a-EC"></a>为经行故。<a id="a-ED"></a>若复不尽。<a id="a-EE"></a>次与令尽。<a id="a-EF"></a>为护治故。<a id="a-EG"></a>尔时憍萨罗国荒乱。<a id="a-EH"></a>以怖畏故。<a id="a-EI"></a>诸比丘多集一处安居结夏。<a id="a-EJ"></a>坐已有客比丘来。<a id="a-EK"></a>在洗脚处讲堂门屋经行处经行头持衣钵着是诸处。<a id="a-EL"></a>住待卧具。<a id="a-EM"></a>佛见诸比丘在洗脚处讲堂门屋经行处经行头持衣钵着是诸处住待卧具。<a id="a-EN"></a>佛知故问阿难。<a id="a-EO"></a>诸比丘何以故持衣钵着讲堂门屋经行处经行头住何所待。<a id="a-EP"></a>答言。<a id="a-EQ"></a>是憍萨罗国荒乱。<a id="a-ER"></a>诸比丘怖畏故。<a id="a-ES"></a>多集一处安居。<a id="a-ET"></a>是客比丘来。<a id="a-EU"></a>在洗脚处讲堂门屋经行处经行头。<a id="a-EV"></a>持衣钵着是诸处待卧具分。<a id="a-EW"></a>佛言。<a id="a-EX"></a>从今听二种安居。<a id="a-EY"></a>一先安居。<a id="a-EZ"></a>二后安居。<a id="a-Ea"></a>当与后安居比丘房舍卧具。<a id="a-Eb"></a>彼闻佛听与后安居比丘房舍卧具。<a id="a-Ec"></a>即欲从前安居上座比丘取房舍卧具。<a id="a-Ed"></a>以是因缘故。<a id="a-Ee"></a>斗诤事起。<a id="a-Ef"></a>佛言。<a id="a-Eg"></a>后安居上座比丘。<a id="a-Eh"></a>不应从前安居上座比丘取房舍卧具。<a id="a-Ei"></a>若前安居上座有二分卧具者。<a id="a-Ej"></a>应与后一分。<a id="a-Ek"></a>憍萨罗国又复荒乱。<a id="a-El"></a>有诸比丘。<a id="a-Em"></a>多集一处安居。<a id="a-En"></a>分房舍卧具竟。<a id="a-Eo"></a>有余处诸比丘来。<a id="a-Ep"></a>在洗脚处讲堂门屋经行处经行头。<a id="a-Eq"></a>持衣钵着是诸处待卧具分。<a id="a-Er"></a>佛见诸比丘持衣钵着是诸处待卧具分。<a id="a-Es"></a>佛知而故问阿难。<a id="a-Et"></a>诸比丘何故在洗脚处讲堂门屋经行处经行头持衣钵着是诸处住何所待。<a id="a-Eu"></a>答言。<a id="a-Ev"></a>世尊。<a id="a-Ew"></a>憍萨罗国荒乱怖畏。<a id="a-Ex"></a>诸比丘安居分卧具竟。<a id="a-Ey"></a>是诸比丘从余处来。<a id="a-Ez"></a>在洗脚处讲堂门屋经行处经行头持衣钵着是诸处待卧具分。<a id="a-F0"></a>佛言。<a id="a-F1"></a>若有未分卧具者应与分。<a id="a-F2"></a>已分者应共住。<a id="a-F3"></a>又时憍萨罗国荒乱。<a id="a-F4"></a>有臣处处斗战。<a id="a-F5"></a>诸比丘已结后安居。<a id="a-F6"></a>多有客比丘来。<a id="a-F7"></a>在洗脚处讲堂门屋经行处经行头持衣钵着是诸处待卧具分。<a id="a-F8"></a>佛见客比丘持衣钵着是诸处待卧具分。<a id="a-F9"></a>佛知故问阿难。<a id="a-FA"></a>诸客比丘何故在洗脚处讲堂门屋经行处经行头。<a id="a-FB"></a>持衣钵着是诸处住何所待答言。<a id="a-FC"></a>世尊。<a id="a-FD"></a>憍萨罗国荒乱。<a id="a-FE"></a>有臣处处斗战。<a id="a-FF"></a>诸比丘后结坐竟。<a id="a-FG"></a>是客比丘来至。<a id="a-FH"></a>洗脚处讲堂门屋经行处经行头持衣钵着是诸处待卧具分。<a id="a-FI"></a>佛言。<a id="a-FJ"></a>若有空房者应与。<a id="a-FK"></a>若无者应共住。<a id="a-FL"></a>与温室令安衣钵。<a id="a-FM"></a>应当随僧乞食。<a id="a-FN"></a>若是中有旧比丘善好乐福德者。<a id="a-FO"></a>应为客比丘求索衣物。<a id="a-FP"></a>莫令是比丘无所得去。<a id="a-FQ"></a>时有阿练儿比丘。<a id="a-FR"></a>从旧比丘求索举衣钵屋。<a id="a-FS"></a>诸比丘言。<a id="a-FT"></a>佛未听我等与阿练儿举衣钵屋。<a id="a-FU"></a>是事白佛。<a id="a-FV"></a>佛言。<a id="a-FW"></a>从今听与阿练儿比丘举衣钵屋。<a id="a-FX"></a>尔时有诸客比丘。<a id="a-FY"></a>暂来无住处疲极苦恼。<a id="a-FZ"></a>是事白佛。<a id="a-Fa"></a>佛言。<a id="a-Fb"></a>应暂与房舍卧具。<a id="a-Fc"></a>有时一比丘来宿已。<a id="a-Fd"></a>早起便去。<a id="a-Fe"></a>是房中所有供养。<a id="a-Ff"></a>前食时食乃至房舍衣。<a id="a-Fg"></a>旧比丘生疑。<a id="a-Fh"></a>客比丘来是房中宿。<a id="a-Fi"></a>早起便去。<a id="a-Fj"></a>有是供养分。<a id="a-Fk"></a>不知云何。<a id="a-Fl"></a>是事白佛。<a id="a-Fm"></a>佛言。<a id="a-Fn"></a>客比丘虽在中宿。<a id="a-Fo"></a>住者房舍应受。</p>
 </body>
</html>