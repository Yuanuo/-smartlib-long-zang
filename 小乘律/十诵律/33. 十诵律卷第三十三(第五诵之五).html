<!doctype html>
<html id="z3IBUvBmA" data-ver="1027">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">十诵律卷第三十三(第五诵之五)</h1>
  <h2 id="a2">八法中顺行法第六</h2>
  <p id="a3">佛在王舍城。<a id="a-4"></a>尔时六群比丘犯罪。<a id="a-5"></a>同相似同未净同未脱同未起同出界外。<a id="a-6"></a>与余比丘作别住摩那埵本日治出罪。<a id="a-7"></a>犯罪同相似同未净同未脱同未起同入界内。<a id="a-8"></a>受清净比丘随上座起迎礼拜合掌供养。<a id="a-9"></a>是中有比丘。<a id="a-A"></a>少欲知足行头陀。<a id="a-B"></a>闻是事心不喜。<a id="a-C"></a>作是言。<a id="a-D"></a>云何名比丘。<a id="a-E"></a>犯罪同相似同未净同未脱同未起同出界外与余比丘作别住六夜摩那埵本日治出罪。<a id="a-F"></a>犯罪同相似同未净同未脱同未起同入界内。<a id="a-G"></a>受清净比丘随上座起迎礼拜合掌供养。<a id="a-H"></a>如是诃已向佛广说。<a id="a-I"></a>佛以是事集比丘僧已。<a id="a-J"></a>知而故问六群比丘。<a id="a-K"></a>汝等实作是事不。<a id="a-L"></a>答言。<a id="a-M"></a>实作世尊。<a id="a-N"></a>佛种种因缘呵责。<a id="a-O"></a>云何名比丘。<a id="a-P"></a>犯罪同相似同未净同未脱同未起同出界外。<a id="a-Q"></a>与余比丘作别住六夜摩那埵本日治出罪。<a id="a-R"></a>犯罪同相似同未净同未脱同未起同入界内。<a id="a-S"></a>受住戒比丘随上座起迎礼拜合掌供养。<a id="a-T"></a>种种呵已语诸比丘。<a id="a-U"></a>从今行别住人。<a id="a-V"></a>作第四人不应作别住羯磨。<a id="a-W"></a>若行别住竟人。<a id="a-X"></a>作第四人亦不应作别住羯磨。<a id="a-Y"></a>若行摩那埵人。<a id="a-Z"></a>作第四人不应作别住羯磨。<a id="a-a"></a>若行摩那埵竟人。<a id="a-b"></a>作第四人不应作别住羯磨。<a id="a-c"></a>若不共住人。<a id="a-d"></a>作第四人不应作别住羯磨。<a id="a-e"></a>极少清净同见四比丘。<a id="a-f"></a>得作别住羯磨。<a id="a-g"></a>从今行别住人。<a id="a-h"></a>作第四人不应作摩那埵羯磨。<a id="a-i"></a>若行别住竟人。<a id="a-j"></a>行摩那埵人。<a id="a-k"></a>行摩那埵竟人。<a id="a-l"></a>不共住人。<a id="a-m"></a>作第四人皆不应作摩那埵。<a id="a-n"></a>极少清净同见四比丘。<a id="a-o"></a>得作摩那埵羯磨。<a id="a-p"></a>从今行别住人。<a id="a-q"></a>作第四人不应作本日治羯磨。<a id="a-r"></a>行别住竟人。<a id="a-s"></a>行摩那埵人行摩那埵竟人。<a id="a-t"></a>不共住人。<a id="a-u"></a>作第四人皆不应作本日治羯磨。<a id="a-v"></a>极少清净同见四比丘。<a id="a-w"></a>得作本日治羯磨。<a id="a-x"></a>从今行别住人。<a id="a-y"></a>作第二十人。<a id="a-z"></a>不应作出罪羯磨。<a id="a-10"></a>若行别住竟人。<a id="a-11"></a>行摩那埵羯磨人。<a id="a-12"></a>行摩那埵竟人。<a id="a-13"></a>不共住人。<a id="a-14"></a>作第二十人。<a id="a-15"></a>不应作出罪羯磨。<a id="a-16"></a>极少清净同见二十比丘。<a id="a-17"></a>得作出罪羯磨。<a id="a-18"></a>若比丘自有罪。<a id="a-19"></a>不得受他除罪。<a id="a-1A"></a>从今说别住人行法。<a id="a-1B"></a>是别住人应当学别住人法。<a id="a-1C"></a>不应受住戒比丘随上座迎送礼拜合掌恭敬供养衣钵卧具洗手洗脚洗手洗脚水拭脚脚机。<a id="a-1D"></a>若不病不应受他按摩供养。<a id="a-1E"></a>行别住人不得共住戒比丘同一床坐。<a id="a-1F"></a>不得好床上坐。<a id="a-1G"></a>若住戒比丘行别住人不应坐。<a id="a-1H"></a>若二别住人不得共同一床坐何况多。<a id="a-1I"></a>不得在住戒比丘经行处行。<a id="a-1J"></a>不得与住戒比丘共一经行处行。<a id="a-1K"></a>不得好经行处行。<a id="a-1L"></a>不得在清净比丘前经行。<a id="a-1M"></a>二别住人不得共同一经行。<a id="a-1N"></a>处行何况多。<a id="a-1O"></a>别住人有客比丘来。<a id="a-1P"></a>应向说己所犯罪。<a id="a-1Q"></a>布萨时应入僧中三自说罪。<a id="a-1R"></a>若病应遣使到僧中白言。<a id="a-1S"></a>某别住人病不得来。<a id="a-1T"></a>僧当知。<a id="a-1U"></a>别住人不得受他忏悔。<a id="a-1V"></a>不应与他受具戒。<a id="a-1W"></a>不应与他作依止。<a id="a-1X"></a>不应畜沙弥。<a id="a-1Y"></a>不应受教诫比丘尼羯磨。<a id="a-1Z"></a>若先受不应教诫。<a id="a-1a"></a>不应重犯罪。<a id="a-1b"></a>不应作相似罪。<a id="a-1c"></a>不应作过是罪。<a id="a-1d"></a>不应呵羯磨不应呵羯磨人。<a id="a-1e"></a>不应从清净比丘乞听。<a id="a-1f"></a>不应言我当出汝罪不应违逆清净比丘。<a id="a-1g"></a>不应遮布萨自恣及诸羯磨。<a id="a-1h"></a>不应出清净比丘罪。<a id="a-1i"></a>不应令他忆念罪。<a id="a-1j"></a>不应相言。<a id="a-1k"></a>应心悔折伏柔软恭敬。<a id="a-1l"></a>应在清净比丘后行在下行坐。<a id="a-1m"></a>若僧次第差会。<a id="a-1n"></a>应随上座次第受。<a id="a-1o"></a>应随上座次第满钵水。<a id="a-1p"></a>应随上座次第受雨浴衣。<a id="a-1q"></a>应随上座次第坐自恣。<a id="a-1r"></a>不应以是心语清净比丘。<a id="a-1s"></a>与我迎食分。<a id="a-1t"></a>恐人知我见我罪故。<a id="a-1u"></a>诸别住人共饮食时。<a id="a-1v"></a>随上座次第坐。<a id="a-1w"></a>应与诸别住人最下房舍下卧具卑下座处。<a id="a-1x"></a>诸别住人若多。<a id="a-1y"></a>随上座次第与房舍卧具坐处。<a id="a-1z"></a>行别住人。<a id="a-20"></a>不应作前行比丘入他舍。<a id="a-21"></a>作后行者随意。<a id="a-22"></a>二别住人。<a id="a-23"></a>有比丘住处无比丘不应住。<a id="a-24"></a>无比丘无住处不应住。<a id="a-25"></a>若行别住人与行别住竟人。<a id="a-26"></a>若行别住人与行摩那埵人。<a id="a-27"></a>若行别住人与行摩那埵竟人。<a id="a-28"></a>若行别住人与不共住人。<a id="a-29"></a>有比丘住处无比丘不应住。<a id="a-2A"></a>无比丘无住处亦不应住。<a id="a-2B"></a>行别住人。<a id="a-2C"></a>不应共清净比丘一覆住处住。<a id="a-2D"></a>不应共一覆非住处住。<a id="a-2E"></a>若行别住人与别住竟人。<a id="a-2F"></a>若别住人与行摩那埵人。<a id="a-2G"></a>若别住人与行摩那埵竟人。<a id="a-2H"></a>若别住人与不共住人。<a id="a-2I"></a>不应共一覆住处住。<a id="a-2J"></a>不应共一覆非住处住。<a id="a-2K"></a>若别住人欲行时先思惟。<a id="a-2L"></a>我今日行。<a id="a-2M"></a>当到前比丘住处不。<a id="a-2N"></a>若知能到便去。<a id="a-2O"></a>若不去者即失是一夜。<a id="a-2P"></a>若不及行是法者。<a id="a-2Q"></a>应作是念。<a id="a-2R"></a>我不及行是事。<a id="a-2S"></a>应作是言。<a id="a-2T"></a>我应行别住摩那埵法。<a id="a-2U"></a>小停我不及作。<a id="a-2V"></a>长老忧波离问佛。<a id="a-2W"></a>行别住人行摩那埵人。<a id="a-2X"></a>若有因缘不及行是事。<a id="a-2Y"></a>应听停几夜。<a id="a-2Z"></a>佛言。<a id="a-2a"></a>应听二十五夜。<a id="a-2b"></a>从今行别住人。<a id="a-2c"></a>作第四人不应作别住羯磨。<a id="a-2d"></a>若二别住人二清净人。<a id="a-2e"></a>亦不得作别住羯磨。<a id="a-2f"></a>若三别住人一清净人一切别住人。<a id="a-2g"></a>不得作别住羯磨。<a id="a-2h"></a>极少四清净共住同见比丘。<a id="a-2i"></a>得作别住羯磨。<a id="a-2j"></a>从今行别住竟人。<a id="a-2k"></a>作第四人不得作别住羯磨。<a id="a-2l"></a>若二别住竟人二清净人。<a id="a-2m"></a>若三别住竟人一清净人。<a id="a-2n"></a>若一切别住竟人。<a id="a-2o"></a>皆不得作别住羯磨。<a id="a-2p"></a>极少四清净共住同见比丘。<a id="a-2q"></a>得作别住羯磨。<a id="a-2r"></a>从今若行摩那埵人。<a id="a-2s"></a>作第四人不得作别住羯磨。<a id="a-2t"></a>二行摩那埵人二清净人。<a id="a-2u"></a>若三行摩那埵人一清净人。<a id="a-2v"></a>若一切行摩那埵人。<a id="a-2w"></a>皆不得作别住羯磨。<a id="a-2x"></a>极少四清净共住同见比丘。<a id="a-2y"></a>得作别住羯磨。<a id="a-2z"></a>从今若行摩那埵竟人。<a id="a-30"></a>作第四人不应作别住羯磨。<a id="a-31"></a>若二行摩那埵竟人二清净人。<a id="a-32"></a>若三行摩那埵竟人一清净人。<a id="a-33"></a>若一切摩那埵竟人。<a id="a-34"></a>皆不得作别住羯磨。<a id="a-35"></a>极少四清净共住同见比丘。<a id="a-36"></a>得作别住羯磨。<a id="a-37"></a>从今不共住人。<a id="a-38"></a>作第四人不应作别住羯磨。<a id="a-39"></a>若二不共住人二清净人。<a id="a-3A"></a>若三不共住人一清净人。<a id="a-3B"></a>若一切不共住人。<a id="a-3C"></a>皆不应作。<a id="a-3D"></a>极少清净同见四比丘。<a id="a-3E"></a>应作别住羯磨。<a id="a-3F"></a>从今若别住人。<a id="a-3G"></a>作第四人不应作摩那埵羯磨。<a id="a-3H"></a>若二别住人二清净人。<a id="a-3I"></a>若三别住人一清净人。<a id="a-3J"></a>若一切别住人。<a id="a-3K"></a>皆不应作摩那埵羯磨。<a id="a-3L"></a>极少四清净共住同见比丘。<a id="a-3M"></a>得作摩那埵羯磨。<a id="a-3N"></a>从今若别住竟人。<a id="a-3O"></a>作第四人不应作摩那埵羯磨。<a id="a-3P"></a>若二别住竟人二清净人。<a id="a-3Q"></a>若三别住竟人一清净人。<a id="a-3R"></a>若一切别住竟人。<a id="a-3S"></a>皆不应作摩那埵羯磨。<a id="a-3T"></a>极少四清净共住同见比丘。<a id="a-3U"></a>得作摩那埵羯磨。<a id="a-3V"></a>从今行摩那埵人。<a id="a-3W"></a>作第四人不应作摩那埵羯磨。<a id="a-3X"></a>若二摩那埵人二清净人。<a id="a-3Y"></a>若三摩那埵人一清净人。<a id="a-3Z"></a>若一切摩那埵人。<a id="a-3a"></a>皆不应作摩那埵羯磨。<a id="a-3b"></a>极少四清净共住同见比丘。<a id="a-3c"></a>得作摩那埵羯磨。<a id="a-3d"></a>从今若行摩那埵竟人。<a id="a-3e"></a>作第四人不应作摩那埵羯磨。<a id="a-3f"></a>若二行摩那埵竟人二清净人。<a id="a-3g"></a>若三行摩那埵竟人一清净人。<a id="a-3h"></a>若一切行摩那埵竟人。<a id="a-3i"></a>皆不应作摩那埵羯磨。<a id="a-3j"></a>极少四清净共住同见比丘。<a id="a-3k"></a>得作摩那埵羯磨。<a id="a-3l"></a>从今不共住人。<a id="a-3m"></a>作第四人不应作摩那埵羯磨。<a id="a-3n"></a>若二不共住人二清净人。<a id="a-3o"></a>若三不共住人一清净人。<a id="a-3p"></a>若一切不共住人。<a id="a-3q"></a>皆不应作摩那埵羯磨。<a id="a-3r"></a>极少四清净同见比丘。<a id="a-3s"></a>应作摩那埵羯磨。<a id="a-3t"></a>从今别住人。<a id="a-3u"></a>作第四人不应作本日治羯羯磨。<a id="a-3v"></a>若二别住人二清净人。<a id="a-3w"></a>若三别住人一清净人。<a id="a-3x"></a>若一切别住人。<a id="a-3y"></a>皆不应作本日治羯磨。<a id="a-3z"></a>从今若别住竟人。<a id="a-40"></a>作第四人不应作本日治羯磨。<a id="a-41"></a>若二别住竟人二清净人。<a id="a-42"></a>若三别住竟人一清净人。<a id="a-43"></a>若一切别住竟人。<a id="a-44"></a>皆不应作本日治羯磨。<a id="a-45"></a>从今行摩那埵人。<a id="a-46"></a>作第四人不应作本日治羯磨。<a id="a-47"></a>若二行摩那埵人二清净人。<a id="a-48"></a>若三行摩那埵人一清净人。<a id="a-49"></a>若一切行摩那埵人。<a id="a-4A"></a>皆不应作本日治羯磨。<a id="a-4B"></a>极少四清净共住同见比丘。<a id="a-4C"></a>得作本日治羯磨。<a id="a-4D"></a>从今行摩那埵竟人。<a id="a-4E"></a>作第四人不应作本日治羯磨。<a id="a-4F"></a>若二摩那埵竟人二清净人。<a id="a-4G"></a>若三摩那埵竟人一清净人。<a id="a-4H"></a>若一切摩那埵竟人。<a id="a-4I"></a>皆不应作本日治羯磨。<a id="a-4J"></a>从今不共住人。<a id="a-4K"></a>作第四人不应作本日治羯磨。<a id="a-4L"></a>若二不共住人二清净人。<a id="a-4M"></a>若三不共住人一清净人。<a id="a-4N"></a>若一切不共住人。<a id="a-4O"></a>皆不应作本日治羯磨。<a id="a-4P"></a>极少四清净同见比丘。<a id="a-4Q"></a>应作本日治羯磨。<a id="a-4R"></a>从今别住人。<a id="a-4S"></a>作第四人不得是众中行别住。<a id="a-4T"></a>若二别住人二清净人。<a id="a-4U"></a>若三别住人一清净人。<a id="a-4V"></a>若一切别住人。<a id="a-4W"></a>皆不应是众中行别住。<a id="a-4X"></a>极少四清净同见比丘。<a id="a-4Y"></a>应是中行别住。<a id="a-4Z"></a>从今行别住竟人。<a id="a-4a"></a>作第四人是众中不得行别住。<a id="a-4b"></a>若二别住竟人二清净人。<a id="a-4c"></a>若三别住竟人一清净人。<a id="a-4d"></a>若一切别住竟人。<a id="a-4e"></a>皆不得是众中行别住。<a id="a-4f"></a>极少四清净同见比丘。<a id="a-4g"></a>是中得行别住。<a id="a-4h"></a>从今行摩那埵人。<a id="a-4i"></a>作第四人不应是众中行别住。<a id="a-4j"></a>若二摩那埵人二清净人。<a id="a-4k"></a>若三摩那埵人一清净人。<a id="a-4l"></a>若一切摩那埵人。<a id="a-4m"></a>不应是众中行别住。<a id="a-4n"></a>从今若摩那埵竟人。<a id="a-4o"></a>作第四人不应是众中行别住。<a id="a-4p"></a>若二摩那埵竟人二清净人。<a id="a-4q"></a>若三摩那埵竟人。<a id="a-4r"></a>一清净人。<a id="a-4s"></a>若一切摩那埵竟人。<a id="a-4t"></a>皆不应是众中行别住。<a id="a-4u"></a>极少四清净同见比丘。<a id="a-4v"></a>应是众中行别住。<a id="a-4w"></a>从今不共住人。<a id="a-4x"></a>作第四人不应是众中行别住。<a id="a-4y"></a>若二不共住人二清净人。<a id="a-4z"></a>若三不共住人。<a id="a-50"></a>一清净人。<a id="a-51"></a>若一切不共住人。<a id="a-52"></a>皆不应是众中行别住。<a id="a-53"></a>极少四清净同见比丘。<a id="a-54"></a>应是众中行别住。<a id="a-55"></a>从今行别住人。<a id="a-56"></a>作第四人不应是众中行。<a id="a-57"></a>摩那埵。<a id="a-58"></a>若二别住人二清净人。<a id="a-59"></a>若三别住人。<a id="a-5A"></a>一清净人。<a id="a-5B"></a>若一切别住人。<a id="a-5C"></a>皆不应是众中行摩那埵。<a id="a-5D"></a>极少四清净同见比丘。<a id="a-5E"></a>应是众中行摩那埵。<a id="a-5F"></a>从今别住竟人。<a id="a-5G"></a>作第四人不应是众中行摩那埵。<a id="a-5H"></a>若二别住竟人。<a id="a-5I"></a>二清净人。<a id="a-5J"></a>若三别住竟人。<a id="a-5K"></a>一清净人。<a id="a-5L"></a>若一切别住竟人。<a id="a-5M"></a>皆不应是众中行摩那埵。<a id="a-5N"></a>极少四清净同见比丘。<a id="a-5O"></a>应是众中行摩那埵。<a id="a-5P"></a>从今行摩那埵人。<a id="a-5Q"></a>作第四人不应是众中行摩那埵。<a id="a-5R"></a>若二摩那埵人。<a id="a-5S"></a>二清净人。<a id="a-5T"></a>若三摩那埵人。<a id="a-5U"></a>一清净人。<a id="a-5V"></a>若一切摩那埵人。<a id="a-5W"></a>皆不应是众中行摩那埵。<a id="a-5X"></a>从今行摩那埵竟人。<a id="a-5Y"></a>作第四人不应是众中行摩那埵。<a id="a-5Z"></a>若二摩那埵竟人。<a id="a-5a"></a>二清净人。<a id="a-5b"></a>若三摩那埵竟人。<a id="a-5c"></a>一清净人。<a id="a-5d"></a>若一切摩那埵竟人。<a id="a-5e"></a>皆不应是众中行摩那埵。<a id="a-5f"></a>极少四清净同见比丘。<a id="a-5g"></a>应是众中行摩那埵。<a id="a-5h"></a>从今不共住人。<a id="a-5i"></a>作第四人不应是众中行摩那埵。<a id="a-5j"></a>若二不共住人二清净人。<a id="a-5k"></a>若三不共住人。<a id="a-5l"></a>一清净人。<a id="a-5m"></a>若一切不共住人。<a id="a-5n"></a>皆不应是众中行摩那埵。<a id="a-5o"></a>极少四清净同见比丘。<a id="a-5p"></a>应是众中行摩那埵。<a id="a-5q"></a>从今行别住人。<a id="a-5r"></a>作第四人不应是众中行本日治。<a id="a-5s"></a>若二别住人。<a id="a-5t"></a>二清净人。<a id="a-5u"></a>若三别住人。<a id="a-5v"></a>一清净人。<a id="a-5w"></a>若一切别住人。<a id="a-5x"></a>皆不应是众中行本日治。<a id="a-5y"></a>从今行别住竟人。<a id="a-5z"></a>作第四人不应是众中行本日治。<a id="a-60"></a>若二别住竟人。<a id="a-61"></a>二清净人。<a id="a-62"></a>若三别住竟人。<a id="a-63"></a>一清净人。<a id="a-64"></a>若一切别住竟人。<a id="a-65"></a>不应是众中行本日治。<a id="a-66"></a>极少四清净同见比丘。<a id="a-67"></a>应是众中行本日治。<a id="a-68"></a>从今行摩那埵人。<a id="a-69"></a>作第四人不应是众中行本日治。<a id="a-6A"></a>若二摩那埵人。<a id="a-6B"></a>二清净人。<a id="a-6C"></a>若三摩那埵人。<a id="a-6D"></a>一清净人。<a id="a-6E"></a>若一切摩那埵人。<a id="a-6F"></a>皆不应是众中行本日治。<a id="a-6G"></a>从今行摩那埵竟人。<a id="a-6H"></a>作第四人不应是众中行本日治。<a id="a-6I"></a>若二摩那埵竟人。<a id="a-6J"></a>二清净人。<a id="a-6K"></a>若三摩那埵竟人。<a id="a-6L"></a>一清净人。<a id="a-6M"></a>若一切摩那埵竟人。<a id="a-6N"></a>皆不应是众中行本日治。<a id="a-6O"></a>极少四清净同见比丘。<a id="a-6P"></a>应是众中行本日治。<a id="a-6Q"></a>从今不共住人。<a id="a-6R"></a>作第四人不应是众中行本日治。<a id="a-6S"></a>若二不共住人。<a id="a-6T"></a>二清净人。<a id="a-6U"></a>若三不共住人。<a id="a-6V"></a>一清净人。<a id="a-6W"></a>若一切不共住人。<a id="a-6X"></a>皆不应是众中行本日治。<a id="a-6Y"></a>极少四清净同见比丘。<a id="a-6Z"></a>应是众中行本日治。<a id="a-6a"></a>从今别住人。<a id="a-6b"></a>作第二十人不应作出罪羯磨若二别住人。<a id="a-6c"></a>十八清净人。<a id="a-6d"></a>若三别住人。<a id="a-6e"></a>十七清净人。<a id="a-6f"></a>若四别住人。<a id="a-6g"></a>十六清净人。<a id="a-6h"></a>若五别住人。<a id="a-6i"></a>十五清净人。<a id="a-6j"></a>六别住人。<a id="a-6k"></a>十四清净人。<a id="a-6l"></a>七别住人。<a id="a-6m"></a>十三清净人。<a id="a-6n"></a>八别住人。<a id="a-6o"></a>十二清净人。<a id="a-6p"></a>九别住人。<a id="a-6q"></a>十一清净人。<a id="a-6r"></a>若十别住人。<a id="a-6s"></a>十清净人。<a id="a-6t"></a>十一别住人。<a id="a-6u"></a>九清净人。<a id="a-6v"></a>若十二别住人。<a id="a-6w"></a>八清净人。<a id="a-6x"></a>若十三别住人。<a id="a-6y"></a>七清净人。<a id="a-6z"></a>若十四别住人。<a id="a-70"></a>六清净人。<a id="a-71"></a>若十五别住人。<a id="a-72"></a>五清净人。<a id="a-73"></a>十六别住人。<a id="a-74"></a>四清净人。<a id="a-75"></a>十七别住人。<a id="a-76"></a>三清净人。<a id="a-77"></a>十八别住人。<a id="a-78"></a>二清净人。<a id="a-79"></a>若十九别住人。<a id="a-7A"></a>一清净人。<a id="a-7B"></a>若一切别住人。<a id="a-7C"></a>皆不应作出罪羯磨。<a id="a-7D"></a>极少二十清净同见比丘。<a id="a-7E"></a>得作出罪羯磨。<a id="a-7F"></a>从今别住竟人作第二十人。<a id="a-7G"></a>行摩那埵人作第二十人。<a id="a-7H"></a>若行摩那埵竟人作第二十人。<a id="a-7I"></a>若不共住人作第二十人。<a id="a-7J"></a>皆不应作出罪羯磨。<a id="a-7K"></a>从今二别住竟人。<a id="a-7L"></a>十八清净人。<a id="a-7M"></a>乃至一切不共住人亦如是。<a id="a-7N"></a>极少二十清净同见比丘。<a id="a-7O"></a>应作出罪羯磨(八法中顺行法第五竟)。</p>
  <p data-pb></p>
  <h2 id="a7P">八法中遮法第七</h2>
  <p id="a7Q">佛在瞻波国。<a id="a-7R"></a>尔时世尊。<a id="a-7S"></a>十五日布萨时。<a id="a-7T"></a>在众僧前敷座处坐。<a id="a-7U"></a>观诸比丘心。<a id="a-7V"></a>观诸比丘心已。<a id="a-7W"></a>初夜默然入定。<a id="a-7X"></a>尔时有一比丘。<a id="a-7Y"></a>从坐起偏袒右肩右膝着地合掌白佛言。<a id="a-7Z"></a>世尊。<a id="a-7a"></a>初夜分过。<a id="a-7b"></a>佛及僧坐久。<a id="a-7c"></a>愿世尊说波罗提木叉。<a id="a-7d"></a>佛时默然。<a id="a-7e"></a>至中夜分。<a id="a-7f"></a>是比丘第二从坐起偏袒右肩合掌白佛言。<a id="a-7g"></a>世尊。<a id="a-7h"></a>初夜已过中夜又过。<a id="a-7i"></a>佛及僧坐久。<a id="a-7j"></a>愿世尊说波罗提木叉。<a id="a-7k"></a>佛故默然。<a id="a-7l"></a>至后夜。<a id="a-7m"></a>是比丘第三从坐起偏袒右肩合掌白佛言。<a id="a-7n"></a>世尊。<a id="a-7o"></a>初夜分过中夜亦过。<a id="a-7p"></a>后夜分多过。<a id="a-7q"></a>东方欲动。<a id="a-7r"></a>佛及僧坐久。<a id="a-7s"></a>愿世尊说波罗提木叉。<a id="a-7t"></a>尔时佛语是比丘。<a id="a-7u"></a>我众不清净。<a id="a-7v"></a>时长老目连在众中坐。<a id="a-7w"></a>便作是念。<a id="a-7x"></a>佛为谁故作是言。<a id="a-7y"></a>我众不清净。<a id="a-7z"></a>我当入定观之。<a id="a-80"></a>佛为谁故乃说是语。<a id="a-81"></a>即便入定观一切众心。<a id="a-82"></a>如是观时。<a id="a-83"></a>见佛所为不清净比丘。<a id="a-84"></a>寻从定起。<a id="a-85"></a>诣是比丘所。<a id="a-86"></a>捉臂拽出语言。<a id="a-87"></a>痴人。<a id="a-88"></a>汝远去灭去。<a id="a-89"></a>永离比丘法。<a id="a-8A"></a>汝今僧中末后共住。<a id="a-8B"></a>时目连驱比丘出已闭门下橝。<a id="a-8C"></a>往诣佛所头面礼佛足却坐一面白佛言。<a id="a-8D"></a>世尊。<a id="a-8E"></a>佛所说众不清净比丘。<a id="a-8F"></a>我已驱出语言。<a id="a-8G"></a>痴人。<a id="a-8H"></a>远去灭去。<a id="a-8I"></a>永离比丘法。<a id="a-8J"></a>汝今僧中末后共住世尊。<a id="a-8K"></a>初夜已过中夜亦过。<a id="a-8L"></a>后夜多过东方欲动。<a id="a-8M"></a>佛及僧坐久。<a id="a-8N"></a>愿世尊说波罗提木叉。<a id="a-8O"></a>佛语目连。<a id="a-8P"></a>是痴人得大重罪。<a id="a-8Q"></a>恼佛及僧故。<a id="a-8R"></a>目连。<a id="a-8S"></a>若佛于不净众中说波罗提木叉者。<a id="a-8T"></a>是不清净人头破七分。<a id="a-8U"></a>目连。<a id="a-8V"></a>从今汝等当自说波罗提木叉。<a id="a-8W"></a>佛不复为汝等说。<a id="a-8X"></a>目连。<a id="a-8Y"></a>譬如大海渐渐深广。<a id="a-8Z"></a>佛法亦如是。<a id="a-8a"></a>次第结戒次第立制次第教学。<a id="a-8b"></a>目连。<a id="a-8c"></a>若我法中次第结戒次第立制次第教学。<a id="a-8d"></a>是我法中希有。<a id="a-8e"></a>目连。<a id="a-8f"></a>譬如大海不越常限。<a id="a-8g"></a>我法亦如是。<a id="a-8h"></a>若比丘比丘尼优婆塞优婆夷。<a id="a-8i"></a>乃至失命因缘护戒不缺。<a id="a-8j"></a>目连。<a id="a-8k"></a>若我法中所可制戒。<a id="a-8l"></a>若比丘比丘尼优婆塞优婆夷。<a id="a-8m"></a>乃至失命因缘不越戒。<a id="a-8n"></a>是我法中希有。<a id="a-8o"></a>目连。<a id="a-8p"></a>譬如大海深广深广无量。<a id="a-8q"></a>佛法亦如是。<a id="a-8r"></a>深义无量。<a id="a-8s"></a>目连。<a id="a-8t"></a>若佛法义深广深广无量。<a id="a-8u"></a>是我法中希有。<a id="a-8v"></a>目连。<a id="a-8w"></a>譬如大海淳一碱味。<a id="a-8x"></a>佛法亦如是。<a id="a-8y"></a>淳一解脱味。<a id="a-8z"></a>目连。<a id="a-90"></a>若佛法淳一解脱味者。<a id="a-91"></a>是我法中希有。<a id="a-92"></a>目连。<a id="a-93"></a>譬如大海大众生住处。<a id="a-94"></a>摩竭鱼鼋鼍婆留耆鱼提麑鱼提麑耆罗鱼。<a id="a-95"></a>此等在海中未足为奇。<a id="a-96"></a>有百由旬身者二百三百乃至七百由延身。<a id="a-97"></a>此等众生处海中亦未为奇。<a id="a-98"></a>目连。<a id="a-99"></a>佛法海中大人住处亦如是。<a id="a-9A"></a>大人者。<a id="a-9B"></a>若阿罗汉向阿罗汉。<a id="a-9C"></a>若阿那含向阿那含。<a id="a-9D"></a>若斯陀舍向斯陀舍。<a id="a-9E"></a>若须陀洹向须陀洹。<a id="a-9F"></a>目连。<a id="a-9G"></a>佛法大海中大人所住。<a id="a-9H"></a>若阿罗汉乃至向须陀洹。<a id="a-9I"></a>是我法中希有。<a id="a-9J"></a>目连。<a id="a-9K"></a>譬如大海多宝无量宝种种积满。<a id="a-9L"></a>诸宝者。<a id="a-9M"></a>金银真珠砗渠玛瑙琉璃摩尼珠贝珊瑚楼枝等。<a id="a-9N"></a>目连。<a id="a-9O"></a>佛法海亦如是。<a id="a-9P"></a>多宝无量宝种种积满。<a id="a-9Q"></a>所谓四念处四正勤四如意足五根五力七觉八正道。<a id="a-9R"></a>目连。<a id="a-9S"></a>若佛法中多宝无量宝种种积满。<a id="a-9T"></a>四念处四正勤四如意足五根五力七觉八道。<a id="a-9U"></a>是我法中希有。<a id="a-9V"></a>目连。<a id="a-9W"></a>譬如大海清净不宿臭尸。<a id="a-9X"></a>若有臭尸风吹上岸。<a id="a-9Y"></a>目连。<a id="a-9Z"></a>如来法海清净亦如是。<a id="a-9a"></a>不宿臭尸。<a id="a-9b"></a>臭尸者。<a id="a-9c"></a>所谓破戒人也。<a id="a-9d"></a>心乐恶法内烂外流。<a id="a-9e"></a>非梵行自说梵行。<a id="a-9f"></a>非沙门自言沙门。<a id="a-9g"></a>是名臭尸。<a id="a-9h"></a>如是等人。<a id="a-9i"></a>虽常随众而实远离。<a id="a-9j"></a>佛法清净不宿臭尸。<a id="a-9k"></a>是我法中希有。<a id="a-9l"></a>目连。<a id="a-9m"></a>譬如大海阎浮提界四大河流入。<a id="a-9n"></a>所谓恒河流夜摩那河婆罗河阿醯罗婆提摩驮河流入大海。<a id="a-9o"></a>有龙力出水及澍洪雨如车轴下。<a id="a-9p"></a>受如是水海不增不减。<a id="a-9q"></a>佛法中亦如是。<a id="a-9r"></a>刹利种以信出家。<a id="a-9s"></a>剃除须发服三法衣。<a id="a-9t"></a>得证不坏心解脱。<a id="a-9u"></a>不增不减。<a id="a-9v"></a>如是若婆罗门种违舍种首陀罗种。<a id="a-9w"></a>以信出家剃除须发服三法衣。<a id="a-9x"></a>得不坏证心解脱。<a id="a-9y"></a>无增无减。<a id="a-9z"></a>目连。<a id="a-A0"></a>若佛法中有刹利种。<a id="a-A1"></a>乃至首陀罗种。<a id="a-A2"></a>以信出家得不坏心解脱。<a id="a-A3"></a>不增不减。<a id="a-A4"></a>是我法中希有。<a id="a-A5"></a>佛说是已语诸比丘。<a id="a-A6"></a>从今汝等自共说戒。<a id="a-A7"></a>如来不复为汝等说。<a id="a-A8"></a>尔时佛不复说戒故。<a id="a-A9"></a>诸比丘说戒。<a id="a-AA"></a>时有来者。<a id="a-AB"></a>有不来者。<a id="a-AC"></a>坐中比丘有犯罪者。<a id="a-AD"></a>诸比丘以是事白佛。<a id="a-AE"></a>佛言。<a id="a-AF"></a>布萨说波罗提木叉时。<a id="a-AG"></a>一切比丘应来。<a id="a-AH"></a>若有因缘者。<a id="a-AI"></a>应当与欲清净。<a id="a-AJ"></a>中有犯戒者应遮。<a id="a-AK"></a>时诸比丘。<a id="a-AL"></a>有欲遮者。<a id="a-AM"></a>有不欲遮者。<a id="a-AN"></a>佛言。<a id="a-AO"></a>欲遮者应遮。<a id="a-AP"></a>不欲者不应强遮。<a id="a-AQ"></a>诸比丘闻欲遮者应遮。<a id="a-AR"></a>不知当云何遮。<a id="a-AS"></a>佛言。<a id="a-AT"></a>若眼见事应遮。</p>
  <p id="aAU">尔时有比丘得天眼者。<a id="a-AV"></a>见诸比丘犯罪如雨駚下。<a id="a-AW"></a>见已便遮以是因缘故。<a id="a-AX"></a>斗诤事起。<a id="a-AY"></a>不得布萨说波罗提木叉。<a id="a-AZ"></a>是事白佛。<a id="a-Aa"></a>佛语诸比丘。<a id="a-Ab"></a>莫用天眼。<a id="a-Ac"></a>随以肉眼所见应遮。<a id="a-Ad"></a>诸比丘以肉眼遮时。<a id="a-Ae"></a>有斗诤事起。<a id="a-Af"></a>不得布萨说波罗提木叉。<a id="a-Ag"></a>佛言。<a id="a-Ah"></a>应以所闻事遮。<a id="a-Ai"></a>用闻遮时多有所闻。<a id="a-Aj"></a>闻某比丘犯波罗夷。<a id="a-Ak"></a>某犯僧伽婆尸沙。<a id="a-Al"></a>某犯波夜提。<a id="a-Am"></a>某犯波罗提提舍尼。<a id="a-An"></a>某犯突吉罗。<a id="a-Ao"></a>闻已皆遮。<a id="a-Ap"></a>以是因缘故。<a id="a-Aq"></a>斗诤事起。<a id="a-Ar"></a>不得布萨说戒。<a id="a-As"></a>佛言。<a id="a-At"></a>应以疑遮。<a id="a-Au"></a>诸比丘多有所疑。<a id="a-Av"></a>若疑身犯口犯。<a id="a-Aw"></a>若疑犯有残犯无残。<a id="a-Ax"></a>若聚落中若阿练儿处。<a id="a-Ay"></a>以是疑故。<a id="a-Az"></a>遮斗诤事起。<a id="a-B0"></a>不得布萨说戒。<a id="a-B1"></a>佛言。<a id="a-B2"></a>应以自言遮。<a id="a-B3"></a>清净者默然。</p>
  <p id="aB4">有一非法遮说戒。<a id="a-B5"></a>有一如法遮说戒。<a id="a-B6"></a>若比丘于五种犯中。<a id="a-B7"></a>无根遮说戒。<a id="a-B8"></a>是名非法。<a id="a-B9"></a>如法者。<a id="a-BA"></a>若比丘于五种犯中。<a id="a-BB"></a>有根本遮说戒。<a id="a-BC"></a>是名如法。<a id="a-BD"></a>有二种非法遮说戒二种如法遮说戒。<a id="a-BE"></a>二非法者。<a id="a-BF"></a>于五种犯中无根。<a id="a-BG"></a>若作若不作遮说戒。<a id="a-BH"></a>是名二非法。<a id="a-BI"></a>二如法者。<a id="a-BJ"></a>于五种犯中有根作不作。<a id="a-BK"></a>是名二如法。<a id="a-BL"></a>复有三种非法遮说戒。<a id="a-BM"></a>三种如法遮说戒三非法者。<a id="a-BN"></a>若比丘无根破戒。<a id="a-BO"></a>无根破见。<a id="a-BP"></a>无根破威仪。<a id="a-BQ"></a>是名三非法遮说戒。<a id="a-BR"></a>三如法者。<a id="a-BS"></a>有根破戒破见破威仪。<a id="a-BT"></a>是名三如法遮说戒。<a id="a-BU"></a>复有四种非法遮说戒。<a id="a-BV"></a>四如法遮说戒。<a id="a-BW"></a>四非法遮者。<a id="a-BX"></a>无根破戒破正见破正命破威仪。<a id="a-BY"></a>是名四非法遮说戒。<a id="a-BZ"></a>四如法者。<a id="a-Ba"></a>有根破戒破正见破正命破威仪。<a id="a-Bb"></a>是名四如法遮说戒。<a id="a-Bc"></a>复有五非法遮说戒五如法遮说戒。<a id="a-Bd"></a>五非法遮者。<a id="a-Be"></a>无根波罗夷遮说戒。<a id="a-Bf"></a>是名非法遮。<a id="a-Bg"></a>无根僧伽婆尸沙。<a id="a-Bh"></a>波夜提。<a id="a-Bi"></a>波罗提提舍尼。<a id="a-Bj"></a>突吉罗。<a id="a-Bk"></a>遮说戒。<a id="a-Bl"></a>是名五非法遮。<a id="a-Bm"></a>五如法遮者。<a id="a-Bn"></a>有根波罗夷遮说戒。<a id="a-Bo"></a>是名如法遮。<a id="a-Bp"></a>有根僧伽婆尸沙。<a id="a-Bq"></a>波夜提。<a id="a-Br"></a>波罗提提舍尼。<a id="a-Bs"></a>突吉罗。<a id="a-Bt"></a>遮说戒。<a id="a-Bu"></a>是名五如法遮。<a id="a-Bv"></a>复有六非法遮说戒。<a id="a-Bw"></a>六如法遮说戒。<a id="a-Bx"></a>六非法者。<a id="a-By"></a>无根破戒作不作。<a id="a-Bz"></a>无根破见作不作。<a id="a-C0"></a>无根破命作不作。<a id="a-C1"></a>是名六非法遮。<a id="a-C2"></a>六如法者。<a id="a-C3"></a>有根破戒作不作。<a id="a-C4"></a>有根破见作不作。<a id="a-C5"></a>有根破命作不作。<a id="a-C6"></a>是名六如法遮说戒。<a id="a-C7"></a>复有七非法遮说戒。<a id="a-C8"></a>七如法遮说戒。<a id="a-C9"></a>七非法者。<a id="a-CA"></a>无根波罗夷遮说戒。<a id="a-CB"></a>无根僧伽婆尸沙。<a id="a-CC"></a>波夜提。<a id="a-CD"></a>波罗提提舍尼。<a id="a-CE"></a>突吉罗。<a id="a-CF"></a>从恶口起突吉罗。<a id="a-CG"></a>从偷兰遮起突吉罗。<a id="a-CH"></a>是名七非法遮。<a id="a-CI"></a>七如法者。<a id="a-CJ"></a>有根波罗夷。<a id="a-CK"></a>僧伽婆尸沙。<a id="a-CL"></a>波夜提。<a id="a-CM"></a>波罗提提舍尼。<a id="a-CN"></a>突吉罗。<a id="a-CO"></a>从恶口起突吉罗。<a id="a-CP"></a>从偷兰遮。<a id="a-CQ"></a>起突吉罗。<a id="a-CR"></a>遮说戒。<a id="a-CS"></a>是名七如法遮。<a id="a-CT"></a>复有八非法遮说戒。<a id="a-CU"></a>八如法遮说戒。<a id="a-CV"></a>八非法者。<a id="a-CW"></a>无根破戒作不作。<a id="a-CX"></a>无根破见作不作。<a id="a-CY"></a>无根破命作不作。<a id="a-CZ"></a>无根破威仪作不作。<a id="a-Ca"></a>遮说戒。<a id="a-Cb"></a>是名八非法遮说戒。<a id="a-Cc"></a>八如法者。<a id="a-Cd"></a>有根破戒作不作。<a id="a-Ce"></a>有根破见作不作。<a id="a-Cf"></a>有根破命作不作。<a id="a-Cg"></a>有根破威仪作不作遮说戒。<a id="a-Ch"></a>是名八如法遮说戒。<a id="a-Ci"></a>复有九非法遮说戒。<a id="a-Cj"></a>九如法遮说戒。<a id="a-Ck"></a>九非法者。<a id="a-Cl"></a>无根有残作遮说戒。<a id="a-Cm"></a>若无根有残不作。<a id="a-Cn"></a>若无根有残作不作。<a id="a-Co"></a>若无根无残作。<a id="a-Cp"></a>若无根无残不作。<a id="a-Cq"></a>若无根无残作不作。<a id="a-Cr"></a>若无根有残无残作。<a id="a-Cs"></a>若无根有残无残不作。<a id="a-Ct"></a>若无根有残无残作不作遮说戒。<a id="a-Cu"></a>是名九非法遮。<a id="a-Cv"></a>九如法者。<a id="a-Cw"></a>有根有残作。<a id="a-Cx"></a>有根有残不作。<a id="a-Cy"></a>有根有残作不作。<a id="a-Cz"></a>有根无残作。<a id="a-D0"></a>有根无残不作。<a id="a-D1"></a>有根无残作不作。<a id="a-D2"></a>有根有残无残作。<a id="a-D3"></a>有根有残无残不作。<a id="a-D4"></a>有根有残无残作不作遮说戒。<a id="a-D5"></a>是名九如法遮说戒。<a id="a-D6"></a>复有十非法遮说戒。<a id="a-D7"></a>十如法遮说戒。<a id="a-D8"></a>十非法者。<a id="a-D9"></a>若比丘不犯波罗夷。<a id="a-DA"></a>若比丘犯波罗夷。<a id="a-DB"></a>僧未出是罪。<a id="a-DC"></a>若不轻呵僧。<a id="a-DD"></a>若比丘轻呵僧。<a id="a-DE"></a>僧未欲出罪。<a id="a-DF"></a>若不舍戒。<a id="a-DG"></a>若僧未欲出舍戒事。<a id="a-DH"></a>若随顺如法僧事。<a id="a-DI"></a>若破戒破见破威仪。<a id="a-DJ"></a>不见不闻不疑。<a id="a-DK"></a>遮说戒。<a id="a-DL"></a>是名十非法遮。<a id="a-DM"></a>十如法者。<a id="a-DN"></a>若比丘犯波罗夷。<a id="a-DO"></a>若僧欲出波罗夷事。<a id="a-DP"></a>若轻呵僧。<a id="a-DQ"></a>若僧欲出轻呵僧事。<a id="a-DR"></a>若舍戒。<a id="a-DS"></a>若僧欲出舍戒事。<a id="a-DT"></a>若比丘不随顺如法僧事。<a id="a-DU"></a>若破戒若破见若破威仪。<a id="a-DV"></a>若见若闻若疑。<a id="a-DW"></a>遮说戒。<a id="a-DX"></a>是名十如法遮说戒。<a id="a-DY"></a>若比丘犯波罗夷者。<a id="a-DZ"></a>有比丘见余比丘犯波罗夷相貌。<a id="a-Da"></a>若从他闻某比丘犯波罗夷。<a id="a-Db"></a>若彼自说我犯波罗夷。<a id="a-Dc"></a>若比丘虽不现前眼见。<a id="a-Dd"></a>展转闻信闻疑。<a id="a-De"></a>某比丘犯波罗夷。<a id="a-Df"></a>诸比丘若用见若用闻若用疑。<a id="a-Dg"></a>欲此住处彼住处遮是比丘说戒。<a id="a-Dh"></a>应作是言。<a id="a-Di"></a>遮某比丘说戒。<a id="a-Dj"></a>某比丘在众中。<a id="a-Dk"></a>僧不得布萨说戒。<a id="a-Dl"></a>是名比丘犯波罗夷。<a id="a-Dm"></a>僧欲出波罗夷事者。<a id="a-Dn"></a>如比丘犯波罗夷事。<a id="a-Do"></a>僧欲捡挍是比丘事时。<a id="a-Dp"></a>有是难起及余难若八难中一一难起是。<a id="a-Dq"></a>事未决断。<a id="a-Dr"></a>僧从坐起去。<a id="a-Ds"></a>即时一比丘僧中唱言。<a id="a-Dt"></a>大德僧听。<a id="a-Du"></a>今僧欲捡挍某比丘犯波罗夷事。<a id="a-Dv"></a>有是难起及余难起。<a id="a-Dw"></a>若八难中一一难起。<a id="a-Dx"></a>是事未断。<a id="a-Dy"></a>僧从坐起去。<a id="a-Dz"></a>若僧时到僧忍听。<a id="a-E0"></a>僧后布萨时。<a id="a-E1"></a>当先断某比丘事。<a id="a-E2"></a>是名白。<a id="a-E3"></a>若诸比丘后布萨时。<a id="a-E4"></a>能先断是比丘事者善。<a id="a-E5"></a>若不能断。<a id="a-E6"></a>诸比丘若欲此住处彼住处遮是比丘说戒。<a id="a-E7"></a>应作是言。<a id="a-E8"></a>遮某比丘说戒。<a id="a-E9"></a>某比丘在众中。<a id="a-EA"></a>僧不得布萨说戒。<a id="a-EB"></a>是名僧欲出比丘犯波罗夷事。<a id="a-EC"></a>轻呵僧者。<a id="a-ED"></a>若比丘见余比丘轻呵僧相貌。<a id="a-EE"></a>以是相貌轻呵僧。<a id="a-EF"></a>若从他闻某比丘轻呵僧。<a id="a-EG"></a>若彼比丘自说我轻呵僧。<a id="a-EH"></a>若比丘虽不现前眼见。<a id="a-EI"></a>展转闻信闻疑。<a id="a-EJ"></a>某比丘轻呵僧。<a id="a-EK"></a>诸比丘若用见若用闻若用疑。<a id="a-EL"></a>若欲此住处彼住处遮是比丘说戒。<a id="a-EM"></a>应作是言。<a id="a-EN"></a>遮某比丘说戒。<a id="a-EO"></a>某比丘在众中。<a id="a-EP"></a>僧不得说戒是名轻呵僧。<a id="a-EQ"></a>僧欲出轻呵僧事者。<a id="a-ER"></a>如比丘轻呵僧。<a id="a-ES"></a>僧欲捡挍是比丘事时。<a id="a-ET"></a>有是难起及余因缘。<a id="a-EU"></a>若八难中一一难起。<a id="a-EV"></a>是事未断。<a id="a-EW"></a>僧从坐起去。<a id="a-EX"></a>即时一比丘僧中唱言。<a id="a-EY"></a>大德僧听。<a id="a-EZ"></a>今僧欲捡挍某比丘轻呵僧事。<a id="a-Ea"></a>以是难起若余因缘若八难中一一难起。<a id="a-Eb"></a>是事未断。<a id="a-Ec"></a>僧从坐起去若僧时到僧忍听。<a id="a-Ed"></a>僧后布萨时。<a id="a-Ee"></a>当先断某比丘是事。<a id="a-Ef"></a>是名白。<a id="a-Eg"></a>若诸比丘后布萨时能先断是比丘事者善。<a id="a-Eh"></a>若不能断。<a id="a-Ei"></a>诸比丘若欲此住处彼住处遮是比丘说戒。<a id="a-Ej"></a>应作是言。<a id="a-Ek"></a>遮某比丘说戒。<a id="a-El"></a>某比丘在众中。<a id="a-Em"></a>僧不应布萨说戒。<a id="a-En"></a>是名欲出轻呵僧事。<a id="a-Eo"></a>舍戒者。<a id="a-Ep"></a>若比丘见余比丘舍戒相貌。<a id="a-Eq"></a>以是相貌舍戒。<a id="a-Er"></a>若从他闻某比丘舍戒。<a id="a-Es"></a>若彼比丘自说我舍戒。<a id="a-Et"></a>若比丘虽不现前眼见。<a id="a-Eu"></a>展转闻信闻疑。<a id="a-Ev"></a>某比丘舍戒。<a id="a-Ew"></a>诸比丘若用见若用闻若用疑。<a id="a-Ex"></a>若欲此住处彼住处遮是比丘说戒。<a id="a-Ey"></a>应作是言。<a id="a-Ez"></a>遮某比丘说戒。<a id="a-F0"></a>某比丘在众中。<a id="a-F1"></a>僧不得说戒。<a id="a-F2"></a>是名舍戒。<a id="a-F3"></a>欲出舍戒事者。<a id="a-F4"></a>如比丘舍戒僧欲捡挍是比丘事时。<a id="a-F5"></a>有是难起及余难起。<a id="a-F6"></a>若八难中一一难起。<a id="a-F7"></a>僧从坐起去。<a id="a-F8"></a>即时一比丘僧中唱言。<a id="a-F9"></a>大德僧听。<a id="a-FA"></a>今欲捡挍某比丘舍戒事为是难起及余因缘若八难中一一难起。<a id="a-FB"></a>是事未断。<a id="a-FC"></a>僧从坐起去。<a id="a-FD"></a>若僧时到僧忍听。<a id="a-FE"></a>僧后布萨时。<a id="a-FF"></a>当先断某比丘是事。<a id="a-FG"></a>是名白。<a id="a-FH"></a>若诸比丘后布萨时。<a id="a-FI"></a>能先断是比丘事者善。<a id="a-FJ"></a>若不能断。<a id="a-FK"></a>诸比丘若欲此住处彼住处遮是比丘说戒。<a id="a-FL"></a>应作是言。<a id="a-FM"></a>遮某比丘说戒。<a id="a-FN"></a>某比丘在众中。<a id="a-FO"></a>僧不应布萨说戒。<a id="a-FP"></a>是名欲出舍戒事。<a id="a-FQ"></a>不随顺如法僧事者。<a id="a-FR"></a>随僧所作事。<a id="a-FS"></a>若白一羯磨白二羯磨白四羯磨布萨自恣立十四人羯磨。<a id="a-FT"></a>若比丘见余比丘不随顺如法僧事相貌。<a id="a-FU"></a>若从他闻某比丘不随顺如法僧事。<a id="a-FV"></a>若彼比丘自说我不随顺如法僧事。<a id="a-FW"></a>若比丘虽不现前眼见。<a id="a-FX"></a>展转闻信闻疑。<a id="a-FY"></a>某比丘不随顺如法僧事。<a id="a-FZ"></a>诸比丘若用见若用闻若用疑。<a id="a-Fa"></a>若此住处彼住处遮是比丘说戒。<a id="a-Fb"></a>应作是言。<a id="a-Fc"></a>遮某比丘说戒。<a id="a-Fd"></a>某比丘在众中。<a id="a-Fe"></a>僧不应布萨说戒。<a id="a-Ff"></a>是名不随顺如法僧事。<a id="a-Fg"></a>破戒者。<a id="a-Fh"></a>有比丘犯波罗夷。<a id="a-Fi"></a>犯僧伽婆尸沙。<a id="a-Fj"></a>波夜提。<a id="a-Fk"></a>波罗提提舍尼。<a id="a-Fl"></a>突吉罗。<a id="a-Fm"></a>若诸比丘。<a id="a-Fn"></a>见比丘犯戒相貌。<a id="a-Fo"></a>若从他闻某比丘破戒。<a id="a-Fp"></a>若彼自说。<a id="a-Fq"></a>若比丘虽不现前眼见。<a id="a-Fr"></a>展转闻信闻疑。<a id="a-Fs"></a>某比丘破戒。<a id="a-Ft"></a>诸比丘若用见若用闻若用疑。<a id="a-Fu"></a>若欲此住处彼住处遮是比丘说戒。<a id="a-Fv"></a>应作是言。<a id="a-Fw"></a>遮某比丘说戒。<a id="a-Fx"></a>某比丘在众中。<a id="a-Fy"></a>僧不得说戒。<a id="a-Fz"></a>是名破戒。<a id="a-G0"></a>破见者。<a id="a-G1"></a>除身见为本六十二见。<a id="a-G2"></a>若起余见。<a id="a-G3"></a>谓无罪无福无施无善无恶无善恶果报无今世后世无父无母。<a id="a-G4"></a>无世间阿罗汉得正行今世后世自身作证我生已尽所作已办梵行已立从是身更不受后有。<a id="a-G5"></a>若诸比丘见是比丘破见相貌。<a id="a-G6"></a>若从他闻若彼比丘自说。<a id="a-G7"></a>若比丘虽不现前眼见。<a id="a-G8"></a>展转闻信闻疑。<a id="a-G9"></a>某比丘破见。<a id="a-GA"></a>诸比丘若用见若用闻若用疑。<a id="a-GB"></a>若此住处彼住处。<a id="a-GC"></a>欲遮是比丘说戒应作是言。<a id="a-GD"></a>遮某比丘说戒。<a id="a-GE"></a>某比丘在众中。<a id="a-GF"></a>僧不得说戒。<a id="a-GG"></a>是名破见。<a id="a-GH"></a>破威仪者。<a id="a-GI"></a>有比丘于和上阿阇梨一切上座所。<a id="a-GJ"></a>作邪恶破威仪行。<a id="a-GK"></a>若诸比丘见是比丘破威仪相貌。<a id="a-GL"></a>若从他闻某比丘破威仪。<a id="a-GM"></a>若彼自说。<a id="a-GN"></a>若比丘虽不现前眼见。<a id="a-GO"></a>展转闻信闻疑。<a id="a-GP"></a>某比丘破威仪。<a id="a-GQ"></a>诸比丘。<a id="a-GR"></a>若用见若用闻若用疑。<a id="a-GS"></a>若此住处彼住处。<a id="a-GT"></a>欲遮是比丘说戒者。<a id="a-GU"></a>应作是言。<a id="a-GV"></a>遮某比丘说戒。<a id="a-GW"></a>某比丘在众中。<a id="a-GX"></a>不得说戒。<a id="a-GY"></a>是名破威仪(八法中遮法第七竟)。</p>
 </body>
</html>