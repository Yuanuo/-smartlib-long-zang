<!doctype html>
<html id="z3IBUu2ln" data-ver="1407">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">十诵律卷第十(第二诵之四)</h1>
  <h2 id="a2">九十波逸提之二</h2>
  <p id="a3">佛在维耶离国。<a id="a-4"></a>夏安居时。<a id="a-5"></a>与大比丘僧俱。<a id="a-6"></a>时世饥俭乞食难得。<a id="a-7"></a>诸人妻子自乏饮食。<a id="a-8"></a>况与乞人。<a id="a-9"></a>佛以是因缘故集比丘僧。<a id="a-A"></a>语诸比丘。<a id="a-B"></a>汝等知不。<a id="a-C"></a>此间饥俭乞食难得。<a id="a-D"></a>诸人妻子自乏饮食。<a id="a-E"></a>况与乞人。<a id="a-F"></a>汝等比丘随所知识。<a id="a-G"></a>随诸亲里。<a id="a-H"></a>随所信人。<a id="a-I"></a>往彼安居。<a id="a-J"></a>莫以饮食因缘故受诸苦恼。<a id="a-K"></a>诸比丘受教已。<a id="a-L"></a>头面礼足随知识去。<a id="a-M"></a>有往憍萨罗国安居。<a id="a-N"></a>有比丘往婆求摩河边。<a id="a-O"></a>依止一聚落安居。<a id="a-P"></a>是聚落中有富贵家。<a id="a-Q"></a>多饶财宝谷米丰盈。<a id="a-R"></a>多诸产业田地人民奴婢作使。<a id="a-S"></a>种种成就。<a id="a-T"></a>尔时婆求摩比丘作是念。<a id="a-U"></a>今世饥俭乞食难得。<a id="a-V"></a>诸人妻子自乏饮食。<a id="a-W"></a>况与乞人。<a id="a-X"></a>是聚落中有富贵家。<a id="a-Y"></a>多饶财宝谷米丰盈。<a id="a-Z"></a>多诸产业田地人民奴婢作使种种成就。<a id="a-a"></a>我等何不往到其舍共相叹言。<a id="a-b"></a>聚落主知不。<a id="a-c"></a>汝等得大善利。<a id="a-d"></a>有大福田。<a id="a-e"></a>众僧依汝聚落安居。<a id="a-f"></a>此众中某是阿罗汉。<a id="a-g"></a>某向阿罗汉。<a id="a-h"></a>某阿那含。<a id="a-i"></a>某向阿那含。<a id="a-j"></a>某斯陀含。<a id="a-k"></a>某向斯陀含。<a id="a-l"></a>某须陀洹。<a id="a-m"></a>某向须陀洹。<a id="a-n"></a>某得初禅二禅三禅四禅。<a id="a-o"></a>某得无量慈悲喜舍。<a id="a-p"></a>某得空处识处无所有处非有想非无想处。<a id="a-q"></a>某得不净观。<a id="a-r"></a>某得阿那般那念。<a id="a-s"></a>诸比丘作是念已。<a id="a-t"></a>即入聚落至富贵舍。<a id="a-u"></a>共相叹言。<a id="a-v"></a>居士知不。<a id="a-w"></a>汝等得大善利。<a id="a-x"></a>有大福田。<a id="a-y"></a>众僧依汝聚落安居。<a id="a-z"></a>某是阿罗汉。<a id="a-10"></a>某向阿罗汉。<a id="a-11"></a>某阿那含。<a id="a-12"></a>某向阿那含。<a id="a-13"></a>某斯陀含。<a id="a-14"></a>某向斯陀含。<a id="a-15"></a>某须陀洹。<a id="a-16"></a>某向须陀洹。<a id="a-17"></a>某得初禅二禅三禅四禅。<a id="a-18"></a>某得无量慈悲喜舍。<a id="a-19"></a>某得空处识处无所有处非想非非想处。<a id="a-1A"></a>某得不净观。<a id="a-1B"></a>某得阿那般那念。<a id="a-1C"></a>诸居士闻已得信心忍。<a id="a-1D"></a>作是念。<a id="a-1E"></a>我等实得善利。<a id="a-1F"></a>有大福田众僧。<a id="a-1G"></a>依我聚落安居。<a id="a-1H"></a>某是阿罗汉。<a id="a-1I"></a>某向阿罗汉。<a id="a-1J"></a>乃至某阿那般那念。<a id="a-1K"></a>乃至如丰乐时。<a id="a-1L"></a>与僧小食中食怛钵那于饥俭时亦如是作。<a id="a-1M"></a>诸婆求摩河安居比丘。<a id="a-1N"></a>啖是饮食大得色力。<a id="a-1O"></a>肥盛润泽。<a id="a-1P"></a>佛在世时法。<a id="a-1Q"></a>岁二时大会。<a id="a-1R"></a>春末月夏末月。<a id="a-1S"></a>春末月者。<a id="a-1T"></a>诸方国土处处诸比丘。<a id="a-1U"></a>作是念。<a id="a-1V"></a>佛所说法。<a id="a-1W"></a>我等夏安居时。<a id="a-1X"></a>修习得安乐住。<a id="a-1Y"></a>是初大会。<a id="a-1Z"></a>夏末月者。<a id="a-1a"></a>诸比丘夏三月安居竟作衣毕。<a id="a-1b"></a>持衣钵诣佛所。<a id="a-1c"></a>作是念我等久不见佛。<a id="a-1d"></a>久不见世尊。<a id="a-1e"></a>是第二大会。<a id="a-1f"></a>尔时憍萨罗国安居比丘。<a id="a-1g"></a>过夏三月作衣毕。<a id="a-1h"></a>持衣钵游行到维耶离。<a id="a-1i"></a>诸佛常法。<a id="a-1j"></a>有共佛安居比丘。<a id="a-1k"></a>有客比丘来。<a id="a-1l"></a>当共往迎一心问讯开房舍示卧具处。<a id="a-1m"></a>作如是言。<a id="a-1n"></a>此是汝等房舍。<a id="a-1o"></a>床榻踞床独坐床被褥枕席。<a id="a-1p"></a>随次第住。<a id="a-1q"></a>尔时维耶离比丘。<a id="a-1r"></a>遥见憍萨罗比丘来。<a id="a-1s"></a>便共出迎一心问讯。<a id="a-1t"></a>与担衣钵开房舍示卧具处。<a id="a-1u"></a>作如是言。<a id="a-1v"></a>此是汝等房舍。<a id="a-1w"></a>卧具床榻随次第住问讯言。<a id="a-1x"></a>汝等道路不疲。<a id="a-1y"></a>气力轻健。<a id="a-1z"></a>乞食不难耶。<a id="a-20"></a>答言。<a id="a-21"></a>我等道路不疲。<a id="a-22"></a>气力轻健。<a id="a-23"></a>但乞食难得。<a id="a-24"></a>维耶离比丘言。<a id="a-25"></a>汝等实道路不疲。<a id="a-26"></a>气力轻健。<a id="a-27"></a>乞食难得。<a id="a-28"></a>汝等羸瘦颜色憔悴。<a id="a-29"></a>尔时婆求摩河边安居比丘。<a id="a-2A"></a>三月竟作衣毕。<a id="a-2B"></a>持衣钵游行到维耶离。<a id="a-2C"></a>共佛安居比丘。<a id="a-2D"></a>遥见婆求摩河比丘来。<a id="a-2E"></a>皆共出迎一心问讯。<a id="a-2F"></a>与担衣钵开房舍示卧具处。<a id="a-2G"></a>作如是言。<a id="a-2H"></a>此是汝等房舍。<a id="a-2I"></a>床榻卧具随次第住。<a id="a-2J"></a>问讯言。<a id="a-2K"></a>汝等道路不疲。<a id="a-2L"></a>气力轻健乞食不难耶。<a id="a-2M"></a>答言。<a id="a-2N"></a>我等气力轻健乞食不难。<a id="a-2O"></a>但道路疲极。<a id="a-2P"></a>住维耶离比丘言。<a id="a-2Q"></a>汝等实道路疲极。<a id="a-2R"></a>乞食不难。<a id="a-2S"></a>何以故。<a id="a-2T"></a>汝等肥盛颜色和悦。<a id="a-2U"></a>时维耶离比丘渐渐急问。<a id="a-2V"></a>诸长老。<a id="a-2W"></a>今世饥俭乞食难得。<a id="a-2X"></a>诸人妻子自乏饮食。<a id="a-2Y"></a>况与乞人。<a id="a-2Z"></a>汝等何因缘故。<a id="a-2a"></a>安居时气力肥盛颜色和悦乞食不难。<a id="a-2b"></a>时婆求摩河比丘。<a id="a-2c"></a>即向广说如上因缘。<a id="a-2d"></a>诸比丘问曰。<a id="a-2e"></a>汝等所可赞叹。<a id="a-2f"></a>实有是功德不。<a id="a-2g"></a>答言实有。<a id="a-2h"></a>是中有比丘。<a id="a-2i"></a>少欲知足行头陀。<a id="a-2j"></a>闻是事心不喜。<a id="a-2k"></a>种种因缘呵责。<a id="a-2l"></a>云何名比丘但为饮食故。<a id="a-2m"></a>实有过人法。<a id="a-2n"></a>向未受具戒人说。<a id="a-2o"></a>种种因缘呵责已。<a id="a-2p"></a>向佛广说。<a id="a-2q"></a>佛以是事集比丘僧。<a id="a-2r"></a>知而故问婆求摩河比丘。<a id="a-2s"></a>汝等实作是事不。<a id="a-2t"></a>答言。<a id="a-2u"></a>实作世尊。<a id="a-2v"></a>佛以种种因缘呵责。<a id="a-2w"></a>云何名比丘。<a id="a-2x"></a>以饮食故。<a id="a-2y"></a>实有过人法。<a id="a-2z"></a>向未受大戒人说。<a id="a-30"></a>佛种种因缘呵已。<a id="a-31"></a>语诸比丘。<a id="a-32"></a>以十利故与比丘结戒。<a id="a-33"></a>从今是戒应如是说。<a id="a-34"></a>若比丘实有过人法。<a id="a-35"></a>向未受大戒人说者。<a id="a-36"></a>波夜提。<a id="a-37"></a>未受大戒人者。<a id="a-38"></a>除比丘比丘尼。<a id="a-39"></a>余一切人是。<a id="a-3A"></a>实有者。<a id="a-3B"></a>得是圣法故。<a id="a-3C"></a>波夜提者。<a id="a-3D"></a>煮烧覆障。<a id="a-3E"></a>若不悔过。<a id="a-3F"></a>能障阂道。<a id="a-3G"></a>是中犯者。<a id="a-3H"></a>若比丘实是阿罗汉。<a id="a-3I"></a>向他人说。<a id="a-3J"></a>波夜提。<a id="a-3K"></a>实向阿罗汉。<a id="a-3L"></a>向他人说。<a id="a-3M"></a>波夜提。<a id="a-3N"></a>实阿那含向阿那含。<a id="a-3O"></a>实斯陀含向斯陀含。<a id="a-3P"></a>实须陀洹向须陀洹。<a id="a-3Q"></a>向他人说。<a id="a-3R"></a>皆波夜提。<a id="a-3S"></a>若比丘实得初禅。<a id="a-3T"></a>向人说者波夜提。<a id="a-3U"></a>实得二禅三禅四禅慈悲喜舍空处识处无所有处非有想非无想处不净观阿那般那念。<a id="a-3V"></a>向他人说。<a id="a-3W"></a>波夜提。<a id="a-3X"></a>乃至我好持戒。<a id="a-3Y"></a>向他人说。<a id="a-3Z"></a>突吉罗。<a id="a-3a"></a>若比丘实见诸天来至我所。<a id="a-3b"></a>龙夜叉浮荼鬼毗舍遮鬼罗刹鬼来至我所。<a id="a-3c"></a>向他人说。<a id="a-3d"></a>波夜提。<a id="a-3e"></a>乃至实见土鬼来至我所。<a id="a-3f"></a>向他人说。<a id="a-3g"></a>突吉罗(七事竟)。</p>
  <p id="a3h">佛在王舍城。<a id="a-3i"></a>尔时六群比丘。<a id="a-3j"></a>喜斗诤相言相骂。<a id="a-3k"></a>时六群比丘。<a id="a-3l"></a>共余比丘斗诤相言相骂已。<a id="a-3m"></a>向未受大戒人说其恶罪。<a id="a-3n"></a>某比丘犯波罗夷僧伽婆尸沙波夜提波罗提提舍尼突吉罗。<a id="a-3o"></a>是中比丘。<a id="a-3p"></a>未破者便破。<a id="a-3q"></a>已破者不和合。<a id="a-3r"></a>未出事便出。<a id="a-3s"></a>已出事不可灭。<a id="a-3t"></a>是中有比丘。<a id="a-3u"></a>少欲知足行头陀。<a id="a-3v"></a>闻是事心不喜。<a id="a-3w"></a>种种因缘呵责六群比丘言。<a id="a-3x"></a>云何名比丘。<a id="a-3y"></a>喜斗诤相言相骂共他斗已。<a id="a-3z"></a>向未受大戒人说出其恶罪。<a id="a-40"></a>某比丘犯波罗夷僧伽婆尸沙波夜提波罗提提舍尼突吉罗。<a id="a-41"></a>种种因缘呵已。<a id="a-42"></a>向佛广说。<a id="a-43"></a>佛以是事集比丘僧。<a id="a-44"></a>知而故问六群比丘。<a id="a-45"></a>汝实作是事不。<a id="a-46"></a>答言。<a id="a-47"></a>实作世尊。<a id="a-48"></a>佛以种种因缘呵责。<a id="a-49"></a>云何名比丘。<a id="a-4A"></a>喜斗诤相言相骂。<a id="a-4B"></a>共他诤已。<a id="a-4C"></a>向未受大戒人出其恶罪。<a id="a-4D"></a>某比丘犯波罗夷僧伽婆尸沙波夜提波罗提提舍尼。<a id="a-4E"></a>突吉罗。<a id="a-4F"></a>种种因缘呵已。<a id="a-4G"></a>语诸比丘。<a id="a-4H"></a>以十利故与比丘结戒。<a id="a-4I"></a>从今是戒应如是说。<a id="a-4J"></a>若比丘知他有恶罪。<a id="a-4K"></a>向未受大戒人说。<a id="a-4L"></a>除僧羯磨。<a id="a-4M"></a>波夜提。<a id="a-4N"></a>知者。<a id="a-4O"></a>若自知若从他闻若彼自说。<a id="a-4P"></a>恶罪者。<a id="a-4Q"></a>若波罗夷僧伽婆尸沙一切犯罪。<a id="a-4R"></a>皆名为恶。<a id="a-4S"></a>未受大戒人者。<a id="a-4T"></a>除比丘比丘尼。<a id="a-4U"></a>余一切人是。<a id="a-4V"></a>除僧羯磨者。<a id="a-4W"></a>僧羯磨名。<a id="a-4X"></a>若比丘于白衣舍作恶若令他作是人现前僧。<a id="a-4Y"></a>应与作说罪羯磨。<a id="a-4Z"></a>说罪羯磨法者。<a id="a-4a"></a>先应求能说罪人。<a id="a-4b"></a>如是应作。<a id="a-4c"></a>一心和合僧中一人唱言。<a id="a-4d"></a>谁能说某比丘罪。<a id="a-4e"></a>谁能某居士前说某比丘罪。<a id="a-4f"></a>是中若有比丘言能。<a id="a-4g"></a>是比丘僧应筹量。<a id="a-4h"></a>若有五法。<a id="a-4i"></a>僧不应令作说罪人。<a id="a-4j"></a>何等五法。<a id="a-4k"></a>随爱说随嗔说随怖说随痴说不知说不说。<a id="a-4l"></a>若比丘成就五法。<a id="a-4m"></a>僧应令作说罪人。<a id="a-4n"></a>何等五。<a id="a-4o"></a>不随爱说不随嗔说不随怖说不随痴说知说不说。<a id="a-4p"></a>是中一比丘。<a id="a-4q"></a>僧中唱。<a id="a-4r"></a>大德僧听。<a id="a-4s"></a>某比丘能作说罪人。<a id="a-4t"></a>能某居士前说某比丘罪。<a id="a-4u"></a>若僧时到僧忍听。<a id="a-4v"></a>某比丘能作说罪人。<a id="a-4w"></a>能某居士前说某比丘罪。<a id="a-4x"></a>如是白。<a id="a-4y"></a>白二羯磨僧。<a id="a-4z"></a>作说罪羯磨竟。<a id="a-50"></a>僧忍默然故。<a id="a-51"></a>是事如是持。<a id="a-52"></a>若比丘作说罪者。<a id="a-53"></a>应说彼比丘罪。<a id="a-54"></a>余比丘不应说。<a id="a-55"></a>若余比丘说得突吉罗。<a id="a-56"></a>若比丘作说罪人。<a id="a-57"></a>应向是居士说。<a id="a-58"></a>不应向余人说。<a id="a-59"></a>若向余人说者突吉罗。<a id="a-5A"></a>随家说。<a id="a-5B"></a>若一家若多家。<a id="a-5C"></a>随行处说。<a id="a-5D"></a>若一行处若多行处。<a id="a-5E"></a>随聚落说。<a id="a-5F"></a>若一聚落若多聚落。<a id="a-5G"></a>随里巷市肆说。<a id="a-5H"></a>若一若多。<a id="a-5I"></a>是中应如是处说。<a id="a-5J"></a>若余处说突吉罗。<a id="a-5K"></a>若是罪比丘。<a id="a-5L"></a>僧作说罪羯磨已。<a id="a-5M"></a>若更勤恼僧。<a id="a-5N"></a>是时一切僧。<a id="a-5O"></a>应说是人罪。<a id="a-5P"></a>如是应作一心和合僧中。<a id="a-5Q"></a>一比丘唱言。<a id="a-5R"></a>大德僧听。<a id="a-5S"></a>是某比丘。<a id="a-5T"></a>僧作说罪羯磨已。<a id="a-5U"></a>更勤恼僧。<a id="a-5V"></a>若僧时到僧忍听。<a id="a-5W"></a>一切僧随意。<a id="a-5X"></a>随时随处说某比丘罪。<a id="a-5Y"></a>如是白白四羯磨僧作随意说罪羯磨竟。<a id="a-5Z"></a>僧忍默然故。<a id="a-5a"></a>是事如是持。<a id="a-5b"></a>是名除僧羯磨。<a id="a-5c"></a>波夜提者。<a id="a-5d"></a>煮烧覆障。<a id="a-5e"></a>若不悔过。<a id="a-5f"></a>能障阂道。<a id="a-5g"></a>是中犯者。<a id="a-5h"></a>若比丘见余比丘犯波罗夷。<a id="a-5i"></a>生波罗夷想。<a id="a-5j"></a>见中见想。<a id="a-5k"></a>见中不见想。<a id="a-5l"></a>见中疑闻中闻想。<a id="a-5m"></a>闻中不闻想。<a id="a-5n"></a>闻中疑。<a id="a-5o"></a>若说名波夜提。<a id="a-5p"></a>若说事突吉罗。<a id="a-5q"></a>随说名说事。<a id="a-5r"></a>一一语波夜提突吉罗。<a id="a-5s"></a>又比丘见余比丘犯僧伽婆尸沙。<a id="a-5t"></a>生僧伽婆尸沙想。<a id="a-5u"></a>见中见想。<a id="a-5v"></a>见中不见想。<a id="a-5w"></a>见中疑想。<a id="a-5x"></a>闻中闻想。<a id="a-5y"></a>闻中不闻想。<a id="a-5z"></a>闻中疑。<a id="a-60"></a>若说名波夜提。<a id="a-61"></a>若说事突吉罗。<a id="a-62"></a>随说名说事。<a id="a-63"></a>一一语波夜提突吉罗。<a id="a-64"></a>又比丘见余比丘犯波夜提波罗提提舍尼突吉罗。<a id="a-65"></a>于突吉罗中。<a id="a-66"></a>生突吉罗想。<a id="a-67"></a>见中见想。<a id="a-68"></a>见中不见想。<a id="a-69"></a>见中疑。<a id="a-6A"></a>闻中闻想。<a id="a-6B"></a>闻中不闻想。<a id="a-6C"></a>闻中疑。<a id="a-6D"></a>若说名突吉罗。<a id="a-6E"></a>若说事亦突吉罗。<a id="a-6F"></a>随说名说事。<a id="a-6G"></a>一一语突吉罗。<a id="a-6H"></a>又比丘见余比丘犯波罗夷谓为波罗夷。<a id="a-6I"></a>谓僧伽婆尸沙。<a id="a-6J"></a>谓波夜提。<a id="a-6K"></a>谓波罗提提舍尼。<a id="a-6L"></a>谓突吉罗。<a id="a-6M"></a>是比丘于波罗夷中。<a id="a-6N"></a>生突吉罗想。<a id="a-6O"></a>见中见想。<a id="a-6P"></a>见中不见想。<a id="a-6Q"></a>见中疑。<a id="a-6R"></a>闻中闻想。<a id="a-6S"></a>闻中不闻想。<a id="a-6T"></a>闻中疑。<a id="a-6U"></a>若说名波夜提。<a id="a-6V"></a>若说事突吉罗。<a id="a-6W"></a>随说名说事。<a id="a-6X"></a>一一语波夜提突吉罗。<a id="a-6Y"></a>又比丘见余比丘犯僧伽婆尸沙。<a id="a-6Z"></a>谓僧伽婆尸沙。<a id="a-6a"></a>谓波夜提。<a id="a-6b"></a>谓波罗提提舍尼。<a id="a-6c"></a>谓突吉罗。<a id="a-6d"></a>谓波罗夷。<a id="a-6e"></a>是比丘于僧伽婆尸沙中。<a id="a-6f"></a>生波罗夷想。<a id="a-6g"></a>见中见想。<a id="a-6h"></a>见中不见想。<a id="a-6i"></a>见中疑。<a id="a-6j"></a>闻中闻想。<a id="a-6k"></a>闻中不闻想。<a id="a-6l"></a>闻中疑。<a id="a-6m"></a>若说名波夜提。<a id="a-6n"></a>若说事突吉罗。<a id="a-6o"></a>随说名说事。<a id="a-6p"></a>一一语波夜提突吉罗。<a id="a-6q"></a>又比丘见余比丘犯波夜提波罗提提舍尼突吉罗。<a id="a-6r"></a>于突吉罗中。<a id="a-6s"></a>谓突吉罗。<a id="a-6t"></a>谓波罗夷。<a id="a-6u"></a>谓僧伽婆尸沙。<a id="a-6v"></a>谓波夜提。<a id="a-6w"></a>谓波罗提提舍尼。<a id="a-6x"></a>是比丘于突吉罗中。<a id="a-6y"></a>生波罗提提舍尼想。<a id="a-6z"></a>见中见想。<a id="a-70"></a>见中不见想。<a id="a-71"></a>见中疑。<a id="a-72"></a>闻中闻想。<a id="a-73"></a>闻中不闻想。<a id="a-74"></a>闻中疑。<a id="a-75"></a>若说名突吉罗。<a id="a-76"></a>若说事突吉罗。<a id="a-77"></a>随说名说事。<a id="a-78"></a>一一语突吉罗。<a id="a-79"></a>若比丘见余比丘犯波罗夷生疑。<a id="a-7A"></a>为波罗夷非波罗夷。<a id="a-7B"></a>是比丘后便断疑。<a id="a-7C"></a>于波罗夷中生波罗夷想。<a id="a-7D"></a>见中见想。<a id="a-7E"></a>见中不见想。<a id="a-7F"></a>见中疑。<a id="a-7G"></a>闻中闻想。<a id="a-7H"></a>闻中不闻想。<a id="a-7I"></a>闻中疑。<a id="a-7J"></a>若说名波夜提。<a id="a-7K"></a>若说事突吉罗。<a id="a-7L"></a>随说名说事。<a id="a-7M"></a>一一语波夜提突吉罗。<a id="a-7N"></a>又比丘见余比丘犯僧伽婆尸沙生疑。<a id="a-7O"></a>为僧伽婆尸沙非僧伽婆尸沙。<a id="a-7P"></a>是比丘后便断疑于僧伽婆尸沙中生僧伽婆尸沙想。<a id="a-7Q"></a>见中见想。<a id="a-7R"></a>见中不见想。<a id="a-7S"></a>见中疑。<a id="a-7T"></a>闻中闻想。<a id="a-7U"></a>闻中不闻想。<a id="a-7V"></a>闻中疑。<a id="a-7W"></a>若说名波夜提。<a id="a-7X"></a>若说事突吉罗。<a id="a-7Y"></a>随说名说事。<a id="a-7Z"></a>一一语波夜提突吉罗。<a id="a-7a"></a>又比丘见余比丘犯波夜提波罗提提舍尼突吉罗。<a id="a-7b"></a>是比丘突吉罗中生疑。<a id="a-7c"></a>为突吉罗非突吉罗。<a id="a-7d"></a>是比丘后便断疑于突吉罗中生突吉罗想。<a id="a-7e"></a>见中见想。<a id="a-7f"></a>见中不见想。<a id="a-7g"></a>见中疑。<a id="a-7h"></a>闻中闻想。<a id="a-7i"></a>闻中不闻想。<a id="a-7j"></a>闻中疑。<a id="a-7k"></a>若说名突吉罗。<a id="a-7l"></a>若说事亦突吉罗。<a id="a-7m"></a>随说名说事。<a id="a-7n"></a>一一语突吉罗。<a id="a-7o"></a>若比丘见余比丘犯波罗夷。<a id="a-7p"></a>于波罗夷中生疑。<a id="a-7q"></a>为波罗夷为僧伽婆尸沙。<a id="a-7r"></a>为波罗夷为波夜提。<a id="a-7s"></a>为波罗夷为波罗提提舍尼为波罗夷为突吉罗。<a id="a-7t"></a>是人断疑。<a id="a-7u"></a>于波罗夷中生波罗夷想。<a id="a-7v"></a>见中见想。<a id="a-7w"></a>见中不见想。<a id="a-7x"></a>见中疑。<a id="a-7y"></a>闻中闻想。<a id="a-7z"></a>闻中不闻想。<a id="a-80"></a>闻中疑。<a id="a-81"></a>若说名波夜提。<a id="a-82"></a>若说事突吉罗。<a id="a-83"></a>随说名说事一一语波夜提。<a id="a-84"></a>突吉罗。<a id="a-85"></a>又比丘见余比丘犯僧伽婆尸沙生疑。<a id="a-86"></a>是罪为僧伽婆尸沙为波夜提。<a id="a-87"></a>为僧伽婆尸沙为波罗提提舍尼。<a id="a-88"></a>为僧伽婆尸沙为突吉罗。<a id="a-89"></a>为僧伽婆尸沙为波罗夷。<a id="a-8A"></a>是人断疑。<a id="a-8B"></a>于僧伽婆尸沙中生僧伽婆尸沙想。<a id="a-8C"></a>见中见想。<a id="a-8D"></a>见中不见想。<a id="a-8E"></a>见中疑。<a id="a-8F"></a>闻中闻想。<a id="a-8G"></a>闻中不闻想。<a id="a-8H"></a>闻中疑。<a id="a-8I"></a>若说名波夜提。<a id="a-8J"></a>若说事突吉罗。<a id="a-8K"></a>随说名说事。<a id="a-8L"></a>一一语波夜提突吉罗。<a id="a-8M"></a>又比丘见余比丘犯波夜提。<a id="a-8N"></a>波罗提提舍尼突吉罗。<a id="a-8O"></a>于突吉罗中生疑。<a id="a-8P"></a>为突吉罗为波罗夷。<a id="a-8Q"></a>为突吉罗为僧伽婆尸沙。<a id="a-8R"></a>为突吉罗为波夜提。<a id="a-8S"></a>为突吉罗为波罗提提舍尼。<a id="a-8T"></a>是人断疑。<a id="a-8U"></a>于突吉罗中生突吉罗想。<a id="a-8V"></a>见中见想。<a id="a-8W"></a>见中不见想。<a id="a-8X"></a>见中疑。<a id="a-8Y"></a>闻中闻想。<a id="a-8Z"></a>闻中不闻想。<a id="a-8a"></a>闻中疑。<a id="a-8b"></a>若说名突吉罗。<a id="a-8c"></a>若说事突吉罗。<a id="a-8d"></a>随说名说事。<a id="a-8e"></a>一一语突吉罗。<a id="a-8f"></a>若比丘见余比丘犯波罗夷生疑。<a id="a-8g"></a>是罪为波罗夷。<a id="a-8h"></a>为僧伽婆尸沙。<a id="a-8i"></a>为波夜提为波罗提提舍尼。<a id="a-8j"></a>为突吉罗。<a id="a-8k"></a>是人于波罗夷中。<a id="a-8l"></a>定生突吉罗想。<a id="a-8m"></a>见中见想。<a id="a-8n"></a>见中不见想。<a id="a-8o"></a>见中疑。<a id="a-8p"></a>闻中闻想。<a id="a-8q"></a>闻中不闻想。<a id="a-8r"></a>闻中疑。<a id="a-8s"></a>若说名波夜提。<a id="a-8t"></a>若说事突吉罗。<a id="a-8u"></a>随说名说事。<a id="a-8v"></a>一一语波夜提突吉罗。<a id="a-8w"></a>又比丘见余比丘犯僧伽婆尸沙生疑。<a id="a-8x"></a>是罪为僧伽婆尸沙。<a id="a-8y"></a>为波夜提。<a id="a-8z"></a>为波罗提提舍尼。<a id="a-90"></a>为突吉罗。<a id="a-91"></a>为波罗夷。<a id="a-92"></a>是人于僧伽婆尸沙中。<a id="a-93"></a>定生波罗夷想。<a id="a-94"></a>见中见想。<a id="a-95"></a>见中不见想。<a id="a-96"></a>见中疑。<a id="a-97"></a>闻中闻想。<a id="a-98"></a>闻中不闻想。<a id="a-99"></a>闻中疑。<a id="a-9A"></a>若说名波夜提。<a id="a-9B"></a>若说事突吉罗。<a id="a-9C"></a>随说名说事。<a id="a-9D"></a>一一语波夜提突吉罗。<a id="a-9E"></a>又比丘见余比丘犯波夜提波罗提提舍尼突吉罗。<a id="a-9F"></a>是人于突吉罗中生疑。<a id="a-9G"></a>为突吉罗。<a id="a-9H"></a>为波罗夷。<a id="a-9I"></a>为僧伽婆尸沙。<a id="a-9J"></a>为波夜提。<a id="a-9K"></a>为波罗提提舍尼。<a id="a-9L"></a>是人突吉罗中。<a id="a-9M"></a>定生波罗提提舍尼想。<a id="a-9N"></a>见中见想。<a id="a-9O"></a>见中不见想。<a id="a-9P"></a>见中疑。<a id="a-9Q"></a>闻中闻想。<a id="a-9R"></a>闻中不闻想。<a id="a-9S"></a>闻中疑。<a id="a-9T"></a>若说名突吉罗。<a id="a-9U"></a>若说事突吉罗。<a id="a-9V"></a>随说名说事。<a id="a-9W"></a>一一语突吉罗(八事竟)。</p>
  <p id="a9X">佛在王舍城。<a id="a-9Y"></a>尔时长老陀骠力士子。<a id="a-9Z"></a>多知多识。<a id="a-9a"></a>能致供养饮食衣服卧具医药资生之具。<a id="a-9b"></a>时陀骠比丘衣服故坏。<a id="a-9c"></a>诸居士因陀骠比丘故。<a id="a-9d"></a>多与众僧饮食衣服。<a id="a-9e"></a>现前僧应分物。<a id="a-9f"></a>时弥多罗浮摩比丘。<a id="a-9g"></a>作是念。<a id="a-9h"></a>因是陀骠比丘故。<a id="a-9i"></a>众僧多得供养饮食衣服卧具汤药。<a id="a-9j"></a>是陀骠比丘衣服故坏。<a id="a-9k"></a>今众僧得现前僧应分物。<a id="a-9l"></a>当于众前作羯磨与陀骠比丘。<a id="a-9m"></a>作是念已。<a id="a-9n"></a>即众僧中作羯磨与陀骠比丘。<a id="a-9o"></a>是弥多罗浮摩比丘先自劝与已。<a id="a-9p"></a>后作是言。<a id="a-9q"></a>诸比丘随所亲厚。<a id="a-9r"></a>回僧物与。<a id="a-9s"></a>是中有比丘。<a id="a-9t"></a>少欲知足行头陀。<a id="a-9u"></a>闻是事心不喜。<a id="a-9v"></a>种种因缘呵责。<a id="a-9w"></a>云何名比丘。<a id="a-9x"></a>先自劝与。<a id="a-9y"></a>后作是言。<a id="a-9z"></a>诸比丘随所亲厚。<a id="a-A0"></a>回僧物与。<a id="a-A1"></a>种种因缘呵已。<a id="a-A2"></a>向佛广说。<a id="a-A3"></a>佛以是事集比丘僧。<a id="a-A4"></a>知而故问弥多罗浮摩比丘。<a id="a-A5"></a>汝实作是事不。<a id="a-A6"></a>答言。<a id="a-A7"></a>实作世尊。<a id="a-A8"></a>佛以种种因缘呵责。<a id="a-A9"></a>云何名比丘。<a id="a-AA"></a>先自劝与。<a id="a-AB"></a>后作是言。<a id="a-AC"></a>诸比丘随所亲厚。<a id="a-AD"></a>回僧物与。<a id="a-AE"></a>佛种种因缘呵已。<a id="a-AF"></a>语诸比丘。<a id="a-AG"></a>以十利故与比丘结戒。<a id="a-AH"></a>从今是戒应如是说。<a id="a-AI"></a>若比丘先自劝与。<a id="a-AJ"></a>后作是言。<a id="a-AK"></a>诸比丘随所亲厚。<a id="a-AL"></a>回僧物与。<a id="a-AM"></a>波夜提。<a id="a-AN"></a>先劝与者。<a id="a-AO"></a>先与僧欲。<a id="a-AP"></a>后作是言。<a id="a-AQ"></a>随亲厚者。<a id="a-AR"></a>随和上阿阇梨。<a id="a-AS"></a>随同和上同阿阇梨。<a id="a-AT"></a>随善知识。<a id="a-AU"></a>随所爱念。<a id="a-AV"></a>随同事。<a id="a-AW"></a>随国土。<a id="a-AX"></a>随聚落。<a id="a-AY"></a>随家随伴。<a id="a-AZ"></a>僧物者。<a id="a-Aa"></a>若得布施物衣钵户钩时药夜分药七日药终身药。<a id="a-Ab"></a>波夜提者。<a id="a-Ac"></a>煮烧覆障。<a id="a-Ad"></a>若不悔过。<a id="a-Ae"></a>能障阂道。<a id="a-Af"></a>是中犯者。<a id="a-Ag"></a>若比丘先劝与欲竟。<a id="a-Ah"></a>后作是言。<a id="a-Ai"></a>诸比丘随所亲厚。<a id="a-Aj"></a>回僧物与。<a id="a-Ak"></a>得波夜提。<a id="a-Al"></a>若作是言。<a id="a-Am"></a>随和上随阿阇梨。<a id="a-An"></a>随同和上同阿阇梨。<a id="a-Ao"></a>随善知识。<a id="a-Ap"></a>随所爱念。<a id="a-Aq"></a>随所同事。<a id="a-Ar"></a>随国土随聚落。<a id="a-As"></a>随家随伴。<a id="a-At"></a>皆波夜提(九事竟)。</p>
  <p id="aAu">佛在拘睒弥国。<a id="a-Av"></a>尔时长老阐那犯可悔过罪。<a id="a-Aw"></a>时诸比丘慈心怜愍欲利益故。<a id="a-Ax"></a>教令悔过言。<a id="a-Ay"></a>阐那。<a id="a-Az"></a>汝犯某可悔过罪。<a id="a-B0"></a>汝应发露莫覆藏。<a id="a-B1"></a>阐那言。<a id="a-B2"></a>用是杂碎戒为。<a id="a-B3"></a>半月说戒时。<a id="a-B4"></a>令诸比丘疑悔恼热。<a id="a-B5"></a>忧愁不乐生舍戒心。<a id="a-B6"></a>是中有比丘。<a id="a-B7"></a>少欲知足行头陀。<a id="a-B8"></a>闻是事心不喜。<a id="a-B9"></a>种种因缘呵责。<a id="a-BA"></a>云何名比丘。<a id="a-BB"></a>作是言。<a id="a-BC"></a>用是杂碎戒为。<a id="a-BD"></a>半月说时。<a id="a-BE"></a>令诸比丘疑悔恼热。<a id="a-BF"></a>忧愁不乐生舍戒心。<a id="a-BG"></a>种种因缘呵已。<a id="a-BH"></a>向佛广说。<a id="a-BI"></a>佛以是事集比丘僧。<a id="a-BJ"></a>知而故问阐那。<a id="a-BK"></a>汝实作是事不。<a id="a-BL"></a>答言。<a id="a-BM"></a>实作世尊。<a id="a-BN"></a>佛以种种因缘呵责。<a id="a-BO"></a>云何名比丘。<a id="a-BP"></a>毁呰已所学。<a id="a-BQ"></a>以种种因缘呵已。<a id="a-BR"></a>语诸比丘。<a id="a-BS"></a>以十利故与比丘结戒。<a id="a-BT"></a>从今是戒应如是说。<a id="a-BU"></a>若比丘。<a id="a-BV"></a>说戒时。<a id="a-BW"></a>作是言。<a id="a-BX"></a>何用是杂碎戒为。<a id="a-BY"></a>半月说时。<a id="a-BZ"></a>令诸比丘疑悔恼热。<a id="a-Ba"></a>忧愁不乐生舍戒心。<a id="a-Bb"></a>作是轻呵戒者。<a id="a-Bc"></a>波夜提。<a id="a-Bd"></a>波夜提者。<a id="a-Be"></a>煮烧覆障。<a id="a-Bf"></a>若不悔过。<a id="a-Bg"></a>能障阂道。<a id="a-Bh"></a>是中犯者。<a id="a-Bi"></a>若比丘说四波罗夷时。<a id="a-Bj"></a>作是言。<a id="a-Bk"></a>用是四波罗夷为。<a id="a-Bl"></a>半月说时。<a id="a-Bm"></a>令诸比丘疑悔恼热。<a id="a-Bn"></a>忧愁不乐生舍戒心。<a id="a-Bo"></a>波夜提。<a id="a-Bp"></a>若比丘说十三僧伽婆尸沙时。<a id="a-Bq"></a>二不定法时。<a id="a-Br"></a>三十尼萨耆波夜提法时。<a id="a-Bs"></a>九十波夜提时。<a id="a-Bt"></a>四波罗提提舍尼时。<a id="a-Bu"></a>众多学法时。<a id="a-Bv"></a>七止诤法时。<a id="a-Bw"></a>及说随律经时。<a id="a-Bx"></a>若作是言。<a id="a-By"></a>用是随律经为。<a id="a-Bz"></a>半月说时。<a id="a-C0"></a>令诸比丘疑悔恼热忧愁不乐生舍戒心。<a id="a-C1"></a>作是语者。<a id="a-C2"></a>皆波夜提。<a id="a-C3"></a>除随律经。<a id="a-C4"></a>说余经时。<a id="a-C5"></a>用说是经为。<a id="a-C6"></a>令诸比丘疑悔恼热。<a id="a-C7"></a>忧愁不乐生舍戒心。<a id="a-C8"></a>作是语者。<a id="a-C9"></a>突吉罗。<a id="a-CA"></a>随所说处。<a id="a-CB"></a>一一语得波夜提突吉罗(十事竟)。</p>
  <p id="aCC">佛在阿罗毗国。<a id="a-CD"></a>尔时阿罗毗诸比丘。<a id="a-CE"></a>自手拔寺中草经行处草经行两头处草。<a id="a-CF"></a>自手采花。<a id="a-CG"></a>是时有居士。<a id="a-CH"></a>于草木中生有命想见以妒嫉心言。<a id="a-CI"></a>沙门释子是夺命人。<a id="a-CJ"></a>杀一切众生。<a id="a-CK"></a>是中有比丘。<a id="a-CL"></a>少欲知足行头陀。<a id="a-CM"></a>闻是事心不喜。<a id="a-CN"></a>向佛广说。<a id="a-CO"></a>佛以是事集比丘僧。<a id="a-CP"></a>知而故问阿罗毗比丘。<a id="a-CQ"></a>汝等实作是事不。<a id="a-CR"></a>答言。<a id="a-CS"></a>实作世尊。<a id="a-CT"></a>佛以种种因缘呵责阿罗毗比丘。<a id="a-CU"></a>云何名比丘。<a id="a-CV"></a>自手拔寺内草经行处草经行两头处草。<a id="a-CW"></a>自手采花。<a id="a-CX"></a>佛但呵责而未结戒。<a id="a-CY"></a>佛在舍卫国。<a id="a-CZ"></a>尔时有一摩诃卢比丘。<a id="a-Ca"></a>是木师种。<a id="a-Cb"></a>斫大毕拨树起大房舍。<a id="a-Cc"></a>是树神后夜时。<a id="a-Cd"></a>担负小儿。<a id="a-Ce"></a>手复牵抱男女。<a id="a-Cf"></a>围绕往诣佛所。<a id="a-Cg"></a>头面礼足一面立已。<a id="a-Ch"></a>白佛言。<a id="a-Ci"></a>世尊。<a id="a-Cj"></a>云何有是法。<a id="a-Ck"></a>我所住所止所依所归所趣房舍。<a id="a-Cl"></a>有一摩诃卢比丘。<a id="a-Cm"></a>斫我树取作大房舍。<a id="a-Cn"></a>我儿子幼小众多。<a id="a-Co"></a>冬八夜时。<a id="a-Cp"></a>寒风破竹冰冻寒甚。<a id="a-Cq"></a>我当于何安隐儿子。<a id="a-Cr"></a>佛尔时敕余鬼言。<a id="a-Cs"></a>汝当安止与是住处。<a id="a-Ct"></a>诸鬼以佛语故。<a id="a-Cu"></a>即与住处。<a id="a-Cv"></a>是夜过已。<a id="a-Cw"></a>佛以是事集比丘僧。<a id="a-Cx"></a>语诸比丘。<a id="a-Cy"></a>昨夜有一鬼。<a id="a-Cz"></a>担负小儿。<a id="a-D0"></a>手复牵抱男女。<a id="a-D1"></a>围绕来至我所。<a id="a-D2"></a>头面作礼一面立言。<a id="a-D3"></a>云何有是法。<a id="a-D4"></a>我所住所止所依所归所趣房舍。<a id="a-D5"></a>有一摩诃卢比丘。<a id="a-D6"></a>斫我树取作大房舍。<a id="a-D7"></a>我儿子幼小众多。<a id="a-D8"></a>冬八夜时。<a id="a-D9"></a>寒风破竹冰冻寒甚。<a id="a-DA"></a>我当于何安隐儿子。<a id="a-DB"></a>佛语诸比丘。<a id="a-DC"></a>是事非法不是不应尔。<a id="a-DD"></a>居士天神皆嫌呵责。<a id="a-DE"></a>云何名比丘。<a id="a-DF"></a>自手拔寺内草经行处草经行处两头草。<a id="a-DG"></a>自手采花。<a id="a-DH"></a>种种因缘呵已。<a id="a-DI"></a>语诸比丘。<a id="a-DJ"></a>以十利故。<a id="a-DK"></a>与诸比丘结戒。<a id="a-DL"></a>从今是戒应如是说。<a id="a-DM"></a>若比丘斫拔鬼村种子。<a id="a-DN"></a>波夜提。<a id="a-DO"></a>鬼村者。<a id="a-DP"></a>谓生草木众生依住。<a id="a-DQ"></a>众生者。<a id="a-DR"></a>谓树神泉神河神舍神交道神市神都道神蚊虻蛣蜣蛱蝶啖麻虫蝎虫蚁子。<a id="a-DS"></a>是众生以草木为舍。<a id="a-DT"></a>亦以为村聚落城邑。<a id="a-DU"></a>生者。<a id="a-DV"></a>谓根含润泽。<a id="a-DW"></a>若自断若教人断。<a id="a-DX"></a>自破教破。<a id="a-DY"></a>自烧教烧。<a id="a-DZ"></a>是名为斫。<a id="a-Da"></a>草木有五种子。<a id="a-Db"></a>根种子茎种子节种子自落种子实种子。<a id="a-Dc"></a>根种子者。<a id="a-Dd"></a>谓藕罗卜芜菁舍楼楼偷楼楼。<a id="a-De"></a>如是比种根生物。<a id="a-Df"></a>茎种子者。<a id="a-Dg"></a>谓石榴葡萄杨柳沙勒。<a id="a-Dh"></a>如是比种茎生物。<a id="a-Di"></a>节种子者。<a id="a-Dj"></a>谓甘蔗粗竹细竹。<a id="a-Dk"></a>如是比种节生物。<a id="a-Dl"></a>自落种子者。<a id="a-Dm"></a>谓蓼阿修卢波修卢修伽罗菩提那。<a id="a-Dn"></a>如是比自零落生物。<a id="a-Do"></a>实种子者。<a id="a-Dp"></a>谓稻麻麦大豆小豆褊豆。<a id="a-Dq"></a>如是比种子生物。<a id="a-Dr"></a>波夜提者。<a id="a-Ds"></a>煮烧覆障。<a id="a-Dt"></a>若不悔过。<a id="a-Du"></a>能障碍道。<a id="a-Dv"></a>是中犯者。<a id="a-Dw"></a>若比丘根种子中。<a id="a-Dx"></a>根种子想。<a id="a-Dy"></a>生中生想。<a id="a-Dz"></a>若自断教断。<a id="a-E0"></a>自破教破。<a id="a-E1"></a>自烧教烧。<a id="a-E2"></a>波夜提。<a id="a-E3"></a>又比丘根种子中。<a id="a-E4"></a>茎种子想。<a id="a-E5"></a>枝种子想。<a id="a-E6"></a>自落种子想。<a id="a-E7"></a>实种子想。<a id="a-E8"></a>生中生想。<a id="a-E9"></a>若自断教断。<a id="a-EA"></a>自破教破。<a id="a-EB"></a>自烧教烧。<a id="a-EC"></a>波夜提。<a id="a-ED"></a>若比丘茎种子中。<a id="a-EE"></a>茎种子想。<a id="a-EF"></a>生中生想。<a id="a-EG"></a>自断教断。<a id="a-EH"></a>自破教破。<a id="a-EI"></a>自烧教烧。<a id="a-EJ"></a>波夜提。<a id="a-EK"></a>又比丘茎种子中。<a id="a-EL"></a>枝种子想。<a id="a-EM"></a>自落种子想。<a id="a-EN"></a>实种子想。<a id="a-EO"></a>根种子想。<a id="a-EP"></a>生中生想。<a id="a-EQ"></a>自断教断。<a id="a-ER"></a>自破教破。<a id="a-ES"></a>自烧教烧。<a id="a-ET"></a>波夜提。<a id="a-EU"></a>若比丘枝种子中。<a id="a-EV"></a>枝种子想。<a id="a-EW"></a>生中生想。<a id="a-EX"></a>自断教断。<a id="a-EY"></a>自破教破。<a id="a-EZ"></a>自烧教烧。<a id="a-Ea"></a>波夜提。<a id="a-Eb"></a>又比丘枝种子中。<a id="a-Ec"></a>自落种子想。<a id="a-Ed"></a>实种子想。<a id="a-Ee"></a>根种子想。<a id="a-Ef"></a>茎种子想。<a id="a-Eg"></a>生中生想。<a id="a-Eh"></a>自断教断。<a id="a-Ei"></a>自破教破。<a id="a-Ej"></a>自烧教烧。<a id="a-Ek"></a>波夜提。<a id="a-El"></a>若比丘自落种子中。<a id="a-Em"></a>自落种子想。<a id="a-En"></a>生中生想。<a id="a-Eo"></a>自断教断。<a id="a-Ep"></a>自破教破。<a id="a-Eq"></a>自烧教烧。<a id="a-Er"></a>波夜提。<a id="a-Es"></a>又比丘自落种子中。<a id="a-Et"></a>实种子想。<a id="a-Eu"></a>根种子想。<a id="a-Ev"></a>茎种子想。<a id="a-Ew"></a>枝种子想。<a id="a-Ex"></a>生中生想。<a id="a-Ey"></a>自断教断。<a id="a-Ez"></a>自破教破。<a id="a-F0"></a>自烧教烧。<a id="a-F1"></a>波夜提。<a id="a-F2"></a>若比丘实种子中。<a id="a-F3"></a>实种子想。<a id="a-F4"></a>生中生想。<a id="a-F5"></a>自断教断。<a id="a-F6"></a>自破教破。<a id="a-F7"></a>自烧教烧。<a id="a-F8"></a>波夜提。<a id="a-F9"></a>又比丘实种子中。<a id="a-FA"></a>根种子想。<a id="a-FB"></a>茎种子想。<a id="a-FC"></a>枝种子想。<a id="a-FD"></a>自落种子想。<a id="a-FE"></a>生中生想。<a id="a-FF"></a>自断教断。<a id="a-FG"></a>自破教破。<a id="a-FH"></a>自烧教烧。<a id="a-FI"></a>波夜提。<a id="a-FJ"></a>若比丘一时烧五种子。<a id="a-FK"></a>一时犯五波夜提。<a id="a-FL"></a>一一烧一一波夜提。<a id="a-FM"></a>随所烧得尔所波夜提。<a id="a-FN"></a>若比丘自断树若教断。<a id="a-FO"></a>波夜提。<a id="a-FP"></a>随所断树。<a id="a-FQ"></a>得尔所波夜提。<a id="a-FR"></a>若比丘自断草教断。<a id="a-FS"></a>波夜提。<a id="a-FT"></a>随所断草。<a id="a-FU"></a>得尔所波夜提。<a id="a-FV"></a>生中生想。<a id="a-FW"></a>自断教断。<a id="a-FX"></a>波夜提。<a id="a-FY"></a>生中干想。<a id="a-FZ"></a>自断教断波夜提。<a id="a-Fa"></a>生中疑为干为生。<a id="a-Fb"></a>自断教断波夜提。<a id="a-Fc"></a>若干中生想。<a id="a-Fd"></a>自断教断突吉罗。<a id="a-Fe"></a>干中疑为干为生。<a id="a-Ff"></a>自断教断突吉罗。<a id="a-Fg"></a>干中干想。<a id="a-Fh"></a>自断教断不犯(十一事竟)。</p>
  <p id="aFi">佛在王舍城。<a id="a-Fj"></a>尔时陀骠比丘力士子。<a id="a-Fk"></a>成就五法。<a id="a-Fl"></a>僧羯磨作差会人。<a id="a-Fm"></a>差诸比丘会时。<a id="a-Fn"></a>不随欲不随嗔不随怖不随痴知次第。<a id="a-Fo"></a>随上下坐不越次。<a id="a-Fp"></a>尔时弥多罗浮摩比丘。<a id="a-Fq"></a>得粗恶不美饮食处。<a id="a-Fr"></a>啖不美食时。<a id="a-Fs"></a>作是念言。<a id="a-Ft"></a>是陀骠比丘。<a id="a-Fu"></a>随欲差会。<a id="a-Fv"></a>随嗔怖痴不知次第。<a id="a-Fw"></a>越次不随上下坐。<a id="a-Fx"></a>我等当共灭摈是人。<a id="a-Fy"></a>更立差会人。<a id="a-Fz"></a>是中有比丘。<a id="a-G0"></a>少欲知足行头陀。<a id="a-G1"></a>闻是事心不喜。<a id="a-G2"></a>种种因缘呵责。<a id="a-G3"></a>云何名比丘。<a id="a-G4"></a>僧如法羯磨差会人。<a id="a-G5"></a>便嗔讥言。<a id="a-G6"></a>是随欲嗔怖痴不知次第。<a id="a-G7"></a>越次不随上下坐。<a id="a-G8"></a>种种因缘呵已。<a id="a-G9"></a>向佛广说。<a id="a-GA"></a>佛以是事集比丘僧。<a id="a-GB"></a>知而故问弥多罗浮摩比丘。<a id="a-GC"></a>汝实作是事不。<a id="a-GD"></a>答言。<a id="a-GE"></a>实作世尊。<a id="a-GF"></a>佛以是事种种因缘呵责。<a id="a-GG"></a>云何名比丘。<a id="a-GH"></a>僧如法羯磨差会人。<a id="a-GI"></a>便讥嗔。<a id="a-GJ"></a>佛以种种因缘呵已。<a id="a-GK"></a>语诸比丘。<a id="a-GL"></a>以十利故与比丘结戒。<a id="a-GM"></a>从今是戒应如是说。<a id="a-GN"></a>若比丘嗔讥差会人者。<a id="a-GO"></a>波夜提。<a id="a-GP"></a>波夜提者。<a id="a-GQ"></a>煮烧覆障。<a id="a-GR"></a>若不悔过。<a id="a-GS"></a>能障碍道。<a id="a-GT"></a>是中犯者。<a id="a-GU"></a>若比丘僧如法羯磨差会人。<a id="a-GV"></a>嗔讥是人者。<a id="a-GW"></a>波夜提。<a id="a-GX"></a>若僧如法羯磨差十四人。<a id="a-GY"></a>嗔讥是人者。<a id="a-GZ"></a>波夜提。<a id="a-Ga"></a>若十二人未舍羯磨。<a id="a-Gb"></a>嗔讥是人者。<a id="a-Gc"></a>波夜提。<a id="a-Gd"></a>若舍羯磨已。<a id="a-Ge"></a>嗔讥是人者。<a id="a-Gf"></a>突吉罗。<a id="a-Gg"></a>于十四人中二人。<a id="a-Gh"></a>若舍羯磨未舍羯磨。<a id="a-Gi"></a>嗔讥是二人者。<a id="a-Gj"></a>波夜提突吉罗。<a id="a-Gk"></a>乃至别房及同事差会。<a id="a-Gl"></a>嗔讥是人者。<a id="a-Gm"></a>突吉罗。<a id="a-Gn"></a>佛结戒已。<a id="a-Go"></a>诸比丘不复面前嗔讥。<a id="a-Gp"></a>便遥嗔讥陀骠比丘。<a id="a-Gq"></a>随欲差会。<a id="a-Gr"></a>随嗔怖痴不知次第。<a id="a-Gs"></a>越次不随上下坐。<a id="a-Gt"></a>是中有比丘。<a id="a-Gu"></a>少欲知足行头陀。<a id="a-Gv"></a>闻是事心不喜。<a id="a-Gw"></a>种种因缘呵责。<a id="a-Gx"></a>云何名比丘。<a id="a-Gy"></a>佛结戒故。<a id="a-Gz"></a>不面前嗔讥。<a id="a-H0"></a>便遥嗔讥。<a id="a-H1"></a>种种因缘呵已。<a id="a-H2"></a>向佛广说。<a id="a-H3"></a>佛以是事集比丘僧。<a id="a-H4"></a>知而故问弥多罗浮摩比丘。<a id="a-H5"></a>汝实作是事不。<a id="a-H6"></a>答言。<a id="a-H7"></a>实作世尊。<a id="a-H8"></a>佛以种种因缘呵责。<a id="a-H9"></a>云何名比丘。<a id="a-HA"></a>僧如法作差会人。<a id="a-HB"></a>便遥嗔讥。<a id="a-HC"></a>种种因缘呵已。<a id="a-HD"></a>语诸比丘。<a id="a-HE"></a>从今是戒应如是说。<a id="a-HF"></a>若比丘面前嗔讥僧所差人。<a id="a-HG"></a>若遥讥者。<a id="a-HH"></a>波夜提。<a id="a-HI"></a>是中犯者。<a id="a-HJ"></a>若比丘僧如法羯磨差会人。<a id="a-HK"></a>若嗔讥是人闻者。<a id="a-HL"></a>波夜提。<a id="a-HM"></a>不闻者突吉罗。<a id="a-HN"></a>若僧如法羯磨作十四人。<a id="a-HO"></a>若遥嗔讥。<a id="a-HP"></a>是人闻者波夜提。<a id="a-HQ"></a>不闻者突吉罗。<a id="a-HR"></a>若比丘十二人未舍羯磨。<a id="a-HS"></a>若遥嗔讥。<a id="a-HT"></a>是人闻者波夜提。<a id="a-HU"></a>若不闻者突吉罗。<a id="a-HV"></a>若舍羯磨已。<a id="a-HW"></a>遥嗔讥。<a id="a-HX"></a>闻者突吉罗。<a id="a-HY"></a>不闻者亦突吉罗。<a id="a-HZ"></a>十四人中二人。<a id="a-Ha"></a>若舍羯磨不舍羯磨。<a id="a-Hb"></a>若遥嗔讥。<a id="a-Hc"></a>是人闻者波夜提。<a id="a-Hd"></a>不闻者突吉罗。<a id="a-He"></a>乃至别房及同事差会。<a id="a-Hf"></a>若遥嗔讥。<a id="a-Hg"></a>是人闻者突吉罗。<a id="a-Hh"></a>不闻者亦突吉罗。<a id="a-Hi"></a>二人者。<a id="a-Hj"></a>教诫尼人及四悔中第四差羯磨使迎食人(十二事竟)。</p>
  <p id="aHk">佛在拘睒弥。<a id="a-Hl"></a>尔时阐那比丘犯可悔过罪。<a id="a-Hm"></a>诸比丘慈心怜愍欲利益故。<a id="a-Hn"></a>语阐那言。<a id="a-Ho"></a>汝犯可悔过罪。<a id="a-Hp"></a>当发露莫覆藏。<a id="a-Hq"></a>阐那语诸比丘言。<a id="a-Hr"></a>汝等能谓我作是事耶。<a id="a-Hs"></a>我不谓汝等能说我犯是事。<a id="a-Ht"></a>诸比丘言阐那。<a id="a-Hu"></a>汝若有罪便言有。<a id="a-Hv"></a>无便言无。<a id="a-Hw"></a>何以用异事。<a id="a-Hx"></a>依止异事。<a id="a-Hy"></a>阐那言。<a id="a-Hz"></a>我何豫汝等事。<a id="a-I0"></a>我畏汝等耶。<a id="a-I1"></a>更用异事依止异事。<a id="a-I2"></a>是中有比丘。<a id="a-I3"></a>少欲知足行头陀。<a id="a-I4"></a>闻是事心不喜。<a id="a-I5"></a>种种因缘呵责。<a id="a-I6"></a>云何名比丘。<a id="a-I7"></a>犯罪已用异事依止异事。<a id="a-I8"></a>种种因缘呵已。<a id="a-I9"></a>向佛广说。<a id="a-IA"></a>佛以是事集比丘僧。<a id="a-IB"></a>知而故问阐那。<a id="a-IC"></a>汝实作是事不。<a id="a-ID"></a>答言。<a id="a-IE"></a>实作世尊。<a id="a-IF"></a>佛以种种因缘呵责阐那。<a id="a-IG"></a>云何名比丘。<a id="a-IH"></a>犯罪已用异事依止异事。<a id="a-II"></a>种种因缘呵已。<a id="a-IJ"></a>语诸比丘。<a id="a-IK"></a>汝等当忆识阐那比丘用异事。<a id="a-IL"></a>若更有如阐那比丘者。<a id="a-IM"></a>亦应当忆识彼用异事。<a id="a-IN"></a>忆识法者。<a id="a-IO"></a>一心和合僧。<a id="a-IP"></a>一比丘僧中唱言。<a id="a-IQ"></a>大德僧听。<a id="a-IR"></a>是阐那比丘犯罪用异事。<a id="a-IS"></a>若僧时到僧忍听。<a id="a-IT"></a>忆识阐那比丘用异事。<a id="a-IU"></a>汝阐那。<a id="a-IV"></a>随所用异事众僧随忆识。<a id="a-IW"></a>如是白如是白二羯磨僧忆识竟。<a id="a-IX"></a>僧忍默然故是事如是持。<a id="a-IY"></a>佛语诸比丘。<a id="a-IZ"></a>以十利故与比丘结戒。<a id="a-Ia"></a>从今是戒应如是说。<a id="a-Ib"></a>若比丘用异事恼他。<a id="a-Ic"></a>波夜提。<a id="a-Id"></a>波夜提者。<a id="a-Ie"></a>煮烧覆障。<a id="a-If"></a>若不悔过。<a id="a-Ig"></a>能障阂道。<a id="a-Ih"></a>是中犯者。<a id="a-Ii"></a>若比丘僧未忆识用异事依止异事。<a id="a-Ij"></a>尔时用异事。<a id="a-Ik"></a>突吉罗。<a id="a-Il"></a>若僧忆识已尔时用异事依止异事。<a id="a-Im"></a>波夜提。<a id="a-In"></a>佛在拘睒弥。<a id="a-Io"></a>即阐那比丘作可悔过罪。<a id="a-Ip"></a>诸比丘慈心怜愍欲利益故。<a id="a-Iq"></a>语阐那言。<a id="a-Ir"></a>汝犯可悔过罪。<a id="a-Is"></a>当发露莫覆藏。<a id="a-It"></a>阐那作是念。<a id="a-Iu"></a>若我用异事者。<a id="a-Iv"></a>众僧当作忆识羯磨。<a id="a-Iw"></a>我当默然阐那即时默然。<a id="a-Ix"></a>诸比丘语阐那言。<a id="a-Iy"></a>若汝有罪便言有。<a id="a-Iz"></a>无便言无。<a id="a-J0"></a>何故默然恼我等。<a id="a-J1"></a>阐那言。<a id="a-J2"></a>我是汝等何物。<a id="a-J3"></a>我不畏汝等。<a id="a-J4"></a>作是语已还复默然。<a id="a-J5"></a>是中有比丘。<a id="a-J6"></a>少欲知足行头陀。<a id="a-J7"></a>闻是事心不喜。<a id="a-J8"></a>种种因缘呵责。<a id="a-J9"></a>云何名比丘。<a id="a-JA"></a>犯罪已默然恼他。<a id="a-JB"></a>种种因缘呵已。<a id="a-JC"></a>向佛广说。<a id="a-JD"></a>佛以是事集比丘僧。<a id="a-JE"></a>知而故问阐那。<a id="a-JF"></a>汝实作是事不。<a id="a-JG"></a>答言。<a id="a-JH"></a>实作世尊。<a id="a-JI"></a>佛以种种因缘呵责。<a id="a-JJ"></a>云何名比丘。<a id="a-JK"></a>犯罪已默然恼他。<a id="a-JL"></a>种种因缘呵已。<a id="a-JM"></a>语诸比丘。<a id="a-JN"></a>汝等当忆识阐那比丘默然恼他事。<a id="a-JO"></a>忆识法者。<a id="a-JP"></a>一心和合众僧。<a id="a-JQ"></a>一比丘僧中唱言。<a id="a-JR"></a>大德僧听。<a id="a-JS"></a>是阐那比丘。<a id="a-JT"></a>犯罪默然恼他。<a id="a-JU"></a>若僧时到僧忍听。<a id="a-JV"></a>忆识阐那比丘默然恼他。<a id="a-JW"></a>汝阐那。<a id="a-JX"></a>随汝默然恼他事。<a id="a-JY"></a>众僧随忆识。<a id="a-JZ"></a>如是白。<a id="a-Ja"></a>白二羯磨僧忆识竟。<a id="a-Jb"></a>僧忍默然故。<a id="a-Jc"></a>是事如是持。<a id="a-Jd"></a>从今是戒应如是说。<a id="a-Je"></a>若比丘用异事默然恼他。<a id="a-Jf"></a>波夜提。<a id="a-Jg"></a>是中犯者。<a id="a-Jh"></a>若僧未忆识时。<a id="a-Ji"></a>默然恼他突吉罗。<a id="a-Jj"></a>若僧忆识已。<a id="a-Jk"></a>默然恼他波夜提若比丘口病唇病齿病舌病咽病心病面气满若出血。<a id="a-Jl"></a>如是不语不犯。<a id="a-Jm"></a>恭敬佛故不语。<a id="a-Jn"></a>恭敬和上阿阇梨。<a id="a-Jo"></a>恭敬上座。<a id="a-Jp"></a>尊重故不语。<a id="a-Jq"></a>不犯。<a id="a-Jr"></a>若不能语故不语。<a id="a-Js"></a>不犯(十三事竟)。</p>
  <p id="aJt">佛在舍卫国。<a id="a-Ju"></a>尔时有一居士。<a id="a-Jv"></a>请佛及僧明日食。<a id="a-Jw"></a>佛默然受。<a id="a-Jx"></a>是居士知佛默然受已。<a id="a-Jy"></a>头面礼足右绕而去。<a id="a-Jz"></a>还到自舍。<a id="a-K0"></a>是夜办种种多美饮食。<a id="a-K1"></a>时诸比丘露地敷僧卧具。<a id="a-K2"></a>持衣钵在中待食时到。<a id="a-K3"></a>有比丘经行。<a id="a-K4"></a>有比丘坐。<a id="a-K5"></a>时居士早起敷坐处已。<a id="a-K6"></a>遣使白佛言。<a id="a-K7"></a>世尊。<a id="a-K8"></a>食具已办唯圣知时。<a id="a-K9"></a>即时诸比丘舍僧卧具。<a id="a-KA"></a>自持衣钵往居士舍。<a id="a-KB"></a>佛自住房迎食分。<a id="a-KC"></a>诸比丘往居士舍已。<a id="a-KD"></a>天雨湿僧卧具。<a id="a-KE"></a>诸佛常法。<a id="a-KF"></a>诸比丘往居士舍时。<a id="a-KG"></a>佛自持户钩。<a id="a-KH"></a>从房至房看诸房舍。<a id="a-KI"></a>开一房门。<a id="a-KJ"></a>见僧卧具在露地雨湿烂坏。<a id="a-KK"></a>即取捩晒卷叠举着覆处。<a id="a-KL"></a>便闭房门下掸。<a id="a-KM"></a>还自房舍。<a id="a-KN"></a>独坐床上结加趺坐。<a id="a-KO"></a>尔时居士知僧坐已。<a id="a-KP"></a>自手行水。<a id="a-KQ"></a>自与多美饮食自恣饱满。<a id="a-KR"></a>尔时居士知僧满足已摄钵竟。<a id="a-KS"></a>自手与水。<a id="a-KT"></a>取小床坐众僧前。<a id="a-KU"></a>欲听说法。<a id="a-KV"></a>上坐说法已从坐起去。<a id="a-KW"></a>诸比丘随次第出。<a id="a-KX"></a>还诣佛所。<a id="a-KY"></a>诸佛常法。<a id="a-KZ"></a>诸比丘食后还时。<a id="a-Ka"></a>以如是语劳问诸比丘。<a id="a-Kb"></a>饮食多美。<a id="a-Kc"></a>僧饱满不。<a id="a-Kd"></a>诸比丘言。<a id="a-Ke"></a>世尊。<a id="a-Kf"></a>饮食多美。<a id="a-Kg"></a>众僧饱满。<a id="a-Kh"></a>佛言。<a id="a-Ki"></a>今日汝等入居士舍已。<a id="a-Kj"></a>我于后持户钩。<a id="a-Kk"></a>从房至房看诸房舍。<a id="a-Kl"></a>开一房门。<a id="a-Km"></a>见僧卧具露地雨湿烂坏语诸比丘。<a id="a-Kn"></a>是事不是非法不应尔。<a id="a-Ko"></a>一切众僧卧具。<a id="a-Kp"></a>云何趣用践蹋不知护惜。<a id="a-Kq"></a>诸居士血肉干竭。<a id="a-Kr"></a>为福德故。<a id="a-Ks"></a>布施供养。<a id="a-Kt"></a>汝等应少用。<a id="a-Ku"></a>守护者善。<a id="a-Kv"></a>佛如是种种因缘呵已。<a id="a-Kw"></a>语诸比丘。<a id="a-Kx"></a>以十利故与比丘结戒。<a id="a-Ky"></a>从今是戒应如是说。<a id="a-Kz"></a>若比丘露地敷僧卧具。<a id="a-L0"></a>细绳床粗绳床褥被。<a id="a-L1"></a>若使人敷。<a id="a-L2"></a>是中坐卧。<a id="a-L3"></a>去时不自举。<a id="a-L4"></a>不教人举者。<a id="a-L5"></a>波夜提。<a id="a-L6"></a>细绳床有五种。<a id="a-L7"></a>阿珊蹄脚。<a id="a-L8"></a>簸郎劬脚。<a id="a-L9"></a>羖羊角脚尖脚曲脚。<a id="a-LA"></a>粗绳床有五种。<a id="a-LB"></a>阿珊蹄脚。<a id="a-LC"></a>簸郎劬脚。<a id="a-LD"></a>羝羊角脚。<a id="a-LE"></a>尖脚曲脚。<a id="a-LF"></a>褥被褥者。<a id="a-LG"></a>甘蔗滓贮褥。<a id="a-LH"></a>瓠茎贮褥。<a id="a-LI"></a>长瓜茎贮褥。<a id="a-LJ"></a>毳贮褥。<a id="a-LK"></a>刍摩贮褥。<a id="a-LL"></a>劫贝贮褥。<a id="a-LM"></a>文阇草贮褥。<a id="a-LN"></a>麻贮褥。<a id="a-LO"></a>水衣贮褥。<a id="a-LP"></a>被者。<a id="a-LQ"></a>俱执被。<a id="a-LR"></a>刍摩被。<a id="a-LS"></a>毳被。<a id="a-LT"></a>劫贝被。<a id="a-LU"></a>露地者。<a id="a-LV"></a>无土壁。<a id="a-LW"></a>无草木壁。<a id="a-LX"></a>无簟席壁。<a id="a-LY"></a>无衣幔覆障。<a id="a-LZ"></a>如是比无物覆障处。<a id="a-La"></a>自敷者。<a id="a-Lb"></a>自手敷。<a id="a-Lc"></a>使敷者。<a id="a-Ld"></a>教他人敷。<a id="a-Le"></a>坐者坐上。<a id="a-Lf"></a>卧者身着床。<a id="a-Lg"></a>不举者。<a id="a-Lh"></a>不自手举。<a id="a-Li"></a>不教举者。<a id="a-Lj"></a>不教他举。<a id="a-Lk"></a>波夜提者。<a id="a-Ll"></a>煮烧覆障。<a id="a-Lm"></a>若不悔过。<a id="a-Ln"></a>能障阂道。<a id="a-Lo"></a>是中犯者。<a id="a-Lp"></a>若比丘地了时。<a id="a-Lq"></a>露地敷众僧卧具已。<a id="a-Lr"></a>便入室坐息。<a id="a-Ls"></a>至地了竟。<a id="a-Lt"></a>乃举着覆处。<a id="a-Lu"></a>波夜提。<a id="a-Lv"></a>地了竟时中前时日中时晡时日没时。<a id="a-Lw"></a>露地敷僧卧具已。<a id="a-Lx"></a>便入室坐息。<a id="a-Ly"></a>至日没竟时乃举着覆处。<a id="a-Lz"></a>波夜提。<a id="a-M0"></a>若比丘露地敷僧卧具已。<a id="a-M1"></a>出寺门过四十九步。<a id="a-M2"></a>波夜提。<a id="a-M3"></a>又比丘露地敷僧卧具已。<a id="a-M4"></a>出寺门过墙篱少许。<a id="a-M5"></a>至地了时。<a id="a-M6"></a>突吉罗。<a id="a-M7"></a>又比丘露地敷僧卧具已。<a id="a-M8"></a>不嘱人游行诸坊。<a id="a-M9"></a>突吉罗。<a id="a-MA"></a>有二比丘露地敷僧卧具已。<a id="a-MB"></a>俱从坐起去。<a id="a-MC"></a>后去者应举。<a id="a-MD"></a>又二比丘露地敷僧卧具已。<a id="a-ME"></a>持衣钵在中。<a id="a-MF"></a>一比丘先取衣钵去。<a id="a-MG"></a>后取衣钵去者应举。<a id="a-MH"></a>不举者犯。<a id="a-MI"></a>有一时众僧露地会食。<a id="a-MJ"></a>诸比丘食竟。<a id="a-MK"></a>舍僧卧具在露地去。<a id="a-ML"></a>有恶风雨土污湿。<a id="a-MM"></a>以是事白佛。<a id="a-MN"></a>佛言。<a id="a-MO"></a>应举着覆处。<a id="a-MP"></a>佛作是语已。<a id="a-MQ"></a>诸比丘食竟。<a id="a-MR"></a>有诸白衣即坐僧卧具床上。<a id="a-MS"></a>是事白佛。<a id="a-MT"></a>佛言应待。<a id="a-MU"></a>诸比丘久待热闷吐逆。<a id="a-MV"></a>佛言。<a id="a-MW"></a>若有病者应去。<a id="a-MX"></a>随见者应举。<a id="a-MY"></a>若二比丘见。<a id="a-MZ"></a>一人应举大床小床。<a id="a-Ma"></a>一人应举大褥小褥。<a id="a-Mb"></a>若聚落边寺中持卧具至空闲处。<a id="a-Mc"></a>空闲处持来至聚落边寺中。<a id="a-Md"></a>值雨不犯。<a id="a-Me"></a>若失户钩户钥无举处。<a id="a-Mf"></a>若八难中一一难起。<a id="a-Mg"></a>不举不犯(十四事竟)。</p>
 </body>
</html>