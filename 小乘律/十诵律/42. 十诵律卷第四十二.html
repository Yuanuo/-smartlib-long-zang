<!doctype html>
<html id="z3IBUvjmJ" data-ver="1672">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">十诵律卷第四十二(第六诵之六)</h1>
  <h2 id="a2">杂诵后二十法上之余</h2>
  <p id="a3">佛在舍卫国。<a id="a-4"></a>尔时有比丘。<a id="a-5"></a>不失男根得女根。<a id="a-6"></a>诸比丘不知云何。<a id="a-7"></a>是事白佛。<a id="a-8"></a>佛言。<a id="a-9"></a>应与灭摈。</p>
  <p id="aA">佛在舍卫国。<a id="a-B"></a>尔时有比丘尼。<a id="a-C"></a>不失女根得男根。<a id="a-D"></a>诸比丘尼不知云何。<a id="a-E"></a>是事白佛。<a id="a-F"></a>佛言。<a id="a-G"></a>应与灭摈。</p>
  <p id="aH">佛在舍卫国。<a id="a-I"></a>尔时迦尸国有婆罗门。<a id="a-J"></a>生一女。<a id="a-K"></a>端正姝好。<a id="a-L"></a>价直半迦尸国。<a id="a-M"></a>此女嫁与婆罗门家。<a id="a-N"></a>不久婿死。<a id="a-O"></a>多有人来求此女。<a id="a-P"></a>所谓大臣大官居士萨薄主。<a id="a-Q"></a>是女人心乐出家。<a id="a-R"></a>作是言。<a id="a-S"></a>我欲出家作比丘尼。<a id="a-T"></a>不乐处俗。<a id="a-U"></a>即诣王园作比丘尼。<a id="a-V"></a>诸弊恶人。<a id="a-W"></a>闻半迦尸女出家。<a id="a-X"></a>我等今当劫夺取之。<a id="a-Y"></a>复作是念。<a id="a-Z"></a>诸比丘尼王所守护。<a id="a-a"></a>若强夺者。<a id="a-b"></a>或得官罪。<a id="a-c"></a>若出家受具戒时。<a id="a-d"></a>我等当道路劫取。<a id="a-e"></a>诸比丘尼闻是事。<a id="a-f"></a>不知云何。<a id="a-g"></a>是事白佛。<a id="a-h"></a>佛言。<a id="a-i"></a>从今听半迦尸尼遣使受具戒。<a id="a-j"></a>若有如是端正者。<a id="a-k"></a>亦听遣使受具戒。<a id="a-l"></a>使受戒法者。<a id="a-m"></a>一心和合僧。<a id="a-n"></a>是使从坐起。<a id="a-o"></a>偏袒右肩脱革屣胡跪合掌。<a id="a-p"></a>作是言。<a id="a-q"></a>大德僧听。<a id="a-r"></a>某半迦尸尼。<a id="a-s"></a>和上尼某甲。<a id="a-t"></a>是半迦尸尼。<a id="a-u"></a>遣我从僧乞受具戒僧当济度与受具戒。<a id="a-v"></a>和上尼某甲。<a id="a-w"></a>僧怜愍故。<a id="a-x"></a>第二亦言。<a id="a-y"></a>大德僧听。<a id="a-z"></a>某半迦尸尼。<a id="a-10"></a>和上尼某甲。<a id="a-11"></a>是半迦尸尼。<a id="a-12"></a>遣我从僧乞受具戒。<a id="a-13"></a>僧当济度与受具戒。<a id="a-14"></a>和上尼某甲。<a id="a-15"></a>僧怜愍故。<a id="a-16"></a>第三亦言。</p>
  <p id="a17">大德僧听。<a id="a-18"></a>某甲半迦尸尼。<a id="a-19"></a>和上尼某甲。<a id="a-1A"></a>是半迦尸尼。<a id="a-1B"></a>遣我从僧乞受具戒。<a id="a-1C"></a>僧当济度与受具戒。<a id="a-1D"></a>和上尼某甲。<a id="a-1E"></a>僧怜愍故。<a id="a-1F"></a>尔时一比丘。<a id="a-1G"></a>应僧中唱言。<a id="a-1H"></a>大德僧听。<a id="a-1I"></a>某半迦尸尼。<a id="a-1J"></a>和上尼某甲。<a id="a-1K"></a>是半迦尸尼。<a id="a-1L"></a>遣使从僧乞受具戒。<a id="a-1M"></a>和上尼某甲。<a id="a-1N"></a>若僧时到僧忍听。<a id="a-1O"></a>我当僧中问半迦尸尼使六法事。<a id="a-1P"></a>是名白。<a id="a-1Q"></a>应作是言。<a id="a-1R"></a>汝半迦尸尼使听。<a id="a-1S"></a>今是实语时。<a id="a-1T"></a>今僧中问汝。<a id="a-1U"></a>实当言实。<a id="a-1V"></a>不实当言不实。<a id="a-1W"></a>问使言。<a id="a-1X"></a>半迦尸尼先来清净不。<a id="a-1Y"></a>二岁学六法不。<a id="a-1Z"></a>比丘尼为作本事不。<a id="a-1a"></a>比丘尼僧一心和合。<a id="a-1b"></a>作属和上尼羯磨不。<a id="a-1c"></a>五衣钵具不。<a id="a-1d"></a>半迦尸尼字何等。<a id="a-1e"></a>和上尼字何等。<a id="a-1f"></a>和上尼字某甲。<a id="a-1g"></a>半迦尸尼字某甲。<a id="a-1h"></a>若未问事当问。<a id="a-1i"></a>问竟语言。<a id="a-1j"></a>汝默然。<a id="a-1k"></a>大德僧听。<a id="a-1l"></a>半迦尸尼某甲。<a id="a-1m"></a>和上尼某甲。<a id="a-1n"></a>是半迦尸尼。<a id="a-1o"></a>遣使从僧乞受具戒。<a id="a-1p"></a>和上尼某甲。<a id="a-1q"></a>使说。<a id="a-1r"></a>半迦尸尼先来清净。<a id="a-1s"></a>二岁学六法。<a id="a-1t"></a>诸比丘尼已作本事。<a id="a-1u"></a>一心和合比丘尼僧。<a id="a-1v"></a>作属和上尼羯磨。<a id="a-1w"></a>五衣钵具。<a id="a-1x"></a>半迦尸尼字某甲。<a id="a-1y"></a>和上尼字某甲。<a id="a-1z"></a>若僧时到僧忍听。<a id="a-20"></a>僧用使与半迦尸尼受具戒。<a id="a-21"></a>和上尼某甲。<a id="a-22"></a>是名白。<a id="a-23"></a>大德僧听半迦尸尼某甲。<a id="a-24"></a>和上尼某甲。<a id="a-25"></a>是半迦尸尼。<a id="a-26"></a>遣使从僧乞受具戒。<a id="a-27"></a>和上尼某甲。<a id="a-28"></a>使说。<a id="a-29"></a>半迦尸尼先来清净。<a id="a-2A"></a>二岁学六法。<a id="a-2B"></a>诸比丘尼已作本事。<a id="a-2C"></a>一心和合比丘尼僧。<a id="a-2D"></a>作属和上尼羯磨五衣钵具。<a id="a-2E"></a>僧与半迦尸尼某甲受具戒。<a id="a-2F"></a>和上尼某甲。<a id="a-2G"></a>谁诸长老忍与半迦尸尼受具戒者默然。<a id="a-2H"></a>不忍者说。<a id="a-2I"></a>是名初羯磨竟。<a id="a-2J"></a>第二更应说。<a id="a-2K"></a>大德僧听。<a id="a-2L"></a>半迦尸尼某甲。<a id="a-2M"></a>和上尼某甲。<a id="a-2N"></a>是半迦尸尼。<a id="a-2O"></a>遣使从僧乞受具戒。<a id="a-2P"></a>使说。<a id="a-2Q"></a>半迦尸尼先来清净。<a id="a-2R"></a>二岁学六法。<a id="a-2S"></a>诸比丘尼已作本事。<a id="a-2T"></a>一心和合比丘尼僧。<a id="a-2U"></a>作属和上尼羯磨。<a id="a-2V"></a>五衣钵具。<a id="a-2W"></a>半迦尸尼某甲。<a id="a-2X"></a>和上尼某甲。<a id="a-2Y"></a>僧与半迦尸尼受具戒。<a id="a-2Z"></a>和上尼某甲。<a id="a-2a"></a>谁诸长老忍僧与半迦尸尼某甲受具戒和上尼某甲者默然。<a id="a-2b"></a>谁不忍者说。<a id="a-2c"></a>是名第二羯磨竟。<a id="a-2d"></a>第三更应说。<a id="a-2e"></a>大德僧听。<a id="a-2f"></a>半迦尸尼某甲。<a id="a-2g"></a>和上尼某甲。<a id="a-2h"></a>是半迦尸尼。<a id="a-2i"></a>遣使从僧乞受具戒。<a id="a-2j"></a>和上尼某甲。<a id="a-2k"></a>使说。<a id="a-2l"></a>半迦尸尼先来清净。<a id="a-2m"></a>二岁学六法。<a id="a-2n"></a>诸比丘尼已作本事。<a id="a-2o"></a>一心和合比丘尼僧。<a id="a-2p"></a>作属和上尼羯磨。<a id="a-2q"></a>五衣钵具。<a id="a-2r"></a>半迦尸尼某甲。<a id="a-2s"></a>和上尼某甲。<a id="a-2t"></a>僧与半迦尸尼受具戒。<a id="a-2u"></a>和上尼某甲。<a id="a-2v"></a>谁诸长老忍与半迦尸尼某甲受具戒和上尼某甲者默然。<a id="a-2w"></a>谁不忍者说。<a id="a-2x"></a>是第三羯磨竟。<a id="a-2y"></a>僧与半迦尸尼某甲受具戒和上尼某甲竟。<a id="a-2z"></a>僧忍默然故。<a id="a-30"></a>是事如是持。<a id="a-31"></a>是使即应还比丘尼僧坊中向半迦尸尼说羯磨。<a id="a-32"></a>不应多不应少。<a id="a-33"></a>亦应为说三依止八堕法。<a id="a-34"></a>余残戒法。<a id="a-35"></a>和上阿阇梨。<a id="a-36"></a>当渐渐为汝广说。</p>
  <p id="a37">佛在舍卫国。<a id="a-38"></a>尔时有一比丘尼。<a id="a-39"></a>于迦留陀夷所。<a id="a-3A"></a>作过失事。<a id="a-3B"></a>迦留陀夷遮是比丘尼。<a id="a-3C"></a>不听入寺。<a id="a-3D"></a>诸比丘尼语是比丘尼。<a id="a-3E"></a>汝何不向迦留陀夷悔过。<a id="a-3F"></a>答言。<a id="a-3G"></a>遮我不听入寺。<a id="a-3H"></a>云何悔过。<a id="a-3I"></a>诸比丘尼不知云何。<a id="a-3J"></a>是事白佛。<a id="a-3K"></a>佛言。<a id="a-3L"></a>比丘不应遮比丘尼入寺。<a id="a-3M"></a>应遮自坊舍不应入。<a id="a-3N"></a>佛在舍卫国。<a id="a-3O"></a>尔时诸比丘尼。<a id="a-3P"></a>于比丘所作过失。<a id="a-3Q"></a>诸比丘心不喜。<a id="a-3R"></a>是事白佛。<a id="a-3S"></a>佛言。<a id="a-3T"></a>若比丘尼。<a id="a-3U"></a>于比丘所作过失。<a id="a-3V"></a>是比丘应遮是比丘尼说戒自恣受教诫法。<a id="a-3W"></a>佛如是约敕已。<a id="a-3X"></a>是比丘遮比丘尼说戒自恣受教诫法。<a id="a-3Y"></a>余比丘便听。<a id="a-3Z"></a>以是事故斗诤起。<a id="a-3a"></a>诸比丘不知云何。<a id="a-3b"></a>是事白佛。<a id="a-3c"></a>佛言。<a id="a-3d"></a>是遮比丘应听。<a id="a-3e"></a>余人不应听。</p>
  <p id="a3f">佛在舍卫国。<a id="a-3g"></a>尔时诸比丘。<a id="a-3h"></a>于比丘尼所有过失。<a id="a-3i"></a>诸比丘尼心不喜。<a id="a-3j"></a>作是言。<a id="a-3k"></a>我等比丘尼所作过失。<a id="a-3l"></a>比丘遮我等说戒自恣受教诫法。<a id="a-3m"></a>比丘于我等所作过失。<a id="a-3n"></a>谁能共语。<a id="a-3o"></a>是事白佛。<a id="a-3p"></a>佛言。<a id="a-3q"></a>若比丘于比丘尼所作过失。<a id="a-3r"></a>比丘应还向是比丘尼悔过。<a id="a-3s"></a>佛如是约敕已。<a id="a-3t"></a>比丘悔过向比丘尼。<a id="a-3u"></a>比丘尼不受。<a id="a-3v"></a>是事白佛。<a id="a-3w"></a>佛言。<a id="a-3x"></a>比丘悔过向比丘尼。<a id="a-3y"></a>比丘尼应受。</p>
  <p id="a3z">佛在舍卫国。<a id="a-40"></a>尔时有比丘尼。<a id="a-41"></a>于迦留陀夷所作过失。<a id="a-42"></a>迦留陀夷遮受教诫法竟出界去。<a id="a-43"></a>诸比丘尼言。<a id="a-44"></a>汝何不悔过向迦留陀夷。<a id="a-45"></a>是比丘尼言。<a id="a-46"></a>遮我教诫法已出界去。<a id="a-47"></a>向谁悔过。<a id="a-48"></a>诸比丘尼不知云何。<a id="a-49"></a>是事白佛。<a id="a-4A"></a>佛言。<a id="a-4B"></a>从今比丘遮比丘尼。<a id="a-4C"></a>不应出界去。<a id="a-4D"></a>若出界得突吉罗。<a id="a-4E"></a>佛在舍卫国。<a id="a-4F"></a>尔时王园比丘尼精舍。<a id="a-4G"></a>有剃发师。<a id="a-4H"></a>与比丘尼剃发。<a id="a-4I"></a>诱诳一式叉摩尼坏出家心。<a id="a-4J"></a>如是诱诳第二第三人。<a id="a-4K"></a>以是事故尼僧减少。<a id="a-4L"></a>诸比丘尼不知云何。<a id="a-4M"></a>是事白佛。<a id="a-4N"></a>佛言。<a id="a-4O"></a>剃须时应令一善比丘尼在边立看。</p>
  <p id="a4P">佛在王舍城。<a id="a-4Q"></a>尔时助提婆达多比丘尼。<a id="a-4R"></a>赁房舍。<a id="a-4S"></a>后责价时得苦恼。<a id="a-4T"></a>诸居士呵责言。<a id="a-4U"></a>汝等出家何以赁舍。<a id="a-4V"></a>是事白佛。<a id="a-4W"></a>佛言。<a id="a-4X"></a>从今诸比丘尼。<a id="a-4Y"></a>不得赁舍。<a id="a-4Z"></a>若赁得突吉罗。</p>
  <p id="a4a">佛在王舍城。<a id="a-4b"></a>尔时助提婆达多比丘尼。<a id="a-4c"></a>以治身具治身。<a id="a-4d"></a>诸居士呵责言。<a id="a-4e"></a>诸比丘尼自言。<a id="a-4f"></a>善好有功德。<a id="a-4g"></a>以治身具治身。<a id="a-4h"></a>如王夫人大臣妇。<a id="a-4i"></a>是事白佛。<a id="a-4j"></a>佛言。<a id="a-4k"></a>诸比丘尼。<a id="a-4l"></a>不应以治身具治身。<a id="a-4m"></a>若治突吉罗。<a id="a-4n"></a>有比丘尼。<a id="a-4o"></a>便以瓦石手拳自治身。<a id="a-4p"></a>是事白佛。<a id="a-4q"></a>佛言。<a id="a-4r"></a>不应以瓦石手拳治身。<a id="a-4s"></a>若以是物自治身得突吉罗。<a id="a-4t"></a>佛言。<a id="a-4u"></a>略说比丘尼。<a id="a-4v"></a>不应以一切物治身。<a id="a-4w"></a>若治突吉罗。</p>
  <p id="a4x">佛在舍卫国。<a id="a-4y"></a>尔时自恣时。<a id="a-4z"></a>两部僧和合。<a id="a-50"></a>尔时驱式叉摩尼沙弥沙弥尼出。<a id="a-51"></a>自相谓言。<a id="a-52"></a>汝等知不。<a id="a-53"></a>何故驱我等出。<a id="a-54"></a>今夜是等共集一处。<a id="a-55"></a>各随所喜共和合故。<a id="a-56"></a>诸比丘闻是事心不喜。<a id="a-57"></a>是事白佛。<a id="a-58"></a>佛言。<a id="a-59"></a>从今比丘尼。<a id="a-5A"></a>不应夜来自恣。<a id="a-5B"></a>诸比丘尼。<a id="a-5C"></a>应早起来从比丘作自恣。</p>
  <p id="a5D">尔时诸比丘尼多。<a id="a-5E"></a>五百余人一一自恣。<a id="a-5F"></a>食时已过。<a id="a-5G"></a>是事白佛。<a id="a-5H"></a>佛言。<a id="a-5I"></a>从今诸比丘尼。<a id="a-5J"></a>不应一一从比丘僧自恣。<a id="a-5K"></a>应一比丘尼代一切比丘尼僧从比丘僧自恣。<a id="a-5L"></a>代自恣法者。<a id="a-5M"></a>代自恣人从坐起。<a id="a-5N"></a>脱革屣胡跪合掌。<a id="a-5O"></a>作是言。<a id="a-5P"></a>比丘尼僧和合。<a id="a-5Q"></a>礼大德僧足。<a id="a-5R"></a>问讯少病少恼起居安不。<a id="a-5S"></a>问讯已作是言。<a id="a-5T"></a>大德僧忆念。<a id="a-5U"></a>我等三月安居竟。<a id="a-5V"></a>我等今求大德说见闻疑罪。<a id="a-5W"></a>僧怜愍故。<a id="a-5X"></a>大德僧。<a id="a-5Y"></a>为我等说罪者。<a id="a-5Z"></a>增长善法。<a id="a-5a"></a>第二亦应言。<a id="a-5b"></a>大德僧忆念。<a id="a-5c"></a>和合比丘尼僧稽首。<a id="a-5d"></a>礼大德僧足。<a id="a-5e"></a>问讯少病少恼起居安不。<a id="a-5f"></a>问讯已作是言。<a id="a-5g"></a>我等三月安居竟。<a id="a-5h"></a>今求僧自恣说见闻疑罪。<a id="a-5i"></a>僧怜愍故。<a id="a-5j"></a>大德僧。<a id="a-5k"></a>为我等说罪者。<a id="a-5l"></a>增长善法。<a id="a-5m"></a>第三亦应言。<a id="a-5n"></a>大德僧忆念。<a id="a-5o"></a>和合比丘尼僧稽首。<a id="a-5p"></a>礼大德僧足。<a id="a-5q"></a>问讯少病少恼起居安不。<a id="a-5r"></a>问讯已作是言。<a id="a-5s"></a>我等三月安居竟。<a id="a-5t"></a>今求僧自恣说见闻疑罪。<a id="a-5u"></a>僧怜愍故。<a id="a-5v"></a>大德僧。<a id="a-5w"></a>为我等说罪者。<a id="a-5x"></a>增长善法。</p>
  <p id="a5y">佛在舍卫国。<a id="a-5z"></a>尔时有一居士。<a id="a-60"></a>请佛及二部僧明日食。<a id="a-61"></a>佛默然受。<a id="a-62"></a>居士知佛受已。<a id="a-63"></a>头面礼足右绕而去。<a id="a-64"></a>还自舍通夜办种种多美饮食。<a id="a-65"></a>早起敷座。<a id="a-66"></a>遣使白佛时到。<a id="a-67"></a>食具已办唯圣知时。<a id="a-68"></a>佛及二部僧入其舍。<a id="a-69"></a>诸比丘尼随智慧多者先坐。<a id="a-6A"></a>是居士见佛及二部僧坐已。<a id="a-6B"></a>自手行水欲下饮食。<a id="a-6C"></a>助提婆达多比丘尼语居士言。<a id="a-6D"></a>此比丘尼是第一上座。<a id="a-6E"></a>此是第二上座。<a id="a-6F"></a>此是持律。<a id="a-6G"></a>此是持阿毗昙。<a id="a-6H"></a>居士言。<a id="a-6I"></a>我等不知不识。<a id="a-6J"></a>谁是第一上座。<a id="a-6K"></a>第二上座。<a id="a-6L"></a>持律持阿毗昙。<a id="a-6M"></a>多有饭食足饱一切。<a id="a-6N"></a>莫散乱语。<a id="a-6O"></a>汝若不止者。<a id="a-6P"></a>汝等起行食。<a id="a-6Q"></a>我等当坐。<a id="a-6R"></a>佛遥见比丘尼作是语闻居士呵责。<a id="a-6S"></a>食后以是事故集比丘僧。<a id="a-6T"></a>语诸比丘。<a id="a-6U"></a>从今听诸比丘尼随上座次第坐。</p>
  <p id="a6V">佛在舍卫国。<a id="a-6W"></a>尔时有居士。<a id="a-6X"></a>请佛及二部僧明日食。<a id="a-6Y"></a>佛默然受居士知佛受已。<a id="a-6Z"></a>头面礼足右绕而去。<a id="a-6a"></a>还自舍通夜办种种多美饮食。<a id="a-6b"></a>早起敷座。<a id="a-6c"></a>遣使白佛时到。<a id="a-6d"></a>食具已办唯圣知时。<a id="a-6e"></a>佛及二部僧入其舍。<a id="a-6f"></a>有比丘尼。<a id="a-6g"></a>问一比丘尼。<a id="a-6h"></a>汝几岁。<a id="a-6i"></a>答言。<a id="a-6j"></a>小住。<a id="a-6k"></a>当问和上尼阿阇梨尼共活尼。<a id="a-6l"></a>即往问和上尼阿阇梨尼共活尼言。<a id="a-6m"></a>我几岁。<a id="a-6n"></a>和上尼等答言。<a id="a-6o"></a>我等疑忘。<a id="a-6p"></a>诸比丘尼不知云何。<a id="a-6q"></a>是事白佛。<a id="a-6r"></a>佛言。<a id="a-6s"></a>上座两三人。<a id="a-6t"></a>应问次第坐。<a id="a-6u"></a>余不忆念者但坐。</p>
  <p id="a6v">佛在舍卫国。<a id="a-6w"></a>尔时有比丘尼。<a id="a-6x"></a>上山至阿练若处。<a id="a-6y"></a>欲受教诫故。<a id="a-6z"></a>遇贼剥衣裸形。<a id="a-70"></a>诸比丘尼不知云何。<a id="a-71"></a>是事白佛。<a id="a-72"></a>佛言。<a id="a-73"></a>诸比丘尼。<a id="a-74"></a>应住聚落中待比丘。<a id="a-75"></a>比丘尼聚落中待。<a id="a-76"></a>有比丘入聚落乞食。<a id="a-77"></a>从余道还山阿练若处。<a id="a-78"></a>日已向中。<a id="a-79"></a>诸比丘尼垂当断食。<a id="a-7A"></a>是事白佛。<a id="a-7B"></a>佛言。<a id="a-7C"></a>应二人共行。<a id="a-7D"></a>即二人共行。<a id="a-7E"></a>二人不知法。<a id="a-7F"></a>所可至处看彩画舍。<a id="a-7G"></a>比丘问言。<a id="a-7H"></a>汝等欲受教诫耶。<a id="a-7I"></a>答言。<a id="a-7J"></a>如是。<a id="a-7K"></a>是事白佛。<a id="a-7L"></a>佛言。<a id="a-7M"></a>应遣二知法了了比丘尼受教诫。<a id="a-7N"></a>即遣二知法了了比丘尼。<a id="a-7O"></a>是二比丘尼。<a id="a-7P"></a>欲令一切比丘僧和合。<a id="a-7Q"></a>我等当受教诫。<a id="a-7R"></a>是事白佛。<a id="a-7S"></a>佛言。<a id="a-7T"></a>不须一切僧和合。<a id="a-7U"></a>随所见比丘。<a id="a-7V"></a>应受教诫。<a id="a-7W"></a>余时到比丘所。<a id="a-7X"></a>有欲教诫者。<a id="a-7Y"></a>有不欲者。<a id="a-7Z"></a>不欲者便舍起去。<a id="a-7a"></a>诸比丘尼即便随去。<a id="a-7b"></a>诸居士在僧坊者。<a id="a-7c"></a>作是言。<a id="a-7d"></a>比丘尼欲行淫欲。<a id="a-7e"></a>比丘不欲故舍起去。<a id="a-7f"></a>诸比丘不知云何。<a id="a-7g"></a>是事白佛。<a id="a-7h"></a>佛言。<a id="a-7i"></a>比丘不应起去。<a id="a-7j"></a>若不欲者应言。<a id="a-7k"></a>我不能教诫比丘尼。</p>
  <p id="a7l">佛在舍卫国。<a id="a-7m"></a>诸比丘尼受教诫法。<a id="a-7n"></a>还说戒竟。<a id="a-7o"></a>明日诣僧坊不知报谁。<a id="a-7p"></a>是事白佛。<a id="a-7q"></a>佛言。<a id="a-7r"></a>随受教诫比丘。<a id="a-7s"></a>应还报是人。<a id="a-7t"></a>时是比丘尼门下立问言。<a id="a-7u"></a>此中有是人不。<a id="a-7v"></a>答言。<a id="a-7w"></a>谁耶。<a id="a-7x"></a>比丘尼言。<a id="a-7y"></a>如此者。<a id="a-7z"></a>是事不应尔。<a id="a-80"></a>诸比丘尼不知云何。<a id="a-81"></a>是事白佛。<a id="a-82"></a>佛言。<a id="a-83"></a>比丘尼应问所教诫比丘名字种姓善好忆持。<a id="a-84"></a>应问言。<a id="a-85"></a>某比丘和上。<a id="a-86"></a>某比丘阿阇梨。<a id="a-87"></a>某比丘弟子。</p>
  <p id="a88">佛在舍卫国。<a id="a-89"></a>尔时比丘尼僧。<a id="a-8A"></a>得裮布施。<a id="a-8B"></a>诸比丘尼不受。<a id="a-8C"></a>作是言。<a id="a-8D"></a>佛未听我等畜裮。<a id="a-8E"></a>是事白佛。<a id="a-8F"></a>佛言。<a id="a-8G"></a>从今听比丘尼僧受裮施私亦受。</p>
  <p id="a8H">佛在舍卫国。<a id="a-8I"></a>尔时有比丘尼。<a id="a-8J"></a>乞食时。<a id="a-8K"></a>手持钵食巷中行。<a id="a-8L"></a>屋上有毒蛇。<a id="a-8M"></a>屎堕食中。<a id="a-8N"></a>比丘尼啖是食。<a id="a-8O"></a>毒发垂死。<a id="a-8P"></a>是事白佛。<a id="a-8Q"></a>佛言。<a id="a-8R"></a>应作盖覆食器上。</p>
  <p id="a8S">佛在王舍城。<a id="a-8T"></a>尔时助提婆达多比丘尼。<a id="a-8U"></a>背上负物。<a id="a-8V"></a>似畜生负驮。<a id="a-8W"></a>是事白佛。<a id="a-8X"></a>佛言。<a id="a-8Y"></a>从今诸比丘尼。<a id="a-8Z"></a>不应背上负物。<a id="a-8a"></a>若负物者突吉罗。</p>
  <p id="a8b">佛在王舍城。<a id="a-8c"></a>尔时助提婆达多比丘尼。<a id="a-8d"></a>客作华鬘。<a id="a-8e"></a>责价时受苦恼。<a id="a-8f"></a>诸居士呵责言。<a id="a-8g"></a>汝等出家何用客作华鬘。<a id="a-8h"></a>是事白佛。<a id="a-8i"></a>佛言。<a id="a-8j"></a>从今不听比丘尼客作华鬘。<a id="a-8k"></a>客作者突吉罗。</p>
  <p id="a8l">佛在王舍城。<a id="a-8m"></a>尔时助提婆达多比丘尼。<a id="a-8n"></a>畜盛大便器。<a id="a-8o"></a>铜盘澡盘铜杓。<a id="a-8p"></a>诸居士呵责言。<a id="a-8q"></a>诸比丘尼自言。<a id="a-8r"></a>善好有德。<a id="a-8s"></a>畜如是器。<a id="a-8t"></a>如王夫人大臣妇。<a id="a-8u"></a>是事白佛。<a id="a-8v"></a>佛言。<a id="a-8w"></a>从今不听比丘尼畜铜盔盛大便器铜盘澡盘铜杓。<a id="a-8x"></a>若畜突吉罗。<a id="a-8y"></a>不犯者。<a id="a-8z"></a>畜铜水瓶铜澡罐铜盖。</p>
  <p id="a90">佛在舍卫国。<a id="a-91"></a>有比丘尼作酒。<a id="a-92"></a>居士言。<a id="a-93"></a>汝等出家人。<a id="a-94"></a>何以作酒。<a id="a-95"></a>有少欲知足比丘尼。<a id="a-96"></a>闻是事心不喜。<a id="a-97"></a>以是事白佛。<a id="a-98"></a>佛以是事集比丘僧。<a id="a-99"></a>集僧已语诸比丘。<a id="a-9A"></a>从今比丘尼不得作酒。<a id="a-9B"></a>作酒者突吉罗。</p>
  <p id="a9C">佛在舍卫国。<a id="a-9D"></a>尔时诸妇人新来不久。<a id="a-9E"></a>其夫出行死。<a id="a-9F"></a>是诸妇人舍舍市肆。<a id="a-9G"></a>出家作比丘尼。<a id="a-9H"></a>作比丘尼已。<a id="a-9I"></a>赁舍与他住。<a id="a-9J"></a>后索价时受诸苦恼。<a id="a-9K"></a>诸居士呵责言。<a id="a-9L"></a>汝等出家。<a id="a-9M"></a>何用赁舍。<a id="a-9N"></a>是事白佛。<a id="a-9O"></a>佛言。<a id="a-9P"></a>从今不听比丘尼赁舍市肆。<a id="a-9Q"></a>若赁与他者突吉罗。</p>
  <p id="a9R">佛在舍卫国。<a id="a-9S"></a>尔时偷罗难陀比丘尼。<a id="a-9T"></a>着新疏衣。<a id="a-9U"></a>市巷多人中行。<a id="a-9V"></a>内身露现。<a id="a-9W"></a>诸居士言。<a id="a-9X"></a>善女是名何衣。<a id="a-9Y"></a>答言。<a id="a-9Z"></a>是名新疏衣。<a id="a-9a"></a>诸居士呵责言。<a id="a-9b"></a>诸比丘尼自言。<a id="a-9c"></a>善好有德。<a id="a-9d"></a>云何着新疏衣。<a id="a-9e"></a>如王夫人如大臣妇。<a id="a-9f"></a>是事白佛。<a id="a-9g"></a>佛言。<a id="a-9h"></a>从今不听比丘尼着薄疏衣。<a id="a-9i"></a>著者突吉罗。</p>
  <p id="a9j">佛在王舍城。<a id="a-9k"></a>尔时有助提婆达多比丘尼。<a id="a-9l"></a>在女人洗处浴。<a id="a-9m"></a>诸居士呵责言。<a id="a-9n"></a>诸比丘尼自言。<a id="a-9o"></a>善好有德。<a id="a-9p"></a>在女人洗处浴。<a id="a-9q"></a>如王夫人大臣妇。<a id="a-9r"></a>是事白佛。<a id="a-9s"></a>佛言。<a id="a-9t"></a>从今不听诸比丘尼女人洗处浴。<a id="a-9u"></a>若浴突吉罗。</p>
  <p id="a9v">佛在舍卫国。<a id="a-9w"></a>尔时偷罗难陀比丘尼。<a id="a-9x"></a>用澡豆浴身入女根中。<a id="a-9y"></a>是事白佛。<a id="a-9z"></a>佛言。<a id="a-A0"></a>从今不听比丘尼用澡豆浴用者突吉罗。</p>
  <p id="aA1">佛在舍卫国。<a id="a-A2"></a>尔时偷罗难陀比丘尼。<a id="a-A3"></a>水中逆行。<a id="a-A4"></a>诸比丘尼问言。<a id="a-A5"></a>汝何以逆水行。<a id="a-A6"></a>答言。<a id="a-A7"></a>欲受触乐。<a id="a-A8"></a>是事白佛。<a id="a-A9"></a>佛言。<a id="a-AA"></a>从今不听比丘尼水中逆行。<a id="a-AB"></a>若逆水行突吉罗。</p>
  <p id="aAC">佛在王舍城。<a id="a-AD"></a>尔时助提婆达多比丘尼。<a id="a-AE"></a>畜杂色庄严钵支。<a id="a-AF"></a>诸居士呵责言。<a id="a-AG"></a>诸比丘尼自言。<a id="a-AH"></a>善好有德。<a id="a-AI"></a>畜杂色钵支。<a id="a-AJ"></a>如王夫人大臣妇。<a id="a-AK"></a>是事白佛。<a id="a-AL"></a>佛言。<a id="a-AM"></a>从今不听比丘尼畜杂色钵支。<a id="a-AN"></a>若畜突吉罗。</p>
  <p id="aAO">佛在舍卫国。<a id="a-AP"></a>尔时比丘尼僧。<a id="a-AQ"></a>得水精器布施。<a id="a-AR"></a>诸比丘尼不受。<a id="a-AS"></a>我何用是为。<a id="a-AT"></a>是事白佛。<a id="a-AU"></a>佛言。<a id="a-AV"></a>从今听比丘尼受水精器。<a id="a-AW"></a>作僧水器用。</p>
  <p data-pb></p>
  <h2 id="aAX">杂诵后二十法下</h2>
  <p id="aAY">佛在舍卫国。<a id="a-AZ"></a>有乞食比丘。<a id="a-Aa"></a>中前着衣持钵。<a id="a-Ab"></a>入舍卫城乞食。<a id="a-Ac"></a>到乞食家入外门。<a id="a-Ad"></a>不记识中门。<a id="a-Ae"></a>内门亦不记识。<a id="a-Af"></a>还时错入余门。<a id="a-Ag"></a>谓是出门。<a id="a-Ah"></a>入已见一女人仰卧。<a id="a-Ai"></a>此女人梦中失不净。<a id="a-Aj"></a>比丘见已惭愧还出。<a id="a-Ak"></a>出已此女人夫来。<a id="a-Al"></a>见妇露身卧不净出。<a id="a-Am"></a>即作此念。<a id="a-An"></a>是比丘必共我妇作非梵行。<a id="a-Ao"></a>便往捉比丘言。<a id="a-Ap"></a>比丘汝好耶。<a id="a-Aq"></a>共我妇作不净行。<a id="a-Ar"></a>比丘答言。<a id="a-As"></a>不作。<a id="a-At"></a>夫言。<a id="a-Au"></a>何以入我舍耶。<a id="a-Av"></a>答言。<a id="a-Aw"></a>我谓是可出门。<a id="a-Ax"></a>即骂比丘。<a id="a-Ay"></a>云何入我房户。<a id="a-Az"></a>谓是可出门。<a id="a-B0"></a>是人即以手脚极打是比丘。<a id="a-B1"></a>便放打比丘声故。<a id="a-B2"></a>女人即觉。<a id="a-B3"></a>语夫言。<a id="a-B4"></a>作何物。<a id="a-B5"></a>答言。<a id="a-B6"></a>打比丘。<a id="a-B7"></a>何以故打。<a id="a-B8"></a>以汝故打。<a id="a-B9"></a>妇语夫言。<a id="a-BA"></a>此比丘于我无过。<a id="a-BB"></a>我自梦中失不净。<a id="a-BC"></a>夫即骂妇。<a id="a-BD"></a>汝共作不净事。<a id="a-BE"></a>云何不伏耶。<a id="a-BF"></a>以手脚打是比丘。<a id="a-BG"></a>劳熟已舍去。<a id="a-BH"></a>是比丘大受苦痛已还去。<a id="a-BI"></a>以是事向诸比丘说。<a id="a-BJ"></a>诸比丘以是事向佛广说。<a id="a-BK"></a>佛以是事集比丘僧已语诸比丘。<a id="a-BL"></a>乞食有二种。<a id="a-BM"></a>一者受请。<a id="a-BN"></a>二者不受请。<a id="a-BO"></a>若受请已。<a id="a-BP"></a>欲受僧物分者。<a id="a-BQ"></a>应舍乞食法已受僧物分。<a id="a-BR"></a>若不舍乞食法。<a id="a-BS"></a>受僧物分者。<a id="a-BT"></a>得突吉罗。<a id="a-BU"></a>若受僧物僧物分已。<a id="a-BV"></a>故言我乞食者。<a id="a-BW"></a>犯妄语波夜提。<a id="a-BX"></a>不受请人。<a id="a-BY"></a>若欲受请。<a id="a-BZ"></a>若欲受僧物分者。<a id="a-Ba"></a>应舍乞食法已受请受僧物分。<a id="a-Bb"></a>若不舍乞食法。<a id="a-Bc"></a>受请受僧物分者。<a id="a-Bd"></a>得突吉罗。<a id="a-Be"></a>若受请受僧物分已。<a id="a-Bf"></a>故言我乞食者。<a id="a-Bg"></a>犯妄语波夜提。<a id="a-Bh"></a>佛言。<a id="a-Bi"></a>从今教汝等乞食法。<a id="a-Bj"></a>若比丘乞食时。<a id="a-Bk"></a>应学行是法。<a id="a-Bl"></a>若欲下床时。<a id="a-Bm"></a>应徐下一脚。<a id="a-Bn"></a>次下第二脚。<a id="a-Bo"></a>安徐起。<a id="a-Bp"></a>徐就架上取安陀卫。<a id="a-Bq"></a>莫牵。<a id="a-Br"></a>安徐着。<a id="a-Bs"></a>着已应左右看。<a id="a-Bt"></a>齐正不。<a id="a-Bu"></a>若不齐正者。<a id="a-Bv"></a>更应着。<a id="a-Bw"></a>若齐正者止。<a id="a-Bx"></a>徐就架上取泥洹僧。<a id="a-By"></a>莫牵安徐着。<a id="a-Bz"></a>着已左右看。<a id="a-C0"></a>齐正不。<a id="a-C1"></a>若不齐正者。<a id="a-C2"></a>更应着。<a id="a-C3"></a>若齐正者止。<a id="a-C4"></a>徐就架上取郁多罗僧。<a id="a-C5"></a>莫牵。<a id="a-C6"></a>安徐着。<a id="a-C7"></a>着已左右看。<a id="a-C8"></a>齐正不。<a id="a-C9"></a>若不齐正者。<a id="a-CA"></a>更应着。<a id="a-CB"></a>若齐正者止。<a id="a-CC"></a>徐就架上取僧伽梨。<a id="a-CD"></a>莫牵。<a id="a-CE"></a>安徐着左肩上。<a id="a-CF"></a>徐徐取钵。<a id="a-CG"></a>莫放地。<a id="a-CH"></a>徐取锡杖。<a id="a-CI"></a>不应曳地。<a id="a-CJ"></a>向户时。<a id="a-CK"></a>安徐推橝开户徐出。<a id="a-CL"></a>出户时。<a id="a-CM"></a>莫以衣触两边。<a id="a-CN"></a>出已应左手牵户扇右手牵橝。<a id="a-CO"></a>若户扇在右橝在左者。<a id="a-CP"></a>以右手牵扇左手下橝。<a id="a-CQ"></a>下橝已应排看。<a id="a-CR"></a>坚牢不。<a id="a-CS"></a>若不坚牢更闭坚牢者止。<a id="a-CT"></a>若共佛行。<a id="a-CU"></a>应在佛后。<a id="a-CV"></a>应白和上。<a id="a-CW"></a>应右绕佛塔声闻塔。<a id="a-CX"></a>已徐徐泻水着钵中。<a id="a-CY"></a>莫使瓶钵相触。<a id="a-CZ"></a>应安徐洗钵。<a id="a-Ca"></a>莫使有声。<a id="a-Cb"></a>不得挑水浇钵底。<a id="a-Cc"></a>若僧坊门闭者。<a id="a-Cd"></a>应徐却橝开门安徐出门。<a id="a-Ce"></a>出门时。<a id="a-Cf"></a>莫以衣触两边。<a id="a-Cg"></a>应徐以钵杖着一处。<a id="a-Ch"></a>已徐着一重革屣。<a id="a-Ci"></a>应徐取钵杖。<a id="a-Cj"></a>应安徐在道行。<a id="a-Ck"></a>行时莫拖曳革屣。<a id="a-Cl"></a>近聚落已。<a id="a-Cm"></a>徐以钵杖着一处。<a id="a-Cn"></a>应徐取僧伽梨着。<a id="a-Co"></a>着已应看。<a id="a-Cp"></a>齐正不。<a id="a-Cq"></a>若不齐正应更着。<a id="a-Cr"></a>若齐正者止。<a id="a-Cs"></a>应徐取钵杖。<a id="a-Ct"></a>入巷时。<a id="a-Cu"></a>不得上下看。<a id="a-Cv"></a>应直前。<a id="a-Cw"></a>若遥见狂象狂马狂牛狂狗狂裸形人者。<a id="a-Cx"></a>应避道。<a id="a-Cy"></a>若至乞食家。<a id="a-Cz"></a>应好识外门中门内门相。<a id="a-D0"></a>入庭中住弹指。<a id="a-D1"></a>若无所得。<a id="a-D2"></a>应第二弹指。<a id="a-D3"></a>若复不得。<a id="a-D4"></a>应更三弹指。<a id="a-D5"></a>三弹指已。<a id="a-D6"></a>若得者应两手捉钵曲身受食。<a id="a-D7"></a>若更余处乞食时。<a id="a-D8"></a>应看日时节。<a id="a-D9"></a>若日故早更乞。<a id="a-DA"></a>若日时至便止。<a id="a-DB"></a>不应上下看。<a id="a-DC"></a>直视前行。<a id="a-DD"></a>若遥见狂象狂马狂牛狂狗狂裸形人者应避。<a id="a-DE"></a>出聚落时。<a id="a-DF"></a>徐捉钵杖着一处。<a id="a-DG"></a>徐取僧伽梨。<a id="a-DH"></a>中牒抖擞着右肩上。<a id="a-DI"></a>徐取钵杖。<a id="a-DJ"></a>若先到食处。<a id="a-DK"></a>应敷座床。<a id="a-DL"></a>取揩脚物拭脚物安水瓨水瓶。<a id="a-DM"></a>应扫洒食处涂地。<a id="a-DN"></a>若和上阿阇梨在食处者。<a id="a-DO"></a>若得好食。<a id="a-DP"></a>先与和上阿阇梨。<a id="a-DQ"></a>与饮时。<a id="a-DR"></a>莫令指入器中。<a id="a-DS"></a>若在后者。<a id="a-DT"></a>应举床座。<a id="a-DU"></a>举揩脚物拭脚物安水瓨水瓶。<a id="a-DV"></a>扫洒除粪还入房中。<a id="a-DW"></a>入房中时。<a id="a-DX"></a>应牵橝闭户就床座。<a id="a-DY"></a>徐徐摄一脚。<a id="a-DZ"></a>次摄一脚。<a id="a-Da"></a>结加趺坐。<a id="a-Db"></a>思惟法行。</p>
  <p id="aDc">佛在舍卫国。<a id="a-Dd"></a>尔时一长者有好芦卜。<a id="a-De"></a>是长者为芦卜故。<a id="a-Df"></a>请佛及僧怛钵那。<a id="a-Dg"></a>佛默然受。<a id="a-Dh"></a>知佛受已。<a id="a-Di"></a>还家竟夜办种种多美饮食。<a id="a-Dj"></a>晨朝敷座。<a id="a-Dk"></a>往白时到。<a id="a-Dl"></a>佛自知时。<a id="a-Dm"></a>佛与比丘僧。<a id="a-Dn"></a>往入其舍坐已。<a id="a-Do"></a>长者自手行水自行芦卜根。<a id="a-Dp"></a>诸比丘嚼芦卜根作声有一比丘。<a id="a-Dq"></a>先是伎儿。<a id="a-Dr"></a>见食作声。<a id="a-Ds"></a>即便起舞。<a id="a-Dt"></a>时有比丘笑。<a id="a-Du"></a>芦卜根从口鼻中出。<a id="a-Dv"></a>诸居士呵责言。<a id="a-Dw"></a>诸沙门释子自言。<a id="a-Dx"></a>善好有德。<a id="a-Dy"></a>云何使他笑如伎儿。<a id="a-Dz"></a>佛见是比丘作如是事诸居士呵责。<a id="a-E0"></a>食已还去。<a id="a-E1"></a>佛以是事。<a id="a-E2"></a>集比丘僧。<a id="a-E3"></a>知而故问是比丘。<a id="a-E4"></a>汝以何心作。<a id="a-E5"></a>答言。<a id="a-E6"></a>以二事故。<a id="a-E7"></a>一者看他。<a id="a-E8"></a>二者欲令笑。<a id="a-E9"></a>佛言。<a id="a-EA"></a>为看他故无罪。<a id="a-EB"></a>为笑故突吉罗。<a id="a-EC"></a>佛语诸比丘。<a id="a-ED"></a>从今已若先未啖熟食。<a id="a-EE"></a>不得啖菜果。<a id="a-EF"></a>若先啖者突吉罗。</p>
  <p id="aEG">佛在舍卫国。<a id="a-EH"></a>新造祇洹竟。<a id="a-EI"></a>诸居士办供具。<a id="a-EJ"></a>多诸比丘来。<a id="a-EK"></a>千二百五十人。<a id="a-EL"></a>诸比丘乱入乱坐乱食乱起乱去。<a id="a-EM"></a>诸居士呵责言。<a id="a-EN"></a>有余沙门婆罗门。<a id="a-EO"></a>次第入次第坐次第食次第起次第去。<a id="a-EP"></a>是沙门释子自言。<a id="a-EQ"></a>善好有德。<a id="a-ER"></a>乱入乱坐乱食乱起乱去。<a id="a-ES"></a>不知谁得谁不得谁重得。<a id="a-ET"></a>诸比丘不知云何。<a id="a-EU"></a>是事白佛。<a id="a-EV"></a>佛言。<a id="a-EW"></a>从今日应次第入次第坐次第食次第起次第去。<a id="a-EX"></a>时诸比丘次第入次第坐次第食次第起次第去。<a id="a-EY"></a>时默然入默然坐默然食默然起默然去。<a id="a-EZ"></a>诸居士呵责言。<a id="a-Ea"></a>有余沙门婆罗门。<a id="a-Eb"></a>赞呗咒愿赞叹。<a id="a-Ec"></a>沙门释子自言。<a id="a-Ed"></a>善好有德。<a id="a-Ee"></a>默然入默然坐默然食默然起默然去。<a id="a-Ef"></a>我等不知食好不好。<a id="a-Eg"></a>诸比丘不知云何。<a id="a-Eh"></a>是事白佛。<a id="a-Ei"></a>佛言。<a id="a-Ej"></a>从今食时。<a id="a-Ek"></a>应呗咒愿赞叹。<a id="a-El"></a>诸比丘不知谁应作。<a id="a-Em"></a>佛言。<a id="a-En"></a>上座作。<a id="a-Eo"></a>尔时偷罗难陀少学寡闻。<a id="a-Ep"></a>时为上座。<a id="a-Eq"></a>佛言。<a id="a-Er"></a>若上座不能。<a id="a-Es"></a>次第二应作。<a id="a-Et"></a>第二不能。<a id="a-Eu"></a>第三应作。<a id="a-Ev"></a>如是次第。<a id="a-Ew"></a>能者应作。</p>
  <p id="aEx">佛在舍卫国。<a id="a-Ey"></a>时诸女人次第请佛及僧。<a id="a-Ez"></a>办种种饮食。<a id="a-F0"></a>诸比丘食已。<a id="a-F1"></a>不呗不咒愿而去。<a id="a-F2"></a>诸女人作是言。<a id="a-F3"></a>我等女人薄福。<a id="a-F4"></a>谁当为我等呗咒愿赞叹。<a id="a-F5"></a>诸比丘不知云何。<a id="a-F6"></a>是事白佛。<a id="a-F7"></a>佛言。<a id="a-F8"></a>从今亦应为女人呗咒愿赞叹。<a id="a-F9"></a>若无净人者。<a id="a-FA"></a>留上座四人住。<a id="a-FB"></a>住时诸上座吐闷。<a id="a-FC"></a>问佛。<a id="a-FD"></a>佛言。<a id="a-FE"></a>应语诸女人已去。</p>
  <p id="aFF">佛在舍卫国。<a id="a-FG"></a>有一比丘。<a id="a-FH"></a>名曼头罗。<a id="a-FI"></a>是婆罗门种。<a id="a-FJ"></a>出家作比丘患下。<a id="a-FK"></a>作是念。<a id="a-FL"></a>云何数数用水洗。<a id="a-FM"></a>佛言。<a id="a-FN"></a>应以物拭。<a id="a-FO"></a>拭时用一叶拭。<a id="a-FP"></a>拭已不净。<a id="a-FQ"></a>佛言。<a id="a-FR"></a>应用两重。<a id="a-FS"></a>用两重拭时。<a id="a-FT"></a>一重舒污手。<a id="a-FU"></a>佛言。<a id="a-FV"></a>应截屈处。<a id="a-FW"></a>时截处伤大便道。<a id="a-FX"></a>佛言。<a id="a-FY"></a>不应截。<a id="a-FZ"></a>应用一枚净拭。<a id="a-Fa"></a>拭时掷弃着厕中。<a id="a-Fb"></a>着已厕满。<a id="a-Fc"></a>佛言。<a id="a-Fd"></a>应着一处。<a id="a-Fe"></a>时净叶不净叶共着一处。<a id="a-Ff"></a>取时污手。<a id="a-Fg"></a>佛言。<a id="a-Fh"></a>右边安净叶。<a id="a-Fi"></a>左边弃不净叶。<a id="a-Fj"></a>着一处时大聚。<a id="a-Fk"></a>佛言。<a id="a-Fl"></a>除却。<a id="a-Fm"></a>除却时吐逆。<a id="a-Fn"></a>佛言。<a id="a-Fo"></a>应安器。<a id="a-Fp"></a>若满远弃余处。</p>
  <p id="aFq">佛在王舍城。<a id="a-Fr"></a>尔时六群比丘。<a id="a-Fs"></a>洗脚处嚼杨枝。<a id="a-Ft"></a>后比丘来见不净吐逆。<a id="a-Fu"></a>诸比丘不知云何。<a id="a-Fv"></a>是事白佛。<a id="a-Fw"></a>佛以是事集僧。<a id="a-Fx"></a>知而故问六群比丘。<a id="a-Fy"></a>汝实作是事不。<a id="a-Fz"></a>答言。<a id="a-G0"></a>实作世尊。<a id="a-G1"></a>佛以种种因缘呵责六群比丘。<a id="a-G2"></a>云何名比丘。<a id="a-G3"></a>僧洗脚处嚼杨枝。<a id="a-G4"></a>呵已语诸比丘。<a id="a-G5"></a>从今佛前不得嚼杨枝。<a id="a-G6"></a>和上阿阇梨前。<a id="a-G7"></a>一切上座前。<a id="a-G8"></a>佛塔前声闻塔前。<a id="a-G9"></a>温室讲堂厨下大门前。<a id="a-GA"></a>厕边安水处小便处。<a id="a-GB"></a>浴室中多人行处。<a id="a-GC"></a>不得嚼杨枝。<a id="a-GD"></a>嚼者突吉罗。<a id="a-GE"></a>不犯者。<a id="a-GF"></a>同岁比丘前不犯。</p>
  <p id="aGG">佛在王舍城。<a id="a-GH"></a>有裸形外道病疥瘙。<a id="a-GI"></a>往语耆婆。<a id="a-GJ"></a>治我此病。<a id="a-GK"></a>答言。<a id="a-GL"></a>浴室中洗乃可得差。<a id="a-GM"></a>外道作是言。<a id="a-GN"></a>我是外道。<a id="a-GO"></a>裸形无所著。<a id="a-GP"></a>何由得浴室洗耶。<a id="a-GQ"></a>耆婆言。<a id="a-GR"></a>颇有亲里相识比丘不。<a id="a-GS"></a>答言无。<a id="a-GT"></a>耆婆言。<a id="a-GU"></a>唯得浴室洗可差。<a id="a-GV"></a>是外道即往到竹园。<a id="a-GW"></a>问新学比丘及沙弥言。<a id="a-GX"></a>汝等何时浴室洗耶。<a id="a-GY"></a>答言。<a id="a-GZ"></a>某日。<a id="a-Ga"></a>时外道屈指数日。<a id="a-Gb"></a>或掷石数日。<a id="a-Gc"></a>或作筹数日。<a id="a-Gd"></a>若干日已过。<a id="a-Ge"></a>若干日在。<a id="a-Gf"></a>到浴日来至入竹园。<a id="a-Gg"></a>在一面立。<a id="a-Gh"></a>看诸比丘云何入浴室洗。<a id="a-Gi"></a>或有比丘着衣入。<a id="a-Gj"></a>或有以泥涂身入。<a id="a-Gk"></a>是外道即以泥涂身入。<a id="a-Gl"></a>如似老上座。<a id="a-Gm"></a>诸比丘作是念。<a id="a-Gn"></a>是上座比丘从何处来。<a id="a-Go"></a>共相谓言。<a id="a-Gp"></a>上座来与上座床。<a id="a-Gq"></a>即便与床。<a id="a-Gr"></a>盛满器水着前。<a id="a-Gs"></a>汗出已。<a id="a-Gt"></a>诸比丘亦与揩脚髀膊胸背。<a id="a-Gu"></a>举身揩已。<a id="a-Gv"></a>疥瘙即除。<a id="a-Gw"></a>身得清净。<a id="a-Gx"></a>清净已。<a id="a-Gy"></a>唤担衣来与上座。<a id="a-Gz"></a>是外道言。<a id="a-H0"></a>汝等不好用着衣为。<a id="a-H1"></a>诸比丘言。<a id="a-H2"></a>不善。<a id="a-H3"></a>将不与外道洗耶。<a id="a-H4"></a>诸比丘不知云何。<a id="a-H5"></a>是事白佛。<a id="a-H6"></a>佛言。<a id="a-H7"></a>从今日露身不得揩。<a id="a-H8"></a>他亦不得。<a id="a-H9"></a>揩露身者两露身亦不得相揩。<a id="a-HA"></a>比丘闇中不得作礼。<a id="a-HB"></a>不得礼覆面者。<a id="a-HC"></a>不得礼睡者。<a id="a-HD"></a>不得礼入三昧者。<a id="a-HE"></a>不得礼嚼杨枝者。<a id="a-HF"></a>自嚼杨枝亦不得作礼。<a id="a-HG"></a>自洗面不得作礼。<a id="a-HH"></a>亦不得向洗面者礼。<a id="a-HI"></a>自食时不得礼。<a id="a-HJ"></a>不得礼食者。<a id="a-HK"></a>自缝衣时不得礼。<a id="a-HL"></a>不得向缝衣者作礼。<a id="a-HM"></a>自剃发时不得作礼。<a id="a-HN"></a>亦不得礼剃发者。<a id="a-HO"></a>自在高处不得礼下处。<a id="a-HP"></a>下处亦不得礼高处。<a id="a-HQ"></a>佛前不得礼人。<a id="a-HR"></a>佛塔前声闻塔前亦不得礼人。<a id="a-HS"></a>大小便处取水处。<a id="a-HT"></a>浴室乃至不安隐处。<a id="a-HU"></a>皆不得礼。<a id="a-HV"></a>在道行时不得礼。<a id="a-HW"></a>若至心欲礼者。<a id="a-HX"></a>语上座住。<a id="a-HY"></a>我欲礼。<a id="a-HZ"></a>若住者应礼。<a id="a-Ha"></a>不住者不应礼。</p>
  <p id="aHb">佛在舍卫国。<a id="a-Hc"></a>有客比丘暮来。<a id="a-Hd"></a>次得空房舍。<a id="a-He"></a>时床上有盘蛇睡。<a id="a-Hf"></a>比丘不看便坐蛇上。<a id="a-Hg"></a>为蛇所螫与蛇俱死。<a id="a-Hh"></a>经五六日有青蝇出。<a id="a-Hi"></a>诸比丘见蝇出入。<a id="a-Hj"></a>共相谓言。<a id="a-Hk"></a>此房中有青蝇出。<a id="a-Hl"></a>当入看来。<a id="a-Hm"></a>入已便见。<a id="a-Hn"></a>作是言。<a id="a-Ho"></a>是比丘必坐是蛇上。<a id="a-Hp"></a>为蛇所螫二俱死耳。<a id="a-Hq"></a>诸比丘不知云何。<a id="a-Hr"></a>是事白佛。<a id="a-Hs"></a>佛以是事集比丘僧。<a id="a-Ht"></a>语诸比丘。<a id="a-Hu"></a>从今教客比丘仪法。<a id="a-Hv"></a>若客比丘到僧坊中。<a id="a-Hw"></a>应偏袒着衣。<a id="a-Hx"></a>着泥洹僧。<a id="a-Hy"></a>高应下着。<a id="a-Hz"></a>衣囊在右肩上。<a id="a-I0"></a>应转着左肩上。<a id="a-I1"></a>若杖油囊革屣针筒。<a id="a-I2"></a>在右手中。<a id="a-I3"></a>应移左手中。<a id="a-I4"></a>若欲大小便。<a id="a-I5"></a>应先外却已入僧坊。<a id="a-I6"></a>若得水洗足已入。<a id="a-I7"></a>若不得水。<a id="a-I8"></a>以草树叶拭足已入。<a id="a-I9"></a>若门闭应求开门。<a id="a-IA"></a>若开应入。<a id="a-IB"></a>若不开。<a id="a-IC"></a>僧坊外有墙堑刺棘。<a id="a-ID"></a>应在现处立。<a id="a-IE"></a>一心净持威仪。<a id="a-IF"></a>作大人相起他善心。<a id="a-IG"></a>若见旧比丘应问。<a id="a-IH"></a>此僧坊中有若干岁比丘房不。<a id="a-II"></a>若言有。<a id="a-IJ"></a>即语开门已入。<a id="a-IK"></a>又问。<a id="a-IL"></a>是房中为有人不。<a id="a-IM"></a>若言空。<a id="a-IN"></a>应问。<a id="a-IO"></a>用何水。<a id="a-IP"></a>若言井水。<a id="a-IQ"></a>应索盥及绳扫彗。<a id="a-IR"></a>应开房户弹指。<a id="a-IS"></a>若有毒蛇弹指令去。<a id="a-IT"></a>当徐往出枕被褥床榻覆地物。<a id="a-IU"></a>出已应扫洒涂地。<a id="a-IV"></a>抖擞床席被褥枕覆地物觅虫已。<a id="a-IW"></a>还敷如本。<a id="a-IX"></a>洗脚盆常用水瓶皆着水。<a id="a-IY"></a>持革屣至水边浣。<a id="a-IZ"></a>拭革屣物捩晒已。<a id="a-Ia"></a>捉革屣先拭前头。<a id="a-Ib"></a>次拭后中拭带。<a id="a-Ic"></a>若水器在左边。<a id="a-Id"></a>应左手取水右手洗足。<a id="a-Ie"></a>若在右边。<a id="a-If"></a>右手取水左手洗足。<a id="a-Ig"></a>洗足已着革屣入房。<a id="a-Ih"></a>闭门下橝却坐绳床。<a id="a-Ii"></a>先摄一脚次摄一脚。<a id="a-Ij"></a>摄已大坐正观诸法。<a id="a-Ik"></a>地了时应问旧比丘。<a id="a-Il"></a>此僧坊中。<a id="a-Im"></a>有前食无前食。<a id="a-In"></a>有时食无时食。<a id="a-Io"></a>何处有恶狗恶牛大童女寡妇家。<a id="a-Ip"></a>何处是僧羯磨学家覆钵羯磨家。<a id="a-Iq"></a>何处可行。<a id="a-Ir"></a>何处不可行。<a id="a-Is"></a>问是事已。<a id="a-It"></a>应行乞食。<a id="a-Iu"></a>若客比丘欲去时。<a id="a-Iv"></a>以灌绳扫彗。<a id="a-Iw"></a>还付本主。<a id="a-Ix"></a>摒挡卧具。<a id="a-Iy"></a>闭门下橝已去。</p>
  <p id="aIz">佛在阿毗罗国。<a id="a-J0"></a>时新作僧伽蓝。<a id="a-J1"></a>有比丘作匠。<a id="a-J2"></a>着僧伽梨辇石辇墼辇草辇泥。<a id="a-J3"></a>以手泥壁。<a id="a-J4"></a>黑泥糠泥污洒泥壁。<a id="a-J5"></a>赤色泥白色泥涂壁。<a id="a-J6"></a>洒扫僧坊涂地故污衣。<a id="a-J7"></a>着是污衣入聚落乞食。<a id="a-J8"></a>诸居士呵责。<a id="a-J9"></a>有余沙门婆罗门。<a id="a-JA"></a>着净衣入聚落乞食。<a id="a-JB"></a>是沙门释子自言。<a id="a-JC"></a>善好有德。<a id="a-JD"></a>着是污衣入聚落乞食。<a id="a-JE"></a>如压油人。<a id="a-JF"></a>是中有比丘。<a id="a-JG"></a>少欲知足行头陀。<a id="a-JH"></a>闻是事心不喜。<a id="a-JI"></a>以是事白佛。<a id="a-JJ"></a>佛以是事集比丘僧。<a id="a-JK"></a>语诸比丘。<a id="a-JL"></a>从今不得着僧伽梨辇石辇泥辇草泥涂壁。<a id="a-JM"></a>以手涂壁糠泥污洒涂壁。<a id="a-JN"></a>黑色赤白色涂壁扫洒僧坊涂地。<a id="a-JO"></a>不得脚蹑僧伽梨。<a id="a-JP"></a>不得敷僧伽梨坐。<a id="a-JQ"></a>不得卧僧伽梨上。<a id="a-JR"></a>不得衬身着僧伽梨。<a id="a-JS"></a>着僧伽梨。<a id="a-JT"></a>如着僧伽梨法。<a id="a-JU"></a>着郁多罗僧。<a id="a-JV"></a>如着郁多罗僧法。<a id="a-JW"></a>着安陀卫。<a id="a-JX"></a>如着安陀卫法。<a id="a-JY"></a>以三种坏色作净。<a id="a-JZ"></a>不得着五种纯色衣。<a id="a-Ja"></a>除纳衣。<a id="a-Jb"></a>若比丘贫少衣。<a id="a-Jc"></a>不能得割截衣。<a id="a-Jd"></a>衣上安牒。<a id="a-Je"></a>若五若七若九若十一若十三。<a id="a-Jf"></a>若十五若过十五。<a id="a-Jg"></a>若能得应割截作僧伽梨郁多罗僧安陀卫。<a id="a-Jh"></a>是为衣法。</p>
  <p id="aJi">佛在王舍城。<a id="a-Jj"></a>有大僧坊。<a id="a-Jk"></a>初夜中夜后夜。<a id="a-Jl"></a>多有客比丘。<a id="a-Jm"></a>一切时来宿。<a id="a-Jn"></a>晨朝便去。<a id="a-Jo"></a>上座问下坐言。<a id="a-Jp"></a>何以无客比丘。<a id="a-Jq"></a>答言有。<a id="a-Jr"></a>何以不来见上座。<a id="a-Js"></a>我等不知彼人来去。<a id="a-Jt"></a>诸比丘不知云何。<a id="a-Ju"></a>是事白佛。<a id="a-Jv"></a>佛言。<a id="a-Jw"></a>若客比丘来应先礼。<a id="a-Jx"></a>拜上座时彼僧坊有千二百五十比丘。<a id="a-Jy"></a>客比丘一一礼拜过初夜。<a id="a-Jz"></a>道行疲极不能得遍。<a id="a-K0"></a>诸比丘不知云何。<a id="a-K1"></a>是事白佛。<a id="a-K2"></a>佛言。<a id="a-K3"></a>应问讯四上座。<a id="a-K4"></a>有客比丘暮来问。<a id="a-K5"></a>第一上座在何处。<a id="a-K6"></a>答言。<a id="a-K7"></a>在耆阇崛坊。<a id="a-K8"></a>又问。<a id="a-K9"></a>第二上座复在何处。<a id="a-KA"></a>答言。<a id="a-KB"></a>在毗伽罗坊。<a id="a-KC"></a>又问。<a id="a-KD"></a>第三上座在何处。<a id="a-KE"></a>答言。<a id="a-KF"></a>在贵守陀罗坊。<a id="a-KG"></a>又问。<a id="a-KH"></a>第四上座在何处。<a id="a-KI"></a>答言。<a id="a-KJ"></a>在萨多诃求坊往问讯时。<a id="a-KK"></a>道中有师子虎狼畏豹熊罴多罗刹等畏。<a id="a-KL"></a>诸比丘不知云何。<a id="a-KM"></a>是事白佛。<a id="a-KN"></a>佛言。<a id="a-KO"></a>随所入坊舍中。<a id="a-KP"></a>即礼彼四上座。<a id="a-KQ"></a>礼时在大坊舍门外住立久。<a id="a-KR"></a>迷闷吐逆不乐。<a id="a-KS"></a>诸比丘不知云何。<a id="a-KT"></a>是事白佛。<a id="a-KU"></a>佛言若时得见上座者应礼。<a id="a-KV"></a>不时得见者则止。</p>
  <p id="aKW">佛在舍卫国。<a id="a-KX"></a>憍萨罗国阿练若处。<a id="a-KY"></a>有一比丘在中住。<a id="a-KZ"></a>时贼来入僧坊。<a id="a-Ka"></a>见是比丘在阁上。<a id="a-Kb"></a>即遣人将是比丘来下。<a id="a-Kc"></a>时彼贼主信敬佛法。<a id="a-Kd"></a>作是言。<a id="a-Ke"></a>莫将比丘下。<a id="a-Kf"></a>当看。<a id="a-Kg"></a>有火不。<a id="a-Kh"></a>言无。<a id="a-Ki"></a>有食不。<a id="a-Kj"></a>言无。<a id="a-Kk"></a>有水不。<a id="a-Kl"></a>言无。<a id="a-Km"></a>共相谓言。<a id="a-Kn"></a>是沙门释子清净。<a id="a-Ko"></a>看洗脚处有水不。<a id="a-Kp"></a>言无。<a id="a-Kq"></a>看净水瓶常用水瓶。<a id="a-Kr"></a>有水不。<a id="a-Ks"></a>言无。<a id="a-Kt"></a>作是言。<a id="a-Ku"></a>将是比丘来。<a id="a-Kv"></a>即将来下。<a id="a-Kw"></a>问言。<a id="a-Kx"></a>大德。<a id="a-Ky"></a>有火不。<a id="a-Kz"></a>答言无。<a id="a-L0"></a>有钻火具不。<a id="a-L1"></a>欲钻火。<a id="a-L2"></a>答言无。<a id="a-L3"></a>大德。<a id="a-L4"></a>我等饥。<a id="a-L5"></a>有食不。<a id="a-L6"></a>答言无。<a id="a-L7"></a>问有食器不。<a id="a-L8"></a>我欲作食。<a id="a-L9"></a>答言无。<a id="a-LA"></a>大德。<a id="a-LB"></a>我等渴。<a id="a-LC"></a>有水不。<a id="a-LD"></a>答言无。<a id="a-LE"></a>有取水器不。<a id="a-LF"></a>答言无。<a id="a-LG"></a>大德。<a id="a-LH"></a>是沙门释子清净。<a id="a-LI"></a>有洗脚水不。<a id="a-LJ"></a>有净水瓶常用水瓶不。<a id="a-LK"></a>答言无。<a id="a-LL"></a>又问。<a id="a-LM"></a>大德。<a id="a-LN"></a>我欲至彼聚落。<a id="a-LO"></a>示教我道处。<a id="a-LP"></a>答言。<a id="a-LQ"></a>不知。<a id="a-LR"></a>又问。<a id="a-LS"></a>时节早晚。<a id="a-LT"></a>答言。<a id="a-LU"></a>不知。<a id="a-LV"></a>又问。<a id="a-LW"></a>今是何日。<a id="a-LX"></a>答言。<a id="a-LY"></a>不知。<a id="a-LZ"></a>又言。<a id="a-La"></a>作呗。<a id="a-Lb"></a>答言。<a id="a-Lc"></a>不能。<a id="a-Ld"></a>又言。<a id="a-Le"></a>咒愿。<a id="a-Lf"></a>答言。<a id="a-Lg"></a>不能。<a id="a-Lh"></a>又言。<a id="a-Li"></a>赞法。<a id="a-Lj"></a>答言。<a id="a-Lk"></a>不能。<a id="a-Ll"></a>是贼共相谓言。<a id="a-Lm"></a>此阿练若比丘。<a id="a-Ln"></a>无一阿练若法。<a id="a-Lo"></a>是比丘当不能自活故出家。<a id="a-Lp"></a>当熟打之。<a id="a-Lq"></a>即以手脚打是比丘已舍去。<a id="a-Lr"></a>是比丘大受苦恼。<a id="a-Ls"></a>以是事语诸比丘。<a id="a-Lt"></a>诸比丘以是事白佛。<a id="a-Lu"></a>佛以是事集比丘僧。<a id="a-Lv"></a>语诸比丘。<a id="a-Lw"></a>从今当教阿练若比丘仪法。<a id="a-Lx"></a>应学是法。<a id="a-Ly"></a>从今阿练若比丘。<a id="a-Lz"></a>有人来先应共语好正忆念和悦颜色。<a id="a-M0"></a>不应垂头。<a id="a-M1"></a>应言善来。<a id="a-M2"></a>应畜火及火钻。<a id="a-M3"></a>应畜食食器。<a id="a-M4"></a>应畜水水器。<a id="a-M5"></a>应畜洗脚水水器。<a id="a-M6"></a>净水瓶常用水瓶盛满水。<a id="a-M7"></a>应知道知日知时知夜知夜分。<a id="a-M8"></a>应知星宿。<a id="a-M9"></a>应学星宿法。<a id="a-MA"></a>应诵修多罗毗尼阿毗昙。<a id="a-MB"></a>应学解修多罗毗尼阿毗昙。<a id="a-MC"></a>应知初禅二禅三禅四禅须陀洹斯陀含阿那含阿罗汉果。<a id="a-MD"></a>若未得者。<a id="a-ME"></a>应知诵读。<a id="a-MF"></a>不应畜日珠月珠。<a id="a-MG"></a>如是法应广知。<a id="a-MH"></a>应畜禅杖。<a id="a-MI"></a>如瞿尼沙修多罗中广说。<a id="a-MJ"></a>应修行之。</p>
  <p id="aMK">佛在舍卫国。<a id="a-ML"></a>阿耆达婆罗门。<a id="a-MM"></a>担释俱梨饼。<a id="a-MN"></a>往到佛所与佛。<a id="a-MO"></a>佛言。<a id="a-MP"></a>分与僧。<a id="a-MQ"></a>即分与僧已。<a id="a-MR"></a>在佛前听咒愿。<a id="a-MS"></a>佛为种种说法。<a id="a-MT"></a>诸比丘啮饼作声。<a id="a-MU"></a>阿耆达叉手白佛言。<a id="a-MV"></a>世尊。<a id="a-MW"></a>沙门瞿昙教化一切弟子。<a id="a-MX"></a>皆能受耶。<a id="a-MY"></a>佛言。<a id="a-MZ"></a>有受者不受者。<a id="a-Ma"></a>婆罗门言。<a id="a-Mb"></a>实尔瞿昙。<a id="a-Mc"></a>有为法者有为食者。<a id="a-Md"></a>佛为阿耆达种种说法示教利喜已默然。<a id="a-Me"></a>时阿耆达闻佛说法示教利喜已。<a id="a-Mf"></a>从坐起礼佛足右绕而去。<a id="a-Mg"></a>去不久。<a id="a-Mh"></a>佛以是事集比丘僧。<a id="a-Mi"></a>语诸比丘。<a id="a-Mj"></a>从今说法时咒愿时。<a id="a-Mk"></a>赞法时不得食。<a id="a-Ml"></a>食者突吉罗。</p>
  <p id="aMm">佛在波罗奈国。<a id="a-Mn"></a>佛中前着衣持钵。<a id="a-Mo"></a>入波罗奈城欲乞食有一新比丘。<a id="a-Mp"></a>中前着衣持钵。<a id="a-Mq"></a>先入城乞食。<a id="a-Mr"></a>佛遥见是比丘在他门前。<a id="a-Ms"></a>是比丘亦见佛。<a id="a-Mt"></a>见佛已惭愧低头。<a id="a-Mu"></a>佛乞食还摄衣钵竟。<a id="a-Mv"></a>以是事集比丘僧。<a id="a-Mw"></a>语诸比丘。<a id="a-Mx"></a>我今日中前着衣持钵入城乞食。<a id="a-My"></a>见一新比丘亦着衣持钵先入城乞食。<a id="a-Mz"></a>我见是比丘。<a id="a-N0"></a>比丘见我故。<a id="a-N1"></a>惭愧低头。<a id="a-N2"></a>语诸比丘。<a id="a-N3"></a>谁中前着衣持钵入城乞食。<a id="a-N4"></a>是比丘惭愧。<a id="a-N5"></a>长跪合掌白佛言。<a id="a-N6"></a>我是。<a id="a-N7"></a>佛言。<a id="a-N8"></a>善哉善哉。<a id="a-N9"></a>见我故惭愧摄情。<a id="a-NA"></a>若见比丘比丘尼优婆塞优婆夷及诸外道沙门婆罗门。<a id="a-NB"></a>亦应摄情低头。<a id="a-NC"></a>长夜得安乐。</p>
  <p id="aND">佛在舍卫国。<a id="a-NE"></a>长老郁提有共行弟子。<a id="a-NF"></a>无恭敬心。<a id="a-NG"></a>入僧坊中亦无恭敬心。<a id="a-NH"></a>时长老郁提。<a id="a-NI"></a>往到佛所。<a id="a-NJ"></a>头面礼足在一面坐已白佛言。<a id="a-NK"></a>世尊。<a id="a-NL"></a>我共行弟子无恭敬心。<a id="a-NM"></a>入僧坊中亦无恭敬心。<a id="a-NN"></a>世尊。<a id="a-NO"></a>云何令弟子于和上有恭敬心。<a id="a-NP"></a>佛言。<a id="a-NQ"></a>小住郁提。<a id="a-NR"></a>我问汝时当说。<a id="a-NS"></a>佛以是事集比丘僧已。<a id="a-NT"></a>语郁提言。<a id="a-NU"></a>汝欲说者说。<a id="a-NV"></a>郁提言。<a id="a-NW"></a>世尊。<a id="a-NX"></a>我共行弟子无恭敬心。<a id="a-NY"></a>入僧坊中亦无恭敬心。<a id="a-NZ"></a>云何令弟子于和上有恭敬心。<a id="a-Na"></a>佛语郁提。<a id="a-Nb"></a>共行弟子于和上应生敬心。<a id="a-Nc"></a>入僧坊亦应生敬心。<a id="a-Nd"></a>应与和上钵衣户钩时药时分药七日药尽形寿药。<a id="a-Ne"></a>若和上作衣时应代作。<a id="a-Nf"></a>浣衣时。<a id="a-Ng"></a>染衣时。<a id="a-Nh"></a>割截衣时。<a id="a-Ni"></a>簪衣时。<a id="a-Nj"></a>刺衣时。<a id="a-Nk"></a>舒展时。<a id="a-Nl"></a>皆应代作。<a id="a-Nm"></a>若自不能者。<a id="a-Nn"></a>应赁他作。<a id="a-No"></a>若自不能尽作者。<a id="a-Np"></a>亦应借他。<a id="a-Nq"></a>若能尽作者应作。<a id="a-Nr"></a>不得闲住。<a id="a-Ns"></a>佛语郁提。<a id="a-Nt"></a>若和上欲浴室中洗时。<a id="a-Nu"></a>弟子先应办浴具。<a id="a-Nv"></a>着薪着油澡豆。<a id="a-Nw"></a>若和上入浴室时。<a id="a-Nx"></a>弟子应持浴衣与。<a id="a-Ny"></a>摄取所著衣与床。<a id="a-Nz"></a>应与水瓶授杖。<a id="a-O0"></a>若和上少力。<a id="a-O1"></a>弟子应手扶。<a id="a-O2"></a>若大羸劣。<a id="a-O3"></a>应负入浴室。<a id="a-O4"></a>应摄衣着一面。<a id="a-O5"></a>应坐着床上以水盆着前。<a id="a-O6"></a>若弟子欲洗时。<a id="a-O7"></a>应白和上向壁洗。<a id="a-O8"></a>应生病想生药想。<a id="a-O9"></a>佛言。<a id="a-OA"></a>和上汗出时。<a id="a-OB"></a>弟子先应揩脚。<a id="a-OC"></a>次揩膊髀腰脊胸背。<a id="a-OD"></a>若和上洗竟。<a id="a-OE"></a>应授衣与取床取水器取杖。<a id="a-OF"></a>应以薪着窖中。<a id="a-OG"></a>若和上少力者应手扶。<a id="a-OH"></a>若大羸劣。<a id="a-OI"></a>应负还房坐床上。<a id="a-OJ"></a>应取浴衣举。<a id="a-OK"></a>应授卧衣。<a id="a-OL"></a>应安大小便器。<a id="a-OM"></a>应安唾器。<a id="a-ON"></a>若弟子更欲洗。<a id="a-OO"></a>应白和上已洗。<a id="a-OP"></a>若最后浴室中洗者。<a id="a-OQ"></a>应举绳床着一处举水瓶水瓨。<a id="a-OR"></a>应以灰覆火出浴室闭门下橝已去。<a id="a-OS"></a>若欲诵时。<a id="a-OT"></a>至三问能得者。<a id="a-OU"></a>应随力从和上受。<a id="a-OV"></a>受已在一处忆念思惟。<a id="a-OW"></a>若得者诵。<a id="a-OX"></a>若不得者更问。<a id="a-OY"></a>明日应摄大小便器唾器。<a id="a-OZ"></a>弃已应问和上。<a id="a-Oa"></a>须粥须食不。<a id="a-Ob"></a>若言须粥。<a id="a-Oc"></a>应安釜器办杓办匕。<a id="a-Od"></a>若言须食。<a id="a-Oe"></a>应办食。<a id="a-Of"></a>应办食器。<a id="a-Og"></a>若和上病者。<a id="a-Oh"></a>弟子应看若活若死。<a id="a-Oi"></a>应觅随病食随病药。<a id="a-Oj"></a>应取和上物作供养。<a id="a-Ok"></a>若和上无者自办。<a id="a-Ol"></a>若自无者从他求。<a id="a-Om"></a>若无知识不能得者。<a id="a-On"></a>乞食时得好者。<a id="a-Oo"></a>应与和上郁提。<a id="a-Op"></a>若僧与和上忆念羯磨。<a id="a-Oq"></a>若与不痴羯磨时。<a id="a-Or"></a>应代和上去作是言。<a id="a-Os"></a>僧与我和上忆念羯磨若不痴羯磨。<a id="a-Ot"></a>僧与和上苦切羯磨依止羯磨驱出羯磨下意羯磨时。<a id="a-Ou"></a>弟子以法佐和上言。<a id="a-Ov"></a>僧莫与我和上苦切羯磨依止羯磨驱出羯磨下意羯磨。<a id="a-Ow"></a>若僧已与和上作是苦切羯磨依止羯磨驱出羯磨下意羯磨竟。<a id="a-Ox"></a>弟子应言。<a id="a-Oy"></a>僧与我和上轻作羯磨。<a id="a-Oz"></a>莫重作。<a id="a-P0"></a>郁提。<a id="a-P1"></a>若僧与和上觅罪相羯磨。<a id="a-P2"></a>弟子应往言。<a id="a-P3"></a>僧如法莫与我和上觅罪羯磨。<a id="a-P4"></a>若僧与和上觅罪羯磨竟。<a id="a-P5"></a>弟子应从僧乞。<a id="a-P6"></a>轻作莫重作。<a id="a-P7"></a>若僧与和上不见摈羯磨不作摈羯磨恶邪不除摈羯磨。<a id="a-P8"></a>弟子应往白僧言。<a id="a-P9"></a>不见教见不作教作不除教除。<a id="a-PA"></a>郁提。<a id="a-PB"></a>若和上犯僧残罪。<a id="a-PC"></a>应与别住摩那埵本日治出罪羯磨。<a id="a-PD"></a>弟子应往言。<a id="a-PE"></a>僧如法与我和上别住摩那埵本日治出罪羯磨。<a id="a-PF"></a>郁提。<a id="a-PG"></a>是弟子不白和上。<a id="a-PH"></a>不得教他读经。<a id="a-PI"></a>不得诵经令他忆念。<a id="a-PJ"></a>不得并诵。<a id="a-PK"></a>不白和上不得从他受法。<a id="a-PL"></a>不得授他法。<a id="a-PM"></a>不得从他受忆念。<a id="a-PN"></a>不得并诵。<a id="a-PO"></a>不得与他衣钵户钩时药时分药七日药。<a id="a-PP"></a>尽形寿药。<a id="a-PQ"></a>不得与他作衣。<a id="a-PR"></a>不得使他作衣。<a id="a-PS"></a>不得与他剃发。<a id="a-PT"></a>不得使他剃发。<a id="a-PU"></a>不白和上不得一切有所作。<a id="a-PV"></a>除大小便及嚼杨枝礼佛。<a id="a-PW"></a>郁提。<a id="a-PX"></a>若和上欲入聚落。<a id="a-PY"></a>弟子应授入聚落衣。<a id="a-PZ"></a>应揲卧衣举。<a id="a-Pa"></a>弟子若随和上入聚落。<a id="a-Pb"></a>应取钵杖僧伽梨。<a id="a-Pc"></a>不应在前行。<a id="a-Pd"></a>不应大逼近。<a id="a-Pe"></a>不得并行。<a id="a-Pf"></a>若师说非法者应谏止。<a id="a-Pg"></a>若说法应随喜。<a id="a-Ph"></a>若说法时得施。<a id="a-Pi"></a>弟子应取。<a id="a-Pj"></a>若到聚落。<a id="a-Pk"></a>应授钵杖僧伽梨。<a id="a-Pl"></a>弟子若在前出聚落。<a id="a-Pm"></a>不应远住。<a id="a-Pn"></a>应取和上钵杖僧伽梨。<a id="a-Po"></a>若和上共道行。<a id="a-Pp"></a>弟子应取杖取盛油囊革屣针綖囊。<a id="a-Pq"></a>郁提。<a id="a-Pr"></a>弟子应日日三时至和上边。<a id="a-Ps"></a>早起食后日没时。<a id="a-Pt"></a>早起时应除大小便器唾器。<a id="a-Pu"></a>食后时应扫洒涂地。<a id="a-Pv"></a>日没时应持大小便器唾器着边。<a id="a-Pw"></a>郁提白佛言。<a id="a-Px"></a>世尊。<a id="a-Py"></a>弟子于和上行如是法。<a id="a-Pz"></a>和上于弟子当云何。<a id="a-Q0"></a>佛语郁提。<a id="a-Q1"></a>弟子作是行者。<a id="a-Q2"></a>和上应教诵修多罗毗尼阿毗昙与衣钵杖户钩。<a id="a-Q3"></a>与时药时分药七日药尽形药。<a id="a-Q4"></a>若弟子作衣时。<a id="a-Q5"></a>和上应佐作。<a id="a-Q6"></a>若浣衣染衣割截簪刺舒展时。<a id="a-Q7"></a>皆应佐作。<a id="a-Q8"></a>若自不能倩他。<a id="a-Q9"></a>若自不能尽作。<a id="a-QA"></a>亦应使他。<a id="a-QB"></a>若随能者尽佐作。<a id="a-QC"></a>不得闲住。<a id="a-QD"></a>若和上见弟子病时。<a id="a-QE"></a>应看若活若死。<a id="a-QF"></a>应与觅随病食随病药。<a id="a-QG"></a>应取弟子物作。<a id="a-QH"></a>弟子无者和上与物。<a id="a-QI"></a>若自无物从他求与无知识求不能得。<a id="a-QJ"></a>若乞食时得好食者与。<a id="a-QK"></a>若僧与弟子忆念羯磨与不痴羯磨。<a id="a-QL"></a>作是言。<a id="a-QM"></a>如法与我弟子忆念羯磨不痴羯磨。<a id="a-QN"></a>若僧与弟子苦切羯磨依止羯磨驱出羯磨下意羯磨。<a id="a-QO"></a>和上应如法佐言。<a id="a-QP"></a>莫与我弟子苦切羯磨依止羯磨驱出羯磨下意羯磨。<a id="a-QQ"></a>若僧已作苦切羯磨依止羯磨驱出羯磨下意羯磨竟。<a id="a-QR"></a>应言。<a id="a-QS"></a>轻作莫重作若僧欲与弟子觅罪羯磨。<a id="a-QT"></a>应如法佐言。<a id="a-QU"></a>莫作。<a id="a-QV"></a>若僧与觅罪羯磨竟。<a id="a-QW"></a>和上应佐言。<a id="a-QX"></a>轻作莫重作。<a id="a-QY"></a>郁提。<a id="a-QZ"></a>若僧与弟子不见摈羯磨。<a id="a-Qa"></a>不作摈羯磨。<a id="a-Qb"></a>恶邪不除摈羯磨。<a id="a-Qc"></a>和上应言。<a id="a-Qd"></a>不见教见不作教作不除教除。<a id="a-Qe"></a>郁提。<a id="a-Qf"></a>若弟子犯僧残罪。<a id="a-Qg"></a>应与作别住摩那埵本日治出罪羯磨。<a id="a-Qh"></a>和上作是言。<a id="a-Qi"></a>僧与我弟子别住摩那埵本日治出罪羯磨。<a id="a-Qj"></a>郁提。<a id="a-Qk"></a>应日日三时教弟子。<a id="a-Ql"></a>早起食后日没时。<a id="a-Qm"></a>早起教言。<a id="a-Qn"></a>莫近恶知识恶伴弊恶人。<a id="a-Qo"></a>食后教言。<a id="a-Qp"></a>莫近恶知识恶伴弊恶人。<a id="a-Qq"></a>日没时教言。<a id="a-Qr"></a>莫近恶知识恶伴弊恶人。<a id="a-Qs"></a>若作非法应呵止。<a id="a-Qt"></a>郁提。<a id="a-Qu"></a>有三种呵止。<a id="a-Qv"></a>一者不唤作。<a id="a-Qw"></a>二者不共语。<a id="a-Qx"></a>三者欲有所作不听作。</p>
 </body>
</html>