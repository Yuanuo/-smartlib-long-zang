<!doctype html>
<html id="z3IBUtrlh" data-ver="1833">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="小乘律">
  <meta period="姚秦">
 </head>
 <body>
  <h1 id="a1">十诵律卷第四(初诵之四)</h1>
  <h2 id="a2">十三僧残法之余(后附二不定法)</h2>
  <p id="a3">佛在拘睒弥国。<a id="a-4"></a>尔时长老阐那。<a id="a-5"></a>多有知识。<a id="a-6"></a>国王夫人王子大臣将帅官属。<a id="a-7"></a>以多知识故。<a id="a-8"></a>伐他神树作大房舍。<a id="a-9"></a>是树多人所识。<a id="a-A"></a>多人所用。<a id="a-B"></a>诸居士嫌恨呵责。<a id="a-C"></a>诸沙门释子自言。<a id="a-D"></a>修善功德。<a id="a-E"></a>以国王夫人王子大臣将帅官属所知识故。<a id="a-F"></a>伐是多人所识多人所用神树。<a id="a-G"></a>作大房舍。<a id="a-H"></a>我等失利供养如是难满难养多欲无厌足人。<a id="a-I"></a>有比丘。<a id="a-J"></a>少欲知足行头陀。<a id="a-K"></a>闻是事心不喜。<a id="a-L"></a>向佛广说。<a id="a-M"></a>佛以是事集比丘僧。<a id="a-N"></a>知而故问阐那。<a id="a-O"></a>汝实作是事不。<a id="a-P"></a>答言。<a id="a-Q"></a>实作世尊。<a id="a-R"></a>佛以种种因缘呵责言。<a id="a-S"></a>云何名比丘。<a id="a-T"></a>以国王夫人王子大臣将帅官属所知识故。<a id="a-U"></a>伐是多人所识用神树。<a id="a-V"></a>作大房舍。<a id="a-W"></a>佛种种因缘呵已。<a id="a-X"></a>语诸比丘。<a id="a-Y"></a>以十利故与诸比丘结戒。<a id="a-Z"></a>从今是戒应如是说。<a id="a-a"></a>若比丘作大房舍。<a id="a-b"></a>有主自为作。<a id="a-c"></a>是比丘应问诸比丘。<a id="a-d"></a>诸比丘当示无难无妨处。<a id="a-e"></a>若比丘作大房舍。<a id="a-f"></a>有主自为。<a id="a-g"></a>不问诸比丘难处妨处。<a id="a-h"></a>作者僧伽婆尸沙。<a id="a-i"></a>大舍者。<a id="a-j"></a>温室凉室殿堂楼阁一柱舍重舍。<a id="a-k"></a>乃至容四威仪行立坐卧。<a id="a-l"></a>有主者。<a id="a-m"></a>是舍有檀越主。<a id="a-n"></a>若男若女黄门二根。<a id="a-o"></a>自为者。<a id="a-p"></a>不为僧故专为己故。<a id="a-q"></a>名为自为。<a id="a-r"></a>问者。<a id="a-s"></a>应问僧。<a id="a-t"></a>示处者僧应示处。<a id="a-u"></a>难处妨处者。<a id="a-v"></a>如上说。<a id="a-w"></a>是比丘应从僧乞示作处。<a id="a-x"></a>乞法者。<a id="a-y"></a>僧一心和合。<a id="a-z"></a>是比丘从坐起。<a id="a-10"></a>偏袒右肩脱革屣。<a id="a-11"></a>胡跪合掌应作是言。<a id="a-12"></a>诸长老一心念。<a id="a-13"></a>我某甲比丘欲作大房舍。<a id="a-14"></a>有主自为。<a id="a-15"></a>无难无妨处作。<a id="a-16"></a>我某。<a id="a-17"></a>甲比丘为是有主自为。<a id="a-18"></a>无难无妨处作故。<a id="a-19"></a>从僧乞示作处。<a id="a-1A"></a>僧怜愍故示我作处。<a id="a-1B"></a>第二第三亦如是乞。<a id="a-1C"></a>是中僧应筹量可示不可示。<a id="a-1D"></a>若言无难。<a id="a-1E"></a>而实有难。<a id="a-1F"></a>若言无妨。<a id="a-1G"></a>而实有妨。<a id="a-1H"></a>若言无难无妨。<a id="a-1I"></a>而实有难有妨。<a id="a-1J"></a>皆不应示。<a id="a-1K"></a>无妨实无妨。<a id="a-1L"></a>无难实无难。<a id="a-1M"></a>应示。<a id="a-1N"></a>示法者。<a id="a-1O"></a>僧一心和合一比丘唱言。<a id="a-1P"></a>大德僧听。<a id="a-1Q"></a>是某甲比丘欲作大舍。<a id="a-1R"></a>有主自为无难无妨处作。<a id="a-1S"></a>是比丘为作大舍故。<a id="a-1T"></a>从僧乞示作处。<a id="a-1U"></a>若僧时到僧忍听。<a id="a-1V"></a>僧当示某甲比丘作处。<a id="a-1W"></a>白如是。<a id="a-1X"></a>大德僧听。<a id="a-1Y"></a>是某甲比丘欲作大舍。<a id="a-1Z"></a>有主自为无难无妨处作故。<a id="a-1a"></a>从僧乞示作处。<a id="a-1b"></a>僧怜愍故当示作处。<a id="a-1c"></a>谁诸长老忍。<a id="a-1d"></a>某甲比丘作大舍有主自为无难处无妨处作者默然若不忍者说。<a id="a-1e"></a>如是白四羯磨僧示竟。<a id="a-1f"></a>某甲比丘作大舍。<a id="a-1g"></a>有主自为无难无妨处。<a id="a-1h"></a>僧忍默然故。<a id="a-1i"></a>是事如是持。<a id="a-1j"></a>是中犯者。<a id="a-1k"></a>若比丘有主自为。<a id="a-1l"></a>过量作大舍犯。<a id="a-1m"></a>不问处犯。<a id="a-1n"></a>有难处犯。<a id="a-1o"></a>有妨处犯。<a id="a-1p"></a>不问有难处犯。<a id="a-1q"></a>不问有妨处犯。<a id="a-1r"></a>难处妨处犯。<a id="a-1s"></a>不问难处妨处犯。<a id="a-1t"></a>若比丘语余比丘。<a id="a-1u"></a>为我作舍。<a id="a-1v"></a>语已便去。<a id="a-1w"></a>后为作竟。<a id="a-1x"></a>是舍过量作犯。<a id="a-1y"></a>不问处犯。<a id="a-1z"></a>有难处犯。<a id="a-20"></a>有妨处犯。<a id="a-21"></a>不问有难处犯。<a id="a-22"></a>不问有妨处犯。<a id="a-23"></a>有难有妨处犯。<a id="a-24"></a>不问有难有妨处犯。<a id="a-25"></a>若比丘语余比丘。<a id="a-26"></a>为我作舍。<a id="a-27"></a>语已便去。<a id="a-28"></a>后作未成。<a id="a-29"></a>行还自成。<a id="a-2A"></a>是舍过量作犯。<a id="a-2B"></a>不问处犯。<a id="a-2C"></a>有难处犯。<a id="a-2D"></a>有妨处犯。<a id="a-2E"></a>不问有难处犯。<a id="a-2F"></a>不问有妨处犯。<a id="a-2G"></a>有难有妨处犯。<a id="a-2H"></a>不问有难有妨处犯。<a id="a-2I"></a>若先成舍。<a id="a-2J"></a>无犯(七事竟)。</p>
  <p id="a2K">佛在王舍城。<a id="a-2L"></a>尔时长老陀骠力士子。<a id="a-2M"></a>成就五法故。<a id="a-2N"></a>僧羯磨作知卧具人。<a id="a-2O"></a>不随爱。<a id="a-2P"></a>不随嗔。<a id="a-2Q"></a>不随怖。<a id="a-2R"></a>不随痴。<a id="a-2S"></a>知得不得。<a id="a-2T"></a>是人随所应与。<a id="a-2U"></a>若阿练儿阿练儿共。<a id="a-2V"></a>持律持律共。<a id="a-2W"></a>说法说法共。<a id="a-2X"></a>读修妒路读修妒路共。<a id="a-2Y"></a>如是同事者共。<a id="a-2Z"></a>是人作是念。<a id="a-2a"></a>我如是与者。<a id="a-2b"></a>若语若默安乐得住。<a id="a-2c"></a>是陀骠分布卧具时。<a id="a-2d"></a>不须灯烛。<a id="a-2e"></a>左手出光。<a id="a-2f"></a>右手持与。<a id="a-2g"></a>有比丘故待闇来。<a id="a-2h"></a>欲见陀骠神通之力。<a id="a-2i"></a>时佛故在王舍城。<a id="a-2j"></a>是力士子陀骠。<a id="a-2k"></a>成就五法故。<a id="a-2l"></a>众僧教作差会人。<a id="a-2m"></a>是人差次会时。<a id="a-2n"></a>不随爱嗔怖痴知次第不越次。<a id="a-2o"></a>尔时弥多罗浮摩比丘次会。<a id="a-2p"></a>值得粗食。<a id="a-2q"></a>如是再三食粗食。<a id="a-2r"></a>时作如是念。<a id="a-2s"></a>我深苦恼。<a id="a-2t"></a>是陀骠力士子。<a id="a-2u"></a>故以是粗食恼我。<a id="a-2v"></a>当以何报令彼得恼。<a id="a-2w"></a>复作是念。<a id="a-2x"></a>我当谤以无根波罗夷法。<a id="a-2y"></a>是比丘有妹比丘尼。<a id="a-2z"></a>名弥多罗。<a id="a-30"></a>时此比丘尼。<a id="a-31"></a>到弥多罗浮摩比丘所。<a id="a-32"></a>头面礼足在一面立。<a id="a-33"></a>时弥多罗浮摩比丘。<a id="a-34"></a>不共语亦不看不教坐。<a id="a-35"></a>是比丘尼作是念。<a id="a-36"></a>我作何恶何所触犯。<a id="a-37"></a>使此兄不共我语。<a id="a-38"></a>作是念已便言。<a id="a-39"></a>我于兄有何过故。<a id="a-3A"></a>不共我语不教我坐。<a id="a-3B"></a>是比丘言。<a id="a-3C"></a>陀骠比丘故以粗食恼我。<a id="a-3D"></a>乃至再三。<a id="a-3E"></a>汝不助我。<a id="a-3F"></a>比丘尼言。<a id="a-3G"></a>欲令我以何事相助。<a id="a-3H"></a>是比丘言。<a id="a-3I"></a>妹汝到佛所作如是言。<a id="a-3J"></a>世尊。<a id="a-3K"></a>云何有是法。<a id="a-3L"></a>陀骠比丘共我作淫。<a id="a-3M"></a>堕波罗夷事。<a id="a-3N"></a>比丘尼言。<a id="a-3O"></a>是清净无罪比丘。<a id="a-3P"></a>云何谤以无根波罗夷法。<a id="a-3Q"></a>是比丘言。<a id="a-3R"></a>妹汝不作是谤者。<a id="a-3S"></a>我不共汝语。<a id="a-3T"></a>不唤汝坐。<a id="a-3U"></a>是比丘尼敬爱兄故。<a id="a-3V"></a>即作是念。<a id="a-3W"></a>若我不随语者。<a id="a-3X"></a>兄不共我语。<a id="a-3Y"></a>不教我坐。<a id="a-3Z"></a>如是念已。<a id="a-3a"></a>即语兄言。<a id="a-3b"></a>当随汝语。<a id="a-3c"></a>是比丘言。<a id="a-3d"></a>妹小住。<a id="a-3e"></a>我当先往佛所。<a id="a-3f"></a>汝随后来。<a id="a-3g"></a>我当证之。<a id="a-3h"></a>即往佛所头面礼足在一面立。<a id="a-3i"></a>是比丘尼便从后来。<a id="a-3j"></a>头面礼足在一面立。<a id="a-3k"></a>白佛言。<a id="a-3l"></a>世尊。<a id="a-3m"></a>云何有是法。<a id="a-3n"></a>陀骠比丘共我作淫。<a id="a-3o"></a>堕波罗夷事。<a id="a-3p"></a>时弥多罗浮摩比丘即作是言。<a id="a-3q"></a>世尊。<a id="a-3r"></a>是事实尔。<a id="a-3s"></a>我亦先知。<a id="a-3t"></a>如是比丘尼所说。<a id="a-3u"></a>尔时陀骠在佛后扇佛。<a id="a-3v"></a>佛顾视陀骠言。<a id="a-3w"></a>汝今云何。<a id="a-3x"></a>是弥多罗比丘尼在我前言。<a id="a-3y"></a>世尊。<a id="a-3z"></a>云何有是法。<a id="a-40"></a>陀骠比丘共我作淫。<a id="a-41"></a>堕波罗夷事。<a id="a-42"></a>弥多罗浮摩比丘亦作是言。<a id="a-43"></a>世尊。<a id="a-44"></a>是事实尔。<a id="a-45"></a>我先亦知。<a id="a-46"></a>如是比丘尼所说。<a id="a-47"></a>陀骠比丘白佛言。<a id="a-48"></a>世尊。<a id="a-49"></a>世尊知我。<a id="a-4A"></a>修伽陀知我。<a id="a-4B"></a>佛语陀骠。<a id="a-4C"></a>汝今不得作如是语。<a id="a-4D"></a>世尊知我。<a id="a-4E"></a>修伽陀知我。<a id="a-4F"></a>汝忆念者。<a id="a-4G"></a>便说忆念。<a id="a-4H"></a>若不忆念者。<a id="a-4I"></a>说不忆念。<a id="a-4J"></a>我不忆念世尊。<a id="a-4K"></a>不忆念修伽陀。<a id="a-4L"></a>尔时长老罗睺罗亦在会中。<a id="a-4M"></a>偏袒右肩合掌白佛言。<a id="a-4N"></a>世尊。<a id="a-4O"></a>是陀骠比丘为何所说。<a id="a-4P"></a>是弥多罗比丘尼今在佛前作如是语。<a id="a-4Q"></a>世尊。<a id="a-4R"></a>云何有是法。<a id="a-4S"></a>陀骠比丘共我作淫。<a id="a-4T"></a>堕波罗夷事。<a id="a-4U"></a>弥多罗浮摩比丘。<a id="a-4V"></a>亦作是言。<a id="a-4W"></a>世尊。<a id="a-4X"></a>是事实尔。<a id="a-4Y"></a>我先亦知。<a id="a-4Z"></a>如是比丘尼所说。<a id="a-4a"></a>佛语罗睺罗。<a id="a-4b"></a>我今问汝。<a id="a-4c"></a>随汝意答。<a id="a-4d"></a>于意云何。<a id="a-4e"></a>若是比丘尼来语我言。<a id="a-4f"></a>世尊。<a id="a-4g"></a>云何有是法。<a id="a-4h"></a>罗睺罗共我作淫。<a id="a-4i"></a>堕波罗夷事。<a id="a-4j"></a>弥多罗浮摩比丘亦作是说。<a id="a-4k"></a>是事实尔。<a id="a-4l"></a>我亦先知。<a id="a-4m"></a>如比丘尼所说。<a id="a-4n"></a>汝当云何。<a id="a-4o"></a>时罗睺罗言。<a id="a-4p"></a>世尊知我。<a id="a-4q"></a>修伽陀知我。<a id="a-4r"></a>佛言。<a id="a-4s"></a>痴人。<a id="a-4t"></a>汝尚能言。<a id="a-4u"></a>世尊知我。<a id="a-4v"></a>修伽陀知我。<a id="a-4w"></a>何况陀骠比丘。<a id="a-4x"></a>持戒清净善修梵行。<a id="a-4y"></a>云何不言世尊知我修伽陀知我。<a id="a-4z"></a>尔时佛语诸比丘。<a id="a-50"></a>汝等当记。<a id="a-51"></a>陀骠比丘说不忆念。<a id="a-52"></a>是弥多罗比丘尼自说作罪故。<a id="a-53"></a>应与灭羯磨。<a id="a-54"></a>佛如是教已。<a id="a-55"></a>起入禅室。<a id="a-56"></a>时诸比丘审谛急问弥多罗浮摩比丘言。<a id="a-57"></a>汝云何见。<a id="a-58"></a>何处见。<a id="a-59"></a>见犯何事。<a id="a-5A"></a>汝以何事故往见。<a id="a-5B"></a>是诸比丘审谛急问已。<a id="a-5C"></a>答言。<a id="a-5D"></a>陀骠比丘实梵行清净。<a id="a-5E"></a>我以欲故嗔故怖故痴故。<a id="a-5F"></a>作是语谤。<a id="a-5G"></a>诸比丘言。<a id="a-5H"></a>云何陀骠比丘梵行清净。<a id="a-5I"></a>以欲故嗔故怖故痴故。<a id="a-5J"></a>作是语谤。<a id="a-5K"></a>答言。<a id="a-5L"></a>陀骠比丘成就五法故。<a id="a-5M"></a>王舍城众僧教作差会人。<a id="a-5N"></a>不随爱嗔怖痴次第不越次。<a id="a-5O"></a>我时次会。<a id="a-5P"></a>值粗恶食。<a id="a-5Q"></a>如是再三啖食。<a id="a-5R"></a>时心中苦恼。<a id="a-5S"></a>便作是念。<a id="a-5T"></a>陀骠比丘。<a id="a-5U"></a>故以粗食恼我。<a id="a-5V"></a>当以何报。<a id="a-5W"></a>复作是念。<a id="a-5X"></a>我当谤以无根波罗夷法。<a id="a-5Y"></a>以是因缘故。<a id="a-5Z"></a>我以欲嗔怖痴故。<a id="a-5a"></a>作是语谤。<a id="a-5b"></a>是中有比丘。<a id="a-5c"></a>少欲知足行头陀。<a id="a-5d"></a>闻是事心不喜。<a id="a-5e"></a>呵责言。<a id="a-5f"></a>云何名比丘。<a id="a-5g"></a>以无根波罗夷法。<a id="a-5h"></a>谤清净梵行比丘。<a id="a-5i"></a>诸比丘种种因缘呵已。<a id="a-5j"></a>向佛广说。<a id="a-5k"></a>佛时即从禅室出。<a id="a-5l"></a>集比丘僧。<a id="a-5m"></a>知而故问弥多罗浮摩比丘。<a id="a-5n"></a>汝实作是事不。<a id="a-5o"></a>答言。<a id="a-5p"></a>实作世尊。<a id="a-5q"></a>佛以种种因缘呵责。<a id="a-5r"></a>云何名比丘。<a id="a-5s"></a>以无根波罗夷法。<a id="a-5t"></a>诽谤清净梵行比丘。<a id="a-5u"></a>佛以种种呵已。<a id="a-5v"></a>语诸比丘。<a id="a-5w"></a>有三种人必堕地狱。<a id="a-5x"></a>何等三。<a id="a-5y"></a>若人以无根波罗夷法。<a id="a-5z"></a>谤清净梵行比丘。<a id="a-60"></a>是初人堕地狱。<a id="a-61"></a>复有人如是邪见。<a id="a-62"></a>便作是言。<a id="a-63"></a>淫欲中无罪。<a id="a-64"></a>以是故。<a id="a-65"></a>是人深作放逸自恣五欲。<a id="a-66"></a>是为第二人堕地狱。<a id="a-67"></a>复有人犯戒恶法臭烂。<a id="a-68"></a>非沙门自言沙门。<a id="a-69"></a>非梵行自言梵行。<a id="a-6A"></a>是为第三人堕地狱。<a id="a-6B"></a>尔时世尊。<a id="a-6C"></a>欲明了此事。<a id="a-6D"></a>而说偈言。</p>
  <p id="a6E">妄语堕地狱　　作之言不作</p>
  <p id="a6F">是二俱相似　　后皆受罪报</p>
  <p id="a6G">夫人处世间　　斧在口中生</p>
  <p id="a6H">以是自斩身　　斯由作恶言</p>
  <p id="a6I">应呵而赞叹　　应赞而呵骂</p>
  <p id="a6J">口过故得衰　　衰故不受乐</p>
  <p id="a6K">如奄失财利　　是衰为鲜少</p>
  <p id="a6L">恶心向善人　　是衰重于彼</p>
  <p id="a6M">尼罗浮地狱　　其数有十万</p>
  <p id="a6N">阿浮陀地狱　　三千六及五</p>
  <p id="a6O">恶心作恶口　　轻毁圣人故</p>
  <p id="a6P">寿终必当堕　　如是地狱中</p>
  <p id="a6Q">佛种种因缘呵已。<a id="a-6R"></a>语诸比丘。<a id="a-6S"></a>以十利故与诸比丘结戒。<a id="a-6T"></a>从今是戒应如是说。<a id="a-6U"></a>若比丘住恶嗔故。<a id="a-6V"></a>以无根波罗夷法。<a id="a-6W"></a>谤无波罗夷比丘。<a id="a-6X"></a>欲破彼梵行。<a id="a-6Y"></a>是比丘后时。<a id="a-6Z"></a>或问或不问。<a id="a-6a"></a>知是无根事。<a id="a-6b"></a>比丘住恶嗔故。<a id="a-6c"></a>作是语者。<a id="a-6d"></a>僧伽婆尸沙。<a id="a-6e"></a>恶嗔者。<a id="a-6f"></a>以贪着故起。<a id="a-6g"></a>恶嗔增盛。<a id="a-6h"></a>不见是人功德。<a id="a-6i"></a>但求过恶。<a id="a-6j"></a>无波罗夷比丘者。<a id="a-6k"></a>是比丘四波罗夷中一切不犯。<a id="a-6l"></a>无根者。<a id="a-6m"></a>有三种根本。<a id="a-6n"></a>若见若闻若疑。<a id="a-6o"></a>谤者。<a id="a-6p"></a>是比丘不犯。<a id="a-6q"></a>强以罪加。<a id="a-6r"></a>破梵行者。<a id="a-6s"></a>破彼比丘法欲令退堕。<a id="a-6t"></a>知是无根事者。<a id="a-6u"></a>事有四种。<a id="a-6v"></a>诤讼事。<a id="a-6w"></a>相助事。<a id="a-6x"></a>犯罪事。<a id="a-6y"></a>常所行事。<a id="a-6z"></a>是中犯者。<a id="a-70"></a>若比丘以无根波罗夷法。<a id="a-71"></a>谤不清净比丘。<a id="a-72"></a>十一种犯。<a id="a-73"></a>五种不犯。<a id="a-74"></a>十一种者。<a id="a-75"></a>是事不见不闻不疑。<a id="a-76"></a>若见妄若闻妄若疑妄。<a id="a-77"></a>若闻信闻。<a id="a-78"></a>若闻不信闻。<a id="a-79"></a>闻已言疑。<a id="a-7A"></a>疑已言见。<a id="a-7B"></a>疑已言闻。<a id="a-7C"></a>是名十一种犯。<a id="a-7D"></a>五种不犯者。<a id="a-7E"></a>是事若见若闻若疑。<a id="a-7F"></a>见已不妄。<a id="a-7G"></a>闻已不妄。<a id="a-7H"></a>是名五种不犯。<a id="a-7I"></a>如不清净比丘似清净比丘亦如是。<a id="a-7J"></a>若比丘以无根波罗夷法。<a id="a-7K"></a>谤清净比丘。<a id="a-7L"></a>十种犯四种不犯。<a id="a-7M"></a>十种者。<a id="a-7N"></a>不见不闻不疑。<a id="a-7O"></a>若闻妄疑妄。<a id="a-7P"></a>若闻信闻。<a id="a-7Q"></a>闻不信闻。<a id="a-7R"></a>闻已言疑。<a id="a-7S"></a>疑已言见。<a id="a-7T"></a>疑已言闻。<a id="a-7U"></a>四种不犯者。<a id="a-7V"></a>若疑若闻。<a id="a-7W"></a>若闻不妄。<a id="a-7X"></a>若疑不妄。<a id="a-7Y"></a>如清净比丘。<a id="a-7Z"></a>似不清净亦如是(八事竟)。</p>
  <p id="a7a">佛在王舍城。<a id="a-7b"></a>尔时力士子陀骠比丘。<a id="a-7c"></a>独在山下与二比丘尼共立一处。<a id="a-7d"></a>时弥多罗浮摩比丘。<a id="a-7e"></a>亦在彼山坐石上治衣。<a id="a-7f"></a>遥见陀骠比丘独与二比丘尼共立一处。<a id="a-7g"></a>见已作是念。<a id="a-7h"></a>我先以无根波罗夷法诽谤不成。<a id="a-7i"></a>今有小事。<a id="a-7j"></a>当以波罗夷法谤之。<a id="a-7k"></a>作是念已。<a id="a-7l"></a>便语诸比丘。<a id="a-7m"></a>今陀骠比丘是犯淫人。<a id="a-7n"></a>我见是事不随他语。<a id="a-7o"></a>尔时诸比丘审谛急问。<a id="a-7p"></a>汝云何见。<a id="a-7q"></a>何处见。<a id="a-7r"></a>见犯何事。<a id="a-7s"></a>汝以何事往见。<a id="a-7t"></a>如是诸比丘审谛问已。<a id="a-7u"></a>便云。<a id="a-7v"></a>我随爱随嗔随怖随痴故说。<a id="a-7w"></a>是陀骠比丘实梵行清净。<a id="a-7x"></a>诸比丘问。<a id="a-7y"></a>云何言。<a id="a-7z"></a>我随爱嗔怖痴故说。<a id="a-80"></a>是陀骠比丘梵行清净。<a id="a-81"></a>答言。<a id="a-82"></a>我在彼山坐石上治衣。<a id="a-83"></a>遥见陀骠比丘独与二比丘尼共立一处。<a id="a-84"></a>见已便作是念。<a id="a-85"></a>我先以无根波罗夷法诽谤不成。<a id="a-86"></a>今有小事。<a id="a-87"></a>当以波罗夷法谤之。<a id="a-88"></a>以是故言。<a id="a-89"></a>我随爱嗔怖痴故说。<a id="a-8A"></a>陀骠比丘实自清净。<a id="a-8B"></a>是中有比丘。<a id="a-8C"></a>少欲知足行头陀。<a id="a-8D"></a>闻是事心不喜。<a id="a-8E"></a>呵责言。<a id="a-8F"></a>云何名比丘。<a id="a-8G"></a>持小片事。<a id="a-8H"></a>以波罗夷法谤清净比丘。<a id="a-8I"></a>诸比丘种种因缘呵已。<a id="a-8J"></a>向佛广说。<a id="a-8K"></a>佛以是事集比丘僧。<a id="a-8L"></a>知而故问弥多罗浮摩比丘。<a id="a-8M"></a>汝实作是事不。<a id="a-8N"></a>答言。<a id="a-8O"></a>实作世尊。<a id="a-8P"></a>佛以种种因缘呵责。<a id="a-8Q"></a>云何名比丘。<a id="a-8R"></a>持小片事。<a id="a-8S"></a>以波罗夷法谤清净比丘。<a id="a-8T"></a>佛以种种因缘呵已。<a id="a-8U"></a>语诸比丘。<a id="a-8V"></a>以十利故与诸比丘结戒。<a id="a-8W"></a>从今是戒应如是说。<a id="a-8X"></a>若比丘恶嗔故。<a id="a-8Y"></a>异分中取片。<a id="a-8Z"></a>若似片事。<a id="a-8a"></a>以波罗夷法谤无波罗夷比丘。<a id="a-8b"></a>欲破彼梵行。<a id="a-8c"></a>是比丘后时。<a id="a-8d"></a>或问或不问。<a id="a-8e"></a>知是片似片事。<a id="a-8f"></a>比丘住恶嗔故作是语者。<a id="a-8g"></a>僧伽婆尸沙。<a id="a-8h"></a>异分者。<a id="a-8i"></a>四波罗夷是。<a id="a-8j"></a>何以故。<a id="a-8k"></a>是四波罗夷中。<a id="a-8l"></a>若犯一一事。<a id="a-8m"></a>非沙门非释子。<a id="a-8n"></a>失比丘法。<a id="a-8o"></a>故名异分。<a id="a-8p"></a>不异分者。<a id="a-8q"></a>十三事。<a id="a-8r"></a>二不定法。<a id="a-8s"></a>三十舍堕法。<a id="a-8t"></a>九十堕法。<a id="a-8u"></a>四波罗提提舍尼法。<a id="a-8v"></a>众多学法。<a id="a-8w"></a>七止诤法。<a id="a-8x"></a>是名不异分。<a id="a-8y"></a>何以故。<a id="a-8z"></a>若犯是事。<a id="a-90"></a>故名比丘。<a id="a-91"></a>故名释子。<a id="a-92"></a>不失比丘法。<a id="a-93"></a>是名不异分。<a id="a-94"></a>片须臾片者。<a id="a-95"></a>诸威仪中事。<a id="a-96"></a>是名为片。<a id="a-97"></a>亦名须臾片。<a id="a-98"></a>诤者。<a id="a-99"></a>诤有四种。<a id="a-9A"></a>斗讼诤。<a id="a-9B"></a>相助诤。<a id="a-9C"></a>犯罪诤。<a id="a-9D"></a>常所行事诤。<a id="a-9E"></a>是中犯者。<a id="a-9F"></a>若比丘地了时。<a id="a-9G"></a>见余比丘犯僧伽婆尸沙。<a id="a-9H"></a>是比丘僧伽婆尸沙中。<a id="a-9I"></a>定生僧伽婆尸沙想。<a id="a-9J"></a>不见他犯波罗夷言。<a id="a-9K"></a>我见犯一一语中僧伽婆尸沙。<a id="a-9L"></a>日出时日出已。<a id="a-9M"></a>中前日中中后。<a id="a-9N"></a>晡时日没日没已。<a id="a-9O"></a>初夜初分初夜中分初夜后分。<a id="a-9P"></a>中夜初分中夜中分中夜后分。<a id="a-9Q"></a>后夜初分后夜中分后夜后分亦如是。<a id="a-9R"></a>有比丘地了时。<a id="a-9S"></a>见余比丘犯罪。<a id="a-9T"></a>若波逸提。<a id="a-9U"></a>若波罗提提舍尼。<a id="a-9V"></a>若突吉罗。<a id="a-9W"></a>是比丘突吉罗罪中。<a id="a-9X"></a>定生突吉罗想。<a id="a-9Y"></a>不见他犯波罗夷言。<a id="a-9Z"></a>我见犯一一语中僧伽婆尸沙。<a id="a-9a"></a>乃至后夜后分亦如是。<a id="a-9b"></a>有比丘地了时。<a id="a-9c"></a>见余比丘犯僧伽婆尸沙。<a id="a-9d"></a>谓是僧伽婆尸沙。<a id="a-9e"></a>谓波夜提。<a id="a-9f"></a>谓波罗提提舍尼。<a id="a-9g"></a>谓突吉罗。<a id="a-9h"></a>是比丘僧伽婆尸沙中。<a id="a-9i"></a>定生突吉罗想。<a id="a-9j"></a>不见他犯波罗夷言。<a id="a-9k"></a>我见犯一一语中僧伽婆尸沙。<a id="a-9l"></a>乃至后夜后分亦如是。<a id="a-9m"></a>复有比丘地了时。<a id="a-9n"></a>见余比丘犯罪。<a id="a-9o"></a>若波夜提。<a id="a-9p"></a>若波罗提提舍尼。<a id="a-9q"></a>若突吉罗。<a id="a-9r"></a>是人谓是突吉罗。<a id="a-9s"></a>谓僧伽婆尸沙。<a id="a-9t"></a>谓波夜提。<a id="a-9u"></a>谓波罗提提舍尼。<a id="a-9v"></a>是人突吉罗罪中。<a id="a-9w"></a>定生波罗提提舍尼想。<a id="a-9x"></a>不见他犯波罗夷言。<a id="a-9y"></a>我见犯一一语中僧伽婆尸沙乃至后夜后分亦如是。</p>
  <p id="a9z">复有比丘地了时。<a id="a-A0"></a>见余比丘犯僧伽婆尸沙。<a id="a-A1"></a>是中生疑。<a id="a-A2"></a>为是僧伽婆尸沙。<a id="a-A3"></a>为非僧伽婆尸沙。<a id="a-A4"></a>后除疑心。<a id="a-A5"></a>定生僧伽婆尸沙想。<a id="a-A6"></a>不见他犯波罗夷言。<a id="a-A7"></a>我见犯一一语中僧伽婆尸沙。<a id="a-A8"></a>乃至后夜后分亦如是。<a id="a-A9"></a>复有比丘地了时。<a id="a-AA"></a>见余比丘犯罪。<a id="a-AB"></a>若波夜提。<a id="a-AC"></a>若波罗提提舍尼。<a id="a-AD"></a>若突吉罗。<a id="a-AE"></a>是中生疑。<a id="a-AF"></a>为突吉罗。<a id="a-AG"></a>为非突吉罗。<a id="a-AH"></a>后除疑心。<a id="a-AI"></a>突吉罗罪中。<a id="a-AJ"></a>定生突吉罗想。<a id="a-AK"></a>不见他犯波罗夷言我见犯一一语中。<a id="a-AL"></a>僧伽婆尸沙。<a id="a-AM"></a>乃至后夜后分亦如是。</p>
  <p id="aAN">复有比丘地了时。<a id="a-AO"></a>见余比丘犯僧伽婆尸沙。<a id="a-AP"></a>是中生疑。<a id="a-AQ"></a>是罪为僧伽婆尸沙。<a id="a-AR"></a>为波夜提。<a id="a-AS"></a>为僧伽婆尸沙。<a id="a-AT"></a>为波罗提提舍尼。<a id="a-AU"></a>为僧伽婆尸沙。<a id="a-AV"></a>为突吉罗。<a id="a-AW"></a>后除疑心。<a id="a-AX"></a>僧伽婆尸沙中。<a id="a-AY"></a>定生僧伽婆尸沙想。<a id="a-AZ"></a>不见他犯波罗夷言。<a id="a-Aa"></a>我见犯一一语中僧伽婆尸沙。<a id="a-Ab"></a>乃至后夜后分亦如是。<a id="a-Ac"></a>复有比丘地了时。<a id="a-Ad"></a>见他犯罪若波夜提。<a id="a-Ae"></a>若波罗提提舍尼。<a id="a-Af"></a>若突吉罗。<a id="a-Ag"></a>是中生疑。<a id="a-Ah"></a>是罪为突吉罗。<a id="a-Ai"></a>为僧伽婆尸沙。<a id="a-Aj"></a>为突吉罗。<a id="a-Ak"></a>为波夜提。<a id="a-Al"></a>为突吉罗。<a id="a-Am"></a>为波罗提提舍尼。<a id="a-An"></a>后除疑心。<a id="a-Ao"></a>突吉罗罪中。<a id="a-Ap"></a>定生突吉罗想。<a id="a-Aq"></a>不见他犯波罗夷言。<a id="a-Ar"></a>我见犯一一语中僧伽婆尸沙。<a id="a-As"></a>乃至后夜后分亦如是。<a id="a-At"></a>复有比丘地了时。<a id="a-Au"></a>见他犯僧伽婆尸沙。<a id="a-Av"></a>是中生疑。<a id="a-Aw"></a>为是僧伽婆尸沙。<a id="a-Ax"></a>为是波夜提。<a id="a-Ay"></a>为是波罗提提舍尼。<a id="a-Az"></a>为是突吉罗。<a id="a-B0"></a>后除疑心。<a id="a-B1"></a>僧伽婆尸沙中。<a id="a-B2"></a>定生突吉罗想。<a id="a-B3"></a>不见他犯波罗夷言。<a id="a-B4"></a>我见犯一一语中僧伽婆尸沙。<a id="a-B5"></a>乃至后夜后分亦如是。<a id="a-B6"></a>复有比丘地了时。<a id="a-B7"></a>见他比丘犯罪。<a id="a-B8"></a>若波夜提。<a id="a-B9"></a>若波罗提提舍尼。<a id="a-BA"></a>若突吉罗。<a id="a-BB"></a>是中生疑。<a id="a-BC"></a>是罪为是突吉罗。<a id="a-BD"></a>为僧伽婆尸沙。<a id="a-BE"></a>为波夜提。<a id="a-BF"></a>为波罗提提舍尼。<a id="a-BG"></a>后除疑心。<a id="a-BH"></a>突吉罗罪中。<a id="a-BI"></a>定生波罗提提舍尼想。<a id="a-BJ"></a>不见他犯波罗夷言。<a id="a-BK"></a>我见犯一一语中僧伽婆尸沙。<a id="a-BL"></a>乃至后夜后分亦如是(九事竟)。</p>
  <p id="aBM">佛在王舍城。<a id="a-BN"></a>尔时提婆达多。<a id="a-BO"></a>求破和合僧。<a id="a-BP"></a>受持破僧事。<a id="a-BQ"></a>是人有嫉妒心。<a id="a-BR"></a>方便作是念。<a id="a-BS"></a>我独不能得破沙门瞿昙和合僧坏转法轮。<a id="a-BT"></a>是提婆达多有四同党。<a id="a-BU"></a>一名俱伽梨。<a id="a-BV"></a>二名骞陀陀骠。<a id="a-BW"></a>三名迦留陀提舍。<a id="a-BX"></a>四名三文达多。<a id="a-BY"></a>提婆达多到是四人边已作是言。<a id="a-BZ"></a>汝当共破沙门瞿昙和合僧坏转法轮。<a id="a-Ba"></a>时彼四人语提婆达多言。<a id="a-Bb"></a>沙门瞿昙诸弟子。<a id="a-Bc"></a>有大智慧大神通。<a id="a-Bd"></a>得天眼知他心念。<a id="a-Be"></a>是人知见我等欲破和合僧坏转法轮。<a id="a-Bf"></a>我等云何能破沙门瞿昙和合僧坏转法轮。<a id="a-Bg"></a>提婆达多语四人言。<a id="a-Bh"></a>沙门瞿昙年少弟子。<a id="a-Bi"></a>新入彼法出家不久。<a id="a-Bj"></a>我等到边用五法诱取。<a id="a-Bk"></a>语诸比丘言。<a id="a-Bl"></a>汝尽形寿受着纳衣。<a id="a-Bm"></a>尽形寿受乞食法。<a id="a-Bn"></a>尽形寿受一食法。<a id="a-Bo"></a>尽形寿受露地坐法。<a id="a-Bp"></a>尽形寿受断肉法。<a id="a-Bq"></a>若比丘受是五法。<a id="a-Br"></a>疾得涅槃。<a id="a-Bs"></a>若有长老上座比丘多知多识久习梵行得佛法味者。<a id="a-Bt"></a>当语之言。<a id="a-Bu"></a>佛已老耄年在衰末。<a id="a-Bv"></a>自乐闲静受现法乐。<a id="a-Bw"></a>汝等所须事我当相与。<a id="a-Bx"></a>我等以是方便能破沙门瞿昙和合僧坏转法轮。<a id="a-By"></a>四比丘言。<a id="a-Bz"></a>如是提婆达多受提婆达多语。<a id="a-C0"></a>提婆达多后时到诸年少比丘所。<a id="a-C1"></a>以五法诱之。<a id="a-C2"></a>语诸比丘。<a id="a-C3"></a>汝尽形寿受着衲衣。<a id="a-C4"></a>尽形寿受乞食法。<a id="a-C5"></a>尽形寿受一食法。<a id="a-C6"></a>尽形寿受露地坐法。<a id="a-C7"></a>尽形寿受断肉法。<a id="a-C8"></a>汝等行是五法。<a id="a-C9"></a>疾得涅槃。<a id="a-CA"></a>复语诸长老上座比丘。<a id="a-CB"></a>佛已老耄年在衰末。<a id="a-CC"></a>自乐闲静受现法乐。<a id="a-CD"></a>汝所须事我当相与。<a id="a-CE"></a>尔时提婆达多。<a id="a-CF"></a>非法说法。<a id="a-CG"></a>法说非法。<a id="a-CH"></a>非律说律。<a id="a-CI"></a>律说非律。<a id="a-CJ"></a>非犯说犯。<a id="a-CK"></a>犯说非犯。<a id="a-CL"></a>轻说重。<a id="a-CM"></a>重说轻。<a id="a-CN"></a>有残说无残。<a id="a-CO"></a>无残说有残。<a id="a-CP"></a>常所用法说非常法。<a id="a-CQ"></a>非常所用法说是常法。<a id="a-CR"></a>非教说教。<a id="a-CS"></a>教说非教。<a id="a-CT"></a>时诸比丘见提婆达多欲破和合僧坏转法轮。<a id="a-CU"></a>见已往诣佛所。<a id="a-CV"></a>头面礼足在一面坐。<a id="a-CW"></a>坐已。<a id="a-CX"></a>白佛言世尊。<a id="a-CY"></a>是提婆达多。<a id="a-CZ"></a>欲破和合僧。<a id="a-Ca"></a>受持破僧因缘事。<a id="a-Cb"></a>是人非法说法。<a id="a-Cc"></a>法说非法。<a id="a-Cd"></a>非律说律。<a id="a-Ce"></a>律说非律。<a id="a-Cf"></a>犯说非犯。<a id="a-Cg"></a>非犯说犯。<a id="a-Ch"></a>轻说重。<a id="a-Ci"></a>重说轻。<a id="a-Cj"></a>有残说无残。<a id="a-Ck"></a>无残说有残。<a id="a-Cl"></a>常所用法说非常法。<a id="a-Cm"></a>非常所用法说是常法。<a id="a-Cn"></a>教说非教。<a id="a-Co"></a>非教说教。<a id="a-Cp"></a>佛语诸比丘。<a id="a-Cq"></a>汝等当呵提婆达多令舍是破僧因缘事。<a id="a-Cr"></a>是比丘受佛语已。<a id="a-Cs"></a>到提婆达多所言。<a id="a-Ct"></a>汝莫求破和合僧。<a id="a-Cu"></a>莫受持破僧事。<a id="a-Cv"></a>当与僧和合。<a id="a-Cw"></a>僧和合者。<a id="a-Cx"></a>欢喜无诤。<a id="a-Cy"></a>一心一学如水乳合。<a id="a-Cz"></a>得安乐住。<a id="a-D0"></a>汝当舍是破僧因缘事。<a id="a-D1"></a>时提婆达多不舍是事。</p>
  <p id="aD2">尔时提婆达多四同党。<a id="a-D3"></a>呵诸比丘言。<a id="a-D4"></a>汝等莫说提婆达多是事。<a id="a-D5"></a>何以故。<a id="a-D6"></a>是人说法说律。<a id="a-D7"></a>是人所说皆是我等所欲。<a id="a-D8"></a>是人知说。<a id="a-D9"></a>非不知说。<a id="a-DA"></a>是人所说皆是我等所乐忍。<a id="a-DB"></a>如是诸比丘。<a id="a-DC"></a>再三教提婆达多。<a id="a-DD"></a>不能令舍恶邪便从坐起往诣佛所。<a id="a-DE"></a>头面礼足一面坐。<a id="a-DF"></a>坐已。<a id="a-DG"></a>白佛言。<a id="a-DH"></a>世尊我等已约敕提婆达多。<a id="a-DI"></a>而不舍恶邪。<a id="a-DJ"></a>有四同党复作是言汝等莫说提婆达多是事。<a id="a-DK"></a>何以故。<a id="a-DL"></a>是人说法说律。<a id="a-DM"></a>是人所说。<a id="a-DN"></a>皆是我等所欲。<a id="a-DO"></a>是人知说。<a id="a-DP"></a>非不知说。<a id="a-DQ"></a>是人所说。<a id="a-DR"></a>皆是我等所乐忍。<a id="a-DS"></a>诸比丘再三约敕。<a id="a-DT"></a>不舍是事。</p>
  <p id="aDU">尔时佛作是念。<a id="a-DV"></a>如提婆达多痴人及四同党。<a id="a-DW"></a>或能破我和合僧坏转法轮。<a id="a-DX"></a>我当自约敕提婆达多令舍是事。<a id="a-DY"></a>佛作是念已。<a id="a-DZ"></a>即自约敕提婆达多。<a id="a-Da"></a>汝莫求破和合僧。<a id="a-Db"></a>莫受持破僧因缘事。<a id="a-Dc"></a>汝当与僧和合。<a id="a-Dd"></a>僧和合者欢喜无诤。<a id="a-De"></a>一心一学如水乳合。<a id="a-Df"></a>得安乐住。<a id="a-Dg"></a>汝莫非法说法法说非法。<a id="a-Dh"></a>非律说律。<a id="a-Di"></a>律说非律。<a id="a-Dj"></a>非犯说犯。<a id="a-Dk"></a>犯说非犯。<a id="a-Dl"></a>轻说重。<a id="a-Dm"></a>重说轻。<a id="a-Dn"></a>有残说无残。<a id="a-Do"></a>无残说有残。<a id="a-Dp"></a>常所用法说非常法。<a id="a-Dq"></a>非常所用法说是常法。<a id="a-Dr"></a>非教说教。<a id="a-Ds"></a>教说非教。<a id="a-Dt"></a>汝当舍是破僧因缘事。<a id="a-Du"></a>尔时提婆达多。<a id="a-Dv"></a>闻佛口教暂舍是事。<a id="a-Dw"></a>佛以是事集比丘僧以种种因缘呵责。<a id="a-Dx"></a>云何名比丘求破和合僧受持破僧事。<a id="a-Dy"></a>佛如是种种因缘呵已。<a id="a-Dz"></a>语诸比丘。<a id="a-E0"></a>以十利故与诸比丘结戒。<a id="a-E1"></a>从今是戒应如是说。<a id="a-E2"></a>若比丘欲破和合僧。<a id="a-E3"></a>勤求方便受持破僧事。<a id="a-E4"></a>诸比丘应如是呵言。<a id="a-E5"></a>汝莫破和合僧。<a id="a-E6"></a>莫求方便受持破僧事。<a id="a-E7"></a>当与僧和合。<a id="a-E8"></a>僧和合者欢喜无诤。<a id="a-E9"></a>一心一学如水乳合。<a id="a-EA"></a>得安乐住。<a id="a-EB"></a>汝当舍是求破僧事。<a id="a-EC"></a>诸比丘如是教时。<a id="a-ED"></a>不舍是事者。<a id="a-EE"></a>当再三教令舍是事。<a id="a-EF"></a>再三教已舍者善。<a id="a-EG"></a>不舍者僧伽婆尸沙。<a id="a-EH"></a>是中犯者。<a id="a-EI"></a>比丘是事中。<a id="a-EJ"></a>有十四种。<a id="a-EK"></a>犯非法说法偷兰遮。<a id="a-EL"></a>法说非法偷兰遮。<a id="a-EM"></a>非律说律偷兰遮。<a id="a-EN"></a>律说非律偷兰遮。<a id="a-EO"></a>非犯说犯偷兰遮。<a id="a-EP"></a>犯说非犯偷兰遮。<a id="a-EQ"></a>轻说重偷兰遮。<a id="a-ER"></a>重说轻偷兰遮。<a id="a-ES"></a>有残说无残偷兰遮。<a id="a-ET"></a>无残说有残偷兰遮。<a id="a-EU"></a>常所用法说非常法偷兰遮。<a id="a-EV"></a>非常所用法说是常法偷兰遮。<a id="a-EW"></a>非教说教偷兰遮。<a id="a-EX"></a>教说非教偷兰遮。<a id="a-EY"></a>先应软语约敕。<a id="a-EZ"></a>已舍者。<a id="a-Ea"></a>令作十四偷兰遮悔过出罪。<a id="a-Eb"></a>若不舍者。<a id="a-Ec"></a>应作白四羯磨约敕。<a id="a-Ed"></a>约敕法者。<a id="a-Ee"></a>众僧一心和合。<a id="a-Ef"></a>一比丘僧中唱言。<a id="a-Eg"></a>大德僧听。<a id="a-Eh"></a>是某甲比丘。<a id="a-Ei"></a>求破和合僧受持破僧事已软语约敕不舍是事。<a id="a-Ej"></a>若僧时到僧忍听。<a id="a-Ek"></a>僧当约敕某甲比丘。<a id="a-El"></a>汝莫破和合僧。<a id="a-Em"></a>莫受持破僧事。<a id="a-En"></a>当与僧和合。<a id="a-Eo"></a>僧和合者欢喜无诤。<a id="a-Ep"></a>一心一学如水乳合。<a id="a-Eq"></a>得安乐住。<a id="a-Er"></a>汝当舍是求破僧事。<a id="a-Es"></a>白如是如是白四羯磨。<a id="a-Et"></a>僧约敕某甲比丘。<a id="a-Eu"></a>汝莫破和合僧莫受持破僧事竟。<a id="a-Ev"></a>僧忍默然故是事如是持。<a id="a-Ew"></a>如佛先说。<a id="a-Ex"></a>是比丘应约敕。<a id="a-Ey"></a>乃至三教令舍是破僧事者。<a id="a-Ez"></a>是名约敕。<a id="a-F0"></a>是名为教。<a id="a-F1"></a>是名约敕教。<a id="a-F2"></a>若软语约敕不舍者未犯。<a id="a-F3"></a>初说说未竟说竟。<a id="a-F4"></a>第二说说未竟说竟。<a id="a-F5"></a>第三说说未竟。<a id="a-F6"></a>非法别众。<a id="a-F7"></a>非法和合众。<a id="a-F8"></a>似法别众。<a id="a-F9"></a>似法和合众。<a id="a-FA"></a>如法别众。<a id="a-FB"></a>异法异律异佛教。<a id="a-FC"></a>若约敕不舍者未犯。<a id="a-FD"></a>若如法如律如佛教。<a id="a-FE"></a>三约敕竟不舍者。<a id="a-FF"></a>犯僧伽婆尸沙。<a id="a-FG"></a>是比丘若以十四事约敕皆成约敕若以是约敕。<a id="a-FH"></a>若以余约敕。<a id="a-FI"></a>此十四事一向约敕不舍者。<a id="a-FJ"></a>一向成僧伽婆尸沙。<a id="a-FK"></a>后复约敕不舍者。<a id="a-FL"></a>复得僧伽婆尸沙。<a id="a-FM"></a>随所约敕不舍者。<a id="a-FN"></a>随得尔所僧伽婆尸沙。<a id="a-FO"></a>是比丘应即时入僧中自唱言。<a id="a-FP"></a>诸长老。<a id="a-FQ"></a>我某甲比丘。<a id="a-FR"></a>得僧伽婆尸沙罪。<a id="a-FS"></a>若即说者善。<a id="a-FT"></a>若不即说者。<a id="a-FU"></a>从是时来。<a id="a-FV"></a>名覆藏日数(十事竟)。</p>
  <p id="aFW">佛在王舍城。<a id="a-FX"></a>佛以是助破僧比丘因缘故。<a id="a-FY"></a>集比丘僧。<a id="a-FZ"></a>种种因缘呵责助破僧比丘。<a id="a-Fa"></a>云何名比丘。<a id="a-Fb"></a>知是比丘求破和合僧作别朋党共相佐助。<a id="a-Fc"></a>若一若二若众多。<a id="a-Fd"></a>佛如是种种因缘呵已。<a id="a-Fe"></a>语诸比丘。<a id="a-Ff"></a>以十利故与诸比丘结戒。<a id="a-Fg"></a>从今是戒应如是说。<a id="a-Fh"></a>若比丘求破和合僧。<a id="a-Fi"></a>有余同意相助比丘。<a id="a-Fj"></a>若一若二若众多。<a id="a-Fk"></a>语诸比丘言。<a id="a-Fl"></a>汝是事中莫说是比丘。<a id="a-Fm"></a>何以故。<a id="a-Fn"></a>是比丘说法说律。<a id="a-Fo"></a>不说非法不说非律。<a id="a-Fp"></a>是比丘所说。<a id="a-Fq"></a>皆是我等所欲。<a id="a-Fr"></a>是知说非不知说。<a id="a-Fs"></a>是比丘所说。<a id="a-Ft"></a>皆是我等所乐忍。<a id="a-Fu"></a>诸比丘应如是教是相助比丘。<a id="a-Fv"></a>汝莫作是语。<a id="a-Fw"></a>是比丘说法说律。<a id="a-Fx"></a>不说非法不说非律。<a id="a-Fy"></a>是比丘所说皆是我等所欲是知说非不知说。<a id="a-Fz"></a>是比丘所说。<a id="a-G0"></a>皆是我等所乐忍。<a id="a-G1"></a>汝莫相助求破僧事。<a id="a-G2"></a>当乐助和合僧。<a id="a-G3"></a>僧和合者欢喜无诤。<a id="a-G4"></a>一心一学如水乳合。<a id="a-G5"></a>得安乐住。<a id="a-G6"></a>诸比丘如是教时。<a id="a-G7"></a>坚持是事不舍者。<a id="a-G8"></a>诸比丘当再三教令舍是事。<a id="a-G9"></a>再三教已舍者善。<a id="a-GA"></a>不舍者僧伽婆尸沙。<a id="a-GB"></a>是中犯者。<a id="a-GC"></a>若助破僧比丘语诸比丘言。<a id="a-GD"></a>汝是事中。<a id="a-GE"></a>莫说是比丘得突吉罗。<a id="a-GF"></a>若言是比丘说法者得偷兰遮。<a id="a-GG"></a>是说律者偷兰遮。<a id="a-GH"></a>若言是比丘所说皆是我等所欲突吉罗。<a id="a-GI"></a>若言知说非不知说偷兰遮。<a id="a-GJ"></a>若言是比丘所说皆是我等所乐忍偷兰遮。<a id="a-GK"></a>先应软语约敕。<a id="a-GL"></a>已舍者。<a id="a-GM"></a>令作四偷兰遮二突吉罗悔过出罪。<a id="a-GN"></a>若不舍者。<a id="a-GO"></a>应作白四羯磨约敕。<a id="a-GP"></a>约敕法者。<a id="a-GQ"></a>僧一心和合。<a id="a-GR"></a>一比丘僧中唱言。<a id="a-GS"></a>大德僧听。<a id="a-GT"></a>是某甲比丘。<a id="a-GU"></a>助某甲比丘求破僧。<a id="a-GV"></a>作别朋党若一若二若众多。<a id="a-GW"></a>已软语约敕不舍是事。<a id="a-GX"></a>若僧时到僧忍听。<a id="a-GY"></a>僧当约敕某甲比丘。<a id="a-GZ"></a>汝等莫助某甲比丘求破僧事。<a id="a-Ga"></a>莫作别朋党。<a id="a-Gb"></a>莫作是言。<a id="a-Gc"></a>是比丘说法说律。<a id="a-Gd"></a>是比丘所说皆是我等所欲。<a id="a-Ge"></a>是知说非不知说。<a id="a-Gf"></a>是所说皆是我等所乐忍。<a id="a-Gg"></a>如是白。<a id="a-Gh"></a>如是白四羯磨约敕某比丘汝莫助破和合僧竟。<a id="a-Gi"></a>僧忍默然故。<a id="a-Gj"></a>是事如是持。<a id="a-Gk"></a>如佛所说。<a id="a-Gl"></a>是比丘应约敕。<a id="a-Gm"></a>乃至三教令舍助破僧事者。<a id="a-Gn"></a>是名约敕。<a id="a-Go"></a>是名为教。<a id="a-Gp"></a>是名约敕教。<a id="a-Gq"></a>若软语约敕不舍者不犯。<a id="a-Gr"></a>若初说说未竟说竟。<a id="a-Gs"></a>第二说说未竟说竟。<a id="a-Gt"></a>第三说说未竟。<a id="a-Gu"></a>非法别众。<a id="a-Gv"></a>非法和合众。<a id="a-Gw"></a>似法别众。<a id="a-Gx"></a>似法和合众。<a id="a-Gy"></a>如法别众。<a id="a-Gz"></a>异法异律异佛教。<a id="a-H0"></a>不舍者不犯。<a id="a-H1"></a>若如法如比尼如佛教。<a id="a-H2"></a>三约敕不舍者。<a id="a-H3"></a>犯僧伽婆尸沙。<a id="a-H4"></a>是比丘若以四事约敕。<a id="a-H5"></a>皆成约敕。<a id="a-H6"></a>若以是约敕。<a id="a-H7"></a>若余约敕。<a id="a-H8"></a>此四事一向约敕。<a id="a-H9"></a>不舍者。<a id="a-HA"></a>一向成僧伽婆尸沙。<a id="a-HB"></a>若后复约敕不舍者。<a id="a-HC"></a>复得僧伽婆尸沙。<a id="a-HD"></a>随所约敕不舍者。<a id="a-HE"></a>随得尔所僧伽婆尸沙。<a id="a-HF"></a>是比丘应即时入僧中自唱言。<a id="a-HG"></a>诸长老。<a id="a-HH"></a>我某甲比丘。<a id="a-HI"></a>得僧伽婆尸沙罪。<a id="a-HJ"></a>若即说者善。<a id="a-HK"></a>若不即说者。<a id="a-HL"></a>从是时来。<a id="a-HM"></a>名覆藏日数(十一事竟)。</p>
  <p id="aHN">佛在舍卫国。<a id="a-HO"></a>尔时黑山土地。<a id="a-HP"></a>有二比丘。<a id="a-HQ"></a>名马宿满宿。<a id="a-HR"></a>在此处住。<a id="a-HS"></a>作恶行污他家。<a id="a-HT"></a>皆见皆闻皆知。<a id="a-HU"></a>是比丘共女人一床坐共一盘食。<a id="a-HV"></a>共器饮酒。<a id="a-HW"></a>中后食。<a id="a-HX"></a>共食宿。<a id="a-HY"></a>啖宿食。<a id="a-HZ"></a>不受而食。<a id="a-Ha"></a>不受残食。<a id="a-Hb"></a>弹鼓簧。<a id="a-Hc"></a>捻唇作音乐声。<a id="a-Hd"></a>齿作伎乐。<a id="a-He"></a>弹铜盂。<a id="a-Hf"></a>弹多罗树叶。<a id="a-Hg"></a>作余种种伎乐歌舞。<a id="a-Hh"></a>着鬘璎珞。<a id="a-Hi"></a>以香涂身。<a id="a-Hj"></a>着香熏衣。<a id="a-Hk"></a>以水相洒。<a id="a-Hl"></a>自手采华。<a id="a-Hm"></a>亦使人采。<a id="a-Hn"></a>自贯华鬘。<a id="a-Ho"></a>亦使人贯。<a id="a-Hp"></a>头上着华自着耳环。<a id="a-Hq"></a>亦使人着。<a id="a-Hr"></a>自将他妇女去。<a id="a-Hs"></a>若使人将去。<a id="a-Ht"></a>若令象马斗。<a id="a-Hu"></a>车斗步斗。<a id="a-Hv"></a>羊斗水牛斗。<a id="a-Hw"></a>狗斗鸡斗。<a id="a-Hx"></a>男斗女斗。<a id="a-Hy"></a>亦自共斗。<a id="a-Hz"></a>手打脚踏。<a id="a-I0"></a>四向驰走。<a id="a-I1"></a>变易服饰。<a id="a-I2"></a>驰行跳踯。<a id="a-I3"></a>水中浮没。<a id="a-I4"></a>斫截树木。<a id="a-I5"></a>打臂拍髀。<a id="a-I6"></a>啼哭大唤。<a id="a-I7"></a>或啸谬语诸异国语。<a id="a-I8"></a>踯绝反行如婉转鱼。<a id="a-I9"></a>踯物空中还自接取。<a id="a-IA"></a>与女人共大船上载令作伎乐。<a id="a-IB"></a>或骑象马乘车辇舆。<a id="a-IC"></a>与多人众吹贝导道。<a id="a-ID"></a>入园林中。<a id="a-IE"></a>作如是等种种恶不净事。<a id="a-IF"></a>尔时阿难。<a id="a-IG"></a>从迦尸国来。<a id="a-IH"></a>向舍卫城。<a id="a-II"></a>到黑山邑宿。<a id="a-IJ"></a>晨朝时到着衣持钵入城乞食。<a id="a-IK"></a>阿难持空钵入城。<a id="a-IL"></a>还空钵出。<a id="a-IM"></a>出城不远多人众集。<a id="a-IN"></a>有少因缘。<a id="a-IO"></a>阿难到彼问众人言。<a id="a-IP"></a>汝此土地丰乐多诸人众。<a id="a-IQ"></a>今我乞食。<a id="a-IR"></a>持空钵入还空钵出。<a id="a-IS"></a>无有沙门释子在此多少作恶事耶。<a id="a-IT"></a>尔时有贤者。<a id="a-IU"></a>名忧楼伽。<a id="a-IV"></a>在彼众中。<a id="a-IW"></a>从坐起偏袒合掌语阿难言。<a id="a-IX"></a>大德知不。<a id="a-IY"></a>此有马宿满宿比丘。<a id="a-IZ"></a>作诸恶行如上广说大德阿难。<a id="a-Ia"></a>是二比丘住此作恶。<a id="a-Ib"></a>悉污诸家皆见闻知。<a id="a-Ic"></a>时忧楼伽贤者。<a id="a-Id"></a>即以两手抱阿难身。<a id="a-Ie"></a>将入自舍敷座令坐。<a id="a-If"></a>自手与水与多美饮食。<a id="a-Ig"></a>自恣饱满已。<a id="a-Ih"></a>洗手摄钵。<a id="a-Ii"></a>贤者取小床坐。<a id="a-Ij"></a>欲听法故。<a id="a-Ik"></a>阿难以种种因缘说法示教利喜已。<a id="a-Il"></a>从座起去。<a id="a-Im"></a>向自房舍。<a id="a-In"></a>随所受卧具。<a id="a-Io"></a>还付旧比丘。<a id="a-Ip"></a>持衣钵游行。<a id="a-Iq"></a>向舍卫国渐到佛所。<a id="a-Ir"></a>头面礼足在一面立。<a id="a-Is"></a>诸佛常法。<a id="a-It"></a>有客比丘来。<a id="a-Iu"></a>以如是语问讯。<a id="a-Iv"></a>忍不足不。<a id="a-Iw"></a>安乐住不。<a id="a-Ix"></a>道路不疲。<a id="a-Iy"></a>乞食不乏。<a id="a-Iz"></a>佛以如是语问讯阿难。<a id="a-J0"></a>忍不足不。<a id="a-J1"></a>安乐住不。<a id="a-J2"></a>道路不乏耶。<a id="a-J3"></a>乞食不难耶。<a id="a-J4"></a>阿难答言。<a id="a-J5"></a>世尊。<a id="a-J6"></a>忍足安乐住。<a id="a-J7"></a>道路不乏。<a id="a-J8"></a>乞食不难。<a id="a-J9"></a>以是因缘向佛广说。<a id="a-JA"></a>佛以是事集比丘僧。<a id="a-JB"></a>以种种因缘。<a id="a-JC"></a>呵责马宿满宿比丘。<a id="a-JD"></a>云何名比丘。<a id="a-JE"></a>作恶行污他家皆见闻知。<a id="a-JF"></a>佛如是种种因缘呵已。<a id="a-JG"></a>语阿难。<a id="a-JH"></a>汝往黑山。<a id="a-JI"></a>与马宿满宿比丘驱出羯磨。<a id="a-JJ"></a>若更有如是比丘。<a id="a-JK"></a>亦应如是驱出羯磨。<a id="a-JL"></a>羯磨法者。<a id="a-JM"></a>一心和合僧。<a id="a-JN"></a>是马宿满宿比丘。<a id="a-JO"></a>着见处不闻处。<a id="a-JP"></a>一比丘僧中作是言。<a id="a-JQ"></a>谁能说马宿满宿比丘如是罪事。<a id="a-JR"></a>而自不犯毁呰波夜提。<a id="a-JS"></a>何以故。<a id="a-JT"></a>僧差作故。<a id="a-JU"></a>若有比丘僧中言。<a id="a-JV"></a>我能作者。<a id="a-JW"></a>即唤马宿满宿比丘来。<a id="a-JX"></a>是比丘应问。<a id="a-JY"></a>汝忆念。<a id="a-JZ"></a>与女人共一床坐。<a id="a-Ja"></a>共一盘食。<a id="a-Jb"></a>共一器饮酒。<a id="a-Jc"></a>中后食。<a id="a-Jd"></a>共食宿。<a id="a-Je"></a>啖宿食。<a id="a-Jf"></a>不受食。<a id="a-Jg"></a>不受残食法。<a id="a-Jh"></a>广问如上种种恶不净事。<a id="a-Ji"></a>汝忆作不。<a id="a-Jj"></a>若马宿满宿比丘。<a id="a-Jk"></a>是诸罪中趣说一事。<a id="a-Jl"></a>即应语。<a id="a-Jm"></a>汝默然。<a id="a-Jn"></a>今僧与汝作驱出羯磨。<a id="a-Jo"></a>时一比丘。<a id="a-Jp"></a>僧中唱言。<a id="a-Jq"></a>大德僧听。<a id="a-Jr"></a>是马宿满宿比丘。<a id="a-Js"></a>作恶行污他家皆见闻知。<a id="a-Jt"></a>共女人一床坐。<a id="a-Ju"></a>共一盘食。<a id="a-Jv"></a>共器饮酒。<a id="a-Jw"></a>中后食。<a id="a-Jx"></a>共食宿。<a id="a-Jy"></a>啖宿食。<a id="a-Jz"></a>不受食。<a id="a-K0"></a>不受残食法。<a id="a-K1"></a>乃至诸异国语。<a id="a-K2"></a>若僧时到僧忍听。<a id="a-K3"></a>僧与马宿满宿比丘驱出羯磨。<a id="a-K4"></a>若马宿满宿比丘。<a id="a-K5"></a>共女人一床坐。<a id="a-K6"></a>一盘食。<a id="a-K7"></a>共一器饮酒。<a id="a-K8"></a>中后食。<a id="a-K9"></a>共食宿。<a id="a-KA"></a>啖宿食。<a id="a-KB"></a>不受食。<a id="a-KC"></a>不受残食法。<a id="a-KD"></a>乃至诸异国语。<a id="a-KE"></a>僧与作驱出羯磨。<a id="a-KF"></a>白如是。<a id="a-KG"></a>如是白四羯磨。<a id="a-KH"></a>僧与马宿满宿比丘作驱出羯磨竟。<a id="a-KI"></a>僧忍默然故。<a id="a-KJ"></a>是事如是持。<a id="a-KK"></a>是比丘。<a id="a-KL"></a>如法僧与驱出羯磨已。<a id="a-KM"></a>作是言。<a id="a-KN"></a>僧阿难。<a id="a-KO"></a>随欲行嗔行怖痴行。<a id="a-KP"></a>是中有比丘。<a id="a-KQ"></a>少欲知足行头陀。<a id="a-KR"></a>闻是事心不喜。<a id="a-KS"></a>种种因缘呵责。<a id="a-KT"></a>云何名比丘。<a id="a-KU"></a>众僧和合如法作驱出羯磨。<a id="a-KV"></a>乃复说。<a id="a-KW"></a>僧阿难。<a id="a-KX"></a>随欲行嗔行怖行痴行。<a id="a-KY"></a>诸比丘种种因缘呵已。<a id="a-KZ"></a>向佛广说。<a id="a-Ka"></a>佛以种种因缘。<a id="a-Kb"></a>呵责马宿满宿比丘。<a id="a-Kc"></a>云何名比丘。<a id="a-Kd"></a>一心和合僧如法作驱出羯磨。<a id="a-Ke"></a>说僧阿难随欲行嗔行怖行痴行。<a id="a-Kf"></a>佛种种因缘呵已。<a id="a-Kg"></a>语诸比丘。<a id="a-Kh"></a>以十利故。<a id="a-Ki"></a>与诸比丘结戒。<a id="a-Kj"></a>从今是戒应如是说。<a id="a-Kk"></a>若比丘随所依止聚落作恶行污他家皆见皆闻皆知。<a id="a-Kl"></a>诸比丘应如是言。<a id="a-Km"></a>汝等作恶行污他家皆见皆闻皆知。<a id="a-Kn"></a>汝等出去。<a id="a-Ko"></a>不应住此。<a id="a-Kp"></a>是比丘语诸比丘言。<a id="a-Kq"></a>诸比丘随欲行嗔行怖行痴行。<a id="a-Kr"></a>何以故。<a id="a-Ks"></a>有如是同罪比丘。<a id="a-Kt"></a>有驱者有不驱者。<a id="a-Ku"></a>诸比丘语是比丘。<a id="a-Kv"></a>汝莫作是语。<a id="a-Kw"></a>诸比丘随欲行嗔行怖行痴行。<a id="a-Kx"></a>何以故。<a id="a-Ky"></a>诸比丘不随欲嗔怖痴行。<a id="a-Kz"></a>汝等作恶行污他家。<a id="a-L0"></a>皆见闻知。<a id="a-L1"></a>汝当舍是随欲嗔怖痴语。<a id="a-L2"></a>汝等出去。<a id="a-L3"></a>不应住此。<a id="a-L4"></a>如是教时。<a id="a-L5"></a>不舍是事者。<a id="a-L6"></a>当再三教令舍是事。<a id="a-L7"></a>再三教时舍者善。<a id="a-L8"></a>不舍者僧伽婆尸沙。<a id="a-L9"></a>是中犯者。<a id="a-LA"></a>若比丘言。<a id="a-LB"></a>诸比丘随欲行。<a id="a-LC"></a>偷兰遮。<a id="a-LD"></a>随嗔行偷兰遮。<a id="a-LE"></a>随怖行偷兰遮。<a id="a-LF"></a>随痴行偷兰遮。<a id="a-LG"></a>若言同犯罪比丘有驱者有不驱者。<a id="a-LH"></a>呵骂僧故。<a id="a-LI"></a>得波夜提。<a id="a-LJ"></a>先应软语约敕。<a id="a-LK"></a>若舍者。<a id="a-LL"></a>令作四偷兰遮一波夜提悔过出罪。<a id="a-LM"></a>若不舍者。<a id="a-LN"></a>应作白四羯磨约敕。<a id="a-LO"></a>约敕法者。<a id="a-LP"></a>僧一心和合。<a id="a-LQ"></a>一比丘。<a id="a-LR"></a>僧中唱言。<a id="a-LS"></a>大德僧听。<a id="a-LT"></a>是马宿满宿比丘。<a id="a-LU"></a>众僧如法作驱出羯磨。<a id="a-LV"></a>说僧阿难随欲行嗔行怖行痴行若僧时到僧忍听。<a id="a-LW"></a>僧当约敕是比丘。<a id="a-LX"></a>众僧如法作驱出羯磨。<a id="a-LY"></a>汝莫说僧阿难随欲行。<a id="a-LZ"></a>莫言随嗔行。<a id="a-La"></a>莫言随怖行。<a id="a-Lb"></a>莫言随痴行。<a id="a-Lc"></a>汝当舍是随欲嗔怖痴语。<a id="a-Ld"></a>白如是。<a id="a-Le"></a>如是作白四羯磨。<a id="a-Lf"></a>僧约敕马宿满宿比丘竟。<a id="a-Lg"></a>僧忍默然故。<a id="a-Lh"></a>是事如是持如佛先说。<a id="a-Li"></a>是比丘应约敕。<a id="a-Lj"></a>乃至三教。<a id="a-Lk"></a>是名约敕。<a id="a-Ll"></a>是名为教。<a id="a-Lm"></a>是名约敕教。<a id="a-Ln"></a>若软语约敕不舍者不犯。<a id="a-Lo"></a>若初说说未竟说竟。<a id="a-Lp"></a>第二说说未竟说竟。<a id="a-Lq"></a>第三说说未竟。<a id="a-Lr"></a>非法别众。<a id="a-Ls"></a>非法和合众。<a id="a-Lt"></a>似法别众。<a id="a-Lu"></a>似法和合众。<a id="a-Lv"></a>法别众。<a id="a-Lw"></a>异法异律异佛教。<a id="a-Lx"></a>约敕不舍者不犯。<a id="a-Ly"></a>若如法如律如佛教。<a id="a-Lz"></a>三约敕不舍者。<a id="a-M0"></a>犯僧伽婆尸沙。<a id="a-M1"></a>是比丘若以四事约敕皆成约敕。<a id="a-M2"></a>若以是约敕。<a id="a-M3"></a>若以余约敕。<a id="a-M4"></a>以此四事。<a id="a-M5"></a>一向约敕。<a id="a-M6"></a>不舍者。<a id="a-M7"></a>一向成僧伽婆尸沙。<a id="a-M8"></a>若后复约敕。<a id="a-M9"></a>不舍者。<a id="a-MA"></a>复得僧伽婆尸沙。<a id="a-MB"></a>随所约敕不舍者。<a id="a-MC"></a>随得尔所僧伽婆尸沙。<a id="a-MD"></a>是比丘应即时入僧中自唱言。<a id="a-ME"></a>诸长老。<a id="a-MF"></a>我某甲比丘。<a id="a-MG"></a>得僧伽婆尸沙罪。<a id="a-MH"></a>若即说者善。<a id="a-MI"></a>若不即说。<a id="a-MJ"></a>从是时来。<a id="a-MK"></a>名覆藏日数(十二事竟)。</p>
  <p id="aML">佛在拘睒弥国。<a id="a-MM"></a>尔时长老阐那。<a id="a-MN"></a>犯小悔过罪。<a id="a-MO"></a>诸比丘欲利益怜愍安隐故。<a id="a-MP"></a>教忆是罪。<a id="a-MQ"></a>语阐那言。<a id="a-MR"></a>汝作某可悔过罪。<a id="a-MS"></a>汝应发露悔过。<a id="a-MT"></a>莫覆藏。<a id="a-MU"></a>阐那答言。<a id="a-MV"></a>汝等莫语我好恶。<a id="a-MW"></a>我亦不语汝等好恶。<a id="a-MX"></a>何以故。<a id="a-MY"></a>我大人子得佛法故。<a id="a-MZ"></a>汝等种种杂姓。<a id="a-Ma"></a>种种国土。<a id="a-Mb"></a>种种家。<a id="a-Mc"></a>信佛法故。<a id="a-Md"></a>剃除须发着法服随佛出家。<a id="a-Me"></a>如秋叶落风吹一处。<a id="a-Mf"></a>汝等亦尔。<a id="a-Mg"></a>种种杂姓种种国土种种家。<a id="a-Mh"></a>信佛法故。<a id="a-Mi"></a>剃除须发着法服随佛出家。<a id="a-Mj"></a>以是故。<a id="a-Mk"></a>汝等不应语我好恶。<a id="a-Ml"></a>我亦不应语汝好恶。<a id="a-Mm"></a>我大人子得佛法故。<a id="a-Mn"></a>是中有比丘少欲知足行头陀。<a id="a-Mo"></a>闻是事心不喜。<a id="a-Mp"></a>种种因缘呵责。<a id="a-Mq"></a>云何名比丘。<a id="a-Mr"></a>如戒经中说事。<a id="a-Ms"></a>诸比丘如法如律。<a id="a-Mt"></a>以利益怜愍故说。<a id="a-Mu"></a>自身作戾语事。<a id="a-Mv"></a>诸比丘种种因缘呵已。<a id="a-Mw"></a>向佛广说。<a id="a-Mx"></a>佛以是事集比丘僧知而故问阐那言。<a id="a-My"></a>汝实作是事不。<a id="a-Mz"></a>答言。<a id="a-N0"></a>实作世尊。<a id="a-N1"></a>佛以种种因缘呵责阐那。<a id="a-N2"></a>云何名比丘自身作戾语。<a id="a-N3"></a>佛种种因缘呵已语诸比丘。<a id="a-N4"></a>以十利故。<a id="a-N5"></a>与诸比丘结戒。<a id="a-N6"></a>从今是戒应如是说。<a id="a-N7"></a>若比丘恶性戾语。<a id="a-N8"></a>诸比丘说如法如律如戒经中事。<a id="a-N9"></a>是比丘戾语不受。<a id="a-NA"></a>语诸比丘言。<a id="a-NB"></a>汝莫语我好恶。<a id="a-NC"></a>我亦不语汝好恶。<a id="a-ND"></a>诸比丘应如是言。<a id="a-NE"></a>诸比丘说如法如律如戒经中事。<a id="a-NF"></a>汝莫戾语。<a id="a-NG"></a>汝当随顺语。<a id="a-NH"></a>诸比丘当为汝说如法如律。<a id="a-NI"></a>汝亦当为诸比丘说如法如律。<a id="a-NJ"></a>何以故。<a id="a-NK"></a>如是者。<a id="a-NL"></a>诸如来众得增长利益。<a id="a-NM"></a>以共语相教共出罪故。<a id="a-NN"></a>汝当舍是戾语事。<a id="a-NO"></a>诸比丘如是教时。<a id="a-NP"></a>不舍是事者。<a id="a-NQ"></a>当再三教令舍是事。<a id="a-NR"></a>再三教已舍者善。<a id="a-NS"></a>不舍者僧伽婆尸沙。<a id="a-NT"></a>是中犯者。<a id="a-NU"></a>若比丘言。<a id="a-NV"></a>汝莫语我突吉罗。<a id="a-NW"></a>莫语好偷兰遮。<a id="a-NX"></a>莫语恶偷兰遮。<a id="a-NY"></a>我亦不语汝突吉罗。<a id="a-NZ"></a>不语汝好偷兰遮。<a id="a-Na"></a>不语汝恶偷兰遮。<a id="a-Nb"></a>若言舍是教我法。<a id="a-Nc"></a>嫌骂众故得波夜提。<a id="a-Nd"></a>先应软语约敕。<a id="a-Ne"></a>软语约敕已。<a id="a-Nf"></a>舍是事者。<a id="a-Ng"></a>作令四偷兰遮二突吉罗一波夜提悔过出罪。<a id="a-Nh"></a>若不舍者应作白四羯磨。<a id="a-Ni"></a>约敕。<a id="a-Nj"></a>约敕法者。<a id="a-Nk"></a>僧一心和合。<a id="a-Nl"></a>一比丘僧中唱言。<a id="a-Nm"></a>大德僧听。<a id="a-Nn"></a>是阐那比丘自身作戾语事。<a id="a-No"></a>已软语约敕不舍是事。<a id="a-Np"></a>若僧时到僧忍听。<a id="a-Nq"></a>僧当约敕阐那比丘。<a id="a-Nr"></a>莫作戾语事。<a id="a-Ns"></a>莫言汝莫语我好恶。<a id="a-Nt"></a>我亦不语汝好恶。<a id="a-Nu"></a>诸比丘说如法如律如戒经中事。<a id="a-Nv"></a>汝莫戾语。<a id="a-Nw"></a>当作随顺语。<a id="a-Nx"></a>诸比丘当为汝说如法如律。<a id="a-Ny"></a>汝当为诸比丘说如法如律。<a id="a-Nz"></a>如是者。<a id="a-O0"></a>诸如来众得增长利益。<a id="a-O1"></a>以共语相教共出罪故。<a id="a-O2"></a>汝当舍是戾语事。<a id="a-O3"></a>白如是。<a id="a-O4"></a>如是作白四羯磨约敕阐那比丘竟。<a id="a-O5"></a>僧忍默然故。<a id="a-O6"></a>是事如是持如佛先说。<a id="a-O7"></a>是比丘应约敕。<a id="a-O8"></a>乃至三教。<a id="a-O9"></a>是名约敕。<a id="a-OA"></a>是名为教。<a id="a-OB"></a>是名约敕教。<a id="a-OC"></a>若软语约敕不舍者未犯。<a id="a-OD"></a>若初说说未竟说竟。<a id="a-OE"></a>第二说说未竟说竟。<a id="a-OF"></a>第三说说未竟。<a id="a-OG"></a>非法别众。<a id="a-OH"></a>非法和合众。<a id="a-OI"></a>似法别众。<a id="a-OJ"></a>似法和合众。<a id="a-OK"></a>法别众。<a id="a-OL"></a>异法异律异佛教。<a id="a-OM"></a>三约敕不舍者未犯。<a id="a-ON"></a>若如法如律如佛教。<a id="a-OO"></a>三约敕竟不舍者。<a id="a-OP"></a>犯僧伽婆尸沙。<a id="a-OQ"></a>是比丘。<a id="a-OR"></a>若以四事约敕。<a id="a-OS"></a>皆成约敕。<a id="a-OT"></a>若以是约敕。<a id="a-OU"></a>若以余约敕。<a id="a-OV"></a>以此四事一向约敕。<a id="a-OW"></a>不舍者。<a id="a-OX"></a>一向成僧伽婆尸沙若后复约敕不舍者。<a id="a-OY"></a>复得僧伽婆尸沙。<a id="a-OZ"></a>随所约敕不舍者。<a id="a-Oa"></a>随得尔所僧伽婆尸沙。<a id="a-Ob"></a>是比丘应即入僧中自唱言。<a id="a-Oc"></a>诸长老。<a id="a-Od"></a>我某甲比丘。<a id="a-Oe"></a>犯僧伽婆尸沙。<a id="a-Of"></a>若即说者善。<a id="a-Og"></a>若不即说者。<a id="a-Oh"></a>从是时来。<a id="a-Oi"></a>名覆藏日数(十三事竟)。</p>
  <p data-pb></p>
  <h2 id="aOj">二不定法</h2>
  <p id="aOk">佛在舍卫国。<a id="a-Ol"></a>尔时迦留陀夷比丘。<a id="a-Om"></a>与掘多忧婆夷旧相知识。<a id="a-On"></a>共事共语。<a id="a-Oo"></a>时迦留陀夷到掘多舍已。<a id="a-Op"></a>独屏覆处坐说法。<a id="a-Oq"></a>时有毗舍佉鹿子母。<a id="a-Or"></a>小因缘故。<a id="a-Os"></a>到掘多比舍。<a id="a-Ot"></a>遥闻迦留陀夷说法声。<a id="a-Ou"></a>作是念。<a id="a-Ov"></a>必当是迦留陀夷在掘多舍说法。<a id="a-Ow"></a>我当往听。<a id="a-Ox"></a>时毗舍佉鹿子母。<a id="a-Oy"></a>即到掘多舍。<a id="a-Oz"></a>见迦留陀夷。<a id="a-P0"></a>独与掘多屏覆处坐。<a id="a-P1"></a>见已作是念。<a id="a-P2"></a>是坐处恶。<a id="a-P3"></a>比丘不应是中坐。<a id="a-P4"></a>若有长者。<a id="a-P5"></a>见是坐处。<a id="a-P6"></a>必当知。<a id="a-P7"></a>是比丘作恶事竟。<a id="a-P8"></a>若欲作恶。<a id="a-P9"></a>我今当往白佛。<a id="a-PA"></a>时毗舍佉鹿子母。<a id="a-PB"></a>即到佛所。<a id="a-PC"></a>头面礼足一面坐已。<a id="a-PD"></a>以是因缘向佛广说。<a id="a-PE"></a>佛与毗舍佉鹿子母。<a id="a-PF"></a>说种种法示教利喜已默然住。<a id="a-PG"></a>毗舍佉鹿子母见佛默然已。<a id="a-PH"></a>从坐起作礼而去。<a id="a-PI"></a>去不久。<a id="a-PJ"></a>佛以是事集比丘僧。<a id="a-PK"></a>知而故问迦留陀夷。<a id="a-PL"></a>汝实作是事不。<a id="a-PM"></a>答言。<a id="a-PN"></a>实作世尊。<a id="a-PO"></a>佛以种种因缘呵责迦留陀夷。<a id="a-PP"></a>汝所作事。<a id="a-PQ"></a>非沙门法不随顺道。<a id="a-PR"></a>无欲乐心作不清净行。<a id="a-PS"></a>出家之人所不应作。<a id="a-PT"></a>汝痴人。<a id="a-PU"></a>我以种种因缘。<a id="a-PV"></a>呵欲欲想欲欲欲觉欲热。<a id="a-PW"></a>种种因缘称赞断欲除欲想灭欲热。<a id="a-PX"></a>我常说法教人离欲。<a id="a-PY"></a>汝尚不应生心。<a id="a-PZ"></a>何况乃作起欲恚痴结缚根本不净恶业。<a id="a-Pa"></a>佛如是种种因缘呵已。<a id="a-Pb"></a>语诸比丘。<a id="a-Pc"></a>以十利故。<a id="a-Pd"></a>与诸比丘结戒。<a id="a-Pe"></a>从今是戒应如是说。<a id="a-Pf"></a>若比丘独共女人坐屏覆内可行淫处。<a id="a-Pg"></a>若可信优婆夷说。<a id="a-Ph"></a>是比丘三法中一一法。<a id="a-Pi"></a>若波罗夷。<a id="a-Pj"></a>若僧伽婆尸沙。<a id="a-Pk"></a>若波夜提。<a id="a-Pl"></a>若是比丘自言。<a id="a-Pm"></a>我坐是处。<a id="a-Pn"></a>应三法中随所说治。<a id="a-Po"></a>若波罗夷。<a id="a-Pp"></a>若僧伽婆尸沙。<a id="a-Pq"></a>若波夜提。<a id="a-Pr"></a>若随可信优婆夷所说法治。<a id="a-Ps"></a>是初不定法。<a id="a-Pt"></a>女人者。<a id="a-Pu"></a>女人名有命人。<a id="a-Pv"></a>若大若小中作淫欲。<a id="a-Pw"></a>独者。<a id="a-Px"></a>一比丘一女人。<a id="a-Py"></a>更无第三人。<a id="a-Pz"></a>屏处者。<a id="a-Q0"></a>是处有壁。<a id="a-Q1"></a>有篱席障薄障衣幔障。<a id="a-Q2"></a>如是等种种余障。<a id="a-Q3"></a>是名屏覆处。<a id="a-Q4"></a>行淫处者。<a id="a-Q5"></a>是中无所羞耻。<a id="a-Q6"></a>可作淫欲。<a id="a-Q7"></a>可信优婆夷者。<a id="a-Q8"></a>归依佛归依法归依比丘僧得道得果。<a id="a-Q9"></a>是人终不为身若为他人若以小因缘若为财利故故作妄语。<a id="a-QA"></a>三法中波罗夷者。<a id="a-QB"></a>四波罗夷中趣说一事。<a id="a-QC"></a>僧伽婆尸沙者。<a id="a-QD"></a>十三僧伽婆尸沙中趣说一事。<a id="a-QE"></a>波夜提者。<a id="a-QF"></a>九十波夜提中趣说一事。<a id="a-QG"></a>不定者。<a id="a-QH"></a>云何名不定。<a id="a-QI"></a>可信优婆夷。<a id="a-QJ"></a>不知犯。<a id="a-QK"></a>不知何处起。<a id="a-QL"></a>不知犯名字。<a id="a-QM"></a>但言我见女人是处来去坐立。<a id="a-QN"></a>亦见比丘来去坐立。<a id="a-QO"></a>不见若作淫欲。<a id="a-QP"></a>若作偷夺。<a id="a-QQ"></a>若夺人命。<a id="a-QR"></a>若触女人身。<a id="a-QS"></a>若杀草木。<a id="a-QT"></a>若过中食。<a id="a-QU"></a>若饮酒。<a id="a-QV"></a>如是事中不决定故。<a id="a-QW"></a>是名不定。<a id="a-QX"></a>随优婆夷所说事。<a id="a-QY"></a>应善急问是比丘。<a id="a-QZ"></a>善急问已。<a id="a-Qa"></a>自说我有是罪而不往。<a id="a-Qb"></a>随比丘语应治。<a id="a-Qc"></a>若言我往不犯是罪。<a id="a-Qd"></a>如比丘语应治。<a id="a-Qe"></a>若言我不往无有是罪。<a id="a-Qf"></a>随可信优婆夷语故。<a id="a-Qg"></a>应与是比丘作实觅法。<a id="a-Qh"></a>实觅法者。<a id="a-Qi"></a>众僧一心和合。<a id="a-Qj"></a>一比丘僧中唱言。<a id="a-Qk"></a>大德僧听。<a id="a-Ql"></a>是某甲比丘。<a id="a-Qm"></a>以可信优婆夷语。<a id="a-Qn"></a>善急问已。<a id="a-Qo"></a>不自说到彼处。<a id="a-Qp"></a>不自说有是罪。<a id="a-Qq"></a>若僧时到僧忍听。<a id="a-Qr"></a>僧与某甲比丘随可信优婆夷语作实觅。<a id="a-Qs"></a>白如是。<a id="a-Qt"></a>如是白四羯磨。<a id="a-Qu"></a>僧与某甲比丘随可信优婆夷语作实觅竟。<a id="a-Qv"></a>僧忍默然故。<a id="a-Qw"></a>是事如是持。<a id="a-Qx"></a>得实觅比丘行法者。<a id="a-Qy"></a>是人不应与他受大戒。<a id="a-Qz"></a>不应受他依止。<a id="a-R0"></a>不应畜沙弥。<a id="a-R1"></a>不应教化比丘尼。<a id="a-R2"></a>若僧差作不应受。<a id="a-R3"></a>不应重作实觅罪。<a id="a-R4"></a>不应作相似罪。<a id="a-R5"></a>亦不应作重于先罪。<a id="a-R6"></a>不应呵羯磨。<a id="a-R7"></a>不应呵作羯磨人。<a id="a-R8"></a>不应出清净比丘罪。<a id="a-R9"></a>不得求听欲出他罪。<a id="a-RA"></a>不应遮说戒。<a id="a-RB"></a>不应遮自恣。<a id="a-RC"></a>不应遮僧羯磨教诫比丘尼人。<a id="a-RD"></a>不应举清净比丘罪。<a id="a-RE"></a>不应教令忆念。<a id="a-RF"></a>不应相言。<a id="a-RG"></a>恒自谦卑折伏心意。<a id="a-RH"></a>随顺清净比丘心。<a id="a-RI"></a>行常恭敬礼拜。<a id="a-RJ"></a>若不如是法行者。<a id="a-RK"></a>尽形寿不得出是羯磨(初不定竟)。</p>
  <p id="aRL">佛在舍卫国。<a id="a-RM"></a>尔时尸利比丘。<a id="a-RN"></a>与修阇多居士妇旧相知识。<a id="a-RO"></a>共事共语。<a id="a-RP"></a>时尸利比丘。<a id="a-RQ"></a>晨朝时到着衣持钵至修阇多舍。<a id="a-RR"></a>独二人露处坐说法。<a id="a-RS"></a>时有布萨陀居士妇。<a id="a-RT"></a>小因缘故。<a id="a-RU"></a>到修阇多比舍。<a id="a-RV"></a>闻尸利比丘说法语声。<a id="a-RW"></a>作是念。<a id="a-RX"></a>必是尸利比丘为修阇多说法。<a id="a-RY"></a>我当往听。<a id="a-RZ"></a>即往到舍。<a id="a-Ra"></a>见尸利比丘独与修阇多妇露处共坐。<a id="a-Rb"></a>见已作是念。<a id="a-Rc"></a>是坐处恶。<a id="a-Rd"></a>比丘不应是中坐。<a id="a-Re"></a>若其夫若其子若奴若子弟若典计人。<a id="a-Rf"></a>见是处坐。<a id="a-Rg"></a>必当知。<a id="a-Rh"></a>是比丘作恶事竟若欲作恶。<a id="a-Ri"></a>我今当往白佛。<a id="a-Rj"></a>时布萨陀往到佛所。<a id="a-Rk"></a>头面礼足一面坐已。<a id="a-Rl"></a>以是因缘向佛广说。<a id="a-Rm"></a>佛与布作陀说种种法。<a id="a-Rn"></a>示教利喜已默然。<a id="a-Ro"></a>布萨陀见佛默然已。<a id="a-Rp"></a>从座起作礼而去。<a id="a-Rq"></a>去不久。<a id="a-Rr"></a>佛以是事集比丘僧。<a id="a-Rs"></a>佛知而故问尸利比丘。<a id="a-Rt"></a>汝实作是事不。<a id="a-Ru"></a>答言。<a id="a-Rv"></a>实作世尊。<a id="a-Rw"></a>佛以种种因缘呵责尸利比丘。<a id="a-Rx"></a>汝所作事。<a id="a-Ry"></a>非沙门法不随顺道。<a id="a-Rz"></a>无欲乐心作不清净行。<a id="a-S0"></a>出家之人所不应作。<a id="a-S1"></a>汝痴人不知。<a id="a-S2"></a>我以种种因缘呵欲欲想欲欲欲觉欲热。<a id="a-S3"></a>种种因缘称赞断欲想灭欲热。<a id="a-S4"></a>我常说法教人离欲。<a id="a-S5"></a>汝尚不应生心。<a id="a-S6"></a>何况乃作起欲恚痴结缚根本不净恶业。<a id="a-S7"></a>佛如是种种因缘呵已。<a id="a-S8"></a>语诸比丘。<a id="a-S9"></a>以十利故。<a id="a-SA"></a>与诸比丘结戒。<a id="a-SB"></a>从今是戒应如是说。<a id="a-SC"></a>若比丘独共一女人露地坐不可行淫处。<a id="a-SD"></a>若可信优婆夷说。<a id="a-SE"></a>是比丘二法中一一法。<a id="a-SF"></a>若僧伽婆尸沙。<a id="a-SG"></a>若波夜提。<a id="a-SH"></a>若是比丘自言。<a id="a-SI"></a>我坐是处。<a id="a-SJ"></a>应随所说治。<a id="a-SK"></a>若僧伽婆尸沙。<a id="a-SL"></a>若波夜提。<a id="a-SM"></a>若随可信优婆夷所说治。<a id="a-SN"></a>是二不定法。<a id="a-SO"></a>露地处者。<a id="a-SP"></a>无壁障无篱无薄席障无衣幔障。<a id="a-SQ"></a>是名露地。<a id="a-SR"></a>不可行淫处者。<a id="a-SS"></a>是中有所羞耻。<a id="a-ST"></a>不得作淫。<a id="a-SU"></a>可信优婆夷者。<a id="a-SV"></a>归佛归法归僧得道得果。<a id="a-SW"></a>是人终不为身若为他人若以小因缘若为财利故故作妄语。<a id="a-SX"></a>说二法中一一法者。<a id="a-SY"></a>僧伽婆尸沙者。<a id="a-SZ"></a>十三僧伽婆尸沙中趣说一事。<a id="a-Sa"></a>波夜提者。<a id="a-Sb"></a>九十波夜提中趣说一事。<a id="a-Sc"></a>不定者。<a id="a-Sd"></a>可信优婆夷。<a id="a-Se"></a>不知犯何处起。<a id="a-Sf"></a>不知犯名字。<a id="a-Sg"></a>但说我见女人是处来去坐立。<a id="a-Sh"></a>亦见比丘是处来去坐立。<a id="a-Si"></a>不见出精若触女身。<a id="a-Sj"></a>若杀草木若过中食若饮酒。<a id="a-Sk"></a>如是事中不决定故名为不定。<a id="a-Sl"></a>随可信优婆夷所说应善急问。<a id="a-Sm"></a>善急问已。<a id="a-Sn"></a>若是比丘自言。<a id="a-So"></a>我有是罪而不往。<a id="a-Sp"></a>如比丘语应治。<a id="a-Sq"></a>若言我往无有是罪。<a id="a-Sr"></a>如比丘语应治。<a id="a-Ss"></a>若言我不往无有是罪。<a id="a-St"></a>如可信优婆夷语。<a id="a-Su"></a>应与实觅。<a id="a-Sv"></a>实觅法者。<a id="a-Sw"></a>僧一心和合。<a id="a-Sx"></a>一比丘僧中唱。<a id="a-Sy"></a>大德僧听。<a id="a-Sz"></a>是某甲比丘。<a id="a-T0"></a>以可信优婆夷语。<a id="a-T1"></a>善急问已。<a id="a-T2"></a>不自说到彼处。<a id="a-T3"></a>不自说有是罪。<a id="a-T4"></a>若僧时到僧忍听。<a id="a-T5"></a>与某甲比丘随可信优婆夷语作实觅。<a id="a-T6"></a>白如是。<a id="a-T7"></a>如是白四羯磨。<a id="a-T8"></a>与某甲比丘随可信优婆夷作实觅竟。<a id="a-T9"></a>僧忍默然故。<a id="a-TA"></a>是事如是持。<a id="a-TB"></a>得实觅比丘行法者。<a id="a-TC"></a>是人不应与他受大戒。<a id="a-TD"></a>不应受他依止。<a id="a-TE"></a>不应畜沙弥。<a id="a-TF"></a>不应教诫比丘尼。<a id="a-TG"></a>若僧差作不应受。<a id="a-TH"></a>不应重作实觅罪。<a id="a-TI"></a>不应作相似罪。<a id="a-TJ"></a>不应作重于先罪。<a id="a-TK"></a>不应呵羯磨。<a id="a-TL"></a>不应呵作羯磨人。<a id="a-TM"></a>不应出清净比丘罪。<a id="a-TN"></a>不得求听欲出他罪。<a id="a-TO"></a>不应遮说戒。<a id="a-TP"></a>不应遮自恣。<a id="a-TQ"></a>不应遮僧羯磨教诫比丘尼人。<a id="a-TR"></a>不应举清净比丘罪。<a id="a-TS"></a>不应教令忆念。<a id="a-TT"></a>不应相言。<a id="a-TU"></a>恒自谦卑折伏心意。<a id="a-TV"></a>随顺清净比丘心。<a id="a-TW"></a>行常恭敬礼拜。<a id="a-TX"></a>若不如是法行者。<a id="a-TY"></a>尽形寿不得出是羯磨(二不定讫)。</p>
 </body>
</html>