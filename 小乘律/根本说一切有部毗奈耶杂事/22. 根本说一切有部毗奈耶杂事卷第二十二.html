<!doctype html>
<html id="z3IBV4SpR" data-ver="860">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第二十二</h1>
  <p id="a2">内摄颂曰。</p>
  <p id="a3">楼上逢增长　　淫女夜观星</p>
  <p id="a4">因作马鸣声　　商人抱枯骨</p>
  <p id="a5">尔时猛光王住嗢逝尼城。<a id="a-6"></a>此有长者娶妻未久留在本宅。<a id="a-7"></a>自为兴易持货他方。<a id="a-8"></a>其夫去后妻恣衣食烦恼增盛。<a id="a-9"></a>遂升楼阁遍观男子。<a id="a-A"></a>于日日中瞻望不息。<a id="a-B"></a>后于异时其猛光王。<a id="a-C"></a>乘妙香象于宅边过。<a id="a-D"></a>女人既见生欲染心。<a id="a-E"></a>便以花鬘遥掷王处堕王肩上。<a id="a-F"></a>王即仰观见有少女。<a id="a-G"></a>颜容端正光彩超绝。<a id="a-H"></a>左右顾眄自谓无双。<a id="a-I"></a>王既见已知彼染意。<a id="a-J"></a>报言少女若有爱心何不暂出。<a id="a-K"></a>答曰妾是少妇无缘得出。<a id="a-L"></a>王若顾念可幸蓬门。<a id="a-M"></a>王心被惑不能前进。<a id="a-N"></a>即便下象步入其舍。<a id="a-O"></a>欢怀既畅便即有娠。<a id="a-P"></a>智慧女人有其五事。<a id="a-Q"></a>一知男子有欲心无欲心。<a id="a-R"></a>二知节候。<a id="a-S"></a>三知受胎时知是彼人胎。<a id="a-T"></a>四知是男。<a id="a-U"></a>五知是女。<a id="a-V"></a>遂白王言。<a id="a-W"></a>王今知不我已有娠。<a id="a-X"></a>时王即以上真珠璎珞付而告曰。<a id="a-Y"></a>必若生女任尔自收。<a id="a-Z"></a>如其是男与此璎珞。<a id="a-a"></a>当送我所。<a id="a-b"></a>女人敬诺王便舍去。<a id="a-c"></a>后经数月娠相外现。<a id="a-d"></a>时彼旧夫书来告曰。<a id="a-e"></a>汝可安隐我望不久当至本乡。<a id="a-f"></a>女人闻已生大忧愁。<a id="a-g"></a>遣使白王我已有娠。<a id="a-h"></a>旧夫将至今欲如何。<a id="a-i"></a>王遣信曰汝可宽怀。<a id="a-j"></a>我有方便令彼不来。<a id="a-k"></a>女便默尔。<a id="a-l"></a>王与彼信我今要须如是之物。<a id="a-m"></a>汝可远向某处求来。<a id="a-n"></a>既涉长途奄经时岁。<a id="a-o"></a>女人月满便诞一男。<a id="a-p"></a>容貌可观当代希有。<a id="a-q"></a>天将欲晓即以酥蜜盛满口中。<a id="a-r"></a>箱安软绵抱儿置内。<a id="a-s"></a>白氎通覆上络珠璎密合其箱朱绦急系紫矿印上。<a id="a-t"></a>报婢使曰可持此箱至王门所。<a id="a-u"></a>净拭一坛箱置于上。<a id="a-v"></a>并安灯火在一边住。<a id="a-w"></a>有人将去汝可归来。<a id="a-x"></a>使依教作。<a id="a-y"></a>时有众牛随路而出。<a id="a-z"></a>行至箱所围绕不进。<a id="a-10"></a>时猛光王与安乐夫人。<a id="a-11"></a>在高楼上望见群牛绕箱而住。<a id="a-12"></a>命使者曰汝观门外。<a id="a-13"></a>何意诸牛群聚而住。<a id="a-14"></a>使者曰门有一箱络以朱绦紫矿封印。<a id="a-15"></a>王曰汝急将来。<a id="a-16"></a>夫人白王。<a id="a-17"></a>箱中之物王当与我。<a id="a-18"></a>王言随意。<a id="a-19"></a>使者持箱既至王所。<a id="a-1A"></a>即便开印乃见珠璎及以孩子。<a id="a-1B"></a>王识珠璎报曰此是我儿。<a id="a-1C"></a>抱付夫人云是汝子。<a id="a-1D"></a>夫人得已即咒愿曰。<a id="a-1E"></a>愿儿长寿今此孩子与作何名。<a id="a-1F"></a>王曰有福孩儿被牛所护。<a id="a-1G"></a>应名牛护。<a id="a-1H"></a>又安乐夫人亲为抚养。<a id="a-1I"></a>母亦改号名牛护母。</p>
  <p id="a1J">于时北方得叉尸罗国王名圆胜。<a id="a-1K"></a>所治国化安隐丰乐。<a id="a-1L"></a>人民炽盛广说如余。<a id="a-1M"></a>于诸园树常有花果。<a id="a-1N"></a>膏雨顺时乞食易得。<a id="a-1O"></a>后于异时王与诸臣。<a id="a-1P"></a>在高楼上欢娱恣意。<a id="a-1Q"></a>告诸臣曰。<a id="a-1R"></a>颇有余国如我境中。<a id="a-1S"></a>丰乐安隐得相似不。<a id="a-1T"></a>大臣白言。<a id="a-1U"></a>有嗢逝尼国王名猛光。<a id="a-1V"></a>彼亦丰乐安隐花果不绝与此不殊。<a id="a-1W"></a>彼有商人来至于此。<a id="a-1X"></a>王遣唤来既至具问。<a id="a-1Y"></a>闻其富盛王生嫉心。<a id="a-1Z"></a>报诸臣曰。<a id="a-1a"></a>君等严兵我欲伐彼。<a id="a-1b"></a>其王即自亲整四兵。<a id="a-1c"></a>向嗢逝尼国渐至彼城。<a id="a-1d"></a>侵掠无度残暴非理。<a id="a-1e"></a>人不聊生。<a id="a-1f"></a>猛光大王既闻贼至。<a id="a-1g"></a>亦严四兵出相拒战猛光不如兵众分离。<a id="a-1h"></a>遂骑单马逃向余处。<a id="a-1i"></a>至荒野外见一耕人。<a id="a-1j"></a>名曰增长躬自犁作。<a id="a-1k"></a>王观容色有异余人。<a id="a-1l"></a>即问言汝是勇健壮儿。<a id="a-1m"></a>颇曾闻道有圆胜王与猛光王战。<a id="a-1n"></a>猛光大败知此事不。<a id="a-1o"></a>答曰我闻此事未知虚实。<a id="a-1p"></a>答曰不虚。<a id="a-1q"></a>耕人亦不知此人是猛光王。<a id="a-1r"></a>便报之曰。<a id="a-1s"></a>猛光王身居本国彼是客来。<a id="a-1t"></a>遂被欺陵随处逃窜。<a id="a-1u"></a>谋臣猛将何所用为。<a id="a-1v"></a>王若比来以我为爪牙者。<a id="a-1w"></a>久以长绳系圆胜颈曳入城中。<a id="a-1x"></a>言话未毕。<a id="a-1y"></a>妇来饷食缝叶为器。<a id="a-1z"></a>夫即洗手将欲就食。<a id="a-20"></a>顾眄王曰雄猛丈夫。<a id="a-21"></a>略观形势似有饥色。<a id="a-22"></a>我贫穷者有此粗餐。<a id="a-23"></a>必不相嫌幸当同味。<a id="a-24"></a>时猛光王寻作是念。<a id="a-25"></a>我若不食饥取命终。<a id="a-26"></a>即便下乘取替脊坐。<a id="a-27"></a>洗手足已一处同餐。<a id="a-28"></a>其妇便以缺缘瓦盏酌酒令饮王作是念。<a id="a-29"></a>虽知盏缺于不缺处我当饮之。<a id="a-2A"></a>王有智策善闲时务复更思曰。<a id="a-2B"></a>于不缺处我若饮者。<a id="a-2C"></a>或恐彼人云相欺慢。<a id="a-2D"></a>我今宜于所缺处饮。<a id="a-2E"></a>令彼于我深生爱念。<a id="a-2F"></a>是时耕夫自于破处先饮辟毒。<a id="a-2G"></a>次过与王。<a id="a-2H"></a>王既得已还于破处而饮。<a id="a-2I"></a>耕夫念曰。<a id="a-2J"></a>此大丈夫情无间隔。<a id="a-2K"></a>我缺处饮同处饮之。<a id="a-2L"></a>我今宜可深生敬重。<a id="a-2M"></a>令其交道久而不丧。<a id="a-2N"></a>如是念已报其妇曰。<a id="a-2O"></a>贤首此大丈夫。<a id="a-2P"></a>是我得意亲善知友。<a id="a-2Q"></a>尔可将去至本贫家。<a id="a-2R"></a>以油涂身汤水沐浴。<a id="a-2S"></a>为设饮食。<a id="a-2T"></a>马须好饮恣其水草。<a id="a-2U"></a>妇遂将归如言皆作。<a id="a-2V"></a>情怀莫逆供给所须。<a id="a-2W"></a>于时圆胜王有余小国名曰渴沙。<a id="a-2X"></a>来相抄掠侵渔百姓。<a id="a-2Y"></a>时诸大臣作书告王。<a id="a-2Z"></a>具论其事愿王善自思量于其书末并为颂曰。</p>
  <p id="a2a">如王于他国　　勤劳降伏彼</p>
  <p id="a2b">于己之国土　　亦当勤守护</p>
  <p id="a2c">时圆胜王读其书已作如是念。<a id="a-2d"></a>我若领兵归本国者。<a id="a-2e"></a>诸人皆谓我被他降逃还本邑。<a id="a-2f"></a>我今宜可共其和好方归故居。<a id="a-2g"></a>遂令信入报猛光王曰。<a id="a-2h"></a>知识事已去者更不可追。<a id="a-2i"></a>宜暂出来希欲相见。<a id="a-2j"></a>自余胜负并不须论。<a id="a-2k"></a>望得促膝交襟共申莫逆。<a id="a-2l"></a>事同平昔我方归故城内。<a id="a-2m"></a>诸臣得其信已共作是议。<a id="a-2n"></a>若报王无彼定欺我。<a id="a-2o"></a>宜设方便且答时情。<a id="a-2p"></a>裁书报曰知识既解来封笃好情深。<a id="a-2q"></a>事虽实然能无犹豫。<a id="a-2r"></a>两国同聚各致狐疑。<a id="a-2s"></a>虽逆来心我无遑出。<a id="a-2t"></a>然此太子名曰牛护。<a id="a-2u"></a>是我所生令出相见。<a id="a-2v"></a>共申欢意随情去留。<a id="a-2w"></a>是时即令牛护出见圆胜。<a id="a-2x"></a>欢怀共尽遂解兵围旋旍本国。<a id="a-2y"></a>时猛光王诸大臣等共相议曰。<a id="a-2z"></a>他方怨敌已如雨散。<a id="a-30"></a>自己国王急当求觅。<a id="a-31"></a>四方远近马使追寻。<a id="a-32"></a>时猛光王闻彼圆胜抽兵已去。<a id="a-33"></a>便报耕人增长曰。<a id="a-34"></a>我今除怖辞汝言归。<a id="a-35"></a>尔若入城当过我宅。<a id="a-36"></a>答言大丈夫仁之名讳我亦未详。<a id="a-37"></a>如何后时相访过宅。<a id="a-38"></a>王曰谁复不知我所住第。<a id="a-39"></a>汝入城时应如是问。<a id="a-3A"></a>多马人家今在何处。<a id="a-3B"></a>作是告已骤辔而行。<a id="a-3C"></a>至本城门报守门人曰。<a id="a-3D"></a>汝今应知若有人来问多马宅者。<a id="a-3E"></a>可将见我遂入宫中。<a id="a-3F"></a>后于异时嗢逝尼城有大节会。<a id="a-3G"></a>远近诸人皆凑城邑。<a id="a-3H"></a>时耕夫妇报其婿曰。<a id="a-3I"></a>今日城中有大节会。<a id="a-3J"></a>我今亦往观众聚集。<a id="a-3K"></a>并复因便问多马家。<a id="a-3L"></a>夫言贤首凡诸豪士。<a id="a-3M"></a>岂可言皆有实。<a id="a-3N"></a>当于三处能见其人。<a id="a-3O"></a>一谓被他战破。<a id="a-3P"></a>二谓他所欺陵。<a id="a-3Q"></a>三谓身为人主丧亡家国。<a id="a-3R"></a>余何能见。<a id="a-3S"></a>妻曰彼虽难见应观聚集。<a id="a-3T"></a>夫妻即去至其城内。<a id="a-3U"></a>耕夫念曰我试问之。<a id="a-3V"></a>告守门者曰咄男子。<a id="a-3W"></a>多马人家住在何处。<a id="a-3X"></a>时彼门人闻其告已。<a id="a-3Y"></a>遂执夫妻送至王所。<a id="a-3Z"></a>王才遥见寻便惊叹。<a id="a-3a"></a>喜唱善来复更告曰。<a id="a-3b"></a>增长汝何得至。<a id="a-3c"></a>答曰故来奉觅。<a id="a-3d"></a>增长见王坐师子床诸臣辅翊。<a id="a-3e"></a>既未善识然念于怀。<a id="a-3f"></a>不委何辜拘执至此。<a id="a-3g"></a>王知有疑欲令忆故。<a id="a-3h"></a>即便离座脱去天冠王先闼额。<a id="a-3i"></a>增长既见忆识其容。<a id="a-3j"></a>夫妻一时俱拜王足。<a id="a-3k"></a>时王即便盛兴仪式。<a id="a-3l"></a>引入后宫洗沐香汤着妙衣服。<a id="a-3m"></a>方丈甘馔百种千名。<a id="a-3n"></a>王自亲临观其所食。<a id="a-3o"></a>食罢延就上妙宫闱。<a id="a-3p"></a>绮帐芬芳适时安寝。<a id="a-3q"></a>王敕内宫曰。<a id="a-3r"></a>此是我父母。<a id="a-3s"></a>凡有所须饮食衣服。<a id="a-3t"></a>及以卧具奴婢仆使悉皆供给。<a id="a-3u"></a>时猛光王恭敬彼已人皆恭敬。<a id="a-3v"></a>王子大臣内外士庶无不敬重。<a id="a-3w"></a>耕人增长既见非分恭敬供养。<a id="a-3x"></a>满七日已情怀愧恧。<a id="a-3y"></a>前白王言。<a id="a-3z"></a>我今奉辞欲归蓬户。<a id="a-40"></a>王曰汝今住此共我冶国。<a id="a-41"></a>增长答曰。<a id="a-42"></a>我是耕夫宁知国事。<a id="a-43"></a>王曰汝岂不云我若得作国大臣者。<a id="a-44"></a>即以长绳系圆胜颈。<a id="a-45"></a>牵入嗢逝尼城。<a id="a-46"></a>今乃方云我是耕夫不堪王事。<a id="a-47"></a>宜应且住勿念还家。<a id="a-48"></a>彼便默尔。<a id="a-49"></a>王遂强立为国大相创为宰辅供膳尚粗。<a id="a-4A"></a>后于异时王因问曰。<a id="a-4B"></a>汝今好不。<a id="a-4C"></a>答曰。<a id="a-4D"></a>朝餐尚乏好事安在。<a id="a-4E"></a>王曰不须忧恼。<a id="a-4F"></a>即当令汝衣食丰盈。<a id="a-4G"></a>时王即告五百大臣曰。<a id="a-4H"></a>卿等宜应供给增长。<a id="a-4I"></a>是时诸人共出衣食既增养活。<a id="a-4J"></a>因此时人号为增养(从此已后故名增养)时王问汝得好不。<a id="a-4K"></a>答曰衣食虽精。<a id="a-4L"></a>然朝官大臣并相轻贱何有好耶。<a id="a-4M"></a>王曰若如是者宰臣聚会评论之时。<a id="a-4N"></a>汝往其中无敢轻者。<a id="a-4O"></a>答言大王。<a id="a-4P"></a>我是耕夫敢狎朝贵。<a id="a-4Q"></a>王曰汝但赴集我令彼敬彼便默尔。<a id="a-4R"></a>后于异时因有朝会。<a id="a-4S"></a>王意欲令宰贵诸人敬增养故。<a id="a-4T"></a>方便为问。<a id="a-4U"></a>今于国中。<a id="a-4V"></a>现有如是不安隐事。<a id="a-4W"></a>卿等如何令其惩息。<a id="a-4X"></a>时有大臣作如是议。<a id="a-4Y"></a>若作斯计方能除殄。<a id="a-4Z"></a>王言不可。<a id="a-4a"></a>次有诸臣各呈异见。<a id="a-4b"></a>王皆不可。<a id="a-4c"></a>乃问增养曰此欲如何。<a id="a-4d"></a>答曰。<a id="a-4e"></a>若作如是计方能消灭。<a id="a-4f"></a>王对诸臣遂然其策将为当理。<a id="a-4g"></a>诸臣见已各生是念。<a id="a-4h"></a>增养出言王皆信用。<a id="a-4i"></a>此亦不应共为轻侮。<a id="a-4j"></a>后时王又问增养好不。<a id="a-4k"></a>答曰。<a id="a-4l"></a>住处尚无余何能好。<a id="a-4m"></a>王告诸臣曰。<a id="a-4n"></a>卿等宜可与增养觅宅。<a id="a-4o"></a>臣曰有某大臣今已身死。<a id="a-4p"></a>所有妻妾奴仆之类住在宅中。<a id="a-4q"></a>王曰可将此宅及妻子等。<a id="a-4r"></a>并余财物咸赐增养。<a id="a-4s"></a>既得宅已问增养曰。<a id="a-4t"></a>比得好不。<a id="a-4u"></a>答曰家中人众以我耕夫咸生轻慢。<a id="a-4v"></a>王曰。<a id="a-4w"></a>若如是者汝洗浴时我令使唤。<a id="a-4x"></a>汝作是语待我浴讫当去见王。<a id="a-4y"></a>增养白言。<a id="a-4z"></a>如何我得违大王命。<a id="a-50"></a>王曰是我所教诚非过咎。<a id="a-51"></a>又汝欲食时我令使唤。<a id="a-52"></a>汝应答云。<a id="a-53"></a>待我食了自当往见。<a id="a-54"></a>正汝食时我到汝宅与汝同餐。<a id="a-55"></a>答言大王。<a id="a-56"></a>我今岂敢与王共食。<a id="a-57"></a>王曰我许非过。<a id="a-58"></a>如是作时彼皆恭敬。<a id="a-59"></a>增养闻命便往宅中。<a id="a-5A"></a>及正洗时王令使唤。<a id="a-5B"></a>云有急事汝可即来。<a id="a-5C"></a>使至传命。<a id="a-5D"></a>增养报曰。<a id="a-5E"></a>待我浴了方去。<a id="a-5F"></a>使者去后。<a id="a-5G"></a>宅内诸人相与言曰。<a id="a-5H"></a>今此宅主见拒王命。<a id="a-5I"></a>自生高慢即招殃祸。<a id="a-5J"></a>又相告曰。<a id="a-5K"></a>非宿贵人少得势时便生傲诞。<a id="a-5L"></a>家人又曰。<a id="a-5M"></a>姊妹当知诸升高者必当堕落。<a id="a-5N"></a>此人今日定遭王戮事乃不迟。<a id="a-5O"></a>既洗沐已不赴王期。<a id="a-5P"></a>即便就食。<a id="a-5Q"></a>王复令使报云。<a id="a-5R"></a>有事宜可急来。<a id="a-5S"></a>虽闻王教。<a id="a-5T"></a>报云且去食罢方行。<a id="a-5U"></a>使去报王。<a id="a-5V"></a>王既闻已自乘大象至彼宅中。<a id="a-5W"></a>问言增养汝今欲食。<a id="a-5X"></a>答曰欲食。<a id="a-5Y"></a>王曰不请我耶。<a id="a-5Z"></a>答言。<a id="a-5a"></a>奉请宜可就餐。<a id="a-5b"></a>宅内诸人共相谓曰。<a id="a-5c"></a>我之家长与国王言戏。<a id="a-5d"></a>事若平怀各生希有举目相看。<a id="a-5e"></a>时王即便净洗手足一处同餐。<a id="a-5f"></a>宅内居人见是事已。<a id="a-5g"></a>悉皆战惧互相谓曰。<a id="a-5h"></a>我比轻贱此是耕人。<a id="a-5i"></a>今者同观与国王共食。<a id="a-5j"></a>又共议曰知欲如何。<a id="a-5k"></a>王既共餐事难轻忽。<a id="a-5l"></a>我等从今不应致慢。<a id="a-5m"></a>若不敬者定招祸患。<a id="a-5n"></a>众然其语共生敬畏。</p>
  <p id="a5o">王于异时又问好不。<a id="a-5p"></a>答曰有一大臣是王亲族。<a id="a-5q"></a>常欺骂我宁有好耶。<a id="a-5r"></a>王曰我若作言斯成有碍。<a id="a-5s"></a>至于进退汝自当知。<a id="a-5t"></a>答曰我所作者愿王不责。<a id="a-5u"></a>王曰我无怪责。<a id="a-5v"></a>增养异时随路而去。<a id="a-5w"></a>见二童子贫无亲属。<a id="a-5x"></a>持弹并丸在道而戏时有婢使头戴水瓨在傍而过。<a id="a-5y"></a>一童子曰。<a id="a-5z"></a>我以干丸弹瓨作孔。<a id="a-60"></a>一人又云。<a id="a-61"></a>干丸作孔此未希奇。<a id="a-62"></a>我弹湿丸而掩其孔此成奇事。<a id="a-63"></a>既共议讫即以干丸弹令作孔。<a id="a-64"></a>次弹湿丸掩之令合。<a id="a-65"></a>于时增养遥见其事。<a id="a-66"></a>情生希有便作是念。<a id="a-67"></a>此二小童可令助我。<a id="a-68"></a>伏彼王亲屏除怨骂。<a id="a-69"></a>问二童曰汝是谁家子。<a id="a-6A"></a>答曰我无亲族随时活命。<a id="a-6B"></a>报曰若尔。<a id="a-6C"></a>可于我所共汝为活。<a id="a-6D"></a>答言随命既蒙收采。<a id="a-6E"></a>问曰我更何为。<a id="a-6F"></a>答曰汝但习弹。<a id="a-6G"></a>后若见人与我斗诤。<a id="a-6H"></a>当以不净涂丸弹于口内。<a id="a-6I"></a>答言我能。<a id="a-6J"></a>后时与彼王亲共为争兢。<a id="a-6K"></a>童子即以秽丸遥弹口内。<a id="a-6L"></a>彼便吐出以手掩口急走出外。<a id="a-6M"></a>因斯耻辱更不相陵。<a id="a-6N"></a>王复问言汝得好不。<a id="a-6O"></a>答言王之内人以我耕夫并生轻贱。<a id="a-6P"></a>王曰若如是者我入宫时汝来门所。<a id="a-6Q"></a>问言王在何处。<a id="a-6R"></a>若言在内。<a id="a-6S"></a>汝可语言。<a id="a-6T"></a>万机之务弃而不知。<a id="a-6U"></a>镇处后宫何能办事。<a id="a-6V"></a>又若见我在内住时汝于侧殿在我床上垂脚而眠。<a id="a-6W"></a>我自出门为汝举足令上。<a id="a-6X"></a>答言大王。<a id="a-6Y"></a>我岂二头令王举足。<a id="a-6Z"></a>君臣位别高下殊途。<a id="a-6a"></a>现阻人情岂有斯理。<a id="a-6b"></a>王曰是我所爱汝复何愆。<a id="a-6c"></a>如是作时中宫于汝不敢轻慢。<a id="a-6d"></a>彼便默尔。<a id="a-6e"></a>后于异时来入内宫。<a id="a-6f"></a>问王安在随王言教。<a id="a-6g"></a>次第皆作乃至王与举足。<a id="a-6h"></a>内人见时皆不忍可欲致陵辱。<a id="a-6i"></a>王言汝莫是我所爱此有何辜。<a id="a-6j"></a>然相谓曰。<a id="a-6k"></a>共见此人受王爱念。<a id="a-6l"></a>我等不应更为轻慢。<a id="a-6m"></a>王若知者于我加刑。<a id="a-6n"></a>从是已后悉生恭敬。<a id="a-6o"></a>王于异时问言好不。<a id="a-6p"></a>答言今时得好。<a id="a-6q"></a>其猛光王性爱女色。<a id="a-6r"></a>与诸少年在高楼上。<a id="a-6s"></a>谈说世事因告之曰。<a id="a-6t"></a>汝等颇知何处都城有好美女。<a id="a-6u"></a>有云曲女城。<a id="a-6v"></a>有或云出蛇盖城中。<a id="a-6w"></a>有云诸余城国。<a id="a-6x"></a>且未须论于此城中有卖色女。<a id="a-6y"></a>名曰善贤容色端严世所殊绝。<a id="a-6z"></a>如天婇女在帝释宫。<a id="a-70"></a>亦如日光映诸星宿。<a id="a-71"></a>王闻是说倍悦常心。<a id="a-72"></a>迷惑失所情希就见。<a id="a-73"></a>即于其夜脱去御服着凡庶衣。<a id="a-74"></a>自持五百金钱往善贤舍。<a id="a-75"></a>彼女见已欢唱善来。<a id="a-76"></a>报婢使曰与此丈夫沐浴清净。<a id="a-77"></a>婢即依教为其洗浴揩摩身体。<a id="a-78"></a>时有一人复持五百金钱来诣门首。<a id="a-79"></a>报言我欲来宿。<a id="a-7A"></a>然此淫女常法如是。<a id="a-7B"></a>后有人来杀前至者。<a id="a-7C"></a>与后同欢。<a id="a-7D"></a>是时婢使见猛光王。<a id="a-7E"></a>容颜可爱与凡庶不同。<a id="a-7F"></a>即便落泪作如是念。<a id="a-7G"></a>此人岂非刹帝利种。<a id="a-7H"></a>仪貌端正举世无双如何淫女起罪恶心非理枉杀。<a id="a-7I"></a>彼所零泪落在王身。<a id="a-7J"></a>王即仰观问女何故忽然泪落。<a id="a-7K"></a>答言无事。<a id="a-7L"></a>王有疑心频更研问。<a id="a-7M"></a>汝当语我此必有缘。<a id="a-7N"></a>彼遂次第说其所以。<a id="a-7O"></a>王即问言少女我已失计。<a id="a-7P"></a>颇有方便得走出不。<a id="a-7Q"></a>答曰此舍四边有人持剑。<a id="a-7R"></a>共相警卫走出无由。<a id="a-7S"></a>然有出处极成秽恶亦何用在言。<a id="a-7T"></a>王曰随好随恶可指其处我命须存。<a id="a-7U"></a>答言某处容可走出。<a id="a-7V"></a>然是厕孔钉以铁钉。<a id="a-7W"></a>若能拔得斯为走路。<a id="a-7X"></a>王言汝行指处我试拔之。<a id="a-7Y"></a>女指其处王投身下拔厕孔钉。<a id="a-7Z"></a>虽劳筋力未能得出。</p>
  <p id="a7a">尔时于此墙外去斯非远。<a id="a-7b"></a>有婆罗门住善识星文。<a id="a-7c"></a>中夜出旋仰观天汉。<a id="a-7d"></a>其妻持水随后而行。<a id="a-7e"></a>婆罗门告曰。<a id="a-7f"></a>汝今应知我观星宿。<a id="a-7g"></a>王遭大难辛苦非常。<a id="a-7h"></a>妻曰国家机密何用在言。<a id="a-7i"></a>余人若闻定遭刑戮。<a id="a-7j"></a>婆罗门曰我蒙庇荫元由国王。<a id="a-7k"></a>王受艰辛我宁安隐。<a id="a-7l"></a>便于中庭遥望厄星求念而住。<a id="a-7m"></a>王于厕孔闻其语声。<a id="a-7n"></a>尽力摇钉拔之遂出。<a id="a-7o"></a>即从孔内随粪而行。<a id="a-7p"></a>不净沾身辛苦出外天星遂改。<a id="a-7q"></a>时婆罗门见星改变。<a id="a-7r"></a>告其妻曰王虽受苦今已得出。<a id="a-7s"></a>既存性命我为幸甚。<a id="a-7t"></a>王便急步潜入城中。<a id="a-7u"></a>至安乐夫人处。<a id="a-7v"></a>夫人仓卒见而问曰。<a id="a-7w"></a>上天无私何意如是。<a id="a-7x"></a>王乃次第具向说之。<a id="a-7y"></a>夫人闻已泣泪横流。<a id="a-7z"></a>即以竹篦刮去不净。<a id="a-80"></a>先以香土遍洗。<a id="a-81"></a>次将种种香屑众妙香水而沐浴之。<a id="a-82"></a>次拭涂香着上衣服。<a id="a-83"></a>暂时安寝以至天明。<a id="a-84"></a>于正殿坐告大臣曰。<a id="a-85"></a>诸阴阳师识星历者皆应唤集。<a id="a-86"></a>臣即总命王问之曰。<a id="a-87"></a>我于昨夜其事如何。<a id="a-88"></a>答曰王夜安隐更无异事。<a id="a-89"></a>王曰于某坊处有婆罗门。<a id="a-8A"></a>善知星历可唤将来。<a id="a-8B"></a>即令使去至婆罗门宅。<a id="a-8C"></a>报言王唤。<a id="a-8D"></a>即便着衣欲赴王所。<a id="a-8E"></a>其妻告曰我先已报。<a id="a-8F"></a>国家机密何用在言仁不听采今遭召问。<a id="a-8G"></a>婆罗门遂观察日辰知无恶事。<a id="a-8H"></a>告其妇曰汝不须怖皆是吉祥。<a id="a-8I"></a>行诣王所。<a id="a-8J"></a>王既遥见。<a id="a-8K"></a>高声唱言善来大师可相近坐。<a id="a-8L"></a>婆罗门便即咒愿。<a id="a-8M"></a>愿王寿命延长。<a id="a-8N"></a>就座而坐少时停息。<a id="a-8O"></a>王乃问言。<a id="a-8P"></a>婆罗门汝解星历不。<a id="a-8Q"></a>答曰随我力能薄闲多少。<a id="a-8R"></a>王言大师。<a id="a-8S"></a>我于昨夜其事如何。<a id="a-8T"></a>答言大王昨夜遭难非常辛苦。<a id="a-8U"></a>由王福力仅尔命存。<a id="a-8V"></a>王既闻已告诸臣曰。<a id="a-8W"></a>如大师说我于昨夜命几不全。<a id="a-8X"></a>诸阴阳师未闲历算从今已去绝其封禄淫女善贤宜将。<a id="a-8Y"></a>头发系恶马足踏之令死。<a id="a-8Z"></a>所居之宅以驴耕垦。<a id="a-8a"></a>其家婢使与我洗者。<a id="a-8b"></a>命入后宫令知国事。<a id="a-8c"></a>时诸大臣如王所言悉皆依作。<a id="a-8d"></a>王问婆罗门曰仁既忧我我得命存。<a id="a-8e"></a>今欲报恩汝何所愿。<a id="a-8f"></a>答言大王。<a id="a-8g"></a>暂问家中来申所愿。<a id="a-8h"></a>王言随意便即归舍告家人曰。<a id="a-8i"></a>王与我愿随意所须悉皆给与。<a id="a-8j"></a>汝等诸人各欲何事。<a id="a-8k"></a>妻曰君欲何物。<a id="a-8l"></a>答曰我欲五大聚落常为封邑。<a id="a-8m"></a>妻曰若如是者我欲牸牛百头恒供乳酪。<a id="a-8n"></a>子曰我愿上马宝车而为乘驭。<a id="a-8o"></a>女曰我愿上妙璎珞以宝庄严。<a id="a-8p"></a>其婢使曰我愿好磨香石是作食所须时婆罗门便作是念。<a id="a-8q"></a>既有斯事不可直说。<a id="a-8r"></a>宜作颂言从王乞愿。<a id="a-8s"></a>遂至王所白大王言。<a id="a-8t"></a>如我家中所有求愿。<a id="a-8u"></a>幸容其罪得尽于词。<a id="a-8v"></a>聊作颂言以申其事。</p>
  <p id="a8w">我愿五封邑　　妇牛一百头</p>
  <p id="a8x">子欲马宝车　　女爱诸璎珞</p>
  <p id="a8y">家中有婢使　　须石用磨香</p>
  <p id="a8z">有此所愿求　　大王哀见与</p>
  <p id="a90">时猛光王闻其说已。<a id="a-91"></a>还将颂答遂其所愿。</p>
  <p id="a92">与汝五封邑　　妇牛一百头</p>
  <p id="a93">子与马宝车　　女赐诸璎珞</p>
  <p id="a94">家中小婢使　　与好石磨香</p>
  <p id="a95">既有此愿求　　悉皆令满足</p>
  <p id="a96">王告大臣曰随所欲者皆可与之。<a id="a-97"></a>王语婆罗门曰。<a id="a-98"></a>大师与我共治国事。<a id="a-99"></a>赤心相助平论万机。<a id="a-9A"></a>答言大王我是婆罗门。<a id="a-9B"></a>理不应知国家之事。<a id="a-9C"></a>时王即便强立婆罗门为国大臣。<a id="a-9D"></a>王之邻境名曰渴沙有相违背。<a id="a-9E"></a>遂令增养持兵往伐。<a id="a-9F"></a>既破彼军多获资物。<a id="a-9G"></a>屯兵野外方欲入城。<a id="a-9H"></a>王闻欲来整军自出。<a id="a-9I"></a>见渴沙少女身多癣疥。<a id="a-9J"></a>问增养曰颇有丈夫与此女儿同眠宿不。<a id="a-9K"></a>答曰非直同欢枕席。<a id="a-9L"></a>终亦骑其夫背令作马鸣。<a id="a-9M"></a>王曰岂当得有如此事耶。<a id="a-9N"></a>答曰王当目验。<a id="a-9O"></a>是时增养即将少女付与医人。<a id="a-9P"></a>汝可善治多酬药直。<a id="a-9Q"></a>凡所须者我无有吝。<a id="a-9R"></a>医人为疗悉皆平复。<a id="a-9S"></a>次以衣服饮食随意资养。<a id="a-9T"></a>容颜可爱有异常伦。<a id="a-9U"></a>是时增养遂将为女名曰星光。<a id="a-9V"></a>增养告曰我若请王来宅中食。<a id="a-9W"></a>汝可具诸璎珞好自严身。<a id="a-9X"></a>于王前现。<a id="a-9Y"></a>女受言教。<a id="a-9Z"></a>后时增养敬白王曰。<a id="a-9a"></a>我之贫宅愿王暂过。<a id="a-9b"></a>王曰汝不请我何缘得去。<a id="a-9c"></a>答曰今即奉请明当就宅。<a id="a-9d"></a>王曰善哉。<a id="a-9e"></a>增养遂即广陈盛馔具设珍羞。<a id="a-9f"></a>请王入宅香水沐浴。<a id="a-9g"></a>奉无价衣饭食将了清谈而住。<a id="a-9h"></a>时女星光遂于帷内。<a id="a-9i"></a>遥掷小鞠寻即褰帷。<a id="a-9j"></a>报其父曰过我鞠来。<a id="a-9k"></a>王见少女颜貌超绝。<a id="a-9l"></a>遂生染爱问增养曰。<a id="a-9m"></a>此属于谁答言臣女问。<a id="a-9n"></a>曰已与他人。<a id="a-9o"></a>答言曾未王曰何不与我。<a id="a-9p"></a>答曰王若不嫌随意将去。<a id="a-9q"></a>王即盛陈礼事娶入后宫。<a id="a-9r"></a>世间常法得新弃故不入旧闱。<a id="a-9s"></a>爱着星光余事皆废。<a id="a-9t"></a>增养念曰此正是时。<a id="a-9u"></a>往日所言即今应作。<a id="a-9v"></a>问星光曰汝能骑王背上。<a id="a-9w"></a>令作马鸣不。<a id="a-9x"></a>答曰待我思量未知能不。<a id="a-9y"></a>凡智慧女人不学自解。<a id="a-9z"></a>遂着垢衣卧破床上。<a id="a-A0"></a>王来问曰何意如是。<a id="a-A1"></a>答言大王由天嗔我今遭祸患。<a id="a-A2"></a>王曰汝曾于天何所求愿。<a id="a-A3"></a>答曰王使我父往伐渴沙。<a id="a-A4"></a>当尔之时我于天所心有祈愿。<a id="a-A5"></a>若父将兵降得彼国平安归者。<a id="a-A6"></a>我若嫁时所得夫主。<a id="a-A7"></a>骑其背上令作马鸣。<a id="a-A8"></a>王今娶我丰足内人。<a id="a-A9"></a>谁能为我报其宿愿。<a id="a-AA"></a>凡为欲爱所牵无所不作。<a id="a-AB"></a>答曰夫人汝之所求。<a id="a-AC"></a>斯诚为我愿无疾患。<a id="a-AD"></a>我悉作之彼默无语。<a id="a-AE"></a>王曰汝何默然岂汝于天更有祈愿。<a id="a-AF"></a>答曰更无求愿。<a id="a-AG"></a>然于当时复作是念。<a id="a-AH"></a>令婆罗门大臣咒愿。<a id="a-AI"></a>兼使乐人弹琵琶曲。<a id="a-AJ"></a>王曰此亦可得。<a id="a-AK"></a>婆罗门大臣我之自有。<a id="a-AL"></a>弹琵琶者此可方求。<a id="a-AM"></a>答曰可为求之于时健陀罗国有一商人。<a id="a-AN"></a>持诸货物至嗢逝尼城。<a id="a-AO"></a>遂与淫女共相交涉。<a id="a-AP"></a>既生染着情乱荒迷。<a id="a-AQ"></a>所有钱财悉皆费用。<a id="a-AR"></a>家人仆使随处逃亡。<a id="a-AS"></a>是时淫女见其穷匮。<a id="a-AT"></a>报言仁者我无田地耕耘。<a id="a-AU"></a>复无底店兴易。<a id="a-AV"></a>唯仰交游聚集以为活命。<a id="a-AW"></a>若有财货可即持来。<a id="a-AX"></a>无即须行宜容后客。<a id="a-AY"></a>答曰我贫无物若其有者更将何用。<a id="a-AZ"></a>然我于汝深生爱念。<a id="a-Aa"></a>且当容受勿苦相驱。<a id="a-Ab"></a>许我宅中始知相爱。<a id="a-Ac"></a>淫女曰若能随言皆作且容居住。<a id="a-Ad"></a>答曰我悉为之。</p>
  <p id="aAe">是时淫女情欲驱遣。<a id="a-Af"></a>既大便已遂以枣核安其粪上。<a id="a-Ag"></a>报曰汝可以齿啮去枣核。<a id="a-Ah"></a>彼便啮取。<a id="a-Ai"></a>女即以脚踏其腰脊。<a id="a-Aj"></a>报言贫寒物。<a id="a-Ak"></a>如斯恶事因何口作。<a id="a-Al"></a>汝是不净洁人当离我去。<a id="a-Am"></a>即驱出宅。<a id="a-An"></a>其人旧业解弹琵琶。<a id="a-Ao"></a>即以音声而自存活。<a id="a-Ap"></a>王报增养曰。<a id="a-Aq"></a>汝女于天作斯祈愿。<a id="a-Ar"></a>婆罗门大臣我自先有。<a id="a-As"></a>弹琵琶者何处可求。<a id="a-At"></a>答曰有健陀罗人客弹琵琶以自活命。<a id="a-Au"></a>将帛掩目引入宫中。<a id="a-Av"></a>王曰当如是作。<a id="a-Aw"></a>王与大臣升七重楼上。<a id="a-Ax"></a>遂命大臣具说其事。<a id="a-Ay"></a>增养帛掩彼目引彼升楼。<a id="a-Az"></a>于时星光着鲜白服骑王脊背净行大臣为王咒愿。<a id="a-B0"></a>琵琶发响王作马鸣。<a id="a-B1"></a>时健陀罗作如是念。<a id="a-B2"></a>七重楼上宁得马鸣。<a id="a-B3"></a>应是我俦被女人所弄。<a id="a-B4"></a>情发于衷乃为歌曰。</p>
  <p id="aB5">此事多相似　　此事人共知</p>
  <p id="aB6">钱财皆散失　　秽核污其齿</p>
  <p id="aB7">于时手弹琵琶口诵不歇。<a id="a-B8"></a>王即问曰。<a id="a-B9"></a>歌辞异常有何义味。<a id="a-BA"></a>彼即次第以事白王。<a id="a-BB"></a>王作是念。<a id="a-BC"></a>此人知我不宜住此。<a id="a-BD"></a>便与五百金钱远驱出国。<a id="a-BE"></a>后时大臣谏曰。<a id="a-BF"></a>凡为国主勿被女人之所欺弄。<a id="a-BG"></a>王闻内惭一无言对。<a id="a-BH"></a>王命增养曰。<a id="a-BI"></a>婆罗门大臣见讥于我。<a id="a-BJ"></a>汝颇能令其妇髡彼发耶。<a id="a-BK"></a>答曰。<a id="a-BL"></a>我试观之。<a id="a-BM"></a>便往宅中问其妻曰。<a id="a-BN"></a>王被婆罗门献直讥诮。<a id="a-BO"></a>汝颇方便能令其妇髡彼发耶。<a id="a-BP"></a>答曰。<a id="a-BQ"></a>无劳豫说剃后方看。<a id="a-BR"></a>夫曰。<a id="a-BS"></a>若能作者斯为好事。<a id="a-BT"></a>长情之婿必有长情之妇。<a id="a-BU"></a>其妻即便与大臣妇共为交好。<a id="a-BV"></a>既得意已告曰。<a id="a-BW"></a>夫人。<a id="a-BX"></a>我之夫主极深相爱。<a id="a-BY"></a>随我索者悉皆为作。<a id="a-BZ"></a>答曰。<a id="a-Ba"></a>虽有爱言岂能胜我。<a id="a-Bb"></a>我于夫处常得自在余莫能过。<a id="a-Bc"></a>答曰。<a id="a-Bd"></a>汝若于夫有自在者试髡其发。<a id="a-Be"></a>我今疑汝定不能为。<a id="a-Bf"></a>答曰。<a id="a-Bg"></a>但看剃竟方知能不。<a id="a-Bh"></a>其妇即便着故弊衣。<a id="a-Bi"></a>卧单床上呻吟而住。<a id="a-Bj"></a>大臣问曰。<a id="a-Bk"></a>何意如是。<a id="a-Bl"></a>答曰。<a id="a-Bm"></a>天神怒我。<a id="a-Bn"></a>报曰。<a id="a-Bo"></a>汝岂家贫不能酬赛。<a id="a-Bp"></a>令天神辈于汝生嫌。<a id="a-Bq"></a>随汝所求悉皆为作。<a id="a-Br"></a>使神欢喜患苦销除。<a id="a-Bs"></a>问曰。<a id="a-Bt"></a>汝于神处何所许耶。<a id="a-Bu"></a>答曰。<a id="a-Bv"></a>仁先在家未有仕宦。<a id="a-Bw"></a>国王初命我即求神。<a id="a-Bx"></a>令我夫主王命将去。<a id="a-By"></a>所求称意安隐归来。<a id="a-Bz"></a>当剃其头发供养天神。<a id="a-C0"></a>自尔已来家道昌炽钱财巨富。<a id="a-C1"></a>我贪受乐遂忘赛神。<a id="a-C2"></a>由此慢心致令天怒。<a id="a-C3"></a>我今定死何路求生。<a id="a-C4"></a>夫曰。<a id="a-C5"></a>汝所求天便成为我。<a id="a-C6"></a>宜可闻奏悉为办之。<a id="a-C7"></a>妻便附信报增养妇曰。<a id="a-C8"></a>我夫已许悉皆为作。<a id="a-C9"></a>妇既闻知便报增养。<a id="a-CA"></a>大臣之妇已附信来。<a id="a-CB"></a>我夫已许待暂闻奏。<a id="a-CC"></a>增养入见启王事办请更不疑。<a id="a-CD"></a>大臣若来愿知此事。<a id="a-CE"></a>王曰。<a id="a-CF"></a>已知不劳言嘱。<a id="a-CG"></a>时彼大臣来至王所。<a id="a-CH"></a>白言。<a id="a-CI"></a>大王。<a id="a-CJ"></a>我有祈请须赛天神。<a id="a-CK"></a>于六月中不出庭户。<a id="a-CL"></a>愿垂恩许。<a id="a-CM"></a>得遂所求。<a id="a-CN"></a>王曰。<a id="a-CO"></a>善哉。<a id="a-CP"></a>还至宅中即便剃发。<a id="a-CQ"></a>既怀羞耻不出于外。<a id="a-CR"></a>其妇令使报增养妇曰。<a id="a-CS"></a>头已髡讫。<a id="a-CT"></a>妇告增养。<a id="a-CU"></a>增养白王。<a id="a-CV"></a>王闻大喜。<a id="a-CW"></a>即令使者唤大臣来。<a id="a-CX"></a>于时增养教二童子。<a id="a-CY"></a>诵其歌曲歌曰。</p>
  <p id="aCZ">若是端正良家女　　能使丈夫随意作</p>
  <p id="aCa">七重楼上马鸣声　　看此大臣头剃却</p>
  <p id="aCb">时彼大臣闻王信唤着帽而入。<a id="a-Cc"></a>既至王所命坐一边。<a id="a-Cd"></a>彼二童子即唱其歌曰。</p>
  <p id="aCe">若是端正良家女　　能使丈夫随意作</p>
  <p id="aCf">七重楼上马鸣声　　看此大臣头剃却</p>
  <p id="aCg">其一童子即便近前。<a id="a-Ch"></a>脱大臣帽见无头发。<a id="a-Ci"></a>现在朝臣抚掌大笑。<a id="a-Cj"></a>大臣内怀羞耻外愧于人。<a id="a-Ck"></a>曲脊低头一无言答出门而去。<a id="a-Cl"></a>是时增养所为事了。<a id="a-Cm"></a>便自夸诞昌言告众曰。<a id="a-Cn"></a>若被女人如是轻弄者。<a id="a-Co"></a>岂有能成国家之大事。<a id="a-Cp"></a>王于屏处报大臣曰。<a id="a-Cq"></a>卿颇有便能使增养受耻辱耶。<a id="a-Cr"></a>答言。<a id="a-Cs"></a>大王。<a id="a-Ct"></a>我且观察未知能不。<a id="a-Cu"></a>其姊妹子妙闲幻术。<a id="a-Cv"></a>告曰。<a id="a-Cw"></a>大臣增养每于朝会常轻弄我。<a id="a-Cx"></a>汝若能作辱彼事者。<a id="a-Cy"></a>即是与我除大羞耻。<a id="a-Cz"></a>答言。<a id="a-D0"></a>阿舅。<a id="a-D1"></a>容我筹度。<a id="a-D2"></a>其事如何。<a id="a-D3"></a>既思量已。<a id="a-D4"></a>答言。<a id="a-D5"></a>仿佛即以幻术化作广大商侣。<a id="a-D6"></a>于大粪聚化为房室。<a id="a-D7"></a>取枯骸骨作商主妇。<a id="a-D8"></a>颜容端正人所乐观。<a id="a-D9"></a>王之国法若有大众商侣来至城者。<a id="a-DA"></a>或王自看税。<a id="a-DB"></a>或令增养。<a id="a-DC"></a>时王不出令增养受税。<a id="a-DD"></a>既至营中问言。<a id="a-DE"></a>何者是商主室。<a id="a-DF"></a>彼便指示。<a id="a-DG"></a>既入室中。<a id="a-DH"></a>见商主妇容仪可爱能惑人心。<a id="a-DI"></a>才睹见时即便染着。<a id="a-DJ"></a>报言。<a id="a-DK"></a>少女。<a id="a-DL"></a>若能与我同欢爱者。<a id="a-DM"></a>汝之商侣总放税直。<a id="a-DN"></a>答言。<a id="a-DO"></a>随意报云。<a id="a-DP"></a>不应昼日可待夜中。<a id="a-DQ"></a>幻师即便掩昼为夜。<a id="a-DR"></a>增养共幻女行其非法。<a id="a-DS"></a>以手抱咽因兹睡着。<a id="a-DT"></a>幻师遂乃解其术法。<a id="a-DU"></a>是时增养抱彼枯骨卧粪聚中。<a id="a-DV"></a>大臣即去白言。<a id="a-DW"></a>大王。<a id="a-DX"></a>暂迂神驾赐观增养。<a id="a-DY"></a>王出城外既至彼已。<a id="a-DZ"></a>弹指令觉。<a id="a-Da"></a>报言。<a id="a-Db"></a>增养。<a id="a-Dc"></a>与女野合岂啖肉耶。<a id="a-Dd"></a>增养见已自念如斯调弄是王所作。<a id="a-De"></a>我今何用如此活为。<a id="a-Df"></a>宁当自死更不求生。<a id="a-Dg"></a>复便念曰。<a id="a-Dh"></a>舍命极难。<a id="a-Di"></a>我今宜去就彼尊者大迦多演那处。<a id="a-Dj"></a>从求出家即行就礼。<a id="a-Dk"></a>白言。<a id="a-Dl"></a>大德。<a id="a-Dm"></a>我欲出家。<a id="a-Dn"></a>尊者即与出家授五戒十戒已。<a id="a-Do"></a>次授近圆略教诫已。<a id="a-Dp"></a>令读增一阿笈摩经。<a id="a-Dq"></a>时猛光王既无增养情不能安。<a id="a-Dr"></a>遂令还俗如旧安置。</p>
 </body>
</html>