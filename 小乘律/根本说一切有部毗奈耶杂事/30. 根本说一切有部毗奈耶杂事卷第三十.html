<!doctype html>
<html id="z3IBV4ipZ" data-ver="1224">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第三十</h1>
  <p id="a2">内摄颂曰。</p>
  <p id="a3">近圆从苾刍　　半月请教授</p>
  <p id="a4">依苾刍坐夏　　见过不应言</p>
  <p id="a5">不嗔诃礼少　　意喜两众中</p>
  <p id="a6">随意对苾刍　　斯名八尊法</p>
  <p id="a7">阿难陀。<a id="a-8"></a>我今已制苾刍尼八尊敬法皆不应违。<a id="a-9"></a>若大世主乔答弥。<a id="a-A"></a>能奉持此八敬法者。<a id="a-B"></a>即是出家受近圆成苾刍尼性。<a id="a-C"></a>时具寿阿难陀闻佛所说八尊敬法。<a id="a-D"></a>顶礼佛足奉辞而去。<a id="a-E"></a>诣大世主处作如是语。<a id="a-F"></a>大世主当知。<a id="a-G"></a>世尊已许女人于佛所说善法律中。<a id="a-H"></a>出家受近圆成苾刍尼性。<a id="a-I"></a>然佛世尊制诸苾刍尼行八尊敬法事不应违。<a id="a-J"></a>乃至尽形当勤修学。<a id="a-K"></a>我今为说世尊所制八尊敬法。<a id="a-L"></a>今应谛听善思念之。<a id="a-M"></a>时大世主言。<a id="a-N"></a>愿为我说一心听受。<a id="a-O"></a>尊者告曰。<a id="a-P"></a>如世尊说。<a id="a-Q"></a>诸苾刍尼当从苾刍求出家受近圆成苾刍尼性。<a id="a-R"></a>此最初敬法事不应违。<a id="a-S"></a>乃至尽形诸苾刍尼当勤修学。<a id="a-T"></a>如是至终一一具告。<a id="a-U"></a>时大世主闻尊者阿难陀说敬法已。<a id="a-V"></a>深心欢喜顶戴奉持。<a id="a-W"></a>白阿难陀言。<a id="a-X"></a>大德。<a id="a-Y"></a>譬如贵族四姓家女。<a id="a-Z"></a>澡浴身体拭以涂香。<a id="a-a"></a>净治发爪衣服鲜洁。<a id="a-b"></a>时有余人以占博迦嗢钵罗等。<a id="a-c"></a>结作花鬘持授彼女。<a id="a-d"></a>是时女人既见花来。<a id="a-e"></a>欢喜而受置于顶上。<a id="a-f"></a>大德我亦如是。<a id="a-g"></a>以身语心顶受如来八尊敬法。<a id="a-h"></a>时大世主受敬法时。<a id="a-i"></a>及五百释女。<a id="a-j"></a>即是出家近圆成苾刍尼性。<a id="a-k"></a>尔时具寿邬波离。<a id="a-l"></a>请世尊曰。<a id="a-m"></a>如佛所说。<a id="a-n"></a>若大世主受持敬法。<a id="a-o"></a>是则出家。<a id="a-p"></a>是则圆具成苾刍尼者。<a id="a-q"></a>未审自余女众其事云何。<a id="a-r"></a>佛告邬波离。<a id="a-s"></a>自余女众如法次第。<a id="a-t"></a>当与出家及授近圆。<a id="a-u"></a>时诸女人闻是教已。<a id="a-v"></a>不知云何是其次第。<a id="a-w"></a>以缘白佛。<a id="a-x"></a>佛言。<a id="a-y"></a>大世主为首。<a id="a-z"></a>及五百释女受尊敬法。<a id="a-10"></a>是则出家近圆成苾刍尼性。<a id="a-11"></a>自余女人皆当如是。<a id="a-12"></a>次第受之。<a id="a-13"></a>若有女人求出家者。<a id="a-14"></a>诣一尼所申礼敬已。<a id="a-15"></a>彼尼即应问其障法。<a id="a-16"></a>若无难者应可摄受。<a id="a-17"></a>授以三归并五学处。<a id="a-18"></a>先礼尊像次礼其师。<a id="a-19"></a>宜令合掌教作是语。<a id="a-1A"></a>阿遮利耶存念。<a id="a-1B"></a>我某甲。<a id="a-1C"></a>始从今日乃至命存。<a id="a-1D"></a>归依佛陀两足中尊。<a id="a-1E"></a>归依达摩离欲中尊。<a id="a-1F"></a>归依僧伽诸众中尊。<a id="a-1G"></a>如是三说。<a id="a-1H"></a>师云好。<a id="a-1I"></a>答云善。</p>
  <p id="a1J">次授五学处教作是语。<a id="a-1K"></a>阿遮利耶存念。<a id="a-1L"></a>如诸圣阿罗汉。<a id="a-1M"></a>乃至命存不杀生不偷盗不欲邪行不虚诳语不饮诸酒。<a id="a-1N"></a>我某甲始从今日乃至命存。<a id="a-1O"></a>不杀生不偷盗不欲邪行不虚诳语不饮诸酒亦如是。<a id="a-1P"></a>此即是我五支学处。<a id="a-1Q"></a>是诸圣阿罗汉之所学处。<a id="a-1R"></a>我当随学随作随持。<a id="a-1S"></a>如是三说。<a id="a-1T"></a>愿阿遮利耶证知。<a id="a-1U"></a>我是邬波斯迦归依三宝受五学处。<a id="a-1V"></a>师云好。<a id="a-1W"></a>答云善。</p>
  <p id="a1X">缘在室罗伐城。<a id="a-1Y"></a>尔时世尊令大世主乔答弥及五百释女受八尊敬法。<a id="a-1Z"></a>佛听即是出家近圆成苾刍尼性。<a id="a-1a"></a>因此尼众。<a id="a-1b"></a>转授余人出家近圆成苾刍尼性。<a id="a-1c"></a>如是展转更授余人尼众增盛。<a id="a-1d"></a>后于异时诸上座苾刍尼。<a id="a-1e"></a>诣大世主乔答弥所作如是言。<a id="a-1f"></a>善哉圣者当知。<a id="a-1g"></a>我等苾刍尼众出家已久。<a id="a-1h"></a>诸余苾刍年少出家近圆未久。<a id="a-1i"></a>令依大小互相恭敬。<a id="a-1j"></a>作是语已。<a id="a-1k"></a>时大世主乔答弥言。<a id="a-1l"></a>诸妹。<a id="a-1m"></a>可待须臾。<a id="a-1n"></a>我诣圣者阿难陀处咨问斯事。<a id="a-1o"></a>即往具寿阿难陀所说如上事。<a id="a-1p"></a>阿难陀曰。<a id="a-1q"></a>大世主。<a id="a-1r"></a>且待少时我往白佛。<a id="a-1s"></a>时阿难陀即诣佛所。<a id="a-1t"></a>头面礼足在一面立。<a id="a-1u"></a>白言。<a id="a-1v"></a>世尊。<a id="a-1w"></a>诸上座苾刍尼众。<a id="a-1x"></a>出家已久有余年少苾刍。<a id="a-1y"></a>近圆未久令依大小互相恭敬。<a id="a-1z"></a>是事得不。<a id="a-20"></a>佛告阿难陀。<a id="a-21"></a>汝今不应口说斯事。<a id="a-22"></a>何以故。<a id="a-23"></a>若其女人。<a id="a-24"></a>不于善法律中而出家者。<a id="a-25"></a>诸有信心长者婆罗门等。<a id="a-26"></a>见诸苾刍咸持美食。<a id="a-27"></a>共相给施令无阙乏。<a id="a-28"></a>阿难陀。<a id="a-29"></a>复有信心长者婆罗门等。<a id="a-2A"></a>以新净白叠敷在街衢。<a id="a-2B"></a>作如是语。<a id="a-2C"></a>愿仁沙门蹈斯叠上。<a id="a-2D"></a>令我长夜获大利益。<a id="a-2E"></a>长得安乐。<a id="a-2F"></a>阿难陀。<a id="a-2G"></a>复有信心长者婆罗门等。<a id="a-2H"></a>以发布地作如是语。<a id="a-2I"></a>愿仁沙门足蹈我发。<a id="a-2J"></a>令我长夜获大利益长得安乐。<a id="a-2K"></a>复次阿难陀。<a id="a-2L"></a>若其女人。<a id="a-2M"></a>于我所说善法律中不出家者。<a id="a-2N"></a>我诸弟子所有威德。<a id="a-2O"></a>假令日月具大光明不能映蔽。<a id="a-2P"></a>况余死尸外道之类。<a id="a-2Q"></a>复次阿难陀。<a id="a-2R"></a>若其女人不出家者。<a id="a-2S"></a>我之教法满一千年。<a id="a-2T"></a>具足清净无诸染污。<a id="a-2U"></a>由出家故减五百年。<a id="a-2V"></a>是故阿难陀。<a id="a-2W"></a>我令百岁近圆苾刍尼。<a id="a-2X"></a>应当尊重合掌迎接恭敬顶礼新受近圆苾刍。</p>
  <p id="a2Y">缘处同前。<a id="a-2Z"></a>时诸苾刍尼。<a id="a-2a"></a>有四人众事五人众事十二人众事起。<a id="a-2b"></a>彼便总集二部僧伽。<a id="a-2c"></a>事务既多遂妨教授读诵思惟。<a id="a-2d"></a>时诸苾刍以缘白佛。<a id="a-2e"></a>佛言。<a id="a-2f"></a>二众事别。<a id="a-2g"></a>唯除出罪近圆。<a id="a-2h"></a>及半月等法事须共为。<a id="a-2i"></a>余皆别作。</p>
  <p id="a2j">尔时室罗伐城有一长者。<a id="a-2k"></a>娶妻未久遂即有娠。<a id="a-2l"></a>月满生女生已父亡。<a id="a-2m"></a>母养既大其母亦终。<a id="a-2n"></a>后时吐罗难陀尼因乞食入其舍。<a id="a-2o"></a>见女问曰。<a id="a-2p"></a>汝属于谁。<a id="a-2q"></a>答言。<a id="a-2r"></a>圣者我无依怙曾未属人。<a id="a-2s"></a>报言。<a id="a-2t"></a>若如是者何不出家。<a id="a-2u"></a>女曰。<a id="a-2v"></a>谁与我出家。<a id="a-2w"></a>尼曰。<a id="a-2x"></a>我能与汝可随我去。<a id="a-2y"></a>彼即随行至尼住处。<a id="a-2z"></a>便与出家。<a id="a-30"></a>后被烦恼之所牵缠遂便还俗。<a id="a-31"></a>时吐罗难陀尼。<a id="a-32"></a>因出乞食遇见其女。<a id="a-33"></a>问言。<a id="a-34"></a>少女如何得活。<a id="a-35"></a>答言。<a id="a-36"></a>圣者我无依怙辛苦存生。<a id="a-37"></a>报言。<a id="a-38"></a>若尔何故更不出家。<a id="a-39"></a>答曰。<a id="a-3A"></a>我已还俗谁与出家。<a id="a-3B"></a>尼曰我能。<a id="a-3C"></a>即与出家遂行乞食。<a id="a-3D"></a>长者婆罗门见已皆共讥嫌。<a id="a-3E"></a>诸释迦女能为善事。<a id="a-3F"></a>或时出家而修梵行。<a id="a-3G"></a>或时罢道还染俗尘。<a id="a-3H"></a>随情所为岂非善事。<a id="a-3I"></a>诸尼闻已白诸苾刍。<a id="a-3J"></a>苾刍白佛。<a id="a-3K"></a>佛作是念。<a id="a-3L"></a>由还俗尼有如是过。<a id="a-3M"></a>从今已去诸还俗尼更不得出家。<a id="a-3N"></a>其长者等善为讥笑损坏我法。<a id="a-3O"></a>是故苾刍尼一舍法服已归俗者。<a id="a-3P"></a>不应更令出家。<a id="a-3Q"></a>若与出家者师主得越法罪。</p>
  <p id="a3R">第六门第六子摄颂曰。</p>
  <p id="a3S">因度乔答弥　　出家有五利</p>
  <p id="a3T">可于五众内　　诃责事应知</p>
  <p id="a3U">缘处同前。<a id="a-3V"></a>尔时婆罗痆斯有一长者。<a id="a-3W"></a>名瞿答摩。<a id="a-3X"></a>大富多财。<a id="a-3Y"></a>娶妻未久便持财货。<a id="a-3Z"></a>往得叉城而为兴易。<a id="a-3a"></a>既至彼已便诣一家而求住止。<a id="a-3b"></a>时彼主人长者号曰名称。<a id="a-3c"></a>见唱善来欢怀命坐。<a id="a-3d"></a>因即相知共为交密。<a id="a-3e"></a>时瞿答摩。<a id="a-3f"></a>卖旧持新还归故邑。<a id="a-3g"></a>后于异时主人长者。<a id="a-3h"></a>因为兴易到婆罗痆斯。<a id="a-3i"></a>遂投瞿答摩家而为停止。<a id="a-3j"></a>彼见惊喜唱言善来共申久好。<a id="a-3k"></a>时得叉长者告瞿答摩曰。<a id="a-3l"></a>作何方便我等殁后。<a id="a-3m"></a>所有子孙共为亲爱不相疏隔。<a id="a-3n"></a>瞿答摩曰。<a id="a-3o"></a>善哉斯语。<a id="a-3p"></a>今可共作指腹之亲。<a id="a-3q"></a>我等二家若生男女共为婚媾。<a id="a-3r"></a>彼言可尔。<a id="a-3s"></a>我意同然。<a id="a-3t"></a>时彼长者卖旧持新遂归本宅。<a id="a-3u"></a>其妇有娠月满生男。<a id="a-3v"></a>经三七日聚会诸亲。<a id="a-3w"></a>与儿作字名曰游方。<a id="a-3x"></a>于时婆罗痆斯瞿答摩。<a id="a-3y"></a>闻彼生男情甚欢悦。<a id="a-3z"></a>便作是念。<a id="a-40"></a>得叉长者共我交亲。<a id="a-41"></a>今既生男我当生女。<a id="a-42"></a>彼是女夫可作严身璎珞衣服。<a id="a-43"></a>令使送去并持书曰。<a id="a-44"></a>闻君生男情甚欣悦。<a id="a-45"></a>今送衣服愿垂纳受。<a id="a-46"></a>得叉长者得书领信。<a id="a-47"></a>还以书答。<a id="a-48"></a>时瞿答摩得书表意情求于女。<a id="a-49"></a>未久之顷妇遂有娠。<a id="a-4A"></a>月满生女虽仪貌端正而瘦减常人。<a id="a-4B"></a>诸亲总集与之立字。<a id="a-4C"></a>众皆议曰。<a id="a-4D"></a>此女形瘦。<a id="a-4E"></a>是瞿答摩女。<a id="a-4F"></a>应与立字号曰瘦瞿答弥。<a id="a-4G"></a>时彼长者闻其生女。<a id="a-4H"></a>作如是念。<a id="a-4I"></a>我友生女。<a id="a-4J"></a>岂得徒然。<a id="a-4K"></a>可奇衣璎用申欢庆。<a id="a-4L"></a>彼即是我新妇何疑。<a id="a-4M"></a>遂裁书曰。<a id="a-4N"></a>闻君诞女庆喜交怀。<a id="a-4O"></a>聊寄衣璎用申欣贺。<a id="a-4P"></a>幸当为受冀表不空。<a id="a-4Q"></a>彼览书已报书答曰。<a id="a-4R"></a>许作交亲今皆遂愿。<a id="a-4S"></a>各待成立共媾婚姻。<a id="a-4T"></a>时瞿答摩既披书已。<a id="a-4U"></a>女渐成笄教其学识。<a id="a-4V"></a>得叉长者亦复教儿令解众艺。<a id="a-4W"></a>长者先时有私通淫女。<a id="a-4X"></a>以儿付彼令学阴书。<a id="a-4Y"></a>此论女人与男女交通。<a id="a-4Z"></a>私密矫诳难知之事。<a id="a-4a"></a>多时学已报言。<a id="a-4b"></a>阿母。<a id="a-4c"></a>我已学得今欲还家。<a id="a-4d"></a>其母报曰。<a id="a-4e"></a>汝可善学且勿归家。<a id="a-4f"></a>答言。<a id="a-4g"></a>阿母我已善学忆舍须归。<a id="a-4h"></a>母即私把紫矿绵团。<a id="a-4i"></a>告言。<a id="a-4j"></a>汝若定去不肯住者。<a id="a-4k"></a>我自打头令破流血答言。<a id="a-4l"></a>阿母必苦相留我且未去。<a id="a-4m"></a>母曰。<a id="a-4n"></a>寒穷物自言善学阴私书者。<a id="a-4o"></a>汝尚不知。<a id="a-4p"></a>岂有我为他儿自打头破。<a id="a-4q"></a>我拟将湿紫矿绵。<a id="a-4r"></a>于头上按令赤汁流下。<a id="a-4s"></a>人见谓血。<a id="a-4t"></a>汝实无智。<a id="a-4u"></a>未可言归。<a id="a-4v"></a>既闻母语遂且停留。<a id="a-4w"></a>未久之间复言。<a id="a-4x"></a>阿母我欲还家。<a id="a-4y"></a>其母报曰。<a id="a-4z"></a>汝应且住。<a id="a-50"></a>答言。<a id="a-51"></a>我去。<a id="a-52"></a>母曰。<a id="a-53"></a>汝若去者我投井死。<a id="a-54"></a>答言。<a id="a-55"></a>阿母必其如此我不归家。<a id="a-56"></a>母曰。<a id="a-57"></a>愚痴物自言善解阴私书者。<a id="a-58"></a>汝尚不知。<a id="a-59"></a>岂有我为他儿自投井死。<a id="a-5A"></a>我拟井中多置草褥投身而下。<a id="a-5B"></a>人见谓死。<a id="a-5C"></a>汝实无智未可言归。<a id="a-5D"></a>复经少时又言。<a id="a-5E"></a>阿母。<a id="a-5F"></a>我欲还家。<a id="a-5G"></a>母曰。<a id="a-5H"></a>汝已殷勤再三言去。<a id="a-5I"></a>若不住者我作乳糜。<a id="a-5J"></a>食讫方去。<a id="a-5K"></a>乳糜熟已盛铜槃中。<a id="a-5L"></a>多安酥蜜对儿尽食。<a id="a-5M"></a>食已还复吐着槃中。<a id="a-5N"></a>命言汝食。<a id="a-5O"></a>答言。<a id="a-5P"></a>阿母。<a id="a-5Q"></a>吐出之食云何复食。<a id="a-5R"></a>母便啼泣。<a id="a-5S"></a>邻家闻已皆来共问何意啼哭。<a id="a-5T"></a>母便具告邻人答曰。<a id="a-5U"></a>为汝作糜何因不食。<a id="a-5V"></a>报言。<a id="a-5W"></a>此是吐出云何可食。<a id="a-5X"></a>母即槌胸大哭告诸人曰。<a id="a-5Y"></a>岂有吐食持与人乎。<a id="a-5Z"></a>邻人皆集强令其食。<a id="a-5a"></a>彼儿见逼遂欲餐糜。<a id="a-5b"></a>母便捉手掌打其面。<a id="a-5c"></a>报言。<a id="a-5d"></a>痴人自谓善解阴私之书。<a id="a-5e"></a>汝实无智。<a id="a-5f"></a>宁容目击吐食而便食之。<a id="a-5g"></a>因即驱出不与同住。<a id="a-5h"></a>时长者子既被斥逐。<a id="a-5i"></a>遂还故居自为商主。<a id="a-5j"></a>将五百商人多持贿货南之中国。<a id="a-5k"></a>每对诸人说厌女色。<a id="a-5l"></a>渐次游行至婆罗痆斯。<a id="a-5m"></a>时诸商人往还来去。<a id="a-5n"></a>皆与淫女共作交通。<a id="a-5o"></a>由听善言不入淫舍。<a id="a-5p"></a>淫女议曰姊妹当知。<a id="a-5q"></a>北地商人先多交往。<a id="a-5r"></a>今并离欲不复相看。<a id="a-5s"></a>一女告曰。<a id="a-5t"></a>我闻商主善解阴书。<a id="a-5u"></a>于诸女人极生厌贱。<a id="a-5v"></a>由是诸人皆绝还往。<a id="a-5w"></a>众中有一年老淫女。<a id="a-5x"></a>问诸人曰。<a id="a-5y"></a>彼是丈夫不。<a id="a-5z"></a>答是丈夫诸根具足。<a id="a-60"></a>报言。<a id="a-61"></a>我女若能诱得彼者。<a id="a-62"></a>于众女中立为众首。<a id="a-63"></a>答言。<a id="a-64"></a>如其得者立为第一。<a id="a-65"></a>若不得者其欲如何。<a id="a-66"></a>答曰。<a id="a-67"></a>当酬汝等五百金钱。<a id="a-68"></a>众人曰善。<a id="a-69"></a>其母即便就商主边赁宅而住。<a id="a-6A"></a>多贮众货不令阙乏。<a id="a-6B"></a>商主家人时来店所有所求觅。<a id="a-6C"></a>老母问曰。<a id="a-6D"></a>汝属谁家。<a id="a-6E"></a>报言。<a id="a-6F"></a>我属商主。<a id="a-6G"></a>母曰。<a id="a-6H"></a>我儿持货。<a id="a-6I"></a>亦向他方自为商主。<a id="a-6J"></a>岂不如此求及他人。<a id="a-6K"></a>汝从今日来我家中。<a id="a-6L"></a>若有所须皆随意取。<a id="a-6M"></a>既闻此言数数来取。<a id="a-6N"></a>商主遂怪问家人曰。<a id="a-6O"></a>汝于何处得斯异物。<a id="a-6P"></a>家人白言。<a id="a-6Q"></a>去此不远。<a id="a-6R"></a>有一老母所住之家多贮众货。<a id="a-6S"></a>自言我儿持货。<a id="a-6T"></a>亦向他方自为商主。<a id="a-6U"></a>岂不如此求及他人。<a id="a-6V"></a>汝等所须来随意取。<a id="a-6W"></a>我有所须即从彼觅。<a id="a-6X"></a>商主闻已。<a id="a-6Y"></a>于其母所情生爱念告家人曰。<a id="a-6Z"></a>其母既能如此资给事同我母。<a id="a-6a"></a>家人往彼报其母曰。<a id="a-6b"></a>商主于母深生爱念与母不殊。<a id="a-6c"></a>老母曰。<a id="a-6d"></a>何时当得见子面耶。<a id="a-6e"></a>答曰。<a id="a-6f"></a>善哉我报商主。<a id="a-6g"></a>即便还报。<a id="a-6h"></a>商主闻已报言。<a id="a-6i"></a>善事。<a id="a-6j"></a>遂即行诣老母店中。<a id="a-6k"></a>既相见已欢笑迎接。<a id="a-6l"></a>母便问曰。<a id="a-6m"></a>汝名字何。<a id="a-6n"></a>答曰。<a id="a-6o"></a>我字游方。<a id="a-6p"></a>母曰。<a id="a-6q"></a>我子商主亦同此名。<a id="a-6r"></a>汝即是彼体无差异。<a id="a-6s"></a>往来我处勿作他心。<a id="a-6t"></a>答言。<a id="a-6u"></a>如是情无间别。<a id="a-6v"></a>母命其女汝可进。<a id="a-6w"></a>来与兄相见。<a id="a-6x"></a>女即出来共相致问。<a id="a-6y"></a>于时商主见彼女来。<a id="a-6z"></a>仪貌端严举世无匹。<a id="a-70"></a>便生爱着如猛风吹。<a id="a-71"></a>不自觉知何所投措。<a id="a-72"></a>片时醒悟告其母曰。<a id="a-73"></a>谁家少女。<a id="a-74"></a>报言。<a id="a-75"></a>爱子是汝之妹。<a id="a-76"></a>问曰。<a id="a-77"></a>已属他不。<a id="a-78"></a>答曰。<a id="a-79"></a>未有所属。<a id="a-7A"></a>报言。<a id="a-7B"></a>阿母若尔何不与我。<a id="a-7C"></a>母曰。<a id="a-7D"></a>欲令事汝不拟与他。<a id="a-7E"></a>然有一过使我怀疑。<a id="a-7F"></a>欢合暂时欲去便弃。<a id="a-7G"></a>答言。<a id="a-7H"></a>阿母颇能相与必不弃遗。<a id="a-7I"></a>母曰。<a id="a-7J"></a>若如是者所有财物将入我家。<a id="a-7K"></a>方信汝心言无有二。<a id="a-7L"></a>答言。<a id="a-7M"></a>可尔。<a id="a-7N"></a>遂将财货运入其家。<a id="a-7O"></a>家有后门入即将出。<a id="a-7P"></a>知物尽已。<a id="a-7Q"></a>告曰。<a id="a-7R"></a>宜选吉日可共成亲。<a id="a-7S"></a>母即遂报诸淫女等。<a id="a-7T"></a>可于某日各自严身。<a id="a-7U"></a>着上妙服咸至我家共为欢会。<a id="a-7V"></a>至成亲日商主见怪。<a id="a-7W"></a>问言。<a id="a-7X"></a>阿母。<a id="a-7Y"></a>何因大会。<a id="a-7Z"></a>更无男子唯有女人。<a id="a-7a"></a>老母矫言。<a id="a-7b"></a>男子未至。<a id="a-7c"></a>时有一女遂共商主耳语。<a id="a-7d"></a>君可不知我等并是淫女耶。<a id="a-7e"></a>商主念曰。<a id="a-7f"></a>我被淫女之所欺诳。<a id="a-7g"></a>其女交欢已经多日。<a id="a-7h"></a>报商主曰。<a id="a-7i"></a>与我金钱。<a id="a-7j"></a>答曰。<a id="a-7k"></a>我之财货并入汝家。<a id="a-7l"></a>更从我索何物相与。<a id="a-7m"></a>女即默然。<a id="a-7n"></a>后时商主因酒睡着。<a id="a-7o"></a>遂将蘧蒢裹束送着街衢。<a id="a-7p"></a>天晓人行即便睡觉。<a id="a-7q"></a>见身如此深生悔恼。<a id="a-7r"></a>泣泪横流饥火所烧。<a id="a-7s"></a>为求饮食。<a id="a-7t"></a>遂往佣力人边觅雇身处。<a id="a-7u"></a>于时瞿答摩长者更造新舍。<a id="a-7v"></a>多雇作人令往廛中。<a id="a-7w"></a>随处求觅唤长者子来。<a id="a-7x"></a>时瞿答摩见彼容仪极为软弱。<a id="a-7y"></a>告使者曰。<a id="a-7z"></a>我观此人似未曾作。<a id="a-80"></a>更觅余人。<a id="a-81"></a>彼闻语时重加忧恼。<a id="a-82"></a>悲泪交流观长者面。<a id="a-83"></a>长者便怪问言。<a id="a-84"></a>汝谁家子从何处来。<a id="a-85"></a>名字何等。<a id="a-86"></a>彼即哽咽声嘶答言。<a id="a-87"></a>阿父当知。<a id="a-88"></a>我是北方。<a id="a-89"></a>得叉邑人名曰游方。<a id="a-8A"></a>我以天缘来至于此。<a id="a-8B"></a>我今不知何所趣向。<a id="a-8C"></a>今遭苦难死活难期。<a id="a-8D"></a>时瞿答摩见语悲哀情生愍念。<a id="a-8E"></a>问曰。<a id="a-8F"></a>汝识得叉城人名称长者不。<a id="a-8G"></a>答言。<a id="a-8H"></a>阿父我薄福人彼即是父。<a id="a-8I"></a>时瞿答摩闻说父已。<a id="a-8J"></a>知是旧亲更钟慈爱。<a id="a-8K"></a>美言告曰。<a id="a-8L"></a>汝可无畏勿生悲惨。<a id="a-8M"></a>当作女夫是汝舍宅。<a id="a-8N"></a>既蒙安慰遂息愁怀。<a id="a-8O"></a>长者即便赐以衣服严身之物。<a id="a-8P"></a>澡浴涂香饮食房舍。<a id="a-8Q"></a>凡是所须皆令无乏。<a id="a-8R"></a>复告妇曰。<a id="a-8S"></a>汝可为女备办璎珞庄饰之具。<a id="a-8T"></a>女夫既至当作婚姻。<a id="a-8U"></a>遂对宗亲。<a id="a-8V"></a>告游方曰。<a id="a-8W"></a>今是吉辰共为婚媾。<a id="a-8X"></a>游方答言。<a id="a-8Y"></a>阿父。<a id="a-8Z"></a>我未成亲且求财货。<a id="a-8a"></a>长者告曰。<a id="a-8b"></a>宅中财物随意所须。<a id="a-8c"></a>既无乏少更求何用。<a id="a-8d"></a>然游方本意往淫女舍欲报私仇。<a id="a-8e"></a>答言。<a id="a-8f"></a>阿父我成亲日广备礼仪。<a id="a-8g"></a>岂等凡流随宜嫁娶。<a id="a-8h"></a>长者默然。<a id="a-8i"></a>是时游方出城游观。<a id="a-8j"></a>于大河中见有死尸随流而去。<a id="a-8k"></a>岸上乌鸟欲餐其肉。<a id="a-8l"></a>舒嘴不及遥望河边。<a id="a-8m"></a>遂以爪捉箸揩拭其嘴。<a id="a-8n"></a>嘴便长去食其死肉。<a id="a-8o"></a>食肉足已复将一箸。<a id="a-8p"></a>揩嘴令缩如故无异。<a id="a-8q"></a>游方见已取箸而归。<a id="a-8r"></a>遂将五百金钱往淫女舍。<a id="a-8s"></a>报言。<a id="a-8t"></a>贤首往以无钱缚我畀出。<a id="a-8u"></a>今有钱物可共同欢。<a id="a-8v"></a>女见有钱遂便共聚。<a id="a-8w"></a>是时游方既得其便。<a id="a-8x"></a>即将一箸揩彼鼻梁。<a id="a-8y"></a>其鼻遂出长十寻许。<a id="a-8z"></a>时家惊怖总命诸医令其救疗。<a id="a-90"></a>竟无一人能令依旧。<a id="a-91"></a>医皆弃去。<a id="a-92"></a>女见医去更益惊惶。<a id="a-93"></a>报游方曰。<a id="a-94"></a>圣子慈悲。<a id="a-95"></a>幸忘旧过勿念相负。<a id="a-96"></a>为我治之。<a id="a-97"></a>游方答曰。<a id="a-98"></a>先当立誓。<a id="a-99"></a>我为汝治。<a id="a-9A"></a>先夺我财并相还者我当为疗。<a id="a-9B"></a>答言。<a id="a-9C"></a>若令差者倍更相还。<a id="a-9D"></a>对众明言敢相欺负。<a id="a-9E"></a>即取一箸揩彼鼻梁。<a id="a-9F"></a>平复如故。<a id="a-9G"></a>女所得物并出相还。<a id="a-9H"></a>得物归家广为婚会。<a id="a-9I"></a>命聚宗族娶妇成亲。<a id="a-9J"></a>时瞿答摩城外有宅。<a id="a-9K"></a>报女夫曰。<a id="a-9L"></a>汝可将妇诣彼停居。<a id="a-9M"></a>彼有村坊悉皆给汝。<a id="a-9N"></a>既至彼已安乐而住。<a id="a-9O"></a>未经多日妇即有娠。<a id="a-9P"></a>欲至生时报其夫曰。<a id="a-9Q"></a>我欲归家今母看养。<a id="a-9R"></a>答言随意。<a id="a-9S"></a>既到舍已便即生男。<a id="a-9T"></a>遂将此子还向旧居。<a id="a-9U"></a>未经多时复有娠体。<a id="a-9V"></a>欲至生日复更同前。<a id="a-9W"></a>求还母处。<a id="a-9X"></a>即将一子共夫乘车。<a id="a-9Y"></a>遂于路中夫乃下车。<a id="a-9Z"></a>诣一树下纵身而睡。<a id="a-9a"></a>毒蛇来蜇因此命终。<a id="a-9b"></a>妇在车中便诞一子。<a id="a-9c"></a>生已下车便至树边。<a id="a-9d"></a>报夫主曰。<a id="a-9e"></a>我已生儿。<a id="a-9f"></a>君宜庆喜大唤不语。<a id="a-9g"></a>后以手触方知命终。<a id="a-9h"></a>号哭槌胸痛恼忧塞。<a id="a-9i"></a>时有强贼盗其牛去。<a id="a-9j"></a>唯有空车重增悲咽。<a id="a-9k"></a>四向顾望不复见人。<a id="a-9l"></a>携抱二儿却还本所。<a id="a-9m"></a>行至中路遇大风雨。<a id="a-9n"></a>河水泛涨求进无由。<a id="a-9o"></a>即作是念。<a id="a-9p"></a>若将二子一时渡者。<a id="a-9q"></a>我及于子俱并不存。<a id="a-9r"></a>遂留大子。<a id="a-9s"></a>怀抱小儿。<a id="a-9t"></a>既得渡河置于岸上。<a id="a-9u"></a>回取大儿浮至中流。<a id="a-9v"></a>有野干来遂衔小子。<a id="a-9w"></a>子啼作声母遥叫唤。<a id="a-9x"></a>大子意谓其母相唤。<a id="a-9y"></a>掷身入水因即命终。<a id="a-9z"></a>母急上岸趁彼野干。<a id="a-A0"></a>遂得其儿看已命过。<a id="a-A1"></a>遂便号哭弃彼河中。<a id="a-A2"></a>复见大男随流而去。<a id="a-A3"></a>情为犹活即入水浮。<a id="a-A4"></a>观之知死痛切悲啼。<a id="a-A5"></a>速便上岸夫儿离背独行旷野。<a id="a-A6"></a>唯着一衣号恸而去。<a id="a-A7"></a>椎胸懊恼不能自裁。<a id="a-A8"></a>时行时坐宛转于地。<a id="a-A9"></a>是故苾刍当知。<a id="a-AA"></a>先业果报熟时。<a id="a-AB"></a>必须身受无可逃避。<a id="a-AC"></a>当尔之时在家父母并诸亲属。<a id="a-AD"></a>俱遭霹雳咸悉命终。<a id="a-AE"></a>唯有一奴得存余命。<a id="a-AF"></a>悲号啼哭急走而来。<a id="a-AG"></a>女见问之汝何行急。<a id="a-AH"></a>彼便倒地悲叫而言。<a id="a-AI"></a>所有家亲咸遭霹雳。<a id="a-AJ"></a>唯我一身得全余命。<a id="a-AK"></a>女闻号叫悲不自胜。<a id="a-AL"></a>说伽他曰。</p>
  <p id="aAM">我于先世中　　曾作何恶业</p>
  <p id="aAN">夫儿及父母　　眷属一时终</p>
  <p id="aAO">我是薄福人　　独行随处去</p>
  <p id="aAP">亲族皆零落　　何面欲求生</p>
  <p id="aAQ">宁在于山薮　　旷野无人处</p>
  <p id="aAR">不住于家宅　　忧愁日夜增</p>
  <p id="aAS">说是颂已即与奴别。<a id="a-AT"></a>随意东西唯独一身。<a id="a-AU"></a>至一聚落遇到一家。<a id="a-AV"></a>见有老母捻劫贝线权寄停止。<a id="a-AW"></a>母遂相容便到母边共其捻线。<a id="a-AX"></a>有一织师少年。<a id="a-AY"></a>时来母处买劫贝线。<a id="a-AZ"></a>母于异时便持细缕往少年处。<a id="a-Aa"></a>彼问阿母。<a id="a-Ab"></a>昔日缕粗今何细妙。<a id="a-Ac"></a>母曰。<a id="a-Ad"></a>此非我作。<a id="a-Ae"></a>问是谁为。<a id="a-Af"></a>答有客人彼能妙作。<a id="a-Ag"></a>报言。<a id="a-Ah"></a>阿母我独一身。<a id="a-Ai"></a>更无兼手何不见与。<a id="a-Aj"></a>我以衣食相供。<a id="a-Ak"></a>答言。<a id="a-Al"></a>我归问彼知意报来。<a id="a-Am"></a>即贵价取缕设好饮食。<a id="a-An"></a>香花庄饰令母还归。<a id="a-Ao"></a>瘦瞿答弥见而问曰。<a id="a-Ap"></a>阿母。<a id="a-Aq"></a>何处卖线得钱身香花彩。<a id="a-Ar"></a>答言。<a id="a-As"></a>少女非直贵价得钱。<a id="a-At"></a>身服花彩更乃饱餐美食欢喜归来。<a id="a-Au"></a>女曰。<a id="a-Av"></a>我怪非常为此相问。<a id="a-Aw"></a>即于女前说织师好。<a id="a-Ax"></a>复言。<a id="a-Ay"></a>少女彼之织师未有妻室。<a id="a-Az"></a>汝能共活衣食相供。<a id="a-B0"></a>答言。<a id="a-B1"></a>阿母勿说斯语。<a id="a-B2"></a>我于家室深生厌患。<a id="a-B3"></a>随宜活命更不求余。<a id="a-B4"></a>母曰。<a id="a-B5"></a>女人无依理难存济。<a id="a-B6"></a>宜觅处所以自安身。<a id="a-B7"></a>遂说百种因缘令其改嫁。<a id="a-B8"></a>女便心变从彼所求。<a id="a-B9"></a>织师既知以礼迎去。<a id="a-BA"></a>时彼织师性多毒害。<a id="a-BB"></a>虽无罪过常行杖楚。<a id="a-BC"></a>其女即往告老母曰。<a id="a-BD"></a>何意将我付与药叉。<a id="a-BE"></a>常受苦楚知欲何计。<a id="a-BF"></a>报言。<a id="a-BG"></a>少女汝勿怀忧若有男女自相怜爱。<a id="a-BH"></a>家产资财并皆属汝。<a id="a-BI"></a>其女未久便即有娠。<a id="a-BJ"></a>其夫知已不加楚毒。<a id="a-BK"></a>妻生慢意不并寻常。<a id="a-BL"></a>织师觉已怀恨而住。<a id="a-BM"></a>后诸织师共为聚集。<a id="a-BN"></a>酒醉还家扣门而唤。<a id="a-BO"></a>其时妇属产期闭门而坐。<a id="a-BP"></a>虽闻叫唤无由出看。<a id="a-BQ"></a>织师性恶复加酒醉。<a id="a-BR"></a>怀恨在心更增忿怒。<a id="a-BS"></a>妇生子毕方与开门。<a id="a-BT"></a>告夫主曰。<a id="a-BU"></a>我已生儿君宜喜庆。<a id="a-BV"></a>夫闻斯语怀毒在心。<a id="a-BW"></a>便作是念有娠之时已慢于我。<a id="a-BX"></a>今既生子更长高心。<a id="a-BY"></a>若不杀之必为仇隙。<a id="a-BZ"></a>即报妻曰。<a id="a-Ba"></a>汝速然釜以油置中。<a id="a-Bb"></a>见油沸已告其妇曰。<a id="a-Bc"></a>汝可以儿投于釜内。<a id="a-Bd"></a>妻曰。<a id="a-Be"></a>此是君儿新生无识。<a id="a-Bf"></a>有何过失而欲杀之是不可也。<a id="a-Bg"></a>即以粗杖打其脊上。<a id="a-Bh"></a>世间怜爱无过自身。<a id="a-Bi"></a>不能受苦。<a id="a-Bj"></a>遂即举儿置油釜内。<a id="a-Bk"></a>夫见熟已报云。<a id="a-Bl"></a>汝今可食此肉。<a id="a-Bm"></a>答曰我欲如何自餐子肉。<a id="a-Bn"></a>夫遂倍常苦楚逼害。<a id="a-Bo"></a>忍苦不已遂餐其肉。<a id="a-Bp"></a>如世尊说。</p>
  <p id="aBq">染欲是小过　　愚者亦能除</p>
  <p id="aBr">嗔痴是大殃　　智者当速离</p>
  <p id="aBs">于时织师遂生悔恨。<a id="a-Bt"></a>坐卧不安如火烧心。<a id="a-Bu"></a>极怀忧恼烦怨睡着。<a id="a-Bv"></a>妻作是念。<a id="a-Bw"></a>其人杀子令我食肉。<a id="a-Bx"></a>人中药叉可宜逃避。<a id="a-By"></a>即持道粮走出城外。<a id="a-Bz"></a>时有北方商人欲还本国。<a id="a-C0"></a>便共为伴随时活命。<a id="a-C1"></a>彼大商主见此女人。<a id="a-C2"></a>容仪端正便生爱念。<a id="a-C3"></a>问言少女。<a id="a-C4"></a>汝属于谁欲何所适。<a id="a-C5"></a>报曰我先有夫毒蛇蜇死。<a id="a-C6"></a>一子新生被野干所害。<a id="a-C7"></a>一子两岁溺水而亡。<a id="a-C8"></a>父母亲知咸遭霹雳。<a id="a-C9"></a>我无依托随处游行。<a id="a-CA"></a>且寄商人以求活命。<a id="a-CB"></a>商主念曰。<a id="a-CC"></a>此女容仪卒求难得。<a id="a-CD"></a>即便纳受以为己妻。<a id="a-CE"></a>忽于中路狂贼破营。<a id="a-CF"></a>财物并将夫身被杀。<a id="a-CG"></a>贼帅见女仪容可爱。<a id="a-CH"></a>给以衣食遂纳为妻。<a id="a-CI"></a>后被北方国主诛其贼帅。<a id="a-CJ"></a>遂将此女为大夫人。<a id="a-CK"></a>未经多时王便崩背。<a id="a-CL"></a>于时臣佐作大礼仪。<a id="a-CM"></a>准其国法以人殉死。<a id="a-CN"></a>王及妃后葬入陵中。<a id="a-CO"></a>被贼破陵穿孔已穴。<a id="a-CP"></a>瘦瞿答弥在于墓中。<a id="a-CQ"></a>土尘入鼻即便啑喷。<a id="a-CR"></a>群贼闻声悉皆惊怖。<a id="a-CS"></a>谓起尸鬼四散奔驰。<a id="a-CT"></a>时瘦瞿答弥见墓开明方从孔出。<a id="a-CU"></a>既出外已四顾忙然。<a id="a-CV"></a>忧恼百端求生无路。<a id="a-CW"></a>加以饥渴内迫身心。<a id="a-CX"></a>因即癫狂不记先后。<a id="a-CY"></a>遍体泥涂手足皴裂。<a id="a-CZ"></a>露形而去。<a id="a-Ca"></a>渐渐孤行。<a id="a-Cb"></a>途经万里至室罗伐。<a id="a-Cc"></a>如世尊说。<a id="a-Cd"></a>众生业报难可思议。<a id="a-Ce"></a>先所作业悉皆自受。<a id="a-Cf"></a>恶缘斯尽善果方生。<a id="a-Cg"></a>次复前行至逝多林所。<a id="a-Ch"></a>尔时世尊大众围绕。<a id="a-Ci"></a>为说妙法。<a id="a-Cj"></a>彼遥见佛三十二相八十种好。<a id="a-Ck"></a>周遍严身世间无匹。<a id="a-Cl"></a>圆明赫奕超日千光。<a id="a-Cm"></a>如宝山王观者忘倦。<a id="a-Cn"></a>女极瞻仰遂得本心。<a id="a-Co"></a>睹己形容深生羞耻。<a id="a-Cp"></a>即便坐地不敢游行。<a id="a-Cq"></a>于一切时如来大师无不知见。<a id="a-Cr"></a>恒起大悲饶益一切。<a id="a-Cs"></a>于救护中最为第一。<a id="a-Ct"></a>最为雄猛无有二言。<a id="a-Cu"></a>依定慧住显发三明。<a id="a-Cv"></a>善修三学善调三业。<a id="a-Cw"></a>渡四瀑流安四神足。<a id="a-Cx"></a>于长夜中修四摄行。<a id="a-Cy"></a>舍除五盖远离五支超越五道。<a id="a-Cz"></a>六根具足六度圆满。<a id="a-D0"></a>七财普施开七觉花。<a id="a-D1"></a>离于八难乐八正路。<a id="a-D2"></a>永断九结明闲九定。<a id="a-D3"></a>满足十力名闻十方。<a id="a-D4"></a>于诸自在最为殊胜。<a id="a-D5"></a>得法无畏降伏魔怨。<a id="a-D6"></a>震大雷音作师子吼。<a id="a-D7"></a>昼夜六时常以佛眼。<a id="a-D8"></a>观诸世间谁增谁减。<a id="a-D9"></a>谁遭苦厄谁向恶趣。<a id="a-DA"></a>谁陷欲泥谁能受化。<a id="a-DB"></a>作何方便拔济令出。<a id="a-DC"></a>无圣财者令得圣财。<a id="a-DD"></a>以智安膳那破无明膜。<a id="a-DE"></a>无善根者令种善根。<a id="a-DF"></a>有善根者令得增长。<a id="a-DG"></a>置人天路安隐无碍趣涅槃城如有颂言。</p>
  <p id="aDH">假使大海潮　　或失于期限</p>
  <p id="aDI">佛于所化者　　济度不过时</p>
  <p id="aDJ">佛于诸有情　　慈悲不舍离</p>
  <p id="aDK">思济其苦难　　如母牛随犊</p>
  <p id="aDL">尔时世尊告阿难陀曰。<a id="a-DM"></a>汝向众外可以上衣授与商主之妇瘦瞿答弥。<a id="a-DN"></a>令其披着将来听法。<a id="a-DO"></a>时具寿阿难陀奉佛教已。<a id="a-DP"></a>即行诣彼舍衣覆之将至佛所礼双足已退坐一面。<a id="a-DQ"></a>如来大师观彼根性随机说法。<a id="a-DR"></a>于四谛理令其解悟。<a id="a-DS"></a>以智金刚杵摧二十种有身见山。<a id="a-DT"></a>获预流果。<a id="a-DU"></a>既得果已便从座起。<a id="a-DV"></a>合掌向佛叹未曾有。<a id="a-DW"></a>白言世尊。<a id="a-DX"></a>唯愿慈悲。<a id="a-DY"></a>许我于佛法律舍俗出家。<a id="a-DZ"></a>成苾刍尼而修梵行。<a id="a-Da"></a>世尊知已付与大世主。<a id="a-Db"></a>彼既得已即令出家。<a id="a-Dc"></a>并授近圆教读毗奈耶。<a id="a-Dd"></a>如法教诲。<a id="a-De"></a>彼即策勤一心无倦。<a id="a-Df"></a>观知五趣轮转不停。<a id="a-Dg"></a>诸行无常毕归磨灭。<a id="a-Dh"></a>断三界惑破五趣轮。<a id="a-Di"></a>证得阿罗汉果。<a id="a-Dj"></a>三明六通具八解脱。<a id="a-Dk"></a>得如实知。<a id="a-Dl"></a>我生已尽梵行已立。<a id="a-Dm"></a>所作已办不受后有。<a id="a-Dn"></a>心无障碍如手撝空。<a id="a-Do"></a>刀割香涂爱憎不起。<a id="a-Dp"></a>观金与土等无有异。<a id="a-Dq"></a>于诸名利无不弃舍。<a id="a-Dr"></a>释梵诸天悉皆恭敬。<a id="a-Ds"></a>尔时世尊告诸苾刍。<a id="a-Dt"></a>于我弟子苾刍尼中。<a id="a-Du"></a>瘦瞿答弥持律第一。<a id="a-Dv"></a>是时诸尼闻佛记已。<a id="a-Dw"></a>有诸尼众。<a id="a-Dx"></a>诣瘦瞿答弥听其说法。<a id="a-Dy"></a>时瞿答弥欲令诸尼生厌离故。<a id="a-Dz"></a>即便为说本业因缘。<a id="a-E0"></a>诸尼闻已便向苾刍广说其事。<a id="a-E1"></a>后于异时瘦瞿答弥来礼佛足。<a id="a-E2"></a>诸苾刍见共相耳语说彼业缘。<a id="a-E3"></a>时瘦瞿答弥礼佛足已奉辞而去。</p>
  <p id="aE4">尔时世尊知而故问阿难陀曰。<a id="a-E5"></a>是诸苾刍共相耳语为说何事。<a id="a-E6"></a>时阿难陀以缘白佛。<a id="a-E7"></a>佛告阿难陀。<a id="a-E8"></a>众生业报难可思议。<a id="a-E9"></a>由心造作一切世间。<a id="a-EA"></a>皆因业生依业而住。<a id="a-EB"></a>凡自作业当受其报。<a id="a-EC"></a>时诸苾刍咸皆有疑。<a id="a-ED"></a>请世尊曰。<a id="a-EE"></a>大德世尊。<a id="a-EF"></a>此瘦瞿答弥先作何业。<a id="a-EG"></a>夫被蛇蜇而死。<a id="a-EH"></a>一子野干所害。<a id="a-EI"></a>一子溺水而亡。<a id="a-EJ"></a>父母亲知咸遭霹雳。<a id="a-EK"></a>自食子肉心乱癫狂。<a id="a-EL"></a>渐渐游行来诣佛所。<a id="a-EM"></a>善法律中出家近圆。<a id="a-EN"></a>断诸烦恼证阿罗汉。<a id="a-EO"></a>蒙佛授记于尼众中持律第一。<a id="a-EP"></a>佛言汝等苾刍当知。<a id="a-EQ"></a>此尼由先作业。<a id="a-ER"></a>果报熟时皆须自受。<a id="a-ES"></a>非外四大等。<a id="a-ET"></a>乃至说颂。<a id="a-EU"></a>广如余处。<a id="a-EV"></a>汝等苾刍当一心听。<a id="a-EW"></a>往古昔时于一聚落。<a id="a-EX"></a>有长者住大富多财。<a id="a-EY"></a>娶妻经久迥无儿息心怀忧恼。<a id="a-EZ"></a>我有多财了无继嗣。<a id="a-Ea"></a>身亡之后并入官收。<a id="a-Eb"></a>妇问何忧。<a id="a-Ec"></a>夫以事答。<a id="a-Ed"></a>妇作是念。<a id="a-Ee"></a>我今未知由夫薄业我无福耶。<a id="a-Ef"></a>不生子息。<a id="a-Eg"></a>岂非夫主于我情生异念更觅余妻。<a id="a-Eh"></a>亲对我前掌颊而住。<a id="a-Ei"></a>广说愁词我宜自行不劳他遣。<a id="a-Ej"></a>告其夫曰。<a id="a-Ek"></a>我有恶业不怀男女。<a id="a-El"></a>可更觅妇男女当生。<a id="a-Em"></a>报言贤首。<a id="a-En"></a>汝岂不闻。<a id="a-Eo"></a>家有二妇欲将冷水饮麨无由。<a id="a-Ep"></a>于其宅中常为斗诤。<a id="a-Eq"></a>共相恼乱无有停歇。<a id="a-Er"></a>妻作矫情。<a id="a-Es"></a>报言圣子。<a id="a-Et"></a>宜可娶来。<a id="a-Eu"></a>彼若年颜与妹同者。<a id="a-Ev"></a>我便于彼如妹看之。<a id="a-Ew"></a>与女相似如女瞻养。<a id="a-Ex"></a>夫闻此语遂更求妻。<a id="a-Ey"></a>于异聚落有一长者。<a id="a-Ez"></a>妻生一女复有二子。<a id="a-F0"></a>女既长大父母并亡。<a id="a-F1"></a>其人遂来至二弟处求姊为妻。<a id="a-F2"></a>彼便见与作大礼仪共相婚媾。<a id="a-F3"></a>人皆法尔得新忘旧不念前妻。<a id="a-F4"></a>旧妇腹中先有恶病不生男女。<a id="a-F5"></a>见夫弃掷极生嫉妒。<a id="a-F6"></a>因即病差便即有娠。<a id="a-F7"></a>报夫主曰。<a id="a-F8"></a>我今有娠君当喜庆。<a id="a-F9"></a>夫曰贤首。<a id="a-FA"></a>汝若生子。<a id="a-FB"></a>我殁世后得为继嗣自作家主。<a id="a-FC"></a>妇曰诚如所说。<a id="a-FD"></a>君之后妻若不药我堕胎必有斯理。<a id="a-FE"></a>夫曰贤首。<a id="a-FF"></a>我先语汝。<a id="a-FG"></a>家有两妇定相恼乱。<a id="a-FH"></a>汝今无事早发斯言。<a id="a-FI"></a>妇便默尔。<a id="a-FJ"></a>月满生儿。<a id="a-FK"></a>母便念曰。<a id="a-FL"></a>此子幸蒙天缘得生。<a id="a-FM"></a>必被后妻之所损害。<a id="a-FN"></a>我今付彼令养为儿。<a id="a-FO"></a>作是念已语后妻曰。<a id="a-FP"></a>小妹。<a id="a-FQ"></a>此儿与汝共作养育。<a id="a-FR"></a>俱为己子情勿间然。<a id="a-FS"></a>彼言善事遂共恩养。<a id="a-FT"></a>未经多时遂生恶意。<a id="a-FU"></a>作如是念。<a id="a-FV"></a>此非我子岂继我家。<a id="a-FW"></a>若长成日。<a id="a-FX"></a>母作夫人子为曹主。<a id="a-FY"></a>我充婢使。<a id="a-FZ"></a>此必无疑。<a id="a-Fa"></a>何用养怨宜当早杀。<a id="a-Fb"></a>既生恶念如火益薪其焰转炽。<a id="a-Fc"></a>怀毒恶心亦复如是。<a id="a-Fd"></a>遂以竹签刺儿喉内。<a id="a-Fe"></a>子患楚痛极苦号啼。<a id="a-Ff"></a>问后母曰。<a id="a-Fg"></a>何意孩子悲啼。<a id="a-Fh"></a>答言不知。<a id="a-Fi"></a>母即抱持哀怜抚拍。<a id="a-Fj"></a>子怀苦楚啼泣更增。<a id="a-Fk"></a>即便以奶置彼口中。<a id="a-Fl"></a>方见竹签惊忙拔出。<a id="a-Fm"></a>其儿因此便即命终母怀痛切悲啼号哭槌胸叫唤。<a id="a-Fn"></a>亲邻来集问其所以。<a id="a-Fo"></a>答言我儿后母嫉妒。<a id="a-Fp"></a>竹签其口苦楚命终。<a id="a-Fq"></a>亲邻闻已悉皆惊集。<a id="a-Fr"></a>问言何意啼泪交流。<a id="a-Fs"></a>具以事答。<a id="a-Ft"></a>远近邻伍诸人咸萃。<a id="a-Fu"></a>共嗔后母。<a id="a-Fv"></a>告言小儿无过。<a id="a-Fw"></a>何因苦杀。<a id="a-Fx"></a>彼既闻已槌胸作誓。<a id="a-Fy"></a>我若嫉心杀此儿者。<a id="a-Fz"></a>当令夫主毒蛇蜇死。<a id="a-G0"></a>一子野干所害。<a id="a-G1"></a>一子溺水而亡。<a id="a-G2"></a>父母亲知咸遭霹雳。<a id="a-G3"></a>我食子肉心乱癫狂。<a id="a-G4"></a>赤体游行无所知觉。<a id="a-G5"></a>汝等苾刍于意云何。<a id="a-G6"></a>其长者后妻岂异人乎。<a id="a-G7"></a>此瘦瞿答弥尼是。<a id="a-G8"></a>由彼往昔极毒害心。<a id="a-G9"></a>杀他儿子重为言誓。<a id="a-GA"></a>由此业故夫被蛇蜇。<a id="a-GB"></a>一子野干所害。<a id="a-GC"></a>一子溺水而亡父母亲知咸遭霹雳。<a id="a-GD"></a>自食子肉心乱癫狂。<a id="a-GE"></a>露形而去无所觉知。<a id="a-GF"></a>又诸苾刍乃往迦葉波佛时。<a id="a-GG"></a>此瘦瞿答弥于彼佛法出家为尼。<a id="a-GH"></a>乃至命终修治梵行无所证获。<a id="a-GI"></a>依止一尼为邬波驮耶。<a id="a-GJ"></a>彼佛法中持律第一。<a id="a-GK"></a>彼佛世尊亦与授记。<a id="a-GL"></a>瘦瞿答弥临终发愿。<a id="a-GM"></a>我于迦葉波如来无上等觉教法之中。<a id="a-GN"></a>至尽形寿修治梵行。<a id="a-GO"></a>所有善根如迦葉波佛授摩纳婆。<a id="a-GP"></a>当来之世人百岁时。<a id="a-GQ"></a>得成正觉名释迦牟尼。<a id="a-GR"></a>我愿于彼如来法中而得出家。<a id="a-GS"></a>断诸烦恼证阿罗汉。<a id="a-GT"></a>如迦葉波佛说我邬波驮耶。<a id="a-GU"></a>于诸尼中持律第一。<a id="a-GV"></a>我亦如是蒙佛记为持律第一。<a id="a-GW"></a>时诸苾刍复白佛言。<a id="a-GX"></a>大德。<a id="a-GY"></a>彼之父母。<a id="a-GZ"></a>先作何业咸遭霹雳。<a id="a-Ga"></a>夫造何罪被毒蛇蜇。<a id="a-Gb"></a>二子何愆。<a id="a-Gc"></a>一被野干损害。<a id="a-Gd"></a>一为溺水而亡。<a id="a-Ge"></a>佛告苾刍各自作业。<a id="a-Gf"></a>皆悉成熟。<a id="a-Gg"></a>广如前说。<a id="a-Gh"></a>汝等苾刍当一心听。<a id="a-Gi"></a>此贤劫中人寿二万岁时。<a id="a-Gj"></a>有迦葉波如来应正等觉。<a id="a-Gk"></a>十号具足出现于世。<a id="a-Gl"></a>在婆罗痆斯仙人堕处施鹿林中尔时于此城中。<a id="a-Gm"></a>有一长者大富多财。<a id="a-Gn"></a>去城不远。<a id="a-Go"></a>于河彼岸造一住处。<a id="a-Gp"></a>诸方僧来咸住于此。<a id="a-Gq"></a>长者以财付与村人令其兴易。<a id="a-Gr"></a>时有一人三度将财并皆散失。<a id="a-Gs"></a>长者唤问汝无智慧。<a id="a-Gt"></a>三度将财并皆散失。<a id="a-Gu"></a>若不还我不放汝归。<a id="a-Gv"></a>答言长者。<a id="a-Gw"></a>更容一度将财兴易。<a id="a-Gx"></a>若不总还夫妻二子没为奴婢。<a id="a-Gy"></a>遂作明契。<a id="a-Gz"></a>长者与财。<a id="a-H0"></a>复还散失。<a id="a-H1"></a>长者即便收其夫妻及子。<a id="a-H2"></a>充寺净人在城居止。<a id="a-H3"></a>每日渡河向寺供给。<a id="a-H4"></a>身常煮饭。<a id="a-H5"></a>妻及二子杂营诸味。<a id="a-H6"></a>时有罗汉苾刍知僧捡挍。<a id="a-H7"></a>时逢天雨河水泛溢。<a id="a-H8"></a>夫妻及子并皆不至。<a id="a-H9"></a>时阿罗汉怪其不来。<a id="a-HA"></a>即往告曰。<a id="a-HB"></a>日时将至何故不行。<a id="a-HC"></a>欲令众僧悉皆阙食。<a id="a-HD"></a>闻是语已悉生嗔恚。<a id="a-HE"></a>父母亲识闻已咒言。<a id="a-HF"></a>彼人无事共相苦切。<a id="a-HG"></a>何故不遭霹雳而死。<a id="a-HH"></a>夫作是语此在路来。<a id="a-HI"></a>何不被毒蛇蜇死。<a id="a-HJ"></a>一子复言。<a id="a-HK"></a>何不溺水而死。<a id="a-HL"></a>一子又言。<a id="a-HM"></a>何不被野干所杀。<a id="a-HN"></a>汝等苾刍勿生余念。<a id="a-HO"></a>往时净人者岂异人乎。<a id="a-HP"></a>即夫妻是。<a id="a-HQ"></a>彼父母等即霹雳死者是。<a id="a-HR"></a>彼时夫者即被蛇蜇死者是。<a id="a-HS"></a>彼时二子者即溺水死。<a id="a-HT"></a>及野干害者是。<a id="a-HU"></a>此等皆由过去于罗汉处以毒害心出粗恶语。<a id="a-HV"></a>皆受斯报。<a id="a-HW"></a>汝等苾刍。<a id="a-HX"></a>由是因缘。<a id="a-HY"></a>我常宣说黑业得黑报。<a id="a-HZ"></a>白业得白报。<a id="a-Ha"></a>杂业得杂报。<a id="a-Hb"></a>汝等应当勤修白业。<a id="a-Hc"></a>离黑杂业。<a id="a-Hd"></a>时诸苾刍闻佛所说。<a id="a-He"></a>皆大欢喜信受奉行。<a id="a-Hf"></a>顶礼佛足奉辞而去。</p>
  <p id="aHg">缘处同前。<a id="a-Hh"></a>尔时愚痴恶生释子无辜咸被诛戮。<a id="a-Hi"></a>释女尊亲兄弟姊妹。<a id="a-Hj"></a>及以夫主悉皆丧灭各怀忧苦。<a id="a-Hk"></a>于佛所说善法律中来求出家。<a id="a-Hl"></a>得出家已。<a id="a-Hm"></a>譬如铃向忧想渐除。<a id="a-Hn"></a>后为欲缠烦恼还盛不能禁止。<a id="a-Ho"></a>如世尊说。<a id="a-Hp"></a>大黑毒蛇有五过失云何为五。<a id="a-Hq"></a>一者多嗔。<a id="a-Hr"></a>二者结恨。<a id="a-Hs"></a>三者怨仇。<a id="a-Ht"></a>四者无恩。<a id="a-Hu"></a>五者恶毒。<a id="a-Hv"></a>女人亦尔。<a id="a-Hw"></a>嗔恨多仇无恩恶毒。<a id="a-Hx"></a>女人毒者。<a id="a-Hy"></a>谓有一类多欲染心。<a id="a-Hz"></a>时诸释女苾刍尼共集议论。<a id="a-I0"></a>往吐罗难陀苾刍尼所。<a id="a-I1"></a>到已顶礼一边而坐。<a id="a-I2"></a>白言圣者。<a id="a-I3"></a>欲心烦恼实难禁制。<a id="a-I4"></a>常恼女人。<a id="a-I5"></a>云何能止。<a id="a-I6"></a>报言姊妹。<a id="a-I7"></a>更欲何为。<a id="a-I8"></a>汝等少年可舍学处。<a id="a-I9"></a>宜觅商人少年男子。<a id="a-IA"></a>多有财者共作交通。<a id="a-IB"></a>烦恼欲心自然止息。<a id="a-IC"></a>我若少年共汝同去。<a id="a-ID"></a>诸尼闻已礼足而还。<a id="a-IE"></a>遂更共议诸姊妹等。<a id="a-IF"></a>圣者吐罗难陀作如是语。<a id="a-IG"></a>我等云何欲为安处。<a id="a-IH"></a>或有说言。<a id="a-II"></a>吐罗难陀所言极善。<a id="a-IJ"></a>我等宜行求觅其事。<a id="a-IK"></a>或有说言。<a id="a-IL"></a>诸姊妹。<a id="a-IM"></a>女人于佛善说法中。<a id="a-IN"></a>得出家者甚为难遇。<a id="a-IO"></a>宜可往问圣者瘦瞿答弥。<a id="a-IP"></a>咸云可尔。<a id="a-IQ"></a>即共诣彼顶礼双足。<a id="a-IR"></a>白言圣者。<a id="a-IS"></a>欲心烦恼实难禁制。<a id="a-IT"></a>常恼女人。<a id="a-IU"></a>我等云何方便能止。<a id="a-IV"></a>报言诸妹。<a id="a-IW"></a>勿道欲名。<a id="a-IX"></a>何以故。<a id="a-IY"></a>其味甚少过患极多。<a id="a-IZ"></a>如世尊说。<a id="a-Ia"></a>诸有智人。<a id="a-Ib"></a>于淫欲处知有五失。<a id="a-Ic"></a>故不应为。<a id="a-Id"></a>云何为五。<a id="a-Ie"></a>一者观欲少味多过常有众苦。<a id="a-If"></a>二者行欲之时常被缠缚。<a id="a-Ig"></a>三者行欲之人永无厌足。<a id="a-Ih"></a>四者行欲之人无恶不造。<a id="a-Ii"></a>五者于诸欲境诸佛世尊及声闻众。<a id="a-Ij"></a>并诸胜人得正见者。<a id="a-Ik"></a>以无量门说欲过失。<a id="a-Il"></a>是故智者不应习欲。<a id="a-Im"></a>又复智人知出家者。<a id="a-In"></a>有五胜利。<a id="a-Io"></a>云何为五。<a id="a-Ip"></a>一者出家功德是我自利不共他有。<a id="a-Iq"></a>是故智者应求出家。<a id="a-Ir"></a>二者自知我是卑下之人被他驱使。<a id="a-Is"></a>既出家后受人供养礼拜称赞。<a id="a-It"></a>是故智者应求出家。<a id="a-Iu"></a>三者从此命终当生天上离三恶道。<a id="a-Iv"></a>是故智者应求出家。<a id="a-Iw"></a>四者由舍俗故出离生死。<a id="a-Ix"></a>当得安隐无上涅槃。<a id="a-Iy"></a>是故智者应求出家。<a id="a-Iz"></a>五者常为诸佛及声闻众。<a id="a-J0"></a>诸胜上人之所赞叹。<a id="a-J1"></a>是故智者应求出家。<a id="a-J2"></a>汝等应可观斯利益。<a id="a-J3"></a>以殷重心舍诸俗网求大功德。<a id="a-J4"></a>汝等姊妹。<a id="a-J5"></a>为当欲闻我于先世习欲之时所有过患。<a id="a-J6"></a>为于今生习欲苦恼。<a id="a-J7"></a>诸尼答曰。<a id="a-J8"></a>且止先世愿说今生。<a id="a-J9"></a>时瘦瞿答弥即宣说。<a id="a-JA"></a>自一生来丧失父母。<a id="a-JB"></a>夫主儿子死亡。<a id="a-JC"></a>并食子肉生入墓中。<a id="a-JD"></a>癫狂迷乱次第为说。<a id="a-JE"></a>诸尼闻已悉皆愁怖身毛惊竖。<a id="a-JF"></a>便用心听视瘦瞿答弥面。<a id="a-JG"></a>时瞿答弥观其根性随机说法。<a id="a-JH"></a>于四圣谛令彼开悟。<a id="a-JI"></a>彼等闻法获预流果。<a id="a-JJ"></a>广如前说。<a id="a-JK"></a>既得果已白瘦瞿答弥。<a id="a-JL"></a>几将失我。<a id="a-JM"></a>被吐罗难陀陷欲泥中永沉生死。<a id="a-JN"></a>瘦瞿答弥问曰。<a id="a-JO"></a>彼作何事。<a id="a-JP"></a>即具陈如上。<a id="a-JQ"></a>报曰姊妹。<a id="a-JR"></a>知欲如何。<a id="a-JS"></a>彼为恶行损坏佛法。<a id="a-JT"></a>少欲诸尼共生嫌耻。<a id="a-JU"></a>云何苾刍尼令他舍学与俗交通。<a id="a-JV"></a>时苾刍尼白诸苾刍。<a id="a-JW"></a>苾刍以缘白佛。<a id="a-JX"></a>佛言苾刍尼不应教他舍其学处劝令归俗。<a id="a-JY"></a>若相劝者得吐罗底也罪。</p>
  <p id="aJZ">缘处同前。<a id="a-Ja"></a>尔时有一苾刍尼诃骂苾刍。<a id="a-Jb"></a>苾刍羞耻便即默然。<a id="a-Jc"></a>时诸苾刍以缘白佛。<a id="a-Jd"></a>佛言苾刍尼不应诃骂苾刍。<a id="a-Je"></a>若犯者得越法罪。<a id="a-Jf"></a>如尼不得诃骂苾刍。<a id="a-Jg"></a>如是亦复不应诃骂苾刍尼及正学女求寂男求寂女。<a id="a-Jh"></a>如是下三众。<a id="a-Ji"></a>各低头不应诃骂五众。<a id="a-Jj"></a>皆得越法罪。</p>
 </body>
</html>