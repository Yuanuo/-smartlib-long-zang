<!doctype html>
<html id="z3IBV4dpW" data-ver="889">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第二十七</h1>
  <p id="a2">第六门第四子摄颂之余明大药事。</p>
  <p id="a3">尔时世尊。<a id="a-4"></a>以其无上神通变化利益之法。<a id="a-5"></a>降诸外道皆令退散。<a id="a-6"></a>默无所说逃窜边方。<a id="a-7"></a>时诸苾刍见是事已。<a id="a-8"></a>咸皆有疑请世尊曰。<a id="a-9"></a>如来大师以神通力。<a id="a-A"></a>然正法炬摧妄见幢。<a id="a-B"></a>降伏邪徒实成希有。<a id="a-C"></a>善哉大圣不可思议。<a id="a-D"></a>能作如是大利益事。<a id="a-E"></a>世尊告曰。<a id="a-F"></a>汝等应知。<a id="a-G"></a>如我今者已舍三毒。<a id="a-H"></a>具一切智得大自在。<a id="a-I"></a>到于彼岸获无上果。<a id="a-J"></a>调御丈夫为人天师。<a id="a-K"></a>令彼退散未成希有。<a id="a-L"></a>何以故。<a id="a-M"></a>我念过去未离染欲。<a id="a-N"></a>嗔恚愚痴生老病死。<a id="a-O"></a>忧悲苦恼具缠缚时。<a id="a-P"></a>尚能降彼六师眷属不敢酬答。<a id="a-Q"></a>逃窜边方乃至沦没。<a id="a-R"></a>汝等苾刍宜应谛听。<a id="a-S"></a>乃往过去有鞞提醯国。<a id="a-T"></a>王名善生。<a id="a-U"></a>以法化世。<a id="a-V"></a>广如余说。<a id="a-W"></a>时王夫人容貌端严王极爱宠。<a id="a-X"></a>及诞一子。<a id="a-Y"></a>人皆乐见。<a id="a-Z"></a>此子福力于其国中。<a id="a-a"></a>风雨顺时谷稼丰稔饮食易得。<a id="a-b"></a>经三七日乃命亲属方为立名。<a id="a-c"></a>王作是念。<a id="a-d"></a>此儿生已饮食易得。<a id="a-e"></a>应与此儿名足饮食。<a id="a-f"></a>即以此子付八养母如法供给。<a id="a-g"></a>至年长大世间技艺悉皆通达。<a id="a-h"></a>勇健忠良人无过者。<a id="a-i"></a>彼大夫人恃子之势颇生怠慢。<a id="a-j"></a>王有教令多不顺从。<a id="a-k"></a>王由是事每有忧色。<a id="a-l"></a>时大臣等见王不悦。<a id="a-m"></a>白言。<a id="a-n"></a>大王何故似怀忧悒。<a id="a-o"></a>王即为臣具说其事。<a id="a-p"></a>臣曰若如是者。<a id="a-q"></a>何不更娶调柔具贤德者。<a id="a-r"></a>令大夫人渐亦和顺。<a id="a-s"></a>王曰于何处取。<a id="a-t"></a>臣曰邻国王女宜可娶之。<a id="a-u"></a>王曰彼有宿嫌如何婚娶。<a id="a-v"></a>臣曰善作方便令彼相亲。<a id="a-w"></a>王且安心。<a id="a-x"></a>臣往观察。<a id="a-y"></a>大臣即去见邻国王。<a id="a-z"></a>既至彼已问其婚事。<a id="a-10"></a>彼王闻已报大臣曰。<a id="a-11"></a>若作婚姻可先立要。<a id="a-12"></a>我女生子立作储君。<a id="a-13"></a>不相违者我当妻与。<a id="a-14"></a>大臣答曰。<a id="a-15"></a>伏从王命。<a id="a-16"></a>王曰卿可还国报彼王知。<a id="a-17"></a>许斯要者重来相见。<a id="a-18"></a>答曰册国太子皆由大臣。<a id="a-19"></a>既有诚言敢有差二。<a id="a-1A"></a>遣信白王。<a id="a-1B"></a>时王闻已。<a id="a-1C"></a>备礼迎归情甚相得。<a id="a-1D"></a>王曰此女调柔极相恭顺。<a id="a-1E"></a>问言今何所欲。<a id="a-1F"></a>即便合掌白言。<a id="a-1G"></a>大王若赐愿者。<a id="a-1H"></a>我若生子请作储君。<a id="a-1I"></a>王闻是言遂生忧恼。<a id="a-1J"></a>作如是念。<a id="a-1K"></a>今此所求我若许者。<a id="a-1L"></a>足食王子勇健忠良。<a id="a-1M"></a>多闲技艺容貌超绝举世无双。<a id="a-1N"></a>云何弃此别有建立。<a id="a-1O"></a>我于今时诚难取舍。<a id="a-1P"></a>未即相答。<a id="a-1Q"></a>于时大臣观王容色知有忧念。<a id="a-1R"></a>白言大王。<a id="a-1S"></a>何故忧色。<a id="a-1T"></a>王便以事具告大臣。<a id="a-1U"></a>臣曰此不足忧。<a id="a-1V"></a>我先求婚已共立要。<a id="a-1W"></a>今随所欲勿间彼情。<a id="a-1X"></a>未审夫人非石女不。<a id="a-1Y"></a>设令生者男女未知。<a id="a-1Z"></a>彼所愿求王今宜顺。<a id="a-1a"></a>王告夫人随汝所愿。<a id="a-1b"></a>于后不久夫人生子端正异常。<a id="a-1c"></a>三七日后方与立字。<a id="a-1d"></a>诸亲共问今此孩儿欲立何名。<a id="a-1e"></a>王曰此子未生已求王位。<a id="a-1f"></a>应与立字号曰求王。<a id="a-1g"></a>付母八人令其供侍。<a id="a-1h"></a>年渐长大仍未策立。<a id="a-1i"></a>夫人本国怪王违信。<a id="a-1j"></a>即遣使人来报王曰。<a id="a-1k"></a>先有盟要我女生子立作储君今正是时请存言信。<a id="a-1l"></a>若不尔者我严四兵必相讨伐。<a id="a-1m"></a>王闻惊怖计无所出生大忧愁。<a id="a-1n"></a>臣曰王何忧色。<a id="a-1o"></a>王即具告臣。<a id="a-1p"></a>臣言大王更无余计。<a id="a-1q"></a>宜立求王以为太子。<a id="a-1r"></a>足食王子宜即可除。<a id="a-1s"></a>王曰不应如是作非法言。<a id="a-1t"></a>我曾闻有杀父之子。<a id="a-1u"></a>未曾见说杀子之父。<a id="a-1v"></a>此不仁事非我所为。<a id="a-1w"></a>臣曰不能杀者所为残害。<a id="a-1x"></a>王曰此与断命事亦何别。<a id="a-1y"></a>臣曰如其不然请远驱摈。<a id="a-1z"></a>王曰善人无罪何事迁流。<a id="a-20"></a>臣曰欲求其过岂不易得。<a id="a-21"></a>然此王子且立储君太子足食自当知也。<a id="a-22"></a>时王即便选择吉日。<a id="a-23"></a>立彼求王以为太子。<a id="a-24"></a>足食知已遂作是念。<a id="a-25"></a>王弃于我住必见诛。<a id="a-26"></a>遂谒其母具陈此意。<a id="a-27"></a>我今欲向半遮罗国冀延形命。<a id="a-28"></a>母闻是语心如箭射。<a id="a-29"></a>前抱儿颈惊惶悲涕。<a id="a-2A"></a>即以伽他告其子曰。</p>
  <p id="a2B">汝本坐卧高床褥　　所著衣服并鲜华</p>
  <p id="a2C">云何独去向他方　　粗衣寝地能存活</p>
  <p id="a2D">汝比睡觉常安隐　　凉宫绮观任游从</p>
  <p id="a2E">云何寒热冒饥肤　　野外飘零独辛苦</p>
  <p id="a2F">王宫象马任乘骑　　珍羞美膳随时食</p>
  <p id="a2G">上妙衣服袪寒暑　　云何弃此往穷林</p>
  <p id="a2H">鼓乐弦歌恒递奏　　能令听者悦心神</p>
  <p id="a2I">众人敬仰镇随从　　汝独怀忧欲何去</p>
  <p id="a2J">王子答曰。</p>
  <p id="a2K">谁恒受安乐　　谁复常艰苦</p>
  <p id="a2L">厄屈人皆有　　倚伏必相随</p>
  <p id="a2M">苦乐更迁变　　常如星汉回</p>
  <p id="a2N">会合忧苦生　　世法皆如是</p>
  <p id="a2O">是时王子以如是等悲苦言辞。<a id="a-2P"></a>白其母已即便辞去往半遮罗将至彼国。<a id="a-2Q"></a>苦于饥渴遂往路边树下停息。<a id="a-2R"></a>四顾恾然偃卧而睡。<a id="a-2S"></a>时半遮罗大臣因有行次。<a id="a-2T"></a>至王子所察其仪范有异常伦。<a id="a-2U"></a>伫立久之触令睡觉。<a id="a-2V"></a>问曰汝是何人。<a id="a-2W"></a>谁家之子。<a id="a-2X"></a>答曰我是鞞提醯国王之子名足饮食。<a id="a-2Y"></a>报曰何故来此。<a id="a-2Z"></a>王子即便以事具答近臣知已引至王所。<a id="a-2a"></a>白言大王。<a id="a-2b"></a>此是善生。<a id="a-2c"></a>王子名足饮食。<a id="a-2d"></a>其父立少废长出奔于此。<a id="a-2e"></a>王遂唤问子。<a id="a-2f"></a>时王子具以缘白。<a id="a-2g"></a>王既闻已悲喜交集。<a id="a-2h"></a>欢喜慰喻广赐封邑以女妻之。<a id="a-2i"></a>未经多时生一男子。<a id="a-2j"></a>容仪可爱众叹希奇。<a id="a-2k"></a>诞生之日令王国中饮食易得。<a id="a-2l"></a>乃命宗亲与其立字此是足食王子之胤。<a id="a-2m"></a>才生之后多足饮食。<a id="a-2n"></a>应号此儿名多足食。<a id="a-2o"></a>王付八母令其瞻侍。<a id="a-2p"></a>后既长大才艺遍通。<a id="a-2q"></a>足食王子寻便殒逝。<a id="a-2r"></a>妃常追悼悲不自胜。<a id="a-2s"></a>王见如是即便念曰。<a id="a-2t"></a>女人之性皆念丈夫我今宜可改醮大臣。<a id="a-2u"></a>并息随去。<a id="a-2v"></a>既至被家欢怀得意。<a id="a-2w"></a>近大臣家有鸡栖宿。<a id="a-2x"></a>相师见已作如是语。<a id="a-2y"></a>若其有人食此鸡者当得为王。<a id="a-2z"></a>大臣闻已不问相师。<a id="a-30"></a>便杀其鸡谓其妻曰。<a id="a-31"></a>汝可营膳待我朝还。<a id="a-32"></a>夫人即令烹煮。<a id="a-33"></a>时多足食从学堂来不见其母。<a id="a-34"></a>为饥所逼见有沸铛。<a id="a-35"></a>便作是念。<a id="a-36"></a>我母未来。<a id="a-37"></a>暂观铛内有可食不。<a id="a-38"></a>遂见鸡头即便截取以充小食。<a id="a-39"></a>母既来至。<a id="a-3A"></a>问言食未。<a id="a-3B"></a>答曰且食鸡头。<a id="a-3C"></a>母即与食令归学所。<a id="a-3D"></a>大臣既至云我须食。<a id="a-3E"></a>夫人与肉不见鸡头即问其故。<a id="a-3F"></a>答曰儿来食讫。<a id="a-3G"></a>臣作是念。<a id="a-3H"></a>为全食肉方得为王。<a id="a-3I"></a>为少亦得。<a id="a-3J"></a>既生疑念便于行路。<a id="a-3K"></a>访问相师见而告曰。<a id="a-3L"></a>仁于先时作如是记。<a id="a-3M"></a>若食鸡肉便得为王。<a id="a-3N"></a>为当全食。<a id="a-3O"></a>少食亦得。<a id="a-3P"></a>答曰虽不全食。<a id="a-3Q"></a>食头即得。<a id="a-3R"></a>若其有人已食鸡头。<a id="a-3S"></a>若杀彼人取头食者亦得为王。<a id="a-3T"></a>大臣闻已便作是念。<a id="a-3U"></a>可杀此儿取头充食。<a id="a-3V"></a>若母不知此事难作。<a id="a-3W"></a>先当问母其意如何。<a id="a-3X"></a>后因语次戏问妻曰。<a id="a-3Y"></a>夫主与子欲谁为王。<a id="a-3Z"></a>其妇闻说遂生猜虑。<a id="a-3a"></a>作如是念。<a id="a-3b"></a>我今若道以子为王。<a id="a-3c"></a>此人即便弃掷于我。<a id="a-3d"></a>今时宜可顺彼为言。<a id="a-3e"></a>答曰宁使夫主为王。<a id="a-3f"></a>此之女人聪明解慧豫审先机。<a id="a-3g"></a>云此大臣为鸡头故欲杀我子。<a id="a-3h"></a>今正是时须为防护。<a id="a-3i"></a>可共豫计勿使身危。<a id="a-3j"></a>即于屏处报其子曰。<a id="a-3k"></a>汝食鸡头。<a id="a-3l"></a>父欲相杀。<a id="a-3m"></a>可舍此国向鞞提醯。<a id="a-3n"></a>彼即是汝祖宗旧处。<a id="a-3o"></a>亲姻眷属并悉现存。<a id="a-3p"></a>汝若至彼必受安乐。<a id="a-3q"></a>子闻告已俯仰辞母。<a id="a-3r"></a>往鞞提醯欲至彼城。<a id="a-3s"></a>于一树下困乏而睡。<a id="a-3t"></a>于时求王身婴重病因即命终。<a id="a-3u"></a>彼国旧法若未立嗣王。<a id="a-3v"></a>灵舆不出。<a id="a-3w"></a>王无后嗣不知立谁。<a id="a-3x"></a>时诸群臣咸皆访问。<a id="a-3y"></a>谁堪为主我今欲立。<a id="a-3z"></a>时大臣等于树阴下。<a id="a-40"></a>见彼丈夫瑰伟异常人间罕匹。<a id="a-41"></a>日光虽度树影不移。<a id="a-42"></a>众人共观咸叹希有。<a id="a-43"></a>此善男子妙相端严更无过者。<a id="a-44"></a>树影留覆固是非凡。<a id="a-45"></a>可触令寤。<a id="a-46"></a>彼既觉已。<a id="a-47"></a>问诸人曰。<a id="a-48"></a>何故相惊。<a id="a-49"></a>答曰仁合为王故相觉耳。<a id="a-4A"></a>报曰觉王之法岂合如然。<a id="a-4B"></a>诸人问曰。<a id="a-4C"></a>其法如何。<a id="a-4D"></a>答曰先奏美音渐令觉悟。<a id="a-4E"></a>群臣闻已作如是念。<a id="a-4F"></a>此非贫子定出高门。<a id="a-4G"></a>即共问曰。<a id="a-4H"></a>仁住何方谁家之子。</p>
  <p id="a4I">时彼王子年虽弱冠。<a id="a-4J"></a>壮气先成如师子王。<a id="a-4K"></a>高声爽亮自述祖宗。<a id="a-4L"></a>告诸人曰。<a id="a-4M"></a>我昔先主名曰善生。<a id="a-4N"></a>子号足饮食。<a id="a-4O"></a>我是其儿。<a id="a-4P"></a>名多足食。<a id="a-4Q"></a>时六大臣闻是语已。<a id="a-4R"></a>皆生踊跃咸云。<a id="a-4S"></a>我等今者还得本王。<a id="a-4T"></a>盛备威仪广陈音乐。<a id="a-4U"></a>千军万众从入城中。<a id="a-4V"></a>灌顶称王化洽黎庶。<a id="a-4W"></a>旧多足食斯名遂隐。<a id="a-4X"></a>由宗重起号曰重兴。<a id="a-4Y"></a>年幼为王。<a id="a-4Z"></a>诸臣见慢。<a id="a-4a"></a>所有敕令多不奉行。<a id="a-4b"></a>王于暇日出城游观。<a id="a-4c"></a>聚落居人并皆存问。<a id="a-4d"></a>此等是谁所管封邑。<a id="a-4e"></a>答曰咸是某甲大臣所有。<a id="a-4f"></a>便生念曰。<a id="a-4g"></a>城邑聚落咸属大臣。<a id="a-4h"></a>我虽是王但有宫闱及食而已。<a id="a-4i"></a>自余国产并皆无分。<a id="a-4j"></a>有乖国宪将如之何。<a id="a-4k"></a>时有天神知王所念。<a id="a-4l"></a>空中告曰。<a id="a-4m"></a>王不须忧。<a id="a-4n"></a>于此国中有一都处名曰满财。<a id="a-4o"></a>城内有人名曰圆满。<a id="a-4p"></a>当生一子号为大药。<a id="a-4q"></a>成立之后与王共理。<a id="a-4r"></a>临机制断无远不伏。<a id="a-4s"></a>王极快乐垂拱安神。<a id="a-4t"></a>时王令使往满财城。<a id="a-4u"></a>访问圆满为有为无。<a id="a-4v"></a>若其有者应观彼妻为有娠不。<a id="a-4w"></a>使者受命即往寻求。<a id="a-4x"></a>见其夫主问妇有娠。<a id="a-4y"></a>使还奏曰。<a id="a-4z"></a>是事非谬。<a id="a-50"></a>彼妇怀娠。<a id="a-51"></a>王既闻已即令使去。<a id="a-52"></a>召圆满来善言慰喻。<a id="a-53"></a>即以此城赐为封邑。<a id="a-54"></a>告曰汝妇有娠好须养护勿令伤损。<a id="a-55"></a>月既满已便诞一男。<a id="a-56"></a>形貌端严世间无比。<a id="a-57"></a>三七日后欲为立名。<a id="a-58"></a>诸亲议曰。<a id="a-59"></a>未知此儿欲作何字。<a id="a-5A"></a>母便告曰。<a id="a-5B"></a>我抱宿疹。<a id="a-5C"></a>遍问诸医。<a id="a-5D"></a>虽进汤药竟无瘳损。<a id="a-5E"></a>及怀此子病苦即除。<a id="a-5F"></a>宜与孩儿名为大药。<a id="a-5G"></a>母说颂曰。</p>
  <p id="a5H">于诸患苦中　　大药最为胜</p>
  <p id="a5I">此是药中妙　　可名为大药</p>
  <p id="a5J">后时其父肩擎大药诣池澡浴。<a id="a-5K"></a>于其道上见有鱼骨。<a id="a-5L"></a>谓是宝珠蹴之令出。<a id="a-5M"></a>大药报曰。</p>
  <p id="a5N">见地有鱼骨　　脚蹴谓真珠</p>
  <p id="a5O">自业不肯修　　强觅他遗宝</p>
  <p id="a5P">他所弃鱼骨　　斯非是宝珠</p>
  <p id="a5Q">岂有毗沙门　　弃珠于道上</p>
  <p id="a5R">父将大药既至池已置于岸上脱衣入水。<a id="a-5S"></a>见白鹤鸟在荷叶上。<a id="a-5T"></a>便作是念。<a id="a-5U"></a>我取此鸟。<a id="a-5V"></a>即欲前就鸟遂高飞。<a id="a-5W"></a>大药报曰。</p>
  <p id="a5X">鸟居荷叶上　　见父已高飞</p>
  <p id="a5Y">无宜更近前　　欲取他生命</p>
  <p id="a5Z">又于他日肩持大药。<a id="a-5a"></a>往弶伽河方为洗浴。<a id="a-5b"></a>既至河所置儿岸上。<a id="a-5c"></a>脱衣入河有大铜钵随流东下。<a id="a-5d"></a>时有白鹅蹲踞其上。<a id="a-5e"></a>父见生疑不知何物。<a id="a-5f"></a>顾问其子。<a id="a-5g"></a>大药报曰。</p>
  <p id="a5h">弶伽东注下　　铜钵随流去</p>
  <p id="a5i">白鹅居在上　　斯非是余物</p>
  <p id="a5j">又于他日同前澡浴。<a id="a-5k"></a>持大药去置于岸上。<a id="a-5l"></a>时有澡瓶及草随流浮去鸟居其上。<a id="a-5m"></a>大药同前以颂白父。<a id="a-5n"></a>是时大药既渐龆年。<a id="a-5o"></a>与诸童子一处游戏。<a id="a-5p"></a>众共议曰我等无主。<a id="a-5q"></a>可尊大药为王。<a id="a-5r"></a>大药立已拣诸童子将为辅佐。<a id="a-5s"></a>从是之后朋党日多。<a id="a-5t"></a>时有老婆罗门娶得少妇。<a id="a-5u"></a>客游他乡随路而去。<a id="a-5v"></a>时婆罗门行趣丛薄欲为便利。<a id="a-5w"></a>有一粗人来问女曰。<a id="a-5x"></a>彼是汝父耶祖耶。<a id="a-5y"></a>女曰非父非祖乃是我夫。<a id="a-5z"></a>粗人报曰。<a id="a-60"></a>汝无羞耻不愧友朋。<a id="a-61"></a>于此世间美妙丈夫遍满大地。<a id="a-62"></a>岂可不见因何逐此老婆罗门。<a id="a-63"></a>汝此容华虚令丧失。<a id="a-64"></a>宜应弃彼与我为妻。<a id="a-65"></a>若彼老公来诤讼者。<a id="a-66"></a>于大众所引我为夫。<a id="a-67"></a>其女受言。<a id="a-68"></a>即与粗人随路而去。<a id="a-69"></a>时婆罗门就池洗已。<a id="a-6A"></a>觅妇不得登高四望。<a id="a-6B"></a>见人将去即便急走。<a id="a-6C"></a>至其妇所捉一手牵。<a id="a-6D"></a>时彼粗人亦牵一手。<a id="a-6E"></a>婆罗门曰。<a id="a-6F"></a>汝偷我妇。<a id="a-6G"></a>粗人曰。<a id="a-6H"></a>我能设誓。<a id="a-6I"></a>此是我妻元非汝归。<a id="a-6J"></a>因生斗诤各相牵引。<a id="a-6K"></a>少年强力女被将去。<a id="a-6L"></a>时婆罗门自知无力。<a id="a-6M"></a>冀有相助行于旷野。<a id="a-6N"></a>大叫高声云贼劫妇。<a id="a-6O"></a>是时大药与诸童子戏野林中。<a id="a-6P"></a>闻彼大叫失妇之声。<a id="a-6Q"></a>时诸童子报大药曰。<a id="a-6R"></a>仁既称王有斯非理。<a id="a-6S"></a>叫云失妇。<a id="a-6T"></a>何不相救。<a id="a-6U"></a>大药闻已。<a id="a-6V"></a>即令诸童子执彼三人。<a id="a-6W"></a>问言向争何事。<a id="a-6X"></a>婆罗门曰。<a id="a-6Y"></a>我老无力被贼劫妇。<a id="a-6Z"></a>贼曰此人妄语实是我妻。<a id="a-6a"></a>大药问女。<a id="a-6b"></a>谁是汝夫。<a id="a-6c"></a>彼便指贼此是我夫。<a id="a-6d"></a>是时大药见婆罗门。<a id="a-6e"></a>椎胸懊恼自扑于地。<a id="a-6f"></a>即便伺察验彼真虚。<a id="a-6g"></a>问少年曰。<a id="a-6h"></a>汝于何处将此妇来。<a id="a-6i"></a>答曰从妻舍来。<a id="a-6j"></a>问曰有何饮食。<a id="a-6k"></a>答曰肉羹及饭加以清觞。<a id="a-6l"></a>大药曰。<a id="a-6m"></a>若如是者我观其食以辩真虚。<a id="a-6n"></a>即令以指抉口。<a id="a-6o"></a>竟无一物空见流涎。<a id="a-6p"></a>问婆罗门曰。<a id="a-6q"></a>尔从何来。<a id="a-6r"></a>答曰从妇家来。<a id="a-6s"></a>所食何物。<a id="a-6t"></a>答曰。<a id="a-6u"></a>酪浆及饼。<a id="a-6v"></a>加以萝菔。<a id="a-6w"></a>告言汝可吐出。<a id="a-6x"></a>即便抉出一如所言。<a id="a-6y"></a>大药见已知少是贼。<a id="a-6z"></a>劫彼老妻。<a id="a-70"></a>即与重杖。<a id="a-71"></a>掘地为阱。<a id="a-72"></a>埋之齐咽。<a id="a-73"></a>以孔雀胆书其额上作如是字。<a id="a-74"></a>诸有偷妇贼者准此科罪。<a id="a-75"></a>如是乃有偷牛羊等。<a id="a-76"></a>数有五百皆悉同此而为治罚。</p>
  <p id="a77">时重兴王现有村城。<a id="a-78"></a>皆被六臣之所控执。<a id="a-79"></a>王作是念。<a id="a-7A"></a>我今力弱将欲如何。<a id="a-7B"></a>遂忆大药思与相见。<a id="a-7C"></a>不告诸臣整军而出。<a id="a-7D"></a>往满财城欲看大药。<a id="a-7E"></a>途经险阻闻有大叫遍观求觅不见有人。<a id="a-7F"></a>王之左右周旋顾察。<a id="a-7G"></a>见五百贼埋身出头。<a id="a-7H"></a>即报王知读其额字。<a id="a-7I"></a>云皆是贼。<a id="a-7J"></a>王见此事。<a id="a-7K"></a>问言谁苦楚汝。<a id="a-7L"></a>诸人答曰。<a id="a-7M"></a>此是大药童子准法而作。<a id="a-7N"></a>不罚无辜。<a id="a-7O"></a>王闻称善。<a id="a-7P"></a>起悲愍心。<a id="a-7Q"></a>遂便释放。<a id="a-7R"></a>是时大药及诸童子。<a id="a-7S"></a>闻王军至随处而住。<a id="a-7T"></a>时满财城所有人众。<a id="a-7U"></a>闻王欲至悉皆营办吉祥之物。<a id="a-7V"></a>金瓶持水幢盖幡旗出城迎候。<a id="a-7W"></a>王慰问已。<a id="a-7X"></a>问言圆满之子名曰大药。<a id="a-7Y"></a>今可速来。<a id="a-7Z"></a>父白王曰。<a id="a-7a"></a>童子幼小未堪奉命。<a id="a-7b"></a>王曰可令前进。<a id="a-7c"></a>父便引见。<a id="a-7d"></a>王见童子嘉其容仪雅丽兼有勇略之才。<a id="a-7e"></a>以其尚小不任委寄旦留付父回军都邑。<a id="a-7f"></a>至本城已。<a id="a-7g"></a>作如是念。<a id="a-7h"></a>我今可试大药童子智策才术。<a id="a-7i"></a>即令使往语圆满曰汝可以砂挼绳长一百肘速遣将来。<a id="a-7j"></a>圆满闻敕极大惊怖。<a id="a-7k"></a>深怀忧恼作如是念。<a id="a-7l"></a>我自生来未曾闻见。<a id="a-7m"></a>如是之事。<a id="a-7n"></a>以砂作绳。<a id="a-7o"></a>忧恼而住。<a id="a-7p"></a>大药见父问曰。<a id="a-7q"></a>父何忧色。<a id="a-7r"></a>答曰我未曾闻如是之事。<a id="a-7s"></a>王从我索砂绳百肘。<a id="a-7t"></a>以此方便加罪于我。<a id="a-7u"></a>大药报曰。<a id="a-7v"></a>使人何在。<a id="a-7w"></a>令我得见传语奏王。<a id="a-7x"></a>父令使见。<a id="a-7y"></a>大药报曰。<a id="a-7z"></a>仁当为我奏大王曰。<a id="a-80"></a>仄陋小臣寡闻少见。<a id="a-81"></a>又无智策仰测天心。<a id="a-82"></a>未审大王须何色绳。<a id="a-83"></a>王处帝都朝多[仁-二+(隹/乃)]又。<a id="a-84"></a>请垂一肘以样示人。<a id="a-85"></a>非直百肘短绳千寻亦应可办。<a id="a-86"></a>使去白王具陈其事。<a id="a-87"></a>王曰此是父说为子言乎。<a id="a-88"></a>对曰是大药语。<a id="a-89"></a>王既闻已生希有心。<a id="a-8A"></a>忆彼天神所言是实。<a id="a-8B"></a>当令我国霸王可期。</p>
  <p id="a8C">后于异时王复令使往彼城中。<a id="a-8D"></a>遣其作饭熟可将来。<a id="a-8E"></a>又告曰。<a id="a-8F"></a>其谷不得臼内舂捣。<a id="a-8G"></a>亦不令一粒米碎。<a id="a-8H"></a>不居室内不在于外。<a id="a-8I"></a>烝煮之时非火非无火。<a id="a-8J"></a>将饭来时不行于道不于非道。<a id="a-8K"></a>不得步涉亦不乘骑。<a id="a-8L"></a>勿令见日复不在阴。<a id="a-8M"></a>擎饭之人非男非女。<a id="a-8N"></a>使持王命至满财城。<a id="a-8O"></a>便命圆满共相慰问。<a id="a-8P"></a>具以王教告彼令知。<a id="a-8Q"></a>闻更惊惶忧恼而住。<a id="a-8R"></a>大药见忧。<a id="a-8S"></a>进白父曰。<a id="a-8T"></a>何故忧色。<a id="a-8U"></a>父遂具告。<a id="a-8V"></a>大药曰此不足忧我当尽办。<a id="a-8W"></a>即取稻谷多集诸人。<a id="a-8X"></a>令一一粒以指捻糠。<a id="a-8Y"></a>米无有碎。<a id="a-8Z"></a>既办得米。<a id="a-8a"></a>便求煮处。<a id="a-8b"></a>即于门外檐下安釜煮之。<a id="a-8c"></a>上赫日光傍以火炙。<a id="a-8d"></a>其饭便熟持饭去时。<a id="a-8e"></a>告使者曰。<a id="a-8f"></a>汝可一足履道一足践荒。<a id="a-8g"></a>所持饭器置于顶上。<a id="a-8h"></a>盖疏布伞非日非阴。<a id="a-8i"></a>一足着鞋一足徒跣。<a id="a-8j"></a>此即非步非乘。<a id="a-8k"></a>使用阉人便是非男非女。<a id="a-8l"></a>持饭至已进入奉王。<a id="a-8m"></a>王问使者。<a id="a-8n"></a>彼皆具答。<a id="a-8o"></a>王闻大喜。<a id="a-8p"></a>是谁所为。<a id="a-8q"></a>答是大药。<a id="a-8r"></a>王极惊嗟。<a id="a-8s"></a>谓使者曰。<a id="a-8t"></a>大药谋略深远。<a id="a-8u"></a>有大智慧善闲法式。<a id="a-8v"></a>观其计策实为王佐之才。</p>
  <p id="a8w">后于异时复令使去。<a id="a-8x"></a>报圆满曰。<a id="a-8y"></a>我须园苑。<a id="a-8z"></a>林池具足花果茂盛。<a id="a-90"></a>可速将来。<a id="a-91"></a>使至彼已具陈其事。<a id="a-92"></a>圆满忧恼此事难为。<a id="a-93"></a>园苑无情不可移转。<a id="a-94"></a>欲令持去岂可得乎。<a id="a-95"></a>大药见忧。<a id="a-96"></a>如前问答。<a id="a-97"></a>父曰宁得不忧。<a id="a-98"></a>王索园池如何将去。<a id="a-99"></a>大药曰。<a id="a-9A"></a>父不须忧。<a id="a-9B"></a>我皆为办令王欢喜。<a id="a-9C"></a>即报使曰。</p>
  <p id="a9D">既奉王命敢不遵行。<a id="a-9E"></a>但为此处园池长自荒野。<a id="a-9F"></a>进止法式皆未谙知。<a id="a-9G"></a>若至都城恐有轻触。<a id="a-9H"></a>伏愿大王降一小园。<a id="a-9I"></a>暂来相引随后而去。<a id="a-9J"></a>此事可成。<a id="a-9K"></a>使还具奏。<a id="a-9L"></a>王曰是谁之言。<a id="a-9M"></a>答言大药。<a id="a-9N"></a>王倍惊叹实为希有。</p>
  <p id="a9O">后于异时复令使去。<a id="a-9P"></a>送特牛五百令彼养饲。<a id="a-9Q"></a>专供乳酪勿令事阙。<a id="a-9R"></a>使至具报。<a id="a-9S"></a>圆满忧惶。<a id="a-9T"></a>大药见父同前问答。<a id="a-9U"></a>父曰宁得不忧。<a id="a-9V"></a>王遣特牛令供乳酪。<a id="a-9W"></a>既求非所。<a id="a-9X"></a>得之无由。<a id="a-9Y"></a>若不遵王命致招重罚。<a id="a-9Z"></a>大药曰。<a id="a-9a"></a>请父勿忧我思其计。<a id="a-9b"></a>令王闻已不征乳酪。<a id="a-9c"></a>即召父子二人具教其事。<a id="a-9d"></a>汝向王城伺王出时。<a id="a-9e"></a>相去非远以大木盂系于父腹。<a id="a-9f"></a>上以裙覆宛转于地啼哭呻吟。<a id="a-9g"></a>汝以香花告诸天众。<a id="a-9h"></a>于十方处咸请护持。<a id="a-9i"></a>愿令我父产生安隐。<a id="a-9j"></a>既受教已父子相随。<a id="a-9k"></a>至王都处见王欲出。<a id="a-9l"></a>去之不远如所教事。<a id="a-9m"></a>次第皆作。<a id="a-9n"></a>子啼出声告四天王曰。<a id="a-9o"></a>愿降慈悲。<a id="a-9p"></a>得令我父产生安隐。<a id="a-9q"></a>王闻其声。<a id="a-9r"></a>令使往问。<a id="a-9s"></a>何故出声。<a id="a-9t"></a>使见一人宛转于地。<a id="a-9u"></a>其腹甚大号叫出声。<a id="a-9v"></a>子以香花告诸天众。<a id="a-9w"></a>使人问曰。<a id="a-9x"></a>汝何所为。<a id="a-9y"></a>答曰我父欲产不能安隐。<a id="a-9z"></a>为此悲啼请天拥护。<a id="a-A0"></a>使回白王。<a id="a-A1"></a>王唤父子问作何事。<a id="a-A2"></a>即具报王。<a id="a-A3"></a>我父欲产不能得出。<a id="a-A4"></a>是以悲啼。<a id="a-A5"></a>王闻笑曰。<a id="a-A6"></a>我未曾闻丈夫生子。<a id="a-A7"></a>其子白曰。<a id="a-A8"></a>诚如王言。<a id="a-A9"></a>王知丈夫不合产孕。<a id="a-AA"></a>何故付五百特牛。<a id="a-AB"></a>令彼圆满供于乳酪。<a id="a-AC"></a>王颇曾闻特牛生子。<a id="a-AD"></a>既无儿子乳酪何来。<a id="a-AE"></a>王笑言曰。<a id="a-AF"></a>是谁之计。<a id="a-AG"></a>使曰皆是大药。<a id="a-AH"></a>王嗟其智。</p>
  <p id="aAI">后于异时王与大臣共相议曰。<a id="a-AJ"></a>大药多知少有俦类。<a id="a-AK"></a>更以余事试察精神。<a id="a-AL"></a>即送一骡令圆满养护。<a id="a-AM"></a>勿以缰系不置室中。<a id="a-AN"></a>不餧刈草随处而放。<a id="a-AO"></a>使到彼城。<a id="a-AP"></a>骡付圆满。<a id="a-AQ"></a>具告其事。<a id="a-AR"></a>汝应善养勿令损失。<a id="a-AS"></a>如不依教当罪汝身。<a id="a-AT"></a>圆满闻已忧箭射心。<a id="a-AU"></a>作如是念。<a id="a-AV"></a>此之难事。<a id="a-AW"></a>天无奈何。<a id="a-AX"></a>况当人也。<a id="a-AY"></a>大药见父问答同前。<a id="a-AZ"></a>报曰父不须忧我皆为作。<a id="a-Aa"></a>即于昼日田中放牧夜收入宅。<a id="a-Ab"></a>于迥露处既无缰绊其事难为。<a id="a-Ac"></a>专勒二十一人夜中看守。<a id="a-Ad"></a>一足之下各配五人。<a id="a-Ae"></a>一人乘之更递掌执终而复始。<a id="a-Af"></a>王令人密察如何看守。<a id="a-Ag"></a>使报其事。<a id="a-Ah"></a>王曰若如是者骡无走路如何加罪。<a id="a-Ai"></a>大臣曰可敕乘者。<a id="a-Aj"></a>于夜睡时乘骡潜遁。<a id="a-Ak"></a>勿使人知彼皆随作。<a id="a-Al"></a>诸防守者至天晓已。<a id="a-Am"></a>报圆满言骡已失矣。<a id="a-An"></a>既闻告已恐丧形命忧恼烧心。<a id="a-Ao"></a>大药知已作如是念。<a id="a-Ap"></a>如稍宽纵设计可成。<a id="a-Aq"></a>临急相迫情怀恐惧。<a id="a-Ar"></a>告其父曰。<a id="a-As"></a>略有一计为之稍难。<a id="a-At"></a>若父不惮羞惭当希免罪。<a id="a-Au"></a>父曰。<a id="a-Av"></a>但令免死余复何辞。<a id="a-Aw"></a>大药即便剃父头发以为七道。<a id="a-Ax"></a>仍以青黄赤白彩色涂身。<a id="a-Ay"></a>令乘一驴往至都邑。<a id="a-Az"></a>唱大音声云。<a id="a-B0"></a>大药今至并将父来。<a id="a-B1"></a>剪饰形仪诚是奇异。<a id="a-B2"></a>时王大臣闻斯说已共作是语。<a id="a-B3"></a>大药远来此为善事。<a id="a-B4"></a>然辱其父有点宪章。<a id="a-B5"></a>王及诸人皆出城外。<a id="a-B6"></a>共迎大药观其所作为实为虚。<a id="a-B7"></a>王及城人观知是实。<a id="a-B8"></a>于时大臣遂白王曰。<a id="a-B9"></a>如何大王先作是语。<a id="a-BA"></a>大药聪慧智策过人。<a id="a-BB"></a>观此所为一何鄙贱。<a id="a-BC"></a>王问大药曰。<a id="a-BD"></a>何故汝今令父毁辱以至于此答言。<a id="a-BE"></a>大王今以为荣不知其辱。<a id="a-BF"></a>臣有众多善巧智慧。<a id="a-BG"></a>今以此事供养于父。<a id="a-BH"></a>王曰。<a id="a-BI"></a>汝智与父孰为优劣。<a id="a-BJ"></a>答曰。<a id="a-BK"></a>我胜。<a id="a-BL"></a>王曰。<a id="a-BM"></a>我不曾闻子胜于父。<a id="a-BN"></a>子从父生养育劳倦。<a id="a-BO"></a>以此而言父胜于子。<a id="a-BP"></a>大药曰。<a id="a-BQ"></a>惟王审察父子谁贤。<a id="a-BR"></a>王与大臣俱言父胜。<a id="a-BS"></a>大药前进稽首白言。<a id="a-BT"></a>大王前令养骡遂便逃失。<a id="a-BU"></a>此驴乃是骡父理胜于儿。<a id="a-BV"></a>愿王招领勿为重责。<a id="a-BW"></a>王及大臣闻是语已。<a id="a-BX"></a>嗟奇计智绝代希有。<a id="a-BY"></a>王极欢喜遂即广施盛礼拜为大臣。<a id="a-BZ"></a>所有国事皆委裁决声誉日闻庶事明察远近委信莫不歌戴。</p>
  <p id="aBa">时有婆罗门早闲书论。<a id="a-Bb"></a>为娶妻故多用财贿。<a id="a-Bc"></a>未久之间作如是念。<a id="a-Bd"></a>我为娶妻多有所费令我宅内财物空虚独守贫居岂能存济。<a id="a-Be"></a>遂向他处自炫己技。<a id="a-Bf"></a>求觅珍财得五百金钱持以还舍。<a id="a-Bg"></a>既至村侧作如是念。<a id="a-Bh"></a>我妇少年颜容美丽。<a id="a-Bi"></a>与之离别已历多时。<a id="a-Bj"></a>室无男子任情所作。<a id="a-Bk"></a>宁知彼意可委信不。<a id="a-Bl"></a>我此金钱不宜持入。<a id="a-Bm"></a>于曛黄后遂往空林。<a id="a-Bn"></a>多根树下穿地埋举便之故宅。<a id="a-Bo"></a>其妻先与外人私通名曰善听。<a id="a-Bp"></a>于此夜中盛设芳馔食已同居。<a id="a-Bq"></a>时婆罗门既至宅所扣门而唤。<a id="a-Br"></a>妻遥问曰。<a id="a-Bs"></a>汝是何人。<a id="a-Bt"></a>答曰。<a id="a-Bu"></a>我是某甲妇闻其名遂藏善听于卧床下。<a id="a-Bv"></a>即去开门诈现喜相。<a id="a-Bw"></a>引之令入共至房中。<a id="a-Bx"></a>为设余馔令其饱满食已便念岂非此妇与外私通。<a id="a-By"></a>因何夜中有斯美食。<a id="a-Bz"></a>其夫性直问言。<a id="a-C0"></a>贤首今非好日复无节会。<a id="a-C1"></a>因何得有此上食耶。<a id="a-C2"></a>答曰。<a id="a-C3"></a>近于梦中有天告我汝夫欲至。<a id="a-C4"></a>为此我知作食相待。<a id="a-C5"></a>夫曰。<a id="a-C6"></a>我诚有福方欲至舍天遂告知。<a id="a-C7"></a>食已同寝各问安不。<a id="a-C8"></a>妇曰。<a id="a-C9"></a>君离我去年月已深。<a id="a-CA"></a>求觅财钱有所得不。<a id="a-CB"></a>答曰。<a id="a-CC"></a>薄有所得。<a id="a-CD"></a>妇遂阴言意告床下。<a id="a-CE"></a>云我善听须知其数。<a id="a-CF"></a>问曰。<a id="a-CG"></a>得几许来。<a id="a-CH"></a>答得五百金钱。<a id="a-CI"></a>妇曰。<a id="a-CJ"></a>安在何处而不告我。<a id="a-CK"></a>答曰。<a id="a-CL"></a>且自安隐明日将来。<a id="a-CM"></a>妇曰。<a id="a-CN"></a>我与君身事同一体。<a id="a-CO"></a>何须隐避而不告知。<a id="a-CP"></a>彼性愚直答曰。<a id="a-CQ"></a>安在城外。<a id="a-CR"></a>云我善听须知处所。<a id="a-CS"></a>问在何处。<a id="a-CT"></a>答曰。<a id="a-CU"></a>在某林中多根树下。<a id="a-CV"></a>妇曰。<a id="a-CW"></a>圣子行路辛苦且当安寝。<a id="a-CX"></a>知其睡已作如是语。<a id="a-CY"></a>善听闻者可速为之。<a id="a-CZ"></a>即从床出向多根树下。<a id="a-Ca"></a>取得金钱持还本宅。<a id="a-Cb"></a>其婆罗门既至天晓。<a id="a-Cc"></a>往藏钱处唯见空坑一无所睹。<a id="a-Cd"></a>即自拍头椎胸大哭还向宅中。<a id="a-Ce"></a>诸有亲属及余知识。<a id="a-Cf"></a>共来问曰。<a id="a-Cg"></a>何故忧悲。<a id="a-Ch"></a>答曰。<a id="a-Ci"></a>我久经求非常辛苦。<a id="a-Cj"></a>得金钱五百遂于昨日曛黄之后。<a id="a-Ck"></a>既绝人行藏某树下归舍而宿。<a id="a-Cl"></a>今来欲取被贼将去。<a id="a-Cm"></a>诸人报曰。<a id="a-Cn"></a>此之委曲余不能知。<a id="a-Co"></a>汝今可问大药。<a id="a-Cp"></a>彼有智略超绝诸人。<a id="a-Cq"></a>汝若归投钱应还得。<a id="a-Cr"></a>自余方便非我等知。<a id="a-Cs"></a>时婆罗门行啼泣泪。<a id="a-Ct"></a>至大药所共相问讯。<a id="a-Cu"></a>即以前事而告大药。<a id="a-Cv"></a>彼便问曰。<a id="a-Cw"></a>仁岂向人说耶。<a id="a-Cx"></a>时婆罗门悉皆具告。<a id="a-Cy"></a>大药念曰。<a id="a-Cz"></a>其妇必与外人交通作斯非理。<a id="a-D0"></a>即便安慰婆罗门曰。<a id="a-D1"></a>且可忍心勿生忧恼。<a id="a-D2"></a>所失之物当为寻求。<a id="a-D3"></a>问曰。<a id="a-D4"></a>仁家颇有犬不。<a id="a-D5"></a>答言有。<a id="a-D6"></a>今可归舍报其妇曰。<a id="a-D7"></a>我先于大自在天像前作如是愿我若平安得归故第者。<a id="a-D8"></a>当请八婆罗门为设供养。<a id="a-D9"></a>尔延其四我请四人婆罗门。<a id="a-DA"></a>既报妇已还至大药所报言已作。<a id="a-DB"></a>大药曰。<a id="a-DC"></a>八人来时。<a id="a-DD"></a>可于我舍将一人去令住门前。<a id="a-DE"></a>诸人入时令其瞻察。<a id="a-DF"></a>告其人曰。<a id="a-DG"></a>汝可观彼八婆罗门。<a id="a-DH"></a>何者狗见逆面而吠。<a id="a-DI"></a>何者弭耳掉尾向前。<a id="a-DJ"></a>见此相时尔当记忆。<a id="a-DK"></a>可令其妇自行饮食。<a id="a-DL"></a>观于谁处衰盼言笑。<a id="a-DM"></a>使受教已即往其家在门而立。<a id="a-DN"></a>所谓八人次第令入狗见皆吠。<a id="a-DO"></a>唯于善听弭耳前迎。<a id="a-DP"></a>呕呕作声掉尾而喜。<a id="a-DQ"></a>是时使人记识善听。<a id="a-DR"></a>次于食时其妇行食。<a id="a-DS"></a>于善听处扬眉共笑有异余人。<a id="a-DT"></a>使还以事具告大药。<a id="a-DU"></a>大药闻已即便弹指。<a id="a-DV"></a>奇哉此人果偷他物遂令使者唤善听来而责之曰。<a id="a-DW"></a>岂婆罗门有如是法。<a id="a-DX"></a>他人之物窃作己财。<a id="a-DY"></a>汝所取者即应还彼。<a id="a-DZ"></a>答曰。<a id="a-Da"></a>敢为重誓不取他财。<a id="a-Db"></a>是时大药告使者曰。<a id="a-Dc"></a>此是恶人可禁于狱。<a id="a-Dd"></a>随常国法重加苦楚。<a id="a-De"></a>彼闻苦语便大惊怖。<a id="a-Df"></a>白言。<a id="a-Dg"></a>大臣愿见救护。<a id="a-Dh"></a>我当还物即取金钱。<a id="a-Di"></a>封元未开付与大药。<a id="a-Dj"></a>便以本物还婆罗门。<a id="a-Dk"></a>彼得欢喜作如是念。<a id="a-Dl"></a>我年衰老还得本钱者。<a id="a-Dm"></a>并是大药之力。<a id="a-Dn"></a>我今宜可重报其恩。<a id="a-Do"></a>即减半钱持奉大药。<a id="a-Dp"></a>大药受已还却分付。<a id="a-Dq"></a>告曰。<a id="a-Dr"></a>我务济人。<a id="a-Ds"></a>宁求自利。<a id="a-Dt"></a>于时国中善名流布。<a id="a-Du"></a>王及诸臣寮庶之类。<a id="a-Dv"></a>既闻知已作如是语。<a id="a-Dw"></a>我等有福感此胜人。<a id="a-Dx"></a>共相保护不令枉横辄有侵欺。</p>
  <p id="aDy">时有一人因向他方还来旧所在其城外池边歇息。<a id="a-Dz"></a>于皮袋中取麨而食。<a id="a-E0"></a>忘不系口余处旋行。<a id="a-E1"></a>时有毒蛇入于糗内。<a id="a-E2"></a>其人既至不审观察系袋持归。<a id="a-E3"></a>于城门外路逢相师。<a id="a-E4"></a>告言。<a id="a-E5"></a>男子我观汝貌命在须臾。<a id="a-E6"></a>其人虽闻不将为虑。<a id="a-E7"></a>去之稍远悔不征寻。<a id="a-E8"></a>便作是念。<a id="a-E9"></a>我今宜去。<a id="a-EA"></a>先问大药。<a id="a-EB"></a>然后归家。<a id="a-EC"></a>彼多智策能为我决。<a id="a-ED"></a>并持糗袋至大药所具陈其事。<a id="a-EE"></a>大药念曰。<a id="a-EF"></a>岂非袋内有恶毒蛇。<a id="a-EG"></a>故彼相师作如是语。<a id="a-EH"></a>于众人前即令置袋于地以杖抉开。<a id="a-EI"></a>有大毒蛇从中而出。<a id="a-EJ"></a>张鳞吐毒踯身而去。<a id="a-EK"></a>诸人见已共叹希奇。</p>
 </body>
</html>