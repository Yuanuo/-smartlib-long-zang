<!doctype html>
<html id="z3IBV3Yp9" data-ver="761">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第四</h1>
  <p id="a2">第一门第四子摄颂之余。</p>
  <p id="a3">尔时佛在广严城。<a id="a-4"></a>于此城中有栗姑毗子。<a id="a-5"></a>名曰善贤。<a id="a-6"></a>性无诳谄质直为行。<a id="a-7"></a>每于日日敬礼世尊。<a id="a-8"></a>后于异时欲诣佛所。<a id="a-9"></a>实力子苾刍与友地苾刍。<a id="a-A"></a>于世世中常为怨对。<a id="a-B"></a>时友地二苾刍。<a id="a-C"></a>人间游历至广严城。<a id="a-D"></a>忽于路次逢见善贤。<a id="a-E"></a>问言善贤汝向何处。<a id="a-F"></a>报言圣者欲往礼佛。<a id="a-G"></a>彼二报曰。<a id="a-H"></a>至世尊所语为奉献。<a id="a-I"></a>汝今颇有胜妙语言。<a id="a-J"></a>奉世尊不。<a id="a-K"></a>答曰我无报言。<a id="a-L"></a>善贤汝至佛所作如是语。<a id="a-M"></a>苾刍实力子无有羞耻。<a id="a-N"></a>所行非法。<a id="a-O"></a>身与我妻共行淫欲。<a id="a-P"></a>作不净行犯波罗市迦。<a id="a-Q"></a>世尊闻已必大欢喜。<a id="a-R"></a>善贤闻已往世尊所。<a id="a-S"></a>礼佛足已在一面立。<a id="a-T"></a>白言世尊实力子苾刍无有羞耻。<a id="a-U"></a>所行非法。<a id="a-V"></a>身与我妻共行淫欲。<a id="a-W"></a>作不净行犯波罗市迦。<a id="a-X"></a>作是语已辞佛而去。<a id="a-Y"></a>佛告诸苾刍。<a id="a-Z"></a>彼栗姑毗子妄为谤毁。<a id="a-a"></a>应可为作覆钵羯磨。<a id="a-b"></a>若更有余如此流类。<a id="a-c"></a>亦应同与敷座席鸣楗椎。<a id="a-d"></a>先言告已次众皆集。<a id="a-e"></a>令一苾刍作单白羯磨。</p>
  <p id="af">大德僧伽听。<a id="a-g"></a>彼栗姑毗子善贤。<a id="a-h"></a>以无根波罗市迦法。<a id="a-i"></a>谤实力子清净苾刍。<a id="a-j"></a>若僧伽时至。<a id="a-k"></a>听者僧伽应许。<a id="a-l"></a>僧伽今与善贤作覆钵羯磨白如是。</p>
  <p id="am">若僧伽为作覆钵羯磨已。<a id="a-n"></a>苾刍不往其家。<a id="a-o"></a>设往不应就座。<a id="a-p"></a>不受饮食不为说法。<a id="a-q"></a>佛告阿难陀。<a id="a-r"></a>汝今可往善贤住处。<a id="a-s"></a>报言。<a id="a-t"></a>僧伽与汝已作覆钵羯磨。<a id="a-u"></a>时阿难陀敬受佛教。<a id="a-v"></a>诣善贤所。<a id="a-w"></a>于时善贤有缘出外。<a id="a-x"></a>阿难陀问其妇曰。<a id="a-y"></a>善贤何在。<a id="a-z"></a>答言圣者有缘须出。<a id="a-10"></a>问曰因何事故须见。<a id="a-11"></a>善贤答言。<a id="a-12"></a>应知僧迦。<a id="a-13"></a>已为汝家作覆钵羯磨。<a id="a-14"></a>问言大德。<a id="a-15"></a>云何名为覆钵羯磨。<a id="a-16"></a>答曰若有人家僧伽。<a id="a-17"></a>为作覆钵羯磨者。<a id="a-18"></a>诸苾刍众不往其家。<a id="a-19"></a>设往不应就座。<a id="a-1A"></a>不受饮食不为说法。<a id="a-1B"></a>女人言大德。<a id="a-1C"></a>准此即是圣众为我。<a id="a-1D"></a>堕筹立制作不往还事。<a id="a-1E"></a>我有何过为作覆钵。<a id="a-1F"></a>答言汝夫善贤曾诣佛所。<a id="a-1G"></a>作如是言。<a id="a-1H"></a>苾刍实力子无有羞耻。<a id="a-1I"></a>所行非法。<a id="a-1J"></a>身与我妻共行淫欲。<a id="a-1K"></a>作不净行犯波罗市迦。<a id="a-1L"></a>其妇闻已即便入室。<a id="a-1M"></a>尊者出去。<a id="a-1N"></a>于时善贤事了还家。<a id="a-1O"></a>妻曰君今知不。<a id="a-1P"></a>圣众为君作覆钵羯磨。<a id="a-1Q"></a>答曰善哉覆钵极好覆钵。<a id="a-1R"></a>妻曰君颇解此覆钵义不。<a id="a-1S"></a>答言不解。<a id="a-1T"></a>妻曰若被圣众为作覆钵者。<a id="a-1U"></a>诸苾刍众不往其家。<a id="a-1V"></a>设往不应就座。<a id="a-1W"></a>不受饮食不为说法。<a id="a-1X"></a>君颇曾见实力子苾刍。<a id="a-1Y"></a>与我独在屏处行非法耶。<a id="a-1Z"></a>答言不见。<a id="a-1a"></a>尔今宜往礼谢大师。<a id="a-1b"></a>若大慈尊见恕者善。<a id="a-1c"></a>如不容舍勿入宅中。<a id="a-1d"></a>善贤闻已心生惭怖。<a id="a-1e"></a>寻诣佛所礼佛足已。<a id="a-1f"></a>合掌叩地白言。<a id="a-1g"></a>世尊。<a id="a-1h"></a>我有常愿旦澡漱已。<a id="a-1i"></a>行礼大师。<a id="a-1j"></a>我于中路见友地二苾刍。<a id="a-1k"></a>彼问我言。<a id="a-1l"></a>汝向何处。<a id="a-1m"></a>我便报曰。<a id="a-1n"></a>欲往佛所亲为礼敬。<a id="a-1o"></a>彼言汝往佛所。<a id="a-1p"></a>颇有善语。<a id="a-1q"></a>奉献佛不。<a id="a-1r"></a>我答言无。<a id="a-1s"></a>彼教我言。<a id="a-1t"></a>至佛所已当作是言。<a id="a-1u"></a>世尊实力子苾刍无有羞耻。<a id="a-1v"></a>所行非法。<a id="a-1w"></a>身与我妻共行淫欲。<a id="a-1x"></a>作不净行犯波罗市迦。<a id="a-1y"></a>彼二所教为传其语。<a id="a-1z"></a>我有何过。<a id="a-20"></a>尔时世尊告诸苾刍。<a id="a-21"></a>善贤谤毁元非自心。<a id="a-22"></a>应与善贤作仰钵羯磨。<a id="a-23"></a>更有余类。<a id="a-24"></a>如是应作敷座席鸣揵椎。<a id="a-25"></a>言白已周大众皆集。<a id="a-26"></a>令彼善贤于上座前。<a id="a-27"></a>蹲踞合掌作如是言。<a id="a-28"></a>大德僧伽听。<a id="a-29"></a>我善贤由恶知识所诳惑故。<a id="a-2A"></a>以不实法谤实力子。<a id="a-2B"></a>由是因缘僧伽与我作覆钵羯磨。<a id="a-2C"></a>我今从众乞作仰钵。<a id="a-2D"></a>唯愿大德僧伽。<a id="a-2E"></a>与我仰钵。<a id="a-2F"></a>慈愍故。<a id="a-2G"></a>如是三说。<a id="a-2H"></a>即遣善贤。<a id="a-2I"></a>向见处不闻处合掌而立。<a id="a-2J"></a>令一苾刍作单白羯磨。</p>
  <p id="a2K">大德僧伽听。<a id="a-2L"></a>彼栗姑毗子善贤。<a id="a-2M"></a>由恶知识所诳惑故。<a id="a-2N"></a>以不实法谤具寿实力子。<a id="a-2O"></a>僧伽为彼作覆钵。<a id="a-2P"></a>彼善贤今从僧伽乞作仰钵。<a id="a-2Q"></a>若僧伽时至。<a id="a-2R"></a>听者僧伽应许僧伽今为善贤作仰钵羯磨白如是。</p>
  <p id="a2S">若僧伽。<a id="a-2T"></a>为作仰钵羯磨已。<a id="a-2U"></a>时诸苾刍。<a id="a-2V"></a>应往其舍就座而坐。<a id="a-2W"></a>受其饮食并为说法。</p>
  <p id="a2X">第一门第五子摄颂曰。</p>
  <p id="a2Y">生支面如镜　　不为歌舞乐</p>
  <p id="a2Z">许作歌咏声　　用钵有四种</p>
  <p id="a2a">缘在室罗伐城。<a id="a-2b"></a>时有苾刍。<a id="a-2c"></a>专修寂定。<a id="a-2d"></a>跏趺而坐生支遂起。<a id="a-2e"></a>复于异时次行乞食。<a id="a-2f"></a>食事既了收衣钵洗足已。<a id="a-2g"></a>于一树下端居静思。<a id="a-2h"></a>作意现前生支复起。<a id="a-2i"></a>既被欲恼倍发嗔心。<a id="a-2j"></a>即出其根安在石上。<a id="a-2k"></a>更以石打遂便损坏。<a id="a-2l"></a>生大苦恼不能堪忍。<a id="a-2m"></a>作如是念。<a id="a-2n"></a>我遭大苦痛逼烧心。<a id="a-2o"></a>世尊大慈宁不垂愍。<a id="a-2p"></a>尔时遍觉遥鉴忧怀。<a id="a-2q"></a>寻至彼边问言。<a id="a-2r"></a>苾刍汝作何事。<a id="a-2s"></a>即便具白。<a id="a-2t"></a>佛言汝岂不闻我教。<a id="a-2u"></a>苾刍染欲生时。<a id="a-2v"></a>作不净观屏息淫情。<a id="a-2w"></a>何故汝今愚痴之人。<a id="a-2x"></a>应合打此翻更打余。<a id="a-2y"></a>苾刍闻已惭耻而默。<a id="a-2z"></a>佛因此事告诸苾刍。<a id="a-30"></a>岂我先时不为汝说。<a id="a-31"></a>若染欲心起时应修不净观。<a id="a-32"></a>若嗔恚心起时应修慈悲观。<a id="a-33"></a>若愚痴心起应修十二因缘观。<a id="a-34"></a>若应修不修。<a id="a-35"></a>应打不打。<a id="a-36"></a>而更打余者得越法罪。</p>
  <p id="a37">于此城中有一长者。<a id="a-38"></a>娶妻未久诞生一息。<a id="a-39"></a>颜貌端正人所乐观。<a id="a-3A"></a>养育随情渐至成立。<a id="a-3B"></a>于佛法律而为出家。<a id="a-3C"></a>遇有他缘辞逝多林。<a id="a-3D"></a>人间游历。<a id="a-3E"></a>未久之顷面上生痈。<a id="a-3F"></a>就不善医师以为救疗。<a id="a-3G"></a>彼以针刺。<a id="a-3H"></a>其口便喎。<a id="a-3I"></a>游历事周还归给苑。<a id="a-3J"></a>故时知友皆不祗承。<a id="a-3K"></a>不为安慰。<a id="a-3L"></a>问言大德。<a id="a-3M"></a>岂不识我耶。<a id="a-3N"></a>报言具寿。<a id="a-3O"></a>我忘相识。<a id="a-3P"></a>汝是何人。<a id="a-3Q"></a>彼便具报往日之事我名某甲。<a id="a-3R"></a>主人怪曰。<a id="a-3S"></a>汝昔面首端正。<a id="a-3T"></a>以何缘故今见喎衰。<a id="a-3U"></a>即便具答。<a id="a-3V"></a>苾刍以缘白佛。<a id="a-3W"></a>佛言凡人护面如护明镜。<a id="a-3X"></a>不应辄使无识医人而行针刺。<a id="a-3Y"></a>若使作者得越法罪。<a id="a-3Z"></a>如佛所言。<a id="a-3a"></a>不令无识医人为救疗者。<a id="a-3b"></a>时有苾刍头面热闷。<a id="a-3c"></a>欲于额上刺去热血。<a id="a-3d"></a>无上医可求。<a id="a-3e"></a>佛言必无上医。<a id="a-3f"></a>可使中医刺去其血。<a id="a-3g"></a>于此城中有二朋党。<a id="a-3h"></a>一是兴易人。<a id="a-3i"></a>二是婆罗门。<a id="a-3j"></a>其兴易人于歌舞事胜婆罗门。<a id="a-3k"></a>其婆罗门于斗战事胜兴易者。<a id="a-3l"></a>后于异时婆罗门朋共相谓曰。<a id="a-3m"></a>彼兴易人歌舞胜我。<a id="a-3n"></a>我以斗战常胜彼朋。<a id="a-3o"></a>作何方便。<a id="a-3p"></a>我以歌舞亦胜于彼。<a id="a-3q"></a>有人议曰。<a id="a-3r"></a>若欲胜者我等宜应习歌舞事。<a id="a-3s"></a>复有议曰。<a id="a-3t"></a>此成好事。<a id="a-3u"></a>令我于谁学其歌舞。<a id="a-3v"></a>复有议曰。<a id="a-3w"></a>圣者六众善闲音乐。<a id="a-3x"></a>至于歌舞尤胜余人。<a id="a-3y"></a>我等可就亲受其业。<a id="a-3z"></a>然彼多贪性爱财货。<a id="a-40"></a>有所须者我等供给。<a id="a-41"></a>作此议已。<a id="a-42"></a>即便共往六众之处。<a id="a-43"></a>敬礼足已请言大德。<a id="a-44"></a>愿降慈悲教我歌舞。<a id="a-45"></a>六众报曰。<a id="a-46"></a>若有饼果之直相供给者。<a id="a-47"></a>我当教汝。<a id="a-48"></a>彼闻其告常奉饼直。<a id="a-49"></a>遂教歌舞既善学已。<a id="a-4A"></a>于聚会时便以战法胜。<a id="a-4B"></a>兴易人复作歌舞。<a id="a-4C"></a>亦还得胜。<a id="a-4D"></a>彼便告曰。<a id="a-4E"></a>昔来我等。<a id="a-4F"></a>歌舞胜君。<a id="a-4G"></a>君于我等斗战为胜。<a id="a-4H"></a>如何今日两事俱强。<a id="a-4I"></a>此有何故。<a id="a-4J"></a>答曰我于歌舞用功习学。<a id="a-4K"></a>问曰谁复相教。<a id="a-4L"></a>答曰圣者六众慈悲教我。<a id="a-4M"></a>诸婆罗门闻是说已。<a id="a-4N"></a>共生嫌贱。<a id="a-4O"></a>沙门释子作掉举法。<a id="a-4P"></a>歌舞戏具教诸俗人。<a id="a-4Q"></a>苾刍以缘白佛。<a id="a-4R"></a>佛言因作歌舞有如是过。<a id="a-4S"></a>苾刍不应习学歌舞。<a id="a-4T"></a>作者得越法罪。<a id="a-4U"></a>世尊不许习歌舞事。<a id="a-4V"></a>时婆罗门忘其歌舞。<a id="a-4W"></a>诣六众处求重温习。<a id="a-4X"></a>时彼报言。<a id="a-4Y"></a>世尊制戒不许歌舞。<a id="a-4Z"></a>婆罗门曰。<a id="a-4a"></a>若如是者可去屏除。<a id="a-4b"></a>六众报曰。<a id="a-4c"></a>我为屏除。<a id="a-4d"></a>即便诣彼。<a id="a-4e"></a>摄除所有歌舞之具。<a id="a-4f"></a>后时集会。<a id="a-4g"></a>婆罗门歌舞之事不如彼朋。<a id="a-4h"></a>诸婆罗门咸生讥毁。<a id="a-4i"></a>沙门释子深相损辱。<a id="a-4j"></a>令我不如。<a id="a-4k"></a>苾刍以缘白佛。<a id="a-4l"></a>佛言苾刍不应摄除他人歌舞之具。<a id="a-4m"></a>若摄除者得越法罪。<a id="a-4n"></a>时婆罗门复诣六众报言。<a id="a-4o"></a>教我戏乐。<a id="a-4p"></a>六众不许。<a id="a-4q"></a>报言圣者若不能教。<a id="a-4r"></a>但愿暂去于彼现身。<a id="a-4s"></a>我当得胜。<a id="a-4t"></a>六众即去既往现身。<a id="a-4u"></a>彼兴易人见便羞耻。<a id="a-4v"></a>不能作乐便生讥议。<a id="a-4w"></a>沙门释子于歌舞处来现其身。<a id="a-4x"></a>佛言苾刍不应往彼歌舞之处故现其身。<a id="a-4y"></a>若苾刍身作歌舞及以讽咏。<a id="a-4z"></a>或复教人或自收摄或复现身。<a id="a-50"></a>皆越法罪(下是尊者善和因缘)</p>
  <p id="a51">尔时憍闪毗有一长者。<a id="a-52"></a>名曰大善。<a id="a-53"></a>禀性柔和。<a id="a-54"></a>其妇怀妊。<a id="a-55"></a>尊者舍利子。<a id="a-56"></a>知彼腹胎终将受化。<a id="a-57"></a>获胜上果。<a id="a-58"></a>因至其宅。<a id="a-59"></a>时彼长者素者信心。<a id="a-5A"></a>求受归戒。<a id="a-5B"></a>从是已后数至其宅。<a id="a-5C"></a>曾于一时尊者独行。<a id="a-5D"></a>更无侍从至长者处。<a id="a-5E"></a>问曰大德何因独无侍从。<a id="a-5F"></a>答言贤首。<a id="a-5G"></a>岂当令我于草丛内得侍者乎。<a id="a-5H"></a>于仁等处方可获得将为侍者。<a id="a-5I"></a>答言圣者若如是者。<a id="a-5J"></a>我妇妊娠若生男子。<a id="a-5K"></a>当与大德以为侍从。<a id="a-5L"></a>报言贤首愿儿无病。<a id="a-5M"></a>便舍而去。<a id="a-5N"></a>其长者妇经八九月诞一男儿。<a id="a-5O"></a>形貌羸瘦其声和雅。<a id="a-5P"></a>满三七日已。<a id="a-5Q"></a>召集宗亲为设欢会。<a id="a-5R"></a>其父抱子从众乞字。<a id="a-5S"></a>众人议曰。<a id="a-5T"></a>此儿形貌羸瘦音声和雅。<a id="a-5U"></a>复是长者大善之息。<a id="a-5V"></a>应与此子名曰善和。<a id="a-5W"></a>后渐长大以至童年。<a id="a-5X"></a>时尊者舍利子于小食时。<a id="a-5Y"></a>着衣持钵入憍闪毗城。<a id="a-5Z"></a>次第乞食至大善家。<a id="a-5a"></a>长者见已遂唱善来。<a id="a-5b"></a>合掌礼足便取其钵。<a id="a-5c"></a>盛满胜上饼果饮食持以奉上。<a id="a-5d"></a>善和童子观圣者面。<a id="a-5e"></a>尊者现相令长者忆。<a id="a-5f"></a>长者即便告其子曰。<a id="a-5g"></a>汝在母腹未诞之辰。<a id="a-5h"></a>我已将汝施与尊者而为弟子。<a id="a-5i"></a>汝今宜可随尊者去。<a id="a-5j"></a>童子乃是最后生人易为舍俗。<a id="a-5k"></a>即随尊者至其住处。<a id="a-5l"></a>尊者便与出家后受圆具。<a id="a-5m"></a>如法开解。<a id="a-5n"></a>遂即策勤苦行无倦。<a id="a-5o"></a>断诸烦恼得阿罗汉果。<a id="a-5p"></a>是时善和苾刍。<a id="a-5q"></a>作吟讽声赞诵经法。<a id="a-5r"></a>其音清亮上彻梵天。<a id="a-5s"></a>时有无数众生闻其声者。<a id="a-5t"></a>悉皆种植解脱分善根。<a id="a-5u"></a>乃至傍生禀识之类。<a id="a-5v"></a>闻彼声者无不摄耳听其妙音。<a id="a-5w"></a>尔时世尊因大众集。<a id="a-5x"></a>普告之曰。<a id="a-5y"></a>汝等苾刍。<a id="a-5z"></a>于我法中。<a id="a-60"></a>所有声闻弟子音声美妙。<a id="a-61"></a>善和苾刍最为第一。<a id="a-62"></a>由其演畅音韵和雅。<a id="a-63"></a>能令闻者发欢喜心。<a id="a-64"></a>未离欲苾刍咸废己业。<a id="a-65"></a>于日日中听其赞诵。<a id="a-66"></a>后于异时憍萨罗胜光大王。<a id="a-67"></a>乘白莲花象与诸从者。<a id="a-68"></a>于后夜时有事出城。<a id="a-69"></a>须诣余处。<a id="a-6A"></a>善和苾刍于逝多林内高声诵经。<a id="a-6B"></a>于时象王闻音爱乐。<a id="a-6C"></a>属耳而听不肯前行。<a id="a-6D"></a>御者即便推钩振足。<a id="a-6E"></a>象终不动。<a id="a-6F"></a>王告御者曰可令象行。<a id="a-6G"></a>答言大王尽力驱前不肯移足未知此象意欲何之。<a id="a-6H"></a>王曰放随意去。<a id="a-6I"></a>彼即纵钩便之给苑。<a id="a-6J"></a>于寺门外摄耳听声。<a id="a-6K"></a>善和苾刍诵经既了。<a id="a-6L"></a>便说四颂而发愿言。</p>
  <p id="a6M">天阿苏罗药叉等　　来听法者应至心</p>
  <p id="a6N">拥护佛法使长存　　各各勤行世尊教</p>
  <p id="a6O">诸有听徒来至此　　或在地上或居空</p>
  <p id="a6P">常于人世起慈心　　昼夜自身依法住</p>
  <p id="a6Q">愿诸世界常安隐　　无边福智益群生</p>
  <p id="a6R">所有罪业并销除　　远离众苦归圆寂</p>
  <p id="a6S">恒用戒香涂莹体　　常持定服以资身</p>
  <p id="a6T">菩提妙花遍庄严　　随所住处常安乐</p>
  <p id="a6U">时彼象王闻斯颂已。<a id="a-6V"></a>知其经毕即便摇耳举足而行。<a id="a-6W"></a>任彼驱驰随钩而去。<a id="a-6X"></a>王问御者曰。<a id="a-6Y"></a>何故此象今随意行。<a id="a-6Z"></a>御人答曰。<a id="a-6a"></a>未知寺内是何圣者。<a id="a-6b"></a>美妙音声讽诵经典。<a id="a-6c"></a>象闻生爱遂不肯行。<a id="a-6d"></a>王曰若如是者。<a id="a-6e"></a>宜可回象就访彼尊。<a id="a-6f"></a>我愿亲将上衣奉施。<a id="a-6g"></a>可于明日当诣彼城。<a id="a-6h"></a>御者即便奉命回象。<a id="a-6i"></a>未至旧居。<a id="a-6j"></a>时胜鬘夫人怪王来速。<a id="a-6k"></a>请问所由。<a id="a-6l"></a>王以上缘具答其事。<a id="a-6m"></a>报言夫人。<a id="a-6n"></a>可与上叠。<a id="a-6o"></a>我欲亲往奉彼经师。<a id="a-6p"></a>胜鬘夫人便作是念。<a id="a-6q"></a>岂非圣者善和。<a id="a-6r"></a>以美妙音声讽诵经典。<a id="a-6s"></a>然彼尊者容仪丑陋。<a id="a-6t"></a>今我大王性爱瑰伟。<a id="a-6u"></a>如其见者不满王心。<a id="a-6v"></a>若起慢情悔前敬重。<a id="a-6w"></a>可设方便勿令亲往。<a id="a-6x"></a>白言大王。<a id="a-6y"></a>可往彼城。<a id="a-6z"></a>我当持叠奉施尊者。<a id="a-70"></a>答言夫人。<a id="a-71"></a>任将余叠。<a id="a-72"></a>岂由此物憍萨罗城遂便贫乏。<a id="a-73"></a>夫人默尔。<a id="a-74"></a>王乃持上妙叠诣逝多林。<a id="a-75"></a>时具寿阿难陀。<a id="a-76"></a>于寺门前经行游履。<a id="a-77"></a>王既见已即便下象。<a id="a-78"></a>礼尊者足问言大德。<a id="a-79"></a>是何尊者今日晨朝讽诵经法。<a id="a-7A"></a>答言大王。<a id="a-7B"></a>何故须问。<a id="a-7C"></a>大德我欲持衣躬亲奉施。<a id="a-7D"></a>尊者念曰。<a id="a-7E"></a>具寿善和音声美妙。<a id="a-7F"></a>讽诵经法雅韵超群。<a id="a-7G"></a>然其容仪非常丑陋。<a id="a-7H"></a>今者大王性爱妍雅。<a id="a-7I"></a>若其见者当生鄙贱起不敬心。<a id="a-7J"></a>可设方便勿令亲往。<a id="a-7K"></a>白言大王。<a id="a-7L"></a>衣可与我我为奉施。<a id="a-7M"></a>答言大德世尊赞叹。<a id="a-7N"></a>自手持施最为第一。<a id="a-7O"></a>是故我今欲自持与。<a id="a-7P"></a>时具寿善和在昼日游处。<a id="a-7Q"></a>于一树下跏趺而坐。<a id="a-7R"></a>时阿难陀引王至彼。<a id="a-7S"></a>白言大王。<a id="a-7T"></a>树下坐人即妙声尊者王进只揖见其貌丑。<a id="a-7U"></a>便生轻鄙息敬信心。<a id="a-7V"></a>回首低眉掷衣而去。<a id="a-7W"></a>善和见王如是。<a id="a-7X"></a>即说颂曰。</p>
  <p id="a7Y">若以色见我　　以音声求我</p>
  <p id="a7Z">爱染乱彼心　　不能当见我</p>
  <p id="a7a">若人但知内　　而不见于外</p>
  <p id="a7b">于内而求果　　此为声所迷</p>
  <p id="a7c">若人但知外　　而不见于内</p>
  <p id="a7d">于外而求果　　此亦声所迷</p>
  <p id="a7e">若人不知内　　亦复不见外</p>
  <p id="a7f">凡夫皆被障　　此亦声所迷</p>
  <p id="a7g">若人善知内　　复善见于外</p>
  <p id="a7h">智者当出离　　此不为声迷</p>
  <p id="a7i">时诸苾刍。<a id="a-7j"></a>咸皆有疑请世尊曰。<a id="a-7k"></a>以何因缘善和苾刍。<a id="a-7l"></a>其形丑陋言音和雅。<a id="a-7m"></a>于佛法中出家修行。<a id="a-7n"></a>断尽诸漏得阿罗汉果。<a id="a-7o"></a>世尊告曰。<a id="a-7p"></a>善和苾刍。<a id="a-7q"></a>曾所作业还须自受。<a id="a-7r"></a>广说乃至颂曰。</p>
  <p id="a7s">假令经百劫　　所作业不亡</p>
  <p id="a7t">因缘会遇时　　果报还自受</p>
  <p id="a7u">尔时世尊告诸苾刍。<a id="a-7v"></a>汝等应听。<a id="a-7w"></a>乃往古昔此贤劫中人寿四万岁时。<a id="a-7x"></a>有拘留孙佛。<a id="a-7y"></a>出现世间十号具足。<a id="a-7z"></a>时彼世尊。<a id="a-80"></a>所有佛事悉皆圆满。<a id="a-81"></a>入无余依妙涅槃界。<a id="a-82"></a>时彼国主名曰无忧。<a id="a-83"></a>供养世尊遗余舍利。<a id="a-84"></a>造窣堵波。<a id="a-85"></a>周圆一踰缮那高半踰缮那。<a id="a-86"></a>令入守当渐次修造。<a id="a-87"></a>其人信心意乐贤善。<a id="a-88"></a>殷勤营作不生劳倦。<a id="a-89"></a>时有作人见窣堵波其量高大。<a id="a-8A"></a>遂生嫌慢作如是语。<a id="a-8B"></a>告同伴曰。<a id="a-8C"></a>王今造此大窣堵波。<a id="a-8D"></a>多费人功何日成就。<a id="a-8E"></a>守人报曰。<a id="a-8F"></a>汝不能作随意当去因何辄出嫌慢之言。<a id="a-8G"></a>彼默无对。<a id="a-8H"></a>其守当人欲驱令出。<a id="a-8I"></a>彼便收谢还依旧作。<a id="a-8J"></a>塔犹未了复生嫌慢。<a id="a-8K"></a>守人与杖驱之令出。<a id="a-8L"></a>更还忏谢遣复本功。<a id="a-8M"></a>乃至塔成观者忘倦。<a id="a-8N"></a>百千众生悉皆欢喜。<a id="a-8O"></a>嫌者见已便自悔恨。<a id="a-8P"></a>我于往时所为不善。<a id="a-8Q"></a>见塔高大作轻慢言。<a id="a-8R"></a>我今宜可办其供养。<a id="a-8S"></a>即以比来所得雇直。<a id="a-8T"></a>造妙金铃悬在塔上。<a id="a-8U"></a>汝等应知彼佣力人。<a id="a-8V"></a>即善和是。<a id="a-8W"></a>由于塔处生嫌慢心。<a id="a-8X"></a>今获人身其形丑陋。<a id="a-8Y"></a>由奉金铃。<a id="a-8Z"></a>言音和雅。<a id="a-8a"></a>能令听者无不欢悦。</p>
  <p id="a8b">时诸苾刍犹有疑念。<a id="a-8c"></a>重白佛言。<a id="a-8d"></a>大德善和苾刍。<a id="a-8e"></a>先作何业由彼业力。<a id="a-8f"></a>讽诵经法声彻梵天。<a id="a-8g"></a>世尊告曰。<a id="a-8h"></a>汝等苾刍应听其事。<a id="a-8i"></a>于往昔时人寿二万岁。<a id="a-8j"></a>有迦摄波佛出现世间十号具足。<a id="a-8k"></a>在婆罗痆斯国仙人堕处施鹿林中。<a id="a-8l"></a>城林中间有香果树。<a id="a-8m"></a>能鸣之鸟托此而居。<a id="a-8n"></a>时迦摄波佛执持衣钵。<a id="a-8o"></a>于小食时入城乞食。<a id="a-8p"></a>在树边过。<a id="a-8q"></a>是时彼鸟见佛世尊。<a id="a-8r"></a>容仪端正俨若金山。<a id="a-8s"></a>遂即嘤嘤出妙音响。<a id="a-8t"></a>绕佛三匝还隐林中。<a id="a-8u"></a>如是日日见佛行过。<a id="a-8v"></a>绕佛哀鸣。<a id="a-8w"></a>还向枝间欢喜而住。<a id="a-8x"></a>忽于他日被鹰所搏。<a id="a-8y"></a>命终之后生大婆罗门家。<a id="a-8z"></a>从是以来更不托生下恶之类。<a id="a-90"></a>乃至今日所生之处。<a id="a-91"></a>感得好声响彻梵天。<a id="a-92"></a>令人爱乐。<a id="a-93"></a>汝等苾刍如是应知。<a id="a-94"></a>彼能鸣鸟即是善和。<a id="a-95"></a>时诸苾刍更复有疑。<a id="a-96"></a>请世尊曰。<a id="a-97"></a>大德善和苾刍曾作何业。<a id="a-98"></a>由彼业力于佛弟子。<a id="a-99"></a>音声美妙最为第一。<a id="a-9A"></a>世尊告曰。<a id="a-9B"></a>善和苾刍。<a id="a-9C"></a>由发愿力感得斯报。<a id="a-9D"></a>作何发愿。<a id="a-9E"></a>于迦摄波佛时。<a id="a-9F"></a>善和出家。<a id="a-9G"></a>其本师主于迦摄波佛诸弟子中。<a id="a-9H"></a>唱导讽诵称为第一。<a id="a-9I"></a>然其善和始自出家终至年迈。<a id="a-9J"></a>虽修梵行无所证获。<a id="a-9K"></a>临命终时作如是愿。<a id="a-9L"></a>我于迦摄波佛圣教之中。<a id="a-9M"></a>出家修行竟无所获。<a id="a-9N"></a>愿我以此胜因。<a id="a-9O"></a>于迦摄波佛所授记者。<a id="a-9P"></a>于未来世人寿百岁。<a id="a-9Q"></a>有佛出现号释迦牟尼应正等觉。<a id="a-9R"></a>我于彼教而得出家。<a id="a-9S"></a>断除烦惑得阿罗汉果。<a id="a-9T"></a>如我亲教师。<a id="a-9U"></a>于佛法中赞诵弟子说为第一。<a id="a-9V"></a>我亦如是。<a id="a-9W"></a>逢彼出家唱导人中称为第一。<a id="a-9X"></a>由彼愿力。<a id="a-9Y"></a>于我法中出家修行。<a id="a-9Z"></a>于弟子中唱导之师说为第一。<a id="a-9a"></a>汝等苾刍应知。<a id="a-9b"></a>往业若纯黑者得纯黑报。<a id="a-9c"></a>若纯白者得纯白报。<a id="a-9d"></a>若杂业者得杂业报。<a id="a-9e"></a>汝等应可弃纯黑杂业。<a id="a-9f"></a>修纯白业。<a id="a-9g"></a>如余广说。</p>
  <p id="a9h">缘处同前。<a id="a-9i"></a>时诸苾刍诵经之时。<a id="a-9j"></a>不闲声韵随句而说。<a id="a-9k"></a>犹如泻枣置之异器。<a id="a-9l"></a>彼诸外道讽诵经典作吟咏声。<a id="a-9m"></a>给孤独长者日日常往礼觐世尊。<a id="a-9n"></a>于其路侧闻诸外道诵经之声。<a id="a-9o"></a>作如是念。<a id="a-9p"></a>此诸外道。<a id="a-9q"></a>于恶法律而为出家。<a id="a-9r"></a>讽诵经典作吟咏声音词可爱。<a id="a-9s"></a>我诸圣者不闲声韵逐句随文。<a id="a-9t"></a>犹如泻枣置之异器。<a id="a-9u"></a>此是我事当白大师。<a id="a-9v"></a>既至佛所礼双足已。<a id="a-9w"></a>退坐一面白言。<a id="a-9x"></a>世尊。<a id="a-9y"></a>彼诸外道于恶法律而为出家。<a id="a-9z"></a>讽诵经典作吟咏声音词可爱。<a id="a-A0"></a>我诸圣者不闲声韵逐句随文。<a id="a-A1"></a>犹如泻枣置之异器。<a id="a-A2"></a>若佛世尊慈悲许者。<a id="a-A3"></a>听诸圣众作吟咏声而诵经典。<a id="a-A4"></a>世尊意许默然无说。<a id="a-A5"></a>长者见佛默然许已。<a id="a-A6"></a>礼佛而去。<a id="a-A7"></a>佛告诸苾刍。<a id="a-A8"></a>从今已往我听汝等。<a id="a-A9"></a>作吟咏声而诵经法。<a id="a-AA"></a>佛听许已诸苾刍众。<a id="a-AB"></a>作吟咏声而诵经法。<a id="a-AC"></a>及以读经。<a id="a-AD"></a>请教白事亦皆如是。<a id="a-AE"></a>给孤长者因入寺中。<a id="a-AF"></a>见合寺僧音声喧杂。<a id="a-AG"></a>白言圣者。<a id="a-AH"></a>今此伽蓝先为法宇。<a id="a-AI"></a>今日变作乾闼婆城。<a id="a-AJ"></a>时诸苾刍以缘白佛。<a id="a-AK"></a>佛言苾刍不应作吟咏声诵诸经法。<a id="a-AL"></a>及以读经请教白事。<a id="a-AM"></a>皆不应作。<a id="a-AN"></a>然有二事作吟咏声。<a id="a-AO"></a>一谓赞大师德。<a id="a-AP"></a>二谓诵三启经。<a id="a-AQ"></a>余皆不合。<a id="a-AR"></a>佛许二事作吟咏声。<a id="a-AS"></a>赞佛德诵三启。<a id="a-AT"></a>有一少年苾刍。<a id="a-AU"></a>作二事时不解吟咏。<a id="a-AV"></a>但知直说如泻枣声。<a id="a-AW"></a>诸苾刍曰。<a id="a-AX"></a>佛许二事作吟咏声如何不作。<a id="a-AY"></a>答曰我先不解。<a id="a-AZ"></a>苾刍白佛。<a id="a-Aa"></a>佛言应学。<a id="a-Ab"></a>佛遣学时。<a id="a-Ac"></a>苾刍随在房中廊下门屋堂殿。<a id="a-Ad"></a>悉皆学习吟咏之声。<a id="a-Ae"></a>长者入见同上讥嫌。<a id="a-Af"></a>白言圣者乾闼婆城未能舍弃。<a id="a-Ag"></a>复往白佛。<a id="a-Ah"></a>佛言应在屏处学吟咏声。<a id="a-Ai"></a>勿居显露。<a id="a-Aj"></a>违者得越法罪。</p>
  <p id="aAk">缘处同前。<a id="a-Al"></a>有一苾刍。<a id="a-Am"></a>于钵袋中立抽出钵。<a id="a-An"></a>苾刍告曰。<a id="a-Ao"></a>具寿勿立抽钵。<a id="a-Ap"></a>答言何过。<a id="a-Aq"></a>报曰堕地损坏岂非过耶。<a id="a-Ar"></a>彼便默然。<a id="a-As"></a>以缘白佛。<a id="a-At"></a>佛言苾刍不应立取其钵。<a id="a-Au"></a>若内袋中若洗若曝。<a id="a-Av"></a>皆不应立。<a id="a-Aw"></a>违者得越法罪。</p>
  <p id="aAx">第一门第六子摄颂曰。</p>
  <p id="aAy">蹈衣并诸袋　　褥及于坐具</p>
  <p id="aAz">有缘离三衣　　六种心念法</p>
  <p id="aB0">佛在江猪山恐畏之处施鹿林中。<a id="a-B1"></a>菩提王子请佛及僧。<a id="a-B2"></a>于妙花楼盛设供养。<a id="a-B3"></a>于此楼上处处皆敷朝霞上叠。<a id="a-B4"></a>于时世尊既至彼已。<a id="a-B5"></a>见其衣覆不以足蹑。<a id="a-B6"></a>时诸苾刍亦不敢蹑。<a id="a-B7"></a>菩提王子白言。<a id="a-B8"></a>世尊。<a id="a-B9"></a>唯愿世尊慈悲蹈过。<a id="a-BA"></a>佛不为履。<a id="a-BB"></a>王子见已即摄敷衣。<a id="a-BC"></a>佛方前进。<a id="a-BD"></a>外道闻已作如是语。<a id="a-BE"></a>沙门乔答摩未堪供养。<a id="a-BF"></a>王子敷叠不敢履之。<a id="a-BG"></a>佛知是已告诸苾刍。<a id="a-BH"></a>若有信心婆罗门长者居士。<a id="a-BI"></a>于道路处敷上妙衣。<a id="a-BJ"></a>请苾刍曰。<a id="a-BK"></a>愿降慈悲为践蹈者。<a id="a-BL"></a>欲伏外道我慢心故。<a id="a-BM"></a>作诸行无常想而为履蹈。<a id="a-BN"></a>勿生疑虑。</p>
  <p id="aBO">缘处同前。<a id="a-BP"></a>时有苾刍手擎钵去。<a id="a-BQ"></a>在路脚跌钵堕遂破。<a id="a-BR"></a>因斯阙事以缘白佛。<a id="a-BS"></a>佛言苾刍不应手擎其钵。<a id="a-BT"></a>便以衣角裹钵而去。<a id="a-BU"></a>废阙同前。<a id="a-BV"></a>佛言应作钵袋盛去。<a id="a-BW"></a>苾刍手携招过如上。<a id="a-BX"></a>佛言不应手持而去。<a id="a-BY"></a>应可作襻。<a id="a-BZ"></a>挂髆持行。<a id="a-Ba"></a>若异此者得越法罗。</p>
  <p id="aBb">缘处同前。<a id="a-Bc"></a>时有苾刍。<a id="a-Bd"></a>以商旅为伴人间游行。<a id="a-Be"></a>于行伴中有婆罗门。<a id="a-Bf"></a>忽染时患诣医人所。<a id="a-Bg"></a>我有如是病仁为处方。<a id="a-Bh"></a>答言此病可服诃梨勒必当得差。<a id="a-Bi"></a>报言涉路无处可求。<a id="a-Bj"></a>医曰沙门释子善闲诸药。<a id="a-Bk"></a>从彼求觅必当见惠。<a id="a-Bl"></a>时彼即便诣苾刍所。<a id="a-Bm"></a>问言圣者有诃梨勒不。<a id="a-Bn"></a>答言我有用此何为。<a id="a-Bo"></a>报言我身有病医遣服之。<a id="a-Bp"></a>有时见惠。<a id="a-Bq"></a>苾刍对彼。<a id="a-Br"></a>开钵袋中觅诃黎勒。<a id="a-Bs"></a>先出锥刀次抽皮片。<a id="a-Bt"></a>并诸杂药净秽交参。<a id="a-Bu"></a>时婆罗门见其杂恶。<a id="a-Bv"></a>报言圣者仁等苾刍。<a id="a-Bw"></a>能作如是不清洁事。<a id="a-Bx"></a>我宁身死不服斯药。<a id="a-By"></a>苾刍以缘白佛。<a id="a-Bz"></a>佛言苾刍应畜三种袋。<a id="a-C0"></a>一者钵袋。<a id="a-C1"></a>二者药袋。<a id="a-C2"></a>三者杂袋。<a id="a-C3"></a>时诸苾刍。<a id="a-C4"></a>齐安三襻置之腋下。<a id="a-C5"></a>即便傍出衣下外现。<a id="a-C6"></a>不信俗人见已讥笑。<a id="a-C7"></a>报言圣者。<a id="a-C8"></a>岂可腋下挟鼓而行。<a id="a-C9"></a>苾刍以缘白佛。<a id="a-CA"></a>佛言三种不应齐着。<a id="a-CB"></a>应次第安长短相称。<a id="a-CC"></a>便安纽襻令身有损。<a id="a-CD"></a>佛言应须阔作。<a id="a-CE"></a>于内安毡以线络之。<a id="a-CF"></a>勿令卷缩。<a id="a-CG"></a>若异此者得越法罪。</p>
 </body>
</html>