<!doctype html>
<html id="z3IBV4spg" data-ver="1173">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第三十七</h1>
  <p id="a2">第八门第十子摄颂之余(说四黑四白法四种沙门次出广严城向涅槃处)。</p>
  <p id="a3">尔时世尊告阿难陀曰。<a id="a-4"></a>如是应知教有真伪。<a id="a-5"></a>始从今日当依经教不依于人。<a id="a-6"></a>云何依教不依于人。<a id="a-7"></a>若苾刍来作如是语。<a id="a-8"></a>具寿。<a id="a-9"></a>我从如来亲闻是语闻已忆持。<a id="a-A"></a>说斯经典说此律教。<a id="a-B"></a>真是佛语。<a id="a-C"></a>此苾刍闻彼说时。<a id="a-D"></a>不应劝赞亦勿毁訾。<a id="a-E"></a>应听其语善持文句。<a id="a-F"></a>当归住处检阅经文及以律教。<a id="a-G"></a>若彼所说与经律相违者。<a id="a-H"></a>应告彼言。<a id="a-I"></a>具寿。<a id="a-J"></a>汝所说者非是佛语。<a id="a-K"></a>是汝恶取不依经律当须舍弃。</p>
  <p id="aL">复次阿难陀。<a id="a-M"></a>若苾刍来作如是语。<a id="a-N"></a>具寿。<a id="a-O"></a>我于某住处见有大众。<a id="a-P"></a>多是耆宿善明律藏。<a id="a-Q"></a>我于彼处亲闻是语闻已忆持。<a id="a-R"></a>皆依经律真是佛语。<a id="a-S"></a>此苾刍闻彼说时。<a id="a-T"></a>不应劝赞亦不毁訾。<a id="a-U"></a>应听其语。<a id="a-V"></a>善持文句。<a id="a-W"></a>当归住处检阅经文及以律教。<a id="a-X"></a>若彼所说与经律相违者。<a id="a-Y"></a>应告彼言。<a id="a-Z"></a>具寿。<a id="a-a"></a>汝所说者非是佛语。<a id="a-b"></a>是汝恶取不依经律当须舍弃。</p>
  <p id="ac">复次阿难陀。<a id="a-d"></a>若苾刍来作如是语。<a id="a-e"></a>具寿。<a id="a-f"></a>我于某住处见有众多苾刍。<a id="a-g"></a>皆持经持律持母经。<a id="a-h"></a>我于彼处亲闻是语闻已忆持。<a id="a-i"></a>皆依经律真是佛语。<a id="a-j"></a>此苾刍闻彼说时。<a id="a-k"></a>不应劝赞亦不毁訾。<a id="a-l"></a>应听其语善持文句。<a id="a-m"></a>当归住处检阅经文及以律教。<a id="a-n"></a>若彼所说与经律相违者。<a id="a-o"></a>应告彼言具寿。<a id="a-p"></a>汝所说者非是佛语。<a id="a-q"></a>是汝恶取不依经律当须舍弃。</p>
  <p id="ar">复次阿难陀。<a id="a-s"></a>若苾刍来作如是语。<a id="a-t"></a>具寿。<a id="a-u"></a>我于某住处见一苾刍。<a id="a-v"></a>是尊宿智者。<a id="a-w"></a>我于彼处亲闻是语闻已忆持。<a id="a-x"></a>皆依经律真是佛语。<a id="a-y"></a>此苾刍闻彼说时。<a id="a-z"></a>不应劝赞亦不毁訾。<a id="a-10"></a>应听其语善持文句。<a id="a-11"></a>当归住处检阅经文及以律教。<a id="a-12"></a>若彼所说与经律相违者。<a id="a-13"></a>应告彼言。<a id="a-14"></a>具寿。<a id="a-15"></a>汝所说者非是佛说。<a id="a-16"></a>是汝恶取不依经律当须弃舍。</p>
  <p id="a17">复次阿难陀。<a id="a-18"></a>若苾刍来作如是语。<a id="a-19"></a>具寿。<a id="a-1A"></a>我从如来亲闻是语闻已忆持。<a id="a-1B"></a>说斯经典说此律教。<a id="a-1C"></a>此苾刍闻彼说时。<a id="a-1D"></a>不应劝赞亦勿毁訾。<a id="a-1E"></a>应听其语善持文句。<a id="a-1F"></a>当归住处检阅经文及以律教。<a id="a-1G"></a>若彼所说与经律不相违者。<a id="a-1H"></a>应告彼言。<a id="a-1I"></a>具寿。<a id="a-1J"></a>汝所说者真是佛语。<a id="a-1K"></a>是汝善取依经律教当可受持。</p>
  <p id="a1L">复次阿难陀。<a id="a-1M"></a>若苾刍来作如是语。<a id="a-1N"></a>具寿。<a id="a-1O"></a>我于某住处见有大众。<a id="a-1P"></a>多是耆宿善明律藏。<a id="a-1Q"></a>我于彼处亲闻是语。<a id="a-1R"></a>闻已忆持。<a id="a-1S"></a>皆依经律真是佛语。<a id="a-1T"></a>时此苾刍闻彼说时。<a id="a-1U"></a>不应劝赞亦勿毁訾。<a id="a-1V"></a>应听其语善持文句。<a id="a-1W"></a>当归住处检阅经文及以律教。<a id="a-1X"></a>若彼所说与经律不相违者。<a id="a-1Y"></a>应告彼言。<a id="a-1Z"></a>具寿。<a id="a-1a"></a>汝所说者真是佛语。<a id="a-1b"></a>是汝善取依经律教当可受持。</p>
  <p id="a1c">复次阿难陀若苾刍来作如是语。<a id="a-1d"></a>具寿。<a id="a-1e"></a>我于某住处见有众多苾刍皆持经律持母经。<a id="a-1f"></a>我于彼处亲闻是语闻已忆持。<a id="a-1g"></a>皆依经律真是佛语。<a id="a-1h"></a>此苾刍闻彼说时。<a id="a-1i"></a>不应劝赞亦勿毁訾。<a id="a-1j"></a>应听其语善持文句。<a id="a-1k"></a>当归住处检阅经文及以律教。<a id="a-1l"></a>若彼所说与经律不相违者。<a id="a-1m"></a>应告彼言。<a id="a-1n"></a>具寿。<a id="a-1o"></a>汝所说者真是佛语。<a id="a-1p"></a>是汝善取依经律教当可受持。</p>
  <p id="a1q">复次阿难陀。<a id="a-1r"></a>若苾刍来作如是语。<a id="a-1s"></a>具寿。<a id="a-1t"></a>我于某住处见一苾刍。<a id="a-1u"></a>是尊宿智者。<a id="a-1v"></a>我于彼处亲闻是语。<a id="a-1w"></a>闻已忆持。<a id="a-1x"></a>皆依经律是真佛语。<a id="a-1y"></a>此苾刍闻彼说时。<a id="a-1z"></a>不应劝赞亦勿毁訾。<a id="a-20"></a>应听其语善持文句。<a id="a-21"></a>当归住处捡阅经文及以律教。<a id="a-22"></a>若彼所说。<a id="a-23"></a>与经律不相违者。<a id="a-24"></a>应告彼言具寿。<a id="a-25"></a>汝所说者真是佛语。<a id="a-26"></a>是汝善取依经律教当可受持。</p>
  <p id="a27">复次阿难陀。<a id="a-28"></a>初之四种名大黑说。<a id="a-29"></a>汝等苾刍应可善思。<a id="a-2A"></a>至极观察深知是恶。<a id="a-2B"></a>此非是经。<a id="a-2C"></a>此非是律。<a id="a-2D"></a>非是佛教。<a id="a-2E"></a>当须舍弃。<a id="a-2F"></a>后之四种名大白说。<a id="a-2G"></a>汝等苾刍应可善思。<a id="a-2H"></a>至极观察深知是善。<a id="a-2I"></a>此实是经。<a id="a-2J"></a>此实是律。<a id="a-2K"></a>真是佛教。<a id="a-2L"></a>当善受持。<a id="a-2M"></a>阿难陀。<a id="a-2N"></a>是谓苾刍依于经教不依于人。<a id="a-2O"></a>如是应学。<a id="a-2P"></a>若异此者非我所说。</p>
  <p id="a2Q">尔时世尊告阿难陀曰。<a id="a-2R"></a>我今欲往波波聚落(波波此云罪恶)答曰。<a id="a-2S"></a>如是世尊是时欲往俱尸那城壮士生地。<a id="a-2T"></a>渐至波波邑。<a id="a-2U"></a>依折鹿迦林而住。<a id="a-2V"></a>诸人闻已众议同行出波波邑往诣佛所。<a id="a-2W"></a>到已礼足在一面坐佛为说法示教利喜。<a id="a-2X"></a>时此众中有锻师之子。<a id="a-2Y"></a>名曰准陀。<a id="a-2Z"></a>亦坐听法。<a id="a-2a"></a>时诸大众既闻法已辞佛而去。<a id="a-2b"></a>准陀即便从座而起。<a id="a-2c"></a>整衣服合掌向佛白言。<a id="a-2d"></a>世尊。<a id="a-2e"></a>唯愿如来与诸圣众。<a id="a-2f"></a>明日就宅受我微供。<a id="a-2g"></a>佛默然受。<a id="a-2h"></a>知佛受已。<a id="a-2i"></a>生大欢喜奉辞而去。<a id="a-2j"></a>即办种种上妙香美饮食。<a id="a-2k"></a>敷设座席置清净水土屑齿木已。<a id="a-2l"></a>遣使白佛。<a id="a-2m"></a>饮食已办。<a id="a-2n"></a>愿佛知时。<a id="a-2o"></a>世尊即于日初分时。<a id="a-2p"></a>着衣持钵。<a id="a-2q"></a>与诸大众赴其食处。<a id="a-2r"></a>佛及僧众就座而坐。<a id="a-2s"></a>既见坐定。<a id="a-2t"></a>准陀自手持诸供养奉佛圣众。<a id="a-2u"></a>于时有一罪恶苾刍。<a id="a-2v"></a>遂窃铜碗藏着腋下。<a id="a-2w"></a>佛神力故不令人见。<a id="a-2x"></a>唯佛准陀见此非法。<a id="a-2y"></a>准陀知佛及僧悉饱满已。<a id="a-2z"></a>即行净水豆屑齿木屏钵器澡漱已。<a id="a-30"></a>是时准陀便持小席在佛前坐。<a id="a-31"></a>即以伽他请世尊曰。</p>
  <p id="a32">我闻牟尼一切智　　已超彼岸无疑惑</p>
  <p id="a33">最胜导师调御士　　愿说世有几沙门</p>
  <p id="a34">世尊亦以伽他答准陀曰。</p>
  <p id="a35">有四沙门无第五　　我今为汝说次第</p>
  <p id="a36">应知胜道及示道　　净道活命并污道</p>
  <p id="a37">准陀复请曰。</p>
  <p id="a38">世尊说何为胜道　　云何名为示道者</p>
  <p id="a39">何者名为净活命　　并污道者愿宣扬</p>
  <p id="a3A">世尊答曰。</p>
  <p id="a3B">能除疑箭断诸惑　　唯希圆寂非余处</p>
  <p id="a3C">是谓天人之导师　　诸佛说斯为胜道</p>
  <p id="a3D">善解第一最胜义　　方便显了微妙法</p>
  <p id="a3E">牟尼能破诸疑网　　是名第二示道师</p>
  <p id="a3F">若于法句善宣说　　依法少欲而活命</p>
  <p id="a3G">于无罪法善能修　　是名第三正道活</p>
  <p id="a3H">身着沙门解脱衣　　常为污家不羞耻</p>
  <p id="a3I">虚诳恒为不实语　　是名第四污道人</p>
  <p id="a3J">于大声闻真法众　　诸在家人当善察</p>
  <p id="a3K">非我弟子悉皆然　　是故当须起深信</p>
  <p id="a3L">云何无罪共罪居　　净与不净同处住</p>
  <p id="a3M">由彼愚人为恶行　　令于善士悉生疑</p>
  <p id="a3N">勿以色相信前人　　少时同聚便委付</p>
  <p id="a3O">粗险人多诈形貌　　诳惑常行于世间</p>
  <p id="a3P">如以少金饰耳珰　　体即是铜无所直</p>
  <p id="a3Q">内假外实如真相　　多摄门徒乱善人</p>
  <p id="a3R">尔时世尊见锻师子设供养已。<a id="a-3S"></a>为说随喜福颂伽他曰。</p>
  <p id="a3T">若施福增长　　冤仇皆止息</p>
  <p id="a3U">由善能除恶　　惑尽证涅槃</p>
  <p id="a3V">佛为说法示教利喜。<a id="a-3W"></a>作利益已从座而去。</p>
  <p id="a3X">内摄颂曰。</p>
  <p id="a3Y">佛出广严西　　回愿望城郭</p>
  <p id="a3Z">经游十聚落　　最后至波波</p>
  <p id="a3a">尔时世尊告阿难陀。<a id="a-3b"></a>我今欲往拘尸那城。<a id="a-3c"></a>时阿难陀闻佛告已。<a id="a-3d"></a>即随佛后渐向波波邑。<a id="a-3e"></a>未到金河于此中间路边暂住。<a id="a-3f"></a>告阿难陀。<a id="a-3g"></a>我今背痛。<a id="a-3h"></a>汝可以我嗢呾罗僧伽叠为四重。<a id="a-3i"></a>我欲偃卧以自消息。<a id="a-3j"></a>时阿难陀闻佛教已。<a id="a-3k"></a>即疾叠衣白言已作。<a id="a-3l"></a>愿佛知时。<a id="a-3m"></a>于时世尊。<a id="a-3n"></a>自叠僧伽胝枕头右胁而卧。<a id="a-3o"></a>两足相重作光明想。<a id="a-3p"></a>正念安住念当速起。<a id="a-3q"></a>如是作意复告阿难陀曰。<a id="a-3r"></a>汝可速往脚俱多河取满钵水。<a id="a-3s"></a>吾欲须饮并洒身体。<a id="a-3t"></a>时阿难陀闻已持钵诣彼河边。<a id="a-3u"></a>时有五百乘车。<a id="a-3v"></a>才新渡河水皆浑浊。<a id="a-3w"></a>便盛满钵来至佛所。<a id="a-3x"></a>白言。<a id="a-3y"></a>大德。<a id="a-3z"></a>有五百乘车新渡此河。<a id="a-40"></a>水皆浑浊。<a id="a-41"></a>唯愿世尊将洗手足不堪饮用。<a id="a-42"></a>金河不远清水可求。<a id="a-43"></a>佛即受水洗足拭面。<a id="a-44"></a>身稍安隐即起加趺。<a id="a-45"></a>正念现前端身而住。</p>
  <p id="a46">尔时有一壮士大臣。<a id="a-47"></a>名曰圆满。<a id="a-48"></a>从此而过。<a id="a-49"></a>见佛世尊在树下坐。<a id="a-4A"></a>容仪端正众所乐见。<a id="a-4B"></a>身心寂静极善调柔。<a id="a-4C"></a>如妙金幢光明赫奕。<a id="a-4D"></a>见已就礼世尊双足在一面坐。<a id="a-4E"></a>佛问彼曰。<a id="a-4F"></a>汝今爱乐沙门清净法耶。<a id="a-4G"></a>为乐婆罗门法耶。<a id="a-4H"></a>大臣答言。<a id="a-4I"></a>大德。<a id="a-4J"></a>我乐迦罗摩净法。<a id="a-4K"></a>佛告大臣。<a id="a-4L"></a>汝复何缘乐彼净法。<a id="a-4M"></a>答言。<a id="a-4N"></a>大德。<a id="a-4O"></a>其迦罗摩。<a id="a-4P"></a>曾随路行住一树下。<a id="a-4Q"></a>时有五百乘车于此而过。<a id="a-4R"></a>经少时间余有人来。<a id="a-4S"></a>问彼言曰。<a id="a-4T"></a>向见五百乘车于此过不。<a id="a-4U"></a>答言。<a id="a-4V"></a>不见。<a id="a-4W"></a>又问。<a id="a-4X"></a>闻声不。<a id="a-4Y"></a>答言。<a id="a-4Z"></a>不闻。<a id="a-4a"></a>又问。<a id="a-4b"></a>仁岂睡耶。<a id="a-4c"></a>答言。<a id="a-4d"></a>不睡。<a id="a-4e"></a>若不睡者。<a id="a-4f"></a>五百乘车于此而过。<a id="a-4g"></a>何不见闻。<a id="a-4h"></a>答言。<a id="a-4i"></a>我不眠睡心常觉悟。<a id="a-4j"></a>而不见闻。<a id="a-4k"></a>由定力故。<a id="a-4l"></a>彼闻是说便作是念。<a id="a-4m"></a>希有上人澄心寂虑乃能如是。<a id="a-4n"></a>又车行震响尘坌惊飞。<a id="a-4o"></a>蒙彼身衣而不闻见。<a id="a-4p"></a>故我于彼发净信心爱乐其法。<a id="a-4q"></a>佛告大臣。<a id="a-4r"></a>汝意云何。<a id="a-4s"></a>五百乘车所发音响。<a id="a-4t"></a>比虚空中雷震霹雳何者为大。<a id="a-4u"></a>白言大德非但五百乘。<a id="a-4v"></a>假令百千万车作大音响。<a id="a-4w"></a>岂能大于雷震之声。<a id="a-4x"></a>大臣当知。<a id="a-4y"></a>我于先时。<a id="a-4z"></a>在此聚落住重阁内。<a id="a-50"></a>于小食时执持衣钵入村乞食。<a id="a-51"></a>食已收衣钵洗足竟。<a id="a-52"></a>于重阁中宴坐而住。<a id="a-53"></a>忽然雷震降大霹雳。<a id="a-54"></a>于时四牛及二耕夫。<a id="a-55"></a>并有长者兄弟二人。<a id="a-56"></a>闻此大声。<a id="a-57"></a>因斯怖惧俱时丧命。<a id="a-58"></a>城中人民高声大叫。<a id="a-59"></a>我于尔时从宴坐起出阁经行。<a id="a-5A"></a>时有一人从城出外。<a id="a-5B"></a>来诣我所顶礼我足随我经行。<a id="a-5C"></a>我便告曰。<a id="a-5D"></a>何故城中共出大声。<a id="a-5E"></a>有大喧闹。<a id="a-5F"></a>彼白我言。<a id="a-5G"></a>城中向来天忽雷震降大霹雳。<a id="a-5H"></a>四牛及二耕夫。<a id="a-5I"></a>并长者兄弟二人。<a id="a-5J"></a>因斯怖惧俱时丧命因此城内共出大声。<a id="a-5K"></a>彼问我言。<a id="a-5L"></a>大德。<a id="a-5M"></a>岂可不闻此大震声。<a id="a-5N"></a>我报。<a id="a-5O"></a>不闻。<a id="a-5P"></a>彼复白言。<a id="a-5Q"></a>世尊睡耶。<a id="a-5R"></a>报言。<a id="a-5S"></a>不睡。<a id="a-5T"></a>我虽内觉而不外闻。<a id="a-5U"></a>彼作是念。<a id="a-5V"></a>希有如来应正等觉寂静而住。<a id="a-5W"></a>大雷震吼而不闻声。<a id="a-5X"></a>即于我所发净信心。<a id="a-5Y"></a>圆满闻已。<a id="a-5Z"></a>白言。<a id="a-5a"></a>大德。<a id="a-5b"></a>岂有于佛不生敬信。<a id="a-5c"></a>我今于佛深起净心。<a id="a-5d"></a>是时圆满告使者曰。<a id="a-5e"></a>汝可将我上新细缕黄金色叠奉覆世尊。<a id="a-5f"></a>使者持来。<a id="a-5g"></a>圆满白佛言。<a id="a-5h"></a>世尊。<a id="a-5i"></a>此是上新细缕黄金色叠。<a id="a-5j"></a>唯愿哀愍为我纳受。<a id="a-5k"></a>世尊欲令彼获胜利即便为受。<a id="a-5l"></a>圆满复言。<a id="a-5m"></a>大德世尊。<a id="a-5n"></a>我当更欲供养佛僧。<a id="a-5o"></a>愿见听许。<a id="a-5p"></a>佛言。<a id="a-5q"></a>斯为善事。<a id="a-5r"></a>见佛受已欢喜踊跃。<a id="a-5s"></a>顶礼佛足奉辞而去。<a id="a-5t"></a>佛告具寿阿难陀。<a id="a-5u"></a>此金色黄叠以刀截缕我今欲着。<a id="a-5v"></a>时阿难陀闻佛教已。<a id="a-5w"></a>即便以刀截去缕缋持奉世尊。<a id="a-5x"></a>佛即为着。<a id="a-5y"></a>佛身威光令衣金色无复光彩。<a id="a-5z"></a>时阿难陀白言。<a id="a-60"></a>大德世尊。<a id="a-61"></a>我随佛后二十余年。<a id="a-62"></a>未曾睹佛如是颜容威光赫奕。<a id="a-63"></a>何因缘故现斯光明非常昉着。</p>
  <p id="a64">佛告阿难陀。<a id="a-65"></a>有二因缘。<a id="a-66"></a>现其光相异于常日。<a id="a-67"></a>云何为二。<a id="a-68"></a>一者若菩萨即于此夜证阿耨多罗三藐三菩提。<a id="a-69"></a>二者如来即于此夜入无余依大涅槃界。<a id="a-6A"></a>于此二时现斯胜相。<a id="a-6B"></a>又阿难陀。<a id="a-6C"></a>我往金河。<a id="a-6D"></a>阿难陀闻佛教已。<a id="a-6E"></a>即随佛后至彼河所。<a id="a-6F"></a>佛即脱衣置于岸上。<a id="a-6G"></a>唯着洗衣入河洗浴。<a id="a-6H"></a>出已拭身告阿难陀曰。<a id="a-6I"></a>准陀必当生追悔心。<a id="a-6J"></a>汝可安慰。<a id="a-6K"></a>报言。<a id="a-6L"></a>准陀。<a id="a-6M"></a>汝今多获善利。<a id="a-6N"></a>能为最后供养。<a id="a-6O"></a>大师受斯施已入无余涅槃者甚为难遇。<a id="a-6P"></a>应知准陀有二种因心生追悔。<a id="a-6Q"></a>应为开解作如是语。<a id="a-6R"></a>准陀。<a id="a-6S"></a>我自于佛亲闻是语。<a id="a-6T"></a>有二种施所受果报无与等者。<a id="a-6U"></a>为菩萨时受其食已。<a id="a-6V"></a>便证无上正等菩提。<a id="a-6W"></a>及以如来受最后食。<a id="a-6X"></a>入无余依妙涅槃界。<a id="a-6Y"></a>阿难陀。<a id="a-6Z"></a>此二种施。<a id="a-6a"></a>所获果报无与等者。<a id="a-6b"></a>阿难陀应知。<a id="a-6c"></a>准陀为长寿业为多力业。<a id="a-6d"></a>美貌生天财食贵胜眷属等业悉皆增长。<a id="a-6e"></a>尔时具寿阿难陀白言。<a id="a-6f"></a>世尊。<a id="a-6g"></a>阐陀苾刍性怀猛恶多嗔造次。<a id="a-6h"></a>于诸苾刍常出不顺粗恶言词。<a id="a-6i"></a>佛灭度后云何共住。<a id="a-6j"></a>佛告阿难陀。<a id="a-6k"></a>我灭度后。<a id="a-6l"></a>阐陀恶性苾刍应默摈治之。<a id="a-6m"></a>彼被治时若生忧悔起敬仰心。<a id="a-6n"></a>众知改者共施欢喜如常共语。</p>
  <p id="a6o">世尊复告阿难陀。<a id="a-6p"></a>我今欲往拘尸那城。<a id="a-6q"></a>阿难陀言。<a id="a-6r"></a>如世尊教。<a id="a-6s"></a>即随佛后往壮士生地。<a id="a-6t"></a>既渡金河去城不远。<a id="a-6u"></a>于路边住告阿难陀曰。<a id="a-6v"></a>我今背痛。<a id="a-6w"></a>汝可以我嗢呾罗僧伽叠为四重。<a id="a-6x"></a>我欲偃卧以自消息。<a id="a-6y"></a>时阿难陀闻佛敬已。<a id="a-6z"></a>即疾叠衣。<a id="a-70"></a>白言已作。<a id="a-71"></a>愿佛知时。<a id="a-72"></a>于时世尊自叠僧伽胝枕头右胁而卧。<a id="a-73"></a>具说如前。</p>
  <p id="a74">复告阿难陀。<a id="a-75"></a>汝当宣说觉分之法。<a id="a-76"></a>时阿难陀白言。<a id="a-77"></a>大德世尊于此觉分自证自觉亲为我说。<a id="a-78"></a>依于闲静。<a id="a-79"></a>依于离欲。<a id="a-7A"></a>依于寂灭。<a id="a-7B"></a>断诸缘务。<a id="a-7C"></a>勤修于念择法精进喜安定舍。<a id="a-7D"></a>此觉分法。<a id="a-7E"></a>大德世尊自证自觉之所宣说阿难陀。<a id="a-7F"></a>汝说如是七觉分法。<a id="a-7G"></a>依闲静等若多修习勤精进者。<a id="a-7H"></a>当得无上正等菩提。<a id="a-7I"></a>说是语已。<a id="a-7J"></a>佛即起坐。<a id="a-7K"></a>正念思惟端身而住。<a id="a-7L"></a>时有苾刍。<a id="a-7M"></a>而说颂曰。</p>
  <p id="a7N">世尊自劝喻　　令宣微妙法</p>
  <p id="a7O">可为诸病人　　当说菩提分</p>
  <p id="a7P">大师身有疾　　并为病苾刍</p>
  <p id="a7Q">于觉分法门　　敷演令开悟</p>
  <p id="a7R">善哉阿难陀　　白法皆圆满</p>
  <p id="a7S">聪明有大智　　巧说牟尼法</p>
  <p id="a7T">于正念择法　　精勤喜觉分</p>
  <p id="a7U">轻安及定舍　　善能分别说</p>
  <p id="a7V">无上调御师　　乐闻觉分法</p>
  <p id="a7W">虽身有疾苦　　无辞尚起听</p>
  <p id="a7X">佛为法主尊　　是能开导者</p>
  <p id="a7Y">为法尚殷重　　何况所余人</p>
  <p id="a7Z">复有诸贤圣　　于十力教法</p>
  <p id="a7a">假令遭病苦　　起听不辞劳</p>
  <p id="a7b">此等善持经　　及以明律论</p>
  <p id="a7c">尚乐闻正法　　余人何不听</p>
  <p id="a7d">世尊离染教　　闻已如说行</p>
  <p id="a7e">系念法精勤　　当得于喜分</p>
  <p id="a7f">由心有喜故　　为此身轻安</p>
  <p id="a7g">由安有乐生　　从乐生于定</p>
  <p id="a7h">由有妙定舍　　了诸行无常</p>
  <p id="a7i">能离三有生　　染着心不起</p>
  <p id="a7j">能离诸有苦　　不乐于人天</p>
  <p id="a7k">证无上涅槃　　如薪尽火灭</p>
  <p id="a7l">如是大利益　　皆从闻法生</p>
  <p id="a7m">是故劝临终　　谛听于妙法</p>
  <p id="a7n">尔时世尊告具寿阿难陀。<a id="a-7o"></a>今可进诣拘尸那城。<a id="a-7p"></a>答言。<a id="a-7q"></a>如是。<a id="a-7r"></a>即随佛后至于壮士生地。<a id="a-7s"></a>住娑罗林将欲涅槃。<a id="a-7t"></a>告阿难陀曰。<a id="a-7u"></a>汝今为我于双树间安置床敷。<a id="a-7v"></a>我当于彼北首而卧。<a id="a-7w"></a>今日中夜必入涅槃。<a id="a-7x"></a>时阿难陀如教作已。<a id="a-7y"></a>诣世尊所。<a id="a-7z"></a>顶礼佛足。<a id="a-80"></a>在一面立合掌白言。<a id="a-81"></a>如佛所教并已安置。<a id="a-82"></a>是时如来即往就床。<a id="a-83"></a>右胁而卧。<a id="a-84"></a>两足相重。<a id="a-85"></a>作光明想。<a id="a-86"></a>系意正念。<a id="a-87"></a>观察而住。<a id="a-88"></a>为涅槃想。<a id="a-89"></a>时阿难陀在佛背后凭床而立。<a id="a-8A"></a>悲啼号哭出大音声。<a id="a-8B"></a>作如是语。<a id="a-8C"></a>苦哉痛哉。<a id="a-8D"></a>何期如来速般涅槃。<a id="a-8E"></a>何期善逝速般涅槃。<a id="a-8F"></a>何期疾哉世间眼灭。<a id="a-8G"></a>每于先时诸方苾刍来诣佛所。<a id="a-8H"></a>佛为说法初中后善。<a id="a-8I"></a>文义巧妙纯一圆满。<a id="a-8J"></a>清净鲜白梵行之相。<a id="a-8K"></a>我因得闻甚深妙法。<a id="a-8L"></a>彼于今日闻佛涅槃不复更来。<a id="a-8M"></a>遂令如是殊胜妙法隐没于世。<a id="a-8N"></a>佛告诸苾刍。<a id="a-8O"></a>阿难陀今在何处。<a id="a-8P"></a>白言。<a id="a-8Q"></a>世尊。<a id="a-8R"></a>今在佛后凭床悲恸。<a id="a-8S"></a>作如是语。<a id="a-8T"></a>广说如前。<a id="a-8U"></a>乃至殊胜妙法隐没于世。<a id="a-8V"></a>佛即告阿难陀曰。<a id="a-8W"></a>汝勿忧愁悲泣懊恼。<a id="a-8X"></a>何以故。<a id="a-8Y"></a>汝侍如来。<a id="a-8Z"></a>作身慈业获大利乐。<a id="a-8a"></a>唯独一身得无边福。<a id="a-8b"></a>作口慈业及意慈业。<a id="a-8c"></a>亦复如是得无边福。<a id="a-8d"></a>阿难陀。<a id="a-8e"></a>过去如来皆有如是供侍之人。<a id="a-8f"></a>如汝用心供侍于我。<a id="a-8g"></a>未来诸佛亦有供侍。<a id="a-8h"></a>与汝无异。<a id="a-8i"></a>阿难陀。<a id="a-8j"></a>世相如是皆不久停。<a id="a-8k"></a>毕归磨灭无常住者。<a id="a-8l"></a>以是义故。<a id="a-8m"></a>汝今不应悲啼涕泣生大苦恼。<a id="a-8n"></a>不见世间从缘生法常住不坏。<a id="a-8o"></a>我曾为汝广说法要。<a id="a-8p"></a>诸有可爱称意之事。<a id="a-8q"></a>并归无常悉皆离别。<a id="a-8r"></a>尔时世尊大悲所熏。<a id="a-8s"></a>为令阿难陀生喜悦故。<a id="a-8t"></a>告诸苾刍。<a id="a-8u"></a>转轮圣王成就四种希有之事。<a id="a-8v"></a>云何为四。<a id="a-8w"></a>谓有刹帝利众来诣王所。<a id="a-8x"></a>既得见王深生庆悦。<a id="a-8y"></a>复闻妙法倍加欢喜。<a id="a-8z"></a>如是复有婆罗门众诸长者众杂沙门众。<a id="a-90"></a>来诣王所。<a id="a-91"></a>如上所说。<a id="a-92"></a>乃至倍加欢喜。<a id="a-93"></a>汝等当知如转轮王四希有事。<a id="a-94"></a>此阿难陀亦复如是有四希有事。<a id="a-95"></a>何等为四。<a id="a-96"></a>谓有四方大苾刍众。<a id="a-97"></a>来至其所情生欣庆。<a id="a-98"></a>复闻妙法重增欢喜。<a id="a-99"></a>如是苾刍尼众邬波索迦邬波斯迦。<a id="a-9A"></a>至阿难陀所亦复如是倍加欢喜。<a id="a-9B"></a>汝等苾刍。<a id="a-9C"></a>此阿难陀复有四种希有妙事。<a id="a-9D"></a>云何为四。<a id="a-9E"></a>若阿难陀与苾刍众说法之时。<a id="a-9F"></a>善能开解无有疑滞。<a id="a-9G"></a>诸苾刍众咸作是念。<a id="a-9H"></a>善哉善哉。<a id="a-9I"></a>此阿难陀宣说妙法。<a id="a-9J"></a>幸勿默然。<a id="a-9K"></a>莫辞劳倦。<a id="a-9L"></a>然诸听众情无厌足。<a id="a-9M"></a>时阿难陀既说法已默然而住。<a id="a-9N"></a>或为苾刍尼近事男近事女说法亦复如是。<a id="a-9O"></a>时阿难陀闻是语已。<a id="a-9P"></a>心便喜悦即白佛言。<a id="a-9Q"></a>世尊。<a id="a-9R"></a>于此地中有六大城。<a id="a-9S"></a>所谓室罗伐城。<a id="a-9T"></a>娑鸡多城。<a id="a-9U"></a>占波城。<a id="a-9V"></a>婆罗痆斯城。<a id="a-9W"></a>广严城。<a id="a-9X"></a>王舍城。<a id="a-9Y"></a>何故世尊弃舍如是形胜福地。<a id="a-9Z"></a>就斯荒野硗确边隅卑陋之所而般涅槃。<a id="a-9a"></a>佛告阿难陀。<a id="a-9b"></a>勿作是语。<a id="a-9c"></a>拘尸那城是边鄙卑陋不可乐处。<a id="a-9d"></a>何以故。<a id="a-9e"></a>阿难陀。<a id="a-9f"></a>此拘尸那城。<a id="a-9g"></a>乃往古昔。<a id="a-9h"></a>有圣王都城。<a id="a-9i"></a>名拘奢伐底。<a id="a-9j"></a>安隐丰乐人民炽盛。<a id="a-9k"></a>纵十二踰缮那。<a id="a-9l"></a>广七踰缮那。<a id="a-9m"></a>城有七重垣院周匝围绕。<a id="a-9n"></a>此等皆以四宝所成。<a id="a-9o"></a>谓金银琉璃水精。<a id="a-9p"></a>城门亦以四宝合成。<a id="a-9q"></a>门门皆有大华表柱。<a id="a-9r"></a>亦以宝成。<a id="a-9s"></a>举高七人。<a id="a-9t"></a>城外渠堑深三人半。<a id="a-9u"></a>其渠边畔砌以宝甎。<a id="a-9v"></a>于七院中各有多罗树而为行列。<a id="a-9w"></a>皆四宝成。<a id="a-9x"></a>金多罗树以银为枝叶华果。<a id="a-9y"></a>银树金装。<a id="a-9z"></a>琉璃树水精装。<a id="a-A0"></a>水精树琉璃装。<a id="a-A1"></a>此等诸树风吹动时。<a id="a-A2"></a>出微妙响悦可众心。<a id="a-A3"></a>于此树间皆有浴池。<a id="a-A4"></a>阶基砌道亦四宝成。<a id="a-A5"></a>四边栏楯亦四宝成。<a id="a-A6"></a>池中多有可爱之华。<a id="a-A7"></a>嗢钵罗钵头摩俱物头分陀利迦。<a id="a-A8"></a>极软华极香华常生华。<a id="a-A9"></a>如是诸华人无护者随其受用。<a id="a-AA"></a>复于池岸有占博迦华摩利迦华美意华。<a id="a-AB"></a>如是等华随时开发。<a id="a-AC"></a>阿难陀。<a id="a-AD"></a>于林树间多诸美女。<a id="a-AE"></a>服妙璎珞随意游从。<a id="a-AF"></a>所须饮食皆能给与。<a id="a-AG"></a>又此城中所有耽着五欲乐者。<a id="a-AH"></a>于此游观皆遂其心。<a id="a-AI"></a>又复常有种种鼓乐。<a id="a-AJ"></a>丝竹歌舞出妙音声。<a id="a-AK"></a>皆悉劝赞修诸福业持斋戒等。<a id="a-AL"></a>又阿难陀。<a id="a-AM"></a>于此城中。<a id="a-AN"></a>有王名大善见。<a id="a-AO"></a>七宝具足具四希有。<a id="a-AP"></a>所谓轮宝象宝马宝珠宝女宝主藏宝主兵宝。<a id="a-AQ"></a>四希有者。<a id="a-AR"></a>所谓王寿命长远。<a id="a-AS"></a>初为王子。<a id="a-AT"></a>次为太子。<a id="a-AU"></a>次登王位。<a id="a-AV"></a>后修梵行。<a id="a-AW"></a>如是四位一一皆经八万四千岁。<a id="a-AX"></a>是名第一希有。<a id="a-AY"></a>复次其王仪容端正世间无比。<a id="a-AZ"></a>是为第二希有。<a id="a-Aa"></a>又复少病少恼。<a id="a-Ab"></a>所御饮食安隐适时。<a id="a-Ac"></a>是为第三希有。<a id="a-Ad"></a>又诸人众忠孝事王皆生父想。<a id="a-Ae"></a>王亦爱念犹如赤子。<a id="a-Af"></a>王出游时乘车而去。<a id="a-Ag"></a>敕驭者曰。<a id="a-Ah"></a>汝今宜可徐徐引车令众见我。<a id="a-Ai"></a>王于人庶常生愍念。<a id="a-Aj"></a>是为第四希有。</p>
  <p id="aAk">复次阿难陀。<a id="a-Al"></a>时有国人持诸金银末尼等宝。<a id="a-Am"></a>来诣王所白言。<a id="a-An"></a>大王。<a id="a-Ao"></a>臣有此宝。<a id="a-Ap"></a>谨奉大王。<a id="a-Aq"></a>愿哀纳受。<a id="a-Ar"></a>时王告曰。<a id="a-As"></a>卿等当知。<a id="a-At"></a>如是诸宝我自丰足诚无所须。<a id="a-Au"></a>诸人如是再三启请。<a id="a-Av"></a>王竟不受。<a id="a-Aw"></a>时彼念曰。<a id="a-Ax"></a>我持此物本希奉进。<a id="a-Ay"></a>王既不受将如之何。<a id="a-Az"></a>宜置王前各还本处。<a id="a-B0"></a>作是念已。<a id="a-B1"></a>置宝而去。<a id="a-B2"></a>王作是念。<a id="a-B3"></a>今此珍宝是依法得非是枉求。<a id="a-B4"></a>我今宜用修造法堂。<a id="a-B5"></a>时有八万四千诸城小王。<a id="a-B6"></a>闻大王将建法堂。<a id="a-B7"></a>咸诣王所白言。<a id="a-B8"></a>唯愿圣王。<a id="a-B9"></a>不烦神虑。<a id="a-BA"></a>臣等望欲为王营造。<a id="a-BB"></a>尔时大王告诸臣曰。<a id="a-BC"></a>我足珍财无烦卿等。<a id="a-BD"></a>诸王如是再三启请。<a id="a-BE"></a>王不然许。<a id="a-BF"></a>时诸小王来捧王足。<a id="a-BG"></a>或执衣襟合掌启白。<a id="a-BH"></a>愿天安住。<a id="a-BI"></a>臣等为造。<a id="a-BJ"></a>王见殷勤默然而许。<a id="a-BK"></a>诸王知已各还本处。<a id="a-BL"></a>各持金银等宝。<a id="a-BM"></a>又复人持一柱。<a id="a-BN"></a>皆以宝成。<a id="a-BO"></a>来诣王所。<a id="a-BP"></a>白言。<a id="a-BQ"></a>圣王。<a id="a-BR"></a>诸有所须悉已周备。<a id="a-BS"></a>不知何处可欲兴功其量大小。<a id="a-BT"></a>王曰。<a id="a-BU"></a>于此城东简形胜地。<a id="a-BV"></a>纵广一踰缮那。<a id="a-BW"></a>可于彼作。<a id="a-BX"></a>诸王闻已。<a id="a-BY"></a>即就其处。<a id="a-BZ"></a>兴建法堂如其量数。<a id="a-Ba"></a>阿难陀。<a id="a-Bb"></a>其堂所须椽梁枅栱。<a id="a-Bc"></a>阁道钩楯轩廊周匝。<a id="a-Bd"></a>如是诸事皆用金银琉璃水精等宝之所成就。<a id="a-Be"></a>其床敷座席毡褥偃枕几案箱箧衣服之流。<a id="a-Bf"></a>皆以众宝而为庄校。<a id="a-Bg"></a>阿难陀。<a id="a-Bh"></a>于堂阶下。<a id="a-Bi"></a>一一柱间各种一树。<a id="a-Bj"></a>树身各列四宝枝叶华果。<a id="a-Bk"></a>互以宝严。<a id="a-Bl"></a>如前所说。<a id="a-Bm"></a>微风吹动出和雅音如奏天乐。<a id="a-Bn"></a>堂内悉以金沙布地。<a id="a-Bo"></a>栴檀香水常为洒润。<a id="a-Bp"></a>金绳界道宝网四悬。<a id="a-Bq"></a>垂诸宝铃尽世严饰。<a id="a-Br"></a>是时八万四千诸王。<a id="a-Bs"></a>同建法堂庄严事毕。<a id="a-Bt"></a>于此堂侧多造浴池。<a id="a-Bu"></a>皆方四十里。<a id="a-Bv"></a>所有阶砌悉以四宝而为严饰。<a id="a-Bw"></a>于其池中有四种华。<a id="a-Bx"></a>池外复有诸陆生华。<a id="a-By"></a>并如前说。<a id="a-Bz"></a>又于堂前处处行列四宝多罗树。<a id="a-C0"></a>枝叶华果皆互严饰。<a id="a-C1"></a>风动发声亦如前说。<a id="a-C2"></a>所在之地皆布金沙洒以香水。<a id="a-C3"></a>宝铃和响在处皆悬。<a id="a-C4"></a>是时诸王严饰既毕。<a id="a-C5"></a>皆共白王。<a id="a-C6"></a>圣主当知。<a id="a-C7"></a>所建法堂及诸林泉。<a id="a-C8"></a>备尽严丽。<a id="a-C9"></a>愿亲临幸。<a id="a-CA"></a>王闻生念。<a id="a-CB"></a>此胜法堂。<a id="a-CC"></a>我今不应先自受用。<a id="a-CD"></a>宜请一切沙门婆罗门等有德行者。<a id="a-CE"></a>于此堂中备尽所有如法供养。<a id="a-CF"></a>即随所念设大施会。<a id="a-CG"></a>皆供给已。<a id="a-CH"></a>复作是念。<a id="a-CI"></a>我今不应于此。<a id="a-CJ"></a>法堂放逸着乐。<a id="a-CK"></a>遂将一人以为执侍。<a id="a-CL"></a>躬自入堂净修梵行。<a id="a-CM"></a>遂于金阁银座之上。<a id="a-CN"></a>结加趺坐正念思惟。<a id="a-CO"></a>远离欲界诸不善法。<a id="a-CP"></a>除去寻伺证入初禅。<a id="a-CQ"></a>从金阁起次升银阁。<a id="a-CR"></a>坐于金座及琉璃水精。<a id="a-CS"></a>皆悉绮互而为庄饰。<a id="a-CT"></a>其王于上皆能次第证会深禅除诸障累。<a id="a-CU"></a>尔时八万四千宫人婇女。<a id="a-CV"></a>诣宝女所。<a id="a-CW"></a>白言。<a id="a-CX"></a>大家。<a id="a-CY"></a>我等诸人承王恩念。<a id="a-CZ"></a>久阙侍卫情甚渴仰。<a id="a-Ca"></a>咸愿拜谒希垂听许。<a id="a-Cb"></a>时大夫人报主兵臣曰。<a id="a-Cc"></a>汝今应知。<a id="a-Cd"></a>我等后宫久不见王情深恋慕。<a id="a-Ce"></a>将事朝谒宜时严驾。<a id="a-Cf"></a>其臣白言。<a id="a-Cg"></a>若如是者。<a id="a-Ch"></a>伏请大家敕诸侍从。<a id="a-Ci"></a>所有庄严皆为黄色。<a id="a-Cj"></a>复更白言。<a id="a-Ck"></a>然我今者且命八万四千小国王等诫兵令集。<a id="a-Cl"></a>诸王依命初令象驾。<a id="a-Cm"></a>都八十千。<a id="a-Cn"></a>以长净象王而为上首。<a id="a-Co"></a>次严马驾。<a id="a-Cp"></a>以腾云马王而为上首。<a id="a-Cq"></a>次严车驾以喜鸣辂车而为上首。<a id="a-Cr"></a>如是二类亦八十千。<a id="a-Cs"></a>皆宝庄严殊妙第一。<a id="a-Ct"></a>国大夫人乘鸣辂车。<a id="a-Cu"></a>所将婇女亦复如是。<a id="a-Cv"></a>其诸营从皆乘象马。<a id="a-Cw"></a>威容严肃旗鼓曜日。<a id="a-Cx"></a>骇天震地同往法堂。<a id="a-Cy"></a>时王问曰。<a id="a-Cz"></a>何因缘故。<a id="a-D0"></a>车马繁杂出大嚣声。<a id="a-D1"></a>谒者答曰。<a id="a-D2"></a>国大夫人。<a id="a-D3"></a>及小王类并诸婇女悉着黄衣。<a id="a-D4"></a>华鬘幢盖尽黄严饰。<a id="a-D5"></a>其数繁广不可胜言。<a id="a-D6"></a>同来至此方申拜谒。<a id="a-D7"></a>王曰。<a id="a-D8"></a>汝可于此堂外敷设床座。<a id="a-D9"></a>吾将往观。<a id="a-DA"></a>使者奉命敷金座已。<a id="a-DB"></a>而白王言。<a id="a-DC"></a>敷设已毕。</p>
  <p id="aDD">时王从台安详而下。<a id="a-DE"></a>次半阶路遥见黄色仪驻严盛。<a id="a-DF"></a>遂作是念。<a id="a-DG"></a>是等威仪甚可爱乐。<a id="a-DH"></a>严饰鲜异何其盛哉。<a id="a-DI"></a>王既坐已。<a id="a-DJ"></a>国大夫人前致敬讫。<a id="a-DK"></a>却住一面。<a id="a-DL"></a>白言。<a id="a-DM"></a>大王。<a id="a-DN"></a>以此八万四千宝女严饰美丽敬奉大王。<a id="a-DO"></a>愿时哀纳勿为弃舍。<a id="a-DP"></a>时小国王八万四千众。<a id="a-DQ"></a>各以兵宝而为上首。<a id="a-DR"></a>白言。<a id="a-DS"></a>大王。<a id="a-DT"></a>今此象马车乘。<a id="a-DU"></a>及以八万四千城邑。<a id="a-DV"></a>拘奢跋底城而为上首。<a id="a-DW"></a>复有八万四千楼阁。<a id="a-DX"></a>悉皆严饰甚为殊妙。<a id="a-DY"></a>唯愿大王。<a id="a-DZ"></a>哀怜纳受而见覆护。<a id="a-Da"></a>王曰。<a id="a-Db"></a>姊妹当知。<a id="a-Dc"></a>我先与汝极为亲密。<a id="a-Dd"></a>谁谓今日有若怨家。<a id="a-De"></a>以诸非法劝喻于我。<a id="a-Df"></a>时夫人等闻彼大王唤为姊妹。<a id="a-Dg"></a>泣而言曰。<a id="a-Dh"></a>今观王意似弃我等。<a id="a-Di"></a>以衣拭泪重白王言。<a id="a-Dj"></a>何故大王。<a id="a-Dk"></a>先于我辈意甚亲密。<a id="a-Dl"></a>今若怨家。<a id="a-Dm"></a>时王告曰。<a id="a-Dn"></a>汝等应知。<a id="a-Do"></a>人命短促生者皆死。<a id="a-Dp"></a>我及诸人同归灭坏。<a id="a-Dq"></a>设有婇女无量百千。<a id="a-Dr"></a>如怨诈亲必能害己。<a id="a-Ds"></a>虽坏爱染终当离别。<a id="a-Dt"></a>臣佐车马楼观严饰。<a id="a-Du"></a>如是妙物无量无边。<a id="a-Dv"></a>一一皆有八万四千。<a id="a-Dw"></a>终归无常不得久住。<a id="a-Dx"></a>是故智者速宜远离。<a id="a-Dy"></a>勤修梵行勿生染着。<a id="a-Dz"></a>时夫人等闻王此语。<a id="a-E0"></a>知不采纳不称所愿。<a id="a-E1"></a>时王如法广劝诫已。<a id="a-E2"></a>复归金阁于银座上结加趺坐。<a id="a-E3"></a>于诸有情起大慈意。<a id="a-E4"></a>遍满十方布无限量。<a id="a-E5"></a>普熏修已端心而住。<a id="a-E6"></a>从慈定起次发悲心大喜大舍。<a id="a-E7"></a>于诸有情亦复如是。<a id="a-E8"></a>周遍十方其阁及座绮互众宝。<a id="a-E9"></a>时王一一修习四梵住。<a id="a-EA"></a>诸欲皆断。<a id="a-EB"></a>寿将尽时。<a id="a-EC"></a>为死所逼情生忧闷。<a id="a-ED"></a>命终之后得生梵天。</p>
  <p id="aEE">佛告阿难陀。<a id="a-EF"></a>拘尸那城至金河岸娑罗双树壮士生地系冠制底。<a id="a-EG"></a>于此周回十二踰缮那。<a id="a-EH"></a>如来昔为转轮王。<a id="a-EI"></a>于此中间六度舍命。<a id="a-EJ"></a>今复于此而般涅槃。<a id="a-EK"></a>是为第七。<a id="a-EL"></a>又复如来应正等觉。<a id="a-EM"></a>于十方界更无第八舍身命处。<a id="a-EN"></a>何以故。<a id="a-EO"></a>我生已尽断诸惑业。<a id="a-EP"></a>更不于余受后有故。</p>
  <p id="aEQ">尔时具寿邬波摩那在佛前立。<a id="a-ER"></a>佛告邬波摩那。<a id="a-ES"></a>汝今不应对我前住。<a id="a-ET"></a>时此苾刍即离佛前。<a id="a-EU"></a>时阿难陀白佛言。<a id="a-EV"></a>我侍世尊二十余年。<a id="a-EW"></a>未曾闻作粗诃责言如邬波摩那苾刍。<a id="a-EX"></a>佛告阿难陀。<a id="a-EY"></a>无量百劫长寿诸天。<a id="a-EZ"></a>共相嫌议作如是语。<a id="a-Ea"></a>世间唯有如来大师极难出世。<a id="a-Eb"></a>时乃一现如乌昙跋华。<a id="a-Ec"></a>今日中夜定入无余妙涅槃界。<a id="a-Ed"></a>由此威德苾刍当佛前住。<a id="a-Ee"></a>我等无暇亲近世尊供养恭敬。<a id="a-Ef"></a>阿难陀白言。<a id="a-Eg"></a>诸来天众其数几何。<a id="a-Eh"></a>佛言。<a id="a-Ei"></a>南自金河。<a id="a-Ej"></a>至拘尸那城双林之处。<a id="a-Ek"></a>来至系冠制底。<a id="a-El"></a>于此周环十二踰缮那。<a id="a-Em"></a>皆有大威德天排肩而住。<a id="a-En"></a>中间无有立杖之地。<a id="a-Eo"></a>时诸苾刍咸生疑心。<a id="a-Ep"></a>请世尊曰。<a id="a-Eq"></a>具寿邬波摩那。<a id="a-Er"></a>先作何业有大威德。<a id="a-Es"></a>佛告诸苾刍。<a id="a-Et"></a>邬波摩那先自作业今还自受。<a id="a-Eu"></a>广说如余。<a id="a-Ev"></a>乃至说颂。<a id="a-Ew"></a>汝等苾刍。<a id="a-Ex"></a>乃往古昔此贤劫中人寿二万岁时。<a id="a-Ey"></a>有佛出世名迦摄波十号具足。<a id="a-Ez"></a>住婆罗痆斯施鹿林中仙人堕处。<a id="a-F0"></a>时邬波摩那身为出家。<a id="a-F1"></a>时诸苾刍着衣持钵入城乞食。<a id="a-F2"></a>此人次当守寺。<a id="a-F3"></a>时有黑风暴雨卒起。<a id="a-F4"></a>既属严寒彼作是念。<a id="a-F5"></a>诸梵行者遭此寒苦。<a id="a-F6"></a>衣服皆湿将欲来至。<a id="a-F7"></a>我今宜应严办相待。<a id="a-F8"></a>作此念已。<a id="a-F9"></a>入浴室中然火暖汤敷设床席。<a id="a-FA"></a>于其廊下系绳为架。<a id="a-FB"></a>诣寺门首望诸苾刍。<a id="a-FC"></a>彼既至已屈入室中。<a id="a-FD"></a>取其湿衣净浣濯已安在架上。<a id="a-FE"></a>别将净服与苾刍着。<a id="a-FF"></a>既解劳乏身心温暖。<a id="a-FG"></a>寒苦皆除欢喜适悦。<a id="a-FH"></a>其守寺苾刍长跪合掌。<a id="a-FI"></a>向大众前而发愿言。<a id="a-FJ"></a>我今为诸同梵行者。<a id="a-FK"></a>除苦得乐。<a id="a-FL"></a>所生善根。<a id="a-FM"></a>如迦摄波如来应正等觉授摩纳婆记。<a id="a-FN"></a>于当来世人寿百岁时。<a id="a-FO"></a>成等正觉号释迦牟尼。<a id="a-FP"></a>愿我于彼佛法之中而得出家。<a id="a-FQ"></a>断诸烦恼证阿罗汉果。<a id="a-FR"></a>然火功德当愿身光天莫能近。<a id="a-FS"></a>汝等当知。<a id="a-FT"></a>由彼愿力。<a id="a-FU"></a>于我法中而得出家。<a id="a-FV"></a>断诸烦恼证阿罗汉果有大威德。<a id="a-FW"></a>为此诸天莫能逼近。</p>
  <p id="aFX">时具寿阿难陀而白佛言。<a id="a-FY"></a>大德世尊般涅槃后。<a id="a-FZ"></a>我当云何恭敬供养如来法身。<a id="a-Fa"></a>佛告阿难陀。<a id="a-Fb"></a>汝宜且止。<a id="a-Fc"></a>汝所问事。<a id="a-Fd"></a>当有信心婆罗门长者等自为施设。<a id="a-Fe"></a>复白佛言。<a id="a-Ff"></a>诸长者等。<a id="a-Fg"></a>所有施设其事云何。<a id="a-Fh"></a>佛言。<a id="a-Fi"></a>一一皆如转轮王葬法。<a id="a-Fj"></a>又问。<a id="a-Fk"></a>转轮王法其事云何。<a id="a-Fl"></a>佛言。<a id="a-Fm"></a>汝今应知。<a id="a-Fn"></a>转轮圣王命终之后。<a id="a-Fo"></a>以五百斤上妙叠絮以用缠身上下各有五百妙衣以为装饰。<a id="a-Fp"></a>于铁棺中满盛香油。<a id="a-Fq"></a>舁王置内然后盖棺。<a id="a-Fr"></a>以诸香木焚烧其棺。<a id="a-Fs"></a>次洒香乳以灭炎火。<a id="a-Ft"></a>方收王骨安置金瓶。<a id="a-Fu"></a>于四衢道与建大塔。<a id="a-Fv"></a>幡幢伞盖诸妙香华。<a id="a-Fw"></a>恭敬供养尊重赞叹设大斋会。<a id="a-Fx"></a>阿难陀。<a id="a-Fy"></a>如恭敬供养转轮圣王。<a id="a-Fz"></a>于我灭后人天供养。<a id="a-G0"></a>当倍过此。</p>
  <p id="aG1">尔时世尊告阿难陀。<a id="a-G2"></a>汝今宜往拘尸那城。<a id="a-G3"></a>宣我言告五百壮士。<a id="a-G4"></a>诸人当知。<a id="a-G5"></a>如来大师。<a id="a-G6"></a>必定今日于中夜时。<a id="a-G7"></a>入无余依妙涅槃界。<a id="a-G8"></a>所应作者宜可速为勿招后悔。<a id="a-G9"></a>云此境内大师涅槃。<a id="a-GA"></a>我等不知不为供养。<a id="a-GB"></a>时具寿阿难陀闻佛教已。<a id="a-GC"></a>持僧伽胝将一侍者。<a id="a-GD"></a>即便往至拘尸那城众集堂所。<a id="a-GE"></a>五百壮士皆至于此共论余事。<a id="a-GF"></a>时阿难陀传世尊命告诸壮士曰。<a id="a-GG"></a>汝等既集咸应善听。<a id="a-GH"></a>如来大师今日中夜。<a id="a-GI"></a>必入无余大涅槃界。<a id="a-GJ"></a>所应作者皆可作之。<a id="a-GK"></a>勿招后悔。<a id="a-GL"></a>作如是语。<a id="a-GM"></a>如来大师于我境内入般涅槃。<a id="a-GN"></a>我等不能少兴供养。<a id="a-GO"></a>时诸壮士既闻是语。<a id="a-GP"></a>各与妻子眷属朋友仆使之类。<a id="a-GQ"></a>共相招引诣娑罗林。<a id="a-GR"></a>顶礼佛足退坐一面。<a id="a-GS"></a>尔时世尊为说妙法示教利喜。<a id="a-GT"></a>时诸壮士从座而起。<a id="a-GU"></a>整衣服偏袒右肩。<a id="a-GV"></a>合掌瞻仰而白佛言。<a id="a-GW"></a>大德世尊。<a id="a-GX"></a>我某甲等。<a id="a-GY"></a>并是拘尸那城尊贵壮士。<a id="a-GZ"></a>愿尽形寿归依佛陀归依达摩归依僧伽并受学处。<a id="a-Ga"></a>时阿难陀作如是念。<a id="a-Gb"></a>彼诸壮士于世尊处。<a id="a-Gc"></a>一一别受近事学者。<a id="a-Gd"></a>时既淹久妨废圆寂。<a id="a-Ge"></a>我今宜请与彼一时受其学处。<a id="a-Gf"></a>作是念已从坐而起。<a id="a-Gg"></a>整衣合掌而白佛言。<a id="a-Gh"></a>大德世尊。<a id="a-Gi"></a>诸壮士等。<a id="a-Gj"></a>并诸眷属品类众多。<a id="a-Gk"></a>各有如是别别名号。<a id="a-Gl"></a>欲归三宝求五学处。<a id="a-Gm"></a>若各别受时恐淹迟。<a id="a-Gn"></a>唯愿大悲一时为受。<a id="a-Go"></a>时阿难陀对世尊前。<a id="a-Gp"></a>一时牒名为受归戒。<a id="a-Gq"></a>时诸壮士闻佛说法复受学处。<a id="a-Gr"></a>生大欢喜顶礼佛足奉辞而去。</p>
  <p id="aGs">尔时世尊。<a id="a-Gt"></a>为菩萨时在睹史多天。<a id="a-Gu"></a>以五种事观察世间。<a id="a-Gv"></a>六欲天子三净母腹。<a id="a-Gw"></a>现白象相来入母胎。<a id="a-Gx"></a>时天帝释告善爱健闼婆王。<a id="a-Gy"></a>汝今当知菩萨在睹史多宫。<a id="a-Gz"></a>以其五事观察世间。<a id="a-H0"></a>六欲天子三净母腹。<a id="a-H1"></a>现白象相降神母胎。<a id="a-H2"></a>我等宜往共为卫护。<a id="a-H3"></a>时健闼婆王白言。<a id="a-H4"></a>大天可去我且于此奏诸音乐。<a id="a-H5"></a>是时菩萨出母胎时。<a id="a-H6"></a>其天帝释复告善爱音乐王曰。<a id="a-H7"></a>汝今当知。<a id="a-H8"></a>菩萨从母胎出。<a id="a-H9"></a>我等宜往而为侍从。<a id="a-HA"></a>答乃如前。<a id="a-HB"></a>与诸童子共游戏时。<a id="a-HC"></a>其天帝释复告音乐王曰。<a id="a-HD"></a>汝今当知菩萨共诸童子游戏可往侍从。<a id="a-HE"></a>答乃如前。<a id="a-HF"></a>菩萨观知老病死已。<a id="a-HG"></a>情生忧恼依托林野修诸苦行后食二牧牛女十六转乳糜。<a id="a-HH"></a>气力宣通食诸饮食。<a id="a-HI"></a>沐浴形体涂拭苏油。<a id="a-HJ"></a>尔时帝释复命乐神。<a id="a-HK"></a>令其侍卫。<a id="a-HL"></a>答亦如前。<a id="a-HM"></a>世尊降彼三十六亿天魔军众。<a id="a-HN"></a>成无上智。<a id="a-HO"></a>梵王来请诣婆罗痆斯。<a id="a-HP"></a>三转十二行法轮制诸学处。<a id="a-HQ"></a>凡是有缘所应度者皆已度讫。<a id="a-HR"></a>诣拘尸那城最后而卧。<a id="a-HS"></a>时天帝释复命乐神广如前说。<a id="a-HT"></a>乃至可往听法。<a id="a-HU"></a>答言。<a id="a-HV"></a>我且奏诸音乐。<a id="a-HW"></a>时天帝释复告乐神曰。<a id="a-HX"></a>汝今当知。<a id="a-HY"></a>大觉世尊最后而卧。<a id="a-HZ"></a>必般涅槃可兴供养。<a id="a-Ha"></a>答亦同前。<a id="a-Hb"></a>尔时世尊。<a id="a-Hc"></a>作如是念。<a id="a-Hd"></a>善贤外道能至我所而受调伏。<a id="a-He"></a>乐神善爱无自来法。<a id="a-Hf"></a>又复念曰。<a id="a-Hg"></a>凡是声闻度者如来亦度。<a id="a-Hh"></a>应佛度者余不能度。<a id="a-Hi"></a>由待胜上善巧方便。<a id="a-Hj"></a>我今应可度彼善爱。<a id="a-Hk"></a>作是念已。<a id="a-Hl"></a>即便入定。<a id="a-Hm"></a>由定力故最后卧处化作一身。<a id="a-Hn"></a>又复化作千弦琉璃箜篌。<a id="a-Ho"></a>于卧处没自持箜篌。<a id="a-Hp"></a>诣三十三天。<a id="a-Hq"></a>至善爱健闼婆王宫门而住。<a id="a-Hr"></a>其时善爱自恃憍慢。<a id="a-Hs"></a>于弹箜篌谓无过者。<a id="a-Ht"></a>于自宫中作乐欢戏情生爱着。<a id="a-Hu"></a>尔时世尊。<a id="a-Hv"></a>告守门者。<a id="a-Hw"></a>汝可往报善爱王言。<a id="a-Hx"></a>有健闼婆来至门首欲求相见。<a id="a-Hy"></a>时守门者即入具报。<a id="a-Hz"></a>其王高慢报曰。<a id="a-I0"></a>除我更有健闼婆耶。<a id="a-I1"></a>答曰。<a id="a-I2"></a>更有今在门外。<a id="a-I3"></a>善爱闻已情怀不忍。<a id="a-I4"></a>即自出门告言。<a id="a-I5"></a>丈夫。<a id="a-I6"></a>汝是健闼婆耶。<a id="a-I7"></a>佛言。<a id="a-I8"></a>我今实是健闼婆王。<a id="a-I9"></a>若尔可来对奏音乐。<a id="a-IA"></a>报言。<a id="a-IB"></a>大仙。<a id="a-IC"></a>甚善我能共作。<a id="a-ID"></a>佛即对彼共弹箜篌。<a id="a-IE"></a>佛断一弦彼亦断一。<a id="a-IF"></a>然二音声并无阙处。<a id="a-IG"></a>佛又断二彼亦断二。<a id="a-IH"></a>然其音韵一种相似。<a id="a-II"></a>佛又断三断四彼亦如是。<a id="a-IJ"></a>乃至各留一弦然音声不异。<a id="a-IK"></a>佛便总断彼亦断之。<a id="a-IL"></a>佛于空中张手弹击。<a id="a-IM"></a>然其雅韵倍胜于常。<a id="a-IN"></a>彼便不能情生希有降伏傲慢。<a id="a-IO"></a>知彼音乐超胜于我。<a id="a-IP"></a>世尊观已。<a id="a-IQ"></a>即便隐彼健闼婆身复本形相。<a id="a-IR"></a>时彼乐神见佛世尊。<a id="a-IS"></a>身真金色三十二相八十种好周匝庄严。<a id="a-IT"></a>赫奕光明超逾千日。<a id="a-IU"></a>如宝山王观者忘倦。<a id="a-IV"></a>见已欣悦深生敬仰。<a id="a-IW"></a>礼佛足下坐听法要。<a id="a-IX"></a>尔时世尊。<a id="a-IY"></a>观彼根性。<a id="a-IZ"></a>随机为说四圣谛法令得开悟。<a id="a-Ia"></a>彼即能以智金刚杵。<a id="a-Ib"></a>摧二十种身见邪山。<a id="a-Ic"></a>证预流果既见谛已。<a id="a-Id"></a>深自庆幸而白佛言。<a id="a-Ie"></a>大德世尊。<a id="a-If"></a>我今所得。<a id="a-Ig"></a>非父非母非王非天。<a id="a-Ih"></a>非我眷属及诸知识。<a id="a-Ii"></a>非余沙门婆罗门等。<a id="a-Ij"></a>能为成办如是胜事。<a id="a-Ik"></a>唯独世尊慈念哀愍。<a id="a-Il"></a>令我今者枯竭血海超越骨山。<a id="a-Im"></a>闭恶趣门开涅槃路置人天道。<a id="a-In"></a>我今归依佛法僧宝为邬波索迦。<a id="a-Io"></a>始从今日乃至尽形。<a id="a-Ip"></a>不杀生乃至不饮酒。<a id="a-Iq"></a>受三归依并五学处。<a id="a-Ir"></a>尔时世尊。<a id="a-Is"></a>复为说法示教利喜已。<a id="a-It"></a>即便入定天宫处没。<a id="a-Iu"></a>还至双林最后卧处。</p>
 </body>
</html>