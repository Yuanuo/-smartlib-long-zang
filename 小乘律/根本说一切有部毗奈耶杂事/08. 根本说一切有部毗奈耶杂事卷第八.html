<!doctype html>
<html id="z3IBV3hpD" data-ver="720">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第八</h1>
  <p id="a2">第二门第四子摄颂之余(说胜光王信佛因缘及恶生诛释种等事)。</p>
  <p id="a3">后于异时恶生太子兴逆害心。<a id="a-4"></a>遂与诸臣窃为谋构。<a id="a-5"></a>王有大臣五百咸共随从。<a id="a-6"></a>唯一大臣名曰长行。<a id="a-7"></a>王所爱重不顺其计。<a id="a-8"></a>于后恶生谓长行曰。<a id="a-9"></a>汝岂不欲我登王位耶。<a id="a-A"></a>答言。<a id="a-B"></a>太子何故作此非法之语。<a id="a-C"></a>父王年老不久将崩。<a id="a-D"></a>太子自当合受王位。<a id="a-E"></a>何为坐图逆害以陷恶名。<a id="a-F"></a>臣虽愚钝窃为不可。<a id="a-G"></a>恶生曰。<a id="a-H"></a>我试汝心故作斯语。<a id="a-I"></a>汝当禁口莫使人闻。<a id="a-J"></a>长行曰。<a id="a-K"></a>不敢违命。<a id="a-L"></a>后时胜光王共长行大臣。<a id="a-M"></a>不将徒从游诸聚落。<a id="a-N"></a>既到彼已。<a id="a-O"></a>王乃见有好兰若处。<a id="a-P"></a>旷望清闲无诸杂秽。<a id="a-Q"></a>堪得修定养神进业。<a id="a-R"></a>便告长行曰。<a id="a-S"></a>如是胜处世尊大师可住于此。<a id="a-T"></a>云何降屈亲近供养。<a id="a-U"></a>未审调御今何所在。<a id="a-V"></a>对曰。<a id="a-W"></a>臣闻世尊。<a id="a-X"></a>在吉祥聚落释种住处。<a id="a-Y"></a>王曰去斯远近。<a id="a-Z"></a>对曰。<a id="a-a"></a>去此有三拘卢舍。<a id="a-b"></a>王曰。<a id="a-c"></a>我今欲往亲奉世尊。<a id="a-d"></a>长行曰。<a id="a-e"></a>敬随王意。<a id="a-f"></a>便即回驾诣吉祥园。<a id="a-g"></a>既至于彼下车步进。<a id="a-h"></a>欲申礼谒。<a id="a-i"></a>尔时如来在彼堂中闭户入定。<a id="a-j"></a>有苾刍辈于外经行。<a id="a-k"></a>王见苾刍即前敬问。<a id="a-l"></a>佛何所在。<a id="a-m"></a>答曰。<a id="a-n"></a>佛在堂中闭户静虑。<a id="a-o"></a>大王若欲见世尊者。<a id="a-p"></a>宜可就堂徐徐扣户。<a id="a-q"></a>佛自知时。<a id="a-r"></a>王有五种胜妙严饰之具。<a id="a-s"></a>一者宝冠。<a id="a-t"></a>二者宝伞。<a id="a-u"></a>三者宝剑。<a id="a-v"></a>四者宝拂。<a id="a-w"></a>五者宝履。<a id="a-x"></a>时王意欲去此盛饰奉觐世尊。<a id="a-y"></a>遂命长行。<a id="a-z"></a>付前五物顾视其面。<a id="a-10"></a>长行念曰。<a id="a-11"></a>王付诸物令我执持。<a id="a-12"></a>顾视我面。<a id="a-13"></a>意欲省缘安心见佛。<a id="a-14"></a>我宜住此。<a id="a-15"></a>王乃就堂徐徐扣户。<a id="a-16"></a>佛即为开。<a id="a-17"></a>便就大师鸣足顶礼。<a id="a-18"></a>作如是言。<a id="a-19"></a>不睹如来淹积时序。<a id="a-1A"></a>今幸于此亲奉尊颜不胜欣喜。<a id="a-1B"></a>佛言。<a id="a-1C"></a>大王。<a id="a-1D"></a>何故于我。<a id="a-1E"></a>顿能降伏屈己殷勤。<a id="a-1F"></a>王言。<a id="a-1G"></a>我于世尊法起深信心。<a id="a-1H"></a>由敬信故令我如是发殷重心。<a id="a-1I"></a>然佛世尊应正等觉善说法律。<a id="a-1J"></a>令声闻众皆悉奉行。<a id="a-1K"></a>无违逆者。<a id="a-1L"></a>佛言。<a id="a-1M"></a>大王。<a id="a-1N"></a>于何法处起信敬心。<a id="a-1O"></a>王白佛言。<a id="a-1P"></a>世尊。<a id="a-1Q"></a>我昔曾见。<a id="a-1R"></a>诸余沙门婆罗门等。<a id="a-1S"></a>有少智慧自恃贡高。<a id="a-1T"></a>为难于他造作书论。<a id="a-1U"></a>人皆谓是能善分析。<a id="a-1V"></a>所有见解众并随顺别竖宗量构立问端。<a id="a-1W"></a>作是事已便自思惟。<a id="a-1X"></a>我今可往沙门乔答摩处共为谈论。<a id="a-1Y"></a>若不能答我便辱彼。<a id="a-1Z"></a>若有解释言如是者。<a id="a-1a"></a>我复难云。<a id="a-1b"></a>此释非理是不相应。<a id="a-1c"></a>作是邪念来至佛所。<a id="a-1d"></a>才见大师威神之力。<a id="a-1e"></a>犹尚不敢正视如来。<a id="a-1f"></a>况能敌对申其谈论。<a id="a-1g"></a>是故我今于世尊所起深信心。<a id="a-1h"></a>由敬信故令我如是发殷重心。<a id="a-1i"></a>又佛世尊。<a id="a-1j"></a>应正等觉善说法律。<a id="a-1k"></a>令声闻众皆悉奉行。</p>
  <p id="a1l">复次世尊我昔曾见。<a id="a-1m"></a>诸余沙门婆罗门有少智慧自恃贡高。<a id="a-1n"></a>广如上说。<a id="a-1o"></a>自造论端欲来难佛。<a id="a-1p"></a>瞻仰世尊不敢发问。<a id="a-1q"></a>叹言。<a id="a-1r"></a>大师法王人天第一。<a id="a-1s"></a>所有知见通达无余。<a id="a-1t"></a>拔彼邪根令遵正道。<a id="a-1u"></a>是故我今于世尊所起深信心。<a id="a-1v"></a>由敬信故令我如是发殷重心。<a id="a-1w"></a>又佛世尊应正等觉善说法律。<a id="a-1x"></a>令声闻众皆悉奉行。<a id="a-1y"></a>复次世尊我昔曾见。<a id="a-1z"></a>诸余沙门婆罗门有少智慧自恃贡高。<a id="a-20"></a>广如上说。<a id="a-21"></a>多造论端欲来难佛。<a id="a-22"></a>既至佛所瞻仰世尊。<a id="a-23"></a>作不圆满问。<a id="a-24"></a>佛即为彼圆满而答。<a id="a-25"></a>彼等闻已咸生庆悦。<a id="a-26"></a>发大信心归依三宝。<a id="a-27"></a>受持学处。<a id="a-28"></a>是故我今于世尊处起深信心。<a id="a-29"></a>由敬信故令我如是发殷重心。<a id="a-2A"></a>又佛世尊应正等觉善说法律。<a id="a-2B"></a>令声闻众皆悉奉行。<a id="a-2C"></a>复次世尊我昔曾见。<a id="a-2D"></a>诸余沙门婆罗门。<a id="a-2E"></a>少有智慧自恃贡高。<a id="a-2F"></a>广如上说。<a id="a-2G"></a>欲来难佛。<a id="a-2H"></a>既至佛所瞻仰世尊。<a id="a-2I"></a>作圆满问。<a id="a-2J"></a>佛即随机作极圆满答。<a id="a-2K"></a>闻佛妙义深生庆喜。<a id="a-2L"></a>委弃异道遵崇正法。<a id="a-2M"></a>即请出家便受具戒。<a id="a-2N"></a>勤修梵行。<a id="a-2O"></a>未久之间尘累俱尽获阿罗汉。<a id="a-2P"></a>受解脱乐而作是念。<a id="a-2Q"></a>几虚丧我为自欺诳。<a id="a-2R"></a>昔非沙门谓是沙门。<a id="a-2S"></a>非婆罗门谓婆罗门。<a id="a-2T"></a>非阿罗汉谓阿罗汉。<a id="a-2U"></a>我于今者是真沙门婆罗门。<a id="a-2V"></a>真阿罗汉。<a id="a-2W"></a>世尊我由此故起深信心。<a id="a-2X"></a>广如上说。</p>
  <p id="a2Y">复次世尊我昔曾见。<a id="a-2Z"></a>诸余沙门婆罗门。<a id="a-2a"></a>面色黄瘦形貌羸弱。<a id="a-2b"></a>诸根缺减睹者生厌。<a id="a-2c"></a>我见是事便即思惟。<a id="a-2d"></a>岂非彼人不乐梵行。<a id="a-2e"></a>或复长病致斯羸弱。<a id="a-2f"></a>或于屏处作罪恶业。<a id="a-2g"></a>而心覆藏为此形容。<a id="a-2h"></a>人不乐睹。<a id="a-2i"></a>我便往问。<a id="a-2j"></a>仁等何缘顿无颜色。<a id="a-2k"></a>形容憔悴人不乐观。<a id="a-2l"></a>彼答我言。<a id="a-2m"></a>大王我由欲缚致此形仪。<a id="a-2n"></a>我闻说已作如是念。<a id="a-2o"></a>不断欲人有如是过。<a id="a-2p"></a>多行欲者爱乐欲故。<a id="a-2q"></a>应得增长色力端严。<a id="a-2r"></a>然无此事。<a id="a-2s"></a>何以故我是国王五欲备具自在无碍。<a id="a-2t"></a>应得色相殊胜超绝。<a id="a-2u"></a>既不如是。<a id="a-2v"></a>故知不由亲近诸欲色力增长。<a id="a-2w"></a>然愚痴人悉皆爱乐。<a id="a-2x"></a>我见世尊声闻弟子。<a id="a-2y"></a>爱乐梵行诸根明净。<a id="a-2z"></a>面貌光泽适悦而住。<a id="a-30"></a>常怀兢惧如鹿依林。<a id="a-31"></a>乃至尽形纯一无杂。<a id="a-32"></a>圆满清白梵行具足。<a id="a-33"></a>我由此故起深信心。<a id="a-34"></a>广如上说。</p>
  <p id="a35">复次世尊我念曾于正殿中坐理国事时。<a id="a-36"></a>见有多人。<a id="a-37"></a>皆为五欲来至我所。<a id="a-38"></a>或于父母男女兄弟姊妹知识朋友。<a id="a-39"></a>共相言讼争论好恶。<a id="a-3A"></a>何况余人。<a id="a-3B"></a>又我曾见。<a id="a-3C"></a>有二苾刍共诸苾刍。<a id="a-3D"></a>有所争竞遂便舍戒。<a id="a-3E"></a>然二苾刍于佛法僧宝。<a id="a-3F"></a>不能说其少许过失。<a id="a-3G"></a>但知自责。<a id="a-3H"></a>是极恶人是无福德。<a id="a-3I"></a>不能修习清净梵行。<a id="a-3J"></a>依世尊教尽寿而住。<a id="a-3K"></a>心无亏犯。<a id="a-3L"></a>我由此故起深信心。<a id="a-3M"></a>广如上说。</p>
  <p id="a3N">复次世尊我昔曾见一类沙门婆罗门。<a id="a-3O"></a>要心自静受持梵行八九月已被欲所牵。<a id="a-3P"></a>便舍律仪作染污事。<a id="a-3Q"></a>缠绵五欲以自欢娱。<a id="a-3R"></a>我见世尊。<a id="a-3S"></a>诸声闻众。<a id="a-3T"></a>修习梵行清净圆满。<a id="a-3U"></a>乃至尽形依世尊教心无亏犯。<a id="a-3V"></a>我由此故起深信心。<a id="a-3W"></a>广如上说。</p>
  <p id="a3X">复次世尊我是国主号为胜光。<a id="a-3Y"></a>于此国中统领自在。<a id="a-3Z"></a>人不应死我能断命。<a id="a-3a"></a>有合死者我能释除。<a id="a-3b"></a>率土之内莫不遵仰。<a id="a-3c"></a>然大臣宰相。<a id="a-3d"></a>皆是豪族。<a id="a-3e"></a>大婆罗门。<a id="a-3f"></a>刹帝利长者。<a id="a-3g"></a>或为平章国政黜陟群臣。<a id="a-3h"></a>启奏之时犹怀奢慢。<a id="a-3i"></a>礼容不足有紊朝仪。<a id="a-3j"></a>我见世尊。<a id="a-3k"></a>在于无量百千大众之中。<a id="a-3l"></a>围绕说法。<a id="a-3m"></a>诸天人众各各摄心瞻仰尊颜咸共谛听。<a id="a-3n"></a>无有散乱座下寂然。<a id="a-3o"></a>乃至不闻謦欬啑喷之声。<a id="a-3p"></a>况复更有诸余諠杂。<a id="a-3q"></a>于时在会。<a id="a-3r"></a>忽有一人。<a id="a-3s"></a>謦欬发声。<a id="a-3t"></a>比坐之人告言。<a id="a-3u"></a>仁者。<a id="a-3v"></a>愿少默住勿为諠扰。<a id="a-3w"></a>汝岂不闻。<a id="a-3x"></a>世尊说法美妙当机。<a id="a-3y"></a>犹如上蜜。<a id="a-3z"></a>说斯语已彼即默然。<a id="a-40"></a>于时我闻斯语即作是念。<a id="a-41"></a>世尊真实有大威力。<a id="a-42"></a>难可思议。<a id="a-43"></a>不以刀杖严刑。<a id="a-44"></a>而能调伏众类。<a id="a-45"></a>一切遵奉。<a id="a-46"></a>我由此故起深信心。<a id="a-47"></a>广如上说。</p>
  <p id="a48">复次世尊我有二臣。<a id="a-49"></a>一名仙授。<a id="a-4A"></a>一名故旧。<a id="a-4B"></a>彼人所有封邑赏赐富贵名称。<a id="a-4C"></a>皆由于我。<a id="a-4D"></a>从生以来常受安乐。<a id="a-4E"></a>彼等于我虽复念恩。<a id="a-4F"></a>然犹不及于世尊处敬心浓厚。<a id="a-4G"></a>我又一时严饰军马出行讨击。<a id="a-4H"></a>意欲试彼二臣。<a id="a-4I"></a>于我及佛其心谁重。<a id="a-4J"></a>共至密处而问彼言。<a id="a-4K"></a>卿等眠时于我及佛首足何向。<a id="a-4L"></a>时彼二臣叹佛功德。<a id="a-4M"></a>并说正法僧宝福田。<a id="a-4N"></a>缘此事故以头向佛。<a id="a-4O"></a>以足向王。<a id="a-4P"></a>我闻此已敬重世尊。<a id="a-4Q"></a>有大威力不可思议。<a id="a-4R"></a>彼等皆由我之宠禄。<a id="a-4S"></a>得大名称富贵安乐。<a id="a-4T"></a>然彼于我。<a id="a-4U"></a>所起恭敬不如敬佛。<a id="a-4V"></a>我由此故起深信心。<a id="a-4W"></a>广如上说。</p>
  <p id="a4X">复次世尊我是憍萨罗王。<a id="a-4Y"></a>佛亦住憍萨罗。<a id="a-4Z"></a>我生刹帝利种。<a id="a-4a"></a>佛亦刹帝利种。<a id="a-4b"></a>我已年事高迈。<a id="a-4c"></a>寿过八十。<a id="a-4d"></a>世尊亦尔寿过八十。<a id="a-4e"></a>我是灌顶刹帝利王。<a id="a-4f"></a>世尊亦是无上法王。<a id="a-4g"></a>我力比佛非喻能测。<a id="a-4h"></a>由斯义故起深信心。<a id="a-4i"></a>广说乃至皆悉奉行。<a id="a-4j"></a>是时胜光王于世尊前。<a id="a-4k"></a>广说如是诸见闻事奇妙法已。<a id="a-4l"></a>顶礼双足奉辞而去。<a id="a-4m"></a>王去未久。<a id="a-4n"></a>佛告诸苾刍。<a id="a-4o"></a>汝等应当记忆王之所说。<a id="a-4p"></a>奇妙法聚受持读诵。<a id="a-4q"></a>何以故文义具足故。<a id="a-4r"></a>正法相应故。<a id="a-4s"></a>成就梵行故。<a id="a-4t"></a>能得遍智等觉圆明涅槃果故。<a id="a-4u"></a>是故汝等应勤修学。<a id="a-4v"></a>尔时世尊说此语已。<a id="a-4w"></a>诸苾刍等咸皆欢喜信受奉行摄前颂曰。</p>
  <p id="a4x">论人有四种　　念欲身形瘦</p>
  <p id="a4y">二臣恭敬殊　　尊王不如佛</p>
  <p id="a4z">尔时长行大臣。<a id="a-50"></a>知王见佛便作是念。<a id="a-51"></a>王有大臣五百皆归恶生。<a id="a-52"></a>唯我一人而不随许。<a id="a-53"></a>彼等如何能成大事。<a id="a-54"></a>我今还国当策恶生绍继王位。<a id="a-55"></a>其胜鬘行雨二夫人等。<a id="a-56"></a>驱令出宫。<a id="a-57"></a>作是念已。<a id="a-58"></a>弃所执守升车而去。<a id="a-59"></a>至室罗伐城启恶生言。<a id="a-5A"></a>太子今欲登位不。<a id="a-5B"></a>恶生曰。<a id="a-5C"></a>是我所欲。<a id="a-5D"></a>于时长行便与诸臣共策为主。<a id="a-5E"></a>敕二夫人向老王处。<a id="a-5F"></a>于是胜鬘行雨问长行曰王今何在。<a id="a-5G"></a>答曰。<a id="a-5H"></a>王在释迦妙光园内。<a id="a-5I"></a>时二夫人徒步而去。<a id="a-5J"></a>寻觅老王。<a id="a-5K"></a>尔时胜光大王。<a id="a-5L"></a>既至门外不见长行。<a id="a-5M"></a>问诸苾刍曰。<a id="a-5N"></a>大德。<a id="a-5O"></a>见我大臣今往何处。<a id="a-5P"></a>苾刍答曰。<a id="a-5Q"></a>王入不久。<a id="a-5R"></a>长行寻即乘车而去。<a id="a-5S"></a>王既闻已徒步渐行。<a id="a-5T"></a>佛亦此时向王舍城。<a id="a-5U"></a>王于中路逢行雨等。<a id="a-5V"></a>王便问曰。<a id="a-5W"></a>汝等何故徒步远来。<a id="a-5X"></a>答言。<a id="a-5Y"></a>大王长行大臣策立恶生驱出我等。<a id="a-5Z"></a>步涉而来寻觅大王。<a id="a-5a"></a>王闻此语告胜鬘曰。<a id="a-5b"></a>汝已先受夫王宠禄。<a id="a-5c"></a>今且归还受儿王俸料。<a id="a-5d"></a>我将行雨从此却回。<a id="a-5e"></a>于是胜鬘遂还室罗伐城。<a id="a-5f"></a>掩泪行啼随路而返。<a id="a-5g"></a>王与行雨趣王舍城渐渐而进。<a id="a-5h"></a>遂到城所见一园林。<a id="a-5i"></a>便即停住语行雨言。<a id="a-5j"></a>我且留此汝向城中。<a id="a-5k"></a>报未生怨王云。<a id="a-5l"></a>憍萨罗国胜光大王。<a id="a-5m"></a>今在外园思欲相见。<a id="a-5n"></a>行雨即去见未生怨。<a id="a-5o"></a>具如上说。<a id="a-5p"></a>其未生怨王闻此语已。<a id="a-5q"></a>便大惊愕即语行雨曰。<a id="a-5r"></a>憍萨罗国胜光王者。<a id="a-5s"></a>有大威力四兵强盛。<a id="a-5t"></a>云何忽至我等不知。<a id="a-5u"></a>行雨答曰。<a id="a-5v"></a>王今何有兵众之盛。<a id="a-5w"></a>太子谋逆夺父称王。<a id="a-5x"></a>唯我从王而来至此。<a id="a-5y"></a>未生怨曰若有此事。<a id="a-5z"></a>我当策彼为此国王。<a id="a-60"></a>我自退身而为太子。<a id="a-61"></a>即召群臣而敕之曰。<a id="a-62"></a>胜光王者是大国主。<a id="a-63"></a>刹帝利种灌顶之王。<a id="a-64"></a>今忽至此应须敬待。<a id="a-65"></a>卿等即可净治城路。<a id="a-66"></a>严整四兵领百千众。<a id="a-67"></a>我欲亲往迎王来入。<a id="a-68"></a>时诸臣等既奉王敕。<a id="a-69"></a>击鼓吹贝宣告众人严事城郭。<a id="a-6A"></a>扫治衢路倍加清净。<a id="a-6B"></a>犹如天帝欢喜之园。<a id="a-6C"></a>其胜光王久不得食。<a id="a-6D"></a>怪使来迟即出园林欲求饮食。<a id="a-6E"></a>慞惶顾眄至萝菔园。<a id="a-6F"></a>于时园子谓是凡人。<a id="a-6G"></a>遂与萝菔五颗。<a id="a-6H"></a>王既饥虚根叶俱食。<a id="a-6I"></a>食已患渴。<a id="a-6J"></a>即往水边过量而饮。<a id="a-6K"></a>因成霍乱身体羸弱。<a id="a-6L"></a>思忆胜鬘涉路前行辙中倒地。<a id="a-6M"></a>口衔末土因即命终。<a id="a-6N"></a>是时未生怨王严从四兵诣园不见。<a id="a-6O"></a>便令马使四面傍求。<a id="a-6P"></a>时有一骑至萝菔园。<a id="a-6Q"></a>问园子曰。<a id="a-6R"></a>汝见如是人不。<a id="a-6S"></a>答曰。<a id="a-6T"></a>我见一人暂来至此。<a id="a-6U"></a>求索萝菔便向水边。<a id="a-6V"></a>彼即往寻正见王尸路隅僵仆。<a id="a-6W"></a>使者即以上事告未生怨王。<a id="a-6X"></a>既闻已唱言祸哉。<a id="a-6Y"></a>我于今者重受恶声。<a id="a-6Z"></a>我从先来。<a id="a-6a"></a>已有害父夺位之名。<a id="a-6b"></a>今者又云杀父知识。<a id="a-6c"></a>即与无量营从往赴尸所。<a id="a-6d"></a>敕群臣曰此胜光王者。<a id="a-6e"></a>是刹帝利灌顶大王。<a id="a-6f"></a>今遭困苦于此命过。<a id="a-6g"></a>宜依盛礼焚葬其身。<a id="a-6h"></a>时彼诸臣如王所敕。<a id="a-6i"></a>备饰灵舆送至寒林焚烧事毕。<a id="a-6j"></a>王诣佛所顶礼双足。<a id="a-6k"></a>退坐一面而白佛言。<a id="a-6l"></a>大德世尊。<a id="a-6m"></a>不审胜光大王先作何业。<a id="a-6n"></a>因食萝菔困苦命终。<a id="a-6o"></a>尔时世尊告言大王。<a id="a-6p"></a>彼胜光王自作其业。<a id="a-6q"></a>今受此报。<a id="a-6r"></a>广如上说。<a id="a-6s"></a>大王乃往过去。<a id="a-6t"></a>于聚落中有婆罗门。<a id="a-6u"></a>娶妻未久便诞一息。<a id="a-6v"></a>年渐长大乞食自资。<a id="a-6w"></a>得萝菔五颗送与其母。<a id="a-6x"></a>即白母曰。<a id="a-6y"></a>今暂洗浴留待我还以供所食。<a id="a-6z"></a>大王若时无佛有独觉者出现世间。<a id="a-70"></a>怜愍孤弱乐静安居。<a id="a-71"></a>为世福田。<a id="a-72"></a>于时有一独觉游行人间。<a id="a-73"></a>于晨朝时着衣持钵。<a id="a-74"></a>入村乞食。<a id="a-75"></a>遂到彼家。<a id="a-76"></a>婆罗门妻见此独觉身相端严六根调静。<a id="a-77"></a>即持萝菔奉施于彼。<a id="a-78"></a>尔时独觉受其所施。<a id="a-79"></a>踊身虚空为作神变。<a id="a-7A"></a>凡夫之人见神通时心便调伏。<a id="a-7B"></a>即遥礼拜情甚欢喜。<a id="a-7C"></a>时婆罗门子浴已还家。<a id="a-7D"></a>便白其母。<a id="a-7E"></a>索向萝菔。<a id="a-7F"></a>母曰适有辟支来乞我已将施。<a id="a-7G"></a>子闻此语为饥所逼。<a id="a-7H"></a>遂发嗔心起于恶念。<a id="a-7I"></a>愿彼因食萝菔霍乱而终。<a id="a-7J"></a>大王汝今当知。<a id="a-7K"></a>彼小儿者岂异人乎。<a id="a-7L"></a>即胜光王是。<a id="a-7M"></a>由彼往昔于独觉处。<a id="a-7N"></a>发此恶心。<a id="a-7O"></a>因斯业力。<a id="a-7P"></a>于无量百千岁。<a id="a-7Q"></a>堕在地狱受诸苦恼。<a id="a-7R"></a>复余业报因缘力故。<a id="a-7S"></a>已经六返。<a id="a-7T"></a>遭霍乱病而取命终。<a id="a-7U"></a>至今七生余残业力。<a id="a-7V"></a>食此萝菔霍乱而死。<a id="a-7W"></a>大王当知胜光业报。<a id="a-7X"></a>从此永毕更不复受。<a id="a-7Y"></a>大王当知。<a id="a-7Z"></a>白业白报。<a id="a-7a"></a>黑业黑报。<a id="a-7b"></a>杂业杂报。<a id="a-7c"></a>是故应舍黑杂二业。<a id="a-7d"></a>当修白业。<a id="a-7e"></a>勿为恶口。<a id="a-7f"></a>时未生怨王闻佛所说。<a id="a-7g"></a>喜遍身心。<a id="a-7h"></a>顶礼佛足信受而去。</p>
  <p id="a7i">是时恶生太子既得绍位。<a id="a-7j"></a>后于异时。<a id="a-7k"></a>与诸大臣大殿朝会。<a id="a-7l"></a>苦母白言大王颇念。<a id="a-7m"></a>于往日时。<a id="a-7n"></a>在大众前作师子吼。<a id="a-7o"></a>我若登位。<a id="a-7p"></a>先当诛伐诸释种子报我初怨。<a id="a-7q"></a>王问苦母曰。<a id="a-7r"></a>凡我出言皆应作不。<a id="a-7s"></a>苦母对曰。<a id="a-7t"></a>王今创临宝位。<a id="a-7u"></a>宜念昔言讨罚释种。<a id="a-7v"></a>时至不为便成妄语。<a id="a-7w"></a>请下明敕卜日出军。<a id="a-7x"></a>象马车步四兵俱发。<a id="a-7y"></a>奋耀戈甲椎钟鸣鼓。<a id="a-7z"></a>出室罗伐城往劫比罗国。<a id="a-80"></a>诛灭释种。<a id="a-81"></a>时恶生王纳苦母谏。<a id="a-82"></a>即便下敕命将持兵。<a id="a-83"></a>往伐彼国。<a id="a-84"></a>世尊大师无不知见。<a id="a-85"></a>知诸释子必定丧亡。<a id="a-86"></a>于两国界大路之侧。<a id="a-87"></a>在小树下无多枝叶端身而坐。<a id="a-88"></a>时恶生王遥见世尊。<a id="a-89"></a>即诣其所白言。<a id="a-8A"></a>大德有多园林荫映滋茂。<a id="a-8B"></a>何故舍彼而住于斯。<a id="a-8C"></a>此树少叶小荫云何可住。<a id="a-8D"></a>佛言。<a id="a-8E"></a>大王亲族阴凉树何足顾。<a id="a-8F"></a>尔时恶生闻世尊言。<a id="a-8G"></a>便作是念。<a id="a-8H"></a>劫比罗国诸释枝条是佛亲眷。<a id="a-8I"></a>如来愍念不可违情。<a id="a-8J"></a>作此思惟退还本国。<a id="a-8K"></a>苦母再三谏请诛灭。<a id="a-8L"></a>其后恶生与诸臣佐。<a id="a-8M"></a>于朝会时告群臣曰。<a id="a-8N"></a>劫比罗国诸释种子。<a id="a-8O"></a>恒云我是婢儿。<a id="a-8P"></a>骂辱既深此不可忘。<a id="a-8Q"></a>然彼是如来种族。<a id="a-8R"></a>世尊怜念。<a id="a-8S"></a>每自抑忍不敢行诛。<a id="a-8T"></a>云何能得报此怨骂。<a id="a-8U"></a>苦母对曰。<a id="a-8V"></a>我闻沙门乔答摩自云离欲。<a id="a-8W"></a>离欲之者。<a id="a-8X"></a>无眷念心。<a id="a-8Y"></a>若有眷念即非离欲。<a id="a-8Z"></a>道俗各异王宜自决。<a id="a-8a"></a>又言。<a id="a-8b"></a>今日正是诛释种时。<a id="a-8c"></a>于是恶生欲整四兵出行讨罚。<a id="a-8d"></a>未去之顷佛作是念。<a id="a-8e"></a>城中释种未见谛者。<a id="a-8f"></a>若与恶生共相战斗。<a id="a-8g"></a>便非见谛之器。<a id="a-8h"></a>即往劫比罗国。<a id="a-8i"></a>到已住在多根树园。<a id="a-8j"></a>时诸释种闻世尊来至于此。<a id="a-8k"></a>大众集会诣如来处。<a id="a-8l"></a>顶礼双足退坐一面。<a id="a-8m"></a>尔时世尊。<a id="a-8n"></a>知诸释种根性本缘。<a id="a-8o"></a>为说妙法。<a id="a-8p"></a>时彼众中。<a id="a-8q"></a>有无量百千诸有情辈。<a id="a-8r"></a>得大利益。<a id="a-8s"></a>或得预流果一来果不还果阿罗汉果。<a id="a-8t"></a>或有作独觉因。<a id="a-8u"></a>或作成佛因缘。<a id="a-8v"></a>复有无量众生。<a id="a-8w"></a>归依三宝受诸学处奉行佛教。<a id="a-8x"></a>是时劫比罗释种获此法利。<a id="a-8y"></a>顶礼世尊奉辞而去。<a id="a-8z"></a>是时恶生亲领四兵。<a id="a-90"></a>于劫比罗城不远而住。<a id="a-91"></a>具寿大目连诣世尊所。<a id="a-92"></a>顶礼佛足退坐一面。<a id="a-93"></a>白佛言。<a id="a-94"></a>世尊。<a id="a-95"></a>我闻痴人恶生。<a id="a-96"></a>严集四兵来诛释种。<a id="a-97"></a>我有神力能掷兵众远置他方。<a id="a-98"></a>唯愿世尊赐垂哀许。<a id="a-99"></a>复以神力变城为铁。<a id="a-9A"></a>以大铁网遍覆其上。<a id="a-9B"></a>令彼恶生尚不能见劫比罗城。<a id="a-9C"></a>况加诛害。<a id="a-9D"></a>佛言。<a id="a-9E"></a>我亦知汝有神通力所作皆办。<a id="a-9F"></a>然由释种前生业累。<a id="a-9G"></a>今应受报业若成熟。<a id="a-9H"></a>如瀑水流不可禁制。<a id="a-9I"></a>要须自受广如上说。<a id="a-9J"></a>尔时世尊说此颂曰。</p>
  <p id="a9K">假令经百劫　　所作业不亡</p>
  <p id="a9L">因缘会遇时　　果报还自受</p>
  <p id="a9M">佛告大目连。<a id="a-9N"></a>故知世间皆由业力而受其报。<a id="a-9O"></a>由业力生由业力住。<a id="a-9P"></a>一切众生皆随业力善恶须受。<a id="a-9Q"></a>于时目连不果所愿礼佛而去。</p>
  <p id="a9R">是时劫比罗诸释种子。<a id="a-9S"></a>闻恶生王将大兵众欲来诛灭。<a id="a-9T"></a>即敕四兵。<a id="a-9U"></a>严整器仗出城拒敌。<a id="a-9V"></a>彼未防备冲恶生军。<a id="a-9W"></a>是诸释种并证见谛。<a id="a-9X"></a>不行杀害唯用鞭杖。<a id="a-9Y"></a>左挥右拂而打扑之。<a id="a-9Z"></a>或复以箭射彼弓弦。<a id="a-9a"></a>象马腹带射皆令断。<a id="a-9b"></a>或射头牟甲缀使落于地。<a id="a-9c"></a>或射耳边及鞍辔绦带。<a id="a-9d"></a>但令遗落不伤身首不损其命。<a id="a-9e"></a>于时恶生兵众寻自败散。<a id="a-9f"></a>诸释种子。<a id="a-9g"></a>战便得胜。<a id="a-9h"></a>师众俱入闭门上城。<a id="a-9i"></a>而作制令。<a id="a-9j"></a>我等不应伤害恶生及其兵众。<a id="a-9k"></a>若有犯者则非释种。</p>
  <p id="a9l">尔时恶生见此释种。<a id="a-9m"></a>咸有仁慈具大勇力。<a id="a-9n"></a>告苦母曰。<a id="a-9o"></a>我等今者。<a id="a-9p"></a>宜可收军且还本国。<a id="a-9q"></a>苦母对曰。<a id="a-9r"></a>大王勿忧。<a id="a-9s"></a>劫比罗释种并是见谛。<a id="a-9t"></a>乃至不伤蚊蚁之类。<a id="a-9u"></a>况害于人。<a id="a-9v"></a>王若不信今则可验。<a id="a-9w"></a>向者大阵无一损伤。<a id="a-9x"></a>彼复作制。<a id="a-9y"></a>不应伤害恶生之身及诸兵众。<a id="a-9z"></a>若有犯者则非释种。<a id="a-A0"></a>恶生闻已默然而住。<a id="a-A1"></a>有一释种名曰闪婆。<a id="a-A2"></a>住于外邑捡挍农作。<a id="a-A3"></a>闻彼恶生亲领四兵。<a id="a-A4"></a>至劫比罗欲诛释种。<a id="a-A5"></a>不闻诸释所作制令。<a id="a-A6"></a>又未见谛。<a id="a-A7"></a>乃严兵众来袭恶生。<a id="a-A8"></a>仓卒横击即便大败。<a id="a-A9"></a>恶生之军杀伤几尽。<a id="a-AA"></a>是时恶生告苦母曰。<a id="a-AB"></a>汝向者言。<a id="a-AC"></a>释种见谛不伤蚊蚁。<a id="a-AD"></a>况害于人。<a id="a-AE"></a>今闪婆一人。<a id="a-AF"></a>将兵来战杀害弥多。<a id="a-AG"></a>况劫比罗诸余释种。<a id="a-AH"></a>委兵来集敌对难当。<a id="a-AI"></a>若得且归犹胜全没。<a id="a-AJ"></a>苦母对曰。<a id="a-AK"></a>大王彼闪婆者从外而来。<a id="a-AL"></a>元未得入劫比罗城。<a id="a-AM"></a>不知唱制致此卒暴起战斗心。<a id="a-AN"></a>内外不通愿王勿虑。<a id="a-AO"></a>于时闪婆释子心欲入城。<a id="a-AP"></a>至于门首唤言为开。<a id="a-AQ"></a>时守门者问言是谁。<a id="a-AR"></a>答曰。<a id="a-AS"></a>我是闪婆汝宜可住报诸释种。<a id="a-AT"></a>城中即便令使报曰。<a id="a-AU"></a>汝从今后非释迦种当随意去。<a id="a-AV"></a>何以故。<a id="a-AW"></a>缘汝毁犯城中制令。<a id="a-AX"></a>所以不得入此城门。<a id="a-AY"></a>闪婆即问众有何制。<a id="a-AZ"></a>说我毁犯。<a id="a-Aa"></a>答曰。<a id="a-Ab"></a>我等作制。<a id="a-Ac"></a>不拟伤害恶生兵众。<a id="a-Ad"></a>若有犯者即非释种。<a id="a-Ae"></a>报曰。<a id="a-Af"></a>我实不闻愿见容纳。<a id="a-Ag"></a>如是苦请众皆不许。<a id="a-Ah"></a>乃告众曰。<a id="a-Ai"></a>既不容入请还家口。<a id="a-Aj"></a>众出与之得眷属已。<a id="a-Ak"></a>诣世尊处顶礼双足。<a id="a-Al"></a>退坐一面而白佛言。<a id="a-Am"></a>劫比罗城诸释种子摈我令出。<a id="a-An"></a>愿佛慈悲赐我记念。<a id="a-Ao"></a>常为供养敬奉如来。<a id="a-Ap"></a>佛以慈悲。<a id="a-Aq"></a>持自发爪授与闪婆尔时闪婆以殷重心受如来发爪。<a id="a-Ar"></a>往婆具荼国。<a id="a-As"></a>彼诸人闻豪健释子名曰闪婆。<a id="a-At"></a>今来至此欲为我主。<a id="a-Au"></a>我等共议可随彼不。<a id="a-Av"></a>国人皆来于一山下筹量此事。<a id="a-Aw"></a>时闪婆释子。<a id="a-Ax"></a>屏诸从者置在一处。<a id="a-Ay"></a>自身诈作送书使人。<a id="a-Az"></a>腋挟利刀诣众集处作如是语。<a id="a-B0"></a>诸君当知闪婆释子。<a id="a-B1"></a>有大势力勇健难当。<a id="a-B2"></a>令我赍书遗及仁等。<a id="a-B3"></a>问言何为。<a id="a-B4"></a>答曰。<a id="a-B5"></a>彼欲为王统领仁等。<a id="a-B6"></a>应当就坐共读其书。<a id="a-B7"></a>诸人答曰。<a id="a-B8"></a>此无坐物何以安居。<a id="a-B9"></a>彼即拔刀斩诸磐石。<a id="a-BA"></a>片片为座与众令坐。<a id="a-BB"></a>众人见已咸叹甚奇。<a id="a-BC"></a>问言。<a id="a-BD"></a>丈夫如汝之类彼有几人。<a id="a-BE"></a>答曰。<a id="a-BF"></a>我是持书使者何足在言。<a id="a-BG"></a>更有余人倍胜于我。<a id="a-BH"></a>众闻此语皆大惊怖。<a id="a-BI"></a>共相谓曰使者尚尔何况闪婆。<a id="a-BJ"></a>我等不如立彼为主。<a id="a-BK"></a>共披封已裁书却报。<a id="a-BL"></a>仍语使言善来大王。<a id="a-BM"></a>我等钦风早希临降。<a id="a-BN"></a>闪婆既别往旧停处。<a id="a-BO"></a>严饰徒侣整肃侍卫入婆具荼国。<a id="a-BP"></a>老少欢喜办设所须咸共尽心。<a id="a-BQ"></a>选择吉日策立为主。<a id="a-BR"></a>诸国远闻婆具荼国中有释迦种。<a id="a-BS"></a>名曰闪婆。<a id="a-BT"></a>共立为主。<a id="a-BU"></a>号为闪婆国。<a id="a-BV"></a>闪婆立后。<a id="a-BW"></a>遂乃敬造大窣堵波。<a id="a-BX"></a>安置如来发爪以申供养。<a id="a-BY"></a>即号其塔为闪婆窣堵波。<a id="a-BZ"></a>其妃先不信佛。<a id="a-Ba"></a>下令国中遣立神庙。<a id="a-Bb"></a>依俗祭祀迄至于今。</p>
 </body>
</html>