<!doctype html>
<html id="z3IBV4lpb" data-ver="982">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第三十二</h1>
  <p id="a2">第七门第二子摄颂曰。</p>
  <p id="a3">尼不住兰若　　不居城外寺</p>
  <p id="a4">不许门前望　　亦不视窗中</p>
  <p id="a5">佛在王舍城竹林园。<a id="a-6"></a>于此城中有一淫女名莲华色。<a id="a-7"></a>炫色为业以自活命。<a id="a-8"></a>时有婆罗门来告言。<a id="a-9"></a>少女好不。<a id="a-A"></a>汝可与我行欢爱事。<a id="a-B"></a>报曰汝有钱不。<a id="a-C"></a>答言我无。<a id="a-D"></a>女曰可去觅钱后来相见。<a id="a-E"></a>答言我觅。<a id="a-F"></a>便往南方随处经纪。<a id="a-G"></a>得五百金钱还来女处。<a id="a-H"></a>时莲华色由依尊者目连善知识故。<a id="a-I"></a>因即出家近圆得阿罗汉果。<a id="a-J"></a>随情所乐出王舍城向室罗伐。<a id="a-K"></a>尔时世尊未遮苾刍尼住阿兰若。<a id="a-L"></a>时莲华色遂往闇林。<a id="a-M"></a>于闲静处宴坐入定受解脱乐。<a id="a-N"></a>时婆罗门持五百金钱。<a id="a-O"></a>至王舍城问诸人曰。<a id="a-P"></a>莲华色女今何处去。<a id="a-Q"></a>答言彼已于释子法中。<a id="a-R"></a>而为出家向室罗伐。<a id="a-S"></a>彼闻告已即往逝多林问苾刍曰。<a id="a-T"></a>圣者王舍城女名莲华色。<a id="a-U"></a>游行至此今在何处。<a id="a-V"></a>答言彼女已舍非法而为出家在闇林中专修妙观。<a id="a-W"></a>彼便往就报言少女。<a id="a-X"></a>先有诚言今持钱至。<a id="a-Y"></a>汝可与我共为欢乐。<a id="a-Z"></a>报言婆罗门我已弃舍罪恶之业。<a id="a-a"></a>汝今宜去。<a id="a-b"></a>报言少女汝虽舍我我不舍汝。<a id="a-c"></a>宜可起来必不相放。<a id="a-d"></a>报言汝于我身何处支体偏生爱乐。<a id="a-e"></a>答曰我爱汝眼。<a id="a-f"></a>即以神力抉其两眼而授与之。<a id="a-g"></a>时婆罗门便作是念。<a id="a-h"></a>此秃沙门女能作如是妖术之法。<a id="a-i"></a>拳打尼头弃之出去。<a id="a-j"></a>即以此缘告诸尼众。<a id="a-k"></a>尼白苾刍。<a id="a-l"></a>苾刍白佛。<a id="a-m"></a>佛作是念。<a id="a-n"></a>由苾刍尼住阿兰若有如是过。<a id="a-o"></a>自今已后苾刍尼。<a id="a-p"></a>不应逐静在闇林中及空野处。<a id="a-q"></a>若有住者得越法罪。</p>
  <p id="ar">缘在室罗伐城。<a id="a-s"></a>如世尊说苾刍尼不应住阿兰若。<a id="a-t"></a>时诸苾刍尼便在街衢坊巷。<a id="a-u"></a>坐修禅寂还招前过。<a id="a-v"></a>以缘白佛。<a id="a-w"></a>佛言苾刍尼应居寺内修习。<a id="a-x"></a>时有信心俗人闻佛令尼于寺中修定。<a id="a-y"></a>遂于城外为造尼寺尼来居止。<a id="a-z"></a>还被诸贼及儜恶人来共相侵娆。<a id="a-10"></a>苾刍白佛。<a id="a-11"></a>佛言不应城外安置尼寺。<a id="a-12"></a>应在城中。</p>
  <p id="a13">缘处同前。<a id="a-14"></a>时吐罗难陀苾刍尼。<a id="a-15"></a>于尼寺门前伫望而立。<a id="a-16"></a>见有人来即便调弄。<a id="a-17"></a>时诸俗旅皆共讥嫌。<a id="a-18"></a>苾刍白佛。<a id="a-19"></a>佛作是念。<a id="a-1A"></a>尼住门前有如是过。<a id="a-1B"></a>故尼不应住在门下。<a id="a-1C"></a>若苾刍尼在门前立者得越法罪。</p>
  <p id="a1D">缘处同前如佛所制。<a id="a-1E"></a>诸尼不应立门首者。<a id="a-1F"></a>便于窗中而望。<a id="a-1G"></a>遥相调弄起过同前。<a id="a-1H"></a>佛言此亦如前得越法罪。</p>
  <p id="a1I">第七门第三子摄颂曰。</p>
  <p id="a1J">许着僧脚崎　　有男池不浴</p>
  <p id="a1K">交衢不应越　　宜在一边行</p>
  <p id="a1L">缘处同前。<a id="a-1M"></a>时诸苾刍尼于寺院内。<a id="a-1N"></a>便着五衣作诸事业。<a id="a-1O"></a>热闷疲劳因此羸弱。<a id="a-1P"></a>即白苾刍。<a id="a-1Q"></a>苾刍白佛。<a id="a-1R"></a>佛言尼于寺内。<a id="a-1S"></a>应披僧脚崎作诸事业。<a id="a-1T"></a>俗人来见遂起欲意。<a id="a-1U"></a>信心者见共作讥嫌。<a id="a-1V"></a>苾刍白佛。<a id="a-1W"></a>佛言诸俗人等若嫌斯事。<a id="a-1X"></a>从今已去苾刍尼。<a id="a-1Y"></a>对长者婆罗门。<a id="a-1Z"></a>不应着僧脚崎而为事业。<a id="a-1a"></a>若著者得越法罪。<a id="a-1b"></a>若对俗人作者。<a id="a-1c"></a>可用僧脚崎覆两肩臂。<a id="a-1d"></a>披五条衣然后执作。</p>
  <p id="a1e">缘处同前时吐罗难陀苾刍尼。<a id="a-1f"></a>遂往男子洗浴之处而为洗浴。<a id="a-1g"></a>有诸少年男子亦来洗浴。<a id="a-1h"></a>见尼入水共相议曰。<a id="a-1i"></a>观此秃沙门女身如野水牛。<a id="a-1j"></a>尼白苾刍。<a id="a-1k"></a>苾刍白佛。<a id="a-1l"></a>佛作是念。<a id="a-1m"></a>由苾刍尼往男子浴处有斯过失。<a id="a-1n"></a>从今已去苾刍尼。<a id="a-1o"></a>不应往男子浴处洗身。<a id="a-1p"></a>若往者得越法罪。</p>
  <p id="a1q">缘处同前。<a id="a-1r"></a>吐罗难陀苾刍尼。<a id="a-1s"></a>立在四衢道中。<a id="a-1t"></a>见俗人来即便调弄。<a id="a-1u"></a>诸人报曰。<a id="a-1v"></a>秃沙门女。<a id="a-1w"></a>岂合于四衢道中调弄我等。<a id="a-1x"></a>尼白苾刍。<a id="a-1y"></a>苾刍白佛。<a id="a-1z"></a>佛言自今已去苾刍尼。<a id="a-20"></a>不应蓦四衢道过。<a id="a-21"></a>应近一边取便而去。<a id="a-22"></a>若直过者得越法罪。</p>
  <p id="a23">第七门第四子摄颂曰。</p>
  <p id="a24">若是二形女　　或是合道类</p>
  <p id="a25">或常血流出　　及是无血人</p>
  <p id="a26">缘处同时。<a id="a-27"></a>时有苾刍尼。<a id="a-28"></a>与二形女而为出家。<a id="a-29"></a>见余尼来便现异相彼问言。<a id="a-2A"></a>妹汝是何人。<a id="a-2B"></a>答言姊我是二形人。<a id="a-2C"></a>尼白苾刍。<a id="a-2D"></a>苾刍白佛。<a id="a-2E"></a>佛言此是非男非女不应出家。<a id="a-2F"></a>纵受近圆不发律仪护可速摈出。<a id="a-2G"></a>自今已去若有女人来求出家。<a id="a-2H"></a>应须先问汝非二形不。<a id="a-2I"></a>若不问与出家者。<a id="a-2J"></a>师主得越法罪。</p>
  <p id="a2K">缘处同前。<a id="a-2L"></a>时有苾刍尼与二道合女出家。<a id="a-2M"></a>若小行时大便俱出污其处所。<a id="a-2N"></a>余尼来入见已问言。<a id="a-2O"></a>谁污处所。<a id="a-2P"></a>答言姊妹我本无心欲污其处。<a id="a-2Q"></a>为二道合欲小行时大便俱出。<a id="a-2R"></a>尼白苾刍。<a id="a-2S"></a>苾刍白佛。<a id="a-2T"></a>佛言此是非男非女不应出家。<a id="a-2U"></a>纵受近圆不发律仪护可速摈出。<a id="a-2V"></a>从今已去若有女人来求出家。<a id="a-2W"></a>应须先问汝非二道合不。<a id="a-2X"></a>若不问与出家者。<a id="a-2Y"></a>师主得越法罪。</p>
  <p id="a2Z">缘处同前。<a id="a-2a"></a>时有苾刍尼与常流血女出家。<a id="a-2b"></a>裙衣点污多有蝇附。<a id="a-2c"></a>诸尼问曰。<a id="a-2d"></a>妹身常流血耶。<a id="a-2e"></a>答言我是常流血女。<a id="a-2f"></a>尼白苾刍。<a id="a-2g"></a>苾刍白佛。<a id="a-2h"></a>佛言此亦同前不堪共住。</p>
  <p id="a2i">缘处同前。<a id="a-2j"></a>时有苾刍尼与无血女出家。<a id="a-2k"></a>见有余尼于时时中月期水现。<a id="a-2l"></a>遂生嫌耻。<a id="a-2m"></a>报言小妹汝有邪思不能离欲。<a id="a-2n"></a>于时时中有月期现。<a id="a-2o"></a>答言阿姊何故见嫌。<a id="a-2p"></a>此是女人常法汝可无耶。<a id="a-2q"></a>答言我无血人何有斯事。<a id="a-2r"></a>尼白苾刍。<a id="a-2s"></a>苾刍白佛。<a id="a-2t"></a>佛言此是黄门女。<a id="a-2u"></a>宜应摈去不生善法。<a id="a-2v"></a>若见有女求出家时。<a id="a-2w"></a>应可问言汝非无血不。<a id="a-2x"></a>若不问者得越法罪。</p>
  <p id="a2y">第七门第五子摄颂曰。</p>
  <p id="a2z">道小着内衣　　近苾刍不唾</p>
  <p id="a30">僧尼不对说　　当于自众边</p>
  <p id="a31">缘处同前。<a id="a-32"></a>时有苾刍尼度道小女出家。<a id="a-33"></a>时彼女人向小行处久而方出。<a id="a-34"></a>余尼问曰。<a id="a-35"></a>何迟出耶。<a id="a-36"></a>答曰知欲如何。<a id="a-37"></a>我身道小根不具足是故迟耳。<a id="a-38"></a>尼白苾刍。<a id="a-39"></a>苾刍白佛。<a id="a-3A"></a>佛言此是黄门女即应摈弃。</p>
  <p id="a3B">缘处同前。<a id="a-3C"></a>时有诸尼为月期下。<a id="a-3D"></a>污衣卧具多有蝇附。<a id="a-3E"></a>虽加浣染还同前污。<a id="a-3F"></a>佛知告曰。<a id="a-3G"></a>如此色类应着内衣。<a id="a-3H"></a>诸尼便着。<a id="a-3I"></a>时吐罗难陀苾刍尼。<a id="a-3J"></a>亦着此衣入城乞食街中堕落。<a id="a-3K"></a>诸人见问。<a id="a-3L"></a>此是何物遗在地上。<a id="a-3M"></a>尼嗔答曰。<a id="a-3N"></a>恶生种。<a id="a-3O"></a>宜可速问汝家母姊当为汝说。<a id="a-3P"></a>佛言若苾刍尼着内衣。<a id="a-3Q"></a>应须安带系腰不生此过。<a id="a-3R"></a>若不安带系腰得越法罪。</p>
  <p id="a3S">缘处同前。<a id="a-3T"></a>时具寿大迦摄波。<a id="a-3U"></a>于小食时着衣持钵入城乞食。<a id="a-3V"></a>吐罗难陀尼见速至傍边唾地。<a id="a-3W"></a>唱言极愚极钝物。<a id="a-3X"></a>迦摄波曰。<a id="a-3Y"></a>此非汝愆然是阿难陀过。<a id="a-3Z"></a>令恶行女人于善法律中强请出家。<a id="a-3a"></a>苾刍以缘白佛。<a id="a-3b"></a>佛言吐罗尼所为非沙门法。<a id="a-3c"></a>诸淫女人于苾刍处。<a id="a-3d"></a>尚不出此鄙恶之言。<a id="a-3e"></a>从今已去苾刍尼见苾刍。<a id="a-3f"></a>不应唾地唱言极愚极钝。<a id="a-3g"></a>若作者得越法罪。</p>
  <p id="a3h">缘处同前。<a id="a-3i"></a>时有苾刍犯过。<a id="a-3j"></a>见苾刍尼来便唤令坐。<a id="a-3k"></a>彼问圣者欲作何事。<a id="a-3l"></a>报言我为犯罪今欲说悔。<a id="a-3m"></a>尼即对坐。<a id="a-3n"></a>苾刍白言。<a id="a-3o"></a>阿离移迦存念。<a id="a-3p"></a>我苾刍某甲犯某罪。<a id="a-3q"></a>我今对阿离移迦。<a id="a-3r"></a>发露说罪不覆藏。<a id="a-3s"></a>由发露故得安乐住。<a id="a-3t"></a>尼言圣者亦犯如是过耶。<a id="a-3u"></a>斯非善事苾刍默耻。<a id="a-3v"></a>苾刍白佛。<a id="a-3w"></a>佛言苾刍不应向苾刍尼边说罪。<a id="a-3x"></a>宜于清净苾刍见解同者发露说罪。<a id="a-3y"></a>若作者得越法罪。</p>
  <p id="a3z">缘处同前。<a id="a-40"></a>时有苾刍尼犯罪。<a id="a-41"></a>见苾刍来虔诚恭敬。<a id="a-42"></a>顶礼双足合掌请言。<a id="a-43"></a>圣者怜愍我故愿见少坐。<a id="a-44"></a>苾刍问曰。<a id="a-45"></a>欲何所为。<a id="a-46"></a>答言圣者我为犯罪。<a id="a-47"></a>今欲对说。<a id="a-48"></a>苾刍对坐。<a id="a-49"></a>尼即合掌白言。<a id="a-4A"></a>圣者存念我某甲苾刍尼犯某罪广如上说。<a id="a-4B"></a>佛言苾刍尼不应向苾刍边发露。<a id="a-4C"></a>宜于清净苾刍尼边说罪。<a id="a-4D"></a>若作者得越法罪。</p>
  <p id="a4E">第七门第六子摄颂曰。</p>
  <p id="a4F">苾刍作羯磨　　尼可用心听</p>
  <p id="a4G">敷座令人坐　　尼座应分别</p>
  <p id="a4H">缘处同前。<a id="a-4I"></a>如世尊说。<a id="a-4J"></a>苾刍苾刍尼羯磨事别除共羯磨者。<a id="a-4K"></a>尼在僧中作羯磨时。<a id="a-4L"></a>不能无畏作法不成。<a id="a-4M"></a>苾刍白佛。<a id="a-4N"></a>佛言苾刍应为作羯磨。<a id="a-4O"></a>苾刍尼应听。<a id="a-4P"></a>诸尼不知云何谛听。<a id="a-4Q"></a>佛言至心善思念之。<a id="a-4R"></a>告言此是初羯磨竟。<a id="a-4S"></a>第二第三应如是作(谓是二众受尼戒也)</p>
  <p id="a4T">缘处同前。<a id="a-4U"></a>如世尊说应可诵经者。<a id="a-4V"></a>时诸苾刍不敷座席。<a id="a-4W"></a>佛言应敷。<a id="a-4X"></a>后于异时尼来听法便坐好座。<a id="a-4Y"></a>时有一尼月期忽下。<a id="a-4Z"></a>污其座褥听讫便去。<a id="a-4a"></a>知事人来欲收举置见多蝇附。<a id="a-4b"></a>以缘白佛。<a id="a-4c"></a>佛言尼来听法不应令坐好座。<a id="a-4d"></a>如世尊说。<a id="a-4e"></a>苾刍尼不得坐好座听法者。<a id="a-4f"></a>时有尼来即与小座。<a id="a-4g"></a>时大世主乔答弥。<a id="a-4h"></a>因来听法令坐小座。<a id="a-4i"></a>大世主曰。<a id="a-4j"></a>我在俗时。<a id="a-4k"></a>尚不曾坐如此小座。<a id="a-4l"></a>况今能坐。<a id="a-4m"></a>诸苾刍言。<a id="a-4n"></a>大世主是世尊教。<a id="a-4o"></a>不令苾刍尼坐好座听法。<a id="a-4p"></a>大世主曰。<a id="a-4q"></a>我岂同彼有可恶过。<a id="a-4r"></a>由彼前尼心不存念故有过生。<a id="a-4s"></a>苾刍以缘白佛。<a id="a-4t"></a>佛言我今听许。<a id="a-4u"></a>若苾刍尼心存念者来听法时。<a id="a-4v"></a>应与好座勿生疑惑。</p>
  <p id="a4w">第七门第七子摄颂曰。</p>
  <p id="a4x">沽酒淫女舍　　途中不触女</p>
  <p id="a4y">随时开内衣　　歌舞不应作</p>
  <p id="a4z">缘处同前。<a id="a-50"></a>时吐罗难陀苾刍尼。<a id="a-51"></a>于小食时着衣持钵次第乞食。<a id="a-52"></a>见一俗女着妙衣璎。<a id="a-53"></a>问曰少女因何得此上妙衣璎。<a id="a-54"></a>答言圣者我因沽酒得此衣璎尼便作念此好方便。<a id="a-55"></a>心缘不舍前行乞食。<a id="a-56"></a>又逢一女着弊故衣羸弱而去。<a id="a-57"></a>问曰汝属谁家。<a id="a-58"></a>答言圣者我无所属。<a id="a-59"></a>但得衣食我即与作。<a id="a-5A"></a>尼曰若尔何不沽酒。<a id="a-5B"></a>答言圣者如我之类岂能沽酒。<a id="a-5C"></a>凡沽酒家须得宽宅。<a id="a-5D"></a>床榻座席盏杓盘樽。<a id="a-5E"></a>钱本多停供承如法。<a id="a-5F"></a>客来无乏方有利润。<a id="a-5G"></a>尼曰若尔所须之物我为汝办。<a id="a-5H"></a>所得之财能与我不。<a id="a-5I"></a>答言我与。<a id="a-5J"></a>便近尼寺造一大宅。<a id="a-5K"></a>所须调度皆悉与之。<a id="a-5L"></a>多与本钱令其沽酒。<a id="a-5M"></a>诸有饮者多来于此。<a id="a-5N"></a>余沽酒家皆起嫉妒。<a id="a-5O"></a>时吐罗难陀苾刍尼多获财利。<a id="a-5P"></a>后时王设大会皆唤沽酒家。<a id="a-5Q"></a>诸人报言。<a id="a-5R"></a>吐罗难陀苾刍尼寺边。<a id="a-5S"></a>有大店肆多酤美酒。<a id="a-5T"></a>诸人皆饮多收利物。<a id="a-5U"></a>何不唤来偏苦我等。<a id="a-5V"></a>使者既闻往擒其女。<a id="a-5W"></a>即便大叫告言。<a id="a-5X"></a>圣者吐罗难陀。<a id="a-5Y"></a>王家使人枉相牵捉愿见出来。<a id="a-5Z"></a>尼闻速出便即骂言。<a id="a-5a"></a>儜恶物汝何所为牵我女儿。<a id="a-5b"></a>使者答言圣者岂合置店沽酒耶。<a id="a-5c"></a>报曰我以脚蹋怨家项上。<a id="a-5d"></a>作沽酒业何关汝事。<a id="a-5e"></a>问言圣者亦有怨家乎。<a id="a-5f"></a>答曰汝即是怨将我女去因此斗诤。<a id="a-5g"></a>诸长者婆罗门见。<a id="a-5h"></a>问言何故广说其事共作讥嫌。<a id="a-5i"></a>诸释迦女自为掉举作非法事。<a id="a-5j"></a>秃沙门女不遵净行而为沽酒。<a id="a-5k"></a>苾刍以缘白佛。<a id="a-5l"></a>佛作是念吐罗难陀尼。<a id="a-5m"></a>所为之事非释女法。<a id="a-5n"></a>从今已去苾刍尼不应沽酒。<a id="a-5o"></a>若沽者得越法罪。</p>
  <p id="a5p">缘处同前。<a id="a-5q"></a>时吐罗难陀苾刍尼。<a id="a-5r"></a>着衣持钵次第乞食。<a id="a-5s"></a>见一淫女着好衣璎。<a id="a-5t"></a>问曰少女何处得此上妙衣璎。<a id="a-5u"></a>答言圣者我炫卖色而得此衣。<a id="a-5v"></a>尼作是念此好方便。<a id="a-5w"></a>我今试看得出生不。<a id="a-5x"></a>心缘此事而行乞食。<a id="a-5y"></a>遂于一处见少年女。<a id="a-5z"></a>衣服垢腻形带饥色。<a id="a-60"></a>行步虚羸体骨端正。<a id="a-61"></a>问言少女汝属谁家。<a id="a-62"></a>答曰我无所属但得衣食我便属彼。<a id="a-63"></a>答言若尔何因不作淫女业耶。<a id="a-64"></a>彼便即以两手掩耳。<a id="a-65"></a>报言圣者我之家族未曾闻作如斯恶事。<a id="a-66"></a>尼言少女凡是女人多为此业。<a id="a-67"></a>汝非王女亦非长者。<a id="a-68"></a>婆罗门等贵族所生。<a id="a-69"></a>然诸女人皆爱男子。<a id="a-6A"></a>我不出家亦当自作。<a id="a-6B"></a>彼闻詃诱便答尼曰。<a id="a-6C"></a>圣者若作淫女可即得耶。<a id="a-6D"></a>众缘备具方办其事。<a id="a-6E"></a>先须广宅衣服鲜华。<a id="a-6F"></a>璎珞庄严见者爱念。<a id="a-6G"></a>若有男子来入舍时。<a id="a-6H"></a>随其贵贱饮食香鬘皆须供给。<a id="a-6I"></a>尼言少女凡是所须。<a id="a-6J"></a>我皆为办与汝衣食。<a id="a-6K"></a>所得财物能与我不。<a id="a-6L"></a>答言悉与。<a id="a-6M"></a>尼于近寺造一大宅。<a id="a-6N"></a>所须之物悉皆备办。<a id="a-6O"></a>澡浴香华衣服璎珞皆给与之。<a id="a-6P"></a>恣口所飱容仪肥盛。<a id="a-6Q"></a>诸淫女中最为第一。<a id="a-6R"></a>遂使诸人皆来臻凑。<a id="a-6S"></a>彼诸淫女见此事时共生嫉妒。<a id="a-6T"></a>吐罗难陀尼。<a id="a-6U"></a>多获财物。<a id="a-6V"></a>后时王设大会多用涂香。<a id="a-6W"></a>使者即便集诸淫女共作涂香。<a id="a-6X"></a>诸女谗言告使者曰。<a id="a-6Y"></a>吐罗难陀尼寺边。<a id="a-6Z"></a>亦有淫女宜可唤来。<a id="a-6a"></a>使者既去唤女擒来。<a id="a-6b"></a>彼便大叫告言圣者。<a id="a-6c"></a>今有王臣撮我将去。<a id="a-6d"></a>尼便疾出语使者曰。<a id="a-6e"></a>汝儜恶人将我女去。<a id="a-6f"></a>答言圣者亦作淫家。<a id="a-6g"></a>报曰我以脚蹋怨家项上。<a id="a-6h"></a>作淫女业何于汝事。<a id="a-6i"></a>广说如前乃至佛言。<a id="a-6j"></a>从今已去诸苾刍尼不应作淫女业。<a id="a-6k"></a>若有违者得吐罗底也罪。</p>
  <p id="a6l">缘处同前。<a id="a-6m"></a>时吐罗难陀苾刍尼将一少女。<a id="a-6n"></a>于林野处大路之次。<a id="a-6o"></a>炫色为业因此求财。<a id="a-6p"></a>为他所执尼便恶骂广说如前。<a id="a-6q"></a>乃至若有作者。<a id="a-6r"></a>得吐罗底也罪。</p>
  <p id="a6s">缘在王舍城。<a id="a-6t"></a>时六众苾刍每于伎乐人中。<a id="a-6u"></a>共作歌舞共相议曰。<a id="a-6v"></a>诸大德我等常被乐人使作歌舞者。<a id="a-6w"></a>皆由十二众苾刍尼。<a id="a-6x"></a>彼若不将衣钵等物。<a id="a-6y"></a>私与伎儿令恼我者。<a id="a-6z"></a>彼即不能令我作乐宜可治罚。<a id="a-70"></a>今正是时可为计挍。<a id="a-71"></a>邬波难陀曰。<a id="a-72"></a>宜可共打咸言可尔。<a id="a-73"></a>遂便同往遥见吐罗难陀苾刍尼。<a id="a-74"></a>共相谓曰。<a id="a-75"></a>此尼是头首。<a id="a-76"></a>宜可苦治即前共捉。<a id="a-77"></a>或有拳打头上。<a id="a-78"></a>或以脚蹋腰间。<a id="a-79"></a>或用锡杖而为打拍。<a id="a-7A"></a>遍体青肿不复能行。<a id="a-7B"></a>以油揩身卧在床席。<a id="a-7C"></a>诸尼见问何故如此。<a id="a-7D"></a>答言被打。<a id="a-7E"></a>问曰是谁。<a id="a-7F"></a>报云尊者六众。<a id="a-7G"></a>汝作何过。<a id="a-7H"></a>答曰彼是法兄我是法妹。<a id="a-7I"></a>共相教诲自是常途。<a id="a-7J"></a>岂比余人何劳问过。<a id="a-7K"></a>诸尼闻已咸共讥嫌。<a id="a-7L"></a>云何苾刍打诸尼众。<a id="a-7M"></a>白诸苾刍。<a id="a-7N"></a>苾刍白佛。<a id="a-7O"></a>佛作是念由诸苾刍若打尼时触其身体。<a id="a-7P"></a>告诸苾刍若打尼者是不应为。<a id="a-7Q"></a>得越法罪。</p>
  <p id="a7R">缘在室罗伐城。<a id="a-7S"></a>如世尊说尼着内衣者。<a id="a-7T"></a>虽着此衣仍犹点血。<a id="a-7U"></a>污诸卧具多有蝇虫。<a id="a-7V"></a>遂生厌贱忧恼居怀。<a id="a-7W"></a>尼白苾刍。<a id="a-7X"></a>苾刍白佛。<a id="a-7Y"></a>佛言我今许尼。<a id="a-7Z"></a>内衣之上更着覆裙。<a id="a-7a"></a>诸尼即便奉教而着衣仍点污。<a id="a-7b"></a>佛言于时时中当为浣染。<a id="a-7c"></a>于眠卧时常须系念。<a id="a-7d"></a>若不尔者得越法罪。</p>
  <p id="a7e">缘在王舍城。<a id="a-7f"></a>时有苾刍名曰本胜。<a id="a-7g"></a>身死之后舁至尸林以火焚葬。<a id="a-7h"></a>时十二众苾刍尼。<a id="a-7i"></a>即于其傍自为歌舞。<a id="a-7j"></a>诸尼嫌耻以事白佛。<a id="a-7k"></a>佛言尼法不应自作歌舞。<a id="a-7l"></a>作者得越法罪。</p>
  <p id="a7m">第七门第八子摄颂曰。</p>
  <p id="a7n">僧尼根若转　　至三皆摈出</p>
  <p id="a7o">广说法与缘　　莲华色为使</p>
  <p id="a7p">缘处同前。<a id="a-7q"></a>时具寿邬波离请世尊曰。<a id="a-7r"></a>大德尼若根转其事云何。<a id="a-7s"></a>佛言同旧近圆。<a id="a-7t"></a>及依夏次移向僧寺。<a id="a-7u"></a>复白佛言。<a id="a-7v"></a>世尊尼转根时即依本夏送向僧寺。<a id="a-7w"></a>僧若转根还依本夏向尼寺不。<a id="a-7x"></a>佛言此亦送向尼寺。<a id="a-7y"></a>大德此之二人至彼处已。<a id="a-7z"></a>根还复转其事云何。<a id="a-80"></a>佛言随其所应还归本处。<a id="a-81"></a>大德此复更转如是至三此复云何。<a id="a-82"></a>佛言若至三转即非僧尼。<a id="a-83"></a>当须摈弃勿怀疑惑。</p>
  <p id="a84">缘处同前。<a id="a-85"></a>时有长者名曰天与。<a id="a-86"></a>大富多财娶妻而住。<a id="a-87"></a>复于一处有一长者名曰鹿子。<a id="a-88"></a>彼亦大富娶妻而住。<a id="a-89"></a>此之二家共夸财富各言己胜。<a id="a-8A"></a>后为亲友昵好往来。<a id="a-8B"></a>但有异物必相赠遗。<a id="a-8C"></a>时此城中诸人有事。<a id="a-8D"></a>至芳园所悉皆集会。<a id="a-8E"></a>筹议既毕各并还家。<a id="a-8F"></a>时二长者天与鹿子。<a id="a-8G"></a>于园中住共为谈说。<a id="a-8H"></a>天与告曰作何方便。<a id="a-8I"></a>我等殁后所有子孙。<a id="a-8J"></a>共为亲爱不相疏隔。<a id="a-8K"></a>鹿子曰善哉斯语今可共作指腹之亲。<a id="a-8L"></a>我等二家若生男女共为婚媾。<a id="a-8M"></a>彼言可尔我意同然。<a id="a-8N"></a>作此议已各还本处。<a id="a-8O"></a>后时天与妻生一女。<a id="a-8P"></a>容仪端正超绝常伦而性多啼哭。<a id="a-8Q"></a>若有苾刍来至宅中为父说法。<a id="a-8R"></a>孩子不啼摄耳专听。<a id="a-8S"></a>三七日后诸亲欢会。<a id="a-8T"></a>为女立名共相议曰。<a id="a-8U"></a>此女爱法摄耳专听。<a id="a-8V"></a>天与之女可名法与。<a id="a-8W"></a>付八养母恩慈抚育。<a id="a-8X"></a>速便长大如莲出水。<a id="a-8Y"></a>时鹿子长者闻彼生女作如是念。<a id="a-8Z"></a>我友生女岂得徒然。<a id="a-8a"></a>可送衣璎用申欢庆。<a id="a-8b"></a>彼即是我新妇何疑。<a id="a-8c"></a>并传语曰闻君诞女庆喜交怀。<a id="a-8d"></a>聊寄衣璎用申欣贺。<a id="a-8e"></a>幸当为受冀表不空。<a id="a-8f"></a>天与领信还以语答。<a id="a-8g"></a>彼若生男定为婚媾。<a id="a-8h"></a>于时鹿子得语表心情求男子。<a id="a-8i"></a>未久之顷妇遂有娠月满生男。<a id="a-8j"></a>三七日后诸亲欢会。<a id="a-8k"></a>为儿立名共相议曰。<a id="a-8l"></a>此儿生日属毗舍佉星。<a id="a-8m"></a>应名毗舍佉。<a id="a-8n"></a>亦付八母抱持养育。<a id="a-8o"></a>时天与长者闻鹿子生男作如是念。<a id="a-8p"></a>鹿子长者共我交亲。<a id="a-8q"></a>今既生男我已生女。<a id="a-8r"></a>彼是女夫可作严身璎珞衣服。<a id="a-8s"></a>令使送去并传语曰。<a id="a-8t"></a>闻君生男情甚欣悦。<a id="a-8u"></a>今送衣服愿垂纳受。<a id="a-8v"></a>彼得信已传语报曰。<a id="a-8w"></a>久许交亲今皆遂愿。<a id="a-8x"></a>各待成立共作婚姻。<a id="a-8y"></a>法与长大情乐出家。<a id="a-8z"></a>跪白父曰。<a id="a-90"></a>我今情乐善说法律而为出家。<a id="a-91"></a>父曰小女我有先言。<a id="a-92"></a>以汝嫁与鹿子长者子毗舍佉。<a id="a-93"></a>彼即是夫诚为不可。<a id="a-94"></a>莲华色尼是其门师时来相问。<a id="a-95"></a>法与白言圣者我于善说法律。<a id="a-96"></a>情乐出家而受近圆成苾刍尼性。<a id="a-97"></a>愿来于此密与出家。<a id="a-98"></a>何以故。<a id="a-99"></a>我父遮制无由得出。<a id="a-9A"></a>尼曰善哉少女能发此心乐为出家。<a id="a-9B"></a>诸欲味少过患极多。<a id="a-9C"></a>如世尊说诸有智人。<a id="a-9D"></a>于淫欲处知有五失。<a id="a-9E"></a>故不应为。<a id="a-9F"></a>云何为五。<a id="a-9G"></a>一者观欲少味多过常有众苦。<a id="a-9H"></a>二者行欲之人常被缠缚。<a id="a-9I"></a>三者行欲之人永无厌足。<a id="a-9J"></a>四者行欲之人无恶不造。<a id="a-9K"></a>五者于诸欲境。<a id="a-9L"></a>诸佛世尊及声闻众。<a id="a-9M"></a>并诸胜人得正见者。<a id="a-9N"></a>以无量门说欲过失。<a id="a-9O"></a>是故智者不应习欲。<a id="a-9P"></a>又复智人。<a id="a-9Q"></a>知出家者有五胜利。<a id="a-9R"></a>云何为五。<a id="a-9S"></a>一者出家功德是我自利不共他有。<a id="a-9T"></a>是故智者应求出家。<a id="a-9U"></a>二者自知我是卑下之人被他驱使。<a id="a-9V"></a>既出家后受人供养礼拜称赞。<a id="a-9W"></a>是故智者应求出家。<a id="a-9X"></a>三者从此命终当生天上离二恶道。<a id="a-9Y"></a>是故智者应求出家。<a id="a-9Z"></a>四者由舍俗故出离生死。<a id="a-9a"></a>当得安隐无上涅槃。<a id="a-9b"></a>是故智者应求出家。<a id="a-9c"></a>五者常为诸佛及声闻众。<a id="a-9d"></a>诸胜上人之所赞叹。<a id="a-9e"></a>是故智者应求出家。<a id="a-9f"></a>汝今应可观斯利益。<a id="a-9g"></a>以殷重心舍诸俗网求大功德。<a id="a-9h"></a>是故我今度汝出家。<a id="a-9i"></a>且应住此我往白佛。<a id="a-9j"></a>时莲华色尼至世尊所。<a id="a-9k"></a>顶礼双足在一面立。<a id="a-9l"></a>合掌白言大德世尊。<a id="a-9m"></a>天与长者女名法与。<a id="a-9n"></a>于佛所说善法律中。<a id="a-9o"></a>情乐出家并受近圆成苾刍尼性。<a id="a-9p"></a>为父先拟嫁与鹿子男毗舍佉。<a id="a-9q"></a>父母遮护不听出家。<a id="a-9r"></a>于时佛告具寿阿难陀。<a id="a-9s"></a>汝往告诸尼众。<a id="a-9t"></a>天与长者女法与情乐出家。<a id="a-9u"></a>可使莲华色尼往法与处。<a id="a-9v"></a>告其女曰奉世尊教。<a id="a-9w"></a>与汝受三归护并五学处。<a id="a-9x"></a>即于家中剃发出家受其十学。<a id="a-9y"></a>时阿难陀奉世尊教告彼尼众。<a id="a-9z"></a>诸尼共集遣莲华色尼。<a id="a-A0"></a>至彼告言。<a id="a-A1"></a>少女今尼僧伽奉世尊教。<a id="a-A2"></a>使我于此与汝出家。<a id="a-A3"></a>先受三归并五学处。<a id="a-A4"></a>当用心受。<a id="a-A5"></a>既为受已。<a id="a-A6"></a>告言汝今是近事女。<a id="a-A7"></a>次授十学处语言。<a id="a-A8"></a>汝已出家讫当勤修学。<a id="a-A9"></a>如世尊教依法护持。<a id="a-AA"></a>时女欣悦深生渴仰一心听受。<a id="a-AB"></a>莲华色尼观其根性随机说法。<a id="a-AC"></a>于四谛理令彼开悟。<a id="a-AD"></a>以智金刚杵。<a id="a-AE"></a>摧二十种有身见山获预流果。<a id="a-AF"></a>时莲华色尼来白世尊。<a id="a-AG"></a>奉大师教所作已讫。<a id="a-AH"></a>佛告具寿阿难陀曰。<a id="a-AI"></a>汝往告诸尼众。<a id="a-AJ"></a>可使莲华色尼往彼家中。<a id="a-AK"></a>授法与六法六随法二年正学。<a id="a-AL"></a>时阿难陀如世尊教告诸尼众。<a id="a-AM"></a>使莲华色尼至法与处。<a id="a-AN"></a>依佛教敕授与六法六随法。<a id="a-AO"></a>告言汝今已是正学女。<a id="a-AP"></a>应二年中奉教修学。<a id="a-AQ"></a>如世尊教依法护持。<a id="a-AR"></a>复更随机为说妙法。<a id="a-AS"></a>彼闻法已获一来果。<a id="a-AT"></a>是时法与于二岁中。<a id="a-AU"></a>学六法六随法。<a id="a-AV"></a>年渐长大容仪挺秀超绝常伦。<a id="a-AW"></a>时诸亲族共来瞻视。<a id="a-AX"></a>鹿子长者知女长成。<a id="a-AY"></a>令使往告天与长者曰。<a id="a-AZ"></a>男女成立宜共成亲。<a id="a-Aa"></a>可选吉辰式修盛礼。<a id="a-Ab"></a>天与答曰。<a id="a-Ac"></a>善哉斯事应如是为。<a id="a-Ad"></a>即便召集诸阴阳师占其吉日。<a id="a-Ae"></a>其天与长者远近亲族令使告知。<a id="a-Af"></a>我女法与某日成礼。<a id="a-Ag"></a>若长若幼皆须总集。<a id="a-Ah"></a>共申欢庆。<a id="a-Ai"></a>诸庄严具皆可持来。<a id="a-Aj"></a>时鹿子长者亦告亲知。<a id="a-Ak"></a>然彼宗亲眷属广博。<a id="a-Al"></a>咸来集会满室罗伐城。<a id="a-Am"></a>时憍萨罗主胜光大王。<a id="a-An"></a>乃至中宫及诸寮庶。<a id="a-Ao"></a>皆闻天与长者女法与嫁与鹿子长者儿。<a id="a-Ap"></a>某日吉辰共为婚会。<a id="a-Aq"></a>诸亲总集阗噎城中。<a id="a-Ar"></a>王告大臣卿等亦应共彼相助。<a id="a-As"></a>于时大臣颁宣王命。<a id="a-At"></a>令其境内聚落村坊诸贵豪族。<a id="a-Au"></a>所有严饰奇异之物。<a id="a-Av"></a>咸可赍持助长者婚会。<a id="a-Aw"></a>时诸贵族闻王命已。<a id="a-Ax"></a>咸持种种奇异之物皆来借助。<a id="a-Ay"></a>是时城隍康庄巷陌人众充满。<a id="a-Az"></a>扫洒严饰无诸杂秽。<a id="a-B0"></a>烧香普馥散以名华。<a id="a-B1"></a>如欢喜园皆可爱乐。<a id="a-B2"></a>法与遥见怪其奇异。<a id="a-B3"></a>问家人曰。<a id="a-B4"></a>今欲非时为白花会耶。<a id="a-B5"></a>家人答曰。<a id="a-B6"></a>由汝福报。<a id="a-B7"></a>为此非时作白花会与汝成礼。<a id="a-B8"></a>女闻斯语情生忧恼。<a id="a-B9"></a>速诣父所跪白父言。<a id="a-BA"></a>我于五欲情无爱乐。<a id="a-BB"></a>愿父听我诣王园伽蓝苾刍尼处。<a id="a-BC"></a>父曰汝未生日我有诚言。<a id="a-BD"></a>嫁与鹿子长者男毗舍佉。<a id="a-BE"></a>彼是汝夫今不由我。<a id="a-BF"></a>然憍萨罗主胜光大王寮庶贵贱。<a id="a-BG"></a>咸悉知闻汝嫁与鹿子男毗舍佉。<a id="a-BH"></a>彼岂容汝诣王园寺耶。<a id="a-BI"></a>汝欲令我及诸宗亲囚禁牢狱。<a id="a-BJ"></a>明日婚姻勿为造次。<a id="a-BK"></a>又诸亲族咸来告言。<a id="a-BL"></a>少女汝今不应为仓卒事。<a id="a-BM"></a>汝既盛年梵行难立。<a id="a-BN"></a>彼闻告已即便策励。<a id="a-BO"></a>作意勤修专求圣道。<a id="a-BP"></a>竟未能得离欲方便。<a id="a-BQ"></a>于此时中世尊大师无不知见。<a id="a-BR"></a>诸佛常法恒起大悲饶益一切。<a id="a-BS"></a>于救护中最为第一最为雄猛。<a id="a-BT"></a>无有二言依定慧住。<a id="a-BU"></a>显发三明善修三学善调三业。<a id="a-BV"></a>渡四瀑流安四神足。<a id="a-BW"></a>于长夜中修四摄行。<a id="a-BX"></a>舍除五盖远离五支超越五道。<a id="a-BY"></a>六根具足六度圆满。<a id="a-BZ"></a>七财普施开七觉华。<a id="a-Ba"></a>离于八难乐八正路。<a id="a-Bb"></a>永断九结明闲九定满足十力名闻十方。<a id="a-Bc"></a>于诸自在最为殊胜。<a id="a-Bd"></a>得法无畏降伏魔怨。<a id="a-Be"></a>震大雷音作师子吼。<a id="a-Bf"></a>昼夜六时常以佛眼。<a id="a-Bg"></a>观诸世间谁增谁减。<a id="a-Bh"></a>谁遭苦厄谁向恶趣。<a id="a-Bi"></a>谁陷欲泥谁能受化。<a id="a-Bj"></a>作何方便拔济令出。<a id="a-Bk"></a>无圣财者令得圣财。<a id="a-Bl"></a>以智安膳那破无明膜。<a id="a-Bm"></a>无善根者令种善根。<a id="a-Bn"></a>有善根者令得增长。<a id="a-Bo"></a>向人天路安隐无碍趣涅槃城。<a id="a-Bp"></a>如有说言。</p>
  <p id="aBq">假使大海潮　　或失于期限</p>
  <p id="aBr">佛于所化者　　济度不过时</p>
  <p id="aBs">佛于诸有情　　慈悲不舍离</p>
  <p id="aBt">思济其苦难　　如母牛随犊</p>
  <p id="aBu">尔时世尊于经行所。<a id="a-Bv"></a>遂便微笑口出五色微妙光明。<a id="a-Bw"></a>或时下照或复上升。<a id="a-Bx"></a>其光下者至无间狱并余地狱。<a id="a-By"></a>见受炎热普得清凉。<a id="a-Bz"></a>若处寒冰便获温暖。<a id="a-C0"></a>彼诸有情各得安乐。<a id="a-C1"></a>皆作是念我与汝等。<a id="a-C2"></a>为从地狱死生余处耶。<a id="a-C3"></a>尔时世尊令彼有情。<a id="a-C4"></a>生信心已复现余相彼见相已皆作是念。<a id="a-C5"></a>我等不于此死而生余处。<a id="a-C6"></a>然我定由无上大圣威德力故。<a id="a-C7"></a>令我身心现受安乐。<a id="a-C8"></a>既生敬信能灭诸苦。<a id="a-C9"></a>于人天趣受胜妙身。<a id="a-CA"></a>当为法器见真谛理。<a id="a-CB"></a>其上升者至色究竟天。<a id="a-CC"></a>光中演说苦空无常无我等法。<a id="a-CD"></a>并说二伽他曰。</p>
  <p id="aCE">汝当求出离　　于佛教勤修</p>
  <p id="aCF">降伏生死军　　如象摧草舍</p>
  <p id="aCG">于此法律中　　常为不放逸</p>
  <p id="aCH">能竭烦恼海　　当尽苦边际</p>
  <p id="aCI">时彼光明。<a id="a-CJ"></a>遍照三千大千世界还至佛所。<a id="a-CK"></a>若佛世尊说过去事光从背入。<a id="a-CL"></a>若说未来事光从胸入。<a id="a-CM"></a>若说地狱事光从足下入。<a id="a-CN"></a>若说傍生事光从足跟入。<a id="a-CO"></a>若说饿鬼事光从足指入。<a id="a-CP"></a>若说人事光从膝入。<a id="a-CQ"></a>若说力轮王事光从左手掌入。<a id="a-CR"></a>若说转轮王事光从右手掌入。<a id="a-CS"></a>若说天事光从脐入。<a id="a-CT"></a>若说声闻事光从口入。<a id="a-CU"></a>若说独觉事光从眉间入。<a id="a-CV"></a>若说阿耨多罗三藐三菩提事光从顶入。<a id="a-CW"></a>是时光明绕佛三匝从口而入。<a id="a-CX"></a>时具寿阿难陀合掌恭敬而白佛言。<a id="a-CY"></a>世尊如来应正等觉。<a id="a-CZ"></a>熙怡微笑非无因缘。<a id="a-Ca"></a>即说伽他而请佛曰。</p>
  <p id="aCb">口出种种妙光明　　流满大千非一相</p>
  <p id="aCc">周遍十方诸刹土　　如日光照尽虚空</p>
  <p id="aCd">佛是众生最胜因　　能除憍慢及忧戚</p>
  <p id="aCe">无缘不启于金口　　微笑当必演希奇</p>
  <p id="aCf">安详审谛牟尼尊　　乐欲闻者能为说</p>
  <p id="aCg">如师子王震大吼　　愿为我等决疑心</p>
  <p id="aCh">如大海内妙山王　　若无因缘不摇动</p>
  <p id="aCi">自在慈悲现微笑　　为渴仰者说因缘</p>
  <p id="aCj">尔时世尊告阿难陀曰。<a id="a-Ck"></a>如是如是阿难陀。<a id="a-Cl"></a>非无因缘如来应正等觉辄现微笑。<a id="a-Cm"></a>阿难陀汝见法与童女。<a id="a-Cn"></a>我付苾刍尼众。<a id="a-Co"></a>次第授与三归五戒十戒。<a id="a-Cp"></a>作式叉摩拏于二年中学六法六随法不。<a id="a-Cq"></a>明日出嫁眷属皆集。<a id="a-Cr"></a>阿难陀曰我皆已见。<a id="a-Cs"></a>佛言阿难陀。<a id="a-Ct"></a>无容得有住其家内食残宿食。<a id="a-Cu"></a>不久即应证不还果及阿罗汉果。<a id="a-Cv"></a>汝今应往告诸尼曰。<a id="a-Cw"></a>法与已于二岁正学六法六随法。<a id="a-Cx"></a>尼众应遣莲华色尼为使者。<a id="a-Cy"></a>往彼家中作梵行本法。<a id="a-Cz"></a>时阿难陀告诸尼已。<a id="a-D0"></a>尼众共集令莲华色。<a id="a-D1"></a>至其家内与作本法已。<a id="a-D2"></a>告法与曰。<a id="a-D3"></a>汝今不久当受近圆。<a id="a-D4"></a>又复更为随机说法。<a id="a-D5"></a>得不还果发生神力。<a id="a-D6"></a>时莲华色尼往白世尊。<a id="a-D7"></a>佛告阿难陀。<a id="a-D8"></a>汝往苾刍尼处。<a id="a-D9"></a>传我所教作如是语。<a id="a-DA"></a>僧尼二众应授法与近圆。<a id="a-DB"></a>以莲华色尼为使者。<a id="a-DC"></a>时阿难陀承佛教已。<a id="a-DD"></a>往告尼众并集僧伽。<a id="a-DE"></a>于二部中以莲华色尼为使者。<a id="a-DF"></a>即于其处授法与近圆众作法已。<a id="a-DG"></a>时莲华色往彼。<a id="a-DH"></a>告言少女。<a id="a-DI"></a>二部僧伽已与汝受近圆竟。<a id="a-DJ"></a>佛所听许当善奉行。<a id="a-DK"></a>又为说法。<a id="a-DL"></a>彼闻法已深起厌心。<a id="a-DM"></a>于五取蕴观察无常苦空无我。<a id="a-DN"></a>如是知已。<a id="a-DO"></a>以智金刚杵坏诸烦恼。<a id="a-DP"></a>获阿罗汉果三明六通。<a id="a-DQ"></a>具八解脱得如实知。<a id="a-DR"></a>我生已尽梵行已立。<a id="a-DS"></a>所作已办不受后有。<a id="a-DT"></a>心无障碍如手撝空刀割香涂爱憎不起。<a id="a-DU"></a>观金与土等无有异。<a id="a-DV"></a>于诸名利无不弃舍。<a id="a-DW"></a>释梵诸天悉皆恭敬。<a id="a-DX"></a>无容得有阿罗汉尼。<a id="a-DY"></a>诸漏已尽处白衣家。<a id="a-DZ"></a>食残宿食受行俗法。<a id="a-Da"></a>于时法与既得果已。<a id="a-Db"></a>白父母曰。<a id="a-Dc"></a>二亲当知。<a id="a-Dd"></a>我已获得阿罗汉果。<a id="a-De"></a>今欲往诣王园尼寺。<a id="a-Df"></a>父母告曰。<a id="a-Dg"></a>若如是者。<a id="a-Dh"></a>恐被王法罪及我身。<a id="a-Di"></a>可为设计与佛同去。<a id="a-Dj"></a>答言善哉。<a id="a-Dk"></a>愿为方便。<a id="a-Dl"></a>时天与长者即请世尊及苾刍僧。<a id="a-Dm"></a>令使复告鹿子长者曰。<a id="a-Dn"></a>善友当知我女法与。<a id="a-Do"></a>不乐为俗必定出家。<a id="a-Dp"></a>宜可早来强为婚媾。<a id="a-Dq"></a>于时鹿子启憍萨罗主胜光大王言。<a id="a-Dr"></a>臣共天与先有诚言指腹为亲。<a id="a-Ds"></a>彼女今欲舍俗出家。<a id="a-Dt"></a>臣将诸亲强为婚媾。<a id="a-Du"></a>王曰随意。<a id="a-Dv"></a>是时长者即命宗亲拟为婚事。<a id="a-Dw"></a>其天与长者办诸饮食。<a id="a-Dx"></a>令使白佛供设已办愿佛知时。<a id="a-Dy"></a>于时世尊着衣持钵。<a id="a-Dz"></a>将苾刍众赴天与家就座而坐。<a id="a-E0"></a>诸余僧伽各依次坐。<a id="a-E1"></a>天与长者共诸亲眷。<a id="a-E2"></a>咸持种种上妙饮食。<a id="a-E3"></a>供佛及僧皆令饱足。<a id="a-E4"></a>时鹿子长者并诸眷属。<a id="a-E5"></a>王子大臣及诸人众。<a id="a-E6"></a>将毗舍佉备设礼仪。<a id="a-E7"></a>来至门首欲为婚娶。<a id="a-E8"></a>时天与长者知佛大众饭食了澡漱讫收钵已。<a id="a-E9"></a>坐卑下席。<a id="a-EA"></a>并诸眷属于大师前听说法要。<a id="a-EB"></a>尔时世尊为说妙法。<a id="a-EC"></a>示教利喜已从座而去。<a id="a-ED"></a>时法与尼断三界惑得无所畏。<a id="a-EE"></a>嫁娶之事复在目前。<a id="a-EF"></a>王子大臣及诸人众。<a id="a-EG"></a>并毗舍佉与其亲族。<a id="a-EH"></a>备设音乐伫立相待。<a id="a-EI"></a>时法与尼随世尊后出至门前。<a id="a-EJ"></a>时毗舍佉既见法与。<a id="a-EK"></a>遂便舒手捉法与臂。<a id="a-EL"></a>无量百千大众俱见。<a id="a-EM"></a>于时法与即现神通。<a id="a-EN"></a>如大鹅王舒张两翼。<a id="a-EO"></a>上升空界为神变事。<a id="a-EP"></a>是时王臣及毗舍佉。<a id="a-EQ"></a>所有眷属并诸人众。<a id="a-ER"></a>见神变已皆生希有。<a id="a-ES"></a>举身投地如大树崩。<a id="a-ET"></a>遥礼彼足而申忏谢。<a id="a-EU"></a>唱言圣女。<a id="a-EV"></a>证悟如是殊妙胜德。<a id="a-EW"></a>欲令在家受诸欲乐食残宿食。<a id="a-EX"></a>理所不应是时法与纵身而下。<a id="a-EY"></a>为诸大众宣说妙法。<a id="a-EZ"></a>其听法者无量百千。<a id="a-Ea"></a>得殊胜解。<a id="a-Eb"></a>有得预流一来不还果者。<a id="a-Ec"></a>或有于佛法中出家。<a id="a-Ed"></a>断诸烦恼得阿罗汉果。<a id="a-Ee"></a>或发声闻独觉大菩提心。<a id="a-Ef"></a>复令大众归依三宝求出生死。<a id="a-Eg"></a>时法与尼既获大利。<a id="a-Eh"></a>往诣佛所礼足而去。<a id="a-Ei"></a>尔时世尊告诸苾刍。<a id="a-Ej"></a>于我法中声闻尼众。<a id="a-Ek"></a>善说法者即法与尼最为第一。<a id="a-El"></a>时诸苾刍闻佛说已。<a id="a-Em"></a>咸皆有疑请世尊曰。<a id="a-En"></a>此法与尼曾作何业。<a id="a-Eo"></a>于其本宅而为出家。<a id="a-Ep"></a>蒙佛开许遣使得戒。<a id="a-Eq"></a>即于其处获阿罗汉果。<a id="a-Er"></a>说法人中最为第一。<a id="a-Es"></a>唯愿慈悲说其本业。<a id="a-Et"></a>佛告诸苾刍。<a id="a-Eu"></a>法与前身所作之业。<a id="a-Ev"></a>果报熟时还须自受非于余处。<a id="a-Ew"></a>广说如余乃至颂曰。</p>
  <p id="aEx">假令经百劫　　所作业不亡</p>
  <p id="aEy">因缘会遇时　　果报还自受</p>
  <p id="aEz">汝等苾刍。<a id="a-F0"></a>此贤劫中人寿二万岁时。<a id="a-F1"></a>有佛在世名迦摄波如来应正等觉。<a id="a-F2"></a>十号具足。<a id="a-F3"></a>住仙人堕处施鹿林中。<a id="a-F4"></a>尔时婆罗痆斯有一长者。<a id="a-F5"></a>大富多财娶妻未久。<a id="a-F6"></a>遂即有娠月满生女。<a id="a-F7"></a>其女长大情乐出家父母不听。<a id="a-F8"></a>时有老尼是其门师。<a id="a-F9"></a>女即白言圣者。<a id="a-FA"></a>颇能于此与我出家。<a id="a-FB"></a>而受近圆成苾刍尼性不。<a id="a-FC"></a>尼曰我往白佛汝且安住。<a id="a-FD"></a>便至佛所以事白知。<a id="a-FE"></a>佛即使尼往至家中与女出家。<a id="a-FF"></a>授三归依并五学处及正学法。<a id="a-FG"></a>二部僧伽亦复使尼与授近圆已。<a id="a-FH"></a>于时老尼观彼根性随机说法。<a id="a-FI"></a>即于家中证阿罗汉果。<a id="a-FJ"></a>彼佛称赞说法尼中最为第一。<a id="a-FK"></a>是时老尼便作是念。<a id="a-FL"></a>此女出家并受近圆。<a id="a-FM"></a>闻法解悟获阿罗汉果。<a id="a-FN"></a>皆由依我得此胜利。<a id="a-FO"></a>作此念已便即发愿。<a id="a-FP"></a>我于迦摄波如来应正等觉教法之中。<a id="a-FQ"></a>至尽形寿修治梵行。<a id="a-FR"></a>所有善根如迦摄波佛授摩纳婆。<a id="a-FS"></a>当来之世人百岁时。<a id="a-FT"></a>得成正觉名释迦牟尼。<a id="a-FU"></a>我愿于彼如来法中。<a id="a-FV"></a>如此女人不离本宅。<a id="a-FW"></a>而得出家受诸学处。<a id="a-FX"></a>闻法解悟断除烦恼获阿罗汉。<a id="a-FY"></a>如迦摄波佛称赞此尼。<a id="a-FZ"></a>说法尼中最为第一。<a id="a-Fa"></a>愿我当来亦复如是。<a id="a-Fb"></a>汝等苾刍于意云何。<a id="a-Fc"></a>其老尼者岂异人乎此法与是。<a id="a-Fd"></a>由彼往昔迦摄波佛教法之中。<a id="a-Fe"></a>至尽形寿修治梵行。<a id="a-Ff"></a>所有善根回向发愿。<a id="a-Fg"></a>在宅因使得为出家。<a id="a-Fh"></a>受诸学处成苾刍尼。<a id="a-Fi"></a>断诸烦恼证阿罗汉果。<a id="a-Fj"></a>蒙佛记为说法第一。<a id="a-Fk"></a>汝等苾刍由是我说。<a id="a-Fl"></a>黑业得黑报杂业得杂报白业得白报。<a id="a-Fm"></a>汝等应当勤修白业离黑杂业。<a id="a-Fn"></a>乃至说颂时诸苾刍闻佛所说。<a id="a-Fo"></a>皆大欢喜信受奉行。<a id="a-Fp"></a>顶礼佛足奉辞而去。</p>
 </body>
</html>