<!doctype html>
<html id="z3IBV3apA" data-ver="916">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第五</h1>
  <p id="a2">第一门第六子摄颂之余。</p>
  <p id="a3">缘在室罗伐城。<a id="a-4"></a>时有苾刍多得毡褥。<a id="a-5"></a>便作是念。<a id="a-6"></a>如世尊说。<a id="a-7"></a>应持割截衣。<a id="a-8"></a>即持褥并刀。<a id="a-9"></a>向一树下欲为割截。<a id="a-A"></a>世尊因至其所问曰。<a id="a-B"></a>汝何所作。<a id="a-C"></a>即白佛言。<a id="a-D"></a>如世尊说苾刍应着割截三衣。<a id="a-E"></a>我既多有毡褥。<a id="a-F"></a>今欲裁割将作三衣。<a id="a-G"></a>尔时世尊赞叹持戒毁破戒者。<a id="a-H"></a>告诸苾刍。<a id="a-I"></a>有五种物不应割截。<a id="a-J"></a>一切被帔。<a id="a-K"></a>及长毛緂短毛緂并诸毡褥。<a id="a-L"></a>破碎之物若割截者得越法罪。</p>
  <p id="aM">缘处同前。<a id="a-N"></a>有客苾刍。<a id="a-O"></a>缘须暂出不持坐具。<a id="a-P"></a>来入寺中日将欲暮。<a id="a-Q"></a>其知事人告言。<a id="a-R"></a>具寿可取卧具。<a id="a-S"></a>彼便答曰。<a id="a-T"></a>我无坐具以何替褥。<a id="a-U"></a>若如是者可取单床。<a id="a-V"></a>遂取其床。<a id="a-W"></a>时属寒夜彻明被冻。<a id="a-X"></a>因斯病发。<a id="a-Y"></a>苾刍以缘白佛。<a id="a-Z"></a>佛言苾刍不应无坐具辄出外行。<a id="a-a"></a>违者得越法罪。<a id="a-b"></a>如佛所言苾刍不应无尼师但那而出者。<a id="a-c"></a>时诸苾刍欲暂往同城村坊之所。<a id="a-d"></a>或诣余寺或出经行。<a id="a-e"></a>当日拟来亦持坐具。<a id="a-f"></a>又诸苾刍老病身羸。<a id="a-g"></a>去时无力能持敷具。<a id="a-h"></a>疲苦劳心。<a id="a-i"></a>作如是语告诸苾刍。<a id="a-j"></a>我有缘出即拟还来。<a id="a-k"></a>不将敷具大师不许。<a id="a-l"></a>事欲如何。<a id="a-m"></a>苾刍以缘白佛。<a id="a-n"></a>佛言苾刍若向昼日游处。<a id="a-o"></a>我暂向余寺。<a id="a-p"></a>或寺内经行。<a id="a-q"></a>若诣随近村坊即拟还者。<a id="a-r"></a>此皆不须将尼师但那去。<a id="a-s"></a>又复苾刍有缘暂出寻拟还来。<a id="a-t"></a>不将坐具。<a id="a-u"></a>既至彼已。<a id="a-v"></a>遇有他缘遂便日暮。<a id="a-w"></a>以无坐具侵夜方归。<a id="a-x"></a>遂被虫狼及盗贼等之所伤害。<a id="a-y"></a>苾刍以缘白佛。<a id="a-z"></a>佛言若其本意即拟还来。<a id="a-10"></a>遇有他缘不及归者。<a id="a-11"></a>当于彼宿不应夜行。<a id="a-12"></a>可于同梵行者借替充事。<a id="a-13"></a>若得者善如其无者。<a id="a-14"></a>取七条衣叠为四重。<a id="a-15"></a>将替席褥少睡多觉以至天明。<a id="a-16"></a>又有苾刍从他借物。<a id="a-17"></a>以衬卧具有不净污。<a id="a-18"></a>便将此服还彼苾刍。<a id="a-19"></a>彼不肯取。<a id="a-1A"></a>苾刍以缘白佛。<a id="a-1B"></a>佛言净洗方还。<a id="a-1C"></a>苾刍洗还。<a id="a-1D"></a>彼仍不受。<a id="a-1E"></a>白佛。<a id="a-1F"></a>佛言准价应还。<a id="a-1G"></a>或作谢言勿令嫌恨。<a id="a-1H"></a>(应知文言坐具者。<a id="a-1I"></a>即是量长于身。<a id="a-1J"></a>元拟将为衬卧之具。<a id="a-1K"></a>不令敷地礼拜。<a id="a-1L"></a>敷地礼拜深乖本仪)如佛所言苾刍不应离三衣而去者。<a id="a-1M"></a>时诸苾刍欲暂往同城村坊之所。<a id="a-1N"></a>或诣余寺内。<a id="a-1O"></a>或出经行。<a id="a-1P"></a>当日拟至皆持三衣。<a id="a-1Q"></a>又诸苾刍老病羸瘦。<a id="a-1R"></a>去时无力能持三衣。<a id="a-1S"></a>困苦劳心作如是语。<a id="a-1T"></a>有缘暂出即拟还来。<a id="a-1U"></a>不将三衣大师不许。<a id="a-1V"></a>苾刍以缘白佛。<a id="a-1W"></a>佛言苾刍若向昼日游处。<a id="a-1X"></a>或暂向余寺。<a id="a-1Y"></a>或寺内经行。<a id="a-1Z"></a>或诣随近村坊。<a id="a-1a"></a>即拟还者任不将去。<a id="a-1b"></a>复有苾刍暂出拟还不持衣去。<a id="a-1c"></a>至彼日暮。<a id="a-1d"></a>恐离衣宿即侵夜归。<a id="a-1e"></a>被虫贼所害。<a id="a-1f"></a>苾刍以缘白佛。<a id="a-1g"></a>佛言若其本意即拟还来。<a id="a-1h"></a>有缘不及归者。<a id="a-1i"></a>当于彼宿不应夜行。<a id="a-1j"></a>可于同梵行边借余三衣。<a id="a-1k"></a>守持充事。<a id="a-1l"></a>苾刍不解云何当持。<a id="a-1m"></a>佛言先守持衣。<a id="a-1n"></a>应心念舍后守持新。<a id="a-1o"></a>然诸苾刍应知有六心念之法。<a id="a-1p"></a>一者长净。<a id="a-1q"></a>二者随意。<a id="a-1r"></a>三者持衣。<a id="a-1s"></a>四者舍三衣。<a id="a-1t"></a>五者分别长衣。<a id="a-1u"></a>六者舍别请。<a id="a-1v"></a>苾刍得衣无暇割截浣染。<a id="a-1w"></a>佛言若缝刺浣染缘未具者。<a id="a-1x"></a>直尔白叠及生绢布。<a id="a-1y"></a>计财量足持作三衣。<a id="a-1z"></a>乃至俗人衣物从彼借用守持无犯勿致疑惑。<a id="a-20"></a>有诸苾刍不将尼师但那。<a id="a-21"></a>向余处宿。<a id="a-22"></a>谓犯离衣。<a id="a-23"></a>苾刍以缘白佛。<a id="a-24"></a>佛言我制。<a id="a-25"></a>苾刍不应辄离三衣而宿。<a id="a-26"></a>非尼师但那。<a id="a-27"></a>然诸苾刍不应故心而不持去。<a id="a-28"></a>忘念者无犯。</p>
  <p id="a29">第一门第七子摄颂曰。</p>
  <p id="a2A">水罗有五种　　器共一处食</p>
  <p id="a2B">露形啖饮食　　洗浴事应知</p>
  <p id="a2C">缘在室罗伐城。<a id="a-2D"></a>于时南方有二苾刍。<a id="a-2E"></a>欲往室罗伐城礼世尊足。<a id="a-2F"></a>俱无水罗。<a id="a-2G"></a>于其中路无水可得。<a id="a-2H"></a>热渴逼身到一池所。<a id="a-2I"></a>一人报言具寿。<a id="a-2J"></a>可疾观水欲饮除渴。<a id="a-2K"></a>即便鉴察见水有虫。<a id="a-2L"></a>如是再三随处皆有。<a id="a-2M"></a>二人议曰。<a id="a-2N"></a>水既有虫饮便害命。<a id="a-2O"></a>今遭渴逼事欲如何。<a id="a-2P"></a>时小苾刍即说颂曰。</p>
  <p id="a2Q">百千俱胝劫　　世尊难可遇</p>
  <p id="a2R">我今宜饮水　　冀礼大师足</p>
  <p id="a2S">时大苾刍亦说颂曰。</p>
  <p id="a2T">如来大悲愍含识　　三有爱染皆除弃</p>
  <p id="a2U">于此教中受禁戒　　我宁舍命不伤生</p>
  <p id="a2V">尔时小者不能忍渴。<a id="a-2W"></a>即饮虫水随路而去。<a id="a-2X"></a>大者护虫要心不饮。<a id="a-2Y"></a>即自策励诣一树阴端身而坐。<a id="a-2Z"></a>乃至气力未衰以来计心善事。<a id="a-2a"></a>及其力尽遂致命终。<a id="a-2b"></a>由此福力。<a id="a-2c"></a>得生三十三天胜妙之处。<a id="a-2d"></a>凡生天者。<a id="a-2e"></a>若男若女即起三念。<a id="a-2f"></a>我于何处死今于何处生。<a id="a-2g"></a>由作何业。<a id="a-2h"></a>便忆前身于人趣死。<a id="a-2i"></a>今生三十三天。<a id="a-2j"></a>由于佛教极生尊重。<a id="a-2k"></a>时彼天子便作是念。<a id="a-2l"></a>我若不往礼世尊者。<a id="a-2m"></a>是不恭敬是所非宜。<a id="a-2n"></a>于时天子作是念已。<a id="a-2o"></a>即庄严身着天璎珞光明殊胜。<a id="a-2p"></a>便以衣襟盛诸妙花。<a id="a-2q"></a>嗢钵罗花。<a id="a-2r"></a>钵头摩花。<a id="a-2s"></a>拘物头花。<a id="a-2t"></a>分陀利迦花。<a id="a-2u"></a>曼陀罗花。<a id="a-2v"></a>过初夜分来诣佛所。<a id="a-2w"></a>便布天花申供养已。<a id="a-2x"></a>礼佛双足在一面坐。<a id="a-2y"></a>听受妙法。<a id="a-2z"></a>彼天光明甚大赫奕。<a id="a-30"></a>周遍照耀逝多园林。<a id="a-31"></a>尔时世尊随彼天子意乐根性。<a id="a-32"></a>为其说法。<a id="a-33"></a>令彼得悟四圣谛理。<a id="a-34"></a>是时天子以金刚智杵。<a id="a-35"></a>破二十种萨迦耶见山。<a id="a-36"></a>得预流果。<a id="a-37"></a>既见谛已三白佛言。<a id="a-38"></a>大德由佛世尊令我证得解脱之果。<a id="a-39"></a>此非父母人王天众沙门婆罗门亲友眷属之所能作。<a id="a-3A"></a>我遇世尊善知识故。<a id="a-3B"></a>于地狱傍生饿鬼趣中。<a id="a-3C"></a>拔济令出。<a id="a-3D"></a>安置人天胜妙之处。<a id="a-3E"></a>当尽生死而得涅槃。<a id="a-3F"></a>超越骨山干竭血海。<a id="a-3G"></a>无始积集萨迦耶见。<a id="a-3H"></a>以金刚智杵而摧碎之。<a id="a-3I"></a>得预流果。<a id="a-3J"></a>我今归依佛法僧宝受五学处。<a id="a-3K"></a>始从今日乃至命终。<a id="a-3L"></a>不杀生乃至不饮酒。<a id="a-3M"></a>唯愿世尊证知我是邬波索迦。<a id="a-3N"></a>即于佛前合掌恭敬。<a id="a-3O"></a>而说颂曰。</p>
  <p id="a3P">我由佛力故　　永闭三恶道</p>
  <p id="a3Q">得生胜妙天　　长归涅槃界</p>
  <p id="a3R">我依世尊故　　今得清净眼</p>
  <p id="a3S">证见真谛理　　当尽苦海际</p>
  <p id="a3T">佛超于人天　　离生老死患</p>
  <p id="a3U">有海中难遇　　我逢今得果</p>
  <p id="a3V">我以庄严身　　净心礼佛足</p>
  <p id="a3W">右绕除怨者　　今往赴天宫</p>
  <p id="a3X">时彼天子既称所愿。<a id="a-3Y"></a>犹如商主多获财利。<a id="a-3Z"></a>亦如农夫广收田实。<a id="a-3a"></a>如勇健者降伏彼怨。<a id="a-3b"></a>如重病人除去众疾。<a id="a-3c"></a>时彼天子辞佛而去。<a id="a-3d"></a>便往天宫。<a id="a-3e"></a>时小苾刍渐次行至室罗伐城入逝多林置衣钵洗足已。<a id="a-3f"></a>诣世尊所礼佛双足在一面住。<a id="a-3g"></a>世尊常法若见客苾刍来。<a id="a-3h"></a>即便安慰问言。<a id="a-3i"></a>善来苾刍从何处来。<a id="a-3j"></a>今夏安居在何城国。<a id="a-3k"></a>尔时世尊问彼苾刍曰。<a id="a-3l"></a>汝从何处来。<a id="a-3m"></a>白言世尊。<a id="a-3n"></a>我从南方来。<a id="a-3o"></a>又问今夏何处安居。<a id="a-3p"></a>答言亦在南方。<a id="a-3q"></a>佛言汝寻远路曾有伴不。<a id="a-3r"></a>白言有。<a id="a-3s"></a>佛言彼何处去。<a id="a-3t"></a>即具说其事。<a id="a-3u"></a>尔时世尊说伽他曰。</p>
  <p id="a3v">若轻慢我戒　　亦何劳见我</p>
  <p id="a3w">假令见我者　　非见非供养</p>
  <p id="a3x">彼苾刍见我　　由能持净戒</p>
  <p id="a3y">汝无智愚人　　不能真见我</p>
  <p id="a3z">尔时世尊便开上衣露胸令见。<a id="a-40"></a>复说伽他曰。</p>
  <p id="a41">汝可观我身　　父母所生体</p>
  <p id="a42">譬如真金色　　由先业力故</p>
  <p id="a43">若不敬法身　　彼不见诸佛</p>
  <p id="a44">若了法身者　　得见大牟尼</p>
  <p id="a45">第一我法身　　第二是色体</p>
  <p id="a46">智者能知见　　当善护尸罗</p>
  <p id="a47">迦摄波佛时　　苾刍犯学处</p>
  <p id="a48">由损伊罗叶　　现堕于龙中</p>
  <p id="a49">尔时世尊便作是念。<a id="a-4A"></a>由诸苾刍不持水罗有如是过。<a id="a-4B"></a>告诸苾刍。<a id="a-4C"></a>应畜水罗。<a id="a-4D"></a>如世尊说令畜水罗者。<a id="a-4E"></a>苾刍不知罗有几种。<a id="a-4F"></a>佛言罗有五种。<a id="a-4G"></a>一者方罗(若是常用须绢三尺或二尺一尺。<a id="a-4H"></a>僧家用者或以两幅。<a id="a-4I"></a>随时大小。<a id="a-4J"></a>其作罗者皆绢。<a id="a-4K"></a>细密虫不过者方得。<a id="a-4L"></a>若是疏薄元不堪用。<a id="a-4M"></a>有人用恶绢及疏纱纻布之流。<a id="a-4N"></a>本无护虫意也)二者法瓶(阴阳瓶是)三者君持(以绢系口。<a id="a-4O"></a>细绳系项。<a id="a-4P"></a>沈放水中抬口出半。<a id="a-4Q"></a>若全沈口水则不入。<a id="a-4R"></a>待满引出仍须察虫。<a id="a-4S"></a>非直君持但是绰口。<a id="a-4T"></a>瓶瓨无问大小以绢缦口。<a id="a-4U"></a>将细绳急系随时取水。<a id="a-4V"></a>极是省事更不须放生器。<a id="a-4W"></a>深为要也)四酌水罗(斯之样式东夏元无述。<a id="a-4X"></a>如余处即小团罗子。<a id="a-4Y"></a>虽意况大同然非本式)五衣角罗(取密绢方一搩许。<a id="a-4Z"></a>或系瓶口汲水充用。<a id="a-4a"></a>或置碗口滤济时须。<a id="a-4b"></a>非是袈裟角也。<a id="a-4c"></a>此密而且腻宁堪滤用。<a id="a-4d"></a>但为迷方日久谁当指南。<a id="a-4e"></a>然此等诸罗皆是西方见用。<a id="a-4f"></a>大师悲愍为济含生。<a id="a-4g"></a>食肉尚断。<a id="a-4h"></a>大慈杀生岂当成佛。<a id="a-4i"></a>假令暂出寺外即可持罗。<a id="a-4j"></a>并将细绳及放生器。<a id="a-4k"></a>若不将者非直见轻佛教。<a id="a-4l"></a>亦何以奖训门徒。<a id="a-4m"></a>行者思之。<a id="a-4n"></a>特宜存护为自他益)</p>
  <p id="a4o">缘在室罗伐城。<a id="a-4p"></a>有二苾刍先有嫌隙。<a id="a-4q"></a>共为伴侣人间游行。<a id="a-4r"></a>一有水罗一无水罗。<a id="a-4s"></a>其有罗者滤水而饮。<a id="a-4t"></a>其无罗者便告彼言。<a id="a-4u"></a>具寿可借我罗。<a id="a-4v"></a>彼便不与事有废阙。<a id="a-4w"></a>苾刍以缘白佛。<a id="a-4x"></a>佛言有嫌隙者。<a id="a-4y"></a>不应为伴人间游行。<a id="a-4z"></a>设遇斯缘。<a id="a-50"></a>应相愧谢方可同行。</p>
  <p id="a51">缘在室罗伐城。<a id="a-52"></a>有二苾刍人间游行。<a id="a-53"></a>一有水罗一无水罗。<a id="a-54"></a>无者问彼具寿有水罗不。<a id="a-55"></a>彼答言有。<a id="a-56"></a>更不问言相借用不。<a id="a-57"></a>彼有罗者滤水而饮。<a id="a-58"></a>其无罗者从彼借用。<a id="a-59"></a>彼便不与因此生嫌。<a id="a-5A"></a>告言汝问有无。<a id="a-5B"></a>不言借用。<a id="a-5C"></a>今云借罗。<a id="a-5D"></a>不敬之甚故我不与。<a id="a-5E"></a>彼便阙事。<a id="a-5F"></a>苾刍以缘白佛。<a id="a-5G"></a>佛言若诸苾刍凡欲行时。<a id="a-5H"></a>自无水罗应问同伴。<a id="a-5I"></a>汝有罗不。<a id="a-5J"></a>若言有者应更问言。<a id="a-5K"></a>共我用不。<a id="a-5L"></a>若言共用即可同行。<a id="a-5M"></a>云不与者即不应去。</p>
  <p id="a5N">缘在室罗伐城。<a id="a-5O"></a>有二苾刍人间游行。<a id="a-5P"></a>一有水罗一无水罗。<a id="a-5Q"></a>无者问言汝有罗不。<a id="a-5R"></a>答言我有。<a id="a-5S"></a>与我用不。<a id="a-5T"></a>答曰共用。<a id="a-5U"></a>遂即同行。<a id="a-5V"></a>于其路中遇逢商旅。<a id="a-5W"></a>彼有罗者缘须覆归。<a id="a-5X"></a>无者告曰汝先许罗。<a id="a-5Y"></a>今可相与。<a id="a-5Z"></a>报言许共滤水。<a id="a-5a"></a>不拟全留。<a id="a-5b"></a>住者无罗遂便阙事。<a id="a-5c"></a>苾刍以缘白佛。<a id="a-5d"></a>佛言苾刍无罗问彼有者。<a id="a-5e"></a>汝有罗不。<a id="a-5f"></a>若言我有应可覆问。<a id="a-5g"></a>汝若回还与我罗不。<a id="a-5h"></a>若言与者善。<a id="a-5i"></a>若不与者即不应行。</p>
  <p id="a5j">具寿邬波离请世尊曰。<a id="a-5k"></a>大德若无水罗。<a id="a-5l"></a>得向余村及余寺不。<a id="a-5m"></a>佛言不合。<a id="a-5n"></a>若知彼处有罗可求。<a id="a-5o"></a>事无阙者无犯。<a id="a-5p"></a>大德二人一罗。<a id="a-5q"></a>得游行不。<a id="a-5r"></a>若事无阙者得。<a id="a-5s"></a>大德若多人一罗。<a id="a-5t"></a>及以僧众得游行不。<a id="a-5u"></a>无阙者得。<a id="a-5v"></a>大德若无水罗。<a id="a-5w"></a>于河岸边得行去不。<a id="a-5x"></a>邬波离若水流急。<a id="a-5y"></a>无别河入者。<a id="a-5z"></a>五里一观。<a id="a-60"></a>若有别水入者。<a id="a-61"></a>随用随观。<a id="a-62"></a>若河不急流亦随处观察。<a id="a-63"></a>大德随观水时。<a id="a-64"></a>齐几应用。<a id="a-65"></a>佛言圆齐一寻。<a id="a-66"></a>大德若水不观不滤颇得用不。<a id="a-67"></a>佛言不得用。<a id="a-68"></a>便获罪。<a id="a-69"></a>大德若水滤讫不观得用不。<a id="a-6A"></a>佛言不得。<a id="a-6B"></a>大德若水不滤。<a id="a-6C"></a>观得用不。<a id="a-6D"></a>佛言观察无虫。<a id="a-6E"></a>随意当用。<a id="a-6F"></a>大德若水滤观。<a id="a-6G"></a>便得用不。<a id="a-6H"></a>佛言无虫任用。<a id="a-6I"></a>佛告邬波离。<a id="a-6J"></a>有五种净水。<a id="a-6K"></a>一者僧伽净。<a id="a-6L"></a>二者别人净。<a id="a-6M"></a>三者滤罗净。<a id="a-6N"></a>四者涌泉净。<a id="a-6O"></a>五者井水净。<a id="a-6P"></a>此中僧伽净者。<a id="a-6Q"></a>谓是大众差一苾刍令观滤水。<a id="a-6R"></a>彼便如法观察。<a id="a-6S"></a>若余苾刍来。<a id="a-6T"></a>以众净故饮用无犯。<a id="a-6U"></a>别人净者。<a id="a-6V"></a>知彼苾刍。<a id="a-6W"></a>戒见仪命皆清净者。<a id="a-6X"></a>彼所有水用之无犯。<a id="a-6Y"></a>滤罗净者。<a id="a-6Z"></a>每用此罗曾无虫过。<a id="a-6a"></a>不观无犯。<a id="a-6b"></a>涌泉净者。<a id="a-6c"></a>初出无虫者是。<a id="a-6d"></a>井水净者。<a id="a-6e"></a>旦取水观清净无虫。<a id="a-6f"></a>至明相出。<a id="a-6g"></a>来皆随意用。<a id="a-6h"></a>苾刍观水目察多时。<a id="a-6i"></a>遂令眼光睹物昏乱。<a id="a-6j"></a>佛言不应久观。<a id="a-6k"></a>应如六牛竹车回顷。<a id="a-6l"></a>又齐心净已来观察无犯。</p>
  <p id="a6m">缘在室罗伐城。<a id="a-6n"></a>时有净信居士婆罗门等。<a id="a-6o"></a>以诸食器奉施苾刍。<a id="a-6p"></a>时诸苾刍皆不为受。<a id="a-6q"></a>彼皆白言圣者。<a id="a-6r"></a>若佛世尊未出于世。<a id="a-6s"></a>我以外道为胜福田。<a id="a-6t"></a>佛出世间我以仁等为上。<a id="a-6u"></a>所有奉施仁不为受。<a id="a-6v"></a>岂令我等不持资粮而往后世。<a id="a-6w"></a>苾刍以缘白佛。<a id="a-6x"></a>佛言。<a id="a-6y"></a>为大众故器物应受。<a id="a-6z"></a>佛言为众受器物者苾刍受已置于库中。<a id="a-70"></a>每至食时用钵而食。<a id="a-71"></a>时彼施主见而问曰。<a id="a-72"></a>我将器物以奉圣者。<a id="a-73"></a>因何不见。<a id="a-74"></a>答言。<a id="a-75"></a>贤首置在库中报言。<a id="a-76"></a>圣者岂我家内无库藏耶。<a id="a-77"></a>本意施时冀令受用。<a id="a-78"></a>欲令我等获受用福。<a id="a-79"></a>仁等得已置在库中。<a id="a-7A"></a>遂令我等但获施福。<a id="a-7B"></a>无受用福。<a id="a-7C"></a>苾刍以缘白佛。<a id="a-7D"></a>佛言。<a id="a-7E"></a>他所施物应为受用。<a id="a-7F"></a>依佛教已即便受用。<a id="a-7G"></a>后于异时有别施主。<a id="a-7H"></a>心爱广博以大铜盘施。<a id="a-7I"></a>有老苾刍分得此盘。<a id="a-7J"></a>躬自摩拭遂生劳苦。<a id="a-7K"></a>佛言。<a id="a-7L"></a>应差掌盘器人监知洗拭。<a id="a-7M"></a>苾刍即便不为简择。<a id="a-7N"></a>差知器人致令损坏。<a id="a-7O"></a>佛言。<a id="a-7P"></a>不具五法者。<a id="a-7Q"></a>未差不应差。<a id="a-7R"></a>已差不令作。<a id="a-7S"></a>云何为五。<a id="a-7T"></a>谓是有爱有恚有怖有痴行与未行不能记忆。<a id="a-7U"></a>若具五法。<a id="a-7V"></a>未差应差。<a id="a-7W"></a>已差令作。<a id="a-7X"></a>云何为五。<a id="a-7Y"></a>谓是无爱无恚无怖无痴。<a id="a-7Z"></a>行与未行善能记忆。<a id="a-7a"></a>如是应差。<a id="a-7b"></a>敷座席鸣楗稚言白复周。<a id="a-7c"></a>众皆同集。<a id="a-7d"></a>应先问言。<a id="a-7e"></a>汝某甲能与僧伽。<a id="a-7f"></a>行槃器不。<a id="a-7g"></a>自知能者。<a id="a-7h"></a>答言我能。<a id="a-7i"></a>次一苾刍作白羯磨大德僧伽听。<a id="a-7j"></a>此苾刍某甲乐与僧伽行其器物。<a id="a-7k"></a>若僧伽时至。<a id="a-7l"></a>听者僧伽应许。<a id="a-7m"></a>僧伽今差苾刍某甲。<a id="a-7n"></a>作行器物人。<a id="a-7o"></a>当为僧伽行其器物。<a id="a-7p"></a>白如是。<a id="a-7q"></a>(羯磨准白应作)时诸苾刍受得器物。<a id="a-7r"></a>既食啖已。<a id="a-7s"></a>持不净器付行器人。<a id="a-7t"></a>佛言。<a id="a-7u"></a>不净之器。<a id="a-7v"></a>应与弟子门人令其洗拭。<a id="a-7w"></a>时有苾刍更无弟子。<a id="a-7x"></a>便自洗拭。<a id="a-7y"></a>佛言。<a id="a-7z"></a>此人以器付行器人。<a id="a-80"></a>任其洗拭。<a id="a-81"></a>若弟子门人不解洗者。<a id="a-82"></a>此亦应可付行器人。</p>
  <p id="a83">缘在室罗伐城。<a id="a-84"></a>是时六众于一钵中。<a id="a-85"></a>六人共食。<a id="a-86"></a>同时内手举手之时。<a id="a-87"></a>钵便随上。<a id="a-88"></a>共相谓曰。<a id="a-89"></a>观此黑钵能现神通。<a id="a-8A"></a>六皆敛手钵便堕破。<a id="a-8B"></a>一时大笑。<a id="a-8C"></a>苾刍见已报言。<a id="a-8D"></a>具寿。<a id="a-8E"></a>共作如是丑恶之事。<a id="a-8F"></a>应合羞耻翻为大笑。<a id="a-8G"></a>答曰。<a id="a-8H"></a>我作何事。<a id="a-8I"></a>为当饮酒为啖。<a id="a-8J"></a>葱蒜。<a id="a-8K"></a>苾刍报曰。<a id="a-8L"></a>此事不久亦当见作。<a id="a-8M"></a>六众曰。<a id="a-8N"></a>我虽钵破。<a id="a-8O"></a>岂陶师亦亡泥土皆尽。<a id="a-8P"></a>我当更作有何过耶。<a id="a-8Q"></a>时诸苾刍耻而无对。<a id="a-8R"></a>以缘白佛。<a id="a-8S"></a>佛便念曰。<a id="a-8T"></a>由诸苾刍一处啖食有如是过。<a id="a-8U"></a>作是事者得越法罪。<a id="a-8V"></a>如世尊说苾刍不应同一器食。<a id="a-8W"></a>时诸苾刍随商旅行。<a id="a-8X"></a>于时商人在一处食。<a id="a-8Y"></a>苾刍亦食。<a id="a-8Z"></a>然少器物不敢同处。<a id="a-8a"></a>待竟方食致延时节。<a id="a-8b"></a>不及伴徒在后而行。<a id="a-8c"></a>便被贼夺。<a id="a-8d"></a>苾刍以缘白佛。<a id="a-8e"></a>佛言若在。<a id="a-8f"></a>道路无器可求。<a id="a-8g"></a>虽复多人一器应食。<a id="a-8h"></a>一举手时次一应下。<a id="a-8i"></a>不得同时上下。<a id="a-8j"></a>佛许同食。<a id="a-8k"></a>有诸求寂不敢共苾刍同食。<a id="a-8l"></a>生过如上。<a id="a-8m"></a>佛言。<a id="a-8n"></a>苾刍应先受取。<a id="a-8o"></a>以手执器。<a id="a-8p"></a>共一处食。<a id="a-8q"></a>共净人行。<a id="a-8r"></a>事同求寂。<a id="a-8s"></a>佛言。<a id="a-8t"></a>把饭作团掷与而食。<a id="a-8u"></a>时有苾刍至生缘处。<a id="a-8v"></a>诸亲命曰。<a id="a-8w"></a>久别索居。<a id="a-8x"></a>今得聚会。<a id="a-8y"></a>可来同处一盘而食。<a id="a-8z"></a>答言。<a id="a-90"></a>汝是俗人我出家者。<a id="a-91"></a>共盘而食是所不应。<a id="a-92"></a>彼遂怀忧泣泪而住。<a id="a-93"></a>苾刍以缘白佛。<a id="a-94"></a>佛言。<a id="a-95"></a>知彼殷勤唤同食者。<a id="a-96"></a>当于屏处勿招讥议。<a id="a-97"></a>先受其食以手执盘。<a id="a-98"></a>同食无过。</p>
  <p id="a99">缘在室罗伐城。<a id="a-9A"></a>六众苾刍但着一裙而食。<a id="a-9B"></a>俗人见已共相谓曰。<a id="a-9C"></a>食者何人。<a id="a-9D"></a>一人答曰。<a id="a-9E"></a>此是沙门释子。<a id="a-9F"></a>彼皆嫌耻作如是语。<a id="a-9G"></a>彼之教主极怀愧耻。<a id="a-9H"></a>因何弟子作此无惭。<a id="a-9I"></a>苾刍以缘白佛。<a id="a-9J"></a>佛作是念一裙而食。<a id="a-9K"></a>有如是过。<a id="a-9L"></a>苾刍不得一裙而食。<a id="a-9M"></a>作者得越法罪。<a id="a-9N"></a>佛言。<a id="a-9O"></a>不应一裙食者。<a id="a-9P"></a>时有老病羸瘦无力。<a id="a-9Q"></a>不能更披余衣而食。<a id="a-9R"></a>佛言。<a id="a-9S"></a>应着软滑僧脚崎衣。<a id="a-9T"></a>食时无犯。<a id="a-9U"></a>复有病者此僧脚崎衣亦不能着。<a id="a-9V"></a>佛言。<a id="a-9W"></a>若病重者。<a id="a-9X"></a>应在屏处勿外人见。<a id="a-9Y"></a>但着一裙随意当食。</p>
  <p id="a9Z">缘在室罗伐城。<a id="a-9a"></a>六众苾刍在阿侍罗河。<a id="a-9b"></a>露形而浴。<a id="a-9c"></a>俗旅见时问言。<a id="a-9d"></a>此是何人。<a id="a-9e"></a>有人报曰。<a id="a-9f"></a>是露形外道。<a id="a-9g"></a>河中洗浴。<a id="a-9h"></a>复有说言是释迦子。<a id="a-9i"></a>彼皆嫌贱作如是说。<a id="a-9j"></a>彼之教主极怀愧耻。<a id="a-9k"></a>因何弟子若此无惭。<a id="a-9l"></a>乃至佛生是念。<a id="a-9m"></a>诸苾刍露形洗浴有如是过。<a id="a-9n"></a>故诸苾刍不露形浴。<a id="a-9o"></a>作者得越法罪。<a id="a-9p"></a>然诸苾刍应畜洗浴裙。<a id="a-9q"></a>佛言。<a id="a-9r"></a>听畜洗浴衣者。<a id="a-9s"></a>苾刍即便两重而作。<a id="a-9t"></a>佛言。<a id="a-9u"></a>恐有虫入此不应持。<a id="a-9v"></a>若唯有复无单裙者。<a id="a-9w"></a>应观其水无虫。<a id="a-9x"></a>方浴时有但三衣者。<a id="a-9y"></a>恐成违法不着此衣。<a id="a-9z"></a>佛言。<a id="a-A0"></a>守持应畜复有余人贫无此物。<a id="a-A1"></a>佛言。<a id="a-A2"></a>必若无者。<a id="a-A3"></a>以绳系叶前后遮障。<a id="a-A4"></a>于隐屏处不令他见。<a id="a-A5"></a>浴时无犯。<a id="a-A6"></a>苾刍浴讫恐衣有虫。<a id="a-A7"></a>不捩去水。<a id="a-A8"></a>佛言。<a id="a-A9"></a>一重之衣必无虫着。<a id="a-AA"></a>然出水时方便抬举。<a id="a-AB"></a>勿令虫住。</p>
  <p id="aAC">第一门第八子摄颂曰。</p>
  <p id="aAD">豆生不净地　　吐食指授索</p>
  <p id="aAE">铜器不应为　　盛盐等随畜</p>
  <p id="aAF">缘在室罗伐城。<a id="a-AG"></a>时有具寿颉离跋底苾刍。<a id="a-AH"></a>随于何处多生疑惑。<a id="a-AI"></a>是故时人唤为多疑颉离跋底。<a id="a-AJ"></a>彼于异时。<a id="a-AK"></a>曾于厕中见豆生叶。<a id="a-AL"></a>便起斯念我损生种。<a id="a-AM"></a>后于异时。<a id="a-AN"></a>僧家多作菉豆糕饼。<a id="a-AO"></a>彼不敢食。<a id="a-AP"></a>弟子报言。<a id="a-AQ"></a>邬波驮耶。<a id="a-AR"></a>僧家多有菉豆糕饼。<a id="a-AS"></a>因何不食。<a id="a-AT"></a>报言。<a id="a-AU"></a>我今岂可损生种耶。<a id="a-AV"></a>弟子曰。<a id="a-AW"></a>此事云何。<a id="a-AX"></a>彼如所见以事告之。<a id="a-AY"></a>弟子于时亦不敢食。<a id="a-AZ"></a>其余知识亦复问言。<a id="a-Aa"></a>汝何不食。<a id="a-Ab"></a>彼即如师所陈尽皆向说。<a id="a-Ac"></a>时颉离跋底多有门徒。<a id="a-Ad"></a>展转传言。<a id="a-Ae"></a>乃至大众尽皆不食。<a id="a-Af"></a>苾刍以缘白佛。<a id="a-Ag"></a>佛言。<a id="a-Ah"></a>于诸豆中有不熟种。<a id="a-Ai"></a>纵多时煮食已还生。<a id="a-Aj"></a>此既被煮食时无过。</p>
  <p id="aAk">缘在室罗伐城。<a id="a-Al"></a>具寿邬波离请世尊曰。<a id="a-Am"></a>于不净地有果树生。<a id="a-An"></a>果落不净地为得食不。<a id="a-Ao"></a>佛言不应食。<a id="a-Ap"></a>若不净地有果树生。<a id="a-Aq"></a>果落净地为可食不。<a id="a-Ar"></a>佛言应食。<a id="a-As"></a>若于净地有果树生。<a id="a-At"></a>果落不净地为得食不。<a id="a-Au"></a>佛言。<a id="a-Av"></a>若不经夜应食。<a id="a-Aw"></a>大德净地树生果落净地。<a id="a-Ax"></a>应可食不。<a id="a-Ay"></a>佛言应食。</p>
  <p id="aAz">缘在室罗伐城。<a id="a-B0"></a>有婆罗门是教导之首。<a id="a-B1"></a>获一特牛后得牸牛。<a id="a-B2"></a>复得特牛。<a id="a-B3"></a>如是展转牛遂成群。<a id="a-B4"></a>时婆罗门于初特牛以为祥瑞。<a id="a-B5"></a>即便放舍作长生牛。<a id="a-B6"></a>更不拘系。<a id="a-B7"></a>后于异时老朽无力。<a id="a-B8"></a>既被渴逼就河饮水。<a id="a-B9"></a>遂遭泥陷不能自出。<a id="a-BA"></a>时舍利子在傍而过。<a id="a-BB"></a>见彼沉溺。<a id="a-BC"></a>遂便观察有善根不。<a id="a-BD"></a>乃见其牛有系属己缘。<a id="a-BE"></a>即便举出除去其泥。<a id="a-BF"></a>以水净洗饮饲水草。<a id="a-BG"></a>说三句法。<a id="a-BH"></a>告言贤首。<a id="a-BI"></a>诸行无常诸法无我寂灭为乐。<a id="a-BJ"></a>当于我所发起净信。<a id="a-BK"></a>于傍生趣深起厌心。<a id="a-BL"></a>说是语已舍之而去。<a id="a-BM"></a>于此夜中被野干所食。<a id="a-BN"></a>牛作是念。<a id="a-BO"></a>若阿遮利耶在我边者。<a id="a-BP"></a>必定不遭如是等苦。<a id="a-BQ"></a>于舍利子所系心尊重。<a id="a-BR"></a>寻即命过生大婆罗门家。<a id="a-BS"></a>舍利子便作是念。<a id="a-BT"></a>我今暂往看彼老牛。<a id="a-BU"></a>作意观察知其命过。<a id="a-BV"></a>何处受生见往婆罗门家。<a id="a-BW"></a>时舍利子为化缘故便往婆罗门家。<a id="a-BX"></a>频频到彼。<a id="a-BY"></a>夫妇皆来请受三归五戒。<a id="a-BZ"></a>后于异时尊者独行至彼家内。<a id="a-Ba"></a>长者问曰。<a id="a-Bb"></a>尊者何故独无侍者。<a id="a-Bc"></a>广如上说。<a id="a-Bd"></a>经八九月诞一男子。<a id="a-Be"></a>面相似牛。<a id="a-Bf"></a>满月之时宗亲聚会。<a id="a-Bg"></a>抱持儿子请共立名。<a id="a-Bh"></a>众人议曰。<a id="a-Bi"></a>此儿相貌有似牛王应与作名号为牛主。<a id="a-Bj"></a>广说同彼善和因缘。<a id="a-Bk"></a>出家近圆获阿罗汉果。<a id="a-Bl"></a>由先业力咽有二喉。<a id="a-Bm"></a>一乃吐生二便咽熟。<a id="a-Bn"></a>若佛未制非时食啖。<a id="a-Bo"></a>便于屏处吐而复食。<a id="a-Bp"></a>制戒之后吐而外弃。<a id="a-Bq"></a>既无食力身形羸损。<a id="a-Br"></a>世尊见已知而故问。<a id="a-Bs"></a>具寿阿难陀曰。<a id="a-Bt"></a>何故苾刍牛主。<a id="a-Bu"></a>身形羸瘦憔瘁异常。<a id="a-Bv"></a>时阿难陀以缘具白。<a id="a-Bw"></a>佛言。<a id="a-Bx"></a>若宿业报生二喉者。<a id="a-By"></a>食出之时应可再三弃之于外。<a id="a-Bz"></a>次净嗽口随意咽之。<a id="a-C0"></a>此成无犯。<a id="a-C1"></a>有诸苾刍既饱食已。<a id="a-C2"></a>喉中却出便生疑念。<a id="a-C3"></a>我将不犯非时食耶。<a id="a-C4"></a>佛言。<a id="a-C5"></a>若有斯类应净嗽口。<a id="a-C6"></a>此成无犯。<a id="a-C7"></a>时牛主苾刍既出家已。<a id="a-C8"></a>多诸俗旅共生嫌贱。<a id="a-C9"></a>作如是语。<a id="a-CA"></a>沙门释子共行非法。<a id="a-CB"></a>令牛主等可恶形相而为出家。<a id="a-CC"></a>时诸苾刍以缘白佛。<a id="a-CD"></a>佛作是念。<a id="a-CE"></a>我之圣弟子德若妙高山。<a id="a-CF"></a>遂令众人共生嫌贱。<a id="a-CG"></a>由是缘故牛主苾刍。<a id="a-CH"></a>不于中国而为安处。</p>
  <p id="aCI">尔时世尊告牛主曰。<a id="a-CJ"></a>汝从今已往勿住中国。<a id="a-CK"></a>应在边方。<a id="a-CL"></a>闻佛敕已白佛言。<a id="a-CM"></a>如是世尊即出逝多林。<a id="a-CN"></a>便往世利沙宫安隐而住。<a id="a-CO"></a>佛告诸苾刍我弟子中。<a id="a-CP"></a>住边方者牛主为最。</p>
  <p id="aCQ">时诸苾刍咸皆有疑。<a id="a-CR"></a>请世尊曰。<a id="a-CS"></a>具寿牛主曾作何业由彼业力。<a id="a-CT"></a>虽处人中作牛形状。<a id="a-CU"></a>于佛法中出家修行得阿罗汉果。<a id="a-CV"></a>佛告诸苾刍。<a id="a-CW"></a>牛主苾刍。<a id="a-CX"></a>先所作业增长成熟。<a id="a-CY"></a>还须自受广如上说。<a id="a-CZ"></a>汝等应听乃往古昔。<a id="a-Ca"></a>此贤劫中人寿二万岁时。<a id="a-Cb"></a>有迦摄波佛出现于世。<a id="a-Cc"></a>十号具足。<a id="a-Cd"></a>牛主曾于彼佛法中出家修道。<a id="a-Ce"></a>其亲教师是阿罗汉为众上首。<a id="a-Cf"></a>年既朽老其形羸瘠不能自食。<a id="a-Cg"></a>于时牛主常与其师。<a id="a-Ch"></a>收敛钵器既净洗已。<a id="a-Ci"></a>共余苾刍一处习诵。<a id="a-Cj"></a>后于异时。<a id="a-Ck"></a>由师食缓洗钵稍迟。<a id="a-Cl"></a>彼同诵人问言。<a id="a-Cm"></a>何故今来伤晚。<a id="a-Cn"></a>答言。<a id="a-Co"></a>具寿。<a id="a-Cp"></a>我邬波驮耶久方食了。<a id="a-Cq"></a>更于他日弟子食了。<a id="a-Cr"></a>自洗器讫至本师处。<a id="a-Cs"></a>见食未了便起嗔心。<a id="a-Ct"></a>告其师曰。<a id="a-Cu"></a>何故迟食犹如老牛。<a id="a-Cv"></a>师作是念。<a id="a-Cw"></a>此既盛嗔。<a id="a-Cx"></a>我若言者更令忿发。<a id="a-Cy"></a>候其嗔定方可告知。<a id="a-Cz"></a>彼嗔息已告言。<a id="a-D0"></a>具寿。<a id="a-D1"></a>汝作何语。<a id="a-D2"></a>答曰我道师食迟缓犹若老牛。<a id="a-D3"></a>报言。<a id="a-D4"></a>具寿。<a id="a-D5"></a>汝颇知我是何人耶。<a id="a-D6"></a>答曰。<a id="a-D7"></a>我知师是迦摄波佛教法之中而为出家。<a id="a-D8"></a>我亦于此而作出家。<a id="a-D9"></a>告言圣子。<a id="a-DA"></a>此事是实然。<a id="a-DB"></a>出家人中所为之事我已作讫。<a id="a-DC"></a>我离诸缠汝便具缚。<a id="a-DD"></a>汝于我所出粗恶言。<a id="a-DE"></a>应可殷勤至心悔罪如是恶业方得灭除。<a id="a-DF"></a>时彼闻已至心悔责。<a id="a-DG"></a>汝等知不。<a id="a-DH"></a>由彼往时于阿罗汉。<a id="a-DI"></a>生粗恶言所造之业。<a id="a-DJ"></a>于五百世常受牛身乃至今日残业未尽。<a id="a-DK"></a>尚作牛形由彼勤作习诵之事。<a id="a-DL"></a>于我法中出家修行。<a id="a-DM"></a>断诸烦惑证阿罗汉。<a id="a-DN"></a>时诸苾刍复请佛言。<a id="a-DO"></a>牛主苾刍复作何业。<a id="a-DP"></a>今蒙世尊令住边方称为第一。<a id="a-DQ"></a>佛言。<a id="a-DR"></a>由发愿力曾作何愿。<a id="a-DS"></a>即于彼佛出家修业至尽形寿。<a id="a-DT"></a>于胜妙门竟无所获。<a id="a-DU"></a>然其师主迦摄波佛。<a id="a-DV"></a>于弟子中住在边方。<a id="a-DW"></a>受用衣食称为第一。<a id="a-DX"></a>彼见此已发如是愿我于佛所出家修道。<a id="a-DY"></a>至尽形寿。<a id="a-DZ"></a>于胜妙门竟无所获。<a id="a-Da"></a>愿我以此勤修之业。<a id="a-Db"></a>佛所授记摩纳婆汝于未来世人寿百岁。<a id="a-Dc"></a>有释迦牟尼佛出现于世。<a id="a-Dd"></a>我于彼教当得出家。<a id="a-De"></a>断诸烦惑证阿罗汉。<a id="a-Df"></a>如我本师佛弟子中住在边方。<a id="a-Dg"></a>受用衣食说为第一。<a id="a-Dh"></a>我于彼佛弟子之中。<a id="a-Di"></a>受边方衣食亦复如是。<a id="a-Dj"></a>由彼愿力今受斯报。<a id="a-Dk"></a>汝等当知由纯黑业等。<a id="a-Dl"></a>广说如上。</p>
  <p id="aDm">缘在室罗伐城。<a id="a-Dn"></a>六众苾刍指授索食。<a id="a-Do"></a>与我此物与我彼物。<a id="a-Dp"></a>令行食人失其次绪。<a id="a-Dq"></a>苾刍以缘白佛。<a id="a-Dr"></a>佛言。<a id="a-Ds"></a>苾刍不应指授索食。<a id="a-Dt"></a>若故作者得越法罪。<a id="a-Du"></a>若无火力索熟物非犯。<a id="a-Dv"></a>若火力强者取生无过。</p>
  <p id="aDw">缘处同前。<a id="a-Dx"></a>具寿邬波难陀往铜作家。<a id="a-Dy"></a>问言贤首。<a id="a-Dz"></a>颇能为作铜钵不。<a id="a-E0"></a>答言。<a id="a-E1"></a>此是我业何不能为。<a id="a-E2"></a>未知其钵所须大小。<a id="a-E3"></a>答言。<a id="a-E4"></a>大作。<a id="a-E5"></a>问言。<a id="a-E6"></a>圣者如斯大钵仁何所用。<a id="a-E7"></a>答言。<a id="a-E8"></a>痴人汝岂不取价直与我作耶。<a id="a-E9"></a>彼作是念。<a id="a-EA"></a>随其大作于我何伤。<a id="a-EB"></a>即造大钵。<a id="a-EC"></a>彼见钵已报言。<a id="a-ED"></a>更作小者置大钵中。<a id="a-EE"></a>如是重重乃至于七。<a id="a-EF"></a>既作得已。<a id="a-EG"></a>即使弟子俱洗令净。<a id="a-EH"></a>以五色线结为钵络。<a id="a-EI"></a>次第重叠置钵络中。<a id="a-EJ"></a>即令求寂顶戴而去。<a id="a-EK"></a>但有请处每即前行。<a id="a-EL"></a>到施主家。<a id="a-EM"></a>坐已开张当前布列。<a id="a-EN"></a>时有居士婆罗门等。<a id="a-EO"></a>见而问曰。<a id="a-EP"></a>仁岂今者开铜器铺耶。<a id="a-EQ"></a>报言。<a id="a-ER"></a>痴人汝何所识。<a id="a-ES"></a>一将盛饭。<a id="a-ET"></a>二拟贮麨。<a id="a-EU"></a>三用安饼。<a id="a-EV"></a>四着美团。<a id="a-EW"></a>五受羹菜。<a id="a-EX"></a>六置乳酪。<a id="a-EY"></a>七请助味。<a id="a-EZ"></a>俗人告曰。<a id="a-Ea"></a>若如是者更须多畜。<a id="a-Eb"></a>或容饮食倍多于此。<a id="a-Ec"></a>闻是讥已默尔无对。<a id="a-Ed"></a>苾刍以缘白佛。<a id="a-Ee"></a>佛作是念。<a id="a-Ef"></a>由诸苾刍畜铜器故。<a id="a-Eg"></a>有如是过。<a id="a-Eh"></a>告诸苾刍勿畜铜器。<a id="a-Ei"></a>畜者得越法罪。<a id="a-Ej"></a>若畜铜匙盛盐盘子饮水铜碗。<a id="a-Ek"></a>并皆无犯。<a id="a-El"></a>若是他物用亦非过。</p>
 </body>
</html>